{
    "T50n2059_008:0375a10": "高僧傳卷第八(義解五)",
    "T50n2059_008:0375a12": "梁會稽嘉祥寺沙門釋慧皎撰",
    "T50n2059_008:0375a13": "釋僧淵一釋曇度二",
    "T50n2059_008:0375a14": "釋道慧三釋僧鍾四",
    "T50n2059_008:0375a15": "釋道盛五釋弘充六",
    "T50n2059_008:0375a16": "釋智林七釋法瑗八",
    "T50n2059_008:0375a17": "釋玄暢九釋僧遠十",
    "T50n2059_008:0375a18": "釋僧慧十一釋僧柔十二",
    "T50n2059_008:0375a19": "釋慧基十三釋慧次十四",
    "T50n2059_008:0375a20": "釋慧隆十五釋僧宗十六",
    "T50n2059_008:0375a21": "釋法安十七釋僧印十八",
    "T50n2059_008:0375a22": "釋法度十九釋智秀二十",
    "T50n2059_008:0375a23": "釋慧球二十一釋僧盛二十二",
    "T50n2059_008:0375a24": "釋智順二十三釋寶亮二十四",
    "T50n2059_008:0375a25": "釋法通二十五釋慧集二十六",
    "T50n2059_008:0375a26": "釋曇斐二十七",
    "T50n2059_008:0375a27": "釋僧淵。本姓趙。頴川人。魏司空儼之後也。少",
    "T50n2059_008:0375a28": "好讀書。進戒之後專攻佛義。初遊徐邦",
    "T50n2059_008:0375a29": "止白塔寺。從僧嵩受成實論毘曇。學未",
    "T50n2059_008:0375b01": "三年功踰十載。慧解之聲馳於遐邇。淵風",
    "T50n2059_008:0375b02": "姿宏偉腰帶十圍。神氣清遠含吐灑落。隱士",
    "T50n2059_008:0375b03": "劉因之捨所住山給為精舍。曇度慧記道登",
    "T50n2059_008:0375b04": "並從淵受業。慧記兼通數論。道登善涅",
    "T50n2059_008:0375b05": "槃法華。並為魏主元宏所重。馳名魏國。",
    "T50n2059_008:0375b06": "淵以偽太和五年卒。春秋六十有八。即齊建",
    "T50n2059_008:0375b07": "元三年也。",
    "T50n2059_008:0375b08": "釋曇度。本姓蔡。江陵人。少而敬慎威儀。素",
    "T50n2059_008:0375b09": "以戒範致稱。神情敏悟鑒徹過人。後遊學",
    "T50n2059_008:0375b10": "京師備貫眾典。涅槃法華維摩大品。並探",
    "T50n2059_008:0375b11": "索微隱思發言外。因以脚疾西遊。乃造徐",
    "T50n2059_008:0375b12": "州。從僧淵法師更受成實論。遂精通此部",
    "T50n2059_008:0375b13": "獨步當時魏主元宏聞風餐挹。遣使徵請。",
    "T50n2059_008:0375b14": "既達平城大開講席。宏致敬下筵親管理",
    "T50n2059_008:0375b15": "味。於是停止魏都法化相續。學徒自遠",
    "T50n2059_008:0375b16": "而至千有餘人。以偽太和十三年卒於魏",
    "T50n2059_008:0375b17": "國。即齊永明六年也。撰成實論大義疏八卷。",
    "T50n2059_008:0375b18": "盛傳北土。",
    "T50n2059_008:0375b19": "釋道慧。姓王。餘姚人。寓居建鄴。十一出家",
    "T50n2059_008:0375b20": "為僧遠弟子止靈曜寺。至年十四讀廬山",
    "T50n2059_008:0375b21": "慧遠集。迺慨然歎息恨有生之晚。遂與友",
    "T50n2059_008:0375b22": "人智順。沂流千里觀遠遺迹。於是憩廬",
    "T50n2059_008:0375b23": "山西寺涉歷三年。更還京邑。時王或辯三",
    "T50n2059_008:0375b24": "相義大聚學僧。慧時年十七。便發問數番言",
    "T50n2059_008:0375b25": "語玄微詮牒有次。眾咸奇之。後受業於猛",
    "T50n2059_008:0375b26": "斌二法師。猛嘗講成實。張融構難重疊。猛",
    "T50n2059_008:0375b27": "稱疾不堪多領。乃命慧令答之。融以慧",
    "T50n2059_008:0375b28": "年少頗協輕心。慧乘機挫銳言必詣理。酬",
    "T50n2059_008:0375b29": "酢往還綽有餘裕。善大乘明數論。講說相",
    "T50n2059_008:0375c01": "續學徒甚盛。區別義類始為章段焉。褚澄",
    "T50n2059_008:0375c02": "謝超宗名重當時。並見推禮。慧以母年老",
    "T50n2059_008:0375c03": "欲存資奉迺移憩莊嚴寺。母憐其志。復",
    "T50n2059_008:0375c04": "出家為道。捨宅為福建遠精舍。慧以齊",
    "T50n2059_008:0375c05": "建元三年卒。春秋三十有一。臨終呼取麈",
    "T50n2059_008:0375c06": "尾授友人智順。順慟曰。如此之人年不至",
    "T50n2059_008:0375c07": "四十惜矣。因以麈尾內棺中而斂焉。葬",
    "T50n2059_008:0375c08": "於鍾山之陽。陳郡謝超宗為造碑文。時莊",
    "T50n2059_008:0375c09": "嚴復有玄趣僧達。並以學解見稱。趣博通",
    "T50n2059_008:0375c10": "眾經並精內外。而尤善席上風軌可欣。",
    "T50n2059_008:0375c11": "達少而頭白。時人號曰白頭達。亦博解眾",
    "T50n2059_008:0375c12": "典尤精往復。而性剛忤物被擯長沙。",
    "T50n2059_008:0375c13": "釋僧鍾。姓孫。魯郡人。十六出家。居貧履道。",
    "T50n2059_008:0375c14": "嘗至壽春。導公見而奇之。譙郡王鄴重其",
    "T50n2059_008:0375c15": "志操供以四事。後請講百論。導往聽之。",
    "T50n2059_008:0375c16": "迺謂人曰。後生可畏真不虛矣。鍾妙善",
    "T50n2059_008:0375c17": "成實三論涅槃十地等。後南遊京邑止于",
    "T50n2059_008:0375c18": "中興寺。永明初魏使李道固來聘會于寺",
    "T50n2059_008:0375c19": "內。帝以鍾有德聲勅令酬對。往復移時言",
    "T50n2059_008:0375c20": "無失厝日影小晚。鍾不食。固曰。何以不",
    "T50n2059_008:0375c21": "食。鍾曰。古佛道法過中不飡。固曰。何為聲",
    "T50n2059_008:0375c22": "聞耶。鍾曰。應以聲聞得度者故現聲聞。",
    "T50n2059_008:0375c23": "時人以為名答。爾後盤桓講說稟聽成群。齊",
    "T50n2059_008:0375c24": "文惠太子竟陵文宣王數請南面。齊永明七",
    "T50n2059_008:0375c25": "年卒。春秋六十。時與鍾齊名比德者。曇纖",
    "T50n2059_008:0375c26": "曇遷僧表僧最敏達僧寶等。並各善經論。悉",
    "T50n2059_008:0375c27": "為文宣所敬。迭興講席矣。",
    "T50n2059_008:0375c28": "釋道盛。姓朱。沛國人。幼而出家務學。善涅",
    "T50n2059_008:0375c29": "槃維摩兼通周易。始住湘州。宋明承風。勅",
    "T50n2059_008:0376a01": "令下京。止彭城寺。謝超宗一遇遂敬以師",
    "T50n2059_008:0376a02": "禮。迺著述交論及生死本無源論等。後憩天",
    "T50n2059_008:0376a03": "保寺。齊高帝勅代曇度為僧主。丹陽尹沈",
    "T50n2059_008:0376a04": "文季素奉黃老排嫉能仁。迺建義符僧局",
    "T50n2059_008:0376a05": "責僧屬籍。欲沙簡僧尼。由盛綱領有功事",
    "T50n2059_008:0376a06": "得寧寢。後文季故於天保設會。令陸修",
    "T50n2059_008:0376a07": "靜與盛論議。盛既理有所長。又詞氣俊發。",
    "T50n2059_008:0376a08": "嘲謔往還言無暫擾。靜意不獲申。恧焉",
    "T50n2059_008:0376a09": "而退。盛以齊永明中卒。春秋六十餘矣。",
    "T50n2059_008:0376a10": "釋弘充。涼州人。少有志力。通莊老解經律。",
    "T50n2059_008:0376a11": "大明末過江。初止多寶寺。善能問難。先達",
    "T50n2059_008:0376a12": "多為所屈。後自開法筵鋒鏑互起。充既思",
    "T50n2059_008:0376a13": "入玄微口辯天逸。通疑釋滯無所間然。每",
    "T50n2059_008:0376a14": "講法華十地。聽者盈堂。宋太宰江夏文獻王",
    "T50n2059_008:0376a15": "義恭雅重之。明帝踐祚。起湘宮寺。請充為",
    "T50n2059_008:0376a16": "綱領。於是移居焉。于時湘宮又有法鮮比",
    "T50n2059_008:0376a17": "丘。亦聰哲有思力。與充齊名。充以齊永明",
    "T50n2059_008:0376a18": "中卒。春秋七十有二。注文殊問菩提經及",
    "T50n2059_008:0376a19": "注首楞嚴經。",
    "T50n2059_008:0376a20": "釋智林。高昌人。初出家為亮公弟子。幼而崇",
    "T50n2059_008:0376a21": "理好學。負袠長安振錫江豫。博採群典",
    "T50n2059_008:0376a22": "特善雜心。及亮公被擯。弟子十二人皆隨",
    "T50n2059_008:0376a23": "之嶺外。林迺憩踵番禺。化清海曲。至宋",
    "T50n2059_008:0376a24": "明之初。勅在所資給發遣下京止靈基寺。",
    "T50n2059_008:0376a25": "講說相續稟服成群。申明二諦義有三宗",
    "T50n2059_008:0376a26": "不同。時汝南周顒又作三宗論。既與林意",
    "T50n2059_008:0376a27": "相符。深所欣遲。迺致書於顒曰。近聞檀越",
    "T50n2059_008:0376a28": "敘二諦之新意。陳三宗之取捨。聲殊恒律。",
    "T50n2059_008:0376a29": "雖進物不速。如貧道鄙懷。謂天下之理唯",
    "T50n2059_008:0376b01": "此為得焉。不如此非理也。是以相勸速著",
    "T50n2059_008:0376b02": "紙筆。比見往來者聞作論已成。隨憙充遍",
    "T50n2059_008:0376b03": "特非常重。又承檀越恐立異常時干犯學",
    "T50n2059_008:0376b04": "眾。製論雖成定不必出。聞之懼然不覺",
    "T50n2059_008:0376b05": "興臥。此義旨趣似非初開。妙音中絕六十七",
    "T50n2059_008:0376b06": "載。理高常韻莫有能傳。貧道年二十時。便",
    "T50n2059_008:0376b07": "忝得此義。常謂藉此微悟可以得道。竊每",
    "T50n2059_008:0376b08": "歡喜無與共之。年少見長安耆老。多云。關",
    "T50n2059_008:0376b09": "中高勝迺舊有此義。當法集盛時。能深得",
    "T50n2059_008:0376b10": "斯趣者。本無多人既犯越常情。後進聽受",
    "T50n2059_008:0376b11": "便自甚寡。傳過江東略無其人。貧道捉麈",
    "T50n2059_008:0376b12": "尾以來四十餘年。東西講說謬重一時。其",
    "T50n2059_008:0376b13": "餘義統頗見宗錄唯有。此途白黑無一人得",
    "T50n2059_008:0376b14": "者。貧道積年迺為之發病。既痾衰末命加",
    "T50n2059_008:0376b15": "復旦夕西旋。顧惟此道從今永絕不言。檀",
    "T50n2059_008:0376b16": "越機發無緒獨創方外。非意此音猥來入",
    "T50n2059_008:0376b17": "耳。且欣且慰實無以況。建明斯義使法燈",
    "T50n2059_008:0376b18": "有終。始是真實行道第一功德。雖復國城",
    "T50n2059_008:0376b19": "妻子施佛及僧。其為福利無以相過。既幸",
    "T50n2059_008:0376b20": "以詮述。想便宜廣宣使賞音者見也。論明",
    "T50n2059_008:0376b21": "法理當仁不讓豈得顧惜眾心以夭奇",
    "T50n2059_008:0376b22": "趣耶。若此論已成遂復中寢。恐檀越方來。或",
    "T50n2059_008:0376b23": "以此為巨障。往言懇。然非戲論矣。想便",
    "T50n2059_008:0376b24": "寫一本為惠。貧道齎以還西使處處弘通",
    "T50n2059_008:0376b25": "也。比小可牽。故入山取敘深企付之。顒",
    "T50n2059_008:0376b26": "因出論焉。故三宗之旨傳述至今。林形長八",
    "T50n2059_008:0376b27": "尺天姿瓌雅。登座震吼談吐若流。後辭還",
    "T50n2059_008:0376b28": "高昌。齊永明五年卒。春秋七十有九。著二諦",
    "T50n2059_008:0376b29": "論及毘曇雜心記。并注十二門論中論等。",
    "T50n2059_008:0376c01": "釋法瑗。姓辛。隴西人。辛毘之後。長兄源明",
    "T50n2059_008:0376c02": "仕偽魏為大尚書。第二兄法愛亦為沙門。",
    "T50n2059_008:0376c03": "解經論兼數術為芮芮國師。俸以三千戶。",
    "T50n2059_008:0376c04": "瑗幼而闊達倜儻殊群。路見貧寒輒脫衣",
    "T50n2059_008:0376c05": "為惠。初出家事梁州沙門竺慧開。開懿德通",
    "T50n2059_008:0376c06": "神。時人謂得初果。開謂瑗曰。汝情悟若此",
    "T50n2059_008:0376c07": "必能綱總末化。宜競力博聞無得獨善。於",
    "T50n2059_008:0376c08": "是辭開遊學。經涉燕趙去來鄴洛。值胡寇",
    "T50n2059_008:0376c09": "縱橫關隴鼎沸。瑗冐險履危學業無怠。元",
    "T50n2059_008:0376c10": "嘉十五年還梁州。因進成都。後東適建鄴",
    "T50n2059_008:0376c11": "依道場慧觀為師。篤志大乘傍尋數論。外",
    "T50n2059_008:0376c12": "典墳素頗亦披覽。後入廬山守靜味禪。澄",
    "T50n2059_008:0376c13": "思五門遊心三觀。頃之刺史庾登之請出山",
    "T50n2059_008:0376c14": "講說。後文帝訪覓述生公頓悟義者。迺勅下",
    "T50n2059_008:0376c15": "都。使頓悟之旨重申宋代。何尚之聞而歎",
    "T50n2059_008:0376c16": "曰。常謂生公歿後微言永絕。今日復聞象外",
    "T50n2059_008:0376c17": "之談。可謂天未喪斯文也。帝勅為南平",
    "T50n2059_008:0376c18": "穆王鑠五戒師。及孝武即位。勅為西陽王",
    "T50n2059_008:0376c19": "子尚友。辭疾不堪。久之獲免。因廬于方山。",
    "T50n2059_008:0376c20": "注勝鬘及微密持經。論議之隙時談孝經喪",
    "T50n2059_008:0376c21": "服。後天保改構請瑗居之。因辭山出邑綱",
    "T50n2059_008:0376c22": "維寺網。刺史王景文往侯。正值講喪服。問",
    "T50n2059_008:0376c23": "論數番稱善而退。及明帝造湘宮新成。大",
    "T50n2059_008:0376c24": "開講肆妙選英僧。勅請瑗充當法主。帝",
    "T50n2059_008:0376c25": "乃降蹕法筵。公卿會座。一時之盛觀者榮之。",
    "T50n2059_008:0376c26": "後齊文惠又請居靈根。因移彼寺。太尉王儉",
    "T50n2059_008:0376c27": "門無雜交。唯待瑗若師。書語盡敬。以齊",
    "T50n2059_008:0376c28": "永明七年卒。春秋八十一矣。時靈根寺又有",
    "T50n2059_008:0376c29": "法常智興。並博通經論數當講說。常迺尤",
    "T50n2059_008:0377a01": "能劇談。為時匠所憚。而性甚剛梗。不偶",
    "T50n2059_008:0377a02": "人俗。",
    "T50n2059_008:0377a03": "釋玄暢。姓趙。河西金城人。少時家門為胡",
    "T50n2059_008:0377a04": "虜所滅。禍將及暢。虜帥見暢而止之曰。",
    "T50n2059_008:0377a05": "此兒目光外射非凡童也。遂獲免。仍往涼",
    "T50n2059_008:0377a06": "州出家。本名慧智。後遇玄高事為弟子。高",
    "T50n2059_008:0377a07": "每奇之。事必共議。因改名玄暢。以表付囑",
    "T50n2059_008:0377a08": "之旨。其後虐虜剪滅佛法害諸沙門。唯暢",
    "T50n2059_008:0377a09": "得走。以元嘉二十二年閏五月十七日發",
    "T50n2059_008:0377a10": "自平城。路由岱郡上谷。東跨太行。路經",
    "T50n2059_008:0377a11": "幽冀。南轉將至孟津。唯手把一束楊枝一",
    "T50n2059_008:0377a12": "扼葱葉。虜騎追逐將欲及之。乃以楊枝擊",
    "T50n2059_008:0377a13": "沙。沙起天闇。人馬不能得前。有頃沙息騎",
    "T50n2059_008:0377a14": "已復至。於是投身河中。唯以葱葉內鼻",
    "T50n2059_008:0377a15": "孔中通氣度水。以八月一日達于揚州。洞",
    "T50n2059_008:0377a16": "曉經律深入禪要。占記吉凶靡不誠驗。",
    "T50n2059_008:0377a17": "墳典子氏多所該涉。至於世伎雜能罕",
    "T50n2059_008:0377a18": "不必備。初華嚴大部文旨浩博。終古以來",
    "T50n2059_008:0377a19": "未有宣釋。暢乃竭思。研尋提章比句傳講",
    "T50n2059_008:0377a20": "迄今。暢其始也。又善於三論。為學者之宗。",
    "T50n2059_008:0377a21": "宋文帝深加歎重。請為太子師。再三固讓。",
    "T50n2059_008:0377a22": "弟子謂之曰。法師之欲弘道濟物廣宣名",
    "T50n2059_008:0377a23": "教。今帝主虛己相延。皇儲蓄禮思敬。若道",
    "T50n2059_008:0377a24": "揚聖君則四海歸德。今矯然高讓將非",
    "T50n2059_008:0377a25": "聲聞耶。暢曰。此可與智者說。難與俗人",
    "T50n2059_008:0377a26": "言也。及太初事故方知先覺自爾。遷憩荊",
    "T50n2059_008:0377a27": "州止長沙寺。時沙門功德直出念佛三昧經",
    "T50n2059_008:0377a28": "等。暢刊正文字辭旨婉切。又舒手出香掌",
    "T50n2059_008:0377a29": "中流水。莫之測也迄宋之季年乃飛舟遠",
    "T50n2059_008:0377b01": "舉。西適成都。初止大石寺。乃手畫作金",
    "T50n2059_008:0377b02": "剛密迹等十六神像。至昇明三年又遊西",
    "T50n2059_008:0377b03": "界觀矚岷嶺。乃於岷山郡北部廣陽縣界",
    "T50n2059_008:0377b04": "見齊后山。遂有終焉之志。仍倚巖傍谷結",
    "T50n2059_008:0377b05": "草為菴。弟子法期見神人乘馬著青單衣。",
    "T50n2059_008:0377b06": "繞山一匝還示造塔之處。以齊建元元年",
    "T50n2059_008:0377b07": "四月二十三日。建剎立寺名曰齊興。正是",
    "T50n2059_008:0377b08": "齊太祖受錫命之辰。天時人事萬里懸合。",
    "T50n2059_008:0377b09": "時傅琰西鎮成都。欽暢風軌待以師敬。暢",
    "T50n2059_008:0377b10": "立寺之後。乃致書於琰曰。貧道栖荊累稔",
    "T50n2059_008:0377b11": "年衰。疹積厭毒人諠。所以遠託岷界卜居",
    "T50n2059_008:0377b12": "斯阜。在廣陽之東去城千步。逶迤長亘連",
    "T50n2059_008:0377b13": "疊。嶺關四澗亘列五峯。抱郭懷邑迴望",
    "T50n2059_008:0377b14": "三方。負巒背岳遠矚九流。以去年四月二",
    "T50n2059_008:0377b15": "十三日創功覆簣。前冬至此訪承爾日。正",
    "T50n2059_008:0377b16": "是陛下龍飛之辰。蓋聞道配太極者。嘉瑞自",
    "T50n2059_008:0377b17": "顯。德同二儀者。神應必彰。所以河洛昞",
    "T50n2059_008:0377b18": "有周之兆。靈石表大晉之徵。伏謂茲山之符",
    "T50n2059_008:0377b19": "驗。豈非齊帝之靈應耶。檀越奉國情深。至",
    "T50n2059_008:0377b20": "使運屬時徵不能忘心。豈能遺事。輒疏",
    "T50n2059_008:0377b21": "山贊一篇以露愚抱。",
    "T50n2059_008:0377b22": "贊曰。峨峨齊山。誕自幽冥。潛瑞幾昔帝號",
    "T50n2059_008:0377b23": "仍明。岑載聖宇。兆祚休名。巒根雲坦。峯",
    "T50n2059_008:0377b24": "岳霞平。規巖擬剎。度嶺締經。創工之日龍",
    "T50n2059_008:0377b25": "飛紫庭。道侔二儀。四海均清。終天之祚。岳",
    "T50n2059_008:0377b26": "德表靈。琰即具以表聞。勅蠲百戶以充俸",
    "T50n2059_008:0377b27": "給。齊驃騎豫章王嶷作鎮荊峽遣使徵請。",
    "T50n2059_008:0377b28": "河南吐谷渾主遙心敬慕乃馳騎數百迎",
    "T50n2059_008:0377b29": "於齊山。值已東赴遂不相及。至齊武升",
    "T50n2059_008:0377c01": "位。司徒文宣王啟自江陵旋于京師。文惠",
    "T50n2059_008:0377c02": "太子又遣徵迎。既勅令重疊辭不獲免。於",
    "T50n2059_008:0377c03": "是泛舟東下。中途動疾帶患至京。傾眾",
    "T50n2059_008:0377c04": "阻望。止住靈根少時而卒。春秋六十有九。",
    "T50n2059_008:0377c05": "是歲齊永明二年十一月十六日。即窆于鍾",
    "T50n2059_008:0377c06": "阜獨龍山前。臨川獻王立碑。汝南周顒製",
    "T50n2059_008:0377c07": "文。",
    "T50n2059_008:0377c08": "釋僧遠。姓皇。勃海重合人。其先北地皇甫",
    "T50n2059_008:0377c09": "氏。避難海隅故去甫存皇焉。遠幼而樂道。",
    "T50n2059_008:0377c10": "年十六欲出家。父母不許。因蔬食懺誦曉夜",
    "T50n2059_008:0377c11": "不輟。年十八方獲入道。時有沙門道慧。高",
    "T50n2059_008:0377c12": "才秀德聲蓋海岱。遠從受學。通明數論貫",
    "T50n2059_008:0377c13": "大小乘。宋大明中。度江住彭城寺。昇明中",
    "T50n2059_008:0377c14": "於小丹陽牛落山立精舍。名曰龍淵。遠年",
    "T50n2059_008:0377c15": "三十一。始於青州孫泰寺南面講說。言論",
    "T50n2059_008:0377c16": "清暢風容秀整。坐者四百餘人莫不悅服。瑯",
    "T50n2059_008:0377c17": "瑘王僧達才貴當世。藉甚遠風素延止",
    "T50n2059_008:0377c18": "眾造寺。遠賙貧濟乏身無留財。有玄紹比",
    "T50n2059_008:0377c19": "丘。每給以金貝。遠讓而弗受。嘗一時行青",
    "T50n2059_008:0377c20": "園。聞里中得時氣病者。憫而造之。見駢",
    "T50n2059_008:0377c21": "尸侶病者數人。人莫敢近。遠深加痛惋。留止",
    "T50n2059_008:0377c22": "不忍去。因為告乞斂死撫生。恩加骨肉。",
    "T50n2059_008:0377c23": "宋新安孝敬王子鸞。為亡所生母殷貴妃造",
    "T50n2059_008:0377c24": "新安寺。勅選三州招延英哲。遠與小山法",
    "T50n2059_008:0377c25": "瑤南澗顯亮。俱被徵召。皆推遠為元舉之",
    "T50n2059_008:0377c26": "首。大明六年九月有司奏曰。臣聞邃拱凝居",
    "T50n2059_008:0377c27": "非期宏峻。拳跪槃伏豈止敬恭。將欲昭張",
    "T50n2059_008:0377c28": "四維締制八宇。故雖儒法枝派名墨條流",
    "T50n2059_008:0377c29": "至於崇親嚴上。厥繇靡爽。唯浮圖為教逿",
    "T50n2059_008:0378a01": "自龍裔。宗旨緬邈微言淪遠。拘文蔽道在",
    "T50n2059_008:0378a02": "末彌扇。遂迺凌越典度偃居尊戚。失隨",
    "T50n2059_008:0378a03": "方之妙迹。迷製化之淵美。夫佛法以謙儉",
    "T50n2059_008:0378a04": "自牧。惠虔為道。不輕比丘遭人必拜。目連",
    "T50n2059_008:0378a05": "桑門遇長則禮。寧有屈膝四輩而間禮二",
    "T50n2059_008:0378a06": "親。稽顙耆臘而直骸萬乘者哉。故咸康",
    "T50n2059_008:0378a07": "創議元興載述。而事屈偏黨道挫餘分。今鴻",
    "T50n2059_008:0378a08": "源遙洗群流仰鏡。九仙贐寶百神從職。而",
    "T50n2059_008:0378a09": "畿輦之內含弗臣之氓。階席之間延抗禮之",
    "T50n2059_008:0378a10": "客。懼非所以澄一風範詳示景則者也。臣",
    "T50n2059_008:0378a11": "等參議以為沙門接見皆當盡虔禮敬之容。",
    "T50n2059_008:0378a12": "依其本俗則朝徽有序乘方兼遠矣。帝雖",
    "T50n2059_008:0378a13": "頗信法而久自驕縱。故奏上之日詔即可焉。",
    "T50n2059_008:0378a14": "遠時歎曰。我剃頭沙門本出家求道。何關",
    "T50n2059_008:0378a15": "於帝王。即日謝病仍隱迹上定林山。及景",
    "T50n2059_008:0378a16": "和之中此制又寢。還遵舊章。宋明踐祚請",
    "T50n2059_008:0378a17": "遠為師。竟不能致。其後山居逸迹之賓。傲",
    "T50n2059_008:0378a18": "世陵雲之士。莫不崇踵山門展敬禪室。",
    "T50n2059_008:0378a19": "廬山何點汝南周顒。齊郡明僧紹濮陽吳苞。",
    "T50n2059_008:0378a20": "吳國張融。皆投身接足諮其戒範。後宋建",
    "T50n2059_008:0378a21": "平王景素謂栖玄寺。是先王經始。既等是",
    "T50n2059_008:0378a22": "人外。欲請遠居之。慇懃再三遂不下山。齊",
    "T50n2059_008:0378a23": "太祖將升位入山尋遠遠固辭老疾。足不",
    "T50n2059_008:0378a24": "垂床。太祖躬自降禮諮訪委悉。及登禪復",
    "T50n2059_008:0378a25": "鑾駕臨幸將詣遠房。房閣狹小不容輿蓋。",
    "T50n2059_008:0378a26": "太祖欲見遠。遠持操不動。太祖遣問臥起。",
    "T50n2059_008:0378a27": "然後轉蹕而去。遠曾不屑焉。至于寢疾。文",
    "T50n2059_008:0378a28": "惠文宣伏膺師禮。數往參候。時貴卿士往還",
    "T50n2059_008:0378a29": "不絕。遠蔬食五十餘年。澗飲二十餘載。遊",
    "T50n2059_008:0378b01": "心法苑緬想人外。高步山門蕭然物表。以",
    "T50n2059_008:0378b02": "齊永明二年正月卒于定林上寺。春秋七十",
    "T50n2059_008:0378b03": "有一。帝以致書於沙門法獻曰。承遠上無",
    "T50n2059_008:0378b04": "常。弟子夜中已自知之。遠上此去甚得好處。",
    "T50n2059_008:0378b05": "諸佳非一不復增悲也。一二遲見法師方",
    "T50n2059_008:0378b06": "可敘瑞夢耳。今正為作功德。所須可具疏",
    "T50n2059_008:0378b07": "來也。竟陵文宣王又書曰。遠法師一代名德",
    "T50n2059_008:0378b08": "志節清高。潛山樹美四海餐風。弟子闇昧",
    "T50n2059_008:0378b09": "謬蒙師範。方欲仰稟仁化用洗煩慮。不謂",
    "T50n2059_008:0378b10": "比疾奄成異世。悲痛之心特不可忍。遠上",
    "T50n2059_008:0378b11": "即業行圓通曠劫希有。弟子意不欲遺形影",
    "T50n2059_008:0378b12": "迹雜處眾僧墓中。得別卜餘地。是所願也。",
    "T50n2059_008:0378b13": "方應樹剎表奇刻石銘德矣。即為營墳於",
    "T50n2059_008:0378b14": "山南立碑頌德。太尉瑯瑘王儉製文。時定",
    "T50n2059_008:0378b15": "林上寺又有法令慧泰。並善經論繼譽於",
    "T50n2059_008:0378b16": "遠焉。",
    "T50n2059_008:0378b17": "釋僧慧。姓皇甫。本安定朝那人。高士謐之苗",
    "T50n2059_008:0378b18": "裔。先人避難寓居襄陽。世為冠族。慧少出",
    "T50n2059_008:0378b19": "家。止荊州竹林寺事曇順為師。順廬山慧",
    "T50n2059_008:0378b20": "遠弟子。素有高譽。慧伏膺以後專心義",
    "T50n2059_008:0378b21": "學。至年二十五能講涅槃法華十住淨名雜",
    "T50n2059_008:0378b22": "心等。性強記不煩都講。而文句辯折宣暢",
    "T50n2059_008:0378b23": "如流。又善莊老為西學所師。與高士南",
    "T50n2059_008:0378b24": "陽宗炳劉虬等。並皆友善。炳每歎曰。西夏法",
    "T50n2059_008:0378b25": "輪不絕者其在慧公乎。吳國張暢經遊西",
    "T50n2059_008:0378b26": "土。迺造慧而請交焉。齊初敕為荊州僧主。",
    "T50n2059_008:0378b27": "風韻秀然協道匡世。補益之功有譽遐邇。",
    "T50n2059_008:0378b28": "年衰常乘輿赴講。觀者號為禿頭官家。與",
    "T50n2059_008:0378b29": "玄暢同時。時謂黑衣二傑。齊永明四年卒。",
    "T50n2059_008:0378c01": "春秋七十有九。後有釋慧敞者。亦志素貞",
    "T50n2059_008:0378c02": "正。代慧為僧主。續有功効焉。慧弟子僧",
    "T50n2059_008:0378c03": "岫。亦以學顯。力精致血疾而終。",
    "T50n2059_008:0378c04": "釋僧柔。姓陶。丹陽人。少而耿潔。便有出塵",
    "T50n2059_008:0378c05": "之操。年九歲隨叔遊學。家世貧過藜藿不",
    "T50n2059_008:0378c06": "充。而篤志彌堅履窮無改。後出家為弘稱",
    "T50n2059_008:0378c07": "弟子。稱姓呂。洛陽臨渭人。學通經論聲譽",
    "T50n2059_008:0378c08": "早彰。柔伏膺已後。便精勤戒品委曲禪慧。",
    "T50n2059_008:0378c09": "方等眾經大小諸部。皆徹鑒玄源洞盡宗",
    "T50n2059_008:0378c10": "要。年過弱冠便登講席。一代名賓並投身",
    "T50n2059_008:0378c11": "北面。後東遊禹穴值慧基法師。招停城傍",
    "T50n2059_008:0378c12": "一夏講論。後入剡白山靈鷲寺。未至之夜。",
    "T50n2059_008:0378c13": "沙門僧緒夢見神人。朱旗素甲滿山而出。",
    "T50n2059_008:0378c14": "緒問其故。答云。法師當入故出奉迎。明旦",
    "T50n2059_008:0378c15": "待人。果是柔至。既而掃飾山門有終焉之",
    "T50n2059_008:0378c16": "志。敷經遵學有士如林。齊太祖創業之始",
    "T50n2059_008:0378c17": "及世祖襲圖之日。皆建立招提。傍求義士。",
    "T50n2059_008:0378c18": "以柔耆素有聞。故徵書歲及。文宣諸王再三",
    "T50n2059_008:0378c19": "招請。乃更出京師。止于定林寺。躬為元匠。",
    "T50n2059_008:0378c20": "四遠欽服人神贊美。文慧文宣。並伏膺入",
    "T50n2059_008:0378c21": "室。柔秉德居宗當之弗讓。常誓生安養",
    "T50n2059_008:0378c22": "國。每至懸車西次。輒嚬容合掌。至臨亡",
    "T50n2059_008:0378c23": "之日。體無餘患。唯語弟子云。吾應去矣。仍",
    "T50n2059_008:0378c24": "鋪席于地西向虔禮。奄然而卒。是歲延興元",
    "T50n2059_008:0378c25": "年。春秋六十有四。即葬於山南。沙門釋僧祐",
    "T50n2059_008:0378c26": "與柔少長山栖。同止歲久。亟挹道心預聞",
    "T50n2059_008:0378c27": "法味。為立碑墓所。東莞劉勰製文。柔有弟",
    "T50n2059_008:0378c28": "子僧紹。亦貞正有學業。時鍾山山茨精舍又",
    "T50n2059_008:0378c29": "有僧拔慧熙。皆弱年英邁幼著高名。並美",
    "T50n2059_008:0379a01": "業未就而相繼早卒。拔撰七玄論。今行於",
    "T50n2059_008:0379a02": "世。",
    "T50n2059_008:0379a03": "釋慧基。姓偶。吳國錢塘人。幼而神情俊逸",
    "T50n2059_008:0379a04": "機悟過人。初依隨祇洹慧義法師。至年十",
    "T50n2059_008:0379a05": "五。義嘉其神彩。為啟宋文帝求度出家。文",
    "T50n2059_008:0379a06": "帝引見顧問允怙。即勅於祇洹寺為設會",
    "T50n2059_008:0379a07": "出家。輿駕親幸公卿必集。基既栖志法門厲",
    "T50n2059_008:0379a08": "行精苦。學兼昏曉解洞群經。後有西域法",
    "T50n2059_008:0379a09": "師僧伽跋摩。弘贊禪律來遊宋境。義乃令",
    "T50n2059_008:0379a10": "基入室供事。年滿二十度蔡州受戒。跋摩",
    "T50n2059_008:0379a11": "謂基曰。汝當道王江東不須久留京邑。於",
    "T50n2059_008:0379a12": "是四五年中遊歷講肆備訪眾師。善小品",
    "T50n2059_008:0379a13": "法華思益維摩金剛波若勝鬘等經。皆思探",
    "T50n2059_008:0379a14": "玄頤鑒勜幽凝。提章比句麗溢終古。基",
    "T50n2059_008:0379a15": "師慧義既德居物宗道王荊土。士庶歸依",
    "T50n2059_008:0379a16": "利養紛集。以基懿德可稱。乃携共同活。及",
    "T50n2059_008:0379a17": "義之亡後。資生雜物近盈百萬。基法應獲",
    "T50n2059_008:0379a18": "半。悉捨以為福。唯取麁故衣鉢協以東歸。",
    "T50n2059_008:0379a19": "還止錢塘顯明寺。頃之進適會稽。仍止",
    "T50n2059_008:0379a20": "山陰法華寺。尚學之徒追蹤問道。於是遍",
    "T50n2059_008:0379a21": "歷三吳講宣經教。學徒至者千有餘人。宋太",
    "T50n2059_008:0379a22": "宗遣使迎請。稱疾不行。元徽中復被徵詔。",
    "T50n2059_008:0379a23": "始行過浙水。復動疾而還。乃於會邑龜山",
    "T50n2059_008:0379a24": "立寶林精舍。手疊塼石躬自指麾。架懸乘",
    "T50n2059_008:0379a25": "險製極山狀。初立三層匠人小拙。後天震",
    "T50n2059_008:0379a26": "毀壞更加修飾。遂窮其麗美。基嘗夢見普",
    "T50n2059_008:0379a27": "賢因請為和上。及寺成之後。造普賢并六",
    "T50n2059_008:0379a28": "牙白象之形。即於寶林設三七齋懺。士庶",
    "T50n2059_008:0379a29": "鱗集獻奉相仍。後周顒蒞剡請基講說。顒既",
    "T50n2059_008:0379b01": "素有學功特深佛理。及見基訪覈日有新",
    "T50n2059_008:0379b02": "異。劉瓛張融並申以師禮崇其義訓。司徒",
    "T50n2059_008:0379b03": "文宣王欽風慕德。致書慇懃。訪以法華宗",
    "T50n2059_008:0379b04": "旨。基乃著法華義疏。凡有三卷。及製門訓",
    "T50n2059_008:0379b05": "義序三十三科。并略申方便旨趣會通空有",
    "T50n2059_008:0379b06": "二言。及注遺教等。並行於世。基既德被三",
    "T50n2059_008:0379b07": "吳聲馳海內。乃勅為僧主掌任十城。蓋東",
    "T50n2059_008:0379b08": "土僧正之始也。於是從容講道訓厲禪慧。",
    "T50n2059_008:0379b09": "四遠從風五眾歸伏。基性烈而能溫。氣清而",
    "T50n2059_008:0379b10": "且穆。故預在門人莫不兢戰。以齊建武三",
    "T50n2059_008:0379b11": "年冬十一月卒于城傍寺。春秋八十有五。初",
    "T50n2059_008:0379b12": "基寢疾。弟子薨見梵僧數人皆踞砌坐。",
    "T50n2059_008:0379b13": "問所從來。答云。從大乘國來奉迎基和",
    "T50n2059_008:0379b14": "上。後數日而亡。因窆于法華山南。特進廬",
    "T50n2059_008:0379b15": "江何胤為造碑文於寶林寺。銘其遺德。基",
    "T50n2059_008:0379b16": "弟子德行慧旭道恢。並學業優深。次第敷",
    "T50n2059_008:0379b17": "講。各領門徒繼軌前轍。後有沙門慧諒接",
    "T50n2059_008:0379b18": "掌僧任。諒亡次沙門慧永。永風姿瓌雅德行",
    "T50n2059_008:0379b19": "清嚴。亦遊刃眾經。時當講說。永後次沙門",
    "T50n2059_008:0379b20": "慧深。亦基之弟子。深與同學法洪。並以戒",
    "T50n2059_008:0379b21": "潔見重。深後次沙門曇與。亦沈審有器",
    "T50n2059_008:0379b22": "局。",
    "T50n2059_008:0379b23": "釋慧次。姓尹。冀州人。初出家為志欽弟子。",
    "T50n2059_008:0379b24": "後遇徐州釋法遷解貫當世。欽乃以次付",
    "T50n2059_008:0379b25": "囑。仍隨遷。南至京口止竹林寺。至年十",
    "T50n2059_008:0379b26": "五隨遷還彭城。雖復年在息慈。而志學無",
    "T50n2059_008:0379b27": "勌。清鑒倫通。超然孤拔。至年十八解通經",
    "T50n2059_008:0379b28": "論名貫徐土。迄稟具戒業操彌深。頻講成",
    "T50n2059_008:0379b29": "實及三論大明中出都止于謝寺。迄宋季",
    "T50n2059_008:0379c01": "齊初歸德稍廣。每講席一鋪輒道俗奔赴。",
    "T50n2059_008:0379c02": "沙門智藏僧旻法雲等。皆幼年俊朗慧悟天",
    "T50n2059_008:0379c03": "發。並就次請業焉。文慧文宣悉敬以師禮",
    "T50n2059_008:0379c04": "四事供給。永明八年講百論。至破塵品忽",
    "T50n2059_008:0379c05": "然從化。春秋五十七矣。時謝寺又有僧寶僧",
    "T50n2059_008:0379c06": "智。長樂寺法珍僧嚮僧猛法寶慧調。並一",
    "T50n2059_008:0379c07": "代英哲。為時論所宗。",
    "T50n2059_008:0379c08": "釋慧隆。姓成。陽平人。少而居貧。學無師友",
    "T50n2059_008:0379c09": "卓然自悟。年二十三方出家。十餘年中凝心",
    "T50n2059_008:0379c10": "佛法貫通眾典。宋太始中出都止何園寺。",
    "T50n2059_008:0379c11": "隆既思徹詮表善於清論。乘機抗擬往必",
    "T50n2059_008:0379c12": "折關。宋明帝請於湘宮開講成實。負帙",
    "T50n2059_008:0379c13": "問道八百餘人。其後王侯貴勝屢招講說。",
    "T50n2059_008:0379c14": "凡先舊諸義盤滯之處。隆更顯發開張使昭",
    "T50n2059_008:0379c15": "然可了。乃立實法斷結義等。汝南周顒目",
    "T50n2059_008:0379c16": "之曰。隆公蕭散森疎若霜下之松竹。以永",
    "T50n2059_008:0379c17": "明八年卒。春秋六十有二。時江西有釋智",
    "T50n2059_008:0379c18": "誕。亦善於經論。與隆比德齊時。各馳名兩",
    "T50n2059_008:0379c19": "岸。時何園復有僧辯僧賢道慧法度。並研",
    "T50n2059_008:0379c20": "精經論。功業可稱。",
    "T50n2059_008:0379c21": "釋僧宗。姓嚴。本雍州憑翌人。晉氏喪亂。其",
    "T50n2059_008:0379c22": "先四世祖移居秦郡。年九歲為瑗公弟子",
    "T50n2059_008:0379c23": "諮承慧業。晚又受道於斌濟二法師。善大涅",
    "T50n2059_008:0379c24": "槃及勝鬘維摩等。每至講說聽者將近千",
    "T50n2059_008:0379c25": "餘。妙辯不窮應變無盡。而任性放蕩亟越",
    "T50n2059_008:0379c26": "儀法得意便行不以為礙。守檢專節者。",
    "T50n2059_008:0379c27": "咸有是非之論。文惠太子將欲以罪擯",
    "T50n2059_008:0379c28": "徒遂。通夢有感。於是改意歸焉。魏主元",
    "T50n2059_008:0379c29": "宏遙挹風德。屢致書并請開講。齊太祖不",
    "T50n2059_008:0380a01": "許外出。宗講涅槃維摩勝鬘等。近盈百遍。",
    "T50n2059_008:0380a02": "以從來信施造太昌寺以居之。建武三年",
    "T50n2059_008:0380a03": "卒於所住。春秋五十有九。先是北土法師",
    "T50n2059_008:0380a04": "曇准聞宗特善涅槃。迺南遊觀聽。既南北",
    "T50n2059_008:0380a05": "情異思不相參。准乃別更講說。多為北士",
    "T50n2059_008:0380a06": "所師。准後居湘宮寺。與同寺法身法真並",
    "T50n2059_008:0380a07": "為當時匠者。時有安樂寺慧令法仙法最。中",
    "T50n2059_008:0380a08": "興寺僧敬道文。天竺寺僧賢。並善數論。振",
    "T50n2059_008:0380a09": "名上國云。",
    "T50n2059_008:0380a10": "釋法安。姓畢。東平人。魏司隷校尉軌之後也。",
    "T50n2059_008:0380a11": "七歲出家事白馬寺慧光為師。光幼而爽",
    "T50n2059_008:0380a12": "拔。博通內外多所參知。安年在息慈。便精",
    "T50n2059_008:0380a13": "神秀出。時張永請斌公講。并屈召名學。永",
    "T50n2059_008:0380a14": "問斌云。京下復有卓越年少不。斌答。有沙",
    "T50n2059_008:0380a15": "彌道慧法安僧拔慧熙。永即要請令道慧覆",
    "T50n2059_008:0380a16": "涅槃法安述佛性。神色自若序瀉無遺。永",
    "T50n2059_008:0380a17": "問並年幾。慧答十九。安答十八。永歎曰。昔",
    "T50n2059_008:0380a18": "扶風朱勃年十二能讀書詠詩。時人號才",
    "T50n2059_008:0380a19": "童。今日二道可曰義少也。於是顯譽京",
    "T50n2059_008:0380a20": "朝流名四遠迄至立年專當法匠。王僧虔",
    "T50n2059_008:0380a21": "出鎮湘州。携共同行。後南適番禺。正值攸",
    "T50n2059_008:0380a22": "公講涅槃。安問論數番。攸心愧讓席。停彼",
    "T50n2059_008:0380a23": "兩周法事相繼。永明中還都止中寺。講涅槃",
    "T50n2059_008:0380a24": "維摩十地成實論。相繼不絕。司徒文宣王及",
    "T50n2059_008:0380a25": "張融何胤劉繪劉瓛等。並稟服文義共為法",
    "T50n2059_008:0380a26": "友。永泰元年卒於中寺。春秋四十有五。著",
    "T50n2059_008:0380a27": "淨名十地義疏并僧傳五卷。時有靈基寺敬",
    "T50n2059_008:0380a28": "遺光贊慧韜。瓦官寺道宗。亦皆當時名流。為",
    "T50n2059_008:0380a29": "學者所慕。",
    "T50n2059_008:0380b01": "釋僧印。姓朱。壽春人。少而神思沈審安苦",
    "T50n2059_008:0380b02": "務學。初遊彭城從曇度受三論。度既擅",
    "T50n2059_008:0380b03": "步一時四遠依集。印稟味鑽研窮其幽奧。後",
    "T50n2059_008:0380b04": "進往廬山。從慧龍諮受法華。龍亦當世著",
    "T50n2059_008:0380b05": "名。播於法華宗旨。印偏功構徹獨表新異。",
    "T50n2059_008:0380b06": "於是東適京師止中興寺。復陶思涅槃及",
    "T50n2059_008:0380b07": "餘經典。宋大明中徵君何點招僧大集。",
    "T50n2059_008:0380b08": "請印為法匠。聽者七百餘人。司徒文宣王東",
    "T50n2059_008:0380b09": "海徐孝嗣。並挹敬風猷屢請講說。印戒行清",
    "T50n2059_008:0380b10": "嚴稟性和穆。含恕安忍憙慍不彰。時仗氣",
    "T50n2059_008:0380b11": "之徒。問論中間。或厝以嘲謔。印神彩夷然",
    "T50n2059_008:0380b12": "曾無外意。雖學涉眾典而偏以法華著",
    "T50n2059_008:0380b13": "名。講法華凡二百五十二遍。以齊永元元",
    "T50n2059_008:0380b14": "年卒。春秋六十有五矣。",
    "T50n2059_008:0380b15": "釋法度。黃龍人。少出家。遊學北土備綜眾",
    "T50n2059_008:0380b16": "經。而專以苦節成務。宋末遊于京師。高士",
    "T50n2059_008:0380b17": "齊郡明僧紹抗迹人外。隱居瑯瑘之[山*聶]山。",
    "T50n2059_008:0380b18": "挹度清徽待以師友之敬。及亡捨所居",
    "T50n2059_008:0380b19": "山為栖霞精舍。請度居之。先有道士欲",
    "T50n2059_008:0380b20": "以寺地為館。住者輒死。及後為寺。猶多恐",
    "T50n2059_008:0380b21": "動。自度居之群妖皆息。住經歲許。忽聞",
    "T50n2059_008:0380b22": "人馬鼓角之聲。俄見一人持名紙通度",
    "T50n2059_008:0380b23": "曰靳尚。度前之。尚形甚都雅羽衛亦嚴。致",
    "T50n2059_008:0380b24": "敬已乃言。弟子。王有此山七百餘年。神道",
    "T50n2059_008:0380b25": "有法物不得干。前諸栖託或非真正。故",
    "T50n2059_008:0380b26": "死病繼之。亦其命也。法師道德所歸。謹捨",
    "T50n2059_008:0380b27": "以奉給。并願受五戒。永結來緣。度曰。人神",
    "T50n2059_008:0380b28": "道殊無容相屈。且檀越血食世祀。此最五",
    "T50n2059_008:0380b29": "戒所禁。尚曰。若備門徒輒先去殺。於是辭",
    "T50n2059_008:0380c01": "去。明旦度見一人送錢一萬香燭刀子。疏",
    "T50n2059_008:0380c02": "云。弟子靳尚奉供。至月十五日度為設會。",
    "T50n2059_008:0380c03": "尚又來同眾。禮拜行道受戒而去。[山*聶]山廟巫",
    "T50n2059_008:0380c04": "夢神告曰。吾已受戒於度法師。祠祀勿得",
    "T50n2059_008:0380c05": "殺戮。由是廟用薦止菜脯而已。度嘗動散",
    "T50n2059_008:0380c06": "寢於地。見尚從外而來以手摩頭足而",
    "T50n2059_008:0380c07": "去。頃之復來持一琉璃甌。甌中如水以奉",
    "T50n2059_008:0380c08": "度味甘而冷。度所苦即間。其徵感若此。時",
    "T50n2059_008:0380c09": "有沙門法紹。業行清苦譽齊於度。而學解優",
    "T50n2059_008:0380c10": "之。故時人號曰北山二聖。紹本巴西人。汝",
    "T50n2059_008:0380c11": "南周顒去成都。招共同下止于山茨精舍。度",
    "T50n2059_008:0380c12": "與紹並為齊竟陵王子良始安王遙光。恭以",
    "T50n2059_008:0380c13": "師禮。資給四事。度常願生安養。故偏講無",
    "T50n2059_008:0380c14": "量壽經。積有遍數。齊永元二年卒於山中。",
    "T50n2059_008:0380c15": "春秋六十有四矣。度有弟子僧朗。繼踵先",
    "T50n2059_008:0380c16": "師復綱山寺。朗本遼東人。為性廣學思力",
    "T50n2059_008:0380c17": "該普。凡厥經律皆能講說。華嚴三論最所命",
    "T50n2059_008:0380c18": "家。今上深見器重。勅諸義士受業于山。時",
    "T50n2059_008:0380c19": "有彭城寺慧開。幼而神氣高朗。志學淵深。",
    "T50n2059_008:0380c20": "故早彰令譽。立年便講。又餘杭縣法開者。亦",
    "T50n2059_008:0380c21": "清爽俊發善為談論。出京止禪岡寺。與",
    "T50n2059_008:0380c22": "同寺僧紹有聞當時。",
    "T50n2059_008:0380c23": "釋智秀。本姓裘。京兆人。寓居建業。幼而頴",
    "T50n2059_008:0380c24": "悟。早有出家之心。二親愛而不許。密為求",
    "T50n2059_008:0380c25": "婚將剋娶日。秀乃間行避走。投蔣山靈",
    "T50n2059_008:0380c26": "耀寺剃髮出家。及年滿具戒業操逾堅。",
    "T50n2059_008:0380c27": "稟訪眾師搜檢新異。於是大小兼明數論",
    "T50n2059_008:0380c28": "精熟。尤善大小涅槃淨名波若。及講筵一",
    "T50n2059_008:0380c29": "建。輒王俟接駕。負袠肩隨為人神彩細密",
    "T50n2059_008:0381a01": "思入玄微。其文句幽隱並見披釋。以天監",
    "T50n2059_008:0381a02": "之初卒于治城寺。春秋六十有三。會葬之",
    "T50n2059_008:0381a03": "日。黑白奔赴。街巷填闉。士庶含酸榮哀以",
    "T50n2059_008:0381a04": "備。時治城又有僧若道乘。乘當時令問。若",
    "T50n2059_008:0381a05": "與兄僧璿並善諸經及外書。若誦法華工",
    "T50n2059_008:0381a06": "草隷。後為吳國僧正。乘亦志業明敏。而特",
    "T50n2059_008:0381a07": "善毘曇。",
    "T50n2059_008:0381a08": "釋慧球。本姓馬氏。扶風郡人。世為冠族。年",
    "T50n2059_008:0381a09": "十六出家。住荊州竹林寺事道馨為師。稟",
    "T50n2059_008:0381a10": "承戒訓履行清潔。後入湘州麓山寺專業",
    "T50n2059_008:0381a11": "禪道。頃之與同學慧度俱適京師諮訪經",
    "T50n2059_008:0381a12": "典。後又之彭城從僧淵受成實論。至年三",
    "T50n2059_008:0381a13": "十二方還荊土專當法匠。講集相繼學侶",
    "T50n2059_008:0381a14": "成群。荊楚之間終古稱最。使西夏義僧得",
    "T50n2059_008:0381a15": "與京邑抗衡者。球之力也。中興元年勅為",
    "T50n2059_008:0381a16": "荊土僧主。訓勗之功有譽當世。天鑒三年",
    "T50n2059_008:0381a17": "卒。春秋七十有四。遺命露骸松下。弟子不",
    "T50n2059_008:0381a18": "忍行也。",
    "T50n2059_008:0381a19": "釋僧盛。本姓何。建鄴人。少而神情聰敏。加",
    "T50n2059_008:0381a20": "又志學翹勤。遂大明數論兼善眾經。講說",
    "T50n2059_008:0381a21": "為當時元匠。又特精外典。為群儒所憚。故",
    "T50n2059_008:0381a22": "學館諸生常以盛公相脇。天鑒中卒于靈曜",
    "T50n2059_008:0381a23": "寺。春秋五十餘。時有宋熙寺法欣。延賢寺智",
    "T50n2059_008:0381a24": "敞法冏。建元寺僧護僧韶。皆比德同譽。欣",
    "T50n2059_008:0381a25": "敞並善經論。法冏兼精律部。韶護以毘曇",
    "T50n2059_008:0381a26": "著名。",
    "T50n2059_008:0381a27": "釋智順。本姓徐。瑯瑘臨沂人。年十五出家。",
    "T50n2059_008:0381a28": "事鍾山延賢寺智度為師。少而聰頴篤志過",
    "T50n2059_008:0381a29": "人。雖年在息慈。而學功已積。及受具",
    "T50n2059_008:0381b01": "戒秉禁無疵。陶練眾經而獨步於涅槃成",
    "T50n2059_008:0381b02": "實。講說徒眾常數百餘人。嘗以事生非慮",
    "T50n2059_008:0381b03": "頗致坎折。而貞素確然其徽無點。齊竟陵文",
    "T50n2059_008:0381b04": "宣王特深禮異。為修治城寺以居之。司空",
    "T50n2059_008:0381b05": "徐孝嗣亦崇其行解。奉以師敬。及東昏失",
    "T50n2059_008:0381b06": "德孝嗣被誅子緄逃竄避禍順身自營護。卒",
    "T50n2059_008:0381b07": "以見免。緄後重加資俸。一無所受。嘗有夜",
    "T50n2059_008:0381b08": "盜順者。淨人追而擒之。順留盜宿于房內。",
    "T50n2059_008:0381b09": "明旦遺以錢絹。喻而遣之。其仁洽篤恕如",
    "T50n2059_008:0381b10": "此。後東遊禹穴止于雲門精舍。法輪之盛",
    "T50n2059_008:0381b11": "復見江左。順為人謙虛恭恪。形器若神風",
    "T50n2059_008:0381b12": "軌嚴厲。動無失厝。故士庶瞻禮常有懼",
    "T50n2059_008:0381b13": "焉。以天鑒六年卒于山寺。春秋六十一。初",
    "T50n2059_008:0381b14": "順之疾甚不食多日。一時中竟忽索齋飲。弟",
    "T50n2059_008:0381b15": "子曇和以順絕穀日久。密以半合米雜煮",
    "T50n2059_008:0381b16": "以進順。順咽而還吐。索水洒漱。語和云。",
    "T50n2059_008:0381b17": "汝永出雲門不得還住。其執節清苦皆此",
    "T50n2059_008:0381b18": "之類。臨終之日房內頗聞異香。亦有見天",
    "T50n2059_008:0381b19": "蓋者。遺命露骸空地以施蟲鳥。門人不忍",
    "T50n2059_008:0381b20": "行之。乃窆于寺側。弟子等立碑頌德。陳",
    "T50n2059_008:0381b21": "郡袁昂製文。法華寺釋慧舉又為之墓誌。",
    "T50n2059_008:0381b22": "順所著法事贊及受戒弘法等記。皆行於",
    "T50n2059_008:0381b23": "世。",
    "T50n2059_008:0381b24": "釋寶亮。本姓徐氏。其先東莞胄族。晉敗避",
    "T50n2059_008:0381b25": "地于東萊弦縣。亮年十二出家。師青州道",
    "T50n2059_008:0381b26": "明法師。明亦義學之僧。名高當世。亮就業",
    "T50n2059_008:0381b27": "專精一聞無失。及具戒之後。便欲觀方弘",
    "T50n2059_008:0381b28": "化。每惟訓育有本。未能遠絕緣累。明謂",
    "T50n2059_008:0381b29": "曰。沙門去俗以宣通為理。豈可拘此愛",
    "T50n2059_008:0381c01": "網使吾道不東乎。亮感悟。因此客遊。年二",
    "T50n2059_008:0381c02": "十一至京師居中興寺。袁粲一見而異之。",
    "T50n2059_008:0381c03": "粲後與明書曰。頻見亮公非常人也。比日",
    "T50n2059_008:0381c04": "聞所未聞。不覺歲之將暮。珠生合浦魏",
    "T50n2059_008:0381c05": "人取以照車。璧在邯鄲秦王請以華國。天",
    "T50n2059_008:0381c06": "下之寶當與天下共之。非復上人之貴州",
    "T50n2059_008:0381c07": "所宜專也。自是學名稍盛。及本親喪亡路",
    "T50n2059_008:0381c08": "阻不得還北。因屏居禪思杜講說絕人",
    "T50n2059_008:0381c09": "事。齊竟陵文宣王。躬自到居請為法匠。亮",
    "T50n2059_008:0381c10": "不得已而赴。文宣接足恭禮結菩提四部",
    "T50n2059_008:0381c11": "因緣。後移憩靈味寺。於是續講眾經盛于",
    "T50n2059_008:0381c12": "京邑。講大涅槃凡八十四遍。成實論十四",
    "T50n2059_008:0381c13": "遍。勝鬘四十二遍。維摩二十遍。其大小品十",
    "T50n2059_008:0381c14": "遍。法華十地優婆塞戒無量壽首楞嚴遺教",
    "T50n2059_008:0381c15": "彌勒下生等亦皆近十遍。黑白弟子三千餘",
    "T50n2059_008:0381c16": "人。諮稟門徒常盈數百。亮為人神情爽岸俊",
    "T50n2059_008:0381c17": "氣雄逸。及開章命句鋒辯縱橫。其有問論",
    "T50n2059_008:0381c18": "者或豫蘊重關。及亮之披解便覺宗旨。渙",
    "T50n2059_008:0381c19": "然忘其素蓄。今上龍興尊崇正道。以亮德",
    "T50n2059_008:0381c20": "居時望。亟延談說。亮任率性直。每言輒稱",
    "T50n2059_008:0381c21": "貧道。上雖意有間然而挹其神出。天監八",
    "T50n2059_008:0381c22": "年初勅亮撰涅槃義疏十餘萬言。上為之序",
    "T50n2059_008:0381c23": "曰。非言無以寄言。言即無言之累。累言則",
    "T50n2059_008:0381c24": "可以息言。言息則諸見競起。所以如來乘",
    "T50n2059_008:0381c25": "本願以託生。現慈力以應化。離文字以設",
    "T50n2059_008:0381c26": "教。忘心相以通道。欲使珉玉異價涇渭",
    "T50n2059_008:0381c27": "分流。制六師而止四倒。反八邪而歸一",
    "T50n2059_008:0381c28": "味。折世智之角。杜異人之口。導求珠之心。",
    "T50n2059_008:0381c29": "開觀象之目。救焚灼於火宅。拯沈溺於浪",
    "T50n2059_008:0382a01": "海。故法雨降而燋種受榮。慧日昇而長夜",
    "T50n2059_008:0382a02": "蒙曉發迦葉之悱憤。吐真實之誠言。雖復",
    "T50n2059_008:0382a03": "二施等於前。五大陳於後。三十四問參差異",
    "T50n2059_008:0382a04": "辯。方便勸引各隨意答。舉要論經不出兩",
    "T50n2059_008:0382a05": "途。佛性開其本有之源。涅槃明其歸極之",
    "T50n2059_008:0382a06": "宗。非因非果。不起不作。義高萬善。事絕",
    "T50n2059_008:0382a07": "百非。空空不能測其真際。玄玄不能窮其",
    "T50n2059_008:0382a08": "妙門。自非德均平等心合無生。金牆玉室",
    "T50n2059_008:0382a09": "豈易入哉。有青州沙門釋寶亮者。氣調爽",
    "T50n2059_008:0382a10": "拔。神用俊舉。少貞苦節。長安法忍。耆年愈",
    "T50n2059_008:0382a11": "篤。倪齒不衰流通先覺。孜孜如也。後進",
    "T50n2059_008:0382a12": "晚生。莫不依仰。以天監八年五月八日。乃",
    "T50n2059_008:0382a13": "勅亮撰大涅槃義疏。以九月二十日訖。光",
    "T50n2059_008:0382a14": "表微言。贊揚正道。連環既解。疑網云除。條",
    "T50n2059_008:0382a15": "流明悉。可得略言。朕從容暇日。將欲覽焉。",
    "T50n2059_008:0382a16": "聊書數行。以為記莂云爾亮福德招感供",
    "T50n2059_008:0382a17": "施累積。性不蓄金。皆敬營福業。身歿之後",
    "T50n2059_008:0382a18": "房無留財。以天監八年十月四日卒于靈",
    "T50n2059_008:0382a19": "味寺。春秋六十有六。葬鍾山之南。立碑墓",
    "T50n2059_008:0382a20": "所。陳郡周興嗣廣陵高爽。並為製文。刻于",
    "T50n2059_008:0382a21": "兩面。弟子法雲等。又立碑寺內。文宣圖其",
    "T50n2059_008:0382a22": "形像於普弘寺焉。時高座寺僧成。曠野寺僧",
    "T50n2059_008:0382a23": "寶亦並齊代法匠。寶又善三玄。為貴遊所",
    "T50n2059_008:0382a24": "重。",
    "T50n2059_008:0382a25": "釋法通。本姓褚氏。河南陽翟人。晉安東將軍",
    "T50n2059_008:0382a26": "揚州都督[(丰*力)/石]之八世孫也。家世衣冠禮義相",
    "T50n2059_008:0382a27": "襲通幼而岐頴聰悟絕倫。年十一出家。遊",
    "T50n2059_008:0382a28": "學三藏專精方等。大品法華尤所研審。年",
    "T50n2059_008:0382a29": "未登立便為講匠。學徒雲聚千里必萃。後",
    "T50n2059_008:0382b01": "踐迹京師。初止莊嚴後憩定林上寺。栖閑",
    "T50n2059_008:0382b02": "隱素履道唯勤。希風影附者復盈山室。齊",
    "T50n2059_008:0382b03": "竟陵文宣王丞相文獻王。皆紆貴慕德親承",
    "T50n2059_008:0382b04": "頂禮。陳郡謝舉吳國陸果潯陽張孝秀。並策",
    "T50n2059_008:0382b05": "步山門稟其戒法。白黑弟子七千餘人。晦",
    "T50n2059_008:0382b06": "迹鍾阜三十餘載。坐禪誦念禮懺精苦。至天",
    "T50n2059_008:0382b07": "監十一年六月十日。便覺不悆語弟子云。",
    "T50n2059_008:0382b08": "我正可至九月二十日間耳。到九月十",
    "T50n2059_008:0382b09": "四日見兩居士。皆報白拂來向床前。便次",
    "T50n2059_008:0382b10": "第出至十七日忽漫語云。檀越不相識何",
    "T50n2059_008:0382b11": "處來耶。弟子曇智問意故。答曰。有一人著",
    "T50n2059_008:0382b12": "朱衣戴幘擎木箱底在床前。至二十日",
    "T50n2059_008:0382b13": "見佛像作兩行來。通合掌良久。侍疾者但",
    "T50n2059_008:0382b14": "聞異香。竟不測其意。通乃密向同意慧彌",
    "T50n2059_008:0382b15": "說之。至二十一日索香湯洗浴竟。仍作禮",
    "T50n2059_008:0382b16": "還臥。叉手當胸正中時卒。春秋七十。仍葬",
    "T50n2059_008:0382b17": "于寺南。弟子靜深等立碑墓側。陳郡謝舉",
    "T50n2059_008:0382b18": "蘭陵蕭子雲並為製文刻于兩面。時定林上",
    "T50n2059_008:0382b19": "寺復有沙彌聖進。本閹人。清信篤至遂出",
    "T50n2059_008:0382b20": "家苦節。嘗頭陀至東山。宿于樹下。有虎",
    "T50n2059_008:0382b21": "來摩其頭。見進端坐無擾。跪之而去。後",
    "T50n2059_008:0382b22": "每獨行獨坐。常見青馬一匹衛其。左右。",
    "T50n2059_008:0382b23": "釋慧集。本姓錢。吳興於潛人。年十八於會稽",
    "T50n2059_008:0382b24": "樂林山出家。仍隨慧基法師受業。為性愨",
    "T50n2059_008:0382b25": "實。言無華綺。而學勤昏曉未嘗懈息。後出",
    "T50n2059_008:0382b26": "京止招提寺。復遍歷眾師融冶異說。三藏",
    "T50n2059_008:0382b27": "方等並皆綜達。廣訪大毘婆沙及雜心揵度",
    "T50n2059_008:0382b28": "等。以相辯校。故於毘曇一部擅步當時。凡",
    "T50n2059_008:0382b29": "碩難堅疑並為披釋。海內學賓無不必至。每",
    "T50n2059_008:0382c01": "一開講負帙千人。沙門僧旻法雲並名高一",
    "T50n2059_008:0382c02": "代。亦執卷請益。今上深相賞接。以天監十",
    "T50n2059_008:0382c03": "四年還至烏程。遘疾而卒。春秋六十。著毘",
    "T50n2059_008:0382c04": "曇大義疏十餘萬言。盛行於世。",
    "T50n2059_008:0382c05": "釋曇斐。本姓王。會稽剡人。少出家受業於",
    "T50n2059_008:0382c06": "慧基法師。性聰敏素著領牒之稱。其方等",
    "T50n2059_008:0382c07": "深經皆所綜達。老莊儒墨頗亦披覽。後東西",
    "T50n2059_008:0382c08": "稟訪。備窮經論之旨。居于鄉邑法華臺寺。",
    "T50n2059_008:0382c09": "講說相仍。學徒成列。斐神情爽發志用清玄。",
    "T50n2059_008:0382c10": "故於小品淨名尤成獨步。加又談吐蘊藉辭",
    "T50n2059_008:0382c11": "辯高華。席上之風見重當代。梁衡陽孝王",
    "T50n2059_008:0382c12": "元簡及隱士廬江何胤。皆遠挹徽猷招延講",
    "T50n2059_008:0382c13": "說。吳國張融汝南周顒顒子捨等。並結知音",
    "T50n2059_008:0382c14": "之狎焉。以天監十七年卒于寺。春秋七十",
    "T50n2059_008:0382c15": "有六。其製作文辭亦頗見於世。初斐有譽",
    "T50n2059_008:0382c16": "江東。被勅為十城僧主。符旨適行未拜便",
    "T50n2059_008:0382c17": "化厥土僧尼倍懷戀德。斐同縣南巖寺有沙",
    "T50n2059_008:0382c18": "門法藏。亦以戒素見稱。憙放救生命興",
    "T50n2059_008:0382c19": "立圖像。時餘姚縣有明慶比丘。與斐同時致",
    "T50n2059_008:0382c20": "譽。慶本姓鄭氏。戒行嚴潔學業清美。本師",
    "T50n2059_008:0382c21": "事炎公。又弘實弟子。師資三葉並見重東",
    "T50n2059_008:0382c22": "南焉。",
    "T50n2059_008:0382c23": "論曰。夫至理無言玄致幽寂。幽寂故心行處",
    "T50n2059_008:0382c24": "斷。無言故言語路絕。言語路絕。則有言傷",
    "T50n2059_008:0382c25": "其旨。心行處斷。則作意失其真。所以淨名",
    "T50n2059_008:0382c26": "杜口於方丈。釋迦緘默於雙樹。將知理致",
    "T50n2059_008:0382c27": "淵寂。故聖為無言。但悠悠夢境去理殊隔。",
    "T50n2059_008:0382c28": "蠢蠢之徒非教孰啟。是以聖人資靈妙以應",
    "T50n2059_008:0382c29": "物。體冥寂以通神。借微言以津道。託形",
    "T50n2059_008:0383a01": "傳真。故曰。兵者不祥之器不獲已而用之。",
    "T50n2059_008:0383a02": "言者不真之物。不獲已而陳之。故始自鹿",
    "T50n2059_008:0383a03": "苑以四諦為言初。終至鵠林以三點為",
    "T50n2059_008:0383a04": "圓極。其間散說流文數過八億。象馱負而",
    "T50n2059_008:0383a05": "弗窮。龍宮溢而未盡。將令乘蹄以得兔",
    "T50n2059_008:0383a06": "藉指以知月。知月則廢指。得兔則忘蹄。",
    "T50n2059_008:0383a07": "經云。依義莫依語。此之謂也。而滯教者謂",
    "T50n2059_008:0383a08": "至道極於篇章。存形者謂法身定於丈六。",
    "T50n2059_008:0383a09": "故須窮達幽旨妙得言外。四辯莊嚴為人",
    "T50n2059_008:0383a10": "廣說。示教利憙其在法師乎。故士行尋經",
    "T50n2059_008:0383a11": "於于闐誓志而滅火。終令般若盛於東川。",
    "T50n2059_008:0383a12": "忘想傳乎季末。爰次竺潛支遁于蘭法開",
    "T50n2059_008:0383a13": "等。並氣韻高華風道清裕。傳化之美功亦亞",
    "T50n2059_008:0383a14": "焉。中有釋道安者。資學於聖師竺佛圖澄。",
    "T50n2059_008:0383a15": "安又授業於弟子慧遠。惟此三葉世不乏",
    "T50n2059_008:0383a16": "賢。並戒節嚴明智寶炳盛。使夫慧日餘暉",
    "T50n2059_008:0383a17": "重光千載之下。香土遺芬再馥閻浮之地。",
    "T50n2059_008:0383a18": "涌泉猶注。寔賴伊人。遠公既限以虎溪。安",
    "T50n2059_008:0383a19": "師乃更同輦輿。夫高尚之道如有惑焉。",
    "T50n2059_008:0383a20": "然而語默動靜所適唯時。四翁赴漢。用之",
    "T50n2059_008:0383a21": "則行也。三閭辭楚。舍之則藏也。經云。若欲",
    "T50n2059_008:0383a22": "建立正法則聽親近國王及持仗者。安",
    "T50n2059_008:0383a23": "雖一時同輦。迺為百民致諫。故能終感應",
    "T50n2059_008:0383a24": "真開雲顯報。其後荊陝著名。則以翼遇",
    "T50n2059_008:0383a25": "為言初。廬山清素。則以持永為上首。融恒",
    "T50n2059_008:0383a26": "影肇德重關中。生叡暢遠領宗建業。曇度僧",
    "T50n2059_008:0383a27": "淵獨擅江西之寶。超進慧基。乃揚浙東",
    "T50n2059_008:0383a28": "之盛。雖復人世迭隆。而皆道術懸會。故使",
    "T50n2059_008:0383a29": "像運餘興歲將五百。功効之美良足美焉",
    "T50n2059_008:0383b01": "贊曰。",
    "T50n2059_008:0383b02": "　遺風眇漫　　法浪邅迴　　匪伊釋哲",
    "T50n2059_008:0383b03": "　孰振將頹　　潛安比玉　　遠叡聯瓌",
    "T50n2059_008:0383b04": "　鐇斧曲戾　　彈沐斜埃　　素絲既染",
    "T50n2059_008:0383b05": "　承變方來",
    "T50n2059_008:0383b06": "高僧傳卷第八"
}