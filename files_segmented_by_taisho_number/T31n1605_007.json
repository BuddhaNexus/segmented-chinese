{
    "T31n1605_007:0690b02": "大乘阿毘達磨集論卷第七",
    "T31n1605_007:0690b04": "無著菩薩造",
    "T31n1605_007:0690b05": "三藏法師玄奘奉　詔譯",
    "T31n1605_007:0690b06": "2決擇分中得品第三之二",
    "T31n1605_007:0690b07": "云何建立現觀？略有十種，謂法現觀、義現觀、",
    "T31n1605_007:0690b08": "真現觀、後現觀、寶現觀、不行現觀、究竟現",
    "T31n1605_007:0690b09": "觀、聲聞現觀、獨覺現觀、菩薩現觀。",
    "T31n1605_007:0690b10": "何等法現觀？謂於諸諦增上法中已得上品",
    "T31n1605_007:0690b11": "淨信勝解隨信而行。",
    "T31n1605_007:0690b12": "何等義現觀？謂於諸諦增上法中已得上品",
    "T31n1605_007:0690b13": "諦察法忍，此忍居順決擇分位，此由三種如",
    "T31n1605_007:0690b14": "理作意所顯發故。復成三品，謂上軟、上中、上",
    "T31n1605_007:0690b15": "上。何等真現觀？謂已得見道十六心剎那位",
    "T31n1605_007:0690b16": "所有聖道。又見道中得現觀邊安立諦，世俗",
    "T31n1605_007:0690b17": "智不現在前，於修道位此世俗智方可現前。",
    "T31n1605_007:0690b18": "何等後現觀？謂一切修道。",
    "T31n1605_007:0690b19": "何等寶現觀？謂於佛證淨、於法證淨、於僧",
    "T31n1605_007:0690b20": "證淨。何等不行現觀？謂已證得無作律儀，雖",
    "T31n1605_007:0690b21": "居學位而謂我今已盡那落迦、已盡傍生、已",
    "T31n1605_007:0690b22": "盡餓鬼、已盡顛墜惡趣，我不復造惡趣業感",
    "T31n1605_007:0690b23": "惡趣異熟。何等究竟現觀？如道諦中究竟道",
    "T31n1605_007:0690b24": "說。何等聲聞現觀？謂前所說七種現觀，從聞",
    "T31n1605_007:0690b25": "他音而證得故，名聲聞現觀。",
    "T31n1605_007:0690b26": "何等獨覺現觀？謂前所說七種現觀，不由他",
    "T31n1605_007:0690b27": "音而證得故，名獨覺現觀。何等菩薩現觀？謂",
    "T31n1605_007:0690b28": "諸菩薩於前所說七現觀中，起修習忍而不",
    "T31n1605_007:0690b29": "作證，然於菩薩極喜地中入諸菩薩正性決",
    "T31n1605_007:0690c01": "定，是名菩薩現觀。",
    "T31n1605_007:0690c02": "聲聞現觀、菩薩現觀有何差別？略說有十一",
    "T31n1605_007:0690c03": "種，謂境界差別、任持差別、通達差別、誓願",
    "T31n1605_007:0690c04": "差別、出離差別、攝受差別、建立差別、眷屬",
    "T31n1605_007:0690c05": "差別、勝生差別、生差別、果差別。",
    "T31n1605_007:0690c06": "其果差別復有十種，謂轉依差別、功德圓滿",
    "T31n1605_007:0690c07": "差別、五相差別、三身差別、涅槃差別、證得",
    "T31n1605_007:0690c08": "和合智用差別、障清淨差別、和合作業差別、",
    "T31n1605_007:0690c09": "方便示現成等正覺入般涅槃差別、五種拔",
    "T31n1605_007:0690c10": "濟差別。諸無量等最勝功德何現觀攝？後現",
    "T31n1605_007:0690c11": "觀、究竟現觀攝。彼復云何？謂無量解脫、勝處、",
    "T31n1605_007:0690c12": "遍處、無諍、願智、無礙解、神通、相隨好、清淨、力、無",
    "T31n1605_007:0690c13": "畏、念住、不護、無忘失法、永斷習氣、大悲、不共佛",
    "T31n1605_007:0690c14": "法、一切種妙智，如是等功德，諸契經中處處",
    "T31n1605_007:0690c15": "宣說。",
    "T31n1605_007:0690c16": "無量者，謂四無量。云何慈？謂依止靜慮，於諸",
    "T31n1605_007:0690c17": "有情與樂相應意樂住具足中若定若慧，及彼",
    "T31n1605_007:0690c18": "相應諸心心所。云何悲？謂依止靜慮，於諸有",
    "T31n1605_007:0690c19": "情離苦意樂住具足中若定若慧，餘如前說。",
    "T31n1605_007:0690c20": "云何喜？謂依止靜慮，於諸有情不離樂意樂",
    "T31n1605_007:0690c21": "住具足中若定若慧，餘如前說。云何捨？謂依",
    "T31n1605_007:0690c22": "止靜慮，於諸有情利益意樂住具足中若定",
    "T31n1605_007:0690c23": "若慧，餘如前說。解脫者，謂八解脫。云何有色",
    "T31n1605_007:0690c24": "觀諸色？謂依止靜慮於內未伏見者色想，或",
    "T31n1605_007:0690c25": "現安立見者色想，觀所見色住具足中若定",
    "T31n1605_007:0690c26": "若慧，及彼相應諸心心所，乃至為解脫變化",
    "T31n1605_007:0690c27": "障。云何內無色想觀外諸色？謂依止靜慮，於",
    "T31n1605_007:0690c28": "已伏見者色想，或現安立見者無色想，觀所",
    "T31n1605_007:0690c29": "見色住具足中若定若慧，餘如前說。云何淨",
    "T31n1605_007:0691a01": "解脫身作證具足住？謂依止靜慮，於內淨不",
    "T31n1605_007:0691a02": "淨諸色，已得展轉相待想、展轉相入想、展轉",
    "T31n1605_007:0691a03": "一味想故，於彼已得住具足中若定若慧，餘",
    "T31n1605_007:0691a04": "如前說，乃至為解脫淨不淨變化煩惱生起",
    "T31n1605_007:0691a05": "障。云何無邊空處解脫？謂於隨順解脫無邊",
    "T31n1605_007:0691a06": "空處住具足中若定若慧，餘如前說。如無邊",
    "T31n1605_007:0691a07": "空處解脫，無邊識處、無所有處、非想非非想",
    "T31n1605_007:0691a08": "處解脫亦爾。乃至為解脫寂靜解脫無滯礙",
    "T31n1605_007:0691a09": "障。云何想受滅解脫？謂依止非想非非想處",
    "T31n1605_007:0691a10": "解脫，超過諸餘寂靜解脫，住於似真解脫，住",
    "T31n1605_007:0691a11": "具足中心心所滅，為解脫想受滅障。",
    "T31n1605_007:0691a12": "勝處者，謂八勝處。前四勝處由二解脫所建",
    "T31n1605_007:0691a13": "立，後四勝處由一解脫所建立。此中解脫是",
    "T31n1605_007:0691a14": "意解所緣，勝處是勝伏所緣，自在轉故。依有",
    "T31n1605_007:0691a15": "情數非有情數說色少多，依淨不淨說色好",
    "T31n1605_007:0691a16": "惡，依人與天說色劣勝，餘如解脫中說。勝伏",
    "T31n1605_007:0691a17": "所緣，故名勝處。",
    "T31n1605_007:0691a18": "遍處者，謂十遍處，所緣遍滿故名遍處。於其",
    "T31n1605_007:0691a19": "遍滿住具足中若定若慧，及彼相應心心所",
    "T31n1605_007:0691a20": "法，是名遍處。何故於遍處建立地等？由此遍",
    "T31n1605_007:0691a21": "處觀所依能依色皆遍滿故，餘隨所應如解",
    "T31n1605_007:0691a22": "脫說。如是遍處能成滿解脫。",
    "T31n1605_007:0691a23": "無諍者，謂依止靜慮，於防護他所應起煩惱",
    "T31n1605_007:0691a24": "住具足中若定若慧，及彼相應諸心心所。願",
    "T31n1605_007:0691a25": "智者，謂依止靜慮，於為了所知願具足中若",
    "T31n1605_007:0691a26": "定若慧，餘如前說。",
    "T31n1605_007:0691a27": "無礙解者，謂四無礙解。云何法無礙解？謂依",
    "T31n1605_007:0691a28": "止靜慮，於一切法名差別無礙具足中若定若",
    "T31n1605_007:0691a29": "慧，餘如前說。云何義無礙解？謂依止靜慮，於",
    "T31n1605_007:0691b01": "諸相及意趣無礙具足中若定若慧，餘如前",
    "T31n1605_007:0691b02": "說。云何訓詞無礙解？謂依止靜慮，於諸方言",
    "T31n1605_007:0691b03": "音及訓釋諸法言詞無礙具足中若定若慧，餘",
    "T31n1605_007:0691b04": "如前說。云何辯才無礙解？謂依止靜慮，於諸",
    "T31n1605_007:0691b05": "法差別無礙具足中若定若慧，餘如前說。",
    "T31n1605_007:0691b06": "神通者，謂六神通。云何神境通？謂依止靜慮，",
    "T31n1605_007:0691b07": "於種種神變威德具足中若定若慧，及彼相",
    "T31n1605_007:0691b08": "應諸心心所。云何天耳通？謂依止靜慮，於隨",
    "T31n1605_007:0691b09": "聞種種音聲威德具足中若定若慧，餘如前",
    "T31n1605_007:0691b10": "說。云何心差別通？謂依止靜慮，於入他有情",
    "T31n1605_007:0691b11": "心行差別威德具足中若定若慧，餘如前說。",
    "T31n1605_007:0691b12": "云何宿住隨念通？謂依止靜慮，於隨念前際",
    "T31n1605_007:0691b13": "所行威德具足中若定若慧，餘如前說。云何",
    "T31n1605_007:0691b14": "死生通？謂依止靜慮，於觀有情死生差別威",
    "T31n1605_007:0691b15": "德具足中若定若慧，餘如前說。云何漏盡通？",
    "T31n1605_007:0691b16": "謂依止靜慮，於漏盡智威德具足中若定若",
    "T31n1605_007:0691b17": "慧，及彼相應諸心心所。相隨好者，謂依止靜",
    "T31n1605_007:0691b18": "慮，於相隨好莊嚴所依示現具足中若定若",
    "T31n1605_007:0691b19": "慧，及彼相應諸心心所，并彼所起異熟。",
    "T31n1605_007:0691b20": "清淨者，謂四清淨。云何依止清淨？謂依止靜",
    "T31n1605_007:0691b21": "慮，於隨所欲依止取住捨具足中若定若慧，",
    "T31n1605_007:0691b22": "及彼相應諸心心所。云何境界清淨？謂依止",
    "T31n1605_007:0691b23": "靜慮，於隨所欲境界變化智具足中若定若",
    "T31n1605_007:0691b24": "慧，餘如前說。云何心清淨？謂依止靜慮，於如",
    "T31n1605_007:0691b25": "所欲三摩地門自在具足中若定若慧，餘如",
    "T31n1605_007:0691b26": "前說。云何智清淨？謂依止靜慮，於隨所欲",
    "T31n1605_007:0691b27": "陀羅尼門任持具足中若定若慧，餘如前說。",
    "T31n1605_007:0691b28": "力者，謂如來十力。云何處非處智力？謂依止",
    "T31n1605_007:0691b29": "靜慮，於一切種處非處智具足中若定若慧，",
    "T31n1605_007:0691c01": "及彼相應諸心心所。云何自業智力？謂依止",
    "T31n1605_007:0691c02": "靜慮，於一切種自業智具足中若定若慧，餘",
    "T31n1605_007:0691c03": "如前說。餘力隨應當知亦爾。",
    "T31n1605_007:0691c04": "無畏者，謂四無畏。云何正等覺無畏？謂依止",
    "T31n1605_007:0691c05": "靜慮，由自利門，於一切種所知境界正等覺",
    "T31n1605_007:0691c06": "自稱德號建立具足中若定若慧，及彼相應",
    "T31n1605_007:0691c07": "諸心心所。云何漏盡無畏？謂依止靜慮，由自",
    "T31n1605_007:0691c08": "利門，於一切種漏盡自稱德號建立具足中",
    "T31n1605_007:0691c09": "若定若慧，餘如前說。云何障法無畏？謂依止",
    "T31n1605_007:0691c10": "靜慮，由利他門，於一切種說障礙法自稱德",
    "T31n1605_007:0691c11": "號建立具足中若定若慧，餘如前說。云何出",
    "T31n1605_007:0691c12": "苦道無畏？謂依止靜慮，由利他門，於一切種",
    "T31n1605_007:0691c13": "說出苦道法自稱德號建立具足中若定若",
    "T31n1605_007:0691c14": "慧，餘如前說。",
    "T31n1605_007:0691c15": "念住者，即三念住，謂御大眾時，於一切種雜",
    "T31n1605_007:0691c16": "染不現行具足中若定若慧，餘如前說。",
    "T31n1605_007:0691c17": "不護者，即三不護，謂御大眾時，於隨所欲教",
    "T31n1605_007:0691c18": "授教誡方便具足中若定若慧，餘如前說。無",
    "T31n1605_007:0691c19": "忘失法者，謂於一切種，隨其所作所說明記",
    "T31n1605_007:0691c20": "具足中若定若慧，餘如前說。",
    "T31n1605_007:0691c21": "永斷習氣者，謂一切智者於非一切智所作",
    "T31n1605_007:0691c22": "不現行具足中若定若慧，餘如前說。",
    "T31n1605_007:0691c23": "大悲者，謂於緣無間苦境大悲住具足中若",
    "T31n1605_007:0691c24": "定若慧，餘如前說。",
    "T31n1605_007:0691c25": "不共佛法者，即十八種不共佛法。謂於不共",
    "T31n1605_007:0691c26": "身語意業清淨具足中、於所依及果根未得",
    "T31n1605_007:0691c27": "不退具足中、於不共業現行具足中、於不共",
    "T31n1605_007:0691c28": "智住具足中若定若慧，餘如前說。",
    "T31n1605_007:0691c29": "一切種妙智者，謂於蘊界處一切種妙智性",
    "T31n1605_007:0692a01": "具足中若定若慧，及彼相應諸心心所。",
    "T31n1605_007:0692a02": "云何引發如是等功德？謂依止清淨四靜慮。",
    "T31n1605_007:0692a03": "若外道若聲聞若菩薩等，引發四無量五神",
    "T31n1605_007:0692a04": "通，多分依止邊際第四靜慮，若聲聞若菩薩",
    "T31n1605_007:0692a05": "若如來等引發所餘功德。何因引發如是功",
    "T31n1605_007:0692a06": "德？謂依止靜慮數數思惟，隨所建立法故。如",
    "T31n1605_007:0692a07": "是等功德略有二種：一現前發起自所作用、",
    "T31n1605_007:0692a08": "二安住自性。若現發起自所作用，以出世後",
    "T31n1605_007:0692a09": "所得世俗智為體。若安住自性，用出世智為",
    "T31n1605_007:0692a10": "體。",
    "T31n1605_007:0692a11": "無量作何業？謂捨所治障，哀愍住故，能速圓",
    "T31n1605_007:0692a12": "滿福德資糧，成熟有情心無厭倦。",
    "T31n1605_007:0692a13": "解脫作何業？謂引發變化事，於淨不淨變化",
    "T31n1605_007:0692a14": "無有艱難，於寂靜解脫無有滯礙，能住第一",
    "T31n1605_007:0692a15": "寂靜聖住，由勝解思惟故。",
    "T31n1605_007:0692a16": "勝處作何業？謂能令前三解脫所緣境界自",
    "T31n1605_007:0692a17": "在而轉，由勝伏所緣故。",
    "T31n1605_007:0692a18": "遍處作何業？謂善能成辦解脫所緣，遍滿流",
    "T31n1605_007:0692a19": "布故。",
    "T31n1605_007:0692a20": "無諍作何業？謂所發語言聞皆信伏，愛護他",
    "T31n1605_007:0692a21": "心最為勝故，如其所應發語言故。",
    "T31n1605_007:0692a22": "願智作何業？謂能善記別三世等事，一切世",
    "T31n1605_007:0692a23": "間咸所恭敬，由遠一切眾眾所歸仰故。",
    "T31n1605_007:0692a24": "無礙解作何業？謂善說法要悅眾生心，能絕",
    "T31n1605_007:0692a25": "一切所疑網故。",
    "T31n1605_007:0692a26": "神通作何業？謂以身業語業記心，化導有情",
    "T31n1605_007:0692a27": "令入聖教，善知有情一切心行及過未已，如",
    "T31n1605_007:0692a28": "應教授令永出離。相及隨好作何業？謂能令",
    "T31n1605_007:0692a29": "暫見，謂大丈夫心生淨信。",
    "T31n1605_007:0692b01": "清淨作何業？謂由此勢力故取生有，隨其樂",
    "T31n1605_007:0692b02": "欲，或住一劫、或復劫餘、或捨壽行，或於諸法",
    "T31n1605_007:0692b03": "自在而轉、或於諸定自在而轉、或復任持諸",
    "T31n1605_007:0692b04": "佛正法。",
    "T31n1605_007:0692b05": "力作何業？謂為除捨無因惡因論、不作而得",
    "T31n1605_007:0692b06": "論，無倒宣說增上生道，悟入一切有情心行",
    "T31n1605_007:0692b07": "正說法品，意樂隨眠境界資糧當能出離，隨",
    "T31n1605_007:0692b08": "其所應宣說決定勝道降伏諸魔，善能記別",
    "T31n1605_007:0692b09": "一切問論。",
    "T31n1605_007:0692b10": "無畏作何業？謂處大眾中自正建立我為大",
    "T31n1605_007:0692b11": "師，摧伏一切邪難外道。",
    "T31n1605_007:0692b12": "念住作何業？謂能不染污攝御大眾。不護作",
    "T31n1605_007:0692b13": "何業謂能無間斷教授教誡所化徒眾。",
    "T31n1605_007:0692b14": "無忘失法作何業？謂能不捨離一切佛事。永",
    "T31n1605_007:0692b15": "斷習氣作何業？謂離諸煩惱，亦不顯現似諸",
    "T31n1605_007:0692b16": "煩惱所作事業。",
    "T31n1605_007:0692b17": "大悲作何業？謂日夜六時遍觀世間。不共佛",
    "T31n1605_007:0692b18": "法作何業？謂由身語意業清淨已得不退，若",
    "T31n1605_007:0692b19": "行若住映蔽一切聽聞獨覺。",
    "T31n1605_007:0692b20": "一切種妙智作何業？謂能絕一切有情一切",
    "T31n1605_007:0692b21": "疑網，令正法眼長時得住，由此有情未成熟",
    "T31n1605_007:0692b22": "者令其成熟，已成熟者令得解脫。",
    "T31n1605_007:0692b23": "於上所說現觀位中，證得後後勝品道時，捨",
    "T31n1605_007:0692b24": "前所得下劣品道。又即此時集斷，作證於無",
    "T31n1605_007:0692b25": "餘依涅槃界位。聲聞獨覺一切聖道，無不皆",
    "T31n1605_007:0692b26": "由頓捨所捨，非諸菩薩，是故唯說諸菩薩等",
    "T31n1605_007:0692b27": "為無盡善根者、無盡功德者。何故建立諸無",
    "T31n1605_007:0692b28": "記事？由彼所問不如理故。何故所問不如",
    "T31n1605_007:0692b29": "理耶？遠離因果染淨所應思處故。",
    "T31n1605_007:0692c01": "何緣菩薩已入菩薩超昇離生位，而非預流",
    "T31n1605_007:0692c02": "耶？由得不住道，一向預流行不成就故。何緣",
    "T31n1605_007:0692c03": "亦非一來耶？故受諸有無量生故。何緣亦非",
    "T31n1605_007:0692c04": "不還耶？安住靜慮還生欲界故。",
    "T31n1605_007:0692c05": "又諸菩薩已得諦現觀，於十地修道位唯修",
    "T31n1605_007:0692c06": "所知障對治道，非煩惱障對治道。若得菩提",
    "T31n1605_007:0692c07": "時，頓斷煩惱障及所知障，頓成阿羅漢及如",
    "T31n1605_007:0692c08": "來。此諸菩薩雖未永斷一切煩惱，然此煩惱",
    "T31n1605_007:0692c09": "猶如呪藥所伏諸毒，不起一切煩惱過失，一",
    "T31n1605_007:0692c10": "切地中如阿羅漢已斷煩惱。",
    "T31n1605_007:0692c11": "又諸菩薩於所知境應修善巧，於諸方便應",
    "T31n1605_007:0692c12": "修善巧，於虛妄分別應修善巧，於無分別應",
    "T31n1605_007:0692c13": "修善巧，於時時中應修練根。",
    "T31n1605_007:0692c14": "云何所知境？謂略有六種：一迷亂、二迷亂所",
    "T31n1605_007:0692c15": "依、三不迷亂所依、四迷亂不迷亂、五不迷",
    "T31n1605_007:0692c16": "亂、六不迷亂等流。",
    "T31n1605_007:0692c17": "云何方便善巧？謂略有四種：一成熟有情方",
    "T31n1605_007:0692c18": "便善巧、二圓滿佛法方便善巧、三速證通慧",
    "T31n1605_007:0692c19": "方便善巧、四道無斷絕方便善巧。",
    "T31n1605_007:0692c20": "云何虛妄分別？謂略有十種：一根本分別、二",
    "T31n1605_007:0692c21": "相分別、三相顯現分別、四相變異分別、五相",
    "T31n1605_007:0692c22": "顯現變異分別、六他引分別、七不如理分",
    "T31n1605_007:0692c23": "別、八如理分別、九執著分別、十散亂分別。",
    "T31n1605_007:0692c24": "此復十種，一無性分別、二有性分別、三增",
    "T31n1605_007:0692c25": "益分別、四損減分別、五一性分別、六異性分",
    "T31n1605_007:0692c26": "別、七自性分別、八差別分別、九隨名義分",
    "T31n1605_007:0692c27": "別、十隨義名分別。",
    "T31n1605_007:0692c28": "云何無分別？謂略有三種：一知足無分別、",
    "T31n1605_007:0692c29": "二無顛倒無分別、三無戲論無分別。如此三",
    "T31n1605_007:0693a01": "種，異生、聲聞、菩薩如其次第應知。其相無戲",
    "T31n1605_007:0693a02": "論無分別，復離五相：一非無作意故、二非超",
    "T31n1605_007:0693a03": "過作意故、三非寂靜故、四非自性故、五非於",
    "T31n1605_007:0693a04": "所緣作加行故，謂於所緣不起加行。若諸菩",
    "T31n1605_007:0693a05": "薩性是利根，云何復令修練根行？謂令依利",
    "T31n1605_007:0693a06": "軟根引發利中根，復依利中根引發利利根",
    "T31n1605_007:0693a07": "故。",
    "T31n1605_007:0693a08": "4 論議品大乘阿毘達磨集論決擇分中論議品第四",
    "T31n1605_007:0693a09": "云何論議決擇？略說有七種：謂義決擇、釋決",
    "T31n1605_007:0693a10": "擇、分別顯示決擇、等論決擇、攝決擇、論軌",
    "T31n1605_007:0693a11": "決擇、祕密決擇。",
    "T31n1605_007:0693a12": "何等義決擇？謂依六義而起決擇。何等六義？",
    "T31n1605_007:0693a13": "謂自性義、因義、果義、業義、相應義、轉義。自性",
    "T31n1605_007:0693a14": "義者，謂三自性。因義者，謂三因：一生因、二",
    "T31n1605_007:0693a15": "轉因、三成因。果義者，謂五果：一異熟果、二",
    "T31n1605_007:0693a16": "等流果、三增上果、四事用果、五離繫果。業",
    "T31n1605_007:0693a17": "義者，謂五業：一取受業、二作用業、三加行",
    "T31n1605_007:0693a18": "業、四轉變業、五證得業。相應義者，謂五相",
    "T31n1605_007:0693a19": "應：一聚結相應、二隨逐相應、三連綴相應、",
    "T31n1605_007:0693a20": "四分位相應、五轉變相應。轉義者，謂五轉：",
    "T31n1605_007:0693a21": "一相轉、二安住轉、三顛倒轉、四不顛倒轉、五",
    "T31n1605_007:0693a22": "差別轉。",
    "T31n1605_007:0693a23": "何等釋決擇？謂能解釋諸經宗要。此復云",
    "T31n1605_007:0693a24": "何？略有六種：一所遍知事、二所遍知義、三",
    "T31n1605_007:0693a25": "遍知因緣、四遍知自性、五遍知果、六彼證受。",
    "T31n1605_007:0693a26": "又十四門辯釋決擇。何等十四？謂攝釋門、攝",
    "T31n1605_007:0693a27": "事門、總別分門、後後開引門、遮止門、轉變字",
    "T31n1605_007:0693a28": "門、壞不壞門、安立補特伽羅門、安立差別",
    "T31n1605_007:0693a29": "門、理趣門、遍知等門、力無力門、別別引門、",
    "T31n1605_007:0693b01": "引發門。何等分別顯示決擇？謂於如所說蘊",
    "T31n1605_007:0693b02": "等諸法中隨其所應，作一行順前句順後句、",
    "T31n1605_007:0693b03": "二句三句四句、述可句遮止句等。",
    "T31n1605_007:0693b04": "何等等論決擇？謂依八。何八？若之詞問答",
    "T31n1605_007:0693b05": "決擇一切真偽。復有四種等論決擇道理：一",
    "T31n1605_007:0693b06": "能破、二能立、三能斷、四能覺。",
    "T31n1605_007:0693b07": "何等攝決擇？謂由十處攝諸決擇。何等十處？",
    "T31n1605_007:0693b08": "一成所作決擇處、二趣入決擇處、三勝解決",
    "T31n1605_007:0693b09": "擇處、四道理決擇處、五論決擇處、六通達決",
    "T31n1605_007:0693b10": "擇處、七清淨決擇處、八引發決擇處、九句差",
    "T31n1605_007:0693b11": "別決擇處、十不由功用暫作意時一切義成",
    "T31n1605_007:0693b12": "決擇處。",
    "T31n1605_007:0693b13": "何等論軌決擇？略有七種：一論體、二論處、三",
    "T31n1605_007:0693b14": "論依、四論莊嚴、五論負、六論出離、七論多所",
    "T31n1605_007:0693b15": "作法。",
    "T31n1605_007:0693b16": "第一論體復有六種：一言論、二尚論、三諍",
    "T31n1605_007:0693b17": "論、四毀論、五順論、六教論。言論者，謂一切",
    "T31n1605_007:0693b18": "世間語言。尚論者，謂諸世間所隨聞論，世智",
    "T31n1605_007:0693b19": "所尚故。諍論者，謂互相違返所立言論。毀論",
    "T31n1605_007:0693b20": "者，謂更相憤怒發麁惡言。順論者，謂隨順清",
    "T31n1605_007:0693b21": "淨智見所有決擇言論。教論者，謂教導有情",
    "T31n1605_007:0693b22": "心未定者令其心定，心已定者令得解脫所",
    "T31n1605_007:0693b23": "有言論。",
    "T31n1605_007:0693b24": "第二論處，謂或於王家、或於執理家、或對淳",
    "T31n1605_007:0693b25": "質堪為量者、或對善伴、或對善解法義沙門",
    "T31n1605_007:0693b26": "婆羅門等而起論端。第三論依，謂依此立論",
    "T31n1605_007:0693b27": "略有二種：一所成立、二能成立。所成立有二",
    "T31n1605_007:0693b28": "種：一自性、二差別。能成立有八種：一立宗、二",
    "T31n1605_007:0693b29": "立因、三立喻、四合、五結、六現量、七比量、八聖",
    "T31n1605_007:0693c01": "教量。所成立自性者，謂我自性或法自性。差",
    "T31n1605_007:0693c02": "別者，謂我差別或法差別。立宗者，謂以所應",
    "T31n1605_007:0693c03": "成自所許義，宣示於他令彼解了。立因者，謂",
    "T31n1605_007:0693c04": "即於所成未顯了義，正說現量可得不可得",
    "T31n1605_007:0693c05": "等信解之相。立喻者，謂以所見邊與未所見",
    "T31n1605_007:0693c06": "邊和會正說。合者，為引所餘此種類義，令就",
    "T31n1605_007:0693c07": "此法正說理趣。結者，謂到究竟趣所有正說。",
    "T31n1605_007:0693c08": "現量者，謂自正明了無迷亂義。比量者，謂現",
    "T31n1605_007:0693c09": "餘信解。聖教量者，謂不違二量之教。第四論",
    "T31n1605_007:0693c10": "莊嚴，謂依論正理而發論端，深為善美，名論",
    "T31n1605_007:0693c11": "莊嚴。此復六種：一善自他宗、二言音圓滿、三",
    "T31n1605_007:0693c12": "無畏、四辯才、五敦肅、六應供。",
    "T31n1605_007:0693c13": "第五論負，謂捨言、言屈、言過。捨言者，謂自發",
    "T31n1605_007:0693c14": "言稱己論失、稱他論德。言屈者，謂假託餘事",
    "T31n1605_007:0693c15": "方便而退，或說外事而捨本宗、或現忿怒憍",
    "T31n1605_007:0693c16": "慢覆藏等，如經廣說。言過者，略有九種：一",
    "T31n1605_007:0693c17": "雜亂、二麁獷、三不辯了、四無限量、五非義",
    "T31n1605_007:0693c18": "相應、六不應時、七不決定、八不顯了、九不",
    "T31n1605_007:0693c19": "相續。",
    "T31n1605_007:0693c20": "第六論出離，謂觀察德失令論出離或復不",
    "T31n1605_007:0693c21": "作。若知敵論非正法器、時眾無德，自無善巧",
    "T31n1605_007:0693c22": "不應興論。若知敵論是正法器、時眾有德，自",
    "T31n1605_007:0693c23": "有善巧方可興論。",
    "T31n1605_007:0693c24": "第七論多所作法，略有三種：一善達自他宗，",
    "T31n1605_007:0693c25": "由此堪能遍興談論；二無畏，由此堪能處一",
    "T31n1605_007:0693c26": "切眾而興論端；三辯才，由此堪能於諸問難",
    "T31n1605_007:0693c27": "皆善辯答。",
    "T31n1605_007:0693c28": "復次若欲自求利益安樂，於諸論軌應善通",
    "T31n1605_007:0693c29": "達，不應與他而興諍論。如薄伽梵於《大乘阿",
    "T31n1605_007:0694a01": "毘達磨經》中說如是言：若諸菩薩欲勤精進",
    "T31n1605_007:0694a02": "修諸善品、欲行真實法隨法行、欲善攝益一",
    "T31n1605_007:0694a03": "切有情、欲得速證阿耨多羅三藐三菩提者，",
    "T31n1605_007:0694a04": "當正觀察十二處法，不應與他共興諍論。何",
    "T31n1605_007:0694a05": "等十二？一者宣說證無上義微妙法時，其信",
    "T31n1605_007:0694a06": "解者甚為難得。二者作受教心而請問者甚",
    "T31n1605_007:0694a07": "為難得。三者時眾賢善觀察德失甚為難得。",
    "T31n1605_007:0694a08": "四者凡所興論能離六失甚為難得。何等為",
    "T31n1605_007:0694a09": "六？謂執著邪宗失、矯亂語失、所作語言不",
    "T31n1605_007:0694a10": "應時失、言退屈失、麁惡語失、心恚怒失。五",
    "T31n1605_007:0694a11": "者凡興論時不懷獷毒甚為難得。六者凡興",
    "T31n1605_007:0694a12": "論時善護他心甚為難得。七者凡興論時善",
    "T31n1605_007:0694a13": "護定心甚為難得。八者凡興論時欲令己劣",
    "T31n1605_007:0694a14": "他得勝心甚為難得。九者己劣他勝心不煩",
    "T31n1605_007:0694a15": "惱甚為難得。十者心已煩惱得安隱住甚為",
    "T31n1605_007:0694a16": "難得。十一者既不安住常修善法甚為難得。",
    "T31n1605_007:0694a17": "十二者於諸善法既不恒修，心未得定能速",
    "T31n1605_007:0694a18": "得定、心已得定能速解脫甚為難得。",
    "T31n1605_007:0694a19": "何等祕密決擇？謂說餘義名句文身，隱密轉",
    "T31n1605_007:0694a20": "變更顯餘義。如契經言：",
    "T31n1605_007:0694a21": "「逆害於父母，　　王及二多聞，",
    "T31n1605_007:0694a22": "誅國及隨行，　　是人說清淨。」",
    "T31n1605_007:0694a23": "又契經言：",
    "T31n1605_007:0694a24": "「不信不知恩，　　斷蜜無容處，",
    "T31n1605_007:0694a25": "恒食人所吐，　　是最上丈夫。」",
    "T31n1605_007:0694a26": "又契經言：",
    "T31n1605_007:0694a27": "「覺不堅為堅，　　善住於顛倒，",
    "T31n1605_007:0694a28": "極煩惱所惱，　　得最上菩提。」",
    "T31n1605_007:0694a29": "又契經言：菩薩摩訶薩成就五法，施波羅蜜",
    "T31n1605_007:0694b01": "多速得圓滿。何等為五？一者增益慳悋法性、",
    "T31n1605_007:0694b02": "二者於施有倦、三者憎惡乞求、四者無暫少",
    "T31n1605_007:0694b03": "施、五者遠離於施。",
    "T31n1605_007:0694b04": "又契經言：菩薩摩訶薩成就五法名梵行者，",
    "T31n1605_007:0694b05": "成就第一清淨梵行。何等為五，一者常求以",
    "T31n1605_007:0694b06": "欲離欲、二者捨斷欲法、三者欲貪已生即便",
    "T31n1605_007:0694b07": "堅執、四者怖治欲法、五者三二數貪。",
    "T31n1605_007:0694b08": "何故此論名為「大乘阿毘達磨集」？略有三義，",
    "T31n1605_007:0694b09": "謂等所集故、遍所集故、正所集故。",
    "T31n1605_007:0694b10": "大乘阿毘達磨集論卷第七"
}