{
    "T37n1763_002:0383b02": "大般涅槃經集解卷第二(序品第一卷上)",
    "T37n1763_002:0383b04": "　釋如是我聞一時　釋拘夷城",
    "T37n1763_002:0383b05": "　釋力士生地　釋阿利羅跋提河",
    "T37n1763_002:0383b06": "　釋娑羅雙樹　釋波羅奢華",
    "T37n1763_002:0383b07": "　釋優鉢羅華　釋拘物頭華",
    "T37n1763_002:0383b08": "　釋分陀利華　釋曼陀羅華",
    "T37n1763_002:0383b09": "　釋波利質多樹　釋憍奢耶衣",
    "T37n1763_002:0383b10": "　釋摩詞跋多衣　釋迦陵伽衣",
    "T37n1763_002:0383b11": "　釋八功德水　釋默然不受",
    "T37n1763_002:0383b12": "　釋五門觀",
    "T37n1763_002:0383b13": "序品第一",
    "T37n1763_002:0383b14": "案。舊經云盡命品。僧亮曰。諸經所不論者。其",
    "T37n1763_002:0383b15": "旨有三。何者。一曰常住。二曰一體三寶。三曰眾",
    "T37n1763_002:0383b16": "生悉有佛性。然常住是經之正宗。餘二為常",
    "T37n1763_002:0383b17": "故說耳。今以壽命表常。略經之大體也。僧宗",
    "T37n1763_002:0383b18": "曰。序者由致也。將說正宗。若不序述由致。無",
    "T37n1763_002:0383b19": "以證信也。有二序。一曰現序。亦曰別序。二曰",
    "T37n1763_002:0383b20": "未來序。亦曰通序。如放光等瑞。為當時由致。",
    "T37n1763_002:0383b21": "名為現序。餘經不同。故名別序。如是我聞五",
    "T37n1763_002:0383b22": "證。是阿難所請。名未來序。經皆有此。故名通",
    "T37n1763_002:0383b23": "序也。寶亮曰。此勸問門中有四段。第一當序",
    "T37n1763_002:0383b24": "名。第二純陀。略開常宗。第三哀歎。舉勝修",
    "T37n1763_002:0383b25": "廣常。勸問。第四老少二人譬。催問也。智秀",
    "T37n1763_002:0383b26": "曰。有八事。第一稱如是。第二稱我聞。第三稱",
    "T37n1763_002:0383b27": "一時。第四記住處。第五列同聞。第六舉時節。",
    "T37n1763_002:0383b28": "第七述集眾瑞。第八敘表息化之相也。法安",
    "T37n1763_002:0383b29": "曰。序品有三段。初有六字。明阿難之言不虛",
    "T37n1763_002:0383c01": "也。次舉住處。示說法根本。後列時眾。明說法",
    "T37n1763_002:0383c02": "緣起也。就緣起中。有三別。第一從爾時世",
    "T37n1763_002:0383c03": "尊與大比丘。訖前後圍遶。列常隨佛眾也。第",
    "T37n1763_002:0383c04": "二二月十五日。訖後諸天眾。此列為聲光所",
    "T37n1763_002:0383c05": "召者也第三大身菩薩來集。彼佛所遣。非聲",
    "T37n1763_002:0383c06": "光所召者也。慧朗曰。此品有兩段。前名通序",
    "T37n1763_002:0383c07": "後明別序也。就別序中有六別。第一明六道",
    "T37n1763_002:0383c08": "眾生。遇三相故。生憂悲也。從以佛神力。訖當",
    "T37n1763_002:0383c09": "復問誰。第二列出家在家四眾。從時有無量。",
    "T37n1763_002:0383c10": "訖三恒沙也。第三列豪姓眷屬。從四恒沙。訖",
    "T37n1763_002:0383c11": "七恒沙也。第四亂列天龍鬼神。從八恒沙。訖",
    "T37n1763_002:0383c12": "河神設供也。第五變林顯涅槃相。仍明四天",
    "T37n1763_002:0383c13": "乃至梵王眷屬也。第六列無邊身眷屬也。明",
    "T37n1763_002:0383c14": "駿案。此品大開為兩分。前通序。後別序。就",
    "T37n1763_002:0383c15": "通序中。自有五事。一如是。二我聞。三一時。",
    "T37n1763_002:0383c16": "四住處。五同聞人也。別序中有五事。一從二",
    "T37n1763_002:0383c17": "月十五日。訖當復問誰。述三種相。總敘見聞",
    "T37n1763_002:0383c18": "之者憂悲之至也。二從時有無量諸大弟子。",
    "T37n1763_002:0383c19": "訖河海諸神設供。別敘四眾及諸趣來集。三",
    "T37n1763_002:0383c20": "述二種相。四列諸天及他方菩薩來集。從四",
    "T37n1763_002:0383c21": "天王。訖除一闡提。五述二種相。從爾時三千",
    "T37n1763_002:0383c22": "大千世界。訖品也。前後凡三述異相。合有七",
    "T37n1763_002:0383c23": "種。初則聲光動地。中則變林重閣。後則改穢",
    "T37n1763_002:0383c24": "收光也。再敘時眾。亦有七科。謂聖人及六道。",
    "T37n1763_002:0383c25": "如是。案。僧宗曰。如者不異之辭。明阿難所",
    "T37n1763_002:0383c26": "傳與佛說不異也。是者明即是佛說也。有兩",
    "T37n1763_002:0383c27": "物相似。亦曰如。故以是字。簡相似也。寶亮",
    "T37n1763_002:0383c28": "曰。如斯文理。並是佛說也。智秀曰。阿難所",
    "T37n1763_002:0383c29": "傳。與佛說不異曰如。言當於理曰是也。法智",
    "T37n1763_002:0384a01": "曰。阿難自明之辭也。金口所說。旨深意遠。非",
    "T37n1763_002:0384a02": "所仰測。而章句始末。正自如是也。慧朗曰。舊",
    "T37n1763_002:0384a03": "釋云直指之辭也。謂如是之經。我從佛聞。非",
    "T37n1763_002:0384a04": "自造也。",
    "T37n1763_002:0384a05": "我聞。案。僧宗曰。夫親聞則淳。傳聞則澹。為",
    "T37n1763_002:0384a06": "成上句。明非謬也。智秀曰。諮承有所。無自信",
    "T37n1763_002:0384a07": "之過也。",
    "T37n1763_002:0384a08": "一時。案。僧宗曰。佛加威神。又得佛覺三昧。",
    "T37n1763_002:0384a09": "能一受領受。無所遺失也。為成我聞句也。",
    "T37n1763_002:0384a10": "佛在拘夷城。案。亦曰拘尸那竭國。亦曰拘",
    "T37n1763_002:0384a11": "尸那城。法瑤曰。仙人名也。將顯長仙久壽也。",
    "T37n1763_002:0384a12": "兼遣著常之病。丈六尚然。況凡夫耶。僧宗曰。",
    "T37n1763_002:0384a13": "據方所。以證非謬也。",
    "T37n1763_002:0384a14": "力士生地。案。法瑤曰。將顯法身自在。有大",
    "T37n1763_002:0384a15": "我之力也。兼遣封我之患。",
    "T37n1763_002:0384a16": "阿利羅䟦提河邊。案。僧亮曰。云與熙連河。",
    "T37n1763_002:0384a17": "相去百里也。法瑤曰。出閻浮金之處也。水之",
    "T37n1763_002:0384a18": "淨者。莫過此河。將顯法身真實淨也。兼遣保",
    "T37n1763_002:0384a19": "淨之心也。僧宗曰。此言金沙。河流奔浚。以譬",
    "T37n1763_002:0384a20": "生死。金沙不動。以譬佛性。寄顯生死之中有",
    "T37n1763_002:0384a21": "佛性也。在邊者。寄明涅槃在彼岸也。又釋應",
    "T37n1763_002:0384a22": "身無常。喻彼水流。法身常住。若彼金沙也。寶",
    "T37n1763_002:0384a23": "亮曰。亦稱金泉河也。眾水之最。世人所保。今",
    "T37n1763_002:0384a24": "破所愛。雖曰最淨。猶是煩惱所得。當脩無漏。",
    "T37n1763_002:0384a25": "以求常淨也。",
    "T37n1763_002:0384a26": "娑羅雙樹間。案。僧亮曰。方有二樹。合則八",
    "T37n1763_002:0384a27": "也。高五丈許。上合下離。其花甚白。其實如",
    "T37n1763_002:0384a28": "瓶。香味具足。今以二樹鮮榮。二樹枯悴。明法",
    "T37n1763_002:0384a29": "不偏也。昔道場偏說。所以一樹。今日教圓寄",
    "T37n1763_002:0384b01": "之雙也。法瑤曰。謂堅固林也。風霜不能改。四",
    "T37n1763_002:0384b02": "時莫能遷。以況法身金剛之質。老死不能變。",
    "T37n1763_002:0384b03": "念念不能易。常樂之相也。兼遣存常樂之意",
    "T37n1763_002:0384b04": "也。僧宗曰。所以名堅固者。為四天所護也。表",
    "T37n1763_002:0384b05": "佛所說法。四部所護。永不墜喪也。在林之間",
    "T37n1763_002:0384b06": "水之邊者。處林則息亂。近水則清淨。表明如",
    "T37n1763_002:0384b07": "來寂靜。而無累也。寶亮曰。亦破著也。物情以",
    "T37n1763_002:0384b08": "往古諸佛。皆於此處涅槃。四天所守。謂為保",
    "T37n1763_002:0384b09": "固。今破云。此非堅法。若能不為四魔所壞。乃",
    "T37n1763_002:0384b10": "至堅也。",
    "T37n1763_002:0384b11": "爾時世尊與大比丘八十億百千人俱前後圍",
    "T37n1763_002:0384b12": "繞。案。僧宗曰。此列同聞人也。凡四過列。第",
    "T37n1763_002:0384b13": "一與佛具至雙林。不待光召。第二蒙三瑞方",
    "T37n1763_002:0384b14": "來。第三雖蒙三瑞。未能自遣。故變林催至。第",
    "T37n1763_002:0384b15": "四不待光召。諸佛知時。遣來同事。此即第一",
    "T37n1763_002:0384b16": "先列在佛邊者也。比丘天竺語也。此以三義",
    "T37n1763_002:0384b17": "往釋。謂乞士破惡怖魔也。寶亮曰。此列十四",
    "T37n1763_002:0384b18": "日暮從佛來此者也。彼國出家者之名也。此",
    "T37n1763_002:0384b19": "間無此名。但以三義美之。如怖魔等也。前後",
    "T37n1763_002:0384b20": "圍繞者。迴旋致敬也。智秀曰。此故是聲光所",
    "T37n1763_002:0384b21": "召者耳。為欲依准餘經序故。略標大數。別稱",
    "T37n1763_002:0384b22": "在前也。然同聞有三種。一處同。二時同。三所",
    "T37n1763_002:0384b23": "聞法同。阿難于時。既在娑羅林外。是則時不",
    "T37n1763_002:0384b24": "同也。道慧記曰。大者皆是得道人也。",
    "T37n1763_002:0384b25": "二月十五日臨涅槃時。案。僧亮曰。下文有",
    "T37n1763_002:0384b26": "釋。彼土唯立三時。謂春夏冬也。二月是春和",
    "T37n1763_002:0384b27": "之中節。異耶。冬夏寒暑。偏也明也。昔說苦",
    "T37n1763_002:0384b28": "空。如彼之偏。今既二理雙顯。故取表於中和",
    "T37n1763_002:0384b29": "也。僧宗曰。此是榮枯交代之節。將明如來二",
    "T37n1763_002:0384c01": "種法身。捨迹歸本者也。智秀曰。臨涅槃時者。",
    "T37n1763_002:0384c02": "指說經之時也。",
    "T37n1763_002:0384c03": "以佛神力出大音聲。案。僧亮曰。應感之事。",
    "T37n1763_002:0384c04": "本自佛境。不以聲告。物莫知也。僧宗曰。菩薩",
    "T37n1763_002:0384c05": "二乘。亦有神力。不得稱大。今言大者。佛之神",
    "T37n1763_002:0384c06": "力也。道慧記曰。此中有三瑞。又云。通哀歎以",
    "T37n1763_002:0384c07": "來。凡七瑞也。此聲不從口出。故云神力。",
    "T37n1763_002:0384c08": "其聲遍滿乃至有頂。案。僧宗曰。謂色究竟",
    "T37n1763_002:0384c09": "天也。無色界中。彼無諸根。故不及也。寶亮",
    "T37n1763_002:0384c10": "曰。隨有緣悉聞此。蓋舉其一隅耳。道慧記曰。",
    "T37n1763_002:0384c11": "推此聲所極。正應二十恒沙國土也。下實諦",
    "T37n1763_002:0384c12": "中云。今聲至二十恒河沙。以此而例。光明動",
    "T37n1763_002:0384c13": "地。亦應然也。",
    "T37n1763_002:0384c14": "隨其類音普告眾生。案。僧宗曰。六道不同",
    "T37n1763_002:0384c15": "楚夏之別。皆如聞而解也。",
    "T37n1763_002:0384c16": "今日如來應供正遍知(至)大覺世尊將欲涅槃。",
    "T37n1763_002:0384c17": "案。僧亮曰。因偽顯真。寄滅表存也。僧宗",
    "T37n1763_002:0384c18": "曰。所以先舉三德者。使懷德而慕善也。既內",
    "T37n1763_002:0384c19": "懷悲愍。故外能蔭護。以此二心。等行於物。已",
    "T37n1763_002:0384c20": "為匪易。復能極如一子。彌見其難也。歸依者。",
    "T37n1763_002:0384c21": "若慈母之赴嬰兒也。舍者以遮風霜為用。譬",
    "T37n1763_002:0384c22": "大悲之力。有大方便。能令眾生煩惱不起也。",
    "T37n1763_002:0384c23": "大覺世尊者。復舉兩號。以速其心也。寶亮曰。",
    "T37n1763_002:0384c24": "將欲涅槃者。非經題所稱也。言無餘涅槃耳。",
    "T37n1763_002:0384c25": "自鹿苑迄此。眾生聞一教。增一疑。唯今第五",
    "T37n1763_002:0384c26": "時說疑心頓息。所以略舉十號。使知佛恩之",
    "T37n1763_002:0384c27": "重也。道慧記曰憐愍不必覆護。不必平等。今",
    "T37n1763_002:0384c28": "以歸依釋憐愍。以為舍釋覆護。以羅睺羅釋",
    "T37n1763_002:0384c29": "平等也。慧朗曰。聲中有五句。第一總稱慈悲。",
    "T37n1763_002:0385a01": "謂憐愍覆護也。第二稱慈用。謂如羅睺羅也。",
    "T37n1763_002:0385a02": "第三稱悲用。謂作歸依也。第四偏捨化。謂今",
    "T37n1763_002:0385a03": "欲涅槃也。第五催令來問。謂為最後問也。",
    "T37n1763_002:0385a04": "一切眾生若有所疑今悉可問為最後問。",
    "T37n1763_002:0385a05": "案。僧亮曰。眾生厭苦。苦從惑起。滅苦要先斷",
    "T37n1763_002:0385a06": "惑。惑有輕重。重名為見。輕者曰疑。疑尚須",
    "T37n1763_002:0385a07": "斷。況復見耶。斷疑唯佛可不問乎。僧宗曰。自",
    "T37n1763_002:0385a08": "此之前。唯說無常。今明常理。教與昔反。事則",
    "T37n1763_002:0385a09": "應疑。雖復言不指的。而意在於此也。寶亮曰。",
    "T37n1763_002:0385a10": "此是如來。最後宗極之教。故勸令問。",
    "T37n1763_002:0385a11": "爾時世尊於晨朝時。案。僧亮曰。上記日月。",
    "T37n1763_002:0385a12": "今記時也。",
    "T37n1763_002:0385a13": "從其面門放種種光(至)乃至十方亦復如是。",
    "T37n1763_002:0385a14": "案。僧亮曰。聲至有頂。語其上聞。光遍十方。",
    "T37n1763_002:0385a15": "語其四遠。二文互出。事表未殊也。法瑤曰。口",
    "T37n1763_002:0385a16": "出其光。以表最極妙說之相也。僧宗曰。此第",
    "T37n1763_002:0385a17": "二相也。上以音聲生解。此從光明得悟也。門",
    "T37n1763_002:0385a18": "以通為義。故以口為面門也。寶亮曰。種種色",
    "T37n1763_002:0385a19": "光者。昔經亦有此瑞。但出經者。表佛威光。故",
    "T37n1763_002:0385a20": "以種種為名也。智秀曰。向雖聞聲。未測所之。",
    "T37n1763_002:0385a21": "是以放光示令知也。",
    "T37n1763_002:0385a22": "其中所有六趣眾生(至)身體戰慄涕泣哽咽。",
    "T37n1763_002:0385a23": "案。僧亮曰。向告令知。今除罪障也。僧宗曰。",
    "T37n1763_002:0385a24": "罪語於果。垢惱語因也。寶亮曰。此言滅者。據",
    "T37n1763_002:0385a25": "伏除也。謂覩光者。心緣勝境。三毒不得並起。",
    "T37n1763_002:0385a26": "但生淨心。故云罪滅。",
    "T37n1763_002:0385a27": "爾時大地諸山大海皆悉震動。案。僧亮曰。",
    "T37n1763_002:0385a28": "垢障已除。戀慕情至。哀迷亂心。無由速集。故",
    "T37n1763_002:0385a29": "以神力動地。抑其哀情也。法瑤曰。無情尚動。",
    "T37n1763_002:0385b01": "況有心乎。以感時人。速令雲集也。僧宗曰。第",
    "T37n1763_002:0385b02": "三相也。如來至德如地。以安群生。捨化歸真。",
    "T37n1763_002:0385b03": "示之令悟也。智秀曰。見地動已。興三種意。一",
    "T37n1763_002:0385b04": "者相勸且各裁抑。二者今當速往速往。三者",
    "T37n1763_002:0385b05": "設後有疑。無所諮問也。慧朗曰。此下有兩階。",
    "T37n1763_002:0385b06": "此即第一敘地動相也。",
    "T37n1763_002:0385b07": "時諸眾生共相謂言(至)若減一劫互相執手。",
    "T37n1763_002:0385b08": "案。僧宗曰。既覩三瑞。寧得不悲。更相曉喻。",
    "T37n1763_002:0385b09": "設敦請之計也。寶亮曰。舊解云。眾生若壽命",
    "T37n1763_002:0385b10": "一劫。則請之一劫壽。若半劫。則請半劫也。自",
    "T37n1763_002:0385b11": "意不然。蓋隨俗也。于時人情。願佛住世。豈容",
    "T37n1763_002:0385b12": "指願一切半劫。就少為言。恐多難冀耳。慧朗",
    "T37n1763_002:0385b13": "曰。此下第二階有兩意。第一先相曉勸也。",
    "T37n1763_002:0385b14": "復作是言世間虛空(至)如來不久必入涅槃。",
    "T37n1763_002:0385b15": "案。僧宗曰。如來道被大千。德蔭三界。今入涅",
    "T37n1763_002:0385b16": "槃。世間空也。福盡者。福以感聖。聖既不應。",
    "T37n1763_002:0385b17": "所以知盡也。不善增長者。福既盡矣。惡所以",
    "T37n1763_002:0385b18": "增。又作是言世間虛空(至)設有疑惑當復問",
    "T37n1763_002:0385b19": "誰。案。慧朗曰。無救護者。此下舉前聲告之",
    "T37n1763_002:0385b20": "旨也。救者。舉前憐愍大慈句也。護者。舉前覆",
    "T37n1763_002:0385b21": "護大悲句也。貧窮者。舉前等視如羅睺羅。大",
    "T37n1763_002:0385b22": "慈之用也。謂羅睺羅已得法財。我今未得。而",
    "T37n1763_002:0385b23": "佛捨我。方是貧窮也。無所宗仰者。舉前為作",
    "T37n1763_002:0385b24": "歸依也。孤露者。舉前為世間舍。大悲之用也。",
    "T37n1763_002:0385b25": "一旦遠離者。舉前大覺世尊。將欲涅槃也。設",
    "T37n1763_002:0385b26": "有疑惑者。舉前今悉可問也。是以宜自抑遣",
    "T37n1763_002:0385b27": "速往速往之也。",
    "T37n1763_002:0385b28": "時有無量諸大弟子(至)生如是等種種苦惱。",
    "T37n1763_002:0385b29": "案。僧亮曰。上三瑞相集眾因緣。此下說集時",
    "T37n1763_002:0385c01": "次第。大弟子者。先在佛左右。故不言其來也。",
    "T37n1763_002:0385c02": "道慧記曰。即是前所言八十億百千者也。既",
    "T37n1763_002:0385c03": "非聲光所召。而復列者。欲敘其遇光悲惱也。",
    "T37n1763_002:0385c04": "慧朗曰。此舉三業苦惱。謂身戰掉。心濁發聲",
    "T37n1763_002:0385c05": "也。",
    "T37n1763_002:0385c06": "爾時復有八十百千諸比丘等。案。僧亮曰。",
    "T37n1763_002:0385c07": "此下敘遠來者也。來不必前後。文不可累書。",
    "T37n1763_002:0385c08": "分作三次耳。一眾多在後。二眾多供勝。三但",
    "T37n1763_002:0385c09": "以供勝也。僧宗曰。此經所列時眾。與諸經",
    "T37n1763_002:0385c10": "不必同也。以聲聞德狹。不能廣化。多以側侍",
    "T37n1763_002:0385c11": "左右。所以先列也。寶亮曰。此列十五日旦承",
    "T37n1763_002:0385c12": "光至者也。比丘者。列其位。羅漢者。歎其德",
    "T37n1763_002:0385c13": "也。道慧記曰。列眾凡有五別。第一八十億百",
    "T37n1763_002:0385c14": "千。謂內眷屬也。第二時有無量諸大弟子。謂",
    "T37n1763_002:0385c15": "外眷屬也。第三優婆塞以下。隨以供勝眾多",
    "T37n1763_002:0385c16": "為後也。第四從金翅鳥王訖山王。但以眾多",
    "T37n1763_002:0385c17": "為後。第五從阿僧祇海神訖無邊身。但以供",
    "T37n1763_002:0385c18": "養為後也。又撰曰。不必皆先後。但義為次第",
    "T37n1763_002:0385c19": "也。然若列先後有。不出四種。一者以位為次。",
    "T37n1763_002:0385c20": "二者以數為次。三者以供為次。四者不以位",
    "T37n1763_002:0385c21": "數供。但以是時來者。即是中列也。智秀曰。此",
    "T37n1763_002:0385c22": "下至其林變白。皆是聲光動地所召也。然列",
    "T37n1763_002:0385c23": "條序不同。多則至五。少則唯二。言五者。一列",
    "T37n1763_002:0385c24": "數。二置位。三歎德。四列名。五敘來相也。言",
    "T37n1763_002:0385c25": "二者。一列數二列名而已。又列其秩序。差品",
    "T37n1763_002:0385c26": "有三。第一從此。訖得自在力能化作佛。列出",
    "T37n1763_002:0385c27": "家二眾。以道小近佛。故先列也。明駿案。此中",
    "T37n1763_002:0385c28": "列六事。一列數。二稱位。三歎權德。四敘憂",
    "T37n1763_002:0385c29": "悲。五歎實德。六敘來事。",
    "T37n1763_002:0386a01": "皆阿羅漢。案。僧亮曰。此言不生。生是苦本。",
    "T37n1763_002:0386a02": "惑是生因。羅漢斷三界之惑。苦果不生。故名",
    "T37n1763_002:0386a03": "不生也。僧宗曰。此名含三義。一謂殺賊。蓋斷",
    "T37n1763_002:0386a04": "煩惱也。二謂不生。蓋不受三界生也。三謂應",
    "T37n1763_002:0386a05": "供。以備三德。可為福田也。",
    "T37n1763_002:0386a06": "心得自在。案。僧亮曰。心為苦樂之本。眾生",
    "T37n1763_002:0386a07": "厭苦。不離苦因。為煩惱所惑。不得自在。今無",
    "T37n1763_002:0386a08": "苦因。所以自在也。",
    "T37n1763_002:0386a09": "所作已辦。案。僧亮曰。苦因既盡。所期已畢",
    "T37n1763_002:0386a10": "也。僧宗曰。謂得盡智無生智究竟也。此義含",
    "T37n1763_002:0386a11": "智。即釋應供也。寶亮曰。此兩句。共釋不生義",
    "T37n1763_002:0386a12": "也。所以得不生者。由斷三界使盡。治道力辨",
    "T37n1763_002:0386a13": "故也。",
    "T37n1763_002:0386a14": "離諸煩惱。案。僧亮曰。釋上已辨義也。僧宗",
    "T37n1763_002:0386a15": "曰。釋所以不生也。道慧記曰。釋心所以得自",
    "T37n1763_002:0386a16": "在。所作所以已辨也。",
    "T37n1763_002:0386a17": "調伏諸根。案。僧亮曰。釋心得自在也。僧宗",
    "T37n1763_002:0386a18": "曰。惑在由於諸根。諸根既調。所以惑盡也。寶",
    "T37n1763_002:0386a19": "亮曰。此兩句釋殺賊也。諸煩惱賊。所以而盡。",
    "T37n1763_002:0386a20": "由攝六情。制三業故也。",
    "T37n1763_002:0386a21": "如大龍王。案。僧宗曰。為三明六通作譬也。",
    "T37n1763_002:0386a22": "龍有二德。一則興雲降雨。二則隱顯自在也。",
    "T37n1763_002:0386a23": "寶亮曰。此下訖逮得已利。辨應供也。道慧記",
    "T37n1763_002:0386a24": "曰。龍王即是人中象王。如大品經云。如調象",
    "T37n1763_002:0386a25": "王也。為善調作譬釋煩惱。所以而離由乎善",
    "T37n1763_002:0386a26": "調諸根故也。",
    "T37n1763_002:0386a27": "有大威德。案。道慧記曰。此下歎其外德。明",
    "T37n1763_002:0386a28": "在在處處。眾所宗伏也。",
    "T37n1763_002:0386a29": "成就空慧。案。僧亮曰。釋斷煩惱也。若不得",
    "T37n1763_002:0386b01": "空慧。則不斷也。",
    "T37n1763_002:0386b02": "逮得已利。案。僧亮曰。結斷不起。可保之為",
    "T37n1763_002:0386b03": "利也。道慧記曰。釋所以有大威德也。空慧明",
    "T37n1763_002:0386b04": "其智滿。已利明其結盡也。",
    "T37n1763_002:0386b05": "如栴檀林栴檀圍繞如師子王師子圍繞。",
    "T37n1763_002:0386b06": "案。僧亮曰。師子王者。空慧既成。戒定皆是無",
    "T37n1763_002:0386b07": "漏空慧。如王餘德如子也。道慧記曰。此不取",
    "T37n1763_002:0386b08": "王為譬。乃總歎諸功德。更相圍繞也。",
    "T37n1763_002:0386b09": "成就如是無量功德一切皆是佛之真子。",
    "T37n1763_002:0386b10": "案。僧宗曰。自法華已來。皆得稱為菩薩。若未",
    "T37n1763_002:0386b11": "爾之前。不得稱也。寶亮曰。真偽之名。就教有",
    "T37n1763_002:0386b12": "三重。第一判聖為真。以凡為偽。第二以二乘",
    "T37n1763_002:0386b13": "為偽義。菩薩為真。第三謂信常者為真。信未",
    "T37n1763_002:0386b14": "立者為偽。今就第三重判也。明此諸人盡雙",
    "T37n1763_002:0386b15": "解六行也。",
    "T37n1763_002:0386b16": "各於晨朝日初出時(云)涕泣盈目生大苦惱。",
    "T37n1763_002:0386b17": "案。僧亮曰。波羅奢華。葉青。其華白。而一日",
    "T37n1763_002:0386b18": "三變。日未出時則白。日始出則赤。日晚則黃",
    "T37n1763_002:0386b19": "也。道慧記曰。其華質青而脈赤也。",
    "T37n1763_002:0386b20": "為欲利益安樂眾生。案。僧宗曰。下五句別",
    "T37n1763_002:0386b21": "歎。此一句總歎也。寶亮曰。此下皆探取實德。",
    "T37n1763_002:0386b22": "以為歎也。此第一明以利益故來。謂是眾人",
    "T37n1763_002:0386b23": "得道之緣。若使千人為緣。少一人則不得也。",
    "T37n1763_002:0386b24": "成就大乘第一空行。案。僧亮曰。諸羅漢知",
    "T37n1763_002:0386b25": "佛是常。今欲請佛發明常教也。此經第一義",
    "T37n1763_002:0386b26": "空者。常樂我淨。無二十五有。故名空也。僧宗",
    "T37n1763_002:0386b27": "曰。般若是萬行之主。欲令眾生得無相之解",
    "T37n1763_002:0386b28": "也。",
    "T37n1763_002:0386b29": "顯發如來方便密教。案。僧亮曰。昔說無常。",
    "T37n1763_002:0386c01": "覆今常旨。謂之密教也。僧宗曰。顯三乘為方",
    "T37n1763_002:0386c02": "便。一乘是實行。丈六是有為。法身是無為者",
    "T37n1763_002:0386c03": "也。",
    "T37n1763_002:0386c04": "為不斷絕種種說法。案。僧宗曰。從初鹿苑。",
    "T37n1763_002:0386c05": "迄至今日。隨能生解。皆為人說。",
    "T37n1763_002:0386c06": "為諸眾生調伏因緣故(至)合掌恭敬却坐一面。",
    "T37n1763_002:0386c07": "案。僧宗曰。謂聞無常解無常。聞常住亦即",
    "T37n1763_002:0386c08": "解也。既自通達。復為他說。寶亮曰。謂除眾",
    "T37n1763_002:0386c09": "生四倒之緣也。尋此而言。故知法華諸教無",
    "T37n1763_002:0386c10": "得道者。",
    "T37n1763_002:0386c11": "爾時復有拘陀羅女(至)合掌恭敬却坐一面。",
    "T37n1763_002:0386c12": "案。僧宗曰。尼者此言女也。所列科例與上同",
    "T37n1763_002:0386c13": "也。明駿案。此列有九事。一稱族。二稱位。三",
    "T37n1763_002:0386c14": "列名。四舉數。五歎權德。六敘憂悲。七歎實",
    "T37n1763_002:0386c15": "德。八敘來事。九蕳尊勝。故曰位階十地。",
    "T37n1763_002:0386c16": "比丘尼眾中復有諸比丘尼(至)得自在力能化",
    "T37n1763_002:0386c17": "作佛。案。僧宗曰。出家二眾。權實難知。今蕳",
    "T37n1763_002:0386c18": "尼眾有菩薩者。推比丘眾中。亦應爾也。寶亮",
    "T37n1763_002:0386c19": "曰。向所列實解六行。成真子之義。此偏指尼",
    "T37n1763_002:0386c20": "眾。亦有本是八住以上菩薩也。慧朗曰。此中歎",
    "T37n1763_002:0386c21": "權德。初云諸漏已量。謂總句也。明駿案。前歎",
    "T37n1763_002:0386c22": "比丘中。結末云。逮得己利。此中歎初有諸漏",
    "T37n1763_002:0386c23": "已盡。兩彼互闕。蓋出經者差脫耳。旨則存焉。",
    "T37n1763_002:0386c24": "爾時復有一恒河沙(至)菩薩摩訶薩而為上首。",
    "T37n1763_002:0386c25": "案。僧宗曰。上列聲聞二眾。今列菩薩也。而",
    "T37n1763_002:0386c26": "不言設供者。應是出家人也。寶亮曰。此偏指",
    "T37n1763_002:0386c27": "前比丘眾中。有權為聲聞者。智秀曰。向聲聞",
    "T37n1763_002:0386c28": "二眾之中。皆曰真子。已知並是菩薩也。今復",
    "T37n1763_002:0386c29": "別列者。皆就迹為言也。前有聲聞之迹。有以",
    "T37n1763_002:0387a01": "親待之義。故在前列也。菩薩行廣。迹有疎",
    "T37n1763_002:0387a02": "義。故次後列也。彭城慧令曰。此是離居家者。",
    "T37n1763_002:0387a03": "非比丘也。明駿案。此中列有七事。一舉數。二",
    "T37n1763_002:0387a04": "略歎德位及方便。三列名。四歎三世行。五敘",
    "T37n1763_002:0387a05": "憂悲。六歎實德。七敘來事也。菩薩羅漢。更無",
    "T37n1763_002:0387a06": "別位。不出在家出家四眾數也。所以此一恒",
    "T37n1763_002:0387a07": "河。在兩楹之間。但稱菩薩者。辨異彼此故也。",
    "T37n1763_002:0387a08": "法華之日。已無聲聞。況在此席。豈更別有菩",
    "T37n1763_002:0387a09": "薩耶。而尼眾簡出階十住者。蓋標其勝出者",
    "T37n1763_002:0387a10": "耳。故云人中之龍也。",
    "T37n1763_002:0387a11": "其心皆悉敬重大乘(至)諸未度者當令得度。",
    "T37n1763_002:0387a12": "案。僧亮曰。菩薩以濟物為懷。大乘既是良藥。",
    "T37n1763_002:0387a13": "故先明也。隨一切者。以法濟物。要須曲與物",
    "T37n1763_002:0387a14": "同。仁德廣被也。隨從有四。一形類。二語言。",
    "T37n1763_002:0387a15": "三根性。四事業也。作是誓者。既入五道。同彼",
    "T37n1763_002:0387a16": "苦樂。苦則心退。樂則生著。自非弘誓。無由兩",
    "T37n1763_002:0387a17": "捨也。僧宗曰。此歎現在德也。寶亮曰。菩薩此",
    "T37n1763_002:0387a18": "言道心人也。歎德不過自行之與外化。此中",
    "T37n1763_002:0387a19": "據三世為歎。於一世中。皆具二義也。",
    "T37n1763_002:0387a20": "已於過去無數劫中(至)紹三寶種使不斷絕。",
    "T37n1763_002:0387a21": "案。僧亮曰。能備上德。非積行不就也。解未解",
    "T37n1763_002:0387a22": "者。向說誓時。今說行時也。僧宗曰。向明現在",
    "T37n1763_002:0387a23": "行。今明過去行。",
    "T37n1763_002:0387a24": "於未來世當轉法輪以大莊嚴而自莊嚴。",
    "T37n1763_002:0387a25": "案。僧宗曰。次歎未來德也。",
    "T37n1763_002:0387a26": "成就如是無量功德(至)合掌恭敬却坐一面。",
    "T37n1763_002:0387a27": "案。僧宗曰。旨與前同也。",
    "T37n1763_002:0387a28": "爾時復有二恒河沙(至)平等無二如視一子。",
    "T37n1763_002:0387a29": "案。僧宗曰。此在家菩薩也。優婆塞者。此言清",
    "T37n1763_002:0387b01": "信士。論文有釋。謂為善宿。皆以義翻彼名耳。",
    "T37n1763_002:0387b02": "此下列眾有四階。第一從此。訖十恒河沙。以",
    "T37n1763_002:0387b03": "眾漸多而供稍勝。為次第也。第二從廿恒沙。",
    "T37n1763_002:0387b04": "訖九十恒沙。供不必勝。但以眾漸多。為次第",
    "T37n1763_002:0387b05": "也。第三從千恒沙。以多少不定亂來。為次第",
    "T37n1763_002:0387b06": "也。第四變林以下。眾不必多。但以供勝。為次",
    "T37n1763_002:0387b07": "第也。明駿案。此中列十五事。一舉數。二稱",
    "T37n1763_002:0387b08": "位。三以戒為行本。故先歎戒也。四列名。五次",
    "T37n1763_002:0387b09": "歎定。謂深觀對治門也。六歎慧。謂亦欲樂聞",
    "T37n1763_002:0387b10": "無上大乘等也。七舉四弘。以歎外化。八舉莊",
    "T37n1763_002:0387b11": "嚴淨戒結歎也。九敘遇光憂悲。十敘設供。十",
    "T37n1763_002:0387b12": "一敘因辨供時。又發弘誓。十二敘念佛受供",
    "T37n1763_002:0387b13": "已必入涅槃。十三敘來佛所事。十四敘佛默",
    "T37n1763_002:0387b14": "然不受。十五敘不果願故憂悲也。",
    "T37n1763_002:0387b15": "亦於晨朝日初出時(至)憍奢耶衣蒭摩繒綵。",
    "T37n1763_002:0387b16": "案。僧亮曰。天木香者。名時物重物也。出家法",
    "T37n1763_002:0387b17": "施。在家財施。施具九事。財施有三。謂時物。",
    "T37n1763_002:0387b18": "重物。如法物也。心亦有三。謂先心歡喜。施時",
    "T37n1763_002:0387b19": "心淨。施已無悔也。地亦有三。謂不動。無相。",
    "T37n1763_002:0387b20": "無量定也。今但說六種佛地。不須說也。以佛",
    "T37n1763_002:0387b21": "力故者。謂以佛力。成其重物。悅施者之心也。",
    "T37n1763_002:0387b22": "乃至蓋覆大千。皆類此也。優鉢羅華色青。拘",
    "T37n1763_002:0387b23": "物頭色赤。波頭摩色不正。云似昌蒱花。分陀",
    "T37n1763_002:0387b24": "利色白。生水中也。曼陀羅是天華也。中國亦",
    "T37n1763_002:0387b25": "有。其色不定。如赤而黃。如青而紫。如綠而",
    "T37n1763_002:0387b26": "絳。種種色變。波利質多在天上。則種種色。天",
    "T37n1763_002:0387b27": "竺亦有。而華葉色並青綠。憍奢耶者。云蠶繭",
    "T37n1763_002:0387b28": "所作。東天竺有國名烏陀。粳米欲熟變為虫。",
    "T37n1763_002:0387b29": "虫即食米。人取蒸以成綿也。如此絲綿者。名",
    "T37n1763_002:0387c01": "摩呵跋多。此言大衣。甚貴也。蒭摩者布衣也。",
    "T37n1763_002:0387c02": "迦陵伽者國名。亦出細疊也。",
    "T37n1763_002:0387c03": "是諸香木載以寶車(至)哀受我等最後供養。",
    "T37n1763_002:0387c04": "案。僧亮曰。各作是念。若有所乏者。此下說三",
    "T37n1763_002:0387c05": "種心也。道慧記曰。八功德水者。謂輕．冷．軟．",
    "T37n1763_002:0387c06": "美．清淨．不臭．飲時調適。飲已無患也。",
    "T37n1763_002:0387c07": "世尊知時默然不受(至)却在一面默然而坐。",
    "T37n1763_002:0387c08": "案。僧亮曰。知受持未至也。若受前人者。後人",
    "T37n1763_002:0387c09": "則不得獻也。昔默則受。今默則不受者。昔日",
    "T37n1763_002:0387c10": "體康。觸味斯可。若言受則近貪。故不言也。今",
    "T37n1763_002:0387c11": "稱病力弱。所須自知。是以言之則受。不言則",
    "T37n1763_002:0387c12": "不須也。法瑤曰。初生王宮。唱云應供。是則有",
    "T37n1763_002:0387c13": "施便受。何假發言。今顯法身常樂不食。默然",
    "T37n1763_002:0387c14": "無言。理知不受也。寶亮曰。知時有三種一者",
    "T37n1763_002:0387c15": "佛不受二檀越請。二者由昔願故受。三者知",
    "T37n1763_002:0387c16": "純陀作施主者。為益處曠也。慧朗曰。知時有",
    "T37n1763_002:0387c17": "三種。一知受時未至。二知時眾無宿願。三知",
    "T37n1763_002:0387c18": "即時若受餘施。不能廣利也。",
    "T37n1763_002:0387c19": "爾時復有三恒河沙(至)百千眾生故現女身。",
    "T37n1763_002:0387c20": "案。法瑤曰。大眾聞見涅槃之相。理應一時雲",
    "T37n1763_002:0387c21": "集。不容前後。設復先後。亦不必如經所列也。",
    "T37n1763_002:0387c22": "慧朗曰。列數列名。歎德之事。准前可知也。",
    "T37n1763_002:0387c23": "呵責家法。案。僧亮曰。戀著之處名家。即女",
    "T37n1763_002:0387c24": "人之身是。",
    "T37n1763_002:0387c25": "自觀己身如四毒蛇(至)是身可惡猶如死狗。",
    "T37n1763_002:0387c26": "案。僧亮曰。此苦觀也。",
    "T37n1763_002:0387c27": "是身不淨九孔常流。案。僧亮曰。不淨觀也。",
    "T37n1763_002:0387c28": "是身如城血肉筋骨(至)愚癡羅剎止住其中。",
    "T37n1763_002:0387c29": "案。僧亮曰。空觀也。色陰譬城。四陰譬人。諸",
    "T37n1763_002:0388a01": "見無過譬王。煩惱有過譬民也。",
    "T37n1763_002:0388a02": "是身不堅猶如蘆葦伊蘭水沫芭蕉之樹。",
    "T37n1763_002:0388a03": "案。僧亮曰。無我觀也。",
    "T37n1763_002:0388a04": "是身無常念念不住(至)誰有智者當樂此身。",
    "T37n1763_002:0388a05": "案。僧亮曰。無常觀也。",
    "T37n1763_002:0388a06": "寧以牛跡盛大海水(至)是故當捨如棄涕唾。",
    "T37n1763_002:0388a07": "案。慧朗曰。結上諸觀也。",
    "T37n1763_002:0388a08": "以是因緣諸優婆夷(至)心懷惆悵却住一面。",
    "T37n1763_002:0388a09": "大般涅槃經集解卷第二"
}