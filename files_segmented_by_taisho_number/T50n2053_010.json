{
    "T50n2053_010:0275b15": "大唐大慈恩寺三藏法師傳卷",
    "T50n2053_010:0275b16": "第十",
    "T50n2053_010:0275b18": "沙門慧立本　釋彥悰箋",
    "T50n2053_010:0275b19": "起顯慶三年正月隨車駕自洛還",
    "T50n2053_010:0275b20": "西京至麟德元年二月玉華宮捨化",
    "T50n2053_010:0275b21": "顯慶三年正月，駕自東都還西京，法師亦",
    "T50n2053_010:0275b22": "隨還。秋七月，再有　勅法師徙居西明寺。",
    "T50n2053_010:0275b23": "寺以元年秋八月戊子十九日造。先有",
    "T50n2053_010:0275b24": "　勅曰：「以延康坊濮王故宅為皇太子分",
    "T50n2053_010:0275b25": "造觀、寺各一，命法師案行其處。」還奏地窄",
    "T50n2053_010:0275b26": "不容兩所，於是總用營寺，其觀改就普寧",
    "T50n2053_010:0275b27": "坊。仍先造寺，其年夏六月營造功畢。其寺",
    "T50n2053_010:0275b28": "面三百五十步，周圍數里。左右通衢，腹背廛",
    "T50n2053_010:0275b29": "落。青槐列其外，淥水亘其間，亹亹耽耽，都",
    "T50n2053_010:0275c01": "邑仁祠此為最也。而廊殿樓臺，飛驚接漢，",
    "T50n2053_010:0275c02": "金鋪藻棟，眩日暉霞。凡有十院，屋四千餘",
    "T50n2053_010:0275c03": "間。莊嚴之盛，雖梁之同泰、魏之永寧，所不",
    "T50n2053_010:0275c04": "能及也。",
    "T50n2053_010:0275c05": "勅先委所司簡大德五十人、侍者各一人，後",
    "T50n2053_010:0275c06": "更令詮試業行童子一百五十人擬度。至",
    "T50n2053_010:0275c07": "其月十三日，於寺建齋度僧，命法師看度。",
    "T50n2053_010:0275c08": "至秋七月十四日，迎僧入寺，其威儀、幢蓋、",
    "T50n2053_010:0275c09": "音樂等，一如入慈恩及迎碑之則。　勅遣",
    "T50n2053_010:0275c10": "西明寺給法師上房一口，新度沙彌海會等",
    "T50n2053_010:0275c11": "十人充弟子。",
    "T50n2053_010:0275c12": "大帝以法師先朝所重，嗣位之後禮敬逾",
    "T50n2053_010:0275c13": "隆，中使朝臣問慰無絕，嚫施綿帛、綾錦前",
    "T50n2053_010:0275c14": "後萬餘段，法服、納、袈裟等數百事，法師受已，",
    "T50n2053_010:0275c15": "皆為國造塔及營經像，給施貧窮并外國",
    "T50n2053_010:0275c16": "婆羅門客等，隨得隨散，無所貯畜。發願造",
    "T50n2053_010:0275c17": "十俱胝像，百萬為一俱胝，並造成矣。東國",
    "T50n2053_010:0275c18": "重於《般若》，前代雖翻，不能周備，眾人更請",
    "T50n2053_010:0275c19": "委翻。然《般若》部大，京師多務，又人命無常，",
    "T50n2053_010:0275c20": "恐難得了，乃請就於玉華宮翻譯。帝許焉。",
    "T50n2053_010:0275c21": "即以四年冬十月，法師從京發向玉華宮，",
    "T50n2053_010:0275c22": "并翻經大德及門徒等同去，其供給諸事一",
    "T50n2053_010:0275c23": "如京下，至彼安置肅誠院焉。至五年",
    "T50n2053_010:0275c24": "春正月一日，起首翻《大般若經》。經梵本總",
    "T50n2053_010:0275c25": "有二十萬頌，文既廣大，學徒每請刪略，法師",
    "T50n2053_010:0276a01": "將順眾意，如羅什所翻，除繁去重。作此念",
    "T50n2053_010:0276a02": "已，於夜夢中即有極怖畏事以相警誡，或",
    "T50n2053_010:0276a03": "見乘危履嶮，或見猛獸搏人，流汗戰慄，",
    "T50n2053_010:0276a04": "方得免脫。覺已驚懼，向諸眾說，還依廣翻。",
    "T50n2053_010:0276a05": "夜中乃見諸佛菩薩眉間放光，照觸己身，心",
    "T50n2053_010:0276a06": "意怡適。法師又自見手執花燈供養諸佛，",
    "T50n2053_010:0276a07": "或昇高座為眾說法，多人圍繞，讚嘆恭敬。",
    "T50n2053_010:0276a08": "或夢見有人奉己名菓，覺而喜慶，不敢更",
    "T50n2053_010:0276a09": "刪，一如梵本。佛說此經凡在四處：一，王舍",
    "T50n2053_010:0276a10": "城鷲峯山；二，給孤獨園；三，他化自在天王宮；",
    "T50n2053_010:0276a11": "四，王舍城竹林精舍。總一十六會，合為一部。",
    "T50n2053_010:0276a12": "然法師於西域得三本，到此翻譯之日，文",
    "T50n2053_010:0276a13": "有疑錯，即挍三本以定之，慇懃省覆，方乃",
    "T50n2053_010:0276a14": "著文，審慎之心，古來無比。或文乖旨奧，意",
    "T50n2053_010:0276a15": "有躊蹰，必覺異境，似若有人授以明決，情",
    "T50n2053_010:0276a16": "即豁然，若披雲覩日。自云：「如此悟處，豈",
    "T50n2053_010:0276a17": "奘淺懷所通，並是諸佛菩薩所冥加耳。」經",
    "T50n2053_010:0276a18": "之初會有嚴淨佛土品，品中說諸菩薩摩訶",
    "T50n2053_010:0276a19": "薩眾為般若波羅蜜故，以神通願力，盛大",
    "T50n2053_010:0276a20": "千界上妙珍寶、諸妙香花、百味飲食、衣服、音樂、",
    "T50n2053_010:0276a21": "隨意所生五塵妙境種種供養，嚴說法處。時",
    "T50n2053_010:0276a22": "玉華寺主慧德及翻經僧嘉尚，其夜同夢見",
    "T50n2053_010:0276a23": "玉華寺內廣博嚴淨，綺飾莊嚴，幢帳、寶輿、花幡、",
    "T50n2053_010:0276a24": "伎樂盈滿寺中，又見無量僧眾手執花蓋，如",
    "T50n2053_010:0276a25": "前供具，共來供養《大般若經》，寺內衢巷牆壁",
    "T50n2053_010:0276a26": "皆莊綺錦，地積名華，眾共履踐。至翻經",
    "T50n2053_010:0276a27": "院，其院倍加勝妙，如經所載，寶莊嚴土。又",
    "T50n2053_010:0276a28": "聞院內三堂講說，法師在中堂敷演。既覩此",
    "T50n2053_010:0276a29": "已，歡喜驚覺，俱參法師說所夢事。法師云：",
    "T50n2053_010:0276b01": "「今正翻此品，諸菩薩等必有供養。諸師等見",
    "T50n2053_010:0276b02": "信有此乎！」時殿側有雙柰樹，忽於非時",
    "T50n2053_010:0276b03": "數數開花，花皆六出，鮮榮紅白，非常可愛。時",
    "T50n2053_010:0276b04": "眾詳議，云是《般若》再闡之徵。又六出者，表六",
    "T50n2053_010:0276b05": "到彼岸。然法師翻此經時，汲汲然恒慮無",
    "T50n2053_010:0276b06": "常，謂諸僧曰：「玄奘今年六十有五，必當卒",
    "T50n2053_010:0276b07": "命於此伽藍，經部甚大，每懼不終，努力人",
    "T50n2053_010:0276b08": "加勤懇，勿辭勞苦。」至龍朔三年冬十月二",
    "T50n2053_010:0276b09": "十三日，功畢絕筆，合成六百卷，稱為《大般",
    "T50n2053_010:0276b10": "若經》焉。合掌歡喜，告徒眾曰：「此經於漢",
    "T50n2053_010:0276b11": "地有緣，玄奘來此玉華者，經之力也。向",
    "T50n2053_010:0276b12": "在京師，諸緣牽亂，豈有了時。今得終訖，並",
    "T50n2053_010:0276b13": "是諸佛冥加，龍天擁祐，此乃鎮國之典，人天",
    "T50n2053_010:0276b14": "大寶，徒眾宜各踊躍欣慶。」時玉華寺都維那",
    "T50n2053_010:0276b15": "寂照，慶賀功畢，設齋供養。是日請經從肅",
    "T50n2053_010:0276b16": "誠殿往嘉壽殿齋所講讀。當迎經時，《般若》",
    "T50n2053_010:0276b17": "放光，諸天雨花，并聞空中音樂、非常香氣。",
    "T50n2053_010:0276b18": "既覩靈瑞倍增嘉慰，謂門人曰：「經自記此方",
    "T50n2053_010:0276b19": "當有樂大乘者國王、大臣、四部徒眾，書寫",
    "T50n2053_010:0276b20": "受持，讀誦流布，皆得生天究竟解脫。既有此",
    "T50n2053_010:0276b21": "文，不可緘默。」至十一月二十日，令弟子",
    "T50n2053_010:0276b22": "窺基奉表奏聞，請御製經序。至十二月七",
    "T50n2053_010:0276b23": "日，通事舍人馮茂宣勅垂許。法師翻《般若》",
    "T50n2053_010:0276b24": "後，自覺身力衰竭，知無常將至，謂門人",
    "T50n2053_010:0276b25": "曰：「吾來玉華，本緣《般若》，今經事既終，吾生",
    "T50n2053_010:0276b26": "涯亦盡，若無常後，汝等遣吾宜從儉省，可",
    "T50n2053_010:0276b27": "以蘧蒢裹送，仍擇山澗僻處安置，勿近宮",
    "T50n2053_010:0276b28": "寺。不淨之身宜須屏遠。」門徒等聞之哀鯁，",
    "T50n2053_010:0276b29": "各抆淚啟曰：「和上氣力尚可，尊顏不殊",
    "T50n2053_010:0276c01": "於舊，何因忽出此言？」法師曰：「吾自知之，汝",
    "T50n2053_010:0276c02": "何由得解。」麟德元年春正月朔一日，翻經大",
    "T50n2053_010:0276c03": "德及玉華寺眾慇懃啟請翻《大寶積經》。法",
    "T50n2053_010:0276c04": "師見眾情專至，俛仰翻數行訖，便攝梵本",
    "T50n2053_010:0276c05": "停住，告眾曰：「此經部軸與《大般若》同，玄奘",
    "T50n2053_010:0276c06": "自量氣力不復辦此，死期已至，勢非賒遠。",
    "T50n2053_010:0276c07": "今欲往蘭芝等谷禮拜辭俱胝佛像。」於是",
    "T50n2053_010:0276c08": "與門人同出，僧眾相顧莫不澘然。禮訖還",
    "T50n2053_010:0276c09": "寺，專精行道，遂絕翻譯。至八日，有弟子高",
    "T50n2053_010:0276c10": "昌僧玄覺，夢見有一浮圖端嚴高大，忽然",
    "T50n2053_010:0276c11": "崩倒，見已驚起，告法師。法師曰：「非汝身事，",
    "T50n2053_010:0276c12": "此是吾滅謝之徵。」至九日暮間，於房後度",
    "T50n2053_010:0276c13": "渠，脚跌倒，脛上有少許皮破，因即寢疾，氣候",
    "T50n2053_010:0276c14": "漸微。至十六日，如從夢覺，口云：「吾眼前有",
    "T50n2053_010:0276c15": "白蓮華，大於槃，鮮淨可愛。」十七日，又夢見",
    "T50n2053_010:0276c16": "百千人，形容偉大，俱著錦衣，將諸綺繡及妙",
    "T50n2053_010:0276c17": "花珍寶，裝法師所臥房宇以次裝嚴遍",
    "T50n2053_010:0276c18": "翻經院內外，爰至院後山嶺林木，悉竪幡",
    "T50n2053_010:0276c19": "幢，眾彩間錯，并奏音樂；門外又見無數寶",
    "T50n2053_010:0276c20": "輿，輿中香食美菓色類百千，並非人中之物，",
    "T50n2053_010:0276c21": "各各擎來供養於法師。法師辭曰：「如此珍味，",
    "T50n2053_010:0276c22": "證神通者方堪得食。玄奘未階此位，何",
    "T50n2053_010:0276c23": "敢輒受。」雖此推辭而進食不止。侍人謦",
    "T50n2053_010:0276c24": "欬，遂爾開目，因向寺主慧德具說前事。法",
    "T50n2053_010:0276c25": "師又云：「玄奘一生以來所修福慧，准斯相",
    "T50n2053_010:0276c26": "貌，欲似功不唐捐，信如佛教因果並不虛",
    "T50n2053_010:0277a01": "也。」遂命嘉尚法師具錄所翻經、論，合七十",
    "T50n2053_010:0277a02": "四部，總一千三百三十八卷。又錄造俱胝",
    "T50n2053_010:0277a03": "畫像、彌勒像各一千幀，又造塑像十俱",
    "T50n2053_010:0277a04": "胝，又抄寫《能斷般若》、《藥師》、《六門陀羅尼》等",
    "T50n2053_010:0277a05": "經各一千部，供養悲、敬二田各萬餘人，燒",
    "T50n2053_010:0277a06": "百千燈，贖數萬生。錄訖，令嘉尚宣讀，聞已",
    "T50n2053_010:0277a07": "合掌憘慶。又告門人曰：「吾無常期至，意欲",
    "T50n2053_010:0277a08": "捨墮，宜命有緣總集。」於是罄捨衣資，更",
    "T50n2053_010:0277a09": "令造像，并請僧行道。至二十三日，設齋嚫",
    "T50n2053_010:0277a10": "施。其日又命塑工宋法智於嘉壽殿竪菩",
    "T50n2053_010:0277a11": "提像骨已，因從寺眾及翻經大德并門徒等",
    "T50n2053_010:0277a12": "乞歡喜辭別，云：「玄奘此毒身深可厭患，所",
    "T50n2053_010:0277a13": "作事畢，無宜久住，願以所修福慧迴施有",
    "T50n2053_010:0277a14": "情，共諸有情同生覩史多天彌勒內眷屬",
    "T50n2053_010:0277a15": "中奉事慈尊，佛下生時亦願隨下廣作佛",
    "T50n2053_010:0277a16": "事，乃至無上菩提。」辭訖，因默正念，時復口中",
    "T50n2053_010:0277a17": "誦「色蘊不可得，受想行識亦不可得；眼界不",
    "T50n2053_010:0277a18": "可得，乃至意界亦不可得；眼識界不可得，乃",
    "T50n2053_010:0277a19": "至意識界亦不可得，無明不可得，乃至老死",
    "T50n2053_010:0277a20": "亦不可得；乃至菩提不可得，不可得亦不可",
    "T50n2053_010:0277a21": "得。」復口說偈，教傍人云：「南無彌勒如來、應、",
    "T50n2053_010:0277a22": "正等覺，願與含識速奉慈顏，南無彌勒如",
    "T50n2053_010:0277a23": "來所居內眾，願捨命已，必生其中。」時寺主慧",
    "T50n2053_010:0277a24": "德又夢見有千軀金像從東方來，下入翻",
    "T50n2053_010:0277a25": "經院，香花滿空。至二月四日夜半，瞻病僧",
    "T50n2053_010:0277a26": "明藏禪師見有二人各長一丈許，共捧一白",
    "T50n2053_010:0277a27": "蓮華如小車輪，花有三重，葉長尺餘，光淨",
    "T50n2053_010:0277a28": "可愛，將至法師前。擎花人云：「師從無始已",
    "T50n2053_010:0277a29": "來所有損惱有情諸有惡業，因今小疾並得",
    "T50n2053_010:0277b01": "消除，應生欣慶。」法師顧視，合掌良久，遂",
    "T50n2053_010:0277b02": "以右手而自支頭，次以左手申左髀上，",
    "T50n2053_010:0277b03": "舒足重壘右脇而臥，迄至命終，竟不迴",
    "T50n2053_010:0277b04": "轉，不飲不食。至五日夜半，弟子光等問：「和",
    "T50n2053_010:0277b05": "上決定得生彌勒內院不？」法師報云：「得",
    "T50n2053_010:0277b06": "生。」言訖，喘息漸微。少間神逝，侍人不覺，",
    "T50n2053_010:0277b07": "屬纊方知，從足向上漸冷，最後頂暖，顏",
    "T50n2053_010:0277b08": "色赤白，怡悅勝常，過七七日竟無改變，亦",
    "T50n2053_010:0277b09": "無異氣。自非定慧莊嚴，戒香資被，孰能致",
    "T50n2053_010:0277b10": "此。又慈恩寺僧明慧業行精苦，初中後夜念",
    "T50n2053_010:0277b11": "誦經行，無時懈廢，於法師亡夜夜半後，旋",
    "T50n2053_010:0277b12": "遶佛堂行道，見北方有白虹四道從北亘",
    "T50n2053_010:0277b13": "南貫井宿，直至慈恩塔院，皎潔分明，心怪",
    "T50n2053_010:0277b14": "所以。即念往昔如來滅度，有白虹十二道",
    "T50n2053_010:0277b15": "從西方直貫太微，於是大聖遷化。今有此",
    "T50n2053_010:0277b16": "相，將非玉華法師有無常事耶？天曉向眾",
    "T50n2053_010:0277b17": "說其所見，眾咸怪之。至九日旦，無常事果，",
    "T50n2053_010:0277b18": "達於京師符虹現之象，聞者嗟其感異。法",
    "T50n2053_010:0277b19": "師形長七尺板，身赤白色，眉目疎朗，端嚴若",
    "T50n2053_010:0277b20": "塑，美麗如畫。音詞清遠，言談雅亮，聽者無",
    "T50n2053_010:0277b21": "厭。或處徒眾，或對嘉賓，一坐半日，身不",
    "T50n2053_010:0277b22": "傾搖。服尚乾陀，裁唯細[疊*毛]，脩廣適中，行步",
    "T50n2053_010:0277b23": "雍容，直前而視，輒不顧眄。滔滔焉若大江之",
    "T50n2053_010:0277b24": "紀地，灼灼焉類芙蕖之在水。加以戒範端",
    "T50n2053_010:0277b25": "凝，始終如一，愛惜之志過護浮囊，持戒",
    "T50n2053_010:0277b26": "之堅超逾繫草。性愛怡簡，不好交遊，一入",
    "T50n2053_010:0277b27": "道場，非朝命不出。法師亡後，西明寺上座",
    "T50n2053_010:0277b28": "道宣律師有感神之德，至乾封年中見有",
    "T50n2053_010:0277b29": "神現，自云：「弟子是韋將軍諸天之子，主領鬼",
    "T50n2053_010:0277c01": "神。如來欲入涅槃，勅弟子護持贍部遺法，",
    "T50n2053_010:0277c02": "比見師戒行清嚴，留心律部，四方有疑皆",
    "T50n2053_010:0277c03": "來諮決，所制輕重，時有乖錯。師年壽漸促，",
    "T50n2053_010:0277c04": "文記不正，便誤後人，以是故來示師佛意。」",
    "T50n2053_010:0277c05": "因指宣所出律抄及輕重儀僻謬之處，皆",
    "T50n2053_010:0277c06": "令改正。宣聞之悚慄悲喜，因問經、律、論等",
    "T50n2053_010:0277c07": "種種疑妨，神皆為決之。又問古來傳法之",
    "T50n2053_010:0277c08": "僧德位高下，并亦問法師。神答曰：「自古",
    "T50n2053_010:0277c09": "諸師解行互有短長而不一準，且如奘師",
    "T50n2053_010:0277c10": "一人，九生已來備修福慧兩業，生生之中",
    "T50n2053_010:0277c11": "多聞博洽，聰慧辯才，於贍部洲脂那國常為",
    "T50n2053_010:0277c12": "第一，福德亦然。其所翻譯，文質相兼，無違",
    "T50n2053_010:0277c13": "梵本。由善業力，今見生覩史多天慈氏內",
    "T50n2053_010:0277c14": "眾，聞法悟解，更不來人間，既從彌勒問",
    "T50n2053_010:0277c15": "法悟解得聖。」宣受神語已，辭別而還。宣因",
    "T50n2053_010:0277c16": "錄入着記數卷，見在西明寺藏矣。據此",
    "T50n2053_010:0277c17": "而言，自非法師高才懿德，乃神明知之，豈",
    "T50n2053_010:0277c18": "凡情所測。法師病時，撿挍翻經使人許玄",
    "T50n2053_010:0277c19": "備，以其年二月三日奏云：「法師因損足得",
    "T50n2053_010:0277c20": "病。」至其月七日，",
    "T50n2053_010:0277c21": "勅中御府宜遣醫人將藥往看。所司即差",
    "T50n2053_010:0277c22": "供奉醫人張德志、程桃捧將藥急赴。比至，",
    "T50n2053_010:0277c23": "法師已終，醫藥不及。時坊州刺史竇師倫",
    "T50n2053_010:0278a01": "奏法師已亡。",
    "T50n2053_010:0278a02": "帝聞之哀慟傷感，為之罷朝曰：「朕失國",
    "T50n2053_010:0278a03": "寶矣！」時文武百寮莫不悲哽流涕，帝言",
    "T50n2053_010:0278a04": "已嗚噎，悲不能勝。帝翌日又謂群臣曰：",
    "T50n2053_010:0278a05": "「惜哉！朕國內失奘師一人，可謂釋眾梁摧",
    "T50n2053_010:0278a06": "矣，四生無導矣。亦何異於苦海方闊，舟",
    "T50n2053_010:0278a07": "檝遽沈，暗室猶昏，燈炬斯掩！」",
    "T50n2053_010:0278a08": "帝言已，嗚咽不止。至其月二十六日，下",
    "T50n2053_010:0278a09": "勅曰：「竇師倫所奏玉華寺僧玄奘法師既",
    "T50n2053_010:0278a10": "亡，葬事所須並令官給。」至三月六日，又有",
    "T50n2053_010:0278a11": "勅曰：「玉華寺奘法師既亡，其翻經之事且停。",
    "T50n2053_010:0278a12": "已翻成者，准舊例官為抄寫；自餘未翻者，",
    "T50n2053_010:0278a13": "總付慈恩寺守掌，勿令損失。其玄奘弟子",
    "T50n2053_010:0278a14": "及同翻經僧，先非玉華寺僧者，宜各放",
    "T50n2053_010:0278a15": "還本寺。」至三月十五日，又有　勅曰：「故",
    "T50n2053_010:0278a16": "玉華寺僧玄奘法師葬日，宜聽京城僧尼",
    "T50n2053_010:0278a17": "造幡蓋送至墓所。」法師道茂德高，為明",
    "T50n2053_010:0278a18": "時痛惜，故於亡後重疊降恩，求之古人無",
    "T50n2053_010:0278a19": "比此也。於是門人遵其遺命，以籧篨為",
    "T50n2053_010:0278a20": "輿，奉神柩還京，安置慈恩翻經堂內。弟",
    "T50n2053_010:0278a21": "子數百哀號動地，京城道俗奔赴哭泣，日",
    "T50n2053_010:0278a22": "數百千。以四月十四日將葬滻之東，都",
    "T50n2053_010:0278a23": "內僧尼及諸士庶共造殯送之儀，素蓋、白",
    "T50n2053_010:0278a24": "幢、泥洹帳輿、金棺、銀槨、娑羅樹等五百餘事，",
    "T50n2053_010:0278a25": "布之街衢，連雲接漢，悲笳悽挽，響匝穹宇，",
    "T50n2053_010:0278a26": "而京邑及諸州五百里內送者百餘萬人。",
    "T50n2053_010:0278a27": "雖復喪事華整，而法師神柩仍在籧篨本輿。",
    "T50n2053_010:0278a28": "東市絹行用繒三千匹結作泥洹輿，兼以",
    "T50n2053_010:0278a29": "花珮莊嚴，極為殊妙，請安神柩。門徒等恐",
    "T50n2053_010:0278b01": "虧師素志，不許。乃以法師三衣及國家所",
    "T50n2053_010:0278b02": "施百金之納置以前行，籧篨輿次其後，觀者",
    "T50n2053_010:0278b03": "莫不流淚哽塞。是日緇素宿於帳所者三",
    "T50n2053_010:0278b04": "萬餘人。十五日旦，掩坎訖，即於墓所設齋",
    "T50n2053_010:0278b05": "而散。是時天地變色，鳥獸鳴哀，物感既然，則",
    "T50n2053_010:0278b06": "人悲可悉。皆言愛河尚淼，慈舟遽沈，永夜猶",
    "T50n2053_010:0278b07": "昏，慧燈先滅，攀戀之痛如亡眼目，不直比",
    "T50n2053_010:0278b08": "之山頹木壞而已。惜哉！至總章二年四月八",
    "T50n2053_010:0278b09": "日，有",
    "T50n2053_010:0278b10": "勅徙葬法師於樊川北原，營建塔宇。蓋以",
    "T50n2053_010:0278b11": "舊所密邇京郊，禁中多見，時傷聖慮，故改",
    "T50n2053_010:0278b12": "卜焉。至於遷殯之儀，門徒哀感，行侶悲慟，",
    "T50n2053_010:0278b13": "切彼往初。嗚呼！",
    "T50n2053_010:0278b14": "釋慧立論曰：「觀夫夜星霄月繼西日之明，",
    "T50n2053_010:0278b15": "三江九河助東溟之大，相資之道在物既",
    "T50n2053_010:0278b16": "然，傳襲之風於人豈異。自法王潛輝之後，",
    "T50n2053_010:0278b17": "阿難結集已來，歲越千年，時逾十代。聖賢間",
    "T50n2053_010:0278b18": "出，英叡遞生，各韞雄圖，俱包上智，負荷",
    "T50n2053_010:0278b19": "遺法，控御天人，道制風飈，神傾海岳。或舒",
    "T50n2053_010:0278b20": "指而流膏液，或異室而朗奇光，或連尸以",
    "T50n2053_010:0278b21": "伏天魔；或一對而迴時主。或願通法於邊",
    "T50n2053_010:0278b22": "剎，冐風波於嶮塗；或虛己以應物，求裹",
    "T50n2053_010:0278b23": "糧而行死地。終令玄津溢瀁，惠濟無彊，既",
    "T50n2053_010:0278b24": "益傳燈，寔符付囑，考之前冊，可不然哉！",
    "T50n2053_010:0278b25": "而清源不窮，今復遇法師嗣承之矣。惟法",
    "T50n2053_010:0278b26": "師星像降靈，山岳騰氣，才過東箭，譽美",
    "T50n2053_010:0278b27": "南金，雅操不群，堅芳獨拔。以四生為己任，",
    "T50n2053_010:0278b28": "建正法為身事，巍巍乎似嵩華之負穹",
    "T50n2053_010:0278b29": "蒼，皎皎焉若琅玕之映澄海。而聰機俊骨，",
    "T50n2053_010:0278c01": "發於自然，味道輕榮，率由天性。至夫多識",
    "T50n2053_010:0278c02": "洽聞之奧冠恒肇而逾高，詳玄造微之功",
    "T50n2053_010:0278c03": "跨生融而更遠。滔滔乎，蕩蕩乎，實紹隆之",
    "T50n2053_010:0278c04": "神器也。將使像化重光於頹季之期，故誕",
    "T50n2053_010:0278c05": "茲明德者矣。法師以今古大德，闡揚經、論，",
    "T50n2053_010:0278c06": "雖復俱依聖教，而引據不同，諍論紛然，其",
    "T50n2053_010:0278c07": "來自久。至如黎耶是報非報，化人有心無心，",
    "T50n2053_010:0278c08": "和合怖數之徒，聞熏滅不滅等，百有餘科，並",
    "T50n2053_010:0278c09": "三藏四含之盤根，大小兩宗之鉗鍵，先賢之",
    "T50n2053_010:0278c10": "所不決，今哲之所共疑。法師亦躊蹰此",
    "T50n2053_010:0278c11": "文，怏怏斯旨，慨然嘆曰：『此地經、論，蓋法門",
    "T50n2053_010:0278c12": "枝葉，未是根源。諸師雖各起異端，而情疑",
    "T50n2053_010:0278c13": "莫遣，終須括囊大本，取定於祇[垣-土+示]耳。』由",
    "T50n2053_010:0278c14": "是壯志發懷，馳心遐外。以貞觀三年秋八",
    "T50n2053_010:0278c15": "月立誓裝束，拂衣而去。到中天竺那爛陀",
    "T50n2053_010:0278c16": "寺，逢大法師名尸羅跋陀，此曰戒賢。其人",
    "T50n2053_010:0278c17": "體二居宗，神鑒奧遠，博閑三藏，善四韋陀。",
    "T50n2053_010:0278c18": "於《十七地論》最為精熟，以此論該冠眾經，",
    "T50n2053_010:0278c19": "亦偏常宣講，元是彌勒菩薩所造，即《攝大乘》",
    "T50n2053_010:0278c20": "之根系，是法師發軔之所祈者。十六大國",
    "T50n2053_010:0278c21": "靡不歸宗，稟義學徒恒有萬許。法師既",
    "T50n2053_010:0278c22": "往修造，一面盡歡，以為相遇之晚。於是伏膺",
    "T50n2053_010:0278c23": "聽受，兼諮決所疑，一遍便覆，無所遺忘。譬",
    "T50n2053_010:0278c24": "濛汜之納群流，若孟諸之吞雲夢。彼師嗟",
    "T50n2053_010:0279a01": "怪，嘆未曾有，云：『若斯人者，聞名尚難，豈謂",
    "T50n2053_010:0279a02": "此時共談玄耳。』法師從是聲振葱西，名",
    "T50n2053_010:0279a03": "流八國，彼諸先達英傑聞之，皆宿構重關，",
    "T50n2053_010:0279a04": "共來難詰，雁行魚累，轂駕肩隨，其並論之",
    "T50n2053_010:0279a05": "詞，雲屯雨至。法師從容辯釋，皆入其室、操",
    "T50n2053_010:0279a06": "其戈，取其牟、擊其盾，莫不人人喪轍，解",
    "T50n2053_010:0279a07": "頤虔伏，稱為此公天縱之才，難酬對也。戒",
    "T50n2053_010:0279a08": "日王等見之抃喜，皆肘步嗚足，傾珍供養。罷",
    "T50n2053_010:0279a09": "席之後，更學梵書，并諸經、論。自如來一代",
    "T50n2053_010:0279a10": "所說，耆山方等之教，鹿苑半字之文，爰至後",
    "T50n2053_010:0279a11": "聖馬鳴、龍樹、無著、天親諸所製作，及灰山住",
    "T50n2053_010:0279a12": "等十八異執之宗，五部殊塗之致，並搜羅研",
    "T50n2053_010:0279a13": "究，達其旨、得其文。并佛處世之跡，如泥洹",
    "T50n2053_010:0279a14": "堅固之林，降魔菩提之樹，迦路崇高之塔，那",
    "T50n2053_010:0279a15": "揭留影之山，皆躬申禮敬，備覩靈奇，亦無",
    "T50n2053_010:0279a16": "遺矣。法師心期既滿，學覽復周，將旋本土，",
    "T50n2053_010:0279a17": "遂繕寫大小乘法教六百餘部，請像七軀，舍",
    "T50n2053_010:0279a18": "利百有餘粒，以今唐十九年春正月二十五",
    "T50n2053_010:0279a19": "日還至長安。道俗奔迎，傾都罷市。是時也，",
    "T50n2053_010:0279a20": "烟收霧卷，景麗風清，寶帳盈衢，花幢揜日。",
    "T50n2053_010:0279a21": "慶雲垂彩於天表，郁郁紛紛；庶士詠讚於通",
    "T50n2053_010:0279a22": "莊，轟轟隱隱。邪風於焉頓戢，慧日赫以重",
    "T50n2053_010:0279a23": "明。雖不逢世尊從忉利之下閻浮，此亦足",
    "T50n2053_010:0279a24": "為千載之休美也。法師此行經塗數萬，備",
    "T50n2053_010:0279a25": "歷艱危。至如涸陰沍寒之山，飛波激浪之",
    "T50n2053_010:0279a26": "壑，厲毒黑風之氣，狻猊貙豻之群，並法顯失",
    "T50n2053_010:0279a27": "侶之鄉，智嚴遺伴之地，班超之所不踐，章",
    "T50n2053_010:0279a28": "亥之所未遊。法師孑爾孤征，坦然無梗，",
    "T50n2053_010:0279a29": "扇唐風於八河之外，揚國化於五竺之間，",
    "T50n2053_010:0279b01": "使乎遐域侯王馳心輦轂，遠方酋長係仰",
    "T50n2053_010:0279b02": "天衢，雖法師不世之功，抑亦聖朝運昌感通",
    "T50n2053_010:0279b03": "之力也。　皇帝握龍圖而纂曆，應赤伏以",
    "T50n2053_010:0279b04": "君臨，戮鯨豕以濟群生，盪雲霓而光日",
    "T50n2053_010:0279b05": "月。正四維之絕柱，息滄海之橫流，重立乾",
    "T50n2053_010:0279b06": "坤，再施鎔造。九功包於虞、夏，七德冠於曹、",
    "T50n2053_010:0279b07": "劉。海晏河清，時和歲阜，遠無不順，邇無不",
    "T50n2053_010:0279b08": "安，天成地平，人慶神悅。加以重明麗正，三善",
    "T50n2053_010:0279b09": "之義克隆；宰輔忠勤，良哉之歌斯允。既而功",
    "T50n2053_010:0279b10": "窮厚載，德感上玄，紫芝含秀於玉階，華果",
    "T50n2053_010:0279b11": "結英於朱閣。又如西州石瑞，松縣琨符，紀",
    "T50n2053_010:0279b12": "聖主千年之期，顯　儲君副承之業。鳳毛",
    "T50n2053_010:0279b13": "才子之句，上果佛田之文，歷萬古而不",
    "T50n2053_010:0279b14": "開，當我皇而始出。豈非明靈輔德，玄天福",
    "T50n2053_010:0279b15": "眷者焉。加復遊心真際，城塹五乘，追思鷲",
    "T50n2053_010:0279b16": "嶺之容，竚想提河之說，故使遺形紺髮，煥彩",
    "T50n2053_010:0279b17": "來儀，勝典高僧，相輝而至。慈雲布於六合，法",
    "T50n2053_010:0279b18": "鼓振於三千，天花將景風共飛，翠霧與香",
    "T50n2053_010:0279b19": "烟同馥，於是溺俗沈流之士，望涯岸而有",
    "T50n2053_010:0279b20": "期，清虛蹈玄之賓，顧三空而非遠。所謂司",
    "T50n2053_010:0279b21": "南啟路眾惑知方，商飈襲林而群籟自嚮。",
    "T50n2053_010:0279b22": "法師盛德也如彼，逢時也如此，豈同雅、澄",
    "T50n2053_010:0279b23": "懷道，遇二石之兇殘，安、什傳經，值符、姚之",
    "T50n2053_010:0279b24": "偽曆。校之深淺，即行潦之類江湖，方之明",
    "T50n2053_010:0279b25": "闇，乃朝陽之與螢曜矣。昔鍾玦既至，魏文",
    "T50n2053_010:0279b26": "奉賦以讚揚；神雀斯呈，賈逵獻頌而論異。",
    "T50n2053_010:0279b27": "在禽物之微賤，古人猶且詠歌，況法師不朽",
    "T50n2053_010:0279b28": "之神功，棟梁之大業，豈可緘默於明時而",
    "T50n2053_010:0279b29": "無稱述者也。立學愧往賢，德非先達，直以",
    "T50n2053_010:0279c01": "同沾像化，叨廁末塵，欣慕之懷，百於恒",
    "T50n2053_010:0279c02": "品，所以力課庸愚，輒申斯傳。其清徽令望",
    "T50n2053_010:0279c03": "之美，絕後光前之蹤，別當分諸鴻筆，非此",
    "T50n2053_010:0279c04": "所能覼縷也。冀明鑒君子收意而不哂焉。」",
    "T50n2053_010:0279c05": "贊曰：「生靈感絕，大聖遷神，其能繼紹，唯乎哲",
    "T50n2053_010:0279c06": "人。馬鳴先唱，提婆後申，如日斯隱，朗月方",
    "T50n2053_010:0279c07": "陳。穆矣法師，諒為貞士，逈秀天人，不羈塵",
    "T50n2053_010:0279c08": "滓。窮玄之奧，究儒之理，潔若明珠，芬同蕙",
    "T50n2053_010:0279c09": "芷。悼經之闕，疑義之錯，委命詢求，[夌*欠]危",
    "T50n2053_010:0279c10": "踐壑。恢恢器宇，赳赳誠恪，振美西州，歸",
    "T50n2053_010:0279c11": "功東閣。屬逢有道，時唯我　皇，重懸玉",
    "T50n2053_010:0279c12": "鏡，再理珠囊。三乘既闡，《十地》兼揚，俾夫慧",
    "T50n2053_010:0279c13": "日，幽而更光。粵余庸眇，幸參塵末，長自",
    "T50n2053_010:0279c14": "蓬門，靡彫靡括。高山斯仰，清流是渴，願得",
    "T50n2053_010:0279c15": "攀依，比之藤葛。」",
    "T50n2053_010:0279c16": "釋彥悰箋述曰：「余觀佛教東度已來，英俊賢",
    "T50n2053_010:0279c17": "明，捨家入道者萬計，其中罕能兼善，一二美",
    "T50n2053_010:0279c18": "者有焉。至若視聽貌言，洽聞強識，輕生重",
    "T50n2053_010:0279c19": "道，絕域遐征，貞操勁松筠，雅志陵金石，群",
    "T50n2053_010:0279c20": "雄革慮，聖主迴光者，於三藏備之矣。抑又",
    "T50n2053_010:0279c21": "聞之，三藏當盛暑之辰，體無霑液，祁寒之",
    "T50n2053_010:0279c22": "際，貌不慘悽，又不夭不申，不欠不嚏，斯",
    "T50n2053_010:0279c23": "蓋未詳其地位，何賢聖之可格哉！又北宮現",
    "T50n2053_010:0279c24": "疾之時，徵慶繁縟，將終之日，色貌敷愉，",
    "T50n2053_010:0279c25": "亦難得而測也。及終後月餘日，有人齎栴",
    "T50n2053_010:0279c26": "檀末香至，請依西國法以塗三藏身，眾",
    "T50n2053_010:0279c27": "咸莫之許。其人作色曰：『弟子別奉進止，師",
    "T50n2053_010:0279c28": "等若不許，請錄狀以聞。』眾從之。及開棺發",
    "T50n2053_010:0279c29": "殮已，人覺異香等蓮花之氣，互相驚問，皆",
    "T50n2053_010:0280a01": "云若茲。向人除併殮衣，唯留襯服，眾覩",
    "T50n2053_010:0280a02": "三藏貌如生人，皆號絕共視。向人塗香服",
    "T50n2053_010:0280a03": "殮蓋棺已，俄失所在，眾疑天人焉。余考三",
    "T50n2053_010:0280a04": "藏夙心，稽其近迹，自非摩訶薩埵其孰若",
    "T50n2053_010:0280a05": "之乎？粵我同儔，幸希景仰，勗哉！」",
    "T50n2053_010:0280a06": "大唐大慈恩寺三藏法師傳卷第十"
}