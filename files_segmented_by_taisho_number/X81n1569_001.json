{
    "X81n1569_001:0317a03": "五燈嚴統解惑篇",
    "X81n1569_001:0317a05": "徑山興聖萬壽寺沙門　通容　述",
    "X81n1569_001:0317a06": "五燈嚴統刻行矣。而洞下有三宜公。及遠門輩。各著",
    "X81n1569_001:0317a07": "書刊布。一謂明宗正譌。一謂摘欺說。一謂闢謬說。以",
    "X81n1569_001:0317a08": "共攻同抗。阻抑此書使勿行。約其三人之立意。謂予",
    "X81n1569_001:0317a09": "因仍舊典。以天皇天王兩人。歸於青原南嶽派下。遂",
    "X81n1569_001:0317a10": "鼓予改易龍藏。是無君之過。顧此可勝惜其昏且惑",
    "X81n1569_001:0317a11": "也。殊不知予所宗者。有唐兩巨儒。丘玄素及符載公",
    "X81n1569_001:0317a12": "為二大禪師所作之文。以記其出處顛末。可謂金石",
    "X81n1569_001:0317a13": "之書。不刊之典。編於佛祖通載中。且通載一書。久入",
    "X81n1569_001:0317a14": "神京　皇藏我字函中。普天之下。靡不流通。所以古",
    "X81n1569_001:0317a15": "今皆祟尚其說。用以考據辨文。藉為定論。始明天王",
    "X81n1569_001:0317a16": "與天皇。各屬一宗。而涇渭從此得清也。三宜公見予",
    "X81n1569_001:0317a17": "因仍舊典不能深加博考。反謂予改易龍藏。是無君",
    "X81n1569_001:0317a18": "之過。則汝以。龍藏中所存佛祖通載。亦不肯尊隆其",
    "X81n1569_001:0317a19": "說。而且東引西援。千言萬語。貶駁二公及古今諸大",
    "X81n1569_001:0317a20": "老公論。叱為偽且謬。呵為是邪是欺。不勝橫恣。略無",
    "X81n1569_001:0317a21": "忌憚。如此排訕。非惟不尊龍藏。亦且闢毀　俞旨。則",
    "X81n1569_001:0317a22": "無君之罪。又當何如耶。今不惜齒頰。為汝分疏其意。",
    "X81n1569_001:0317a23": "葢三教書史之板。刊藏於內府。以冀其不朽。使後人",
    "X81n1569_001:0317a24": "無能移動。得彌遠弘通。亦且使依從皆有舊製出處。",
    "X81n1569_001:0317b01": "可推詳討論。所以自古三教有頒降之書。如廣弘明",
    "X81n1569_001:0317b02": "集中所載。累朝歷代。有無量名目。多賴　帝王以存",
    "X81n1569_001:0317b03": "不遺。所以太常太史。東觀延閣。永久常存。正以備國",
    "X81n1569_001:0317b04": "君顧問。近臣便於考對。頒行學宮。流通天下。使遠域",
    "X81n1569_001:0317b05": "近陬。無不見聞。或考文考義。并考事跡。三者若有闕",
    "X81n1569_001:0317b06": "陷。亦任人推詳修補。即其文之繁衍者。何曾禁人刪",
    "X81n1569_001:0317b07": "芟。即其義之未安者。何曾禁人辨論。乃至見其人與",
    "X81n1569_001:0317b08": "事跡有差謬者。亦何曾禁人考訂。以故著書立言。行",
    "X81n1569_001:0317b09": "於世間。總不出此數種損益。而作經緯。以定裁成。此",
    "X81n1569_001:0317b10": "世出世間。內外經史。所由來任人裁製。朝廷功令不",
    "X81n1569_001:0317b11": "曾禁之大概也。如宋明教嵩禪師上　仁宗皇帝疏",
    "X81n1569_001:0317b12": "云。山中甞力探大藏。或經或傳。校驗其所謂禪宗者。",
    "X81n1569_001:0317b13": "推正其所謂佛祖者。其所見之書果謬。雖古書必斥",
    "X81n1569_001:0317b14": "之。其所見之書果詳。雖古書必取之。又其所出佛祖",
    "X81n1569_001:0317b15": "年世事迹之差謬者。若傳燈錄之類。皆以眾家傳記",
    "X81n1569_001:0317b16": "與累代長曆。校之修之。垂十萬餘言。編成其書。命曰",
    "X81n1569_001:0317b17": "傳法正宗記。可見縱大藏中。是經是傳。亦有詳略正",
    "X81n1569_001:0317b18": "謬之各別。全不曾禁人取斥。修之校之。而折衷成文",
    "X81n1569_001:0317b19": "於其間也。又如國史春秋以前。固不必論。嗣後有十",
    "X81n1569_001:0317b20": "七史之撰述。其間刪纂批評。縱橫所見。代代有之。而",
    "X81n1569_001:0317b21": "呂東萊之詳節為最著。即綱鑑一書。實繁多莫紀。議",
    "X81n1569_001:0317b22": "論錯出。末後得朱氏綱目。劉氏前編。司馬氏資治通",
    "X81n1569_001:0317b23": "鑑。其損益始定。流播於今。坊間不啻數十種。顧於秘",
    "X81n1569_001:0317b24": "閣之板。曾無以功罪議之者。而謂改易大藏乎。若竊",
    "X81n1569_001:0317c01": "取其板。擅自改易。則罪在冐死。於不曾禁之功令。敷",
    "X81n1569_001:0317c02": "文演義以修其不足。補其未逮。便謂改易大藏。則從",
    "X81n1569_001:0317c03": "上是僧若儒。博達高人。亦多皆依內典。著書立言。特",
    "X81n1569_001:0317c04": "加分釋。商確淄澠。皆坐其罪。可乎。今將道原所修景",
    "X81n1569_001:0317c05": "德傳燈錄。及明教嵩傳法正宗記。與大川五燈會元。",
    "X81n1569_001:0317c06": "彼此一較。則詳略之旨。有天壤之異。葢傳燈與正宗",
    "X81n1569_001:0317c07": "記。雖入在藏中。約二種書。總四十卷。考其人名。如傳",
    "X81n1569_001:0317c08": "燈所載。六祖下一千四百三十四人。如正宗記所載。",
    "X81n1569_001:0317c09": "六祖下一千四百九十六人。于幾千人。而傳燈只以",
    "X81n1569_001:0317c10": "簡易之文。作世次與傳。正宗則僅以節略之筆。敘其",
    "X81n1569_001:0317c11": "嗣法及世系而已。並不曾將二千餘人。昭明舉出。表",
    "X81n1569_001:0317c12": "其宗旨。分其支派。綱領節目。浩繁無緒。故不能使家",
    "X81n1569_001:0317c13": "喻戶曉。雖有其書。而實未盛行於世也。幸而宋朝景",
    "X81n1569_001:0317c14": "定間。有靈隱大川禪師。乃宗門博達之士。間氣而生。",
    "X81n1569_001:0317c15": "觀傳燈錄及正宗記。僅歷敘其嗣法世次。竟無支派",
    "X81n1569_001:0317c16": "宗旨之分。遂將二書所載世次之人。各行語錄。因見",
    "X81n1569_001:0317c17": "西天祖師讖定南嶽馬祖。故錄西天四七東土二三",
    "X81n1569_001:0317c18": "下。便將南嶽列之於前。而青原編之於後。此葢依西",
    "X81n1569_001:0317c19": "天般若多羅所讖故也。況傳燈所錄。亦不曾核定青",
    "X81n1569_001:0317c20": "原為昆。南嶽為季。殊不知青原之前更有十一人之",
    "X81n1569_001:0317c21": "名目在。雖則列青原在南嶽之前。而青原之前。更有",
    "X81n1569_001:0317c22": "十一人。亦為青原之昆乎。足知傳燈錄正宗記二書。",
    "X81n1569_001:0317c23": "只明人數與世次而已。實不曾分支派。表宗旨。何為",
    "X81n1569_001:0317c24": "昆。何為季。只儱侗一式敘成。如紀傳世譜云。故大川",
    "X81n1569_001:0318a01": "禪師。因兩讖以定兩人後先。而後又分支派。表宗旨。",
    "X81n1569_001:0318a02": "一曰臨濟宗。一曰雲門宗。一曰曹洞宗。一曰溈仰宗。",
    "X81n1569_001:0318a03": "一曰法眼宗。五宗既定。支派攸分。縱千子萬孫。於百",
    "X81n1569_001:0318a04": "億世。皆見其有宗有派。有原有委。修集眾典。成一大",
    "X81n1569_001:0318a05": "部書。以作禪宗定史。功不在禹下。所以流通五百餘",
    "X81n1569_001:0318a06": "年以來。無不讚為盛典。然則傳燈錄與正宗記。只敘",
    "X81n1569_001:0318a07": "其人名世次之如彼。而五燈會元之分支表宗又如",
    "X81n1569_001:0318a08": "此。如彼之簡易殊略。如此之詳明顯著。不止天壤之",
    "X81n1569_001:0318a09": "異。自古及今。年多且遠。無人齒及大川公如此立義",
    "X81n1569_001:0318a10": "為改易大藏。即明朝黎眉郭居士。所修教外別傳一",
    "X81n1569_001:0318a11": "十六卷。亦系天王於馬祖之下。載本書第七卷中。而",
    "X81n1569_001:0318a12": "蓮宗。一主教觀。而規模弘範。已定。故先秉嚴統筆者。",
    "X81n1569_001:0318a13": "無心討論其機緣。近得梁生譚居士所寄年譜履歷。",
    "X81n1569_001:0318a14": "今已補入。伏祈諸大台臺。以人天正眼。嚴賜護持。則",
    "X81n1569_001:0318a15": "不特容一人荷蒙覆庇。即普天禪衲。當祝讚諸大檀",
    "X81n1569_001:0318a16": "護。與震旦初祖。于大圓鏡中。同受法供矣。夫既植佛",
    "X81n1569_001:0318a17": "祖之因。同居三界之內。因果報應。不爽絲毫。稍有私",
    "X81n1569_001:0318a18": "心。能不負之而趨乎。至于嚴統一緝。彼輩闢書橫出。",
    "X81n1569_001:0318a19": "海內蚤有定評。想列位台臺。亦不我遐棄也。潦率佈",
    "X81n1569_001:0318a20": "復。統希始終護持正法。原諒不宣。",
    "X81n1569_001:0318a21": "復武林越州諸縉紳書",
    "X81n1569_001:0318a22": "恭惟列位台臺。儒宗麟鳳。釋氏金湯。現宰官身而說",
    "X81n1569_001:0318a23": "法。具人天眼以護僧。此山埜容居恒攝衷乃心之語。",
    "X81n1569_001:0318a24": "藉手敢告于台端者也。葢柱石法門。不袒左右。見諸",
    "X81n1569_001:0318b01": "著述。付之劂人。此即一燈有賴。五宗可明。佛祖胥慶。",
    "X81n1569_001:0318b02": "何幸如之。第細讀翰章。諸方尊宿根由。似未親歷。而",
    "X81n1569_001:0318b03": "近日堂頭著作。亦未深詳。既荷鴻雲之佈。敢陳雀躍",
    "X81n1569_001:0318b04": "之私。凟聽有道。少辨誵訛。夫五燈會元一書。乃佛祖",
    "X81n1569_001:0318b05": "慧命。五家宗統。從來師師授受。昭若日星。近因續略",
    "X81n1569_001:0318b06": "書出。以素所推定之臨濟。忽然抑之於後。大公編載",
    "X81n1569_001:0318b07": "之曹洞。一旦擡之於前。大翻前案。殊屬乖張。所以然",
    "X81n1569_001:0318b08": "者。邇來洞宗之內。多屬提唱傳帕。以口耳誦習之人。",
    "X81n1569_001:0318b09": "加于真參實悟尊宿之上。奪統乎。不奪乎。翻案乎。不",
    "X81n1569_001:0318b10": "翻乎。質之臺端。不惟昭穆立辨。亦且黑白較然。苟非",
    "X81n1569_001:0318b11": "山埜容于嚴統中剔釐一番。則附會影響。遙嗣代付。",
    "X81n1569_001:0318b12": "不可勝言。將師授根源。佛祖印信。付之亡羊岐路矣。",
    "X81n1569_001:0318b13": "且屢見近日諸方唱道尊宿。德固高而道亦隆。獨于",
    "X81n1569_001:0318b14": "師承授受一事。多依稀贋鼎。致後學晚輩。行愧先型。",
    "X81n1569_001:0318b15": "解慚前喆。尤而效之。長此安窮。不得已。遡流尋源。與",
    "X81n1569_001:0318b16": "同道緇素。日積月累。參考融會。共成此書。實以砥後",
    "X81n1569_001:0318b17": "學之狂瀾。為千百世禪史龜鑑。擬有益于法門。豈敢",
    "X81n1569_001:0318b18": "欺心臆决。自貽刺謬。以駭見聞。如壽昌之於廩山。不",
    "X81n1569_001:0318b19": "過剃度法派。原非承嗣師印。詳在解惑篇中。茲不贅",
    "X81n1569_001:0318b20": "凟。第容奉教壽昌。亦有年歲。至今想見其不屑諸方。",
    "X81n1569_001:0318b21": "嚴冷自愛之致。未甞不恍然追隨杖履時也。今列之",
    "X81n1569_001:0318b22": "未詳者。所謂未詳傳法之人。獨出無師之智。推尊極",
    "X81n1569_001:0318b23": "矣。豈云抹去。更披博山和尚。後刻壽昌語錄。竟刪廩",
    "X81n1569_001:0318b24": "山之香。板存經房流通。惟塔銘中有嗣法廩山之言。",
    "X81n1569_001:0318c01": "則當日執筆者未紬繹也。即銘中亦止敘得法惟元",
    "X81n1569_001:0318c02": "來一人。住博山。其他不曾付囑。從可知矣。來諭絕之",
    "X81n1569_001:0318c03": "譜外。不白自明。若雪嶠老人。最初歸依幻有師祖。亦",
    "X81n1569_001:0318c04": "起法名。先師住金粟時。依次刊名塔上。後住天童。仍",
    "X81n1569_001:0318c05": "列禪燈世譜中。雪翁見之。大肆呵詈。自語削去兩刻",
    "X81n1569_001:0318c06": "之諱。故先師即命侍者。踰時剗刓。即雪翁出世拈香。",
    "X81n1569_001:0318c07": "竟酬古之雲門偃。所在上堂。歷皆如是。語錄流行天",
    "X81n1569_001:0318c08": "下。誰不共知。後到天童弔先師時。有六千餘人。寺眾",
    "X81n1569_001:0318c09": "敦請上堂。猶如是拈香。眾皆不悅。懡[怡台+羅]而散。次至雲",
    "X81n1569_001:0318c10": "門顯聖寺。時三宜公主席。亦請上堂。乃力勸拈香龍",
    "X81n1569_001:0318c11": "池。後應東塔上堂。拈香亦如顯聖。夫宗門拈香。於人",
    "X81n1569_001:0318c12": "天眾前。原本酬法。為萬古典型。若倐彼倐此。不惟令",
    "X81n1569_001:0318c13": "後學靡所取法。亦且使無稽效顰。安可底止。此宗門",
    "X81n1569_001:0318c14": "慎重之任。豈可如此變幻。譜入未詳。如世諦由光。愜",
    "X81n1569_001:0318c15": "而且允也。又天王于馬祖。天皇于石頭。皆前人所定",
    "X81n1569_001:0318c16": "之牒。見諸典籍。不啻數十種。非容胸臆私裁。實亦依",
    "X81n1569_001:0318c17": "龍藏中佛祖通載原本根據。庶令統清系白。似有功",
    "X81n1569_001:0318c18": "于兩派。然且不居。奪統之諭。胡為乎來哉。洞宗諸公。",
    "X81n1569_001:0318c19": "屢出闢書。謂容改易藏本等說。茲具解惑篇請正。高",
    "X81n1569_001:0318c20": "明想能鑒諒。若顯聖一燈。紹繼而來。名正言順。夫復",
    "X81n1569_001:0318c21": "何議。但自天童淨以下。至慈舟和尚。自昔未見語錄",
    "X81n1569_001:0318c22": "行世。突然一旦刻出。朱紫之疑。有識所共。矧容力任",
    "X81n1569_001:0318c23": "嚴統之責。敢冐昧增入。以于篡假之誅乎。正如來諭",
    "X81n1569_001:0318c24": "所云。存真黜偽。守闕疑之大義者也。今據遠門摘欺",
    "X81n1569_001:0319a01": "說中。分別其語錄出載。多從萬松評唱採出。改易名",
    "X81n1569_001:0319a02": "字。可勝差錯。如評唱所載人山。遠門作仁山。王山法",
    "X81n1569_001:0319a03": "祖。遠門作王山體。至其語句。乃出自浮山遠公。牽強",
    "X81n1569_001:0319a04": "支吾。誑人耳目。更自謂出何塔銘。出何題詠。尤覺荒",
    "X81n1569_001:0319a05": "唐倒謔之極。可見彼從前歷代老宿。無全語錄行世",
    "X81n1569_001:0319a06": "之明徵大驗矣。故通容但見有語錄行世者。盡皆修",
    "X81n1569_001:0319a07": "入派下。非有私心彼此于其間也。如長翁素有語錄。",
    "X81n1569_001:0319a08": "已曾抄稿付梓。不意督刻者遺失二葉。今已補入。嗚",
    "X81n1569_001:0319a09": "呼。容修此書。矢公矢慎。十易星霜。總為道法。豈計身",
    "X81n1569_001:0319a10": "名。正欲以至公至正。還之千古。豈甘與無據徒刻者。",
    "X81n1569_001:0319a11": "同類而共嗤于世也。伏冀列位台臺。迅提犀鏡。為容",
    "X81n1569_001:0319a12": "深照體察。則心同聖賢之心。行同佛祖之行。一切緇",
    "X81n1569_001:0319a13": "衣。均蒙覆蔭。不妨轉鬪諍為慈化。變兵戈作慧光。任",
    "X81n1569_001:0319a14": "此書。公同天下。聽龍天。隨世浮沉。知博厚君子。正學",
    "X81n1569_001:0319a15": "大儒。性天之中。包羅萬象。必不以斯刻為介意。誠如",
    "X81n1569_001:0319a16": "來諭。無分于左右之袒。感荷盛德。有同戴天之被矣。",
    "X81n1569_001:0319a17": "臨紙神馳。無任仰瞻之至。",
    "X81n1569_001:0319a18": "又復武林諸縉紳書",
    "X81n1569_001:0319a19": "瑤函下頒。名山映色。深見列位台臺護法之弘願矣。",
    "X81n1569_001:0319a20": "踴躍歡欣。遙望合十。謹讀琅誨欵欵。實未詳察鄙衷。",
    "X81n1569_001:0319a21": "葢釋教著書立言。除譯經外。總為法門起見。不與世",
    "X81n1569_001:0319a22": "諦鬪諍同科如山埜容所緝嚴統一書。實原本舊頒",
    "X81n1569_001:0319a23": "北藏已定之案。來教優劣尊卑門戶等諭。在容分中。",
    "X81n1569_001:0319a24": "皆屬上林子虗。夫宗派既有真偽。立言自當公正。奈",
    "X81n1569_001:0319b01": "三宜公輩。特生能所。強執我人。闢書之出。至三且王。",
    "X81n1569_001:0319b02": "容亦僅付不見不聞。第詖遁飛騰。投杼難釋。不得已",
    "X81n1569_001:0319b03": "著解惑一篇。普誓公論。茲附台覽請正。則山埜容好",
    "X81n1569_001:0319b04": "新領異之罪。庶幾不白可逭。至于雲憨二大師。一主",
    "X81n1569_001:0319b05": "况予以五燈會元中所載之辨文。及藏中刊定兩人",
    "X81n1569_001:0319b06": "之碑窆。更依諸家之公論。總待夫後人會合之定案。",
    "X81n1569_001:0319b07": "博攷深究。補足其文獻。以清天皇之譜。而又歸天王",
    "X81n1569_001:0319b08": "之牒。皆因仍藏中舊章。非憑臆說。事久自然論定。亦",
    "X81n1569_001:0319b09": "成一部禪史。藏之法門。傳之嫡裔。明有宗也。敢不其",
    "X81n1569_001:0319b10": "難其慎與。三宜輩不知讚歎。而反誣以無君。矯為過",
    "X81n1569_001:0319b11": "當之語。可慨也夫。又謂道原為法眼二世孫。修傳燈",
    "X81n1569_001:0319b12": "錄。明教為雲門四世孫。修正宗記。咸以龍潭屬之天",
    "X81n1569_001:0319b13": "皇。然據道原所修傳燈錄。亦多差錯。如魏府大覺。屬",
    "X81n1569_001:0319b14": "臨濟之子。却修為黃檗法嗣。與臨濟作昆季。則其餘",
    "X81n1569_001:0319b15": "差謬可知。如明教云。其所出佛祖年世事迹之差謬",
    "X81n1569_001:0319b16": "者。若傳燈錄之類。此其一明證也。且道原之去天王。",
    "X81n1569_001:0319b17": "歲數既遠。世次亦邈。若非盡心查攷。如人天眼目所",
    "X81n1569_001:0319b18": "載。止托人捃拾。則遺失人名事跡。從可知矣。今按世",
    "X81n1569_001:0319b19": "次逆數而上。自道原為一世。天台韶為二世。法眼益",
    "X81n1569_001:0319b20": "為三世。羅漢琛為四世。玄沙備為五世。雪峰存為六",
    "X81n1569_001:0319b21": "世。德山鑑為七世。(龍潭信為八世。天王悟為九世)以國君年號曆數",
    "X81n1569_001:0319b22": "查考。道原與天王。唐宋相隔二百三十年。又以明教",
    "X81n1569_001:0319b23": "逆數而上。自明教為一世。洞山聰為二世。文殊真為",
    "X81n1569_001:0319b24": "三世。德山密為四世。雲門偃為五世。雪峰存為六世。",
    "X81n1569_001:0319c01": "德山鑑為七世。龍潭信為八世。天王悟為九世。亦以",
    "X81n1569_001:0319c02": "國君年號曆數查攷。明教與天王。亦唐宋相隔三百",
    "X81n1569_001:0319c03": "有餘年。其年代既相隔如是之遠。雖為雲仍之孫。未",
    "X81n1569_001:0319c04": "甞盡心博考于歷代相傳世系。而只宛轉托人捃拾。",
    "X81n1569_001:0319c05": "安能保其不差失自家之宗祖乎。只如湛老和尚一",
    "X81n1569_001:0319c06": "枝。自大覺老宿而上。至雲居膺二十六世。余在老和",
    "X81n1569_001:0319c07": "尚座下。親領教義。出入十有餘年。並不聞老和尚確",
    "X81n1569_001:0319c08": "言其世次人名。分曉明白。葢從上無來源傳下故也。",
    "X81n1569_001:0319c09": "况老和尚古佛心腸。尋常日用間。無一事不述。無一",
    "X81n1569_001:0319c10": "德不舉。行藏履歷。生平不肯自秘。居恒甞以大覺老",
    "X81n1569_001:0319c11": "宿所付手卷示余。偈中云。射得南方半個兒。幅末只",
    "X81n1569_001:0319c12": "出曹洞第二十六代某某而已。近得遠門親到少林。",
    "X81n1569_001:0319c13": "查其歷傳碑載。纔有如是世次人名。刊刻出來。繇此",
    "X81n1569_001:0319c14": "以談從前法系。可謂只存代數。如繫鼎一綫。若不得",
    "X81n1569_001:0319c15": "渠躬往搜尋。吾知二十六代以上世次人名。恐付之",
    "X81n1569_001:0319c16": "夫己氏矣。此亦浙中邇來衲子所共曉。誰得而裝點",
    "X81n1569_001:0319c17": "之。若不信余言。即今報國院無住老兄。尚屬當時親",
    "X81n1569_001:0319c18": "炙聞見言猶在耳。稍一詢問。予言可符矣。又如覺浪",
    "X81n1569_001:0319c19": "公欲認廩山為壽昌嗣法師。浪公之與廩山。年代既",
    "X81n1569_001:0319c20": "近。世次亦不遠。尚杳然不知其從上世次。據遠門刻",
    "X81n1569_001:0319c21": "中所載其以書與石雨公云。聞法兄曾命門人特往",
    "X81n1569_001:0319c22": "少林。搜洞下一帶源流事實。此正弟先年造嵩之至",
    "X81n1569_001:0319c23": "意也。前弁山兄所集傳燈世譜。其中未考究傳位與",
    "X81n1569_001:0319c24": "紹位之殊云云。即我廩山忠和尚。自稱二十五代者。",
    "X81n1569_001:0320a01": "乞示我一參正之。明見浪公於壽昌。於廩山。世次尚",
    "X81n1569_001:0320a02": "且不遠。猶不知從上代數人名。即湛老和尚。親荷洞",
    "X81n1569_001:0320a03": "宗道法。亦不確知其從上世次人名。而浪公認壽昌",
    "X81n1569_001:0320a04": "為嫡祖。世代最近。都莫曉其授受來歷。何況道原明",
    "X81n1569_001:0320a05": "教。與天王相隔三百有餘年。而參考修集。又係托人",
    "X81n1569_001:0320a06": "捃拾事跡。安能保其不遺失乎。即將此近代現前事。",
    "X81n1569_001:0320a07": "返覆推詳。甚可曉其真偽。凡有智者。當為我諒焉。又",
    "X81n1569_001:0320a08": "以近刻並言之。如遠門所刻曹洞源流正派圖。後附",
    "X81n1569_001:0320a09": "正訛二葉。第二篇謂按永覺禪師源流以廩山常忠。",
    "X81n1569_001:0320a10": "嗣月舟載公。非也。丁亥春。柱走少室。讀載公碑陰。觀",
    "X81n1569_001:0320a11": "其法嗣門人。並無常忠二字。及稽小山書公嗣列。亦",
    "X81n1569_001:0320a12": "無其名。止於參學門人得之。方知廩山為書公嗣也。",
    "X81n1569_001:0320a13": "據遠門此篇考核。顯見廩山不曾承嗣曹洞。葢得之",
    "X81n1569_001:0320a14": "參學門人。則屬道聽途傳。何得妄為憑據哉。予昔年",
    "X81n1569_001:0320a15": "親炙壽昌老人提耳面命之言。謂廩山係曹洞法派。",
    "X81n1569_001:0320a16": "非嗣曹洞之法。故特往少林。參無言宗主。及上五臺。",
    "X81n1569_001:0320a17": "參瑞峰和尚。葢為此也。若當時廩山既有授受。兩行",
    "X81n1569_001:0320a18": "可以不必。況壽昌老人道眼圓明。操行孤標。上無師",
    "X81n1569_001:0320a19": "承。下無濫印。高突諸方一頭地。被龍天推出。而自己",
    "X81n1569_001:0320a20": "實無意于斯也。且係此一時。彼一時。吾知老人若在",
    "X81n1569_001:0320a21": "今時。决不肯爾爾。然則據遠門如此正訛。而浪公欲",
    "X81n1569_001:0320a22": "認壽昌為嫡祖。而不知嫡祖承嗣之下落。於戲。大可",
    "X81n1569_001:0320a23": "笑矣。又據正訛第一葉。謂按弁山一花現瑞。及傳燈",
    "X81n1569_001:0320a24": "世譜。以鹿門覺為石林秀。王山體為玉山體。淳拙文",
    "X81n1569_001:0320b01": "才為拙才淳。中間又少第二十六代。俱空契斌禪師。",
    "X81n1569_001:0320b02": "誤也。遠門又引種種辨明。即此猶見瑞白公于湛老",
    "X81n1569_001:0320b03": "和尚。身出其門。親受其法。而於自派一脈。世次人名。",
    "X81n1569_001:0320b04": "亦杳然不知確實。何況道原明教。與天王相隔三百",
    "X81n1569_001:0320b05": "有餘年。又焉能知其不差失乎。噫遠門刻此正訛兩",
    "X81n1569_001:0320b06": "葉。實有神鬼所使。帶累瑞白公等與覺浪公。于親枝",
    "X81n1569_001:0320b07": "親派。俱不知其來歷的據。致人談論不已。又顯見古",
    "X81n1569_001:0320b08": "今事跡存亡。往往多相類如此。又據丘玄素為天王",
    "X81n1569_001:0320b09": "悟作碑文。係唐元和戊戌十三年。即天王悟圓寂之",
    "X81n1569_001:0320b10": "歲也。又符載為天皇悟作碑文。亦係唐元和丁亥二",
    "X81n1569_001:0320b11": "年。即天皇示逝之歲也。據二名公。固博大文人。為二",
    "X81n1569_001:0320b12": "大老作碑序。身復同時。居復同郡。不相遠隔作文又",
    "X81n1569_001:0320b13": "係圓寂之年。可謂最親最近。最真最實。凡有識見者。",
    "X81n1569_001:0320b14": "亦無得而議。於此二碑不信。更復何信乎。如洪覺範",
    "X81n1569_001:0320b15": "禪師之辨宗派說。刊布方冊已久。載在藏中。昭如日",
    "X81n1569_001:0320b16": "星。況更有羣籍所載。諸家文獻。旁參側證。汝皆以為",
    "X81n1569_001:0320b17": "偽。則汝俱能焚劈之乎。今詳汝之心。妄吾以改易大",
    "X81n1569_001:0320b18": "藏。則汝今欲泯滅二種藏文。較之誣我之罪。抑相什",
    "X81n1569_001:0320b19": "伯矣。明知三宜公與覺浪公輩。私心偏執。謂二碑文。",
    "X81n1569_001:0320b20": "係是偽造。立種種返復窮辨。此亦好笑之甚。獨不審",
    "X81n1569_001:0320b21": "世間作文。必有請乞。那有如是等人。造如是偽文。刻",
    "X81n1569_001:0320b22": "如是偽碑。藏于王室。流通今古。炫惑於人。亦將所圖",
    "X81n1569_001:0320b23": "何事耶。為復以馬祖下人。集石頭派下。于伊何疎乎。",
    "X81n1569_001:0320b24": "為復以石頭下人。入馬祖譜內。于伊又何親乎。況雲",
    "X81n1569_001:0320c01": "門法眼二派。皆無傳嗣久矣。其從上二派尊宿。古今",
    "X81n1569_001:0320c02": "莫不尊崇。誰得而親踈之。不過據實考核其根據。為",
    "X81n1569_001:0320c03": "至公至正之事云爾。三宜公又以石頭派下二十五",
    "X81n1569_001:0320c04": "則機緣事跡。以作憑據。比例較勘。用擊馬祖下九則",
    "X81n1569_001:0320c05": "之事跡典故。其實馬祖下事跡。彰明於世。何止九則。",
    "X81n1569_001:0320c06": "但不暇備抄附錄。此亦不必細為分析。如道原修傳",
    "X81n1569_001:0320c07": "燈時。不能親身討究。第托人捃拾篇章。未免魚魯參",
    "X81n1569_001:0320c08": "差在前。自有多般烏焉繼之於後。所謂一人傳虗。萬",
    "X81n1569_001:0320c09": "人傳實。亦何用予之贅言。今但以曹洞宗旨一辨。以",
    "X81n1569_001:0320c10": "見德山雪峰一派。非洞宗眷屬。如雪峰存禪師。三登",
    "X81n1569_001:0320c11": "投子。九上洞山。機緣未見相契。軄任飯頭。一日於洞",
    "X81n1569_001:0320c12": "山淘米次。洞山偶見問云。淘砂去米。淘米去砂。峰答",
    "X81n1569_001:0320c13": "云。砂米一齊去。洞云。大眾喫個什麼。峰便覆却盆。洞",
    "X81n1569_001:0320c14": "云。據汝所見。因緣不在此。當往德山。雪峯後果嗣德",
    "X81n1569_001:0320c15": "山。據此公案。則兩家宗旨。判然明白。如甞臠得鼎。差",
    "X81n1569_001:0320c16": "異見矣。葢洞宗之旨。要有正偏相參。宛轉夾妙。且語",
    "X81n1569_001:0320c17": "忌十成。機貴回互。如金針玉線。去來不墮偏枯而有",
    "X81n1569_001:0320c18": "端的也。所謂寶鏡澄明驗正偏。珠璣宛轉看兼到。如",
    "X81n1569_001:0320c19": "雪峰此段機緣。一語一機而無回互夾妙。故洞山不",
    "X81n1569_001:0320c20": "肯印證。以語脈不契其宗。所謂語脈不通非眷屬是",
    "X81n1569_001:0320c21": "也。其於德山門下。則一任掀翻聖凡。不落窠臼。施大",
    "X81n1569_001:0320c22": "機。發大用。更無留礙。既見兩家宗旨之攸異。則從上",
    "X81n1569_001:0320c23": "古人所定支派。確然不差。三宜輩。於此宗旨上。不能",
    "X81n1569_001:0320c24": "吐一辭。只虗爭名分為家翁。尋常一味麤心浮氣。講",
    "X81n1569_001:0321a01": "演經論為事。不知何年何日。忽得芒毫穿於金針之",
    "X81n1569_001:0321a02": "鼻。玉線入于機紐之樞。莫道余心麤莽好。然則以宗",
    "X81n1569_001:0321a03": "旨驗之。龍潭信德山鑑雪峰存。非天王馬祖之派而",
    "X81n1569_001:0321a04": "何。且如此辨別宗旨。繇來尚矣。非特今日。既紹其宗。",
    "X81n1569_001:0321a05": "不以宗旨豎義。則為不知識法者懼。總屬亂統禪和。",
    "X81n1569_001:0321a06": "如麻似粟。更可笑者。如弁山傳燈世譜。浪公祖印圖。",
    "X81n1569_001:0321a07": "及遠門五燈續略。一皆私尊其所自之祖而顛倒其",
    "X81n1569_001:0321a08": "所續之書。葢南嶽臨濟。從來在前。青原曹洞。自屬居",
    "X81n1569_001:0321a09": "後。今一旦列青原曹洞于南嶽臨濟之前。既背西天",
    "X81n1569_001:0321a10": "祖讖。更將千古聖賢。名位倒置。是猶以思孟駕于顏",
    "X81n1569_001:0321a11": "曾之上。其誰信之。不知傳燈錄所載法系長次渾融",
    "X81n1569_001:0321a12": "之未核。亦不知會元建宗立義之深旨已定。而欲續",
    "X81n1569_001:0321a13": "會元。乃反強飭其說。謂南嶽在六祖室中作侍者。故",
    "X81n1569_001:0321a14": "當在後。青原在六祖門內充首座。故當在前。如此評",
    "X81n1569_001:0321a15": "論。可發深笑。審如是。則六祖在黃梅槽厰中春米。而",
    "X81n1569_001:0321a16": "神秀在堂中為導師。亦當六祖在後。而神秀在前。今",
    "X81n1569_001:0321a17": "神秀之名雖列在前。獨不見載為旁出另錄乎。又如",
    "X81n1569_001:0321a18": "坐脫立亡首座亦當在前。而得衣鉢九峰侍者應須",
    "X81n1569_001:0321a19": "在後矣。不遵大川公製之典。特生偏頗之見。曷足怪",
    "X81n1569_001:0321a20": "乎。至於二株嫩桂久昌昌之讖。何不覓少林秘要一",
    "X81n1569_001:0321a21": "看。以知其屬誰耶。一味杜說。奚益於事。又曇照臨終",
    "X81n1569_001:0321a22": "機緣與天王相合。便疑駁之。而不知從上先德。或在",
    "X81n1569_001:0321a23": "榻坐化。或吉祥而逝。相同處不一而多。總不之疑。獨",
    "X81n1569_001:0321a24": "于二老撒手相似。遽疑且謗。謂是後人扭揑耶。果如",
    "X81n1569_001:0321b01": "此。何事不可。而獨以曇照臨終之事。妄作天王行實",
    "X81n1569_001:0321b02": "乎。聽言當以理觀。況以時按之。曇照又在最後。寂音",
    "X81n1569_001:0321b03": "尊者一生任董狐之筆。既辨兩家宗派。刊之方冊載",
    "X81n1569_001:0321b04": "在藏中。又復囑侯公作僧寶傳序。則亦當刪去舊說。",
    "X81n1569_001:0321b05": "而不刪者。益知侯公見別書作文托詞之意。葢尋常",
    "X81n1569_001:0321b06": "才士屬文借言。往往皆然。如海岸黃公作禪燈世譜",
    "X81n1569_001:0321b07": "序。謂壽昌是臨濟的血骨兒孫。豈黃公亦係壽昌之",
    "X81n1569_001:0321b08": "囑乎。此亦不推而明。又古之君子。如無盡張公。夏卿",
    "X81n1569_001:0321b09": "呂公。皆具宗門爪牙。即我圓悟祖大慧祖。悉推服其",
    "X81n1569_001:0321b10": "大手眼。三宜公輩。槩貶為千古笑具。譏為矮人看戲。",
    "X81n1569_001:0321b11": "使盡未來際人。驚心駭目。貶駁先賢。得罪名教。安所",
    "X81n1569_001:0321b12": "逃哉。五燈會元序。謂元朝至正間雲壑公作心燈錄。",
    "X81n1569_001:0321b13": "特援丘玄素所製塔銘以龍潭信出馬祖下。致或人",
    "X81n1569_001:0321b14": "阻抑不大傳於世。識者惜焉。嗟乎奇哉。雲壑之作心",
    "X81n1569_001:0321b15": "燈。先得我心。余今詳定嚴統。亦合先轍。彼時即有或",
    "X81n1569_001:0321b16": "人阻之不行。而今亦有三宜輩共攻力拒。則淺見之",
    "X81n1569_001:0321b17": "人。古今皆有。今但據藏典及眾說彌多。則難逃公論。",
    "X81n1569_001:0321b18": "前所謂久而論定者。亦頗顯微闡幽發前人未發之",
    "X81n1569_001:0321b19": "旨。庶乎理長義就。當有明哲知音。共扶南董。何愁乎",
    "X81n1569_001:0321b20": "世上之不行耶。據伊正譌中。謂夫符載碑云。靈鑑請",
    "X81n1569_001:0321b21": "居者。非馬祖下之天王。乃石頭下之天皇。以此按之。",
    "X81n1569_001:0321b22": "可見有一天王。非天皇之謂。豈曰竟無天王之云乎。",
    "X81n1569_001:0321b23": "天皇下慧真幽閒文賁三人。一曰一世俱嗣天皇。一",
    "X81n1569_001:0321b24": "曰三世相繼便絕。此亦有彷彿處。或三世同時。公孫",
    "X81n1569_001:0321c01": "一堂。常有是事。如密先師在時。亦有三世同闡化道。",
    "X81n1569_001:0321c02": "二者之間。記筆不定。達觀頴舉丘碑時。雖與明教修",
    "X81n1569_001:0321c03": "正宗記同。其實省郡。彼此相隔最遠。況明教不過因",
    "X81n1569_001:0321c04": "天台出傳法藏。以闢達磨一宗。亟亟修此記以救其",
    "X81n1569_001:0321c05": "害。而無暇遠討爾。嚴統凡例云。評唱之儔。未明本分。",
    "X81n1569_001:0321c06": "皆出自湛和尚及壽昌博山三大老之言。葢常檢點",
    "X81n1569_001:0321c07": "其不能提持本分。非一朝夕之辭。葢人所共知。圓悟",
    "X81n1569_001:0321c08": "雖有碧巖集行世。亦一方便為人處。但不談心說性。",
    "X81n1569_001:0321c09": "引舉亦不支離。且圓卓活潑。此亦湛老和尚及先師",
    "X81n1569_001:0321c10": "所甞言者。幸而不曾教授子孫。習熟作講席中物。大",
    "X81n1569_001:0321c11": "慧亦曾劈毀其板。恐後人落其窠臼。誠為幾先之燭。",
    "X81n1569_001:0321c12": "若萬松等評唱。則未免多涉教義心性。支離汗漫。亦",
    "X81n1569_001:0321c13": "先人所甞言。而況又作講席提唱相傳受哉。昔人謂",
    "X81n1569_001:0321c14": "洞下一宗。至講評唱一大變矣。汝遠門必以講背評",
    "X81n1569_001:0321c15": "唱傳帕為的確真傳。又憎人據公談論。則少林一派",
    "X81n1569_001:0321c16": "下。如萬松老宿所載。已有一百二十人。無言老宿親",
    "X81n1569_001:0321c17": "授。亦幾百餘人。其他相傳。共計何止千數。汝必執為",
    "X81n1569_001:0321c18": "諦當。則當以此干數人。刻入續略。汝今不刻者。亦知",
    "X81n1569_001:0321c19": "汝有所料簡。兼具藻鑑分明得湛老和尚傑出偉人。",
    "X81n1569_001:0321c20": "承紹其一綫之脈。復振洞上之宗。則從前相繼之人。",
    "X81n1569_001:0321c21": "縱然如何。亦聽人品量。又奚礙於事乎。余昔親聆老",
    "X81n1569_001:0321c22": "人之言曰。自師大覺以上數代。俱是提評唱傳授者。",
    "X81n1569_001:0321c23": "于我分中。既獲開悟。必假師承印證。故不忽其授受",
    "X81n1569_001:0321c24": "名目。以表法系世次之來歷。免玄策所謂無師自悟。",
    "X81n1569_001:0322a01": "盡屬天然外道即付我手卷中機緣語句。亦是老僧",
    "X81n1569_001:0322a02": "寫就。呈送大覺和尚。遂命謄清付我。葢言其不工于",
    "X81n1569_001:0322a03": "筆墨故也。當時老人直心直行。太公之言。如雷灌人",
    "X81n1569_001:0322a04": "耳目。誰不共聞。故凡紀行由歷履。須憑實述出。纔是",
    "X81n1569_001:0322a05": "真正知識。稍有裝點。便屬虗偽。然則遠門又何怪予",
    "X81n1569_001:0322a06": "述老人平素之言以入凡例也。且汝不知修續五燈。",
    "X81n1569_001:0322a07": "佛祖慧命。法門關係。於前人往行。語言出載有成錄",
    "X81n1569_001:0322a08": "刊行者。方可譜入燈內。若殘言剩語。片羽偶現。豈可",
    "X81n1569_001:0322a09": "輕易修集。惹今時人效顰。不可與他世楷式。葢此世",
    "X81n1569_001:0322a10": "禪者行脚。誰不有一冊兩冊。杜臆之談。都可修入傳",
    "X81n1569_001:0322a11": "燈。則禪籍雜糅。從此創始。抑見汝不能揣時度務。確",
    "X81n1569_001:0322a12": "量今古矣。且此書不比世間人徵修詩詞歌賦。東取",
    "X81n1569_001:0322a13": "西拾。不論根據。彚成帙部。此固無怪。然汝所修續略。",
    "X81n1569_001:0322a14": "不特未辨金鍮。而且無擇臧否。如曇茂先雖付囑。後",
    "X81n1569_001:0322a15": "是還俗之僧。即車溪一脈久絕。予兩參古卓備悉因",
    "X81n1569_001:0322a16": "由。汝將遙認數人。盡修牒內。至于或剽或竊蕪穢煩",
    "X81n1569_001:0322a17": "冗。亦訂派入下。何以感動世人之景仰。然如是製作。",
    "X81n1569_001:0322a18": "僅為外史小言。更公售于楞嚴坊間。我亦何所咎而",
    "X81n1569_001:0322a19": "掩蔽之。但覩此紊亂。用是精嚴泛濫。以博訂其從前",
    "X81n1569_001:0322a20": "統系。明若大圓鏡。妍媸立辨。較汝所續之書。不啻淵",
    "X81n1569_001:0322a21": "天。正所謂仁者見之謂之仁。知者見之謂之知。彼此",
    "X81n1569_001:0322a22": "雖然相隔。其實亦有相須甚殷之用。嘆汝無能賞鑑",
    "X81n1569_001:0322a23": "取益。反遽哆口磨滅。呵我為外道魔王。夫此二種名",
    "X81n1569_001:0322a24": "義。汝尚茫然未諳。我不惜一筆。與汝註明。夫外道者。",
    "X81n1569_001:0322b01": "佛在世時。當機對辨。知其無本可據。不明唯心。向外",
    "X81n1569_001:0322b02": "別求。故輙指是外道。若世上尋常人。將一分外之語",
    "X81n1569_001:0322b03": "加之。是魔是外。分明不具正徧知。何稱曰佛。葢聖凡",
    "X81n1569_001:0322b04": "平等故也。至於魔王。據華嚴經載七地菩薩。纔能現",
    "X81n1569_001:0322b05": "魔。又如維摩經云。十方魔王。皆住於不思議境界。據",
    "X81n1569_001:0322b06": "汝如此毀謗老僧。其實讚歎老僧不少也。又即以近",
    "X81n1569_001:0322b07": "理言之魔者磨也。磨滅人善根。毀壞人佛性。老僧承",
    "X81n1569_001:0322b08": "先師付囑以來。主盟斯宗。已二十餘年。海內誰不知",
    "X81n1569_001:0322b09": "予造詣識見為若何。曾有人謂我磨滅人善根。破敗",
    "X81n1569_001:0322b10": "人佛性否。設或有之。亦是汝邪見之儔。天下人既俱",
    "X81n1569_001:0322b11": "無妄說。獨待汝一後生晚輩。呵叱是外道魔王。想亦",
    "X81n1569_001:0322b12": "難逃天下公論。自有人痛罵汝在。何用老僧紙筆。與",
    "X81n1569_001:0322b13": "汝頡頏哉。只如大慧杲。手眼圓明。波瀾濶大。雖然呵",
    "X81n1569_001:0322b14": "叱諸方。不曾明指指何人屬魔。何人屬外汝奚人斯。",
    "X81n1569_001:0322b15": "放肆無忌。如斯之甚也。即我或形諸紙筆。或出諸語",
    "X81n1569_001:0322b16": "言。句句皆尊崇湛老和尚。以我昔時曾皈依起名。汝",
    "X81n1569_001:0322b17": "師是我師弟。汝今是我師姪。應當惡口犯上乎。異日",
    "X81n1569_001:0322b18": "到雲門塔上。以名分處責汝不晚也。閱註四家頌。昔",
    "X81n1569_001:0322b19": "聞之先師云。因洞下人每譏濟宗儱侗。不知差別名",
    "X81n1569_001:0322b20": "義。故著是書。以服其心。並不曾傳授人作講席套耳。",
    "X81n1569_001:0322b21": "又以今時不曾經名師印證。而僭竊公符者。遙比古",
    "X81n1569_001:0322b22": "時興化之嗣臨濟。報本之嗣黃龍。曷不悉興化在臨",
    "X81n1569_001:0322b23": "濟作侍者。參叩日久。後於大覺痛棒下。會得臨濟喫",
    "X81n1569_001:0322b24": "三頓棒底道理。此宛如臨濟于黃檗受棒而後得大",
    "X81n1569_001:0322c01": "愚點發。似同一轍。豈比今人毫無干涉。遽認以為師",
    "X81n1569_001:0322c02": "印者。可同年而共語耶。只如當時黃龍法席人盛。於",
    "X81n1569_001:0322c03": "報本先有記莂。而後忘之。非報本于黃龍。未曾得旨。",
    "X81n1569_001:0322c04": "乃今之來見也。漸源之于石霜。先亦已中其毒。後乃",
    "X81n1569_001:0322c05": "發覺而嗣之。乃不忘其本如此。我幻師翁。久于笑巖",
    "X81n1569_001:0322c06": "座前。曾有機緣語句源流。并一笠之授。以表師印。何",
    "X81n1569_001:0322c07": "昧心佯而不識乎。海舟慈一謂常熟錢氏。一謂蜀中",
    "X81n1569_001:0322c08": "人。乃集者之訛。非源流有差也。又以會元第七卷辨",
    "X81n1569_001:0322c09": "註一篇。係元至正間添入。此說並無出載。揣度之言。",
    "X81n1569_001:0322c10": "誠不足信。黃公明示一張。及集生余公致黃公書牘。",
    "X81n1569_001:0322c11": "當時先師密老人曾酬辨已詳。及後王大含亦以宗",
    "X81n1569_001:0322c12": "旨深論。茲不必再理此葛藤可也。亦謂余修集嚴統。",
    "X81n1569_001:0322c13": "乃管他家宗派。是非短長。咸責余為多事。不知此書",
    "X81n1569_001:0322c14": "之修。固余素志。因時勢多故。未遑卒業。茲因遠門續",
    "X81n1569_001:0322c15": "略書出。多顛倒從上聖賢。以累及我宗。故不得已。亟",
    "X81n1569_001:0322c16": "為清楚。豈好為多事歟。百愚闢謬一冊。概屬莾蕩麤",
    "X81n1569_001:0322c17": "浮。不足經眼。故不以一言及之。大抵顯聖諸昆仲輩。",
    "X81n1569_001:0322c18": "全不知予一片好心。于此書中。歷敘洞上一支。人名",
    "X81n1569_001:0322c19": "世次。載之不朽。而十六位語錄雖因素不曾見。無獲",
    "X81n1569_001:0322c20": "刊入。其實宗譜已成金石。將來曷能移易其一絲哉。",
    "X81n1569_001:0322c21": "此即余素常所積之公心也。不達此意。反左袒揑根",
    "X81n1569_001:0322c22": "據覺浪公。受其搖惑。借用筆鋒相觸。多而更廣。將俗",
    "X81n1569_001:0322c23": "事比之。以金助鍮。抑不自揣其甚而且錯矣。更譏余",
    "X81n1569_001:0322c24": "以名世事迹。自編位次。葢遠門續略中。亦曾修入。何",
    "X81n1569_001:0323a01": "况緝續門人。得無紀載。固是于我無與。然子輿著孟",
    "X81n1569_001:0323a02": "子。見知自任。馬遷修史記。自序頗雄。意在斯乎。人言",
    "X81n1569_001:0323a03": "何恤。固難為淺見寡聞道也。祁王及邢三位居士。因",
    "X81n1569_001:0323a04": "甚隨遠門輩。糢糊眼目。為作序文。全不知世外人著",
    "X81n1569_001:0323a05": "書立言。只闡明佛法禪道為事。于世法國紀。毫不相",
    "X81n1569_001:0323a06": "干。何得以弑君父世諦慘毒之言。用傷風化。學道之",
    "X81n1569_001:0323a07": "人。乃如是耶。今也老朽以兩宗支派。引證辨解。孰真",
    "X81n1569_001:0323a08": "孰偽。各有根據。不較自明。不彰自著。始見老朽素非",
    "X81n1569_001:0323a09": "鹵莾之人。然則滿篇慘毒之言。三位居士。當一擔收",
    "X81n1569_001:0323a10": "歸。自坐可否。如不信。再引數語以明之。如雲門拈世",
    "X81n1569_001:0323a11": "尊初生話。謂一棒打殺與狗子喫。亦是弑君父之謂",
    "X81n1569_001:0323a12": "乎。又文喜粥鍋上打文殊。鄧隱峰碾折馬祖之脚。黃",
    "X81n1569_001:0323a13": "檗因呼近前來。遂打百丈。臨濟自大愚歸。舉話亦打",
    "X81n1569_001:0323a14": "黃檗。所謂棒下無生忍。臨機不見師。乃至五宗之人。",
    "X81n1569_001:0323a15": "皆有語言機用。激揚風烈。不可指屈。即大慧杲祖。初",
    "X81n1569_001:0323a16": "參洞下尊宿。經七八員。後在圓悟老人會下撒手。遂",
    "X81n1569_001:0323a17": "力詆從前尊宿之說又如教家清涼觀國師。先與天",
    "X81n1569_001:0323a18": "台荊溪尊者之席。深曉五時八教之旨。後到清凉。主",
    "X81n1569_001:0323a19": "張五教十玄。及論法性。多覆天台之義。據古人於禪",
    "X81n1569_001:0323a20": "於教。或抑或揚。多屬超情入道之語。人焉廋哉。三位",
    "X81n1569_001:0323a21": "居士。倘與之同時。悉能以君父之過罪之乎。老朽今",
    "X81n1569_001:0323a22": "亦只勸居士等。且惜取舌頭。三宜公。更設客問十三",
    "X81n1569_001:0323a23": "則語。尤見鼓不風之波。多屬妄生枝節。欲吾與渠妄",
    "X81n1569_001:0323a24": "生鬪諍。豈是擔荷法門之人之所行乎。故付之於無",
    "X81n1569_001:0323b01": "言之天。至於壽昌和尚之承嗣未詳。與雪嶠老人之",
    "X81n1569_001:0323b02": "拈香返覆。及天童淨下十六世語錄。不曾刻入嚴統",
    "X81n1569_001:0323b03": "等駁。殆不知已先秉筆者。既有公論臚列於凡例之",
    "X81n1569_001:0323b04": "中。近復縉紳書中。又略剖其微。今亦不當復辨矣。若",
    "X81n1569_001:0323b05": "仍復加辨。正所謂清濫則傷刻覈。峻防祇益我山。尤",
    "X81n1569_001:0323b06": "見多事。故吾略之。大凡世上人。集諸家文獻。以成一",
    "X81n1569_001:0323b07": "書。行於宇內。自有大主意。亦有所尊崇。茲余以輿論",
    "X81n1569_001:0323b08": "所尊之藏典。及五燈會元合成嚴統者。葢會元有經",
    "X81n1569_001:0323b09": "有法。有條有理。宗旨之於支派。不假攷而明。昭而顯。",
    "X81n1569_001:0323b10": "令後之人。見千百世前。佛祖授受。師資相承。於禪統",
    "X81n1569_001:0323b11": "法系。嚴如風霜。不致紊亂。此即予今日。為法門濫觴。",
    "X81n1569_001:0323b12": "中流一柱之大志也。三宜公等。攻予之惑固當解入",
    "X81n1569_001:0323b13": "於無諍三昧矣。時歲次甲午正月日也(徑山龍藏係明朝神宗皇",
    "X81n1569_001:0323b14": "帝欽賜通載三十六卷)。",
    "X81n1569_001:0323b15": "著解惑篇業已付梓。適會稽陶氏。貽我曹溪通誌。翻",
    "X81n1569_001:0323b16": "閱之。始見憨大師駁余襄公法堂記。謂以南華住持",
    "X81n1569_001:0323b17": "自青原始。而至普遂。則當九世。非也。然青原自得法",
    "X81n1569_001:0323b18": "後。但執侍數年。即開化一方。並未領曹溪山門事。據",
    "X81n1569_001:0323b19": "此則遠門所謂青原居東。南嶽居西。皆屬強扯。虗爭",
    "X81n1569_001:0323b20": "名位。背西天祖師之讖。徒附會近說。以誑飭人耳目",
    "X81n1569_001:0323b21": "也。因再摘出。以告高明。",
    "X81n1569_001:0323b22": "遠門又謂會元所載。洞宗終十四卷。濟宗終二十卷。",
    "X81n1569_001:0323b23": "先書者先續。後竟者後書。據此議論續略當與會元",
    "X81n1569_001:0323b24": "串合同行。共編卷帙。則此語可通。今劈空以曹洞居",
    "X81n1569_001:0323c01": "卷首。豈所謂先書先續也。分明與傳燈世譜祖印圖",
    "X81n1569_001:0323c02": "等著。同一線索。更暗埋青原居東。南嶽居西等話。顛",
    "X81n1569_001:0323c03": "倒翻案。究竟無益。徒增忉怛耳。吾恐如是用心。將來",
    "X81n1569_001:0323c04": "濟宗子孫。同起共論。有捫心咋舌日子不徹在。",
    "X81n1569_001:0323c05": "又謂嚴統皆竊彼續略所訂。不想余徵修一啟。已於",
    "X81n1569_001:0323c06": "壬午年出佈。海內共見。即彼續略自序。亦謂邇來明",
    "X81n1569_001:0323c07": "眼宗師。徵修有年。未見刻出。何前後自相矛盾也。余",
    "X81n1569_001:0323c08": "書固不具論。即會元一書。已經五百餘年。續略序則",
    "X81n1569_001:0323c09": "謂其始終條理。一以貫之。摘欺說則謂其未具眼在。",
    "X81n1569_001:0323c10": "不許入藏。一人之口筆。始贊之而終毀之。摘欺耶。自",
    "X81n1569_001:0323c11": "欺耶。為之拈出。肺肝如見矣。",
    "X81n1569_001:0323c12": "又謂獨存棠城而刪興善。不知車溪示寂于萬曆辛",
    "X81n1569_001:0323c13": "亥年。法嗣已絕。衣鉢僅為師弟古卓老宿所藏。卓翁",
    "X81n1569_001:0323c14": "又終。其衣鉢相傳於南明之手。十有餘年。南明寂後。",
    "X81n1569_001:0323c15": "送歸溪翁嗣法師無趣老人之施菴。及南明之孫玄",
    "X81n1569_001:0323c16": "微。於金粟作堂主時。求先師覓人代付。先師不肯。此",
    "X81n1569_001:0323c17": "衣只貯金粟方丈數載。先師赴天童後。石車法弟主",
    "X81n1569_001:0323c18": "席。又復送還施菴。如是展轉十餘歲玄微自建寧普",
    "X81n1569_001:0323c19": "明寺歸嘉禾省親。有東塔寺當家號馥生者。慫恿緇",
    "X81n1569_001:0323c20": "素。謂此衣乃玄微家物。持以送之。玄微入閩。因石雨",
    "X81n1569_001:0323c21": "公闡化閩中。遂求證焉。此三十年來。遠近衲子。共所",
    "X81n1569_001:0323c22": "洞悉。不知普明既已無法可傳。何以謂之刪去。至于",
    "X81n1569_001:0323c23": "妄言欺普明之孱弱。不揣其本。謬之謬矣。更怪其引",
    "X81n1569_001:0323c24": "浮山投子相證不思浮山乃受太陽之囑。普明曾為",
    "X81n1569_001:0324a01": "何人所囑乎。此與續略凡例所云。圓通善。王山濟。法",
    "X81n1569_001:0324a02": "嗣俱莫可考冀有後獲等語。同一心行。以開遙嗣代",
    "X81n1569_001:0324a03": "付之竇。予之所謂嚴統者。此物此志也夫。",
    "X81n1569_001:0324a04": "又謂嚴統譚序。乃余賺悞。夫掃菴當代宗工。見真識",
    "X81n1569_001:0324a05": "確。豈有被人賺悞之理。抑老僧真心實行。素足信人。",
    "X81n1569_001:0324a06": "豈肯賺悞於人。惟口起羞何不自審。更誣居士於浪",
    "X81n1569_001:0324a07": "公前求懺悔等語。又何塗污高賢之甚也。設果有影",
    "X81n1569_001:0324a08": "響。昨歲掃翁貽書徑山中。不啻數四。且謂作序時。若",
    "X81n1569_001:0324a09": "有神助。即予侍者。兩登著作堂。了不聞其咳及。謂或",
    "X81n1569_001:0324a10": "有所回互。則予門人嚴[車*度]轢居士。乃其的親中表。豈",
    "X81n1569_001:0324a11": "無片語逗漏。以此觀之。枝葉之詞。槩可覩矣。噫。五戒",
    "X81n1569_001:0324a12": "不持。人天路絕。既主法席。當如是耶。請以問之掃翁。",
    "X81n1569_001:0324a13": "又謂即復假托詞林作序。為後來爭端張本。夫詞林",
    "X81n1569_001:0324a14": "弁首。惟曹韋二大家。曹峩翁則辛卯年同予于華亭",
    "X81n1569_001:0324a15": "超果寺。促膝茶筵。商確嚴統。甚愜高懷嗣作序文相",
    "X81n1569_001:0324a16": "寄。韋念翁則壬辰年為其太翁稱壽。請余於武林慧",
    "X81n1569_001:0324a17": "雲寺上堂設供畢。遂索嚴統細閱。欣然椽筆簡頭。爭",
    "X81n1569_001:0324a18": "端之謗從空飛下。此現在宰官。是欺非欺可即親質。",
    "X81n1569_001:0324a19": "安同古之無盡夏卿。丘符諸公。得以比類唾叱乎。請",
    "X81n1569_001:0324a20": "試思之。",
    "X81n1569_001:0324a21": "又謂搖尾乞憐于諸士大夫之門。虗借名姓較正。為",
    "X81n1569_001:0324a22": "曰後護身符子。正自取殺身滅種之禍。不知嚴統較",
    "X81n1569_001:0324a23": "正名氏或全篇訂裁。或片義取决。必經歷耳目者。方",
    "X81n1569_001:0324a24": "敢登刻。如峩雪曹公聲玉韋公。念莪韋公。質生單公。",
    "X81n1569_001:0324b01": "素心李公。安仁周公。覲周徐公。予固張公。臣共李公。",
    "X81n1569_001:0324b02": "仲嘉張公。子糓蔡公。士材李公。皆摛文掞藻。吮墨含",
    "X81n1569_001:0324b03": "毫共炤黎燈同摩柏几。出鴻儒之錦心。成禪宗之繡",
    "X81n1569_001:0324b04": "史。虗借之謗。為辭已甚。其他不經翰墨。止鐫名氏。或",
    "X81n1569_001:0324b05": "檀那。或護法。皆係願植般若之因。同增正信之種。堪",
    "X81n1569_001:0324b06": "為典訓于中原。可作標榜于法苑。亦猶楊大年。李淡",
    "X81n1569_001:0324b07": "齋。陸務觀。諸大老之裁訂序述。各傳燈燈錄諸書者",
    "X81n1569_001:0324b08": "也。若夫中柱張翁。阮仙劉翁。克猷劉翁。介子范翁。小",
    "X81n1569_001:0324b09": "暹宋翁。仲生石翁。六君子者。皆韋念翁親筆所書。命",
    "X81n1569_001:0324b10": "予刻入。彼時山僧期期未敢。念翁云。余往　都門。即",
    "X81n1569_001:0324b11": "為欵致。諸公皆法中樑棟。我為譜入自是歡喜踴躍",
    "X81n1569_001:0324b12": "耳。嗟乎。清理禪宗。匡扶祖印。上不干國家之朝政。下",
    "X81n1569_001:0324b13": "不涉民生之利獘。何必為護身符。安在為滅種事。噫",
    "X81n1569_001:0324b14": "嘻。其立言也亦甚矣憊。",
    "X81n1569_001:0324b15": "又謂庚寅夏。有僧參彼寶壽。問其名。假稱達源。命坐",
    "X81n1569_001:0324b16": "細談續略。其僧杜口而退傍有識者曰。此從徑山差",
    "X81n1569_001:0324b17": "來。此僧回徑山。阿意曲從方丈。以圖付法不以實告。",
    "X81n1569_001:0324b18": "獨曰。得之殿前碑也。不知此僧來自天童。偶過福嚴",
    "X81n1569_001:0324b19": "談及。一時之話。遂揑許多口業。吁。他語不必深詳。只",
    "X81n1569_001:0324b20": "從徑山差來一語辨之。予赴徑山之請。乃庚寅十月",
    "X81n1569_001:0324b21": "廿七也。其夏正在福嚴。焉有先半載。逆知為徑山主",
    "X81n1569_001:0324b22": "人。而故遣人作無根之談耶。立言所以存不朽。梨刻",
    "X81n1569_001:0324b23": "現在。請付諸方公評之。",
    "X81n1569_001:0324b24": "又謂若碑無機語。立之何為。據伊如此強設。將謂少",
    "X81n1569_001:0324c01": "室天涯。無能到者。誰知我徑山門下。昔年親知親見",
    "X81n1569_001:0324c02": "者。尤不知其幾何。咸謂殿前碑。只列代數。不存機語。",
    "X81n1569_001:0324c03": "即如盧舍菴首座老師。係北地人。久住少林。亦曾備",
    "X81n1569_001:0324c04": "悉其根源。而且出言慷慨。直謂並無機語。是則親知",
    "X81n1569_001:0324c05": "親見之一證也。",
    "X81n1569_001:0324c06": "又謂若本分不明。焉能評唱。且引圓悟天奇二祖。評",
    "X81n1569_001:0324c07": "釋四家頌古。以為比擬獨不思少林評唱。非能自出",
    "X81n1569_001:0324c08": "手眼。圓活古今。特依樣葫蘆而講演之耳。此如法師",
    "X81n1569_001:0324c09": "講諸經典謂經典非佛口所出不可。謂經典即法師",
    "X81n1569_001:0324c10": "所出可乎。若真本分事明。决不肯為如此講演評唱",
    "X81n1569_001:0324c11": "之行矣。夫佛果天奇二老之註不過為人方便疏通。",
    "X81n1569_001:0324c12": "是猶舉業家之偶為詩賦。豈詩賦即其舉業乎。略大",
    "X81n1569_001:0324c13": "求細。舍本論末。欺乎不欺乎。自有明眼在。",
    "X81n1569_001:0324c14": "又棠城為西禪法嗣。夙已契印。後與楚山對機。山云。",
    "X81n1569_001:0324c15": "俊哉衲子。不忝西禪之嗣。城曰人天證明。謝師印可。",
    "X81n1569_001:0324c16": "此乃當機讚揚之語。自古皆然。遠門妄添其末曰山",
    "X81n1569_001:0324c17": "乃代付。擬藉一時之辨端。流為百世之口實。所謂毫",
    "X81n1569_001:0324c18": "厘有差。天地懸隔。何昧之甚歟。",
    "X81n1569_001:0324c19": "又謂二株嫩桂。獨主青原下少林一脈而南嶽無聞。",
    "X81n1569_001:0324c20": "是以祖師之語。當為等閑。顛倒弄筆。何無畏忌之甚",
    "X81n1569_001:0324c21": "也。不思達磨受法時。問般若尊者云。我當往何國而",
    "X81n1569_001:0324c22": "作佛事。者乃讖以二株嫩桂之偈。葢明指少林道法",
    "X81n1569_001:0324c23": "久遠。兼容并包而言。並未分南嶽青原也。又問。此後",
    "X81n1569_001:0324c24": "如何。者云。却後二百二十年。林下見一人。當得道果。",
    "X81n1569_001:0325a01": "未有金雞解銜一粒粟。供養十方羅漢僧之讖。葢(單指",
    "X81n1569_001:0325a02": "南嶽係金州人)為金鷄銜粟。馬祖為什邡縣人。羅漢寺僧也",
    "X81n1569_001:0325a03": "此西天祖師聖口宣說。千古敬信無疑。且六祖又面",
    "X81n1569_001:0325a04": "囑南嶽曰。西天般若多羅。讖汝足下出一馬駒踏殺",
    "X81n1569_001:0325a05": "天下人。明白證據。何得謂予錯認。以西天祖師之定",
    "X81n1569_001:0325a06": "讖。遠門擅敢貶駁。畏聖人之言謂何。是可無忌憚也。",
    "X81n1569_001:0325a07": "孰不可無忌憚也。區區嚴統之詆毀。固屬末節矣。噫",
    "X81n1569_001:0325a08": "必欲扭揑筆尖。排謗聖語。誑惑世人。弁髦祖讖。果報",
    "X81n1569_001:0325a09": "之隨。鳴鼓之攻。吾知其不免矣。",
    "X81n1569_001:0325a10": "又謂具眼縉紳。唐推楊李。宋首蘇黃。數百年中。指未",
    "X81n1569_001:0325a11": "多屈。今五十八位。一時許可。法運盛至此乎之語。然",
    "X81n1569_001:0325a12": "無盡夏卿。固所憎惡。不必再提。如陸景山。裴公美。楊",
    "X81n1569_001:0325a13": "無為。郭功甫。張子韶。李漢老輩。儘有可觀。何故一概",
    "X81n1569_001:0325a14": "拒絕。是亦曾為偽碑來耶。若今之五十八位。雖未必",
    "X81n1569_001:0325a15": "宗門爪牙畢具。而邪正自是瞭然。稱為具眼以入較",
    "X81n1569_001:0325a16": "訂。何所不可。此如古今著史。首推馬班。下此固不能",
    "X81n1569_001:0325a17": "[媲囟+(色巴+囚)]美。亦豈無片長足錄。若欲擠之深淵。必令龍門扶",
    "X81n1569_001:0325a18": "風。至今存可也。雖然不以世諦言。我亦以世諦喻。嬰",
    "X81n1569_001:0325a19": "兒無丁畦。殆是之謂乎。",
    "X81n1569_001:0325a20": "又謂為我代設三策。其上。翻然毀板。布告諸方。葢此",
    "X81n1569_001:0325a21": "書乃十方檀那。共成勝事。且印刷數百部。流布江楚",
    "X81n1569_001:0325a22": "閩廣之間久矣。正信人稱揚讚歎之牘。不勝踵至。抑",
    "X81n1569_001:0325a23": "行以蔽天下之眼。若猶未也。毀板以昧檀那之因。毋",
    "X81n1569_001:0325a24": "乃不可乎其次。謂默然自悔。暗毀不行。葢此書緝修",
    "X81n1569_001:0325b01": "十有餘年。字字皆正眼。篇篇咸苦心。既正見之已定。",
    "X81n1569_001:0325b02": "復就裁于多人。商確者盡正大高賢。秉筆者皆名儒",
    "X81n1569_001:0325b03": "碩喆。原慎重于後悔。甘貽毀于今茲。鉛槧已久。桓譚",
    "X81n1569_001:0325b04": "自多。其三。謂遂過飭非。遁辭強辨。徒損方寸。愈敗聲",
    "X81n1569_001:0325b05": "名。葢此書有功佛祖。得罪今時。過乎非乎。任之知罪",
    "X81n1569_001:0325b06": "既依據北藏勘定之本。又拈出諸方源流之自。重門",
    "X81n1569_001:0325b07": "洞開。方寸何損。至于聲名二字。古人有一池荷葉衣",
    "X81n1569_001:0325b08": "無盡。幾樹松花食有餘之語。計及于此。風斯下矣。雖",
    "X81n1569_001:0325b09": "然自處如是。猶恐不諒我衷。亦奉君儕三策。聊表猜",
    "X81n1569_001:0325b10": "忌無心。上策。亦著一書。與嚴統並行。任從世賞。次策。",
    "X81n1569_001:0325b11": "將遠門續略。附入會元。或再將全書。更翻名位。以洩",
    "X81n1569_001:0325b12": "其憤。下策。結連偏見同心。肆刻辱罵。明阻嚴統之莫",
    "X81n1569_001:0325b13": "行。暗媒叢林之多事。且取快于一時。更何論夫千古。",
    "X81n1569_001:0325b14": "是亦不可已矣乎。必滅此而後朝食。如是而已。君無",
    "X81n1569_001:0325b15": "尤焉。解惑篇已將客問十三則。付無言之天。茲以太",
    "X81n1569_001:0325b16": "甚者三段。摘附末簡。兼告同人。共發一燦。",
    "X81n1569_001:0325b17": "五燈嚴統所訂南嶽下天王悟禪師。青原下天皇悟",
    "X81n1569_001:0325b18": "禪師。兩派譜傳。俱按往造舊典。茲再逐一錄出附後。",
    "X81n1569_001:0325b19": "呈似儒禪宗匠。幸搜原本。共證非余杜撰。庶知述者",
    "X81n1569_001:0325b20": "苦心云。唐正議大夫戶部侍郎平章事。荊南節度使",
    "X81n1569_001:0325b21": "丘公玄素。為天王悟撰碑銘。出北藏佛祖通載。唐恊",
    "X81n1569_001:0325b22": "律郎符公載。所撰天皇悟碑銘。亦佛祖通載所出也。",
    "X81n1569_001:0325b23": "其通載梵本計卷。三十有六。久入北京　皇藏我字",
    "X81n1569_001:0325b24": "函中。元朝華亭念常禪師所集之書。歷今幾四百年",
    "X81n1569_001:0325c01": "矣。若唐聞人歸登所製南嶽讓禪師碑中列法孫數",
    "X81n1569_001:0325c02": "人。天王道悟其一也。至圭峰禪師答宰相裴公宗趣",
    "X81n1569_001:0325c03": "狀。列馬祖法嗣六人。首曰江陵道悟。及權德輿氏撰",
    "X81n1569_001:0325c04": "馬祖塔銘。載弟子慧海智藏等十一人。道悟在焉。乃",
    "X81n1569_001:0325c05": "若歷代帝王稽古略。其書編為四大卷。載天王天皇",
    "X81n1569_001:0325c06": "兩支。明白詳盡。出第三卷三十四葉中。迨趙宋佛國",
    "X81n1569_001:0325c07": "白禪師修續燈錄。計梵本三十六卷。敘雪竇顯為馬",
    "X81n1569_001:0325c08": "祖九世孫。益知雲門一宗。不屬曹洞派下無疑。如宋",
    "X81n1569_001:0325c09": "洪覺範禪師。辨明天王天皇兩支宗派。則林間錄上",
    "X81n1569_001:0325c10": "卷十三葉中。燦然明備。亦北藏我字函所收者。更如",
    "X81n1569_001:0325c11": "祖源通要一書。編卷三十。亦載天王為馬祖之嗣。則",
    "X81n1569_001:0325c12": "有宋西余山拱辰禪師所集也。已上十種。或隱或顯。",
    "X81n1569_001:0325c13": "不少概見。若靈隱大川禪師之五燈會元。幾經翻刻。",
    "X81n1569_001:0325c14": "藍弦剎誦。內註一篇。辨明天王天皇兩派。確實雅馴。",
    "X81n1569_001:0325c15": "總之不離古文者近是。他若人天眼目內載覺夢堂",
    "X81n1569_001:0325c16": "重較五家宗派序。并明天王天皇兩支。又何詳引而",
    "X81n1569_001:0325c17": "博論也。事具五卷一十三葉中。嗣是宋尚書員外郎",
    "X81n1569_001:0325c18": "夏卿呂公之銘雪竇塔也。乃謂禪師諱重顯。馬祖九",
    "X81n1569_001:0325c19": "世孫。智門之法嗣。夫雪竇顯為馬祖九世孫。則雲門",
    "X81n1569_001:0325c20": "一宗。出自南嶽派下。夫復何疑。爰及張相國無盡。議",
    "X81n1569_001:0325c21": "論宗派。皆稱道悟嗣馬祖。信從有徵也。且有擇法驗",
    "X81n1569_001:0325c22": "人不謬之語。更別出手眼矣。即雲壑心燈錄。並如前",
    "X81n1569_001:0325c23": "製。天王歸入馬祖下。迄有明那羅延窟之汝稷瞿公。",
    "X81n1569_001:0325c24": "所集指月錄三十卷。分清天王天皇。兩派不差。第九",
    "X81n1569_001:0326a01": "卷五十葉中。實詳且盡。後海昌宰官黎眉郭居士。集",
    "X81n1569_001:0326a02": "教外別傳一十六卷。亦以天王系馬祖派下。證據頗",
    "X81n1569_001:0326a03": "詳。見本書第七卷首葉。雪嶠大師為之弁首。至我天",
    "X81n1569_001:0326a04": "童密老和尚直說內。致司理海岸黃公書牘。辨論天",
    "X81n1569_001:0326a05": "王天皇兩派。見于七卷一十三葉中。又判至公說所",
    "X81n1569_001:0326a06": "辨兩支。詳明顯著。附直說第八卷後也。復有禪燈世",
    "X81n1569_001:0326a07": "譜。所編天王天皇世系較然。詳具本書九卷中。又有",
    "X81n1569_001:0326a08": "福唐居士吳侗氏。製祖師圖。亦收天王于馬派。盡皆",
    "X81n1569_001:0326a09": "百世同風。未得明孝廉大含王谷居士。著有宗門正",
    "X81n1569_001:0326a10": "名錄。證辨兩家支派。發明宗旨。纖悉畢具。豈非年世",
    "X81n1569_001:0326a11": "逾邁。音徽如旦者歟。博雅君子。觀之往古。驗之當世。"
}