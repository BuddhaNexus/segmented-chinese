{
    "T50n2059_006:0357c13": "高僧傳卷第六義解三",
    "T50n2059_006:0357c15": "梁會稽嘉祥寺沙門釋慧皎撰",
    "T50n2059_006:0357c16": "三釋慧遠一釋慧持二",
    "T50n2059_006:0357c17": "釋慧永三釋僧濟四",
    "T50n2059_006:0357c18": "釋法安五釋曇邕六",
    "T50n2059_006:0357c19": "釋道祖七釋僧󰒯八",
    "T50n2059_006:0357c20": "釋道融九釋曇影十",
    "T50n2059_006:0357c21": "釋僧叡十一釋道恒十二",
    "T50n2059_006:0357c22": "釋僧肇十三",
    "T50n2059_006:0357c23": "1 釋慧遠釋慧遠，本姓賈氏，雁門婁煩人也。弱而好",
    "T50n2059_006:0357c24": "書，珪璋秀發，年十三，隨舅令狐氏遊學許",
    "T50n2059_006:0357c25": "洛。故少為諸生，博綜六經，尤善《莊》、《老》，性度",
    "T50n2059_006:0357c26": "弘博，風鑒朗拔，雖宿儒英達，莫不服其深",
    "T50n2059_006:0357c27": "致。年二十一，欲渡江東，就范宣子共契",
    "T50n2059_006:0357c28": "嘉遁。值石虎已死，中原寇亂，南路阻塞，志",
    "T50n2059_006:0357c29": "不獲從。時沙門釋道安立寺於太行恒山，",
    "T50n2059_006:0358a01": "弘贊像法，聲甚著聞，遠遂往歸之。一面",
    "T50n2059_006:0358a02": "盡敬，以為「真吾師也」。後聞安講《波若經》。豁",
    "T50n2059_006:0358a03": "然而悟，乃歎曰：「儒道九流，皆糠粃耳。」便與弟",
    "T50n2059_006:0358a04": "慧持投簪落彩，委命受業。既入乎道，厲",
    "T50n2059_006:0358a05": "然不群，常欲總攝綱維，以大法為己任，",
    "T50n2059_006:0358a06": "精思諷持，以夜續晝。貧旅無資，縕纊常闕，",
    "T50n2059_006:0358a07": "而昆弟恪恭，終始不懈。有沙門曇翼，每給",
    "T50n2059_006:0358a08": "以燈燭之費。安公聞而喜曰：「道士誠知人",
    "T50n2059_006:0358a09": "矣。」遠藉慧解於前因，發勝心於曠劫，故能",
    "T50n2059_006:0358a10": "神明英越，機鑒遐深。安公常歎曰：「使道流東",
    "T50n2059_006:0358a11": "國，其在遠乎！」年二十四，便就講說。嘗有客聽",
    "T50n2059_006:0358a12": "講，難實相義，往復移時，彌增疑昧。遠乃",
    "T50n2059_006:0358a13": "引《莊子》義為連類，於是惑者曉然。是後，安",
    "T50n2059_006:0358a14": "公特聽慧遠不廢俗書。安有弟子法遇、曇",
    "T50n2059_006:0358a15": "徽，皆風才照灼，志業清敏，並推伏焉，後隨",
    "T50n2059_006:0358a16": "安公南遊樊河。偽秦建元九年，秦將符丕",
    "T50n2059_006:0358a17": "寇斥襄陽，道安為朱序所拘，不能得去，",
    "T50n2059_006:0358a18": "乃分張徒眾，各隨所之。臨路，諸長德皆被",
    "T50n2059_006:0358a19": "誨約，遠不蒙一言。遠乃跪曰：「獨無訓勗，懼",
    "T50n2059_006:0358a20": "非人例。」安曰：「如公者，豈復相憂。」遠於是",
    "T50n2059_006:0358a21": "與弟子數十人，南適荊州，住上明寺。後欲",
    "T50n2059_006:0358a22": "往羅浮山，及屆潯陽，見廬峯清靜，足以",
    "T50n2059_006:0358a23": "息心，始住龍泉精舍。此處去水大遠，遠乃",
    "T50n2059_006:0358a24": "以杖扣地曰：「若此中可得棲立，當使朽",
    "T50n2059_006:0358a25": "壤抽泉。」言畢清流涌出，後卒成溪。其後少",
    "T50n2059_006:0358a26": "時，潯陽亢旱，遠詣池側讀《海龍王經》，忽有",
    "T50n2059_006:0358a27": "巨蛇從池上空，須臾大雨，歲以有年，因號",
    "T50n2059_006:0358a28": "精舍為龍泉寺焉。時有沙門慧永，居在西",
    "T50n2059_006:0358a29": "林，與遠同門舊好，遂要遠同止。永謂刺史",
    "T50n2059_006:0358b01": "桓伊曰：「遠公方當弘道，今徒屬已廣，而來",
    "T50n2059_006:0358b02": "者方多。貧道所棲褊狹，不足相處，如何？」桓",
    "T50n2059_006:0358b03": "乃為遠復於山東更立房殿，即東林是也。",
    "T50n2059_006:0358b04": "遠創造精舍，洞盡山美，却負香爐之峯，傍",
    "T50n2059_006:0358b05": "帶瀑布之󱐙，仍石壘基，即松栽構，清泉環",
    "T50n2059_006:0358b06": "階，白雲滿室。復於寺內別置禪林，森樹烟",
    "T50n2059_006:0358b07": "凝，石筵苔合，凡在瞻履，皆神清而氣肅焉。",
    "T50n2059_006:0358b08": "遠聞天竺有佛影，是佛昔化毒龍所留之",
    "T50n2059_006:0358b09": "影，在北天竺月氏國那竭呵城南古仙人石",
    "T50n2059_006:0358b10": "室中，經道取流沙西一萬五千八百五十",
    "T50n2059_006:0358b11": "里，每欣感交懷，志欲瞻覩。會有西域道士",
    "T50n2059_006:0358b12": "敘其光相，遠乃背山臨流，營築龕室，妙算",
    "T50n2059_006:0358b13": "畫工，淡彩圖寫，色疑積空，望似烟霧，暉相",
    "T50n2059_006:0358b14": "炳󱜝，若隱而顯，遠乃著銘曰：廓矣大像，",
    "T50n2059_006:0358b15": "理玄無名。體神入化，落影離形。迴暉層",
    "T50n2059_006:0358b16": "巖，凝映虛亭。在陰不昧，處闇逾明。婉步蟬",
    "T50n2059_006:0358b17": "蛻，朝宗百靈。應不同方，迹絕杳冥其一。茫茫",
    "T50n2059_006:0358b18": "荒宇，靡勸靡獎。淡虛寫容，拂空傳像。相",
    "T50n2059_006:0358b19": "具體微，冲姿自朗。白毫吐曜，昏夜中爽。感",
    "T50n2059_006:0358b20": "徹乃應，扣誠發響。留音停岫，津悟冥賞。撫",
    "T50n2059_006:0358b21": "之有會，功弗由曩其二。旋踵忘敬，罔慮罔",
    "T50n2059_006:0358b22": "識。三光掩暉，萬像一色。庭宇幽藹，歸途莫",
    "T50n2059_006:0358b23": "測。悟之以靖，開之以力。慧風雖遐，維塵",
    "T50n2059_006:0358b24": "攸息。匪聖玄覽，孰扇其極其三。希音遠流，",
    "T50n2059_006:0358b25": "乃眷東顧。欣風慕道，仰規玄度。妙盡毫端，",
    "T50n2059_006:0358b26": "運微輕素。託綵虛凝，殆映霄霧。迹以",
    "T50n2059_006:0358b27": "像真，理深其趣。奇興開衿，祥風引路。清",
    "T50n2059_006:0358b28": "氣迴軒，昏交未曙。髣髴神容，依俙欽遇",
    "T50n2059_006:0358b29": "其四。銘之圖之，曷營曷求。神之聽之，鑒爾所",
    "T50n2059_006:0358c01": "修。庶茲塵軌，映彼玄流。漱情靈沼，飲",
    "T50n2059_006:0358c02": "和至柔。照虛應簡，智落乃周。深懷冥託，宵",
    "T50n2059_006:0358c03": "想神遊。畢命一對，長謝百憂其五又昔潯陽",
    "T50n2059_006:0358c04": "陶侃經鎮廣州，有漁人於海中見神光，每",
    "T50n2059_006:0358c05": "夕艶發，經旬彌盛。怪以白侃。侃往詳視，乃",
    "T50n2059_006:0358c06": "是阿育王像，即接歸，以送武昌寒溪寺。寺主",
    "T50n2059_006:0358c07": "僧珍嘗往夏口，夜夢寺遭火，而此像屋獨有",
    "T50n2059_006:0358c08": "龍神圍繞。珍覺，馳還寺，寺既焚盡，唯像屋存",
    "T50n2059_006:0358c09": "焉。侃後移鎮，以像有威靈，遣使迎接。數十",
    "T50n2059_006:0358c10": "人舉之至水，及上船，船又覆沒。使者懼而",
    "T50n2059_006:0358c11": "反之，竟不能獲。侃幼出雄武，素薄信情，",
    "T50n2059_006:0358c12": "故荊楚之間，為之謠曰：「陶惟劍雄，像以神",
    "T50n2059_006:0358c13": "標。雲翔泥宿，邈何遙遙。可以誠致，難以",
    "T50n2059_006:0358c14": "力招。」及遠創寺既成，祈心奉請，乃飄然自",
    "T50n2059_006:0358c15": "輕，往還無梗。方知遠之神感證在風諺矣。",
    "T50n2059_006:0358c16": "於是率眾行道，昏曉不絕，釋迦餘化，於斯",
    "T50n2059_006:0358c17": "復興。既而謹律息心之士，絕塵清信之賓，並",
    "T50n2059_006:0358c18": "不期而至，望風遙集。彭城劉遺民，豫章雷",
    "T50n2059_006:0358c19": "次宗，雁門周續之，新蔡畢頴之，南陽宗炳、張",
    "T50n2059_006:0358c20": "菜民、張季碩等，並棄世遺榮，依遠遊止。",
    "T50n2059_006:0358c21": "遠乃於精舍無量壽像前建齋立誓，共期",
    "T50n2059_006:0358c22": "西方。乃令劉遺民著其文曰：惟歲在攝提",
    "T50n2059_006:0358c23": "秋，七月戊辰朔，二十八日乙未。法師釋慧遠",
    "T50n2059_006:0358c24": "貞感幽奧，宿懷特發。乃延命同志息心貞信",
    "T50n2059_006:0358c25": "之士，百有二十三人，集於廬山之陰，般若臺",
    "T50n2059_006:0358c26": "精舍阿彌陀像前，率以香華敬廌而誓焉：",
    "T50n2059_006:0358c27": "惟斯一會之眾，夫緣化之理既明，則三世之",
    "T50n2059_006:0358c28": "傳顯矣；遷感之數既符，則善惡之報必矣。推",
    "T50n2059_006:0358c29": "交臂之潛淪，悟無常之期切；審三報之相",
    "T50n2059_006:0359a01": "催，知險趣之難拔，此其同志諸賢，所以夕",
    "T50n2059_006:0359a02": "惕宵勤，仰思攸濟者也。蓋神者可以感涉，",
    "T50n2059_006:0359a03": "而不可以迹求。必感之有物，則幽路咫尺；",
    "T50n2059_006:0359a04": "苟求之無主，則眇茫河津？今幸以不謀",
    "T50n2059_006:0359a05": "而僉心西境，叩篇開信，亮情天發，乃機象",
    "T50n2059_006:0359a06": "通於寢夢，欣歡百於子來。於是雲圖表暉，",
    "T50n2059_006:0359a07": "影侔神造，功由理諧，事非人運。茲實天啟",
    "T50n2059_006:0359a08": "其誠，冥運來萃者矣，可不剋心重精疊思，",
    "T50n2059_006:0359a09": "以凝其慮哉？然其景績參差，功德不一，雖",
    "T50n2059_006:0359a10": "晨祈云同，夕歸攸隔。即我師友之眷，良可",
    "T50n2059_006:0359a11": "悲矣。是以慨焉胥命整衿法堂，等施一",
    "T50n2059_006:0359a12": "心，亭懷幽極，誓茲同人，俱遊絕域。其有",
    "T50n2059_006:0359a13": "驚出絕倫，首登神界，則無獨善於雲嶠；忘",
    "T50n2059_006:0359a14": "兼全於幽谷，先進之與後昇，勉思策征",
    "T50n2059_006:0359a15": "之道。然復妙覲大儀，啟心貞照，識以悟新，",
    "T50n2059_006:0359a16": "形由化革。藉芙蓉於中流，蔭瓊柯以詠",
    "T50n2059_006:0359a17": "言。飄雲衣於八極。泛香風以窮年，體忘",
    "T50n2059_006:0359a18": "安而彌穆，心超樂以自怡；臨三塗而緬謝，",
    "T50n2059_006:0359a19": "傲天宮而長辭。紹眾靈以繼軌，指太息",
    "T50n2059_006:0359a20": "以為期。究茲道也，豈不弘哉！遠神韻嚴肅，",
    "T50n2059_006:0359a21": "容止方稜，凡預瞻覩，莫不心形戰慄。曾有",
    "T50n2059_006:0359a22": "沙門持竹如意，欲以奉獻，入山信宿，竟",
    "T50n2059_006:0359a23": "不敢陳，竊留席隅，默然而去。有慧義法師，",
    "T50n2059_006:0359a24": "強正少憚，將欲造山，謂遠弟子慧寶曰：「諸",
    "T50n2059_006:0359a25": "君庸才，望風推服，今試觀我如何。」至山，值",
    "T50n2059_006:0359a26": "遠講《法華》，每欲難問，輒心悸汗流，竟不",
    "T50n2059_006:0359a27": "敢語。出謂慧寶曰：「此公定可訝。」其伏物蓋",
    "T50n2059_006:0359a28": "眾如此。殷仲堪之荊州，過山展敬，與遠共",
    "T50n2059_006:0359a29": "臨北㵎論《易》體，移景不勌。見而歎曰：「識",
    "T50n2059_006:0359b01": "信深明，實難為庶。」司徒王謐、護軍王默等，",
    "T50n2059_006:0359b02": "並欽慕風德，遙致師敬。謐修書曰：「年始四",
    "T50n2059_006:0359b03": "十，而衰同耳順。」遠答曰：「古人不愛尺璧，而",
    "T50n2059_006:0359b04": "重寸陰，觀其所存，似不在長年耳。檀越",
    "T50n2059_006:0359b05": "既履順而遊性，乘佛理以御心，因此而推，",
    "T50n2059_006:0359b06": "復何羨於遐齡？聊想斯理，久已得之，為",
    "T50n2059_006:0359b07": "復酬來信耳。」盧脩初下據江州城，入山詣",
    "T50n2059_006:0359b08": "遠。遠少與脩父瑕同為書生，及見脩，",
    "T50n2059_006:0359b09": "歡然道舊，因朝夕音問。僧有諫遠者曰：",
    "T50n2059_006:0359b10": "「脩為國寇，與之交厚，得不疑乎！」遠曰：「我佛",
    "T50n2059_006:0359b11": "法中情無取捨，豈不為識者所察？此不足",
    "T50n2059_006:0359b12": "懼。」及宋武追討盧脩，設帳桑尾，左右曰：",
    "T50n2059_006:0359b13": "「遠公素王廬山，與脩交厚。」宋武曰：「遠公",
    "T50n2059_006:0359b14": "世表之人，必無彼此。」乃遣使齎書致敬，并",
    "T50n2059_006:0359b15": "遺錢米，於是遠近方服其明見。初，經流江",
    "T50n2059_006:0359b16": "東，多有未備，禪法無聞，律藏殘闕。遠慨其",
    "T50n2059_006:0359b17": "道缺，乃令弟子法淨、法領等，遠尋眾經，踰",
    "T50n2059_006:0359b18": "越沙雪、曠歲方反，皆獲梵本，得以傳譯。昔",
    "T50n2059_006:0359b19": "安法師在關，請曇摩難提出《阿毘曇心》。其",
    "T50n2059_006:0359b20": "人未善晉言，頗多疑滯。後有罽賓沙門僧",
    "T50n2059_006:0359b21": "伽提婆，博識眾典，以晉太元十六年，來至",
    "T50n2059_006:0359b22": "潯陽。遠請重譯《阿毘曇心》及《三法度論》，於是",
    "T50n2059_006:0359b23": "二學乃興，并製序標宗，貽於學者。孜孜為",
    "T50n2059_006:0359b24": "道，務在弘法，每逢西域一賓，輒懇惻諮訪。",
    "T50n2059_006:0359b25": "聞羅什入關，即遣書通好曰：「釋慧遠頓首。",
    "T50n2059_006:0359b26": "去歲得姚左軍書，具承德問。仁者曩絕殊",
    "T50n2059_006:0359b27": "域，越自外境，于時音譯未交，聞風而悅，",
    "T50n2059_006:0359b28": "但江湖難冥，以形乖為歎耳。頃知承否",
    "T50n2059_006:0359b29": "通之會，懷寶來遊，至止有問，則一日九馳，",
    "T50n2059_006:0359c01": "徒情欣雅味，而無由造盡，寓目望途，固",
    "T50n2059_006:0359c02": "已增其勞佇。每欣大法宣流，三方同遇，雖",
    "T50n2059_006:0359c03": "運鍾其末，而趣均在昔。誠未能扣津妙門，",
    "T50n2059_006:0359c04": "感徹遺靈。至於虛衿遺契，亦無日不懷。",
    "T50n2059_006:0359c05": "夫旃檀移植，則異物同熏；摩尼吐曜，則眾",
    "T50n2059_006:0359c06": "珍自積。是惟教合之道，猶虛往實歸，況宗一",
    "T50n2059_006:0359c07": "無像，而應不以情者乎？是故負荷大法者，",
    "T50n2059_006:0359c08": "必以無報為心；會友以仁者，使功不自",
    "T50n2059_006:0359c09": "己。若令法輪不停軫於八正之路，三寶不",
    "T50n2059_006:0359c10": "輟音於將盡之期，則滿願不專美於絕代，",
    "T50n2059_006:0359c11": "龍樹豈獨善於前蹤。今往比量衣裁，願登",
    "T50n2059_006:0359c12": "高座為著之，并天漉之器，此既法物，聊以示",
    "T50n2059_006:0359c13": "懷。」什答書曰：「鳩摩羅耆婆和南。既未言面，",
    "T50n2059_006:0359c14": "又文辭殊隔，導心之路不通，得意之緣圮絕。",
    "T50n2059_006:0359c15": "傳驛來況，粗承風德，比復如何，必備聞一",
    "T50n2059_006:0359c16": "途，可以蔽百。經言：末後東方當有護法菩",
    "T50n2059_006:0359c17": "薩。勗哉仁者，善弘其事。夫財有五備，福、戒、",
    "T50n2059_006:0359c18": "博聞、辯才、深智，兼之者道隆，未具者疑滯。",
    "T50n2059_006:0359c19": "仁者備之矣。所以寄心通好，因譯傳意，豈",
    "T50n2059_006:0359c20": "其能盡，粗酬來意耳。損所致比量衣裁，欲",
    "T50n2059_006:0359c21": "令登法座時著，當如來意，但人不稱物，",
    "T50n2059_006:0359c22": "以為愧耳。今往常所用鍮石雙口澡灌，可",
    "T50n2059_006:0359c23": "備法物之數也，并遺偈一章曰：『既已捨染",
    "T50n2059_006:0359c24": "樂，心得善攝不？若得不馳散，深入實相",
    "T50n2059_006:0359c25": "不？畢竟空相中，其心無所樂。若悅禪智慧，",
    "T50n2059_006:0359c26": "是法性無照。虛誑等無實，亦非停心處。仁",
    "T50n2059_006:0359c27": "者所得法，幸願示其要。』」遠重與什書曰：「日",
    "T50n2059_006:0359c28": "有涼氣，比復何如？去月法識道人至，聞君欲",
    "T50n2059_006:0359c29": "還本國，情以悵然。先聞君方當大出諸經，",
    "T50n2059_006:0360a01": "故來欲便相諮求，若此傳不虛，眾恨可言。",
    "T50n2059_006:0360a02": "今輒略問數十條事，冀有餘暇一二為釋，",
    "T50n2059_006:0360a03": "此雖非經中之大難，欲取決於君耳。并",
    "T50n2059_006:0360a04": "報偈一章曰：『本端竟何從，起滅有無際。一微",
    "T50n2059_006:0360a05": "涉動境，成此頹山勢。惑想更相乘，觸理",
    "T50n2059_006:0360a06": "自生滯。因緣雖無主，開途非一世。時",
    "T50n2059_006:0360a07": "無悟宗匠，誰將握玄契？來問尚悠悠，相與",
    "T50n2059_006:0360a08": "期暮歲。』」後有弗若多羅來適關中，誦出《十",
    "T50n2059_006:0360a09": "誦》梵本，羅什譯為晉文，三分始二，而多羅棄",
    "T50n2059_006:0360a10": "世，遠常慨其未備。及聞曇摩流支入秦，復",
    "T50n2059_006:0360a11": "善誦此部，乃遣弟子曇邕致書祈請，令於",
    "T50n2059_006:0360a12": "關中更出餘分，故《十誦》一部具足無闕。晉",
    "T50n2059_006:0360a13": "地獲本，相傳至今。葱外妙典，關中勝說，所",
    "T50n2059_006:0360a14": "以來集茲土者，遠之力也。外國眾僧，咸稱",
    "T50n2059_006:0360a15": "漢地有大乘道士，每至燒香禮拜，輒東向稽",
    "T50n2059_006:0360a16": "首，獻心廬岳。其神理之迹，故未可測也。先",
    "T50n2059_006:0360a17": "是，中土未有泥洹常住之說，但言壽命長",
    "T50n2059_006:0360a18": "遠而已。遠乃歎曰：「佛是至極，至極則無變；",
    "T50n2059_006:0360a19": "無變之理，豈有窮耶！」因著〈法性論〉曰：「至極",
    "T50n2059_006:0360a20": "以不變為性，得性以體極為宗。」羅什見",
    "T50n2059_006:0360a21": "論而歎曰：「邊國人未有經，便闇與理合，豈",
    "T50n2059_006:0360a22": "不妙哉！」秦主姚興欽德風名，歎其才思，",
    "T50n2059_006:0360a23": "致書慇懃，信餉連接，贈以龜茲國細縷雜變",
    "T50n2059_006:0360a24": "像，以申欵心，又令姚嵩獻其珠像。釋論新",
    "T50n2059_006:0360a25": "出，興送論并遺書曰：「《大智論》新譯訖，此",
    "T50n2059_006:0360a26": "既龍樹所作，又是方等旨歸，宜為一序，以",
    "T50n2059_006:0360a27": "申作者之意。然此諸道士，咸相推謝，無敢",
    "T50n2059_006:0360a28": "動手，法師可為作序，以貽後之學者。」遠答",
    "T50n2059_006:0360a29": "書云：「欲令作〈大智論序〉，以申作者之意。",
    "T50n2059_006:0360b01": "貧道聞：懷大非小褚所容，汲深非短綆所",
    "T50n2059_006:0360b02": "測。披省之日，有愧高命，又體羸多疾，觸事",
    "T50n2059_006:0360b03": "有廢，不復屬意已來，其日亦久，緣來告之",
    "T50n2059_006:0360b04": "重，輒粗綴所懷。至於研究之美，當復期",
    "T50n2059_006:0360b05": "諸明德。」其名高遠固如此。遠常謂《大智論》文",
    "T50n2059_006:0360b06": "句繁廣，初學難尋，乃抄其要文，撰為二十",
    "T50n2059_006:0360b07": "卷。序致淵雅，使夫學者息過半之功矣。後",
    "T50n2059_006:0360b08": "桓玄征殷仲堪，軍經廬山，要遠出虎溪。遠",
    "T50n2059_006:0360b09": "稱疾不堪。玄自入山，左右謂玄曰：「昔殷仲",
    "T50n2059_006:0360b10": "堪入山禮遠，願公勿敬之。」玄答：「何有此理！",
    "T50n2059_006:0360b11": "仲堪本死人耳。」及至見遠，不覺致敬。玄問：",
    "T50n2059_006:0360b12": "「不敢毀傷，何以剪削？」遠答云：「立身行道。」玄",
    "T50n2059_006:0360b13": "稱善，所懷問難，不敢復言，乃說征討之意。",
    "T50n2059_006:0360b14": "遠不答。玄又問：「何以見願？」遠云：「願檀越安",
    "T50n2059_006:0360b15": "隱，使彼亦無他。」玄出山謂左右曰：「實乃生",
    "T50n2059_006:0360b16": "所未見。」玄後以震主之威，苦相延致，乃貽",
    "T50n2059_006:0360b17": "書騁說，勸令登仕。遠答辭堅正，確乎不拔，",
    "T50n2059_006:0360b18": "志踰丹石，終莫能迴。俄而玄欲沙汰眾僧，",
    "T50n2059_006:0360b19": "教僚屬曰：「沙門有能申述經誥，暢說義理，",
    "T50n2059_006:0360b20": "或禁行修整，足以宣寄大化，其有違於此",
    "T50n2059_006:0360b21": "者，悉皆罷遣。唯廬山道德所居，不在搜簡",
    "T50n2059_006:0360b22": "之例。」遠與玄書曰：「佛教凌遲，穢雜日久，每",
    "T50n2059_006:0360b23": "一尋至，慨憤盈懷。常恐運出非意，淪湑將",
    "T50n2059_006:0360b24": "及。竊見清澄諸道人教，實應其本心。夫涇以",
    "T50n2059_006:0360b25": "渭分，則清濁殊勢；枉以直正，則不仁自遠。",
    "T50n2059_006:0360b26": "此命既行，必一理斯得，然後令飾偽者絕",
    "T50n2059_006:0360b27": "假通之路，懷真者無負俗之嫌。道世交興，",
    "T50n2059_006:0360b28": "三寶復隆矣。」因廣立條制，玄從之。昔成帝",
    "T50n2059_006:0360b29": "幼沖，庾氷輔正，以為沙門應敬王者；尚書",
    "T50n2059_006:0360c01": "令何充、僕射褚昱、諸葛惔等，奏不應敬禮，",
    "T50n2059_006:0360c02": "官議悉同充等，門下承氷旨為駮，同異紛",
    "T50n2059_006:0360c03": "然，竟莫能定。及玄在姑熟，欲令盡敬，乃與",
    "T50n2059_006:0360c04": "遠書曰：「沙門不敬王者，既是情所未了，",
    "T50n2059_006:0360c05": "於理又是所未喻，一代大事，不可令其體",
    "T50n2059_006:0360c06": "不允。近八座書，今以呈君，君可述所以",
    "T50n2059_006:0360c07": "不敬意也。此便當行之事一二，令詳盡，",
    "T50n2059_006:0360c08": "想必有以釋其所疑耳。」遠答書曰：「夫稱沙",
    "T50n2059_006:0360c09": "門者，何耶？謂能發矇俗之幽昏，啟化表之",
    "T50n2059_006:0360c10": "玄路，方將以兼忘之道，與天下同往。使希",
    "T50n2059_006:0360c11": "高者挹其遺風，漱流者味其餘津。若然，雖",
    "T50n2059_006:0360c12": "大業未就，觀其超步之迹，所悟固已弘矣。",
    "T50n2059_006:0360c13": "又袈裟非朝宗之服，鉢盂非廊廟之器，沙門",
    "T50n2059_006:0360c14": "塵外之人，不應致敬王者。」玄雖苟執先志，",
    "T50n2059_006:0360c15": "恥即外從，而覩遠辭旨，趑趄未決。有頃，玄",
    "T50n2059_006:0360c16": "篡位，即下書曰：「佛法宏大，所不能測，推",
    "T50n2059_006:0360c17": "奉主之情，故興其敬。今事既在己，宜盡謙",
    "T50n2059_006:0360c18": "光，諸道人勿復致禮也。」遠乃著〈沙門不敬",
    "T50n2059_006:0360c19": "王者論〉，凡有五篇。一曰〈在家〉：謂在家奉法",
    "T50n2059_006:0360c20": "則是順化之民，情未變俗，迹同方內，故有",
    "T50n2059_006:0360c21": "天屬之愛，奉主之禮，禮敬有本，遂因之以成",
    "T50n2059_006:0360c22": "教。二曰〈出家〉：謂出家者能遁世以求其",
    "T50n2059_006:0360c23": "志，變俗以達其道。變俗則服章不得與世",
    "T50n2059_006:0360c24": "典同禮，遁世則宜高尚其迹。大德故能",
    "T50n2059_006:0360c25": "拯溺俗於沈流，拔玄根於重劫，遠通三乘",
    "T50n2059_006:0360c26": "之津。近開人天之路。如令一夫全德，則道",
    "T50n2059_006:0360c27": "洽六親，澤流天下，雖不處王侯之位，固已",
    "T50n2059_006:0360c28": "協契皇極，在宥生民矣。是故內乖天屬",
    "T50n2059_006:0360c29": "之重，而不逆其孝；外闕奉主之恭，而不",
    "T50n2059_006:0361a01": "失其敬也。三曰〈求宗不順化〉：謂反本求",
    "T50n2059_006:0361a02": "宗者，不以生累其神；超落塵封者，不以情",
    "T50n2059_006:0361a03": "累其生，不以情累其生則其生可滅；不",
    "T50n2059_006:0361a04": "以生累其神，則其神可冥。冥神絕境，故謂",
    "T50n2059_006:0361a05": "之泥洹。故沙門雖抗禮萬乘，高尚其事，不",
    "T50n2059_006:0361a06": "爵王侯，而沾其惠者也。四曰〈體極不兼〉：",
    "T50n2059_006:0361a07": "應謂如來之與周、孔，發致雖殊，潛相影響，",
    "T50n2059_006:0361a08": "出處咸異，終期必同。故雖曰道殊，所歸",
    "T50n2059_006:0361a09": "一也。不兼應者，物不能兼受也。五曰〈形",
    "T50n2059_006:0361a10": "盡神不滅〉：謂識、神馳騖，隨行東西也。此是",
    "T50n2059_006:0361a11": "論之大意。自是沙門得全方外之迹矣。及",
    "T50n2059_006:0361a12": "桓玄西奔，晉安帝自江陵旋于京師，輔國",
    "T50n2059_006:0361a13": "何無忌勸遠候覲。遠稱疾不行。帝遣使勞",
    "T50n2059_006:0361a14": "問，遠修書曰：「釋慧遠頓首：陽月和暖，願御",
    "T50n2059_006:0361a15": "膳順宜。貧道先嬰重疾，年衰益甚，狠蒙慈",
    "T50n2059_006:0361a16": "詔，曲垂光慰，感懼之深，實百于懷。幸遇慶",
    "T50n2059_006:0361a17": "會，而形不自運，此情此慨，良無以喻。」詔答：",
    "T50n2059_006:0361a18": "「陽中感懷，知所患未佳，其情耿耿。去月發",
    "T50n2059_006:0361a19": "江陵，在道多諸惡情，遲兼常，本冀經過相",
    "T50n2059_006:0361a20": "見。法師既養素山林，又所患未痊，邈無復",
    "T50n2059_006:0361a21": "因，增其歎恨。」陳郡謝靈運負才傲俗，少所",
    "T50n2059_006:0361a22": "推崇，及一相見，肅然心服。遠內通佛理，外",
    "T50n2059_006:0361a23": "善群書，夫預學徒，莫不依擬。時遠講「喪服",
    "T50n2059_006:0361a24": "經」，雷次宗、宗炳等，並執卷承旨。次宗後別",
    "T50n2059_006:0361a25": "著義疏，首稱雷氏。宗炳因寄書嘲之曰：「昔",
    "T50n2059_006:0361a26": "與足下共於釋和上間，面受此義，今便題",
    "T50n2059_006:0361a27": "卷首稱雷氏乎？」其化兼道俗，斯類非一。自",
    "T50n2059_006:0361a28": "遠卜居廬阜三十餘年，影不出山，迹不入",
    "T50n2059_006:0361a29": "俗。每送客遊履常以虎溪為界焉。以晉",
    "T50n2059_006:0361b01": "義熙十二年八月初動散，至六日困篤，大",
    "T50n2059_006:0361b02": "德耆年皆稽顙請飲豉酒，不許；又請飲米",
    "T50n2059_006:0361b03": "汁，不許；又請以蜜和水為漿，乃命律師，",
    "T50n2059_006:0361b04": "令披卷尋文，得飲與不？卷未半而終，春秋",
    "T50n2059_006:0361b05": "八十三矣。門徒號慟，若喪考妣；道俗奔赴，",
    "T50n2059_006:0361b06": "轂繼肩隨。遠以凡夫之情難割，乃制七日",
    "T50n2059_006:0361b07": "展哀，遺命使露骸松下。既而弟子收葬，潯",
    "T50n2059_006:0361b08": "陽太守阮保於山西嶺鑿壙開隧。謝靈",
    "T50n2059_006:0361b09": "運為造碑文，銘其遺德。南陽宗炳又立碑",
    "T50n2059_006:0361b10": "寺門。初，遠善屬文章，辭氣清雅，席上談吐，精",
    "T50n2059_006:0361b11": "義簡要。加以容儀端整，風彩灑落，故圖像于",
    "T50n2059_006:0361b12": "寺，遐邇式瞻。所著論、序、銘、贊、詩、書、集為十",
    "T50n2059_006:0361b13": "卷，五十餘篇，見重於世。",
    "T50n2059_006:0361b14": "2 釋慧持釋慧持者，慧遠之弟也。沖默有遠量。年十",
    "T50n2059_006:0361b15": "四學讀書，一日所得，當他一旬。善文史，",
    "T50n2059_006:0361b16": "巧才製。年十八出家，與兄共伏事道安法",
    "T50n2059_006:0361b17": "師。遍學眾經，遊刃三藏。及安在襄陽遣",
    "T50n2059_006:0361b18": "遠東下，持亦俱行。初憩荊州上明寺，後適",
    "T50n2059_006:0361b19": "廬山，皆隨遠共止。持形長八尺，風神俊爽，常",
    "T50n2059_006:0361b20": "躡革屣，納衣半脛。廬山徒屬，莫匪英秀，",
    "T50n2059_006:0361b21": "往反三千，皆以持為稱首。持有姑為尼，名",
    "T50n2059_006:0361b22": "道儀，住在江夏。儀聞京師盛於佛法，欲下",
    "T50n2059_006:0361b23": "觀化。持乃送姑至都，止于東安寺。晉衛軍",
    "T50n2059_006:0361b24": "瑯瑘王珣，深相器重。時有西域沙門僧伽羅",
    "T50n2059_006:0361b25": "叉，善誦四《含》，珣請出《中阿含經》。持乃校閱",
    "T50n2059_006:0361b26": "文言，搜括詳定後還山。少時，豫章太守范寧",
    "T50n2059_006:0361b27": "請講《法華》、《毘曇》，於是四方雲聚，千里遙集。王",
    "T50n2059_006:0361b28": "珣與范寧書云：「遠公、持公孰愈？」范答書云：",
    "T50n2059_006:0361b29": "「誠為賢兄弟也。」王重書曰：「但令如兄，誠",
    "T50n2059_006:0361c01": "未易有，況復弟賢耶。」兗州刺史瑯瑘王恭",
    "T50n2059_006:0361c02": "致書於沙門僧檢曰：「遠、持兄弟至德何如？」檢",
    "T50n2059_006:0361c03": "答曰：「遠、持兄弟也，綽綽焉信有道風矣。」羅",
    "T50n2059_006:0361c04": "什在關，遙相欽敬，致書通好，結為善友。持",
    "T50n2059_006:0361c05": "後聞成都地沃民豐，志往傳化，兼欲觀矚",
    "T50n2059_006:0361c06": "峨嵋，振錫岷岫，乃以晉隆安三年辭遠入",
    "T50n2059_006:0361c07": "蜀。遠苦留，不止。遠歎曰：「人生愛聚，汝乃",
    "T50n2059_006:0361c08": "樂離，如何？」持亦悲曰：「若滯情愛聚者，本不",
    "T50n2059_006:0361c09": "應出家。今既割欲求道，正以西方為期",
    "T50n2059_006:0361c10": "耳。」於是兄弟收淚，憫默而別。行達荊州，刺",
    "T50n2059_006:0361c11": "史殷仲堪禮遇欣重。時桓玄亦在彼。玄雖涉",
    "T50n2059_006:0361c12": "學功疎，而一往神出，見持有隣幾獨絕，尤",
    "T50n2059_006:0361c13": "歎是今古無比，大欲結歡。持既疑其為人，",
    "T50n2059_006:0361c14": "遂棄而不納。殷、桓二人苦欲留之。持益無",
    "T50n2059_006:0361c15": "停意，臨去與玄書曰：「本欲棲病峨嵋之岫，",
    "T50n2059_006:0361c16": "觀化流沙之表，不能負其發足之懷，便束",
    "T50n2059_006:0361c17": "裝首路。」玄得書惆悵，知其不可止。遂乃",
    "T50n2059_006:0361c18": "到蜀，止龍淵精舍，大弘佛法，井絡四方，慕",
    "T50n2059_006:0361c19": "德成侶。刺史毛璩，雅相崇挹。時有沙門",
    "T50n2059_006:0361c20": "慧巖、僧恭。先在岷蜀，人情傾蓋。及持至止，",
    "T50n2059_006:0361c21": "皆望風推服。有昇持堂者，皆號登龍門。",
    "T50n2059_006:0361c22": "恭公幼有才思，為蜀郡僧正；巖公內外多解",
    "T50n2059_006:0361c23": "素為毛璩所重。後蜀人譙縱，因鋒鏑之機，",
    "T50n2059_006:0361c24": "攻殺毛璩，割據蜀土，自號成都王。乃集",
    "T50n2059_006:0361c25": "僧設會，逼請巖公。巖不得已而赴。璩既宿",
    "T50n2059_006:0361c26": "昔檀越，一旦傷破，覩事增悲，痛形顏色，遂",
    "T50n2059_006:0361c27": "為譙縱所忌，因而被害。舉邑紛擾，白黑危",
    "T50n2059_006:0361c28": "懼。持避難憩陴縣中寺。縱有從子道福，",
    "T50n2059_006:0361c29": "凶悖尤甚，將兵往陴，有所討戮。還過入寺，",
    "T50n2059_006:0362a01": "人馬浴血，眾僧大怖，一時驚走。持在房前",
    "T50n2059_006:0362a02": "盥洗，神色無忤。道福直至持邊，持彈指漉水，",
    "T50n2059_006:0362a03": "淡然自若。福愧悔流汗，出寺門謂左右曰：",
    "T50n2059_006:0362a04": "「大人故與眾異。」後境內清怗，還止龍淵寺，",
    "T50n2059_006:0362a05": "講說齋懺，老而愈篤，以晉義熙八年卒于寺",
    "T50n2059_006:0362a06": "中，春秋七十有六。臨終遺命，務勗律儀，謂",
    "T50n2059_006:0362a07": "弟子曰：「經言：戒如平地，眾善由生。汝行住",
    "T50n2059_006:0362a08": "坐臥，宜其謹哉。」以東間經籍，付弟子道泓；",
    "T50n2059_006:0362a09": "在西間法典，囑弟子曇蘭。泓業行清敏，蘭",
    "T50n2059_006:0362a10": "神悟天發，並係軌師蹤焉。",
    "T50n2059_006:0362a11": "3 釋慧永釋慧永，姓潘，河內人也。年十二出家，伏事",
    "T50n2059_006:0362a12": "沙門竺曇現為師，後又伏膺道安法師，素",
    "T50n2059_006:0362a13": "與遠共期，欲結宇羅浮之岫。遠既為道",
    "T50n2059_006:0362a14": "安所留，永乃欲先踰五嶺。行經潯陽，郡人",
    "T50n2059_006:0362a15": "陶範苦相要留，於是且停廬山之西林寺。",
    "T50n2059_006:0362a16": "既門徒稍盛，又慧遠同築，遂有意終焉。永",
    "T50n2059_006:0362a17": "貞素自然，清心剋己，言常含笑，語不傷",
    "T50n2059_006:0362a18": "物，耽好經典，善於講說，蔬食布衣，率以終",
    "T50n2059_006:0362a19": "歲。又別立一茅室於嶺上，每欲禪思，輒往",
    "T50n2059_006:0362a20": "居焉。時有至房者，並聞殊香之氣。永屋中",
    "T50n2059_006:0362a21": "常有一虎，人或畏者，輒驅令上山，人去後，",
    "T50n2059_006:0362a22": "還復馴伏。永嘗出邑，薄晚還山，至烏橋。",
    "T50n2059_006:0362a23": "烏橋營主醉，騎馬當道，遮永不聽去。日時",
    "T50n2059_006:0362a24": "向晚，永以杖遙指馬，馬即驚走，營主倒地，",
    "T50n2059_006:0362a25": "永捧慰還營，因爾致疾。明晨往寺，向永悔",
    "T50n2059_006:0362a26": "過。永曰：「非貧道本意，恐戒神所為耳。」白黑",
    "T50n2059_006:0362a27": "聞知，歸心者眾矣。後鎮南將軍何無忌作鎮",
    "T50n2059_006:0362a28": "潯陽，陶爰集虎溪，請永及慧遠。遠既久",
    "T50n2059_006:0362a29": "持名望，亦雅足才力，從者百餘，皆端整有",
    "T50n2059_006:0362b01": "風序。及高言華論，舉動可觀。永怗然獨往，",
    "T50n2059_006:0362b02": "率爾後至，納衣草屣，執杖提鉢，而神氣自",
    "T50n2059_006:0362b03": "若，清散無矜，眾咸重其貞素，翻更多之。遠",
    "T50n2059_006:0362b04": "少所推先，而挹永高行，身執卑恭，以希冥",
    "T50n2059_006:0362b05": "福。永厲行精苦，願生西方。以晉義熙十年",
    "T50n2059_006:0362b06": "遇疾綿篤，而專謹戒律，執志愈勤，雖枕",
    "T50n2059_006:0362b07": "痾懷苦，顏色怡悅。未盡少時，忽斂衣合",
    "T50n2059_006:0362b08": "掌，求屣欲起，如有所見。眾咸驚問，答云：",
    "T50n2059_006:0362b09": "「佛來。」言終而卒，春秋八十有三。道俗在山，咸",
    "T50n2059_006:0362b10": "聞異香，七日乃歇。時廬山又有釋僧融，亦",
    "T50n2059_006:0362b11": "苦節通靈，能降伏鬼物云。",
    "T50n2059_006:0362b12": "4 釋僧濟釋僧濟，未詳何許人。晉太元中來入廬山，",
    "T50n2059_006:0362b13": "從遠公受學。大小諸經及世典書數，皆遊",
    "T50n2059_006:0362b14": "鍊心抱，貫其深要。年始過立，便出邑開講，",
    "T50n2059_006:0362b15": "歷當元匠。遠每謂曰：「共吾弘佛法者，爾",
    "T50n2059_006:0362b16": "其人乎！」後，停山少時，忽感篤疾，於是要誠",
    "T50n2059_006:0362b17": "西國，想像彌陀。遠遺濟一燭曰：「汝可以",
    "T50n2059_006:0362b18": "建心安養，競諸漏刻。」濟執燭憑机，停想無",
    "T50n2059_006:0362b19": "亂，又請眾僧夜集，為轉《無量壽經》。至五更",
    "T50n2059_006:0362b20": "中，濟以燭授同學，令於僧中行之。於是",
    "T50n2059_006:0362b21": "暫臥，因夢見自秉一燭，乘虛而行，覩無量",
    "T50n2059_006:0362b22": "壽佛，接置于掌，遍至十方，不覺欻然而覺，",
    "T50n2059_006:0362b23": "具為侍疾者說之。且悲且慰，自省四大了",
    "T50n2059_006:0362b24": "無疾苦。至于明夕，忽索履起立，目逆虛空，",
    "T50n2059_006:0362b25": "如有所見。須臾還臥，顏色更悅，因謂傍",
    "T50n2059_006:0362b26": "人云：「吾其去矣。」於是轉身右脇，言氣俱盡，",
    "T50n2059_006:0362b27": "春秋四十有五矣。",
    "T50n2059_006:0362b28": "5 釋法安釋法安，一名慈欽，未詳何許人，遠公之弟",
    "T50n2059_006:0362b29": "子也。善戒行，講說眾經，兼習禪業，善能開",
    "T50n2059_006:0362c01": "化愚曚，拔邪歸正。晉義熙中，新陽縣虎災。",
    "T50n2059_006:0362c02": "縣有大社樹，下築神廟。左右居民以百數，",
    "T50n2059_006:0362c03": "遭虎死者夕有一兩。安嘗遊其縣，暮逗此",
    "T50n2059_006:0362c04": "村。民以畏虎，早閉閭。安徑之樹下，通夜",
    "T50n2059_006:0362c05": "坐禪。向曉，聞虎負人而至，投之樹北。見安，",
    "T50n2059_006:0362c06": "如喜如驚，跳伏安前。安為說法授戒，虎踞",
    "T50n2059_006:0362c07": "地不動，有頃而去。旦，村人追虎至樹下，見",
    "T50n2059_006:0362c08": "安大驚，謂是神人。遂傳之一縣，士庶宗奉。虎",
    "T50n2059_006:0362c09": "災由此而息，因改神廟，留安立寺，左右田",
    "T50n2059_006:0362c10": "園皆捨為眾業。後欲作畫像，須銅青，困不",
    "T50n2059_006:0362c11": "能得。夜夢見一人，迂其床前云：「此下有",
    "T50n2059_006:0362c12": "銅鍾。」覺即掘之，果得二口，因以青成像。後",
    "T50n2059_006:0362c13": "以銅助遠公鑄佛，餘一，武昌太守熊無",
    "T50n2059_006:0362c14": "患借視，遂留之。安後不知所終。",
    "T50n2059_006:0362c15": "6 釋曇邕釋曇邕，姓楊，關中人。少仕偽秦，至衛將",
    "T50n2059_006:0362c16": "軍。形長八尺，雄武過人。太元八年，從符堅",
    "T50n2059_006:0362c17": "南征，為晉軍所敗，還至長安，因從安公",
    "T50n2059_006:0362c18": "出家。安公既往，乃南投廬山，事遠公為師。",
    "T50n2059_006:0362c19": "內外經書，多所綜涉，志尚弘法，不憚疲",
    "T50n2059_006:0362c20": "苦。後為遠入關，致書羅什，凡為使命，十有",
    "T50n2059_006:0362c21": "餘年，鼓擊風流，搖動峯岫，強捍果敢，專對",
    "T50n2059_006:0362c22": "不辱。京師道場僧鑒，挹其德解，請還楊州，",
    "T50n2059_006:0362c23": "邕以遠年高，遂不果行。然遠神足高抗",
    "T50n2059_006:0362c24": "者，其類不少，恐後不相推謝，因以小緣託",
    "T50n2059_006:0362c25": "擯邕出。邕奉命出山，容無怨忤，乃於山之",
    "T50n2059_006:0362c26": "西南營立茅宇，與弟子曇果，澄思禪門。嘗",
    "T50n2059_006:0362c27": "於一時，果夢見山神求受五戒，果曰：「家師",
    "T50n2059_006:0362c28": "在此，可往諮受。」後少時，邕見一人著單衣",
    "T50n2059_006:0362c29": "帽，風姿端雅，從者二十許人，請受五戒。邕",
    "T50n2059_006:0363a01": "以果先夢，知是山神，乃為說法授戒。神䞋",
    "T50n2059_006:0363a02": "以外國匕筋，禮拜辭別，儵忽不見。至遠臨",
    "T50n2059_006:0363a03": "亡之日，奔赴號踊，痛深天屬。後往荊州，卒",
    "T50n2059_006:0363a04": "於竹林寺。",
    "T50n2059_006:0363a05": "7 釋道祖釋道祖，吳國人也，少出家，為臺寺支法齊",
    "T50n2059_006:0363a06": "弟子。幼有才思，精勤務學。後與同志僧遷、",
    "T50n2059_006:0363a07": "道流等，共入廬山七年，並山中受戒，各隨",
    "T50n2059_006:0363a08": "所習，日有其新。遠公每謂祖等易悟，盡如",
    "T50n2059_006:0363a09": "此輩，不復憂後生矣。遷、流等並年二十八",
    "T50n2059_006:0363a10": "而卒，遠歎曰：「此子並才義英茂，清悟日新，懷",
    "T50n2059_006:0363a11": "此長往，一何痛哉。」道流撰諸經目未就，祖",
    "T50n2059_006:0363a12": "為成之，今行於世。祖後還京師瓦官寺講",
    "T50n2059_006:0363a13": "說，桓玄每往觀聽，乃謂人曰：「道祖後發，愈",
    "T50n2059_006:0363a14": "於遠公，但儒博不逮耳。」及玄輔正，欲使",
    "T50n2059_006:0363a15": "沙門敬王，祖乃辭還吳之臺寺。有頃，玄纂",
    "T50n2059_006:0363a16": "位，勅郡送祖出京。祖稱疾不行，於是",
    "T50n2059_006:0363a17": "絕迹人事，講道終日。以晉元熙元年卒，春",
    "T50n2059_006:0363a18": "秋七十二矣。遠有弟子慧要，亦解經律，而",
    "T50n2059_006:0363a19": "尤長巧思。山中無刻漏，乃於泉水中立十",
    "T50n2059_006:0363a20": "二葉芙蓉，因流波轉，以定十二時，晷景無",
    "T50n2059_006:0363a21": "差焉。亦嘗作木鳶，飛數百步。遠又有弟子",
    "T50n2059_006:0363a22": "曇順、曇詵，並義學致譽。順本黃龍人，少受",
    "T50n2059_006:0363a23": "業什公，後還師遠，蔬食有德行。南蠻校尉",
    "T50n2059_006:0363a24": "劉遵，於江陵立竹林寺，請經始。遠遣徙",
    "T50n2059_006:0363a25": "焉。詵亦清雅有風則，注《維摩》及著〈窮通論〉",
    "T50n2059_006:0363a26": "等。又有法幽、道恒、道授等百有餘人，或義解",
    "T50n2059_006:0363a27": "深明，或匡拯眾事，或戒行清高，或禪思深",
    "T50n2059_006:0363a28": "入，並振名當世，傳業于今。",
    "T50n2059_006:0363a29": "8 釋僧󰒯釋僧󰒯，姓傅氏，北地泥陽人，晉河間郎中",
    "T50n2059_006:0363b01": "令遐之元子也。少出家，止長安大寺，為弘覺",
    "T50n2059_006:0363b02": "法師弟子。覺亦一時法匠，󰒯初從受業，後遊",
    "T50n2059_006:0363b03": "青、司、樊、󱒓之間。通六經及三藏，律行清謹，能",
    "T50n2059_006:0363b04": "匡振佛法。姚萇、姚興早挹風名，素所知重，",
    "T50n2059_006:0363b05": "及僭有關中，深相頂敬。興既崇信三寶，",
    "T50n2059_006:0363b06": "盛弘大化，建會設齋，烟蓋重疊，使夫慕道",
    "T50n2059_006:0363b07": "捨俗者，十室其半。自童壽入關，遠僧復集，",
    "T50n2059_006:0363b08": "僧尼既多，或有愆漏，興曰：「凡未學僧，未階",
    "T50n2059_006:0363b09": "苦忍，安得無過？過而不劾，過遂多矣，宜",
    "T50n2059_006:0363b10": "立僧主，以清大望。」因下書曰：「大法東遷，於",
    "T50n2059_006:0363b11": "今為盛，僧尼已多，應須綱領，宣授遠規，以",
    "T50n2059_006:0363b12": "濟頹緒。僧󰒯法師學優早年，德芳暮齒，可",
    "T50n2059_006:0363b13": "為國內僧主。僧遷法師，禪慧兼修，即為悅",
    "T50n2059_006:0363b14": "眾。法欽、慧斌共掌僧錄。給車輿吏力。」󰒯資",
    "T50n2059_006:0363b15": "侍中秩，傳詔羊車各二人，遷等並有厚給。",
    "T50n2059_006:0363b16": "共事純儉，允愜時望，五眾肅清，六時無怠。",
    "T50n2059_006:0363b17": "至弘始七年，勅加親信伏身，白從各三十",
    "T50n2059_006:0363b18": "人。僧正之興，󰒯之始也。󰒯躬自步行，車輿以",
    "T50n2059_006:0363b19": "給老疾，所獲供䘏，常充眾用。雖年在秋方，",
    "T50n2059_006:0363b20": "而講說經律，勗眾無倦。以弘始之末，卒",
    "T50n2059_006:0363b21": "於長安大寺，春秋七十矣。",
    "T50n2059_006:0363b22": "9 釋道融釋道融，汲郡林慮人，十二出家。厥師愛其神",
    "T50n2059_006:0363b23": "彩，先令外學，往村借《論語》。竟不齎歸，於",
    "T50n2059_006:0363b24": "彼已誦。師更借本覆之，不遺一字，既嗟而",
    "T50n2059_006:0363b25": "異之，於是恣其遊學。迄至立年，才解英絕，",
    "T50n2059_006:0363b26": "內外經書，闇遊心府。聞羅什在關，故往諮稟。",
    "T50n2059_006:0363b27": "什見而奇之，謂姚興曰：「昨見融公，復是",
    "T50n2059_006:0363b28": "奇特聰明釋子。」興引見歎重，勅入逍遙園，",
    "T50n2059_006:0363b29": "參正詳譯。因請什出《菩薩戒本》，今行於世。",
    "T50n2059_006:0363c01": "後譯《中論》，始得兩卷，融便就講，剖折文言，",
    "T50n2059_006:0363c02": "預貫終始。什又命融令講《新法華》。什自聽",
    "T50n2059_006:0363c03": "之，乃歎曰：「佛法之興，融其人也。」俄而師子國",
    "T50n2059_006:0363c04": "有一婆羅門，聰辯多學，西土俗書，罕不披",
    "T50n2059_006:0363c05": "誦，為彼國外道之宗。聞什在關大行佛法，",
    "T50n2059_006:0363c06": "乃謂其徒曰：「寧可使釋氏之風獨傳震旦，",
    "T50n2059_006:0363c07": "而吾等正化不洽東國？」遂乘駝負書來入",
    "T50n2059_006:0363c08": "長安。姚興見其口眼便僻，頗亦惑之。婆羅",
    "T50n2059_006:0363c09": "門乃啟興曰：「至道無方，各尊其事，今請與",
    "T50n2059_006:0363c10": "秦僧捔其辯力，隨有優者，即傳其化。」興即",
    "T50n2059_006:0363c11": "許焉。時關中僧眾，相視缺然，莫敢當者。什謂",
    "T50n2059_006:0363c12": "融曰：「此外道聰明殊人，捔言必勝，使無上",
    "T50n2059_006:0363c13": "大道，在吾徒而屈，良可悲矣。若使外道得",
    "T50n2059_006:0363c14": "志，則法輪摧軸，豈可然乎？如吾所覩，在君",
    "T50n2059_006:0363c15": "一人。」融自顧才力不減，而外道經書未盡",
    "T50n2059_006:0363c16": "披讀，乃密令人寫婆羅門所讀經目，一披",
    "T50n2059_006:0363c17": "即誦。後剋日論義，姚興自出，公卿皆會闕",
    "T50n2059_006:0363c18": "下，關中僧眾四遠必集。融與婆羅門擬相",
    "T50n2059_006:0363c19": "詶抗，鋒辯飛玄，彼所不及。婆羅門自知辭",
    "T50n2059_006:0363c20": "理已屈，猶以廣讀為誇。融乃列其所讀",
    "T50n2059_006:0363c21": "書，并秦地經史名目卷部，三倍多之。什因嘲",
    "T50n2059_006:0363c22": "之曰：「君不聞大秦廣學，那忽輕爾遠來。」婆",
    "T50n2059_006:0363c23": "羅門心愧悔伏，頂禮融足，數日之中，無何而",
    "T50n2059_006:0363c24": "去。像運再興，融有力也。融後還彭城，常講",
    "T50n2059_006:0363c25": "說相續，問道至者千有餘人，依隨門徒數",
    "T50n2059_006:0363c26": "盈三百。性不狎諠，常登樓披翫，慇懃善誘，",
    "T50n2059_006:0363c27": "畢命弘法，後卒於彭城，春秋七十四矣，所",
    "T50n2059_006:0363c28": "著《法華》、《大品》、《金光明》、《十地》、《維摩》等義疏，並行",
    "T50n2059_006:0363c29": "於世矣。",
    "T50n2059_006:0364a01": "10 釋曇影釋曇影，或云北人，不知何許郡縣。性虛靖，",
    "T50n2059_006:0364a02": "不甚交遊，而安貧志學，舉止詳審，過似淹",
    "T50n2059_006:0364a03": "遲，而神氣駿捷，志與形反。能講《正法華經》",
    "T50n2059_006:0364a04": "及《光讚波若》，每法輪一轉，輒道俗千數。後",
    "T50n2059_006:0364a05": "入關中，姚興大加禮接。及什至長安，影往",
    "T50n2059_006:0364a06": "從之。什謂興曰：「昨見影公，亦是此國風流",
    "T50n2059_006:0364a07": "標望之僧也。」興勅住逍遙園，助什譯經。初",
    "T50n2059_006:0364a08": "出《成實論》，凡諍論問答，皆次第往反。影恨其",
    "T50n2059_006:0364a09": "支離，乃結為五番，竟以呈什。什曰：「大善，深",
    "T50n2059_006:0364a10": "得吾意。」什後出《妙法華經》，影既舊所命宗，",
    "T50n2059_006:0364a11": "特加深思，乃著《法華義疏》四卷，并注《中論》。",
    "T50n2059_006:0364a12": "後山棲隱處，守節塵外，修功立善，愈老愈",
    "T50n2059_006:0364a13": "篤。以晉義熙中卒，春秋七十矣。",
    "T50n2059_006:0364a14": "11 釋僧叡釋僧叡，魏郡長樂人也。少樂出家，至年十",
    "T50n2059_006:0364a15": "八，始獲從志，依投僧賢法師為弟子。謙虛",
    "T50n2059_006:0364a16": "內敏，學與時競。至年二十二，博通經論。嘗",
    "T50n2059_006:0364a17": "聽僧朗法師講《放光經》，屢有機難。朗與賢",
    "T50n2059_006:0364a18": "有濠上之契，謂賢曰：「叡比格難，吾累思不",
    "T50n2059_006:0364a19": "能通，可謂賢賢弟子也。」至年二十四，遊歷",
    "T50n2059_006:0364a20": "名邦，處處講說，知音之士，負袠成群，常歎",
    "T50n2059_006:0364a21": "曰：「經法雖少，足識因果，禪法未傳，厝心無",
    "T50n2059_006:0364a22": "地。」什後至關，因請出《禪法要》三卷，始是鳩",
    "T50n2059_006:0364a23": "摩羅陀所製，末是馬鳴所說，中間是外國",
    "T50n2059_006:0364a24": "諸聖共造，亦稱「菩薩禪」。叡既獲之，日夜修",
    "T50n2059_006:0364a25": "習，遂精鍊五門，善入六淨，偽司徒公姚嵩",
    "T50n2059_006:0364a26": "深相禮貴。姚興問嵩：「叡公何如？」嵩答：「實鄴",
    "T50n2059_006:0364a27": "衛之松栢。」興勅見之，公卿皆集欲觀其才",
    "T50n2059_006:0364a28": "器。叡風韻霔流，含吐彬蔚。興大賞悅，即勅",
    "T50n2059_006:0364a29": "給俸䘏吏力人輿。興後謂嵩曰：「乃四海標",
    "T50n2059_006:0364b01": "領，何獨鄴衛之松栢。」於是美聲遐布，遠近歸",
    "T50n2059_006:0364b02": "德。什所翻經，叡並參正。昔竺法護出《正法",
    "T50n2059_006:0364b03": "華經．受決品》云：「天見人，人見天。」什譯經至",
    "T50n2059_006:0364b04": "此乃言：「此語與西域義同，但在言過質。」",
    "T50n2059_006:0364b05": "叡曰：「將非人天交接，兩得相見？」什喜曰：「實",
    "T50n2059_006:0364b06": "然。」其領悟標出皆此類也。後出《成實論》，令",
    "T50n2059_006:0364b07": "叡講之。什謂叡曰：「此諍論中有七變處文",
    "T50n2059_006:0364b08": "破《毘曇》，而在言小隱。若能不問而解可謂",
    "T50n2059_006:0364b09": "英才。」至叡啟發幽微，果不諮什，而契然懸",
    "T50n2059_006:0364b10": "會，什歎曰：「吾傳譯經論，得與子相值，真",
    "T50n2059_006:0364b11": "無所恨矣。」著《大智論》、《十二門論》、《中論》等諸",
    "T50n2059_006:0364b12": "序，并著大小《品》、《法華》、《維摩》、《思益》、《自在王禪經》",
    "T50n2059_006:0364b13": "等序，皆傳於世。初，叡善攝威儀，弘贊經",
    "T50n2059_006:0364b14": "法，常迴此諸業，願生安養。每行住坐臥，",
    "T50n2059_006:0364b15": "不敢正背西方。後自知命盡，忽集僧告",
    "T50n2059_006:0364b16": "別，乃謂眾曰：「平生誓願，願生西方，如叡",
    "T50n2059_006:0364b17": "所見，或當得往，未知定免，狐疑成不，但",
    "T50n2059_006:0364b18": "身口意業，或相違犯，願施以大慈，為永劫法",
    "T50n2059_006:0364b19": "朋也。」於是入房洗浴，燒香禮拜，還床向",
    "T50n2059_006:0364b20": "西方，合掌而卒。是日同寺咸見五色香烟從",
    "T50n2059_006:0364b21": "叡房出，春秋六十七矣。時又有沙門僧楷。",
    "T50n2059_006:0364b22": "與叡公同學。亦有高名云。",
    "T50n2059_006:0364b23": "12 釋道恒釋道恒，藍田人。年九歲戲于路，隱士張忠見",
    "T50n2059_006:0364b24": "而嗟曰：「此小兒有出人之相，在俗必有輔",
    "T50n2059_006:0364b25": "政之功，處道必能光顯佛法。恨吾老矣，不",
    "T50n2059_006:0364b26": "得見之。」恒少失二親，事後母以孝聞，家",
    "T50n2059_006:0364b27": "貧無蓄，常手自畫繢，以供瞻奉，而篤好",
    "T50n2059_006:0364b28": "經典，學兼宵夜。至年二十，後母又亡，行喪",
    "T50n2059_006:0364b29": "盡禮，服畢出家。游刃佛理，多所兼通，學",
    "T50n2059_006:0364c01": "該內外，才思清敏。羅什入關，即往修造。什",
    "T50n2059_006:0364c02": "大嘉之，及譯出眾經，並助詳定。時恒有",
    "T50n2059_006:0364c03": "同學道標，亦雅有才力，當時擅名，與恒相",
    "T50n2059_006:0364c04": "次。秦主姚興以恒、標二人神氣俊朗，有經國",
    "T50n2059_006:0364c05": "之量，乃勅偽尚書令姚顯，令敦逼恒、標罷",
    "T50n2059_006:0364c06": "道，助振王業。又下書恒、標等曰：「卿等皎然",
    "T50n2059_006:0364c07": "之操，實在可嘉，但君臨四海，治急須才，",
    "T50n2059_006:0364c08": "今勅尚書令顯，令奪卿等法服，助翼贊時",
    "T50n2059_006:0364c09": "世。苟心存道味，寧繫白黑？望體此懷，不以",
    "T50n2059_006:0364c10": "守節為辭也。」恒、標等答曰：「奉去月二十日",
    "T50n2059_006:0364c11": "詔，令奪恒、標等法服，承命悲懷，五情失守。",
    "T50n2059_006:0364c12": "恒等才質闇短，染法未深，緇服之下，誓畢身",
    "T50n2059_006:0364c13": "命，並習佛法，不閑世事，徒廢非常之業，終",
    "T50n2059_006:0364c14": "無殊異之功。昔光武尚能縱嚴陵之心，魏文",
    "T50n2059_006:0364c15": "容管寧之操，抑至尊之高心，遂匹夫之微",
    "T50n2059_006:0364c16": "志。況陛下以道御物兼弘三寶，願鑒元元",
    "T50n2059_006:0364c17": "之情，垂曠通物之理也。」興又致書於什、󰒯",
    "T50n2059_006:0364c18": "二法師曰：「別已數旬，每有傾想，漸暖，比休泰",
    "T50n2059_006:0364c19": "耳。小虜遠舉，更無處分，正有憒然耳。頃萬",
    "T50n2059_006:0364c20": "事之慇，須才以理之，近詔恒、標二人，令釋",
    "T50n2059_006:0364c21": "羅漢之服，尋大士之蹤，然道無不在，願法",
    "T50n2059_006:0364c22": "師等助以喻之。」什、󰒯等答曰：「蓋聞太上以",
    "T50n2059_006:0364c23": "道養民，而物自是，其復有德而治天下，",
    "T50n2059_006:0364c24": "是以古之明主，審違性之難御，悟任物之",
    "T50n2059_006:0364c25": "多因。故堯放許由於箕山，文軾干木於魏",
    "T50n2059_006:0364c26": "國，高祖縱四皓於終南，叔度辭蒲輪於漢岳，",
    "T50n2059_006:0364c27": "蓋以適賢之性為得賢也。今恒、標等德非",
    "T50n2059_006:0364c28": "圓達，分在守節，少習玄化，伏膺佛道，至於",
    "T50n2059_006:0364c29": "敷折妙典，研究幽微，足以啟悟童稚，助",
    "T50n2059_006:0365a01": "化功德。願陛下施既往之恩，縱其微志",
    "T50n2059_006:0365a02": "也。」興後頻復下書，闔境救之，殆而得勉。恒",
    "T50n2059_006:0365a03": "乃歎曰：「古人有言：益我貨者損我神，生我",
    "T50n2059_006:0365a04": "名者殺我身。」於是竄影巖󱐙，畢命幽藪，蔬",
    "T50n2059_006:0365a05": "食味禪，緬迹人外。晉義熙十三年卒于山舍，",
    "T50n2059_006:0365a06": "春秋七十二。恒著〈釋駁論〉及〈百行箴〉，標作",
    "T50n2059_006:0365a07": "〈舍利弗毘曇序〉并〈弔王喬文〉，並行於世",
    "T50n2059_006:0365a08": "矣。",
    "T50n2059_006:0365a09": "13 釋僧肇釋僧肇，京兆人。家貧以傭書為業，遂因繕",
    "T50n2059_006:0365a10": "寫，乃歷觀經史，備盡墳籍。愛好玄微，每",
    "T50n2059_006:0365a11": "以莊老為心要。嘗讀老子德章。乃歎曰：",
    "T50n2059_006:0365a12": "「美則美矣，然期神冥累之方，猶未盡善",
    "T50n2059_006:0365a13": "也。」後見舊《維摩經》，歡喜頂受，披尋翫味，乃",
    "T50n2059_006:0365a14": "言「始知所歸矣」，因此出家。學善方等，兼",
    "T50n2059_006:0365a15": "通三藏。及在冠年，而名振關輔。時競譽",
    "T50n2059_006:0365a16": "之徒，莫不猜其早達，或千里趍負，入關抗",
    "T50n2059_006:0365a17": "辯。肇既才思幽玄，又善談說，承機挫銳，曾",
    "T50n2059_006:0365a18": "不流滯。時京兆宿儒，及關外英彥，莫不挹",
    "T50n2059_006:0365a19": "其鋒辯，負氣摧䘐。後羅什至姑臧，肇自遠",
    "T50n2059_006:0365a20": "從之。什嗟賞無極。及什適長安，肇亦隨",
    "T50n2059_006:0365a21": "返。姚興命肇與僧叡等入逍遙園，助詳",
    "T50n2059_006:0365a22": "定經論，肇以去聖久遠，文義多雜，先舊所解，",
    "T50n2059_006:0365a23": "時有乖謬，及見什諮稟，所悟更多，因出《大",
    "T50n2059_006:0365a24": "品》之後，肇便著〈波若無知論〉，凡二千餘言，",
    "T50n2059_006:0365a25": "竟以呈什，什讀之稱善，乃謂肇曰：「吾解不",
    "T50n2059_006:0365a26": "謝子。辭當相挹。」時廬山隱士劉遺民見肇",
    "T50n2059_006:0365a27": "此論，乃歎曰：「不意方袍，復有平叔。」因以呈",
    "T50n2059_006:0365a28": "遠公。遠乃撫机歎曰：「未常有也。」因共披",
    "T50n2059_006:0365a29": "尋翫味，更存往復。遺民乃致書肇曰：「頃飡",
    "T50n2059_006:0365b01": "徽問，有懷遙仰，歲末寒嚴，體中何如？音寄",
    "T50n2059_006:0365b02": "壅隔，增用悒蘊。弟子沈痾草澤，常有弊瘁，",
    "T50n2059_006:0365b03": "願彼大眾康和，外國法師休悆不？去年夏末，",
    "T50n2059_006:0365b04": "見上人〈波若無知論〉，才運清俊，旨中沈允。",
    "T50n2059_006:0365b05": "推步聖文，婉然有歸，披味慇懃，不能釋",
    "T50n2059_006:0365b06": "手，真可謂浴心方等之淵，悟懷絕冥之肆，",
    "T50n2059_006:0365b07": "窮盡精巧，無所間然。但闇者難曉，猶有餘",
    "T50n2059_006:0365b08": "疑，今輒條之如左，願從容之暇，粗為釋",
    "T50n2059_006:0365b09": "之。」肇答書曰：「不面在昔，佇想用勞。得前疏",
    "T50n2059_006:0365b10": "并問，披尋反覆，欣若暫對，涼風戒節，頃常",
    "T50n2059_006:0365b11": "何如？貧道勞疾每不佳，即此大眾尋常，什師",
    "T50n2059_006:0365b12": "休勝。秦主道性自然，天機邁俗，城塹三寶，",
    "T50n2059_006:0365b13": "弘道是務。由使異典勝僧，自遠而至，靈鷲",
    "T50n2059_006:0365b14": "之風，萃乎茲土。領公遠舉，乃是千載之津",
    "T50n2059_006:0365b15": "梁，於西域還得方等新經二百餘部。什師",
    "T50n2059_006:0365b16": "於大寺出新至諸經，法藏淵曠，日有異",
    "T50n2059_006:0365b17": "聞。禪師於瓦官寺教習禪道，門徒數百，日",
    "T50n2059_006:0365b18": "夜匪懈，邕邕肅肅，致自欣樂。三藏法師於",
    "T50n2059_006:0365b19": "中寺出律部，本末精悉，若覩初制。毘婆沙",
    "T50n2059_006:0365b20": "法師於石羊寺出《舍利弗毘曇》梵本，雖未",
    "T50n2059_006:0365b21": "及譯，時問中事，發言新奇。貧道一生猥參",
    "T50n2059_006:0365b22": "嘉運，遇茲盛化，自恨不覩釋迦泥洹之",
    "T50n2059_006:0365b23": "集，餘復何恨？但恨不得與道勝君子同斯",
    "T50n2059_006:0365b24": "法集耳。稱詠既深，聊復委及，然來問婉切，難",
    "T50n2059_006:0365b25": "為郢人。貧道思不關微，兼拙於華語，且",
    "T50n2059_006:0365b26": "至趣無言，言則乖旨，云云不已，竟何所",
    "T50n2059_006:0365b27": "辯。聊以狂言，示詶來旨也。」肇後又著〈不真",
    "T50n2059_006:0365b28": "空論〉、〈物不遷論〉等，并注《維摩》及製諸經論序，",
    "T50n2059_006:0365b29": "並傳於世。及什之亡後，追悼永往，翹思彌",
    "T50n2059_006:0365c01": "厲，乃著〈涅槃無名論〉。其辭曰：「經稱有餘、無",
    "T50n2059_006:0365c02": "餘涅槃。涅槃，秦言無為，亦名滅度。無為者，",
    "T50n2059_006:0365c03": "取乎虛無寂寞，妙絕於有為。滅度者，言乎",
    "T50n2059_006:0365c04": "大患永滅，超度四流。斯蓋鏡像之所歸，絕稱",
    "T50n2059_006:0365c05": "之幽宅也。而曰有餘、無餘者，蓋是出處之異",
    "T50n2059_006:0365c06": "號，應物之假名。余嘗試言之，夫涅槃之為",
    "T50n2059_006:0365c07": "道也，寂寥虛曠，不可以形名得；微妙無",
    "T50n2059_006:0365c08": "相，不可以有心知。超群有以幽昇，量太",
    "T50n2059_006:0365c09": "虛而永久，隨之弗得其蹤，迎之罔眺其",
    "T50n2059_006:0365c10": "首，六趣不能攝其生，力負無以化其體，眇",
    "T50n2059_006:0365c11": "渀惚恍，若存若往。五目莫覩其容，二聽",
    "T50n2059_006:0365c12": "不聞其響，窈窈冥冥，誰見誰曉。彌倫靡",
    "T50n2059_006:0365c13": "所不在，而獨曳於有無之表。然則言之者",
    "T50n2059_006:0365c14": "失其真，知之者返其愚，有之者乖其性，無",
    "T50n2059_006:0365c15": "之者傷其軀。所以釋迦掩室於摩竭，淨名",
    "T50n2059_006:0365c16": "杜口於毘耶。須菩提唱無說以顯道，釋梵",
    "T50n2059_006:0365c17": "乃絕聽而雨花，斯皆理為神御，故口為",
    "T50n2059_006:0365c18": "之緘默。豈曰無辯？辯所不能言也。經",
    "T50n2059_006:0365c19": "曰：『真解脫者，離於言數。寂滅永安，無終無",
    "T50n2059_006:0365c20": "始，不晦不明，不寒不暑，湛若虛空，無名",
    "T50n2059_006:0365c21": "無證。』論曰：『涅槃非有，亦復非無。言語路絕，",
    "T50n2059_006:0365c22": "心行處滅。』尋夫經論之作也，豈虛構哉？果有",
    "T50n2059_006:0365c23": "其所以不有，故不可得而有；有其所以不",
    "T50n2059_006:0365c24": "無，故不可得而無耳。何者？本之有境，則五",
    "T50n2059_006:0365c25": "陰永滅，推之無鄉，則幽靈不竭。幽靈不竭，",
    "T50n2059_006:0365c26": "則抱一湛然；五陰永滅，則萬累都捐。萬累都",
    "T50n2059_006:0365c27": "捐，故與道通同；抱一湛然，故神而無功；神",
    "T50n2059_006:0365c28": "而無功，故至功常在；與道通同，故沖而",
    "T50n2059_006:0365c29": "不改；沖而不改，不可為有。至功常在，不",
    "T50n2059_006:0366a01": "可為無。然則有無絕於內，稱謂淪於外，視",
    "T50n2059_006:0366a02": "聽之所不暨，四空之所昏昧。恬兮而夷，",
    "T50n2059_006:0366a03": "泊焉而泰，九流於是乎交歸，眾聖於此乎",
    "T50n2059_006:0366a04": "冥會。斯乃希夷之境，太玄之鄉。而欲以有無",
    "T50n2059_006:0366a05": "題牓，其方域，而語神道者，不亦邈哉。」其",
    "T50n2059_006:0366a06": "後「十演九折」，凡數千言，文多不載。論成之後，",
    "T50n2059_006:0366a07": "上表於姚興曰：「肇聞天得一以清，地得一",
    "T50n2059_006:0366a08": "以寧，君王得一以治天下。伏惟陛下叡哲",
    "T50n2059_006:0366a09": "欽明，道與神會，妙契環中，理無不曉，故",
    "T50n2059_006:0366a10": "能遊刃萬機，弘道終日，依被蒼生，垂文",
    "T50n2059_006:0366a11": "作範。所以域中有四大，王居一焉。涅槃之",
    "T50n2059_006:0366a12": "道，蓋是三乘之所歸，方等之淵府。眇茫希",
    "T50n2059_006:0366a13": "夷，絕視聽之域，幽致虛玄，非群情之所測。",
    "T50n2059_006:0366a14": "肇以微軀，猥蒙國恩，得閑居學肆，在付",
    "T50n2059_006:0366a15": "公門下十有餘年。雖眾經殊趣，勝致非一，",
    "T50n2059_006:0366a16": "涅槃一義，常為聽習先。但肇才識闇短，",
    "T50n2059_006:0366a17": "雖屢蒙誨喻，猶懷漠漠，為竭愚不已，亦",
    "T50n2059_006:0366a18": "如似有解，然未經高勝先唱，不敢自決。",
    "T50n2059_006:0366a19": "不幸什公去世，諮參無所，以為永恨。而",
    "T50n2059_006:0366a20": "陛下聖德不孤，獨與什公神契，目擊道存，",
    "T50n2059_006:0366a21": "決其方寸，故能振彼玄風，以啟末俗。一日",
    "T50n2059_006:0366a22": "遇蒙答安成侯嵩問無為宗極，頗涉涅槃",
    "T50n2059_006:0366a23": "無名之義。今輒作〈涅槃無名論〉，有『十演九折』，",
    "T50n2059_006:0366a24": "博採眾經，託證成喻，以仰述陛下『無名』之",
    "T50n2059_006:0366a25": "致，豈曰開詣神心，窮究遠當，聊以擬議",
    "T50n2059_006:0366a26": "玄門，班喻學徒耳。若少參聖旨，願勅存記，",
    "T50n2059_006:0366a27": "如其有差，伏承旨授。」興答旨慇懃，備加贊",
    "T50n2059_006:0366a28": "述。即勅令繕寫，班諸子姪。其為時所重如",
    "T50n2059_006:0366a29": "此。晉義熙十年卒於長安，春秋三十有一矣。",
    "T50n2059_006:0366b01": "高僧傳卷第六"
}