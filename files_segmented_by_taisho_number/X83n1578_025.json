{
    "X83n1578_025:0676a14": "指月錄卷之二十五",
    "X83n1578_025:0676a16": "六祖下第十二世",
    "X83n1578_025:0676a17": "▲隆興府黃龍慧南禪師信州玉山章氏子。童齓不",
    "X83n1578_025:0676a18": "茹葷。不嬉戲。年十一棄家。十九受具足戒。至廬山歸",
    "X83n1578_025:0676a19": "宗。老宿自寶集眾坐。師却倚寶。時時眴之。師自是坐",
    "X83n1578_025:0676a20": "必跏趺。行必直視。及依泐潭澄禪師。令分座接物。名",
    "X83n1578_025:0676a21": "振諸方。雲峰悅見之歎曰。南有道之器也。惜未授本",
    "X83n1578_025:0676a22": "色鉗鎚耳。會同遊西山。夜話雲門法道。峰曰。澄公雖",
    "X83n1578_025:0676a23": "是雲門之後。法道異矣。師詰其所以異。峰曰。雲門如",
    "X83n1578_025:0676a24": "九轉丹砂。點鐵成金。澄公如藥汞銀。徒可玩。入煆則",
    "X83n1578_025:0676b01": "流去。師怒以枕投之。明日峰謝過。又曰。雲門氣宇如",
    "X83n1578_025:0676b02": "王。甘死語下乎。澄公有法授人。死語也。死語其能活",
    "X83n1578_025:0676b03": "人乎。即背去。師挽之曰。若如是。則誰可汝意。峰曰。石",
    "X83n1578_025:0676b04": "霜圓手段出諸方。子宜見之。不可後也。師默計之曰。",
    "X83n1578_025:0676b05": "悅師翠巖。使我見石霜。於悅何有哉。即造石霜。中塗",
    "X83n1578_025:0676b06": "聞慈明不事事。慢侮少叢林。遂登衡嶽。謁福嚴賢。賢",
    "X83n1578_025:0676b07": "命掌書記。俄賢卒。郡守以慈明補之。師心喜。且欲觀",
    "X83n1578_025:0676b08": "其人。以驗雲峰之言。明既至。貶剝諸方。件件數為邪",
    "X83n1578_025:0676b09": "解。而泐潭密付之旨。皆在所斥中。師為之氣索。遂造",
    "X83n1578_025:0676b10": "其室。明曰。書記已領徒遊方。借使有疑。可坐而商略。",
    "X83n1578_025:0676b11": "師哀懇愈切。明曰。公學雲門禪。必善其旨。如云放洞",
    "X83n1578_025:0676b12": "山三頓棒。是有喫棒分。無喫棒分。師曰。有喫棒分。明",
    "X83n1578_025:0676b13": "色莊曰。從朝至暮。鵲噪鴉鳴。皆應喫棒。明即端坐受",
    "X83n1578_025:0676b14": "師炷香作禮。明復問。脫如汝會雲門意旨。則趙州道。",
    "X83n1578_025:0676b15": "臺山婆子我為汝勘破了也。且那裏是他勘破婆子",
    "X83n1578_025:0676b16": "處。師汗下不能答。次日又詣。明詬罵不已。師曰。罵豈",
    "X83n1578_025:0676b17": "慈悲法施耶。明曰。你作罵會那。師於言下大悟。作頌",
    "X83n1578_025:0676b18": "曰。傑出叢林是趙州。老婆勘破沒來由。而今四海明",
    "X83n1578_025:0676b19": "如鏡。行人莫與路為讐。呈明。明以手指沒字。師為易",
    "X83n1578_025:0676b20": "有字。明頷之。",
    "X83n1578_025:0676b21": "圜悟勤云。黃龍老南禪師。昔未見石霜。會一肚皮",
    "X83n1578_025:0676b22": "禪。翠巖憫之。勸謁慈明。只窮究玄沙語。靈雲未徹",
    "X83n1578_025:0676b23": "處。應時瓦解氷消。遂受印可。三十年。只以此印。拈",
    "X83n1578_025:0676b24": "諸方解路瘥病。不假驢馱藥緊要處。豈有如許多",
    "X83n1578_025:0676c01": "佛法也　林間錄云。師辭明曰。大事畢竟如何。明",
    "X83n1578_025:0676c02": "呵曰。著衣喫飯。不是畢竟。屙屎送尿。不是畢竟。",
    "X83n1578_025:0676c03": "後開法同安。初受請日。泐潭遣僧來。審提唱之語。有",
    "X83n1578_025:0676c04": "曰。智海無性。因覺妄以成凡。覺妄元虗。即凡心而見",
    "X83n1578_025:0676c05": "佛。便爾休去。將謂同安無折合。隨汝顛倒所欲。南斗",
    "X83n1578_025:0676c06": "七北斗八。泐潭聞之不懌。俄聞嗣石霜　化主歸。上",
    "X83n1578_025:0676c07": "堂。世間有五種不易。一化者不易。二施者不易。三變",
    "X83n1578_025:0676c08": "生為熟者不易。四端坐喫者不易。更有一種不易。是",
    "X83n1578_025:0676c09": "甚麼人。良久云。聻。便下座。",
    "X83n1578_025:0676c10": "時翠巖真為首座。藏主問云。適來和尚道。第五種",
    "X83n1578_025:0676c11": "不易。是甚麼人。真曰。腦後見腮。莫與往來。",
    "X83n1578_025:0676c12": "師問翠巖。承聞首座常將女子出定話為人。是否。巖",
    "X83n1578_025:0676c13": "曰無。師曰。奢而不儉。儉而不奢。為甚道無。巖曰。若是",
    "X83n1578_025:0676c14": "本分衲僧。也少他鹽醬不得。師却回首喚侍者。報典",
    "X83n1578_025:0676c15": "座。明日只煑白粥　洞山圓禪師。嗣雪竇。年甚少。開",
    "X83n1578_025:0676c16": "先暹道者。舉之以應筠人之請。時師住黃檗。因出邑",
    "X83n1578_025:0676c17": "相見於淨戒寺。師默無所言。但焚香相向危坐而已。",
    "X83n1578_025:0676c18": "自申時至三鼓。圓即起曰。夜深。妨和尚偃息。趨出。明",
    "X83n1578_025:0676c19": "日各還山。師問永首座。汝在廬山。識今洞山老否。永",
    "X83n1578_025:0676c20": "曰。不識。止聞其名。久之進曰。和尚此回見之如何人。",
    "X83n1578_025:0676c21": "師曰奇人。永退問侍者。汝隨和尚見洞山。夜語及何",
    "X83n1578_025:0676c22": "事。侍者以實告。永曰。疑殺天下人　有僧侍立。師顧",
    "X83n1578_025:0676c23": "視久之問曰。百千三昧。無量妙門。作一句說與汝。汝",
    "X83n1578_025:0676c24": "還信否。對曰。和尚誠言。何敢不信。師指其左曰。過這",
    "X83n1578_025:0677a01": "邊來。僧將趨。忽咄之曰。隨聲逐色。有甚了期。出去。一",
    "X83n1578_025:0677a02": "僧知之。即趨入。師理前語問之。亦對曰安敢不信。師",
    "X83n1578_025:0677a03": "又指其左曰。過這邊來。僧堅住不往。師又咄曰。汝來",
    "X83n1578_025:0677a04": "親近我。反不聽我語。出去。",
    "X83n1578_025:0677a05": "覺範曰。門風壁立。佛祖喪氣。故能起臨濟已墜之",
    "X83n1578_025:0677a06": "道。而今人誣其家風。但是平實商量。可笑也。",
    "X83n1578_025:0677a07": "舜老夫。暮年有所開示。但曰本自無事。從我何求。師",
    "X83n1578_025:0677a08": "聞之謂侍者曰。老夫耄矣。何不有事令無事。無事令",
    "X83n1578_025:0677a09": "有事。是謂淨佛國土。成就眾生　座主德普。講席有",
    "X83n1578_025:0677a10": "聲。兩川稱為義虎。因禪者激勸。乃造師問。阿難問迦",
    "X83n1578_025:0677a11": "葉。世尊付金襴外。傳何法。迦葉呼阿難。阿難應諾。迦",
    "X83n1578_025:0677a12": "葉曰。倒却門前剎竿著。意旨如何。師曰。上人出蜀。曾",
    "X83n1578_025:0677a13": "到玉泉否。曰曾到。又問。曾挂搭否。曰一夕便發。師曰。",
    "X83n1578_025:0677a14": "智者道場。關將軍打供與結緣。幾時何妨。普默然。良",
    "X83n1578_025:0677a15": "久理前問。師俛首。普趨出大驚曰。兩川義虎。不消此",
    "X83n1578_025:0677a16": "老一唾。",
    "X83n1578_025:0677a17": "普後住禾山。十有二年。元祐五年。十二月二十五",
    "X83n1578_025:0677a18": "日。謂左右曰。諸方尊宿死。叢林必祭。吾以為徒虗。",
    "X83n1578_025:0677a19": "設。吾若死。汝曹當先祭。乃令從今辨祭。眾以其老。",
    "X83n1578_025:0677a20": "又好戲語。復曰。和尚幾時遷化。曰汝輩祭絕即行。",
    "X83n1578_025:0677a21": "於是幃寢室坐普。其中置祭讀文。跪揖上食。普飫",
    "X83n1578_025:0677a22": "餐自如。自門弟子下及莊力。日次為之。至明年元",
    "X83n1578_025:0677a23": "日祭絕。曰明日雪晴乃行。至時晴忽雪。雪止。普安",
    "X83n1578_025:0677a24": "坐焚香而化。",
    "X83n1578_025:0677b01": "示眾。舉永嘉禪師道。游江海涉山川。尋師訪道為參",
    "X83n1578_025:0677b02": "禪。自從認得曹溪路。了知生死不相關。諸上座。那個",
    "X83n1578_025:0677b03": "是游底山川。那個是尋底師。那個是參底禪。那個是",
    "X83n1578_025:0677b04": "訪底道。向淮南兩浙廬山南嶽雲門臨濟。而求師訪",
    "X83n1578_025:0677b05": "道。洞山法眼而參禪。是向外馳求。名為外道。若以毗",
    "X83n1578_025:0677b06": "盧自性為海。般若寂滅智為禪。名為內求。若外求。走",
    "X83n1578_025:0677b07": "殺汝。若住於五蘊內求。則縛殺汝。是故禪者非內非",
    "X83n1578_025:0677b08": "外。非有非無。非實非虗。不見道。內見外見俱錯。佛道",
    "X83n1578_025:0677b09": "魔道俱惡。瞥然與麼去兮。月落西山。更尋聲色兮。何",
    "X83n1578_025:0677b10": "處名邈　師室中常問僧曰。人人盡有生緣。上座生",
    "X83n1578_025:0677b11": "緣在何處。正當問答交鋒。却復伸手曰。我手何似佛",
    "X83n1578_025:0677b12": "手。又問諸方參請宗師所得。却復垂脚曰。我脚何似",
    "X83n1578_025:0677b13": "驢脚。三十餘年。示此三問。學者莫能契旨。天下叢林",
    "X83n1578_025:0677b14": "目為三關。脫有酬者。師無可否。斂目危坐。人莫涯其",
    "X83n1578_025:0677b15": "意。南州潘興嗣。甞問其故。師曰。已過關者。掉臂徑去。",
    "X83n1578_025:0677b16": "安知有關吏。從關吏問可否。此未透關者也。師自頌",
    "X83n1578_025:0677b17": "曰。生緣有語人皆識。水母何曾離得蝦。但見日頭東",
    "X83n1578_025:0677b18": "畔上。誰能更喫趙州茶。我手佛手兼舉。禪人直下薦",
    "X83n1578_025:0677b19": "取。不動干戈道出。當處超佛越祖。我脚驢脚並行。步",
    "X83n1578_025:0677b20": "步蹋著無生。直待雲開日現。方知此道縱橫。總頌曰。",
    "X83n1578_025:0677b21": "生緣斷處伸驢脚。驢脚伸時佛手開。為報正湖參學",
    "X83n1578_025:0677b22": "者。三關一一透將來。",
    "X83n1578_025:0677b23": "清隱清源云。先師初侍棲賢湜。泐潭澄。歷二十年。",
    "X83n1578_025:0677b24": "宗門奇奧。經論玄要。莫不貫穿。及因雲峰指見慈",
    "X83n1578_025:0677c01": "明。則一字無用。遂設三關語。以驗學者。而學者。如",
    "X83n1578_025:0677c02": "葉公畫龍。龍現即怖　湛堂準頌云。我手佛手。十",
    "X83n1578_025:0677c03": "八十九。雲散月圓。癡人夜走。我脚驢脚。放過一著。",
    "X83n1578_025:0677c04": "龐老笊籬。清平木杓。人人生緣。北律南禪。道吾舞",
    "X83n1578_025:0677c05": "笏。華亭撐船　張無盡頌云。我手何似佛手。天下",
    "X83n1578_025:0677c06": "衲僧無口。縱饒撩起便行。也是鬼窟裏走。諱不得。",
    "X83n1578_025:0677c07": "我脚何似驢脚。又被黐膠粘著。翻身直上兜率天。",
    "X83n1578_025:0677c08": "已是遭他老鼠藥。吐不得。人人有個生緣。鐵圍山",
    "X83n1578_025:0677c09": "下幾千年。三災燒到四禪天。這漢猶自在旁邊。殺",
    "X83n1578_025:0677c10": "得工夫　林間錄云。雲盖智禪師。甞謂予言曰。昔",
    "X83n1578_025:0677c11": "吾再入黃檗。至坊塘。見一僧自山中來。因問。三關",
    "X83n1578_025:0677c12": "語兄弟近日如何商量。僧曰。有語甚妙。可以見意。",
    "X83n1578_025:0677c13": "我手何似佛手。曰月下弄琵琶。或曰遠道擎空鉢。",
    "X83n1578_025:0677c14": "我脚何似驢脚。曰鷺鷥立雪非同色。或曰空山蹋",
    "X83n1578_025:0677c15": "落花。如何是汝生緣處。曰某甲某處人。或曰。早晨",
    "X83n1578_025:0677c16": "喫白粥。如今又肚饑。時戲之曰。前塗有人問上座。",
    "X83n1578_025:0677c17": "如何是佛手驢脚生緣。意旨。汝將遠道擎空鉢對",
    "X83n1578_025:0677c18": "之耶。汝將鷺鷥立雪非同色對之耶。若俱將對。則",
    "X83n1578_025:0677c19": "佛法混濫。若揀擇對。則機事偏枯。其僧直視無所",
    "X83n1578_025:0677c20": "言。吾謂之曰。雪峰道底。",
    "X83n1578_025:0677c21": "師住歸宗時。一夕火起。大眾譁動山谷。而師安坐如",
    "X83n1578_025:0677c22": "平時。僧洪準欲掖之走。師叱之。準曰。和尚縱厭世間。",
    "X83n1578_025:0677c23": "慈明法道何所賴耶。因整衣起。而火已及榻。坐抵獄。",
    "X83n1578_025:0677c24": "為吏者拷掠百至。師怡然引咎。不以累人。惟不食而",
    "X83n1578_025:0678a01": "已。兩月而後得釋。鬚髮不翦。皮骨僅在。真點胸迎於",
    "X83n1578_025:0678a02": "中途。見之不自知泣下。曰師兄何至是也。師叱之曰。",
    "X83n1578_025:0678a03": "這俗漢。真不覺下拜。",
    "X83n1578_025:0678a04": "智證傳曰。下獄不食六十日。既釋放。菴於石門之",
    "X83n1578_025:0678a05": "南塔。甞謂門弟子曰。我在獄。證法華經菩薩游戲",
    "X83n1578_025:0678a06": "三昧。經曰。菩薩游戲神通。淨佛國土。心不好樂。呵",
    "X83n1578_025:0678a07": "小乘也。以其不能成就眾生耳。弟子請聞其說。黃",
    "X83n1578_025:0678a08": "龍曰。凡獄吏之治有罪者。察見其情偽。必痛加捶",
    "X83n1578_025:0678a09": "楚。欺詐之實盡則自釋。雖有酷刑。不能申也。罪至",
    "X83n1578_025:0678a10": "於死。亦所甘心者。智迄情枯故也。今學者馳求之",
    "X83n1578_025:0678a11": "狂。欺詐之病。不以知見之慧鍛之。何由而釋。故其",
    "X83n1578_025:0678a12": "平生。止以三種語。驗天下衲子。予少年聞老宿夜",
    "X83n1578_025:0678a13": "語及之。今廿年也。其說有補叢林。故錄焉。",
    "X83n1578_025:0678a14": "師風度凝遠。叢林中有終身未甞見其破顏者。居積",
    "X83n1578_025:0678a15": "翠時。一夕燕坐。間光爥室。戒侍者令勿言。熈寧二年",
    "X83n1578_025:0678a16": "三月十六日。四祖演長老。通法嗣書。上堂。山僧才輕",
    "X83n1578_025:0678a17": "德薄。豈堪人師。盖不昧本心。不欺諸聖。未免生死。今",
    "X83n1578_025:0678a18": "免生死。未出輪迴。今出輪迴。未得解脫。今得解脫。未",
    "X83n1578_025:0678a19": "得自在。今得自在。所以大覺世尊。於然燈佛所。無一",
    "X83n1578_025:0678a20": "法可得。六祖夜半。於黃梅又傳個甚麼。乃說偈曰。得",
    "X83n1578_025:0678a21": "不得傳不傳。歸根得旨復何言。憶得首山曾漏泄。新",
    "X83n1578_025:0678a22": "婦騎驢阿家牽。翌日午時端坐示寂。闍維得五色舍",
    "X83n1578_025:0678a23": "利。塔於前山。",
    "X83n1578_025:0678a24": "▲袁州楊岐方會禪師遠州宜春冷氏子。少警敏。不",
    "X83n1578_025:0678b01": "事筆研。及出家。閱經典。輙自神會。折節參老宿。慈明",
    "X83n1578_025:0678b02": "自南源徙道吾石霜。師皆佐之總院事。依之雖久。然",
    "X83n1578_025:0678b03": "未有省發。每咨參。明曰。庫司事繁。且去。他日又問。明",
    "X83n1578_025:0678b04": "曰。監寺異日兒孫徧天下在。何用忙為。一日明適出。",
    "X83n1578_025:0678b05": "雨忽作。師偵之小徑。既見遂搊住曰。這老漢。今日須",
    "X83n1578_025:0678b06": "與我說。不說打你去。明曰。監寺知是般事便休。語未",
    "X83n1578_025:0678b07": "卒。師大悟。即拜於泥塗。問曰。狹路相逢時如何。明曰。",
    "X83n1578_025:0678b08": "你且躲避。我要去那裏去。師歸。來日具威儀。詣方丈",
    "X83n1578_025:0678b09": "禮謝明呵曰。未在。慈明飯罷恒山行。禪者問道。多失",
    "X83n1578_025:0678b10": "所在。師闞其出未遠。即撾鼓集眾。慈明怒數曰。少叢",
    "X83n1578_025:0678b11": "林。暮而陞座。何從得此規繩乎。師曰。汾陽乃晚參也。",
    "X83n1578_025:0678b12": "一日明上堂。師出問。幽鳥語喃喃。辭雲入亂峰時如",
    "X83n1578_025:0678b13": "何。明曰。我行荒草裏。汝又入深村。師曰。官不容針。更",
    "X83n1578_025:0678b14": "借一問。明便喝。師曰。好喝。明又喝。師亦喝。明連喝兩",
    "X83n1578_025:0678b15": "喝。師禮拜。明曰。此事是個人。方能擔荷。師拂袖便行。",
    "X83n1578_025:0678b16": "白雲端禪師示眾云。佛身充滿於法界。普現一切",
    "X83n1578_025:0678b17": "羣生前。隨緣赴感靡不周。而常處此菩提座。大眾",
    "X83n1578_025:0678b18": "作麼生說個隨緣赴感底道理。祇於一彈指間。盡",
    "X83n1578_025:0678b19": "大地含生根機一時應得周足。而未甞動著一毫",
    "X83n1578_025:0678b20": "頭。便且喚作隨緣赴感而常處此座。祇如山僧。此",
    "X83n1578_025:0678b21": "者受法華請。相次與大眾相別去。宿松縣裏開堂",
    "X83n1578_025:0678b22": "了。方歸院去。且道還離此座也無。若道離。則世諦",
    "X83n1578_025:0678b23": "流布。若道不離。作麼生見得個不離底事。莫是無",
    "X83n1578_025:0678b24": "邊剎境自他不隔於毫端。十世古今始終不離於",
    "X83n1578_025:0678c01": "當念麼。又莫是一切無心一時自徧麼。若恁麼。正",
    "X83n1578_025:0678c02": "是掉棒打月。到這裏。直須悟始得。悟後更須遇人",
    "X83n1578_025:0678c03": "始得。你道既悟了便休。又何必更須遇人。若悟了",
    "X83n1578_025:0678c04": "遇人底。當垂手方便之時。著著自有出身之路。不",
    "X83n1578_025:0678c05": "瞎却學者眼。若祇悟得。乾蘿菔頭底。不惟瞎却學",
    "X83n1578_025:0678c06": "者眼。兼自己動便先自傷鋒犯手。你看我楊岐先",
    "X83n1578_025:0678c07": "師問慈明師翁道。幽鳥語喃喃。(舉至師禮拜)大眾",
    "X83n1578_025:0678c08": "須知悟了遇人者。向十字街頭。與人相逢。却在千",
    "X83n1578_025:0678c09": "峯頂上握手。千峯頂上相逢。却在十字街頭握手。",
    "X83n1578_025:0678c10": "所以山僧甞有頌云。他人住處我不住。他人行處",
    "X83n1578_025:0678c11": "我不行。不是與人難共聚。大都緇素要分明。山僧",
    "X83n1578_025:0678c12": "此者臨行。解開布袋頭。一時撒在諸人面前了也。",
    "X83n1578_025:0678c13": "有眼者莫錯怪好。珍重。",
    "X83n1578_025:0678c14": "一日慈明問師。馬祖見讓師便悟去。且道迷却在甚",
    "X83n1578_025:0678c15": "麼處。師曰。要悟即易。要迷即難。",
    "X83n1578_025:0678c16": "圜悟頌云。要悟即易。要迷即難。絲毫透不盡。咫尺",
    "X83n1578_025:0678c17": "隔千山。說食終不飽。著衣方免寒。憶昔五臺曾有",
    "X83n1578_025:0678c18": "語。前三三與後三三。",
    "X83n1578_025:0678c19": "後住楊岐。受請日。拈法衣示眾云。會麼。若也不會。今",
    "X83n1578_025:0678c20": "日無端走入水牯牛隊裏去也。還知麼。筠陽九岫。萍",
    "X83n1578_025:0678c21": "實楊岐。遂陞座。時有僧出。師曰。漁翁未擲釣。躍鱗衝",
    "X83n1578_025:0678c22": "浪來。僧便喝。師曰。不信道。僧拊掌歸眾。師曰。消得龍",
    "X83n1578_025:0678c23": "王多少風。問師唱誰家曲。宗風嗣阿誰。師曰。有馬騎",
    "X83n1578_025:0678c24": "馬。無馬步行。曰少年長老足有機籌。師曰。念汝年老。",
    "X83n1578_025:0679a01": "放汝三十棒。問如何是佛。師曰。三脚驢子弄蹄行。曰",
    "X83n1578_025:0679a02": "莫祇這便是麼。師曰。湖南長老。(徑山杲禪師頌云。楊岐一頭驢。只有三隻",
    "X83n1578_025:0679a03": "脚。潘閬倒騎歸。攧殺黃幡綽)乃曰。更有問話者麼。試出來相見。楊",
    "X83n1578_025:0679a04": "岐今日。性命在汝諸人手裏。一任橫拖倒拽。為甚麼",
    "X83n1578_025:0679a05": "如此。大丈夫兒。須是當眾決擇。莫背地裏。似水底按",
    "X83n1578_025:0679a06": "葫蘆相似。當眾引驗。莫便面赤。有麼有麼。出來決擇",
    "X83n1578_025:0679a07": "看。如無。楊岐今日失利。師便下座。九峰勤和尚把住",
    "X83n1578_025:0679a08": "云。今日喜得個同參。師曰。作麼生是同參底事。曰九",
    "X83n1578_025:0679a09": "峰牽犂。楊岐拽耙。師曰。正恁麼時。楊岐在前。九峰在",
    "X83n1578_025:0679a10": "前。勤擬議。師拓開曰。將謂同參。元來不是　慈明忌",
    "X83n1578_025:0679a11": "辰設齋。眾纔集。師於真前。以兩手揑拳安頭上。以坐",
    "X83n1578_025:0679a12": "具畫一畫。打一圓相。便燒香退身三步。作女人拜。首",
    "X83n1578_025:0679a13": "座曰。休揑怪。師曰。首座作麼生。座曰。和尚休揑怪。師",
    "X83n1578_025:0679a14": "曰。兔子喫牛嬭。第二座近前。打一圓相便燒香。亦退",
    "X83n1578_025:0679a15": "身三步。作女人拜。師近前作聽勢。座擬議。師打一掌",
    "X83n1578_025:0679a16": "曰。這漆桶也亂做。",
    "X83n1578_025:0679a17": "妙喜曰。楊岐老漢。大似溺却一船麻。却來戽斗裏",
    "X83n1578_025:0679a18": "掃。",
    "X83n1578_025:0679a19": "問僧。秋色依依。朝離何處。曰去夏在上藍。師曰。不涉",
    "X83n1578_025:0679a20": "程塗一句。作麼生道。曰兩重公案。師曰。謝上座答話。",
    "X83n1578_025:0679a21": "僧喝。師曰。那裏學得這虗頭來。曰明眼尊宿難瞞。師",
    "X83n1578_025:0679a22": "曰。恁麼則楊岐隨上座去也。僧擬議。師曰。念汝鄉人",
    "X83n1578_025:0679a23": "在此。放汝三十棒　問來僧曰。雲深路僻。高駕何來。",
    "X83n1578_025:0679a24": "曰天無四壁。師曰。踏破多少草鞋。僧便喝。師曰。一喝",
    "X83n1578_025:0679b01": "兩喝後作麼生。曰看這老和尚著忙。師曰。拄杖不在。",
    "X83n1578_025:0679b02": "且坐喫茶　又問來僧。敗葉堆雲。朝離何處。曰觀音。",
    "X83n1578_025:0679b03": "師曰。觀音脚跟下一句。作麼生道。曰適來相見了也。",
    "X83n1578_025:0679b04": "師曰。相見底事作麼生。其僧無對。師曰。第二上座代",
    "X83n1578_025:0679b05": "參頭道看。亦無對。師曰。彼此相鈍置　室中問僧。栗",
    "X83n1578_025:0679b06": "棘蓬你作麼生吞。金剛圈你作麼生透　一日三人",
    "X83n1578_025:0679b07": "新到。師問。三人同行。必有一智。提起坐具曰。參頭上",
    "X83n1578_025:0679b08": "座。喚這個作甚麼。曰坐具。師曰。真個那。曰是。師復曰。",
    "X83n1578_025:0679b09": "喚作甚麼。曰坐具。師顧左右曰。參頭却具眼。問第二",
    "X83n1578_025:0679b10": "人。欲行千里。一步為初。如何是最初一句。曰到和尚",
    "X83n1578_025:0679b11": "這裏。爭敢出手。師以手畫一畫。僧曰了。師展兩手。僧",
    "X83n1578_025:0679b12": "擬議。師曰了。問第三人。近離甚處。曰南源。師曰。楊岐",
    "X83n1578_025:0679b13": "今日被上座勘破。且坐喫茶　一日七人新到。師問。",
    "X83n1578_025:0679b14": "陣勢既圓。作家戰將。何不出陣與楊岐相見。僧以坐",
    "X83n1578_025:0679b15": "具便打。師曰作家。僧又打。師曰。一坐具兩坐具又作",
    "X83n1578_025:0679b16": "麼生。僧擬議。師背面立。僧又打。師曰。你道楊岐話頭。",
    "X83n1578_025:0679b17": "落在甚處。僧指面前曰。在這裏。師曰。三十年後。遇明",
    "X83n1578_025:0679b18": "眼人。不得錯舉好。且坐喫茶　一日八人新到。師問。",
    "X83n1578_025:0679b19": "一字陣圓。作家戰將。何不出陣與楊岐相見。僧云。和",
    "X83n1578_025:0679b20": "尚照顧話頭。師曰。楊岐今日抱馬拖旗去也。僧云。新",
    "X83n1578_025:0679b21": "戒打退鼓。師云道。僧擬議。師云道。僧撫掌一下。師曰。",
    "X83n1578_025:0679b22": "謝上座答話。僧無語。師曰。將頭不猛。累及三軍。且坐",
    "X83n1578_025:0679b23": "喫茶　楊畋提刑山下過。師出接。提刑乃問。和尚法",
    "X83n1578_025:0679b24": "嗣何人。曰慈明大師。曰見個甚麼道理。便法嗣他。曰",
    "X83n1578_025:0679c01": "共鉢盂喫飯。曰與麼則不見也。師捺膝曰。甚麼處是",
    "X83n1578_025:0679c02": "不見。楊大笑。師曰。須是提刑始得。又曰。請入院燒香。",
    "X83n1578_025:0679c03": "楊曰。却待回來。師乃獻茶信。楊曰。這個却不消得。有",
    "X83n1578_025:0679c04": "甚乾爆爆底禪。希見云些子。師指茶信曰。這個尚自",
    "X83n1578_025:0679c05": "不要。豈況乾爆爆底禪。楊擬議。師呈頌曰。示作王臣。",
    "X83n1578_025:0679c06": "佛祖罔措。為指迷源。殺人無數。楊曰。和尚為甚麼就",
    "X83n1578_025:0679c07": "身打劫。師曰。元來是我家裏人。楊大笑。師曰。山僧罪",
    "X83n1578_025:0679c08": "過　皇祐改元示寂。塔於雲盖。",
    "X83n1578_025:0679c09": "洪覺範曰。臨濟七傳。而得石霜圓。圓之子。一為積",
    "X83n1578_025:0679c10": "翠南。一為楊岐會。南之設施。如坐四達之衢。聚珍",
    "X83n1578_025:0679c11": "怪百物而鬻之。遺簪墮珥。隨所探焉。駸駸末流。冐",
    "X83n1578_025:0679c12": "其氏者。未可一二數也。會乃如玉人之治璠璵碔",
    "X83n1578_025:0679c13": "砆廢矣。故其子孫。皆光明照人。克世其家。盖碧落",
    "X83n1578_025:0679c14": "碑無贗本也。",
    "X83n1578_025:0679c15": "▲洪州翠巖可真禪師參慈明。因之金鑾。同善侍者",
    "X83n1578_025:0679c16": "坐夏。善。慈明高弟。師自負親見慈明。天下無可意者。",
    "X83n1578_025:0679c17": "善與語。知其未徹。一日同山行。舉論鋒發。善拈一片",
    "X83n1578_025:0679c18": "瓦礫。置盤石上曰。若向這裏下得一轉語。許你親見",
    "X83n1578_025:0679c19": "慈明。師左右視擬對之。善叱曰。佇思停機。情識未透",
    "X83n1578_025:0679c20": "何曾夢見。師愧悚。即還石霜。慈明見來叱曰。本色行",
    "X83n1578_025:0679c21": "脚人。必知時節。有甚急事。夏未了早至此。師泣曰。被",
    "X83n1578_025:0679c22": "善兄毒心終礙塞人。故來見和尚。明遽問。如何是佛",
    "X83n1578_025:0679c23": "法大意。師曰。無雲生嶺上。有月落波心。明瞋目喝曰。",
    "X83n1578_025:0679c24": "頭白齒豁。猶作這個見解。如何脫離生死。師悚然求",
    "X83n1578_025:0680a01": "指示。明曰。汝問我。師理前語問之。明震聲喝曰。無雲",
    "X83n1578_025:0680a02": "生嶺上。有月落波心。師於言下大悟　師因首座不",
    "X83n1578_025:0680a03": "安。遣侍者往問訊。座晚間自來陳謝。師曰。法身不安。",
    "X83n1578_025:0680a04": "色身不安。座曰。早來承侍者相問。師曰。泥裏洗土塊。",
    "X83n1578_025:0680a05": "座曰。和尚常用此機。師曰。夜來天帝釋冠子為甚落",
    "X83n1578_025:0680a06": "地。座無對。師曰。南山起雲。北山下雨。遂喝出　師因",
    "X83n1578_025:0680a07": "黃國博。問百丈華長老。既是百丈。為甚却短小。華曰。",
    "X83n1578_025:0680a08": "今日好天晴。黃不契。却請師代語。師曰。但問將來。黃",
    "X83n1578_025:0680a09": "再問。師曰。須彌南畔把手同行。黃佇思。却問意旨如",
    "X83n1578_025:0680a10": "何。師曰。蚊子上鐵牛。黃又佇思曰不會。請和尚為某",
    "X83n1578_025:0680a11": "甲說。師曰。你離却妻子來。老僧為你說。黃曰。祇如和",
    "X83n1578_025:0680a12": "尚。還行得麼。師曰。上藍寺裏送客。一日行百千遭",
    "X83n1578_025:0680a13": "　師語南禪師曰。我他日十字街頭。作個粥飯主人。有",
    "X83n1578_025:0680a14": "僧自黃檗來。我必勘之。南公曰。何必他日。我作黃檗",
    "X83n1578_025:0680a15": "僧。汝今試問。師便問。近離甚處。曰黃檗。師曰。見說堂",
    "X83n1578_025:0680a16": "頭老子脚跟不點地。是否。曰上座何處得這消息來。",
    "X83n1578_025:0680a17": "師曰。有人傳至。南公笑曰。却是汝脚跟不點地。師亦",
    "X83n1578_025:0680a18": "大笑而去　好問僧。魯祖常見僧來參。何故便面壁",
    "X83n1578_025:0680a19": "去。未有契其機者。自作偈曰。坐斷千山與萬山。勸人",
    "X83n1578_025:0680a20": "除却是非難。池陽近日無消息。果中當年不目觀",
    "X83n1578_025:0680a21": "　師將入滅。示疾甚勞苦。席藁於地。轉側不少休。喆侍",
    "X83n1578_025:0680a22": "者垂泣曰。平生訶佛罵祖。今何為乃爾。師熟視呵曰。",
    "X83n1578_025:0680a23": "汝亦作此見解耶。即起趺坐。呼侍者燒香煙起。遂示",
    "X83n1578_025:0680a24": "寂。",
    "X83n1578_025:0680b01": "▲金陵蔣山贊元禪師傅大士遠孫。三歲出家。七歲",
    "X83n1578_025:0680b02": "為大僧。十五遊方。謁慈明。明一見曰。好好著槽廠。師",
    "X83n1578_025:0680b03": "遂作驢鳴。明曰。真法器耳。俾為侍者。助舂破薪。泯泯",
    "X83n1578_025:0680b04": "者十年。明歿。葬於石霜。師種植八年乃去。兄事蔣山",
    "X83n1578_025:0680b05": "心禪師。心歿。乃繼其席。王荊公與師遊如昆弟。問祖",
    "X83n1578_025:0680b06": "師意旨。師不答。公益扣之。師曰。公般若有障三。有近",
    "X83n1578_025:0680b07": "道之質一。更一兩生來。或得純熟。公曰。願聞其說。師",
    "X83n1578_025:0680b08": "曰。公受氣剛大。世緣深。以剛大氣。遭深世緣。必以身",
    "X83n1578_025:0680b09": "任天下之重。懷經濟之志。用舍不能必。則心未平。以",
    "X83n1578_025:0680b10": "未平之心。持經世之志。何時能一念萬年哉。又多怒。",
    "X83n1578_025:0680b11": "而學問尚理。於道為所知愚。此其三也。特視名利如",
    "X83n1578_025:0680b12": "脫髮。甘澹泊如頭陀。此為近道。且當以教乘滋茂之",
    "X83n1578_025:0680b13": "可也。公再拜受教。及公貴震天下。無月無耗。師未甞",
    "X83n1578_025:0680b14": "發視。公罷政府。舟至石頭。入寺已二鼓。師出迎一揖",
    "X83n1578_025:0680b15": "而退。公坐束偏從官賓客滿座。公環視問師所在。侍",
    "X83n1578_025:0680b16": "者對曰。已寢久矣。公結屋定林。往來山中。稍覺煩動。",
    "X83n1578_025:0680b17": "即造師相向默坐。終日而去。公弟平甫素豪縱。見師",
    "X83n1578_025:0680b18": "即悚然加敬。問佛法大意。師亦不答。平甫固請為說。",
    "X83n1578_025:0680b19": "師曰。佛祖無所異於人。所以異者。能自護心念耳。岑",
    "X83n1578_025:0680b20": "樓之木必有本。本於毫末。滔天之水必有原。原於濫",
    "X83n1578_025:0680b21": "觴。清淨心中。無故動念。危乎岌哉。甚於岑樓。浩然橫",
    "X83n1578_025:0680b22": "肆。甚於滔天。其可動耶。佛祖更相付授。必丁寧之曰。",
    "X83n1578_025:0680b23": "善自護持。平甫曰。佛法止於此乎。師曰。至美不華。至",
    "X83n1578_025:0680b24": "言不煩。夫華與煩。去道遠甚。而流俗以之。申公論治",
    "X83n1578_025:0680c01": "世之法。猶謂為治者不在多言。顧力行如何耳。況出",
    "X83n1578_025:0680c02": "世間法乎。每客來。無貴賤。寒溫外無別語。即斂目如",
    "X83n1578_025:0680c03": "入定。甞饌僧。俄報厨庫火。且及潮音堂。眾吐飯蒼黃。",
    "X83n1578_025:0680c04": "師啜啖自若。食畢無所問。又甞出郭。有狂人入寺。手",
    "X83n1578_025:0680c05": "殺一僧。即自剄。尸相枕。左右走報。交武於道。師歸過",
    "X83n1578_025:0680c06": "尸處。未甞視。登寢堂危坐。職事側立。冀師有所處分。",
    "X83n1578_025:0680c07": "師斂目如平日。竟不得請而去　師提綱宗要。機鋒",
    "X83n1578_025:0680c08": "迅敏。僧問。魯祖面壁意旨如何。師曰。住持事繁　問。",
    "X83n1578_025:0680c09": "如何是大善知識。師曰。屠牛剝羊。曰為甚麼如此。師",
    "X83n1578_025:0680c10": "曰。業在其中　元祐元年忽曰。吾欲還東吳。促辦嚴",
    "X83n1578_025:0680c11": "俄化。",
    "X83n1578_025:0680c12": "▲洪州大寧道寬禪師僧問。如何是露地白牛。師以",
    "X83n1578_025:0680c13": "火筯橫火罏上曰。會麼。曰不會。師曰。頭不欠尾不剩",
    "X83n1578_025:0680c14": "　問。丹霞燒木佛。院主為甚眉鬚墮落。師曰。賊不打",
    "X83n1578_025:0680c15": "貧兒家　在同安。見僧遷化。僧問。既是同安。為甚病",
    "X83n1578_025:0680c16": "僧遷化。師曰。布施不如還債　問。飲光正見。為甚拈",
    "X83n1578_025:0680c17": "花却微笑。師曰。忍俊不禁　問。天下禪客。為甚麼出",
    "X83n1578_025:0680c18": "這個○不得。師曰。往往如斯　僧問。教中云。始知眾",
    "X83n1578_025:0680c19": "生本來成佛。為甚麼有煩惱菩提。師曰。甘草甜黃連",
    "X83n1578_025:0680c20": "苦。曰却成兩個去也。師曰。你不妨會得好　問。既是",
    "X83n1578_025:0680c21": "一真法界。為甚麼有千差萬別。師曰。根深葉盛。曰未",
    "X83n1578_025:0680c22": "審還出得這個也無。師曰。弄巧成拙。",
    "X83n1578_025:0680c23": "▲潭州道吾悟真禪師示眾。舉洞山云。五臺山上雲",
    "X83n1578_025:0680c24": "蒸飯。佛殿堦前狗矢天。幡竿頭上煎[飢-几+追]子。三個猢孫",
    "X83n1578_025:0681a01": "夜簸錢。老僧即不然。三面狸奴脚踏月。兩頭白牯手",
    "X83n1578_025:0681a02": "拏煙。戴冠碧兔立庭柏。脫殻烏龜飛上天。老僧葛藤。",
    "X83n1578_025:0681a03": "盡被汝諸人覷破了也。洞山老人。甚是奇特。雖然如",
    "X83n1578_025:0681a04": "是。只行得三步四步。且不過七跳人跳。且道誵訛在",
    "X83n1578_025:0681a05": "甚麼處。老僧今日不惜眉毛。一時布施。良久曰。丁寧",
    "X83n1578_025:0681a06": "損君德。無言真有功。任從滄海變。終不為君通　問。",
    "X83n1578_025:0681a07": "如何是常照。曰針鋒上須彌。如何是寂照。曰眉毛裏",
    "X83n1578_025:0681a08": "海水。如何是本來照。曰草鞋裏[跳-兆+孛]跳。問者退。師曰。常",
    "X83n1578_025:0681a09": "照寂照本來照。草鞋底下常[跳-兆+孛]跳。更會針鋒上須彌。",
    "X83n1578_025:0681a10": "眉毛中水常渺渺　問僧。甚處來。曰僧堂裏來。曰聖",
    "X83n1578_025:0681a11": "僧道甚麼。僧近前不審。師曰。東家作驢。西家作馬。曰",
    "X83n1578_025:0681a12": "過在甚麼處。曰萬里崖州　上堂。抝折秤衡。將甚麼",
    "X83n1578_025:0681a13": "定斤兩。拈却鉢盂匙箸。將甚麼喫飯。不如向三家村",
    "X83n1578_025:0681a14": "裏。東卜西卜。忽然卜著。脫却鼻孔　上堂。夜來雷聲",
    "X83n1578_025:0681a15": "震地。今朝絀雨霏霏。乾枯滋潤。萬物萌芽。且道。嘉州",
    "X83n1578_025:0681a16": "大像長得髭鬚多少。還有道得者麼。若也道得。陝府",
    "X83n1578_025:0681a17": "鐵牛是常不輕菩薩。若道不得。土宿拽脫你鼻孔",
    "X83n1578_025:0681a18": "　師問僧。先行不到。末後太過。僧擬提坐具。師指曰。離",
    "X83n1578_025:0681a19": "却坐具。作麼生道。僧曰。和尚那裏得這消息來。師便",
    "X83n1578_025:0681a20": "打。僧擬提起坐具。師又打曰。瞎漢。僧擬議。師又打曰。",
    "X83n1578_025:0681a21": "且坐喫茶。僧便坐。師曰。甚處來。曰石霜。師曰。怪得",
    "X83n1578_025:0681a22": "　師臥病。院主問。和尚近日尊候如何。師曰。粥飯頭不",
    "X83n1578_025:0681a23": "得氣力。良久曰。會麼。曰不會。師曰。老鼠尾上帶研椎",
    "X83n1578_025:0681a24": "　數人新到禮拜。師曰。總是浙裏師僧。曰猢孫向火。",
    "X83n1578_025:0681b01": "師曰。[跳-兆+孛]跳作麼。僧曰。今日得見和尚。師曰。伏惟尚響。",
    "X83n1578_025:0681b02": "僧無語。師便打　師在慈明會裏。一日提螺螄一籃。",
    "X83n1578_025:0681b03": "遶院行云。賣螺螄。令眾下語。皆不契。有一老宿。揭簾",
    "X83n1578_025:0681b04": "見。以目顧視師。放身便臥。師放籃子便行。",
    "X83n1578_025:0681b05": "▲蘇州定慧超信禪師問僧。忠國師無情說法。南方",
    "X83n1578_025:0681b06": "尊宿如何商量。僧曰。諸方皆云。六根互用。師曰。教中",
    "X83n1578_025:0681b07": "道。無眼耳鼻舌身意。將甚麼互用。僧擬議。師劈脊便",
    "X83n1578_025:0681b08": "打。",
    "X83n1578_025:0681b09": "▲越州姜山方禪師僧問。如何是不動尊。師曰。單著",
    "X83n1578_025:0681b10": "布衫穿市過。曰學人未曉。師曰。騎驢踏破洞庭波。曰",
    "X83n1578_025:0681b11": "透過三級浪。專聽一聲雷。師曰。伸手不見掌。曰還許",
    "X83n1578_025:0681b12": "學人進向也無。師曰。踏地告虗空。曰雷門之下。布鼓",
    "X83n1578_025:0681b13": "難鳴。師曰。八花毬子上。不用繡紅旗。曰三十年後。此",
    "X83n1578_025:0681b14": "話大行。師便打。",
    "X83n1578_025:0681b15": "正作二則。透過下另一則。",
    "X83n1578_025:0681b16": "問。奔流度刃。疾燄過風。未審姜山門下。還許借借也",
    "X83n1578_025:0681b17": "無。師曰。天寒日短夜更長。曰錦帳繡鴛鴦。行人難得",
    "X83n1578_025:0681b18": "見。師曰。髑髏裏面氣衝天。僧召和尚。師曰。雞頭鳳尾。",
    "X83n1578_025:0681b19": "曰諸方泥裏洗。姜山畫將來。師曰。姜山今日為客。且",
    "X83n1578_025:0681b20": "望闍黎善傳。雖然如是。不得放過。乃拍禪牀一下。",
    "X83n1578_025:0681b21": "▲宣州興教院坦禪師為銀工。淬礪瓶器次有省。即",
    "X83n1578_025:0681b22": "出家。參瑯邪。機語頓契。後依天衣。舉住興教。有雪竇",
    "X83n1578_025:0681b23": "化主省宗出問。諸佛未出世。人人鼻孔撩天。出世後",
    "X83n1578_025:0681b24": "為甚麼杳無消息。師曰。雞足峰前風悄然。宗曰。未在",
    "X83n1578_025:0681c01": "更道。師曰。大雪滿長安。宗曰。誰人知此意。令我憶南",
    "X83n1578_025:0681c02": "泉。拂袖歸眾。更不禮拜。師曰。新興教今日失利。便歸",
    "X83n1578_025:0681c03": "方丈。令人請宗至。師曰。適來錯祇對一轉語。人天眾",
    "X83n1578_025:0681c04": "前。何不禮拜盖覆却。宗曰。大丈夫膝下有黃金。爭肯",
    "X83n1578_025:0681c05": "禮拜無眼長老。師曰。我別有語在。宗乃理前語。至未",
    "X83n1578_025:0681c06": "在更道處。師曰。我有三十棒。寄與打雪竇。宗禮拜。",
    "X83n1578_025:0681c07": "▲江州歸宗可宣禪師漢州人。參瑯邪。一語頓契。後",
    "X83n1578_025:0681c08": "住歸宗。時郭功甫。任南昌尉。相與甚厚。而為郡守所",
    "X83n1578_025:0681c09": "捃。寄書功甫曰。某世緣尚有六年。奈州主抑逼。當棄",
    "X83n1578_025:0681c10": "餘喘。托生公家。願無見阻。功甫閱書。驚喜且頷之。中",
    "X83n1578_025:0681c11": "夜其妻夢間。見師入其寢。失聲曰。此不是和尚來處。",
    "X83n1578_025:0681c12": "功甫撼而問之。以夢告。功甫笑取書以示。果孕。及生",
    "X83n1578_025:0681c13": "乃名宣老。期年記問如昔。三歲。白雲端過功甫始見。",
    "X83n1578_025:0681c14": "即曰吾姪來也。雲曰。與和尚相別幾年。宣倒指曰。四",
    "X83n1578_025:0681c15": "年矣。雲曰。甚處相別。曰白蓮莊上。雲曰。以何為驗。曰",
    "X83n1578_025:0681c16": "爹爹媽媽。明日請和尚齋。忽聞推車聲。雲問。門外是",
    "X83n1578_025:0681c17": "甚麼聲。宣以手作推車勢。雲曰。過後如何。曰平地兩",
    "X83n1578_025:0681c18": "條溝。果六周無疾而逝。",
    "X83n1578_025:0681c19": "▲秀州長水子璿講師郡之嘉興人也。自落髮。誦楞",
    "X83n1578_025:0681c20": "嚴不輟。從洪敏法師。講至動靜二相了然不生有省。",
    "X83n1578_025:0681c21": "謂敏曰。敲空擊木。尚落筌蹄。舉目揚眉。已成擬議。去",
    "X83n1578_025:0681c22": "此二塗。方契斯旨。敏拊而證之。然欲探禪源。罔知攸",
    "X83n1578_025:0681c23": "往。聞瑯邪道重當世。即趨其席。值上堂次。出問。清淨",
    "X83n1578_025:0681c24": "本然。云何忽生山河大地。瑯邪憑陵答曰。清淨本然。",
    "X83n1578_025:0682a01": "云何忽生山河大地。師領悟禮謝曰。願侍巾瓶。瑯邪",
    "X83n1578_025:0682a02": "謂曰。汝宗不振久矣。宜勵志扶持。報佛恩德。勿以殊",
    "X83n1578_025:0682a03": "宗為介也。乃如教再拜以辭。後住長水。承稟日顧眾",
    "X83n1578_025:0682a04": "曰。道非言象得。禪非擬議知。會意通宗。曾無別致。由",
    "X83n1578_025:0682a05": "是二宗仰之。甞疏楞嚴等經。盛行於世。",
    "X83n1578_025:0682a06": "▲南嶽雲峰文悅禪師南昌徐氏子。短小粹美。有精",
    "X83n1578_025:0682a07": "識年十九。杖策徧遊江淮。常默坐下板。念耆宿之語。",
    "X83n1578_025:0682a08": "疑之曰。吾聞臨濟在黃檗三年。黃檗不識也。陳尊宿",
    "X83n1578_025:0682a09": "者。教之令問佛法大意。三問而三被打。未聞諄諄授",
    "X83n1578_025:0682a10": "之也。至大愚而悟。則為江西宗。耆宿教我。意非徒然。",
    "X83n1578_025:0682a11": "我所欲聞者異耳。乃扣大愚。值愚陞座曰。大家相聚",
    "X83n1578_025:0682a12": "喫莖虀。若喚作一莖虀。入地獄如箭射。便下座。師大",
    "X83n1578_025:0682a13": "駭。夜造方丈。愚問。來何所求。曰求心法。愚曰。法輪未",
    "X83n1578_025:0682a14": "轉。食輪先轉。後生趁色力徤。何不為眾乞食。我忍饑",
    "X83n1578_025:0682a15": "不暇。何暇為汝說禪乎。師不敢違。未幾愚移翠巖。師",
    "X83n1578_025:0682a16": "納疏罷。復過翠巖求指示。巖曰。汝不念乍住屋壁疏",
    "X83n1578_025:0682a17": "漏。又寒雪。宜為眾乞炭。師亦奉命。事罷。復造丈室。巖",
    "X83n1578_025:0682a18": "曰。佛法不怕爛却。堂司闕人。今以煩汝。師受之不樂。",
    "X83n1578_025:0682a19": "恨巖不去心。地坐後架。桶箍忽散自架墮落。師忽然",
    "X83n1578_025:0682a20": "開悟。頓見巖用處。走搭伽黎上寢堂。巖迎笑曰。維那",
    "X83n1578_025:0682a21": "且喜大事了畢。師再拜不及吐一辭而出。服勤八年。",
    "X83n1578_025:0682a22": "後出世翠巖。時首座領眾出迎。問曰。德山宗乘即不",
    "X83n1578_025:0682a23": "問。如何是臨濟大用。師曰。你甚處去來。座擬議。師便",
    "X83n1578_025:0682a24": "掌。座擬對。師喝曰。領眾歸去。一眾畏服　僧問。巔山",
    "X83n1578_025:0682b01": "巖崖還有佛法也無。師曰有。曰如何是巔山巖崖佛",
    "X83n1578_025:0682b02": "法。師曰。猢孫倒上樹。",
    "X83n1578_025:0682b03": "妙喜曰。若人信受奉行。一生參學事畢。",
    "X83n1578_025:0682b04": "曾入室。舉僧問趙州。萬法歸一。一歸何所。師便喝。僧",
    "X83n1578_025:0682b05": "茫然。師便問。趙州道甚麼。僧擬議。師以拂子驀口打",
    "X83n1578_025:0682b06": "　僧問。佛不化本國。和尚為甚麼歸鄉住持。師曰。放",
    "X83n1578_025:0682b07": "過一著。僧擬議師便打　上堂。未達境惟心。起種種",
    "X83n1578_025:0682b08": "分別。達境惟心已。分別即不生。知諸法惟心。便捨外",
    "X83n1578_025:0682b09": "塵相。諸禪德。只如大地山河。明暗色空。法法現前。作",
    "X83n1578_025:0682b10": "麼生說個捨底道理。於此明得。正在半塗。須知向上",
    "X83n1578_025:0682b11": "更有一竅在。便下座　解夏上堂。僧問。西天以蠟人",
    "X83n1578_025:0682b12": "為驗。和尚此間以何為驗。師曰。鐵彈子。曰學人無用",
    "X83n1578_025:0682b13": "功處也。師曰。學語之流　上堂。即今休去便休去。欲",
    "X83n1578_025:0682b14": "覓了時無了時。此事若向言語上作解。意根下卜度。",
    "X83n1578_025:0682b15": "天地懸殊。大丈夫。一刀兩段。猶未相應。豈況被人喚",
    "X83n1578_025:0682b16": "去。方丈裏塗糊。指注舉楞嚴肇論。根塵色法。向上向",
    "X83n1578_025:0682b17": "下。有無得失。他時後日。死不得其地。近世更有一般",
    "X83n1578_025:0682b18": "宗匠。二三十年馳聲走譽。只管教人。但莫上他言句。",
    "X83n1578_025:0682b19": "喚作透聲色。便問東答西。以為格外之句。將此狂解。",
    "X83n1578_025:0682b20": "遞相沿習。從此混傷宗教。誑惑後生。苦哉苦哉。我王",
    "X83n1578_025:0682b21": "庫中無如是刀。總若似與麼行脚。清風林下守株人。",
    "X83n1578_025:0682b22": "凉兔漸遙春草綠。下座　嘉祐七年七月八日。陞座",
    "X83n1578_025:0682b23": "辭眾說偈曰。住世六十六年。為僧五十九夏。禪流若",
    "X83n1578_025:0682b24": "問旨歸。鼻孔大頭向下。遂泊然而化。闍維。得五色舍",
    "X83n1578_025:0682c01": "利。塔于禹谿之北。",
    "X83n1578_025:0682c02": "▲安吉州西余端師子始見弄師子。發明心要。往見",
    "X83n1578_025:0682c03": "龍華。受印可。遂歸里中。合綵為師子皮。時被之。因號",
    "X83n1578_025:0682c04": "端師子　到華亭。眾請上堂。師陞座曰。靈山師子。雲",
    "X83n1578_025:0682c05": "間哮吼。佛法無可商量。不如打個筋斗。便下座　章",
    "X83n1578_025:0682c06": "丞相請說法吳山。開堂日。僧宣疏。至推倒回頭。趯飜",
    "X83n1578_025:0682c07": "不托。七軸之蓮經未誦。一聲之漁父先聞。(回頭和尚。以左道惑",
    "X83n1578_025:0682c08": "眾。與潤守呂公方食肉。師徑趨至指之曰。正當與麼時如何是佛。回頭窘無以對。師捶其頭。推倒而去。妖人不",
    "X83n1578_025:0682c09": "托。說法秀州。聽者傾城。師搊住問。如何是佛。不托擬議。師趯之而去。常誦法華經。好歌漁父詞。故云)師",
    "X83n1578_025:0682c10": "命止宣。遂登座。拈香祝聖罷。引聲吟曰。本是瀟湘一",
    "X83n1578_025:0682c11": "釣客。自東自西自南北。大眾雜然稱善。師顧笑曰。諦",
    "X83n1578_025:0682c12": "觀法王法。法王法如是。便下座　子厚與師對坐方",
    "X83n1578_025:0682c13": "食次。言欲請師住墳寺。師瞋目對之曰。章惇章惇。請",
    "X83n1578_025:0682c14": "我看墳。我却喫素。你却喫葷。子厚為大笑　問。羚羊",
    "X83n1578_025:0682c15": "未挂角時如何。師曰怕。曰既是大善知識。為甚却怕。",
    "X83n1578_025:0682c16": "師曰。不曾見恁差異畜生　偶病牙。謂眾僧曰。明日",
    "X83n1578_025:0682c17": "遷化去。眾以為戲語。請說偈。師索筆大書曰。端師子",
    "X83n1578_025:0682c18": "太慵懶。未死牙齒先壞爛。二時伴眾赴堂。粥飯都趕",
    "X83n1578_025:0682c19": "不辦。如今得死是便宜。長眠百事皆不管。第一不著",
    "X83n1578_025:0682c20": "看官。第二不著喫粥飯。五更遂化。",
    "X83n1578_025:0682c21": "▲東京天寧芙蓉道楷禪師幼學辟穀。隱伊陽山。後",
    "X83n1578_025:0682c22": "試法華得度。謁投子於海會。乃問。佛祖言教。如家常",
    "X83n1578_025:0682c23": "茶飯。離此之外。別有為人處也無。子曰。汝道寰中天",
    "X83n1578_025:0682c24": "子勅。還假堯舜禹湯也無。師欲進語。子以拂子摵師",
    "X83n1578_025:0683a01": "口曰。汝發意來。早有三十棒也。師即開悟。再拜便行。",
    "X83n1578_025:0683a02": "子曰。且來闍黎。師不顧。子曰。汝到不疑之地耶。師以",
    "X83n1578_025:0683a03": "手掩耳。後作典座。子曰。厨務勾當不易。師曰不敢。子",
    "X83n1578_025:0683a04": "曰。煑粥耶蒸飯耶。師曰。人工淘米著火。行者煑粥蒸",
    "X83n1578_025:0683a05": "飯。子曰。汝作甚麼。師曰。和尚慈悲放他閑去。一日侍",
    "X83n1578_025:0683a06": "投子遊菜園。子度拄杖與師。師接得便隨行。子曰。理",
    "X83n1578_025:0683a07": "合恁麼。師曰。與和尚提鞋挈杖。也不為分外。子曰。有",
    "X83n1578_025:0683a08": "同行在師曰那一人不受教。子休去。至晚問師。早來",
    "X83n1578_025:0683a09": "說話未盡。師曰。請和尚舉。子曰。卯生日。戌生月。師即",
    "X83n1578_025:0683a10": "點燈來。子曰。汝上來下去。總不徒然。師曰。在和尚左",
    "X83n1578_025:0683a11": "右。理合如此。子曰。奴兒婢子。誰家屋裏無。師曰。和尚",
    "X83n1578_025:0683a12": "年尊。缺他不可。子曰。得恁慇懃。師曰。報恩有分　大觀",
    "X83n1578_025:0683a13": "初。開封尹李孝壽。奏師道行。卓冠叢林。宜有以褒顯",
    "X83n1578_025:0683a14": "之。勅賜紫及定照師號。師力陳昔誓。不受利名。具表",
    "X83n1578_025:0683a15": "辭。上不允。令孝壽躬往。諭天子旌善之意。師確然不",
    "X83n1578_025:0683a16": "回。上怒。收付有司。有司憐其無罪曰。長老枯瘁。有疾",
    "X83n1578_025:0683a17": "乎。言有疾即於法免刑。師曰。已悉厚意。乃不敢妄言。",
    "X83n1578_025:0683a18": "實無疾也。恬然受刑。編管淄州。從之者愈眾。明年冬",
    "X83n1578_025:0683a19": "勅自便。菴于芙蓉湖　示眾。略曰。夫出家者。為厭塵",
    "X83n1578_025:0683a20": "勞。求脫生死。休心息念。斷絕攀緣。遇聲遇色。如石上",
    "X83n1578_025:0683a21": "栽花。見利見名。如眼中著屑。無始以來。此等不是不",
    "X83n1578_025:0683a22": "曾經歷。何須苦苦貪戀。如今不歇。更待何時。能盡今",
    "X83n1578_025:0683a23": "時。更有何事。若得心中無事。佛祖猶是冤家。一切世",
    "X83n1578_025:0683a24": "事。自然冷淡。方始那邊相應。你不見。隱山至死不肯",
    "X83n1578_025:0683b01": "見人。趙州至死不肯告人。匾擔拾橡栗為食。大梅以",
    "X83n1578_025:0683b02": "荷葉為衣。紙衣道者祇披紙。玄泰上座祇著布。石霜",
    "X83n1578_025:0683b03": "置枯木堂。與人坐臥。祇要死了你心。投子使人辦米",
    "X83n1578_025:0683b04": "同煑共餐。要得省取你事。且從上諸聖。有如此榜樣。",
    "X83n1578_025:0683b05": "若無長處。如何甘得。諸仁者。若也於斯體究。的不虧",
    "X83n1578_025:0683b06": "人。若也不肯承當。向後深恐費力。又云。山僧今日向",
    "X83n1578_025:0683b07": "諸人說家門。已是不著便。豈可更去陞堂入室。拈槌",
    "X83n1578_025:0683b08": "竪拂。張眉努目。東棒西喝。如癎病發相似。不見達磨",
    "X83n1578_025:0683b09": "西來。少室山下面壁九年。二祖至於立雪斷臂。可謂",
    "X83n1578_025:0683b10": "受盡艱辛。然而達磨不曾措一辭。二祖不曾問著一",
    "X83n1578_025:0683b11": "句。喚達磨作不為人得麼。喚二祖作不求師得麼",
    "X83n1578_025:0683b12": "　作五偈述其門風。一曰妙唱不干舌。偈曰。剎剎塵塵",
    "X83n1578_025:0683b13": "處處談。不參禪處善財參。空生也解通消息。花雨巖",
    "X83n1578_025:0683b14": "前鳥不銜。二曰。死蛇驚出草。偈曰。日炙風吹草裏埋。",
    "X83n1578_025:0683b15": "觸他毒氣又還乖。闇地若教開死口。長安依舊絕人",
    "X83n1578_025:0683b16": "來。三曰解鍼枯骨吟。偈曰。死中活得是非常。密用他",
    "X83n1578_025:0683b17": "家別有長。半夜髑髏吟一曲。氷河紅燄却清凉。四曰",
    "X83n1578_025:0683b18": "鐵鋸和三臺。偈曰。不是宮商調。誰人和一場。伯牙何",
    "X83n1578_025:0683b19": "所措。此曲舊來長。五曰古今無間。偈曰。一法元無萬",
    "X83n1578_025:0683b20": "法空。個中那許悟圓通。將謂少林消息斷。桃花依舊",
    "X83n1578_025:0683b21": "笑春風　政和八年五月十四日。索筆書偈曰。吾年",
    "X83n1578_025:0683b22": "七十六。世緣今已足。生不愛天堂。死不怕地獄。撒手",
    "X83n1578_025:0683b23": "橫身三界外。騰騰任運何拘束。移時乃逝。",
    "X83n1578_025:0683b24": "▲隨州大洪山報恩禪師衛之黎陽劉氏子。世皆碩",
    "X83n1578_025:0683c01": "儒。師未冠。舉方略。擢上第。後厭塵境。請于朝。乞謝簪",
    "X83n1578_025:0683c02": "紱為僧。上從其請。遂游心祖道。至投子。未久即悟心",
    "X83n1578_025:0683c03": "要。子曰。汝再來人也。宜自護持。與張無盡友善。張甞",
    "X83n1578_025:0683c04": "以書問三教大要曰。清凉疏第三卷。西域邪見。不出",
    "X83n1578_025:0683c05": "四見。此方儒道。亦不出此四見。如莊老。計自然為因。",
    "X83n1578_025:0683c06": "能生萬物。即是邪因。易曰。太極生兩儀。太極為因。亦",
    "X83n1578_025:0683c07": "是邪因。若謂一陰一陽之謂道。能生萬物。亦是邪因。",
    "X83n1578_025:0683c08": "若計一為虗無。則是無因。今疑老子自然。與西天外",
    "X83n1578_025:0683c09": "道自然不同。何以言之。老子曰。常無欲以觀其妙。常",
    "X83n1578_025:0683c10": "有欲以觀其徼。無欲則常。有徼則已入其道矣。謂之",
    "X83n1578_025:0683c11": "邪因。豈有說乎。易曰。一陰一陽之謂道。陰陽不測之",
    "X83n1578_025:0683c12": "謂神。神也者。妙萬物而為言。寂然不動。感而遂通天",
    "X83n1578_025:0683c13": "下之故。今乃破陰陽變易之道。為邪因。撥去不測之",
    "X83n1578_025:0683c14": "神。豈有說乎。望紙後批示。以斷疑網故也。師答曰。西",
    "X83n1578_025:0683c15": "域外道宗多塗。要其會歸。不出有無四見而已。謂有",
    "X83n1578_025:0683c16": "見。無見。亦有亦無見。非有非無見也。盖不即一心為",
    "X83n1578_025:0683c17": "道。則道非我有。故名外道。不即諸法是心。則法隨見",
    "X83n1578_025:0683c18": "異。故名邪見。如謂之有。有則有無。如謂之無。無則無",
    "X83n1578_025:0683c19": "有。有無則有見競生。無有則無見斯起。若亦有亦無",
    "X83n1578_025:0683c20": "見。非有非無見。亦猶是也。夫不能離諸見。則無以明",
    "X83n1578_025:0683c21": "自心。無以明自心。則不能知正道矣。故經云。言詞所",
    "X83n1578_025:0683c22": "說法。小智妄分別。不能了自心。云何知正道。又曰。有",
    "X83n1578_025:0683c23": "見即為垢。此則未為見。遠離於諸見。如是乃見佛。以",
    "X83n1578_025:0683c24": "此論之。邪正異塗。正由見悟殊致故也。故清凉。以莊",
    "X83n1578_025:0684a01": "老計道法自然。能生萬物。易謂太極生兩儀。一陰一",
    "X83n1578_025:0684a02": "陽之謂道。以自然太極為因。一陰一陽為道。能生萬",
    "X83n1578_025:0684a03": "物。則是邪因。計一為虗無。則是無因。甞試論之。夫三",
    "X83n1578_025:0684a04": "界惟心。萬緣一致。心生故法生。心滅故法滅。推而廣",
    "X83n1578_025:0684a05": "之。彌綸萬有而非有。統而會之。究竟寂滅而非無。非",
    "X83n1578_025:0684a06": "無亦非非無。非有亦非非有。四執既亡。百非斯遣。則",
    "X83n1578_025:0684a07": "自然因緣。皆為戲論。虗無真實。俱是假名矣。至若謂",
    "X83n1578_025:0684a08": "太極陰陽能生萬物。常無常有。斯為眾妙之門。陰陽",
    "X83n1578_025:0684a09": "不測。是謂無方之神。雖聖人設教示悟多方。然既異",
    "X83n1578_025:0684a10": "一心。寧非四見。何以明之。盖虗無為道。道則是無。若",
    "X83n1578_025:0684a11": "自然。若太極。若一陰一陽為道。道則是有。常無常有。",
    "X83n1578_025:0684a12": "則是亦有亦無。陰陽不測。則是非有非無。先儒或謂。",
    "X83n1578_025:0684a13": "妙萬物謂之神。則非物。物物(物物似應作非物)則亦是無。故",
    "X83n1578_025:0684a14": "西天諸大論師。皆以心外有法為外道。萬法惟心為",
    "X83n1578_025:0684a15": "正宗。盖以心為宗。則諸見自亡。言雖或異。未足以為",
    "X83n1578_025:0684a16": "異也。心外有法。則諸見競生。言雖或同。未足以為同",
    "X83n1578_025:0684a17": "也。雖然。儒道聖人。固非不知之。乃存而不論耳。良以",
    "X83n1578_025:0684a18": "未即明指一心為萬法之宗。雖或言之。猶不論也。如",
    "X83n1578_025:0684a19": "西天外道。皆大權菩薩。示化之所施為。橫生諸見。曲",
    "X83n1578_025:0684a20": "盡異端。以明佛法是為正道。此其所以為聖人之道。",
    "X83n1578_025:0684a21": "順逆皆宗。非思議之所能知矣。故古人有言。緣昔真",
    "X83n1578_025:0684a22": "宗未至。孔子且以繫心。今知理有所歸。不應猶執權",
    "X83n1578_025:0684a23": "教。然知權之為權。未必知權也。知權之為實。斯知權",
    "X83n1578_025:0684a24": "矣。是亦周孔老莊。設教立言之本意。一大事因緣之",
    "X83n1578_025:0684b01": "所成始。所成終也。然則三教一心。同塗異轍。究竟道",
    "X83n1578_025:0684b02": "宗。本無言說。非維摩大士。孰能知此意也。",
    "X83n1578_025:0684b03": "▲東京慧林宗本圓照禪師無錫管氏子。謁天衣。衣",
    "X83n1578_025:0684b04": "舉天親從彌勒內宮而下。無著問云。人間四百年。彼",
    "X83n1578_025:0684b05": "天為一晝夜。彌勒於一時中。成就五百億天子。證無",
    "X83n1578_025:0684b06": "生法忍。未審說甚麼法。天親曰。祇說這個法。如何是",
    "X83n1578_025:0684b07": "這個法。師久而開悟。而喜寢。鼻息齁齁。聞者厭之。白",
    "X83n1578_025:0684b08": "於衣。衣曰。此子吾家精進幢也。汝輩他日當依賴之。",
    "X83n1578_025:0684b09": "無多談。衣一日室中問師。即心即佛時如何。師曰。殺",
    "X83n1578_025:0684b10": "人放火有甚麼難。名遂藉甚　高麗僧統義天。以王",
    "X83n1578_025:0684b11": "子奉國命。使於朝。聞師名。請以弟子禮見。問其所得。",
    "X83n1578_025:0684b12": "以華嚴經對。師曰。華嚴經。三身佛。報身說耶。化身說",
    "X83n1578_025:0684b13": "耶。法身說耶。義曰。法身說。師曰。法身徧周沙界。當時",
    "X83n1578_025:0684b14": "聽眾何處蹲立。義茫然無對　李端愿居士。世以佛",
    "X83n1578_025:0684b15": "學名。師問曰。十方同聚會。個個學無為。既曰無為。作",
    "X83n1578_025:0684b16": "麼生學。李無對　神宗最重師。甞召對。師翛然自如。",
    "X83n1578_025:0684b17": "無所加損。出都日。王公貴人送者。車騎相屬。師誨之",
    "X83n1578_025:0684b18": "曰。歲月不可把玩。老病不與人期。惟勤修勿怠。是真",
    "X83n1578_025:0684b19": "相為。聞者莫不感動　出世於瑞光。開堂日。集眾。擊",
    "X83n1578_025:0684b20": "鼓。鼓旋於地圓轉震響。眾驚却。有僧出曰。此和尚法",
    "X83n1578_025:0684b21": "雷震地之祥也。言畢。失僧所在。自是法席日盛。眾恒",
    "X83n1578_025:0684b22": "五百　住淨慈。時民張氏。有女子死。母夢女以罪報",
    "X83n1578_025:0684b23": "為蛇。覺得蛇棺下。持詣師。為說法。令置故處。俄有黑",
    "X83n1578_025:0684b24": "蟬。翔棺上。而蛇亡。母祝曰。果我女。入我籠。更持汝詣",
    "X83n1578_025:0684c01": "淨慈。果入。師復為說法。其夕夢女曰。二報幸解脫矣",
    "X83n1578_025:0684c02": "　元符二年十二月甲子。將入滅。沐浴而臥。門弟子",
    "X83n1578_025:0684c03": "環擁請曰。和尚道徧天下。今日不可無偈。幸強起安",
    "X83n1578_025:0684c04": "坐。師熟視曰。癡子。我尋常尚懶作偈。今日特地圖個",
    "X83n1578_025:0684c05": "甚麼。尋常要臥便臥。不可今日特地坐也。索筆大書",
    "X83n1578_025:0684c06": "曰。後事付守榮。擲筆憨臥。撼之已去矣。師老隱于蘇",
    "X83n1578_025:0684c07": "之靈巖。門弟子遂塔全身焉。",
    "X83n1578_025:0684c08": "洪覺範曰。富鄭公。居洛中。見顒華嚴誦本語。作偈",
    "X83n1578_025:0684c09": "寄之曰。因見顒師悟入深。夤緣傳得老師心。東南",
    "X83n1578_025:0684c10": "謾說江山遠。目對靈光與妙音。王顯謨。漢之初見",
    "X83n1578_025:0684c11": "本登座。以目四顧。乃證本心。予聞馬鳴曰。如來在",
    "X83n1578_025:0684c12": "世。眾生色心殊勝。圓音一演。隨類得解。今去佛之",
    "X83n1578_025:0684c13": "世。二千餘年。而能使王公貴人。聞風而悟。瞻顏而",
    "X83n1578_025:0684c14": "證。則其大願真慈之力。無媿紹隆之職者。",
    "X83n1578_025:0684c15": "▲東京法雲寺法秀禪師秦州辛氏子。母夢老僧托",
    "X83n1578_025:0684c16": "宿。覺而有娠。先是麥積山老僧。與應乾寺魯和尚者",
    "X83n1578_025:0684c17": "善。甞欲從魯遊方。魯老之既去。謂魯曰。他日當尋我",
    "X83n1578_025:0684c18": "竹鋪坡前鐵場嶺下。魯後聞其所。俄有兒生。既往視",
    "X83n1578_025:0684c19": "之。兒為一笑。三歲。願從魯歸。遂承魯姓。十九試經圓",
    "X83n1578_025:0684c20": "具。習圓覺華嚴。妙入精義。而頗疑禪宗。至隨州護國。",
    "X83n1578_025:0684c21": "讀淨果禪師碑曰。僧問報慈。如何是佛性。慈曰誰無。",
    "X83n1578_025:0684c22": "又問淨果。果曰誰有。其僧因有悟。師大笑曰。豈佛性",
    "X83n1578_025:0684c23": "敢有無之。矧又曰因以有悟哉。其氣拂膺。聞壞禪師",
    "X83n1578_025:0684c24": "法席之盛。徑往參謁。懷貌寒危坐。垂涕沾衣。師初易",
    "X83n1578_025:0685a01": "之。懷收涕問。座主講何經。師曰華嚴。曰華嚴以何為",
    "X83n1578_025:0685a02": "宗。師曰法界為宗。曰法界以何為宗。師曰以心為宗。",
    "X83n1578_025:0685a03": "曰心以何為宗。師無對。懷曰。毫釐有差。天地懸隔。汝",
    "X83n1578_025:0685a04": "當自看。必有發明。後聞僧舉。白兆參報慈。情未生時",
    "X83n1578_025:0685a05": "如何。慈曰隔。師忽大悟　住真州長蘆。眾千人。有全",
    "X83n1578_025:0685a06": "椒長老至登座。眾目笑之。無出問者。師出拜趨問。如",
    "X83n1578_025:0685a07": "何是法秀自己。椒笑曰。秀鐵面。乃不識自己乎。師曰。",
    "X83n1578_025:0685a08": "當局者迷。一眾服其荷法心　長蘆福長老。道眼不",
    "X83n1578_025:0685a09": "明。常將所得施利。舟載往上江齋僧。師聞之。往驗其",
    "X83n1578_025:0685a10": "虗實。適至見福上堂云。入荒田不揀。可殺顢頇。信手",
    "X83n1578_025:0685a11": "拈來草。猶較些子。便下座。師大驚曰。說禪如此。誰道",
    "X83n1578_025:0685a12": "不會。乃謂諸方生滅也。遂躬造方丈禮謁。具說前事。",
    "X83n1578_025:0685a13": "仍請益提唱之語。福為依文解義。師曰。若如此。諸方",
    "X83n1578_025:0685a14": "不漫道。你不會禪。福不肯。師曰。請打鐘集眾。有法秀",
    "X83n1578_025:0685a15": "上座在此。與和尚理會。福休去　李伯時。善畫馬。師",
    "X83n1578_025:0685a16": "呵曰。汝士大夫。以畫名。矧又畫馬期人誇妙。妙入馬",
    "X83n1578_025:0685a17": "腹中。亦足懼。伯時遂絕筆。師勸畫觀音贖過。黃魯直。",
    "X83n1578_025:0685a18": "工豔詞。師亦詆呵之。魯直笑曰。又當置我馬腹耶。師",
    "X83n1578_025:0685a19": "曰。汝以豔語。動天下人婬心。不止馬腹。正怨生泥犂",
    "X83n1578_025:0685a20": "耳。黃竦然悔謝。遂勵精求道　元祐五年八月示寂。",
    "X83n1578_025:0685a21": "將入滅。呼侍者。更衣安坐。說偈曰。來時無物去時空。",
    "X83n1578_025:0685a22": "南北東西事一同。六處住持無所補。師良久。監寺惠",
    "X83n1578_025:0685a23": "當進曰。和尚何不道末後句。師曰。珍重珍重。言訖而",
    "X83n1578_025:0685a24": "逝。",
    "X83n1578_025:0685b01": "▲延恩法安禪師亦天衣嗣。至黃山如意院。見敗屋",
    "X83n1578_025:0685b02": "破垣。無以蔽風雨。安求居之。十年。大廈如化。成乃",
    "X83n1578_025:0685b03": "棄去。下江漢。航二浙。上天台。泝淮汶所至接物利",
    "X83n1578_025:0685b04": "生。未甞失言。亦未甞失人。晚居武寧延恩寺。草屋",
    "X83n1578_025:0685b05": "數楹。敗牀不簀。師殊安之。令尹紏豪右。謀為一新。",
    "X83n1578_025:0685b06": "師笑曰。檀法本以度人。今非其發心而強之。是名",
    "X83n1578_025:0685b07": "作業。不名佛事也。棲止十年。而叢林成。僧至如歸。",
    "X83n1578_025:0685b08": "師與秀師昆弟。且相得。秀所居莊嚴妙天下。說法",
    "X83n1578_025:0685b09": "如雲雨。其威光可以為兄弟。接羽翼而天飛也。秀",
    "X83n1578_025:0685b10": "以書招師。師讀之一笑而已。僧問其故。師笑曰。吾",
    "X83n1578_025:0685b11": "始見秀有英氣謂可語。乃今而後知其癡。癡人正",
    "X83n1578_025:0685b12": "不可與語也。問者瞚視久之曰。何哉。師曰。比丘法。",
    "X83n1578_025:0685b13": "當一鉢行四方。秀既不能爾。乃於八達衢頭架大",
    "X83n1578_025:0685b14": "屋。從人乞飯。以養數百閑漢。非癡乎。師每謂人曰。",
    "X83n1578_025:0685b15": "萬事隨緣。是安樂法。元豐甲子七月。命弟子取方",
    "X83n1578_025:0685b16": "丈文書。聚火焚之。以院事付一僧。八月辛未歿。",
    "X83n1578_025:0685b17": "▲禮部楊傑居士字次公。號無為。歷參諸名宿。晚從",
    "X83n1578_025:0685b18": "天衣遊。衣每引老龐機語。令參究深造。後奉祠太山。",
    "X83n1578_025:0685b19": "一日雞初鳴。覩日如盤湧。忽大悟。乃別老龐偈曰。男",
    "X83n1578_025:0685b20": "大須婚。女大須嫁。討甚閑工夫。更說無生話。書寄衣。",
    "X83n1578_025:0685b21": "衣稱善　會芙蓉楷禪師。公曰。與師相別幾年。蓉曰",
    "X83n1578_025:0685b22": "七年。公曰。學道來。參禪來。蓉曰。不打這鼓笛。公曰。恁",
    "X83n1578_025:0685b23": "麼則空游山水。百無所能也。蓉曰。別來未久。善能高",
    "X83n1578_025:0685b24": "鑒。公大笑　公有辭世偈曰。無一可戀。無一可捨。太",
    "X83n1578_025:0685c01": "虗空中。之乎者也。將錯就錯。西方極樂。",
    "X83n1578_025:0685c02": "▲金陵蔣山法泉禪師晚奉詔住大相國智海禪寺。",
    "X83n1578_025:0685c03": "問眾曰。赴智海。留蔣山。去就孰是。眾皆無對。師索筆",
    "X83n1578_025:0685c04": "書偈曰。非佛非心徒擬議。得皮得髓謾商量。臨行珍",
    "X83n1578_025:0685c05": "重諸禪侶。門外千山正夕陽。書畢坐逝。",
    "X83n1578_025:0685c06": "▲明州大梅法英禪師宣和初。勅天下僧尼為德士。",
    "X83n1578_025:0685c07": "師肆筆解老子。詣進。上稱善。人以為諛。明年秋。詔復",
    "X83n1578_025:0685c08": "天下僧尼。師獨無改志。紹興初。晨起戴樺皮冠。披鶴",
    "X83n1578_025:0685c09": "氅。執象簡。穿朱履。使擊鼓集眾陞座。召大眾曰。蘭芳",
    "X83n1578_025:0685c10": "春谷菊秋籬。物物榮枯各有時。昔毀僧尼專奉道。後",
    "X83n1578_025:0685c11": "平道佞復僧尼。且道。僧尼形相作麼生復。取冠示眾",
    "X83n1578_025:0685c12": "曰。吾頂從來似月圓。雖冠其髮不成仙。今朝拋下無",
    "X83n1578_025:0685c13": "遮障。放出神光照碧天。擲之於地。隨易僧服。提鶴氅",
    "X83n1578_025:0685c14": "曰。如來昔日貿皮衣。數載慙將鶴氅披。還我丈夫調",
    "X83n1578_025:0685c15": "御服。須知此物不相宜。擲之。舉象簡曰。為嫌禪板太",
    "X83n1578_025:0685c16": "無端。豈料遭他象簡瞞。今日因何忽放下。普天致仕",
    "X83n1578_025:0685c17": "老仙官。擲之。提朱履曰。達磨携將一隻歸。兒孫從此",
    "X83n1578_025:0685c18": "赤脚走。借他朱履代麻鞋。休道時難事掣肘。化鵬未",
    "X83n1578_025:0685c19": "遇不如鵾。畵虎不成反類狗。擲之。橫拄杖曰。今朝拄",
    "X83n1578_025:0685c20": "杖化為龍。分破華山千萬重。復倚肩曰。珍重佛心真",
    "X83n1578_025:0685c21": "聖主。好將堯德振吾宗。擲下拄杖。斂目而逝。",
    "X83n1578_025:0685c22": "▲邢州開元法明上座得法報本。歸里落魄。多嗜酒",
    "X83n1578_025:0685c23": "呼盧。醉則唱柳詞數闋。人呼為醉和尚。一日謂寺眾",
    "X83n1578_025:0685c24": "曰。吾明旦當行。汝等無他往。眾竊笑之。翌晨攝衣就",
    "X83n1578_025:0686a01": "座。大呼曰。吾去矣。聽吾一偈。眾聞奔視。師乃曰。平生",
    "X83n1578_025:0686a02": "醉裏顛蹶。醉裏却有分別。今宵酒醒。何處楊柳岸。曉",
    "X83n1578_025:0686a03": "風殘月。言訖寂然。撼之已委蛻矣。",
    "X83n1578_025:0686a04": "▲簽判劉經臣居士字興朝。初於佛法未之信。會東",
    "X83n1578_025:0686a05": "林總禪師吳廸之。因醉心祖道。既而謁慧林冲。於僧",
    "X83n1578_025:0686a06": "問雪竇。如何是諸佛本源。竇曰千峰寒色語下。有省",
    "X83n1578_025:0686a07": "歲餘官雒幕。謁韶山杲。將去任辭韶。韶曰。公如此用",
    "X83n1578_025:0686a08": "心。何愁不悟。爾後或有非常境界。無量歡喜。宜急收",
    "X83n1578_025:0686a09": "拾。收拾得。即成法器。收拾不得。或致失心。未幾復謁",
    "X83n1578_025:0686a10": "智海。請問因緣。海曰。古人道。平常心是道。你十二時",
    "X83n1578_025:0686a11": "中。放光動地。不自覺知。向外馳求。轉疎轉遠。公益疑",
    "X83n1578_025:0686a12": "不解。一夕入室。海舉波羅提尊者。對香至王見性是",
    "X83n1578_025:0686a13": "佛之語問。公不能對。疑甚。歸寢。至五鼓覺。方追念間。",
    "X83n1578_025:0686a14": "見種種異相。表裏通徹。六根震動。天地迴旋。如雲開",
    "X83n1578_025:0686a15": "月現。喜不自勝。因憶韶山所囑。遂抑之。及明趨智海。",
    "X83n1578_025:0686a16": "以所得告。海為證據。且曰。更須用得始得。公曰。莫要",
    "X83n1578_025:0686a17": "履踐否。海厲聲曰。這個是甚麼事。却說履踐。公默契。",
    "X83n1578_025:0686a18": "遂著明道諭儒篇。以警世曰。明道在乎見性。余之所",
    "X83n1578_025:0686a19": "悟者。見性而已。孟子曰。口之於味也。目之於色也。耳",
    "X83n1578_025:0686a20": "之於聲也。鼻之於臭也。四肢之於安逸也性也。楊子",
    "X83n1578_025:0686a21": "曰。視聽言貌思。性所有也。有見於此。則能明乎道矣。",
    "X83n1578_025:0686a22": "當知道不遠人。人之於道。猶魚之於水。未甞須臾離",
    "X83n1578_025:0686a23": "也。唯其迷己逐物。故終身由之而不知。佛曰大覺。儒",
    "X83n1578_025:0686a24": "曰先覺。盖覺此耳。昔人有言曰。今古應無墜。分明在",
    "X83n1578_025:0686b01": "目前。又曰。大道祇在目前。要且目前難覩。欲識大道",
    "X83n1578_025:0686b02": "真體。不離聲色言語。又曰。夜夜抱佛眠。朝朝還共起。",
    "X83n1578_025:0686b03": "起坐鎮相隨。語默同居止。欲識佛去處。祇這語聲是。",
    "X83n1578_025:0686b04": "此佛者之語道為最親者。立則見其參於前也。在輿",
    "X83n1578_025:0686b05": "則見其倚于衡也。瞻之在前也。忽焉地後也。取之左",
    "X83n1578_025:0686b06": "右逢其原也。此儒者之語道最邇者。奈何此道惟可",
    "X83n1578_025:0686b07": "心傳。不立文字。故世尊拈花。而妙心傳於迦葉。達磨",
    "X83n1578_025:0686b08": "面壁。而宗旨付於神光。六葉既敷。千花競秀。分宗列",
    "X83n1578_025:0686b09": "派。各有門庭。故或瞬目揚眉。擎拳舉指。或行棒行喝。",
    "X83n1578_025:0686b10": "竪拂拈槌。或持叉張弓。輥毬舞笏。或拽石搬土。打鼓",
    "X83n1578_025:0686b11": "吹毛。或一默一言。一噓一笑。乃至種種方便。皆是親",
    "X83n1578_025:0686b12": "切為人。然祇為太親故。人多罔措。瞥然見者。不隔絲",
    "X83n1578_025:0686b13": "毫。其或沉吟。迢迢萬里。欲明道者。宜無忽焉。祖祖相",
    "X83n1578_025:0686b14": "傳。至今不絕。真得吾儒所謂憤而不發。開而弗違者",
    "X83n1578_025:0686b15": "矣。余之有得。實在此門。反思吾儒。自有此道。良哉孔",
    "X83n1578_025:0686b16": "子之言。默而識之。一以貫之。故目擊而道存。指掌而",
    "X83n1578_025:0686b17": "意喻。凡若此者。皆合宗門之妙旨。得教外之真機。然",
    "X83n1578_025:0686b18": "而孔子之道。傳之子思。子思傳之孟子。孟子既沒。不",
    "X83n1578_025:0686b19": "得其傳。而所以傳於世者。特文字耳。故余之學。必求",
    "X83n1578_025:0686b20": "自得而後已。幸余一夕開悟。凡目之所見。耳之所聞。",
    "X83n1578_025:0686b21": "心之所思。口之所談。手足之所運動。無非妙者。得之",
    "X83n1578_025:0686b22": "既久。日益見前。每以與人。人不能受。然後知其妙。道",
    "X83n1578_025:0686b23": "果不可以文字傳也。嗚呼是道也。有其人則傳。無其",
    "X83n1578_025:0686b24": "人則絕。余既得之矣。誰其似之乎。終余之身。而有其",
    "X83n1578_025:0686c01": "人耶。無其人耶。所不可得而知也。故為記頌歌語。以",
    "X83n1578_025:0686c02": "流播其事。而又著此篇。以諭吾徒云。",
    "X83n1578_025:0686c03": "幻寄曰。簽判不能于千峯寒色瞥地。遂帶累波羅",
    "X83n1578_025:0686c04": "提尊者。入無尾巴猢孫隊中。輪轉流浪悲夫。",
    "X83n1578_025:0686c05": "▲杭州淨土院惟政禪師律身精嚴。蔣侍郎堂。與師",
    "X83n1578_025:0686c06": "為方外交。蔣一日語師曰。明日有客集。願師來灑以",
    "X83n1578_025:0686c07": "甘露。師諾之矣。明日遣人要之。師以一偈授曰。昨日",
    "X83n1578_025:0686c08": "曾將今日期。出門倚杖又思惟。為僧祇合居巖谷。國",
    "X83n1578_025:0686c09": "士筵中甚不宜。竟不往　有問者曰。師以禪師名。乃",
    "X83n1578_025:0686c10": "不談禪。何也。師曰。日夜煩萬象敷演耳。言語有間。而",
    "X83n1578_025:0686c11": "此法無盡。所謂造化無盡藏也。師恒騎黃犢。故俗呼",
    "X83n1578_025:0686c12": "政黃牛。",
    "X83n1578_025:0686c14": "指月錄卷之二十五"
}