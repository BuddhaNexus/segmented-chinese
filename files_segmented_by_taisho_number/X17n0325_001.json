{
    "X17n0325_001:0283a03": "楞伽經纂序",
    "X17n0325_001:0283a05": "洪惟。此道不容以聲。靈山破顏而法已傳。少林面壁",
    "X17n0325_001:0283a06": "而意默示。惟授心要不立言文。俾之眉宇相得而大",
    "X17n0325_001:0283a07": "道無餘。針艾不施而沉痾頓釋。奈何學者。膠於曩昔",
    "X17n0325_001:0283a08": "之業習。搖於知見之風波。菴摩漸熟者不無。日輪頓",
    "X17n0325_001:0283a09": "照者或寡。月氛俱現。金礦混殽。遂使妙明每多塵翳。",
    "X17n0325_001:0283a10": "而況世久而傳必謬。師多而習必訛。不載之書。何以",
    "X17n0325_001:0283a11": "示證。於是。我祖爰自西來。指出秘文。併以傳授。將使",
    "X17n0325_001:0283a12": "世替而法愈固。人訛而文尚存。但有志於披砂。亦何",
    "X17n0325_001:0283a13": "艱於得寶。我祖達磨甞曰。吾有楞伽四卷。是諸佛之",
    "X17n0325_001:0283a14": "心印。付之二祖。祝俾護持。傳之老師。歷代稱讚。盖取",
    "X17n0325_001:0283a15": "大乘之器。授之上味之珍。咸滌細微愆。置彼真淨地。",
    "X17n0325_001:0283a16": "只為竺廣異壤。文語殊音。覽者彌旬。困於句讀。安能",
    "X17n0325_001:0283a17": "披文見義。了然得於心胷哉。深嘆覺皇妙旨。因循與",
    "X17n0325_001:0283a18": "蠧俱捐。想惟諸聖之寒心。豈有仁人而坐視。愚甞於",
    "X17n0325_001:0283a19": "此精誠嚮慕。意義潛通。繼晷披尋。大理昭晣。深嘆前",
    "X17n0325_001:0283a20": "文僻古。遂令後學輟觀。於是纂敘玄樞。為之詮注。方",
    "X17n0325_001:0283a21": "啟琅函秘典。蠲日施功。果然金飾婦人。中宵見夢。強",
    "X17n0325_001:0283a22": "鞭不敏。鄙頌兼成。願階學徒。目觀心了。朞年之久。四",
    "X17n0325_001:0283a23": "軸已周。不敢與正經竝行。但號曰楞伽經纂。遂以百",
    "X17n0325_001:0283a24": "八句義。列為七十餘門。撮彼玄機。隨為標目。使學者",
    "X17n0325_001:0283b01": "披文得義。以義證心。非特佛印可傳。抑使雄文不墜。",
    "X17n0325_001:0283b02": "噫。眾生昏昧。習業纏綿。不知自擲家財。終日為他運",
    "X17n0325_001:0283b03": "糞。性識飄忽。老死奔馳。乃至埋沒四生。輪迴六趣。間",
    "X17n0325_001:0283b04": "有上乘之士。難逃邊見之塵。泯心相於斷空者。不知",
    "X17n0325_001:0283b05": "其反溺於無。認靈識之幻塵者。不知其反墮於有。無",
    "X17n0325_001:0283b06": "為大道。寧落識塵。擬議迷源。澄神愈動。靈光相續。影",
    "X17n0325_001:0283b07": "裏藏身。默坐觀空。窟中活計。況乃見聞覺識。認作真",
    "X17n0325_001:0283b08": "如。那將文字語言。師為密旨。但得靈源返本。何虞諸",
    "X17n0325_001:0283b09": "法不真。故我能仁大垂方便。闡一心之妙。杜諸見之",
    "X17n0325_001:0283b10": "邪。必欲醇酌醍醐。待將普灌窮子。以出世慧。入凡夫",
    "X17n0325_001:0283b11": "心。指擿瑕玭。洗除垢染。七性七義。鍛鍊真心。三相四",
    "X17n0325_001:0283b12": "禪。簡除情識。立四小果。以排空想。述五無間。以袪妄",
    "X17n0325_001:0283b13": "緣。念所證之未圓。遂分十地。究諸法之無相。乃示七",
    "X17n0325_001:0283b14": "空。三智三身。而俾之同歸法身。二法五法。而俾之共",
    "X17n0325_001:0283b15": "底如法。只為情存見量。誰知失在錙銖。因示離想之",
    "X17n0325_001:0283b16": "混槃。乃顯無我之識藏。斷妄絲而不令相續。俾寶印",
    "X17n0325_001:0283b17": "而使佩真空。滅有非有情。超性非性覺。將欲為後來。",
    "X17n0325_001:0283b18": "絕情見之寶。開自覺之場。冀鑛石都捐。即真金徧體。",
    "X17n0325_001:0283b19": "而乃關防位前之岐徑。點檢地上之瘢痕。刮削透金",
    "X17n0325_001:0283b20": "塵。發明隔羅膜。咸使二障頓盡。無乘可登。永脫世世",
    "X17n0325_001:0283b21": "垢衣。坐進如如妙地。是故。寶藏垂標。而獨謂之心品。",
    "X17n0325_001:0283b22": "江西稱讚。而甞嘆其無門。謂之心品。則心外無宗。謂",
    "X17n0325_001:0283b23": "之無門。則有門離法。仰斯妙旨。實有真歸。寶貨森陳。",
    "X17n0325_001:0283b24": "只求大價。醫方紛委。曲為微痾。大價得而諸貨可捐。",
    "X17n0325_001:0283c01": "微痾除而群方何用。先佛授受唯是一心。秘典密嚴",
    "X17n0325_001:0283c02": "只除心病。真識空寂。緣妄情生。空寂還源。情塵自泯。",
    "X17n0325_001:0283c03": "即此真識廓爾無依。心境俱忘。緣續永離。是謂正智。",
    "X17n0325_001:0283c04": "豈有他求。探得元珠。不出家中舊物。抉除翳眼。自然",
    "X17n0325_001:0283c05": "空裏無花。水非別體。而一任成波。鑑無自心。而何妨",
    "X17n0325_001:0283c06": "照物。上佛密意。千聖同歸。楮毫可殫。稱讚莫盡。此愚",
    "X17n0325_001:0283c07": "所以不辭爝火以助日光。普願有情同居無漏。太姥",
    "X17n0325_001:0283c08": "居人楊彥國序",
    "X17n0325_001:0283c12": "楞伽經纂目次",
    "X17n0325_001:0283c13": "序",
    "X17n0325_001:0283c14": "卷第一",
    "X17n0325_001:0283c15": "一切佛語心品第一",
    "X17n0325_001:0283c16": "指明真相分第一了妄明真分第二",
    "X17n0325_001:0283c17": "澄識明心分第三超乘證幻分第四",
    "X17n0325_001:0283c18": "有無俱遣分第五漸淨即頓分第六",
    "X17n0325_001:0283c19": "離二種聲聞分第七常不思議差別分第八",
    "X17n0325_001:0283c20": "生死涅槃差別分第九",
    "X17n0325_001:0283c21": "一切法不生差別分第十",
    "X17n0325_001:0283c22": "五無間種性差別分第十一",
    "X17n0325_001:0283c23": "一闡提差別分第十二三自性差別分第十三",
    "X17n0325_001:0283c24": "觀二無我分第十四離建立誹謗分第十五",
    "X17n0325_001:0284a01": "隨類普現分第十六空離自性分第十七",
    "X17n0325_001:0284a02": "離言即義分第十八",
    "X17n0325_001:0284a03": "卷第二",
    "X17n0325_001:0284a04": "一切佛語心品第二",
    "X17n0325_001:0284a05": "無我如來藏分第十九修行大方便分第二十",
    "X17n0325_001:0284a06": "離緣因俱漸分第二十一",
    "X17n0325_001:0284a07": "離言說妄想分第二十二淨離四句分第二十三",
    "X17n0325_001:0284a08": "禪差別分第二十四涅槃差別分第二十五",
    "X17n0325_001:0284a09": "離言事自性分第二十六",
    "X17n0325_001:0284a10": "如來神力建立分第二十七",
    "X17n0325_001:0284a11": "因緣言說差別分第二十八",
    "X17n0325_001:0284a12": "離惑亂見分第二十九如幻差別分第三十",
    "X17n0325_001:0284a13": "離名句形身分第三十一離相止惑分第三十二",
    "X17n0325_001:0284a14": "離四果差別分第三十三二種覺分第三十四",
    "X17n0325_001:0284a15": "離四大造色分第三十五",
    "X17n0325_001:0284a16": "諸陰自性相分第三十六",
    "X17n0325_001:0284a17": "離四種涅槃差別分第三十七",
    "X17n0325_001:0284a18": "離妄想自性差別分第三十八",
    "X17n0325_001:0284a19": "自覺一乘相分第三十九",
    "X17n0325_001:0284a20": "卷第三",
    "X17n0325_001:0284a21": "一切佛語心品第三",
    "X17n0325_001:0284a22": "意生身分第四十離五無間分第四十一",
    "X17n0325_001:0284a23": "佛知覺分第四十二佛等一切分第四十三",
    "X17n0325_001:0284a24": "自得本住分第四十四",
    "X17n0325_001:0284b01": "離有無有相分第四十五",
    "X17n0325_001:0284b02": "宗說俱通相分第四十六",
    "X17n0325_001:0284b03": "離不實妄相分第四十七",
    "X17n0325_001:0284b04": "離語義妄想分第四十八",
    "X17n0325_001:0284b05": "祛別智識相分第四十九",
    "X17n0325_001:0284b06": "離外道轉變見分第五十",
    "X17n0325_001:0284b07": "解脫相續相分第五十一了妄即空分第五十二",
    "X17n0325_001:0284b08": "壞諸法不生宗分第五十三",
    "X17n0325_001:0284b09": "離智即心分第五十四",
    "X17n0325_001:0284b10": "如來說宗俱通相分第五十五",
    "X17n0325_001:0284b11": "離世論分第五十六離涅槃相分第五十七",
    "X17n0325_001:0284b12": "卷第四",
    "X17n0325_001:0284b13": "一切佛語心品第四",
    "X17n0325_001:0284b14": "離一切根量分第五十八",
    "X17n0325_001:0284b15": "不生不滅離言說分第五十九",
    "X17n0325_001:0284b16": "祛外道不生不滅分第六十",
    "X17n0325_001:0284b17": "祛外道七無常見分第六十一",
    "X17n0325_001:0284b18": "超諸地相分第六十二",
    "X17n0325_001:0284b19": "滅諸地而證圓覺分第六十三",
    "X17n0325_001:0284b20": "離常無常分第六十四滅識即藏分第六十五",
    "X17n0325_001:0284b21": "五法三自性二無我分別相分第六十六",
    "X17n0325_001:0284b22": "優曇恒沙譬喻分第六十七",
    "X17n0325_001:0284b23": "剎那壞相差別分第六十八",
    "X17n0325_001:0284b24": "三種波羅蜜差別分第六十九",
    "X17n0325_001:0284c01": "如來說法離諸過差別分第七十",
    "X17n0325_001:0284c02": "戒飲食分第七十一",
    "X17n0325_001:0284c03": "跋",
    "X17n0325_001:0284c05": "楞伽經纂目次(終)",
    "X17n0325_001:0284c11": "楞伽經纂卷第一",
    "X17n0325_001:0284c14": "一切佛語心品第一",
    "X17n0325_001:0284c15": "五法自性識二種無我。究竟通達。",
    "X17n0325_001:0284c16": "名相妄想正智如如。曰五法。妄想緣起成自性。曰",
    "X17n0325_001:0284c17": "三自性。識。即八識是也。二種無我。即人法是也。楞",
    "X17n0325_001:0284c18": "伽。以佛語心為宗。無門為法門。所以成之者。在此。",
    "X17n0325_001:0284c19": "諸佛心第一。",
    "X17n0325_001:0284c20": "此心。如樹木堅實心。非念慮心也。",
    "X17n0325_001:0284c21": "常句非常句。",
    "X17n0325_001:0284c22": "凡有三常。此常。梵音與上常音異也。",
    "X17n0325_001:0284c23": "數句非數句。",
    "X17n0325_001:0284c24": "此物之數也。",
    "X17n0325_001:0285a01": "數句非數句。",
    "X17n0325_001:0285a02": "此數。霜縷切。",
    "X17n0325_001:0285a03": "大慧是百八句。先佛所說。汝及諸菩薩。應當修學。",
    "X17n0325_001:0285a04": "指明真相分第一",
    "X17n0325_001:0285a05": "爾時大慧菩薩。復白佛言。世尊。諸識有幾種生住滅。",
    "X17n0325_001:0285a06": "佛告大慧。諸識有二種生住滅。非思量所知。",
    "X17n0325_001:0285a07": "唯般若智。乃能照觀。",
    "X17n0325_001:0285a08": "諸識有二種生。謂流注生。",
    "X17n0325_001:0285a09": "謂心念緣生。如水流注。",
    "X17n0325_001:0285a10": "及相生。",
    "X17n0325_001:0285a11": "謂覩一切色相而生。",
    "X17n0325_001:0285a12": "有二種住。謂流注住及相住。有二種滅。謂流注滅及",
    "X17n0325_001:0285a13": "相滅。大慧。諸識有三種相。謂轉相業相真相。",
    "X17n0325_001:0285a14": "真相。即常住真心也。下文自真相實不滅者。是也。",
    "X17n0325_001:0285a15": "業相。謂真相為無明所覆。業所由生。故曰業相。轉",
    "X17n0325_001:0285a16": "相。謂無明覆故。本來不動者。今轉而受染。故曰轉",
    "X17n0325_001:0285a17": "相。",
    "X17n0325_001:0285a18": "大慧。略說有三種識。廣說有八相。",
    "X17n0325_001:0285a19": "八相。即八識也。",
    "X17n0325_001:0285a20": "何等為三。謂真識現識及分別事識。",
    "X17n0325_001:0285a21": "如如實相。逈離塵妄。故曰真識。能受所現之色。故",
    "X17n0325_001:0285a22": "曰現識。即諸經之第八識。亦謂之藏識也。色為所",
    "X17n0325_001:0285a23": "現。識為能現。以其如鏡現像。故曰現識。分別事識。",
    "X17n0325_001:0285a24": "即諸經第六意識是也。",
    "X17n0325_001:0285b01": "譬如明鏡持諸色像。現識處現亦復如是。現識及分",
    "X17n0325_001:0285b02": "別事識。此二壞不壞相。展轉因。",
    "X17n0325_001:0285b03": "壞者。分別識也。所謂分別已則壞。不壞者。現識也。",
    "X17n0325_001:0285b04": "謂所現雖滅。而能現者常存。二者互相因。故曰展",
    "X17n0325_001:0285b05": "轉因。",
    "X17n0325_001:0285b06": "不思議薰及不思議變。是現識因。取種種塵及無始",
    "X17n0325_001:0285b07": "妄想薰。是分別事識因。",
    "X17n0325_001:0285b08": "本來無諸識相。從無始冥薰。及種種變異。故有現",
    "X17n0325_001:0285b09": "識。攬取諸塵。及為妄想所薰。故有分別事識。",
    "X17n0325_001:0285b10": "大慧。若覆彼真識。種種不實諸虗妄滅。則一切根識",
    "X17n0325_001:0285b11": "滅。是名相滅。",
    "X17n0325_001:0285b12": "覆有反復之義。謂回光返照。還於真識。則一切根",
    "X17n0325_001:0285b13": "塵泯為法界。所有性相。復何覩哉。",
    "X17n0325_001:0285b14": "大慧。相續滅者。相續所因滅。則相續滅。所從滅及所",
    "X17n0325_001:0285b15": "緣滅。則相續滅。所以者何。是其所依故。依者。謂無始",
    "X17n0325_001:0285b16": "妄想薰。緣者。謂自心見等識境妄想。",
    "X17n0325_001:0285b17": "所從所緣所依。皆虗妄相續之因。惟滅其因。則相",
    "X17n0325_001:0285b18": "續滅矣。一心真相。本自廓然。逈脫根塵。復何所依。",
    "X17n0325_001:0285b19": "心不自心。復何所緣。盖為膠於薰習。未免依他。雖",
    "X17n0325_001:0285b20": "悟本心已獲明了。緣立心相續妄不休。唯是續病",
    "X17n0325_001:0285b21": "併除。方即如如妙地。如來續滅。誠為此爾。強立自",
    "X17n0325_001:0285b22": "心。與識境同。故曰等識境妄想。",
    "X17n0325_001:0285b23": "大慧。譬如泥團微塵(乃至)而自真相實不滅。",
    "X17n0325_001:0285b24": "因真想而有藏識。因藏識而有轉識。有所因則非",
    "X17n0325_001:0285c01": "異矣。真相不滅。則藏識亦不滅。若夫轉識。有所攝",
    "X17n0325_001:0285c02": "受。所謂業相也。此則未甞不滅。一滅一不滅。則非",
    "X17n0325_001:0285c03": "不異矣。盖不異者。其體也。異者其用也。譬泥團金",
    "X17n0325_001:0285c04": "具雖不同一。本於微塵與金言此。以明業相轉識",
    "X17n0325_001:0285c05": "雖滅。皆本於不滅之真相爾。",
    "X17n0325_001:0285c06": "是故大慧。非自真相識滅。(乃至)無始流注應斷。",
    "X17n0325_001:0285c07": "無始流注斷。乃斷見也。以不了唯心故。",
    "X17n0325_001:0285c08": "大慧。外道說流注生因。(乃至)若時若微塵。",
    "X17n0325_001:0285c09": "謂外道異因。非必眼界識界色界無明界所生也。",
    "X17n0325_001:0285c10": "又有因於勝妙等說。論曰不滅真相。即達磨所傳",
    "X17n0325_001:0285c11": "之一心也。明靈虗徹。亘古亘今。究其本源。無有間",
    "X17n0325_001:0285c12": "雜。妄想和合。乃有諸識。諸識所現。乃有諸相。諸相",
    "X17n0325_001:0285c13": "不常。乃有生住滅。覺此則涅槃樂。迷此則生死河。",
    "X17n0325_001:0285c14": "達道之人。覺彼所現幻塵不實。皆由無始妄想所",
    "X17n0325_001:0285c15": "薰。回光返照。還於真識。如水歸坎。流浪自停。如火",
    "X17n0325_001:0285c16": "歸空。光芒頓滅。便可逍遙自在。心境俱忘。永謝諸",
    "X17n0325_001:0285c17": "塵。端然實相。盖為薰習尚在。未免攀緣。終日依他。",
    "X17n0325_001:0285c18": "不自知覺。則有強生知見。立自本心。不知陰界藏",
    "X17n0325_001:0285c19": "身。徒然以佛覔佛。一則依他境界。一則以心緣心。",
    "X17n0325_001:0285c20": "二病未除。妄相相續。故如來必欲所緣俱息。依因",
    "X17n0325_001:0285c21": "竝捐。轉業兼離。真相永淨。是道也。非從他得。只是",
    "X17n0325_001:0285c22": "家珍。目前歷歷孤明。認著依前埋沒。不須取捨。本",
    "X17n0325_001:0285c23": "自圓成。但離妄緣。即是實際。佛語心品明此而已。",
    "X17n0325_001:0285c24": "頌曰。",
    "X17n0325_001:0286a01": "　如何歷劫沉生死　　只為從前有識因",
    "X17n0325_001:0286a02": "　當覺二生無別體　　要知八相亦非塵",
    "X17n0325_001:0286a03": "　有情須信唯心起　　分別都緣妄想薰",
    "X17n0325_001:0286a04": "　若覆根塵皆不實　　就中不滅相還真",
    "X17n0325_001:0286a05": "了妄明真分第二",
    "X17n0325_001:0286a06": "復次大慧。有七種性自性。(乃至)性自性第一義心。",
    "X17n0325_001:0286a07": "此是。梵音肝栗大。謂如樹木心。非念慮心。念慮心。",
    "X17n0325_001:0286a08": "梵音女質多。",
    "X17n0325_001:0286a09": "以性自性第一義心(乃至)不與外道論惡見共。",
    "X17n0325_001:0286a10": "採諸境而集於心曰集。心生則性生曰性。性生而",
    "X17n0325_001:0286a11": "相現曰相。四大從之曰大種。依他而生曰因。緣因",
    "X17n0325_001:0286a12": "而作曰緣。覺性圓照曰成。如如真相中。不容他緣。",
    "X17n0325_001:0286a13": "妄情生幻出諸性。唯是大覺照觀真源。達彼性生",
    "X17n0325_001:0286a14": "無非妄現。彼諸體寂本空。皆是覺心自為現量。知",
    "X17n0325_001:0286a15": "自現已。乃滅幻塵。幻滅覺圓。即如如爾。楞伽自性。",
    "X17n0325_001:0286a16": "盖皆如此。道光返照一心。故曰心。明心必本於燭",
    "X17n0325_001:0286a17": "邪之慧。故曰慧。用慧必貴於決斷之智。故曰智。有",
    "X17n0325_001:0286a18": "智而後正見明。故曰見。有正見者。然後超有無。故",
    "X17n0325_001:0286a19": "曰超二見。超二見。然後超佛子地。故曰子地。超子",
    "X17n0325_001:0286a20": "地已。然後捨法雲之灌頂。登正覺之道場。故曰如",
    "X17n0325_001:0286a21": "來。自到如來。以出世心。造此境界。超諸塵妄。過越",
    "X17n0325_001:0286a22": "邪宗。外道不能踵其門。二乘不能造其奧。故曰第",
    "X17n0325_001:0286a23": "一義。夫一心本寂。烏有性相。萬法皆空。孰名境界。",
    "X17n0325_001:0286a24": "然如來言自性不同。皆以識破外塵。故言第一義",
    "X17n0325_001:0286b01": "不同。皆以超然全真故。惟其外塵不染。獨爾全真。",
    "X17n0325_001:0286b02": "如來成就心法者。實出於此。故曰第一義心。",
    "X17n0325_001:0286b03": "云何外道論惡見共。所謂自境界妄想見。",
    "X17n0325_001:0286b04": "外道惡見。於自境界。但起妄想之見。",
    "X17n0325_001:0286b05": "不覺識自心所現。(乃至)自心所現幻境隨見。今當說。",
    "X17n0325_001:0286b06": "以三有苦滅故。能覺見自心所現。於所現境。忽如",
    "X17n0325_001:0286b07": "幻化。",
    "X17n0325_001:0286b08": "大慧。若有沙門婆羅門。",
    "X17n0325_001:0286b09": "自沙門已下。至妄稱一切智說。皆外道見。",
    "X17n0325_001:0286b10": "欲令無種有種(乃至)破壞斷滅論。",
    "X17n0325_001:0286b11": "外道斷見。於若相續等句。一切破壞。而斷滅之。",
    "X17n0325_001:0286b12": "所以者何(乃至)及見始非分故。",
    "X17n0325_001:0286b13": "以不見根本故。曰見始非分。",
    "X17n0325_001:0286b14": "譬如破缾(乃至)不作牙事。",
    "X17n0325_001:0286b15": "外道斷見。於法。悉如破缾焦種者。",
    "X17n0325_001:0286b16": "如是大慧(乃至)彼無次第生。",
    "X17n0325_001:0286b17": "彼欲一切斷滅。使妄想無因。則無生也。",
    "X17n0325_001:0286b18": "大慧。若復說有種無種識三緣合生者(乃至)自見過",
    "X17n0325_001:0286b19": "習氣作如是說。",
    "X17n0325_001:0286b20": "外道以三相承。彼覺想之地轉。而不自知。非自覺。",
    "X17n0325_001:0286b21": "而隨境有覺。曰覺想過。在己見。曰自見過。",
    "X17n0325_001:0286b22": "如是愚癡凡夫惡見所害(乃至)健闥婆城無生幻燄",
    "X17n0325_001:0286b23": "水月及夢。",
    "X17n0325_001:0286b24": "數者虗幻。而謂有自性。以喻妄念。汝門若正見。當",
    "X17n0325_001:0286c01": "離此也。自諸餘沙門已下。皆論正見與外道異。",
    "X17n0325_001:0286c02": "內外心現妄想。無始虗偽不離自心。",
    "X17n0325_001:0286c03": "所以能離彼自性者。以覺知所現妄偽。悉不離自",
    "X17n0325_001:0286c04": "心故。",
    "X17n0325_001:0286c05": "妄想因緣滅盡(乃至)攝受及攝受者不相應。",
    "X17n0325_001:0286c06": "謂之不相應。則其情滅矣。",
    "X17n0325_001:0286c07": "無所有境界離生住滅。",
    "X17n0325_001:0286c08": "識境不相應。則無所有矣。至無所有。則一切生滅",
    "X17n0325_001:0286c09": "離。",
    "X17n0325_001:0286c10": "自心起隨入分別。",
    "X17n0325_001:0286c11": "所謂真心任遍知也。",
    "X17n0325_001:0286c12": "大慧。彼菩薩不久。(乃至)無開發方便。",
    "X17n0325_001:0286c13": "謂心地如如。無所開發。",
    "X17n0325_001:0286c14": "大慧。彼於一切眾生界。皆悉如幻。不勒因緣。",
    "X17n0325_001:0286c15": "不勒云者。不勞心於因緣者也。",
    "X17n0325_001:0286c16": "遠離內外境界(乃至)住般若波羅蜜。",
    "X17n0325_001:0286c17": "始也覺惟心現。至於度自心現。則廓然無朕無智",
    "X17n0325_001:0286c18": "無得。乃依般若而住。",
    "X17n0325_001:0286c19": "捨離彼生所作方便。",
    "X17n0325_001:0286c20": "心無依他。則能離彼生之所作。",
    "X17n0325_001:0286c21": "金剛喻三摩提(乃至)隨入如如化。",
    "X17n0325_001:0286c22": "化物而未甞化。故曰如如。",
    "X17n0325_001:0286c23": "神通自在(乃至)心因緣所作方便生住滅妄想虗偽。",
    "X17n0325_001:0286c24": "固緣生滅。皆心所造。故曰心也。言此悉當遠離。",
    "X17n0325_001:0287a01": "唯心直進(乃至)思惟無所有。",
    "X17n0325_001:0287a02": "於三界思惟。悉無一法可當情者。故曰無所有。",
    "X17n0325_001:0287a03": "佛地無生。",
    "X17n0325_001:0287a04": "至於佛地。萬法無生。",
    "X17n0325_001:0287a05": "到自覺聖趣自心自在(乃至)諸地漸次相續建立。",
    "X17n0325_001:0287a06": "謂以十地。漸次觀眾生心量。隨根而度之。故如眾",
    "X17n0325_001:0287a07": "色摩尼。",
    "X17n0325_001:0287a08": "是故大慧。自悉檀善應當修學。",
    "X17n0325_001:0287a09": "悉檀宗也。非宗人而自宗為善。頌曰。",
    "X17n0325_001:0287a10": "　七般性義最精微　　成就如來上上機",
    "X17n0325_001:0287a11": "　陰似破缾皆斷見　　性同幻焰亦須離",
    "X17n0325_001:0287a12": "　真心直進非他物　　佛地無生更無疑",
    "X17n0325_001:0287a13": "　從此始隨心量度　　宛如隨眾色摩尼",
    "X17n0325_001:0287a14": "澄識明心分第三",
    "X17n0325_001:0287a15": "爾時大慧菩薩。復白佛言世尊。所說心意意識。(乃至)",
    "X17n0325_001:0287a16": "自心見等所緣境界不和合。",
    "X17n0325_001:0287a17": "大慧言。一切諸佛菩薩所行。與彼妄心見所緣境",
    "X17n0325_001:0287a18": "界者不同。故曰不和合。",
    "X17n0325_001:0287a19": "顯示一切說成真實相。",
    "X17n0325_001:0287a20": "惟與妄心不同故。顯示以真實相。",
    "X17n0325_001:0287a21": "一切佛語心為楞伽國摩羅耶山(乃至)境界法身。",
    "X17n0325_001:0287a22": "心之與識。猶海之與浪。本無同異。真源還復。即是",
    "X17n0325_001:0287a23": "心宗。妄緣無明。乃名為識。馬祖語楞伽經。謂以佛",
    "X17n0325_001:0287a24": "語心為宗。以無門為法門。以佛語心為宗者。謂即",
    "X17n0325_001:0287b01": "心為宗。除外更無別法。以無門為法門者。謂即心",
    "X17n0325_001:0287b02": "是法。有門即是妄緣。心外無宗。有門離法。楞伽大",
    "X17n0325_001:0287b03": "旨。其在斯乎。故此一篇。特以心識為喻。",
    "X17n0325_001:0287b04": "爾時世尊告大慧菩薩言。四因緣故眼識轉。(乃至)隨",
    "X17n0325_001:0287b05": "次境界生亦復如是。",
    "X17n0325_001:0287b06": "藏識譬則水流處。轉識譬則浪生。如眼之有識則",
    "X17n0325_001:0287b07": "六根。毛孔如塵而生。諸境界之生。亦然。",
    "X17n0325_001:0287b08": "譬如明鏡現眾色像(乃至)合業生相。",
    "X17n0325_001:0287b09": "謂外攬所作之事。而內之業相乃生。故曰合也。卅",
    "X17n0325_001:0287b10": "二相。若異若不異。",
    "X17n0325_001:0287b11": "深入計著不能了知色等自性故。五識身轉。",
    "X17n0325_001:0287b12": "色等如幻。還彼自性了知者如此。",
    "X17n0325_001:0287b13": "大慧。即彼五識身。俱因差別分段相知。(乃至)攝受不",
    "X17n0325_001:0287b14": "具故滅。",
    "X17n0325_001:0287b15": "彼五識轉時。不自覺知。亦如入禪三昧者。不知其",
    "X17n0325_001:0287b16": "識實不滅也。入禪定者。非必習氣滅也。但攝受諸",
    "X17n0325_001:0287b17": "相。不具於心爾。",
    "X17n0325_001:0287b18": "如是微細藏識究竟邊際(乃至)餘地相智慧巧便分",
    "X17n0325_001:0287b19": "別。",
    "X17n0325_001:0287b20": "餘地相。謂地前菩薩見解也。當巧便分別。以祛其",
    "X17n0325_001:0287b21": "病爾。",
    "X17n0325_001:0287b22": "決斷句義。最勝無邊。(乃至)能見自心妄想流注。",
    "X17n0325_001:0287b23": "妄想永淨。故曰離。有必見之。故又曰能見自心妄",
    "X17n0325_001:0287b24": "想。",
    "X17n0325_001:0287c01": "　心名採集業",
    "X17n0325_001:0287c02": "因心採集。乃有諸法。",
    "X17n0325_001:0287c03": "　意名廣採集　　諸識識所識　　現等境說五",
    "X17n0325_001:0287c04": "　受用建立身　　是眾生現識",
    "X17n0325_001:0287c05": "因彼現識。建立其身。",
    "X17n0325_001:0287c06": "復次大慧。若菩薩摩訶薩欲知自心現量。(乃至)當通",
    "X17n0325_001:0287c07": "達自心現妄想之相。",
    "X17n0325_001:0287c08": "頌曰。",
    "X17n0325_001:0287c09": "　因緣四種惑痴盲　　心海從茲浪不平",
    "X17n0325_001:0287c10": "　有似猛風吹巨浸　　又如明鏡現諸形",
    "X17n0325_001:0287c11": "　本來廓徹休言性　　纔有纖毫墮識情",
    "X17n0325_001:0287c12": "　堪嘆細微難測了　　悉離覺想始無生",
    "X17n0325_001:0287c13": "超乘證幻分第四",
    "X17n0325_001:0287c14": "復次大慧。菩薩摩訶薩。建立智慧相住已。",
    "X17n0325_001:0287c15": "能了識明心。即住於智慧。故曰建立智慧相住已。",
    "X17n0325_001:0287c16": "能捨跛驢心慧智相。",
    "X17n0325_001:0287c17": "謂第七地觀三界生死不定心。名跛驢。以不能行",
    "X17n0325_001:0287c18": "故。",
    "X17n0325_001:0287c19": "是故大慧。聖智三相當勤修學。",
    "X17n0325_001:0287c20": "頌曰。",
    "X17n0325_001:0287c21": "　智慧已除諸識浪　　宜觀三相善勤行",
    "X17n0325_001:0287c22": "　先離斷見云非有　　次證如來自願生",
    "X17n0325_001:0287c23": "　性相頓忘無所著　　世間如幻不留情",
    "X17n0325_001:0287c24": "　從茲始到空王殿　　聖智于今決定成",
    "X17n0325_001:0288a01": "有無俱遣分第五",
    "X17n0325_001:0288a02": "爾時大慧菩薩知大菩薩眾心之所念(乃至)百八句",
    "X17n0325_001:0288a03": "分別所依。",
    "X17n0325_001:0288a04": "謂此經。乃百八句分別之所依歸。",
    "X17n0325_001:0288a05": "入自相共相妄想自性。",
    "X17n0325_001:0288a06": "謂之自性。凡以法性自爾。非若二乘外道之斷絕",
    "X17n0325_001:0288a07": "也。經凡言自性。皆如此。",
    "X17n0325_001:0288a08": "佛告大慧。有一種外道。作無所有妄想計著。覺知因",
    "X17n0325_001:0288a09": "盡。",
    "X17n0325_001:0288a10": "因盡。則無復自覺知矣。",
    "X17n0325_001:0288a11": "兔無角想。如兔無角。一切法亦復如是。",
    "X17n0325_001:0288a12": "此外道計無。而生斷見也。",
    "X17n0325_001:0288a13": "復有餘外道。見種求那極微陀羅驃形處橫法各各",
    "X17n0325_001:0288a14": "差別。",
    "X17n0325_001:0288a15": "說云。求那依也。陀羅驃主也。謂外道。見四大種依",
    "X17n0325_001:0288a16": "於極微所主形處。遂橫計其差別。作牛有角想。",
    "X17n0325_001:0288a17": "見已。計著無兔角橫法。作牛有角想。",
    "X17n0325_001:0288a18": "此外道。計有而生常見也。以懲兔角之無。乃墮牛",
    "X17n0325_001:0288a19": "角之有。橫法。謂非法之正耳。",
    "X17n0325_001:0288a20": "大慧。一切法性亦復如是。",
    "X17n0325_001:0288a21": "一切法性。亦受用而建立。",
    "X17n0325_001:0288a22": "離有無不應作想(乃至)乃至微塵分別事性悉不可",
    "X17n0325_001:0288a23": "得。",
    "X17n0325_001:0288a24": "以懲彼有無二見。乃謂如兔無角。故曰待觀。以至",
    "X17n0325_001:0288b01": "微塵分別性。皆不可得。是皆邪想爾。",
    "X17n0325_001:0288b02": "大慧。聖境界離。不應作牛有角想。",
    "X17n0325_001:0288b03": "兔無角想。是墮斷見。聖之所離。恐其反此復墮常",
    "X17n0325_001:0288b04": "見。而興牛有角想。故又言不應作牛有角想。",
    "X17n0325_001:0288b05": "爾時大慧菩薩白佛言世尊(乃至)隨此思量觀察不",
    "X17n0325_001:0288b06": "生妄想言無耶。",
    "X17n0325_001:0288b07": "大慧謂隨比而思之。見妄不生。而遂言無耶。此疑",
    "X17n0325_001:0288b08": "辭也。",
    "X17n0325_001:0288b09": "佛告大慧。非觀察不生妄想言無。所以者何。妄想者",
    "X17n0325_001:0288b10": "因彼生故。",
    "X17n0325_001:0288b11": "謂妄想。皆因攬彼而生。故曰因彼生故。",
    "X17n0325_001:0288b12": "依彼角生妄想(乃至)離異不異故。",
    "X17n0325_001:0288b13": "謂兔無角而生妄想。是有所依。角與妄想。非異非",
    "X17n0325_001:0288b14": "不異。",
    "X17n0325_001:0288b15": "大慧。虗空是色。隨入色種。色是虗空。持所持處。",
    "X17n0325_001:0288b16": "以色為所。則空為能矣。謂所持者雖實。而能持者",
    "X17n0325_001:0288b17": "常空。",
    "X17n0325_001:0288b18": "所建立性。色空事分別當知。(乃至)若言觀餘物者。彼",
    "X17n0325_001:0288b19": "法亦然。",
    "X17n0325_001:0288b20": "人見其廓然大空。以是為空。而不知色之所聚。人",
    "X17n0325_001:0288b21": "見其具諸名相。以是為色。而不知為空所持。是皆",
    "X17n0325_001:0288b22": "於無性之中。而妄有建立者然也。此以明外道因",
    "X17n0325_001:0288b23": "牛角之有。而遂言兔角之無。不知析彼牛角為微",
    "X17n0325_001:0288b24": "塵。又復歸於無矣。謂牛角既析而歸空。又何所觀",
    "X17n0325_001:0288c01": "故。而言兔角之無也。四大種。雖不住空。而非無空。",
    "X17n0325_001:0288c02": "亦如牛角之有。而復歸於無。",
    "X17n0325_001:0288c03": "爾時世尊欲重宣此義而說偈言。",
    "X17n0325_001:0288c04": "　色等及心無",
    "X17n0325_001:0288c05": "言色與慮心皆寂。",
    "X17n0325_001:0288c06": "　不起色妄想",
    "X17n0325_001:0288c07": "已上廣說所說。",
    "X17n0325_001:0288c08": "　心量安立處　　惡見所不樂",
    "X17n0325_001:0288c09": "不樂惡見。",
    "X17n0325_001:0288c10": "　救世之所說　　自覺之境界",
    "X17n0325_001:0288c11": "頌曰。",
    "X17n0325_001:0288c12": "　昧者不知真境界　　却將妄想汙情田",
    "X17n0325_001:0288c13": "　離空論色徒偏見　　棄有歸無墮一邊",
    "X17n0325_001:0288c14": "　萬法但從心鏡現　　群愚只向識根緣",
    "X17n0325_001:0288c15": "　圓光本是無私照　　纔有纖毫總不玄",
    "X17n0325_001:0288c16": "漸淨即頓分第六",
    "X17n0325_001:0288c17": "爾時大慧菩薩。為淨除自心現流故。(乃至)為頓為漸",
    "X17n0325_001:0288c18": "耶。",
    "X17n0325_001:0288c19": "自心現習氣流。曰現流。現流不已。輪轉生死。如來",
    "X17n0325_001:0288c20": "於諸眾生。蠲彼幻塵。悉還實相故。以漸除為始。頓",
    "X17n0325_001:0288c21": "照為成。",
    "X17n0325_001:0288c22": "彼諸依佛亦復如是(乃至)以修行者安處於彼色究",
    "X17n0325_001:0288c23": "竟天。",
    "X17n0325_001:0288c24": "依佛者。胡本云津膩。謂化佛。是真佛氣分也。依佛",
    "X17n0325_001:0289a01": "所化。亦為分別自心所現。及身受用境界。故以藏",
    "X17n0325_001:0289a02": "識依佛。譬能頓示眾生不思議智。",
    "X17n0325_001:0289a03": "譬如法佛所作依佛光明照耀(乃至)有性無性惡見",
    "X17n0325_001:0289a04": "妄想。照令除滅。",
    "X17n0325_001:0289a05": "法佛無作。光明照耀者。化佛也。然化佛之照耀。非",
    "X17n0325_001:0289a06": "離法佛。故曰依佛。法佛者。自覺聖智境界。於法相",
    "X17n0325_001:0289a07": "有無惡見。皆令除滅。亦如化佛之照耀也。自菴羅",
    "X17n0325_001:0289a08": "果已下。言漸淨。自譬明鏡已下。言頓熟。",
    "X17n0325_001:0289a09": "大慧。報佛說一切法。(乃至)種種計著不可得。",
    "X17n0325_001:0289a10": "種種計著。亦如幻化。求其所有。皆不可得。",
    "X17n0325_001:0289a11": "復次大慧。計著緣起自性。(乃至)彼諸妄想亦無真實。",
    "X17n0325_001:0289a12": "工幻師譬心。草木瓦石譬緣起。一切若干形色。譬",
    "X17n0325_001:0289a13": "妄想自性相。",
    "X17n0325_001:0289a14": "如是大慧。依緣起自性起妄想自性。(乃至)是名報佛",
    "X17n0325_001:0289a15": "說法。",
    "X17n0325_001:0289a16": "法佛。不以說法為事。所謂說法者。報佛也。起信論",
    "X17n0325_001:0289a17": "云。因諸波羅等無行薰。及不思議薰之所成就。具",
    "X17n0325_001:0289a18": "足無量樂相。故說為報佛。以是知報佛說法者。以",
    "X17n0325_001:0289a19": "觀照種種不實。成就圓滿報身故。",
    "X17n0325_001:0289a20": "大慧。法佛者離心自性相。",
    "X17n0325_001:0289a21": "說自心所現。尚有心之性相。至於法佛。不以說法",
    "X17n0325_001:0289a22": "為事。故曰離心自性相。",
    "X17n0325_001:0289a23": "自覺聖所緣境界建立施作(乃至)超外道見無色見。",
    "X17n0325_001:0289a24": "自施戒忍。至無色見等。皆以一法身。而示現眾多",
    "X17n0325_001:0289b01": "法門。故曰化佛說法也。",
    "X17n0325_001:0289b02": "又法佛者。離攀緣。攀緣離。(乃至)自心現見應當除滅。",
    "X17n0325_001:0289b03": "佛身一也。論其本來清淨。逈脫諸塵。曰法佛。論其",
    "X17n0325_001:0289b04": "具足樂相。法界圓滿。曰報佛。論其即彼一真。建立",
    "X17n0325_001:0289b05": "萬法。曰化佛。法佛離心自性相故。自覺聖當勤修",
    "X17n0325_001:0289b06": "學。報佛化佛。分別自心境界故。自心現見。應當除",
    "X17n0325_001:0289b07": "滅。頌曰。",
    "X17n0325_001:0289b08": "　本來離相亦離名　　即一分三示眾盲",
    "X17n0325_001:0289b09": "　始淨諸塵須積漸　　終能頓照甚分明",
    "X17n0325_001:0289b10": "　報身真淨蠲諸想　　化佛隨緣應有情",
    "X17n0325_001:0289b11": "　惟是法身根量滅　　無心無證亦無成",
    "X17n0325_001:0289b12": "離二種聲聞分第七",
    "X17n0325_001:0289b13": "復次大慧。有二種聲聞乘通分別相。(乃至)真諦離欲",
    "X17n0325_001:0289b14": "寂滅。",
    "X17n0325_001:0289b15": "謂於無常苦空等境界。計著寂滅。已得人無我。未",
    "X17n0325_001:0289b16": "得法無我。",
    "X17n0325_001:0289b17": "息陰界入自共相。外不壞相如實知。",
    "X17n0325_001:0289b18": "於陰界外。存不壞相。是以無明與佛性為兩也。皆",
    "X17n0325_001:0289b19": "自慧分別。",
    "X17n0325_001:0289b20": "心得寂止(乃至)三昧道果正受解脫。",
    "X17n0325_001:0289b21": "自覺聖差別相。其所樂住者。此也。",
    "X17n0325_001:0289b22": "不離習氣不思議變易死。",
    "X17n0325_001:0289b23": "以習氣未離故。未度不思議變易死。",
    "X17n0325_001:0289b24": "得自覺聖樂住聲聞(乃至)非滅門樂。",
    "X17n0325_001:0289c01": "於自覺差別相樂住。此乃決定寂滅聲聞。非菩薩",
    "X17n0325_001:0289c02": "所行寂滅門樂。故曰非滅門樂。",
    "X17n0325_001:0289c03": "正受樂。",
    "X17n0325_001:0289c04": "謂得三昧正受樂。",
    "X17n0325_001:0289c05": "[(厂@((既-旡)-日+口))*頁]憫眾生及本願不作證(乃至)堅濕暖動非作生自",
    "X17n0325_001:0289c06": "相共相。",
    "X17n0325_001:0289c07": "一切自生。而吾無作生。故曰非作生。",
    "X17n0325_001:0289c08": "先勝善說見已。",
    "X17n0325_001:0289c09": "如來所說善事。曰先勝善說。",
    "X17n0325_001:0289c10": "於彼起自性妄想。",
    "X17n0325_001:0289c11": "大種青黃。本非作生。於彼起非作生之自性。先勝",
    "X17n0325_001:0289c12": "善說。本來無性。於彼起善說之自性。故曰性妄想",
    "X17n0325_001:0289c13": "自性。是皆未入法無我相。而有所計著。故住聲聞。",
    "X17n0325_001:0289c14": "菩薩摩訶薩於彼應知應捨(乃至)是名諸聲聞性妄",
    "X17n0325_001:0289c15": "想自性計著相。",
    "X17n0325_001:0289c16": "頌曰。",
    "X17n0325_001:0289c17": "　號為自覺已無遺　　反墮聲聞不自知",
    "X17n0325_001:0289c18": "　已達苦空能寂止　　彼於習氣未能離",
    "X17n0325_001:0289c19": "　優游正受雖其樂　　顧憫眾生不帶悲",
    "X17n0325_001:0289c20": "　更有一般聞勝善　　妄生自性却狐疑",
    "X17n0325_001:0289c21": "常不思議差別分第八",
    "X17n0325_001:0289c22": "爾時大慧菩薩白佛言世尊。世尊所說常不思議。(乃",
    "X17n0325_001:0289c23": "至)非諸外道所說常不思議因緣耶。",
    "X17n0325_001:0289c24": "常住真心。如金剛舍利。故曰常。不可以心思言議。",
    "X17n0325_001:0290a01": "故曰不思議。",
    "X17n0325_001:0290a02": "佛告大慧。(乃至)若常不思議不因自相成者。何因顯",
    "X17n0325_001:0290a03": "現常不思議。",
    "X17n0325_001:0290a04": "自相。所謂真相。",
    "X17n0325_001:0290a05": "復次大慧(乃至)常不思議不成。",
    "X17n0325_001:0290a06": "以有作為因相。故不成。一切取捨。莫非有作。",
    "X17n0325_001:0290a07": "大惠。我第一義常不思議。(乃至)得自覺相故有相。",
    "X17n0325_001:0290a08": "自覺相者。廓然無朕之相也。光境俱忘。相復何有。",
    "X17n0325_001:0290a09": "第一義智因故有因。離性非性故。",
    "X17n0325_001:0290a10": "雖曰有相有因。常離性非性見。",
    "X17n0325_001:0290a11": "復次大慧。外道常不思議無常。性異相因故。",
    "X17n0325_001:0290a12": "外道常不思議。以性及非性。互相為因。所以無常。",
    "X17n0325_001:0290a13": "非自作。因相力故常。(乃至)見已思量計常。",
    "X17n0325_001:0290a14": "一切所作性與非性。皆無常。外道觀彼無常。即自",
    "X17n0325_001:0290a15": "卜度妄計我常。",
    "X17n0325_001:0290a16": "大慧。我亦以如是因緣所作者。(乃至)說彼常無因故。",
    "X17n0325_001:0290a17": "但惟自覺無因。而說彼常也。",
    "X17n0325_001:0290a18": "若復諸外道(乃至)自因相性非性同於兔角。",
    "X17n0325_001:0290a19": "謂外道雖因相成。而非因於自相。故曰性非性同",
    "X17n0325_001:0290a20": "兔角。",
    "X17n0325_001:0290a21": "此常不思議但言說妄想。(乃至)得自覺聖智境界相",
    "X17n0325_001:0290a22": "遠。彼不應說。",
    "X17n0325_001:0290a23": "外道計常。則離去自因之相。遠於自覺境界。故曰",
    "X17n0325_001:0290a24": "不應說。頌曰。",
    "X17n0325_001:0290b01": "　無知外道太茫茫　　於彼無常妄計常",
    "X17n0325_001:0290b02": "　却向識根生作想　　又如兔角絕形彰",
    "X17n0325_001:0290b03": "　堪嗟幻燄應難久　　須信真金鍊轉剛",
    "X17n0325_001:0290b04": "　惟有如來因自相　　豈同電露暫時亡",
    "X17n0325_001:0290b05": "生死涅槃差別分第九",
    "X17n0325_001:0290b06": "復次大慧。諸聲聞畏生死妄想苦而求涅槃。(乃至)一",
    "X17n0325_001:0290b07": "切性妄想非性。",
    "X17n0325_001:0290b08": "於一切性妄想。以為非性。",
    "X17n0325_001:0290b09": "未來諸根境界休息。作涅槃想。",
    "X17n0325_001:0290b10": "謂之休息。非根量滅。",
    "X17n0325_001:0290b11": "非自覺聖智趣。藏識轉。",
    "X17n0325_001:0290b12": "但藏識轉爾。",
    "X17n0325_001:0290b13": "是故凡愚說有三乘。說心量趣無所有。",
    "X17n0325_001:0290b14": "凡愚說心量。曰無所有。故墮斷見。",
    "X17n0325_001:0290b15": "彼不知過去未來現在(乃至)生死輪常轉。",
    "X17n0325_001:0290b16": "自心現則覺知。所現者。唯自心。外心現。則計著客",
    "X17n0325_001:0290b17": "塵。不自覺。而計客塵。茲所以生死輪常轉也。頌",
    "X17n0325_001:0290b18": "曰。",
    "X17n0325_001:0290b19": "　聲聞不委惟心境　　却向無中作涅槃",
    "X17n0325_001:0290b20": "　縱待根塵休息盡　　誰知生死出還難",
    "X17n0325_001:0290b21": "一切法不生差別分第十",
    "X17n0325_001:0290b22": "復次大慧。一切法不生。(乃至)離有非有生故。",
    "X17n0325_001:0290b23": "謂本來空寂。而自心於無生中。現出性及非性之",
    "X17n0325_001:0290b24": "見。現性。即有見生。現非生。即非有見生。如來一切",
    "X17n0325_001:0290c01": "法不生。則離於是矣。",
    "X17n0325_001:0290c02": "大慧。一切性不生。(乃至)身財建立趣自性相。",
    "X17n0325_001:0290c03": "有妄想自性。而有妄想身財建立。趣彼自性相計",
    "X17n0325_001:0290c04": "著。故曰趣自性相。",
    "X17n0325_001:0290c05": "大慧。藏識攝所攝相轉。(乃至)於彼應當修學。",
    "X17n0325_001:0290c06": "頌曰。",
    "X17n0325_001:0290c07": "　遠離性相絕廉纖　　諸法無生不用占",
    "X17n0325_001:0290c08": "　空認兔頭成斷見　　妄從自性起諸炎",
    "X17n0325_001:0290c09": "　難於眼裏藏金屑　　休向空中作白粘",
    "X17n0325_001:0290c10": "　若問如來心現說　　無生有性却成添",
    "X17n0325_001:0290c11": "五無間種性差別分第十一",
    "X17n0325_001:0290c12": "復次大慧。有五無間種性。(乃至)及樂修相智。",
    "X17n0325_001:0290c13": "修諸有相之智。故曰相智。",
    "X17n0325_001:0290c14": "不修緣起發悟之相。",
    "X17n0325_001:0290c15": "所緣萬境必有所起。原其所起。一心是也。於此當",
    "X17n0325_001:0290c16": "求發悟。不於起處而求發悟。雖欲滅相。適增妄想。",
    "X17n0325_001:0290c17": "起煩惱斷。習煩惱不斷。",
    "X17n0325_001:0290c18": "如波之起。曰起煩惱。習煩惱。謂習氣也。",
    "X17n0325_001:0290c19": "不度不思議變易死(乃至)乃至得般涅槃覺。",
    "X17n0325_001:0290c20": "有涅槃想。故曰得涅槃覺。",
    "X17n0325_001:0290c21": "大慧。各別無間者。我人眾生(乃至)作如是覺。",
    "X17n0325_001:0290c22": "謂作離四相見解者。",
    "X17n0325_001:0290c23": "求般涅槃。復有異外道。說悉由作者。",
    "X17n0325_001:0290c24": "言一切性。皆是有作。",
    "X17n0325_001:0291a01": "見一切性已(乃至)不出出覺。",
    "X17n0325_001:0291a02": "於未出中。作出離想。故曰不出出覺。",
    "X17n0325_001:0291a03": "彼如來乘無間種性有四種。謂自性法無間種性。",
    "X17n0325_001:0291a04": "自性法。謂一切性。彼自有性。離性非性見。",
    "X17n0325_001:0291a05": "得自覺聖無間種性。外剎殊勝無間種性。",
    "X17n0325_001:0291a06": "自覺。即無相三昧。外剎。則塵塵三昧。",
    "X17n0325_001:0291a07": "大慧。不定種性者。謂說彼三種時。",
    "X17n0325_001:0291a08": "未到如來乘無間。故言三種而已。",
    "X17n0325_001:0291a09": "隨說而入。隨彼而成。此是初治地者。謂種性建立。為",
    "X17n0325_001:0291a10": "超入無所有地故作是建立。",
    "X17n0325_001:0291a11": "謂雖隨種性建立。要之不著聲聞緣覺之乘。故能",
    "X17n0325_001:0291a12": "超入無所有地。無所有地。初地菩薩也。故云此是",
    "X17n0325_001:0291a13": "初治地者。",
    "X17n0325_001:0291a14": "彼自覺藏者(乃至)當得如來最勝之身。",
    "X17n0325_001:0291a15": "自覺藏。謂不定種性中。能自覺者也。雖得三昧樂",
    "X17n0325_001:0291a16": "而住聲聞。至此當證佛地。故曰當得。",
    "X17n0325_001:0291a17": "諸聖遠離寂。",
    "X17n0325_001:0291a18": "聖亦不滯於寂。故曰遠離。",
    "X17n0325_001:0291a19": "第一義法門　　遠離於二教(乃至)亦無有心量。",
    "X17n0325_001:0291a20": "頌曰。",
    "X17n0325_001:0291a21": "　五般無間有差殊　　見性還歸各別塗",
    "X17n0325_001:0291a22": "　緣覺妄隨神化勝　　聲聞空斷陰雲麤",
    "X17n0325_001:0291a23": "　滿懷了了他無性　　外剎塵塵用不殊",
    "X17n0325_001:0291a24": "　方顯如來真種性　　更無心量可名模",
    "X17n0325_001:0291b01": "一闡提差別分第十二",
    "X17n0325_001:0291b02": "大慧。彼一闡提。非一闡提。世間解脫誰轉。",
    "X17n0325_001:0291b03": "謂世間皆有解脫之性。若非一闡提。則世間解脫",
    "X17n0325_001:0291b04": "誰復背轉。以一闡提者。於善法中。不生信心故。",
    "X17n0325_001:0291b05": "二者菩薩本自願方便故。",
    "X17n0325_001:0291b06": "謂本意自願涅槃樂。",
    "X17n0325_001:0291b07": "非不般涅槃(乃至)是名不般涅槃法相。",
    "X17n0325_001:0291b08": "涅槃法相。乃真解脫。解脫者。空無相無願。今也本",
    "X17n0325_001:0291b09": "自願方便。非不欲涅槃。一切眾生已。而後般涅槃。",
    "X17n0325_001:0291b10": "畢竟自著於寂滅之相。非無相無願也。故曰不涅",
    "X17n0325_001:0291b11": "槃法相。若夫如來。滅度一切眾生已。而無有一眾",
    "X17n0325_001:0291b12": "生實滅度者。以無相無願故。",
    "X17n0325_001:0291b13": "此亦到一闡提趣。",
    "X17n0325_001:0291b14": "此非為捨善根者說。故曰亦到一闡提趣。",
    "X17n0325_001:0291b15": "佛告大慧。菩薩一闡提者。(乃至)而非捨一切善根一",
    "X17n0325_001:0291b16": "闡提也。",
    "X17n0325_001:0291b17": "謂知一切本來涅槃已。而自著於寂滅之相。是墮",
    "X17n0325_001:0291b18": "斷見。故曰畢竟不般涅槃。",
    "X17n0325_001:0291b19": "大慧。捨一切善根一闡提者。(乃至)以是故菩薩一闡",
    "X17n0325_001:0291b20": "提不般涅槃。",
    "X17n0325_001:0291b21": "頌曰。",
    "X17n0325_001:0291b22": "　惟有慈悲一闡提　　度他迷者自還迷",
    "X17n0325_001:0291b23": "　若論捨善猶能轉　　菩薩都無趣寂期",
    "X17n0325_001:0291b24": "三自性差別分第十三",
    "X17n0325_001:0291c01": "復次大慧。菩薩摩訶薩當善三自性。",
    "X17n0325_001:0291c02": "本來空寂。所有性相。如幻如夢。彼皆自爾。如來無",
    "X17n0325_001:0291c03": "攝取之情。亦無滅之之想。經言性自性。皆如此。",
    "X17n0325_001:0291c04": "佛告大慧。緣起自性事相相。行顯現事相相。",
    "X17n0325_001:0291c05": "緣起。謂心從緣起。顯現。謂所作已。著於彼事相之",
    "X17n0325_001:0291c06": "相。而計著之。故曰事相相。",
    "X17n0325_001:0291c07": "計著有二種種妄想自性(乃至)謂即彼如是內外自",
    "X17n0325_001:0291c08": "共相計著。",
    "X17n0325_001:0291c09": "名虗而事實。故有二種相之異。",
    "X17n0325_001:0291c10": "是名成自性如來藏心。",
    "X17n0325_001:0291c11": "惟自覺聖。乃可言成自性。惟成自性。乃可言如來",
    "X17n0325_001:0291c12": "藏心。",
    "X17n0325_001:0291c13": "大慧。是名觀察五法自性相經。",
    "X17n0325_001:0291c14": "此楞伽之異名。",
    "X17n0325_001:0291c15": "自覺聖智趣所行境界。汝等菩薩應當修學。",
    "X17n0325_001:0291c16": "頌曰。",
    "X17n0325_001:0291c17": "　二般妄想性無窮　　緣起依他妄亦同",
    "X17n0325_001:0291c18": "　惟有離名成自性　　吹毛寶劒但揮空",
    "X17n0325_001:0291c19": "觀二無我分第十四",
    "X17n0325_001:0291c20": "復次大慧。菩薩摩訶薩善觀二種無我相。(乃至)謂離",
    "X17n0325_001:0291c21": "我我所。",
    "X17n0325_001:0291c22": "人無我者。則能離我我所。其所離者。謂如下文所",
    "X17n0325_001:0291c23": "述。",
    "X17n0325_001:0291c24": "陰界入聚(乃至)謂一切諸根自心現器身藏。",
    "X17n0325_001:0292a01": "由陰界入聚。即生無知業愛。由攝受眼色等。而計",
    "X17n0325_001:0292a02": "著之。即生一切業識。以此知一切諸根。皆由自心。",
    "X17n0325_001:0292a03": "現出形器身財也。",
    "X17n0325_001:0292a04": "自妄想相施設顯示。如河流如種子。",
    "X17n0325_001:0292a05": "生出不已。",
    "X17n0325_001:0292a06": "如燈如風(乃至)生死趣有輪。",
    "X17n0325_001:0292a07": "以有虗偽習氣之因。乃有生死輪轉之趣。",
    "X17n0325_001:0292a08": "種種身色如幻術神呪。",
    "X17n0325_001:0292a09": "幻。則現出不實。呪。則無而忽有。",
    "X17n0325_001:0292a10": "發起像起。",
    "X17n0325_001:0292a11": "如機括之發不可禦。如鏡之像因彼而現。",
    "X17n0325_001:0292a12": "善彼相知。",
    "X17n0325_001:0292a13": "善彼相知。謂善知彼相皆當遠離。以前一離字該",
    "X17n0325_001:0292a14": "之。若能善知。即能遠離。非假於滅之之斷見。故但",
    "X17n0325_001:0292a15": "曰善彼相知而已。",
    "X17n0325_001:0292a16": "是名人無我智。云何法無我智。(乃至)如陰界入離我",
    "X17n0325_001:0292a17": "我所。",
    "X17n0325_001:0292a18": "陰界妄想自性人也。能覺而離之。使離我我所。則",
    "X17n0325_001:0292a19": "人無我矣。覺而離之者法也。於其覺性又當離之。",
    "X17n0325_001:0292a20": "亦如陰界入之離我我所。然後法無我矣。",
    "X17n0325_001:0292a21": "陰界入積聚。(乃至)生無動搖。諸法亦爾。",
    "X17n0325_001:0292a22": "陰界積聚。本皆無性。因於業愛。其縛如繩。展轉相",
    "X17n0325_001:0292a23": "緣。生於無動搖之境。此人無我者之善觀也。一切",
    "X17n0325_001:0292a24": "法性。本亦寂然。因於愛取攬攝而生。所生之境。本",
    "X17n0325_001:0292b01": "亦不動。法無我者所觀亦然。故曰諸法亦爾。",
    "X17n0325_001:0292b02": "離自共相不實妄想(乃至)非賢聖也。",
    "X17n0325_001:0292b03": "一切虗偽。故曰不實妄想相。如河流種子。是也。為",
    "X17n0325_001:0292b04": "彼驅使。故曰妄想力。如機發繩縛。是也。但能離此。",
    "X17n0325_001:0292b05": "則知人無我而已。此凡夫所能離爾。故曰非聖賢",
    "X17n0325_001:0292b06": "也。",
    "X17n0325_001:0292b07": "心意識五法自性離故(乃至)一切法無我。",
    "X17n0325_001:0292b08": "心意識五法自性離。即至法無我矣。故繼之。以菩",
    "X17n0325_001:0292b09": "薩當分別一切法無我也。言菩薩當分別法無我。",
    "X17n0325_001:0292b10": "凡以別其善人無我者。二乘與凡夫爾。",
    "X17n0325_001:0292b11": "善法無我菩薩(乃至)大寶宮殿幻自性境界修習生。",
    "X17n0325_001:0292b12": "一切法如幻。彼幻惟自性。覺彼如幻自性。則一切",
    "X17n0325_001:0292b13": "法如幻矣。至法雲地。方知法如幻。乃不住虗寂。而",
    "X17n0325_001:0292b14": "建立一切慈悲法行。即大寶蓮華王像等。是也。",
    "X17n0325_001:0292b15": "於彼而坐。同一像類。(乃至)是名法無我相。",
    "X17n0325_001:0292b16": "聲聞地前。皆未能了法無我故。未能證如來自在",
    "X17n0325_001:0292b17": "法身。於此始言當得如來法身。",
    "X17n0325_001:0292b18": "汝等諸菩薩應當修學。",
    "X17n0325_001:0292b19": "頌曰。",
    "X17n0325_001:0292b20": "　如來實相等無差　　學者紛然亂似麻",
    "X17n0325_001:0292b21": "　將謂已除人陰界　　誰知又被法雲遮",
    "X17n0325_001:0292b22": "　慧燈自是無狂燄　　定水從何覓覺花",
    "X17n0325_001:0292b23": "　萬法了知如幻化　　莊嚴端坐法王家",
    "X17n0325_001:0292b24": "離建立誹謗分第十五",
    "X17n0325_001:0292c01": "爾時大慧菩薩復白佛言世尊。建立誹謗相唯願說",
    "X17n0325_001:0292c02": "之。",
    "X17n0325_001:0292c03": "本來空寂。妄有所立。曰建立。或觀建立。自無所得。",
    "X17n0325_001:0292c04": "而生誹謗。故曰誹謗。皆不明心量故。",
    "X17n0325_001:0292c05": "爾時世尊於此偈義(乃至)有四種非有有建立。",
    "X17n0325_001:0292c06": "本來非有。以妄想而有建立。故曰非有建立。",
    "X17n0325_001:0292c07": "云何為四(乃至)觀察非分而起誹謗。",
    "X17n0325_001:0292c08": "於前所建立。不善觀察。即生斷見。而起誹謗。",
    "X17n0325_001:0292c09": "是名建立誹謗相。復次大慧。云何非有相建立相。(乃",
    "X17n0325_001:0292c10": "至)人眾生壽命長養士夫見建立。",
    "X17n0325_001:0292c11": "四相之見。亦如陰界入之妄想虗偽。是無見中。而",
    "X17n0325_001:0292c12": "妄立有見。",
    "X17n0325_001:0292c13": "是名非有見建立相。非有因建立相者。(乃至)生已實",
    "X17n0325_001:0292c14": "已還壞。",
    "X17n0325_001:0292c15": "諸識本無所因。以眼界色界無明界在念前而生。",
    "X17n0325_001:0292c16": "則是於無因中。有建立也。",
    "X17n0325_001:0292c17": "是名非有因建立相。非有性建立相者。(乃至)是名非",
    "X17n0325_001:0292c18": "有性建立相。",
    "X17n0325_001:0292c19": "虗空涅槃。假名以顯道。其本離性及非性。兔角垂",
    "X17n0325_001:0292c20": "髮。執妄以迷真。本亦離有及非有。是皆情計。妄立",
    "X17n0325_001:0292c21": "性相故。",
    "X17n0325_001:0292c22": "建立及誹謗愚夫妄想。(乃至)是故離建立誹謗惡見。",
    "X17n0325_001:0292c23": "應當修學。",
    "X17n0325_001:0292c24": "頌曰。",
    "X17n0325_001:0293a01": "　佛地難登理謂何　　只因沉溺斷常河",
    "X17n0325_001:0293a02": "　建言謂有應為病　　謗法稱無即是魔",
    "X17n0325_001:0293a03": "　湛寂性中離取捨　　圓明境界絕偏頗",
    "X17n0325_001:0293a04": "　須知自覺惟心境　　鏡本無塵不用磨",
    "X17n0325_001:0293a05": "隨類普現分第十六",
    "X17n0325_001:0293a06": "復次大慧。菩薩摩訶薩善知心意意識五法自性二",
    "X17n0325_001:0293a07": "無我相趣。(乃至)所謂一切法如幻如夢光影水月。",
    "X17n0325_001:0293a08": "為安眾生。建立萬法。猶如色現摩尼。以至普現佛",
    "X17n0325_001:0293a09": "剎。聽受經法。亦如幻夢水月。未甞一法有計著性",
    "X17n0325_001:0293a10": "者。故龍宮滿字之浩煩。而如來云。未曾說一字也。",
    "X17n0325_001:0293a11": "於一法離生滅斷常(乃至)爾時世尊欲重宣此義而",
    "X17n0325_001:0293a12": "說偈言。",
    "X17n0325_001:0293a13": "　心量世間　　佛子觀察　　種類之身　　離所作行",
    "X17n0325_001:0293a14": "　得力神通　　自在成就",
    "X17n0325_001:0293a15": "頌曰。",
    "X17n0325_001:0293a16": "　已圓大智為懷悲　　却効眾生性相迷",
    "X17n0325_001:0293a17": "　顯示法王諸像類　　宛如隨眾色摩尼",
    "X17n0325_001:0293a18": "　龍宮萬卷聲喧谷　　行海千門月在池",
    "X17n0325_001:0293a19": "　到此徧遊諸佛剎　　宣揚三寶作天師",
    "X17n0325_001:0293a20": "空離自性分第十七",
    "X17n0325_001:0293a21": "爾時大慧菩薩。復請佛言。惟願世尊。(乃至)疾得阿耨",
    "X17n0325_001:0293a22": "多羅三藐三菩提。",
    "X17n0325_001:0293a23": "說空者。多墮斷見。墮斷見。則有生有二。而有自性",
    "X17n0325_001:0293a24": "相。大慧於此。願聞說空。而繼之以無生無二離自",
    "X17n0325_001:0293b01": "性相。故如來亦言。為妄想自生性計著者。說空。",
    "X17n0325_001:0293b02": "大慧彼略說七種空。謂相空。性自性空。",
    "X17n0325_001:0293b03": "前言惟自性。至此性自性亦空矣。",
    "X17n0325_001:0293b04": "行空。一切法離言說空。(乃至)自他俱性無性故相不",
    "X17n0325_001:0293b05": "住。",
    "X17n0325_001:0293b06": "自他俱見亦皆無性。則不住於相矣。恐人於無性。",
    "X17n0325_001:0293b07": "又生斷見。不住相云者。非無相也。但不住爾。",
    "X17n0325_001:0293b08": "是故說一切性相空。是名相空。云何性自性空。謂自",
    "X17n0325_001:0293b09": "己性自性不生。",
    "X17n0325_001:0293b10": "性自性云者。為欲識破外塵。還一切性於其自。而",
    "X17n0325_001:0293b11": "自己無有性自性想。則一切性自性空矣。",
    "X17n0325_001:0293b12": "是名一切法性自性空(乃至)云何行空(乃至)因所成",
    "X17n0325_001:0293b13": "所住業方便生。",
    "X17n0325_001:0293b14": "陰之所蘊。本離我我所。皆因所作方便而生。以此",
    "X17n0325_001:0293b15": "知行空。",
    "X17n0325_001:0293b16": "是名行空。即此如是行空。(乃至)是名無行空。",
    "X17n0325_001:0293b17": "彼行空者。亦無自性。故曰無行空。",
    "X17n0325_001:0293b18": "云何一切法離言說空(乃至)是名一切法離言說空。",
    "X17n0325_001:0293b19": "妄想自性。本無言說。既無言說。復何所離。故曰離",
    "X17n0325_001:0293b20": "言說空。",
    "X17n0325_001:0293b21": "云何一切法第一義聖智大空(乃至)一切見過習氣",
    "X17n0325_001:0293b22": "空。",
    "X17n0325_001:0293b23": "能見一切過患。曰見過。自覺聖智。雖已離過患。而",
    "X17n0325_001:0293b24": "見過之心未忘。雖止見行。而習氣未除。至此則一",
    "X17n0325_001:0293c01": "切皆空矣。",
    "X17n0325_001:0293c02": "是名一切法第一義聖智大空。",
    "X17n0325_001:0293c03": "此空為大。故曰大空。祖師曰。廓然無聖。是之謂歟。",
    "X17n0325_001:0293c04": "云何彼彼空。謂於彼無彼空。是名彼彼空。",
    "X17n0325_001:0293c05": "謂彼中無彼物。故言空。不知其雖無彼。而又有此",
    "X17n0325_001:0293c06": "也。盖法自有相。何用分別。其分別性亦空。曰故彼",
    "X17n0325_001:0293c07": "彼空。",
    "X17n0325_001:0293c08": "譬如鹿子母舍(乃至)亦非比丘比丘。性空。",
    "X17n0325_001:0293c09": "舍本不空。故曰非舍空。說舍則有舍。故非舍性空。",
    "X17n0325_001:0293c10": "非餘處無象馬(乃至)是名彼彼空。",
    "X17n0325_001:0293c11": "有鹿子母舍。則舍性非空。有比丘眾。則比丘性非",
    "X17n0325_001:0293c12": "空。雖無象馬。餘處有之。亦非空。然皆一切法之自",
    "X17n0325_001:0293c13": "性相。又何必言彼無彼。當知無彼性亦空矣。故曰",
    "X17n0325_001:0293c14": "彼彼空。世間法相。本來常住。謂之無彼。未免墮斷。",
    "X17n0325_001:0293c15": "故曰是空最麤。",
    "X17n0325_001:0293c16": "是名七種空。(乃至)大慧。不自生。非不生。",
    "X17n0325_001:0293c17": "即真而動。了無生滅之性。故曰不自生。非執無生",
    "X17n0325_001:0293c18": "之性。若木石然。故曰非不生。",
    "X17n0325_001:0293c19": "除住三昧。是名無生離自性。",
    "X17n0325_001:0293c20": "唯住三昧正受。更不立無生之想。",
    "X17n0325_001:0293c21": "即是無生離自性(乃至)是故一切性離自性。",
    "X17n0325_001:0293c22": "剎那之頃。流及他性。以是而現一切性。皆離自性。",
    "X17n0325_001:0293c23": "一切性者境也。言境則知。所謂無生者法也。",
    "X17n0325_001:0293c24": "云何無二(乃至)是名無二。",
    "X17n0325_001:0294a01": "萬法體空。本無性相。涅槃生死。豈有二耶。苟於涅",
    "X17n0325_001:0294a02": "槃生死。有彼此二性。則有二相。故曰異相因有性",
    "X17n0325_001:0294a03": "故。",
    "X17n0325_001:0294a04": "如涅槃生死(乃至)應當修學。",
    "X17n0325_001:0294a05": "為有妄想計著故。言空以治之。然謂之空。則無生",
    "X17n0325_001:0294a06": "矣。無生有性。則反墮斷見。謂之空則無二矣。無二",
    "X17n0325_001:0294a07": "有性。則反墮常見。故如來說空。而繼之以無生無",
    "X17n0325_001:0294a08": "二。又曰離自性相者。盖於空之無生無二。又當離",
    "X17n0325_001:0294a09": "自性相故也。",
    "X17n0325_001:0294a10": "爾時世尊欲重宣此義而說偈言。",
    "X17n0325_001:0294a11": "　我常說空法　　遠離於斷常　　生死如幻夢",
    "X17n0325_001:0294a12": "　而彼業不壞　　虗空及涅槃　　滅二亦如是",
    "X17n0325_001:0294a13": "　愚夫作妄想　　諸聖離有無",
    "X17n0325_001:0294a14": "頌曰。",
    "X17n0325_001:0294a15": "　眾生妄想未消除　　諸佛談空為斂麤",
    "X17n0325_001:0294a16": "　須到不生仍不二　　更無自性即無虞",
    "X17n0325_001:0294a17": "　有心未解袪常斷　　離性方能度有無",
    "X17n0325_001:0294a18": "　若是大空何所證　　冰霜一點在紅爐",
    "X17n0325_001:0294a19": "離言即義分第十八",
    "X17n0325_001:0294a20": "爾時世尊復告大慧菩薩言。空無生無二離自性相。",
    "X17n0325_001:0294a21": "普入諸佛一切修多羅。(乃至)是故當依於義莫著言",
    "X17n0325_001:0294a22": "說。",
    "X17n0325_001:0294a23": "頌曰。",
    "X17n0325_001:0294a24": "　覺皇不捨大慈悲　　言說紛紜為止啼",
    "X17n0325_001:0294b01": "　若到岸頭何用筏　　休如渴鹿妄生疑",
    "X17n0325_001:0294b03": "楞伽經纂卷第一"
}