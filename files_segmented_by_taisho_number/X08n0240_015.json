{
    "X08n0240_015:0584a08": "大方廣佛華嚴經綱要卷第十五",
    "X08n0240_015:0584a09": "于闐國三藏沙門實叉難陀　譯經",
    "X08n0240_015:0584a10": "清涼山大華嚴寺沙門澄觀　疏義",
    "X08n0240_015:0584a11": "明匡山法雲寺憨山沙門德清提挈",
    "X08n0240_015:0584a12": "賢首品第十二之下",
    "X08n0240_015:0584a13": "　有勝三昧名安樂　　能普救度諸羣生",
    "X08n0240_015:0584a14": "　放大光明不思議　　令其見者悉調伏",
    "X08n0240_015:0584a15": "第八有勝三昧下八十九偈半。明毛光照益三昧",
    "X08n0240_015:0584a16": "門。智契解脫之門。慈熏身語意業。故得身同法界。",
    "X08n0240_015:0584a17": "大用無涯。毛光觸物。為益萬品。徧於時處。緣者會",
    "X08n0240_015:0584a18": "之。是謂菩薩圓建立眾生也。大文分五。初一偈標",
    "X08n0240_015:0584a19": "名總辯。二所收光明下別明一毛光明業用。三如",
    "X08n0240_015:0584a20": "一毛下。類顯一切毛光業用。四如其本行下釋成",
    "X08n0240_015:0584a21": "分齊。五若有聞下聞信光益。今初。就所益說故名",
    "X08n0240_015:0584a22": "安樂。下文正辯。",
    "X08n0240_015:0584a23": "　所放光明名善現　　若有眾生遇此光",
    "X08n0240_015:0584a24": "　必令獲益不唐捐　　因是得成無上智",
    "X08n0240_015:0584b01": "　彼先示現於諸佛　　示法示僧示正道",
    "X08n0240_015:0584b02": "　亦示佛塔及形像　　是故得成此光明",
    "X08n0240_015:0584b03": "　又放光明名照耀　　暎蔽一切諸天光",
    "X08n0240_015:0584b04": "　所有闇障靡不除　　普為眾生作饒益",
    "X08n0240_015:0584b05": "　此光覺悟一切眾　　令執燈明供養佛",
    "X08n0240_015:0584b06": "　以燈供養諸佛故　　得成世中無上燈",
    "X08n0240_015:0584b07": "　燃諸油燈及蘇燈　　亦燃種種諸明炬",
    "X08n0240_015:0584b08": "　眾香妙藥上寶燭　　以是供佛獲此光",
    "X08n0240_015:0584b09": "就第二段中。初明一毛光明業用。略辨四十四門",
    "X08n0240_015:0584b10": "光用。分為十段。初有二光顯示三寶。二有四光令",
    "X08n0240_015:0584b11": "發大心。三有二光總圓福智。四有二光入理持法。",
    "X08n0240_015:0584b12": "五有六光六度行圓。六有七光四等救攝。七有一",
    "X08n0240_015:0584b13": "光總彰三學。八有八光雜彰萬行供養為先。九有",
    "X08n0240_015:0584b14": "六光令六根內淨。動與理會。十有六光明六塵外",
    "X08n0240_015:0584b15": "淨。觸境皆通。今初有二光顯示三寶。",
    "X08n0240_015:0584b16": "　又放光明名濟度　　此光能覺一切眾",
    "X08n0240_015:0584b17": "　令其普發大誓心　　度脫欲海諸羣生",
    "X08n0240_015:0584b18": "　若能普發大誓心　　度脫欲海諸羣生",
    "X08n0240_015:0584b19": "　則能越度四瀑流　　示導無憂解脫城",
    "X08n0240_015:0584b20": "　於諸行路大水處　　造立橋梁及船筏",
    "X08n0240_015:0584b21": "　毀呰有為讚寂靜　　是故得成此光明",
    "X08n0240_015:0584b22": "　又放光明名滅愛　　此光能覺一切眾",
    "X08n0240_015:0584b23": "　令其捨離於五欲　　專思解脫妙法味",
    "X08n0240_015:0584b24": "　若能捨離於五欲　　專思解脫妙法味",
    "X08n0240_015:0584c01": "　則能以佛甘露雨　　普滅世間諸渴愛",
    "X08n0240_015:0584c02": "　惠施池井又泉流　　專求無上菩提道",
    "X08n0240_015:0584c03": "　毀呰五欲讚禪定　　是故得成此光明",
    "X08n0240_015:0584c04": "　又放光明名歡喜　　此光能覺一切眾",
    "X08n0240_015:0584c05": "　令其愛慕佛菩提　　發心願證無師道",
    "X08n0240_015:0584c06": "　造立如來大悲像　　眾相莊嚴坐華座",
    "X08n0240_015:0584c07": "　恒歎最勝諸功德　　是故得成此光明",
    "X08n0240_015:0584c08": "　又放光明名愛樂　　此光能覺一切眾",
    "X08n0240_015:0584c09": "　令其心樂於諸佛　　及以樂法樂眾僧",
    "X08n0240_015:0584c10": "　若常心樂於諸佛　　及以樂法樂眾僧",
    "X08n0240_015:0584c11": "　則在如來眾會中　　逮成無上深法忍",
    "X08n0240_015:0584c12": "　開悟眾生無有量　　普使念佛法僧寶",
    "X08n0240_015:0584c13": "　及示發心功德行　　是故得成此光明",
    "X08n0240_015:0584c14": "第二有四光四十四句。令發大心。即四弘誓願。於",
    "X08n0240_015:0584c15": "中初名濟度下是誓度眾生。次名滅愛下是誓斷",
    "X08n0240_015:0584c16": "煩惱。次名歡喜下是求菩提。次名愛樂下是學法",
    "X08n0240_015:0584c17": "門。",
    "X08n0240_015:0584c18": "　又放光明名福聚　　此光能覺一切眾",
    "X08n0240_015:0584c19": "　令行種種無量施　　以此願求無上道",
    "X08n0240_015:0584c20": "　設大施會無遮限　　有來求者皆滿足",
    "X08n0240_015:0584c21": "　不令其心有所乏　　是故得成此光明",
    "X08n0240_015:0584c22": "　又放光明名具智　　此光能覺一切眾",
    "X08n0240_015:0584c23": "　令法一法一念中　　悉解無量諸法門",
    "X08n0240_015:0584c24": "　為諸眾生分別法　　及以決了真實義",
    "X08n0240_015:0585a01": "　善說法義無虧減　　是故得成此光明",
    "X08n0240_015:0585a02": "第三有二光總圓福智。",
    "X08n0240_015:0585a03": "　又放光明名慧燈　　此光能覺一切眾",
    "X08n0240_015:0585a04": "　令知眾生性空寂　　一切諸法無所有",
    "X08n0240_015:0585a05": "　演說諸法空無主　　如幻如燄水中月",
    "X08n0240_015:0585a06": "　乃至猶如夢影像　　是故得成此光明",
    "X08n0240_015:0585a07": "　又放光名法自在　　此光能覺一切眾",
    "X08n0240_015:0585a08": "　令得無盡陀羅尼　　悉持一切諸佛法",
    "X08n0240_015:0585a09": "　恭敬供養持法者　　給侍守護諸賢聖",
    "X08n0240_015:0585a10": "　以種種法施眾生　　是故得成此光明",
    "X08n0240_015:0585a11": "第四有二光。入理持法。初一慧入二空。後一具四",
    "X08n0240_015:0585a12": "總持。",
    "X08n0240_015:0585a13": "　又放光明名能捨　　此光覺悟慳眾生",
    "X08n0240_015:0585a14": "　令知財寶悉非常　　恒樂慧施心無著",
    "X08n0240_015:0585a15": "　慳心難調而能調　　解財如夢如浮雲",
    "X08n0240_015:0585a16": "　增長惠施清淨心　　是故得成此光明",
    "X08n0240_015:0585a17": "　又放光明名除熱　　此光能覺毀禁者",
    "X08n0240_015:0585a18": "　普使受持清淨戒　　發心願證無師道",
    "X08n0240_015:0585a19": "　勸引眾生受持戒　　十善業道悉清淨",
    "X08n0240_015:0585a20": "　又令發向菩提心　　是故得成此光明",
    "X08n0240_015:0585a21": "　又放光明名忍嚴　　此光覺悟瞋恚者",
    "X08n0240_015:0585a22": "　令彼除瞋離我慢　　常樂忍辱柔和法",
    "X08n0240_015:0585a23": "　眾生暴惡難可忍　　為菩提故心不動",
    "X08n0240_015:0585a24": "　常樂稱揚忍功德　　是故得成此光明",
    "X08n0240_015:0585b01": "　又放光明名勇猛　　此光覺悟懶惰者",
    "X08n0240_015:0585b02": "　令彼常於三寶中　　恭敬供養無疲厭",
    "X08n0240_015:0585b03": "　若彼常於三寶中　　恭敬供養無疲厭",
    "X08n0240_015:0585b04": "　則能超出四魔境　　速成無上佛菩提",
    "X08n0240_015:0585b05": "　勸化眾生令進策　　常勤供養於三寶",
    "X08n0240_015:0585b06": "　法欲滅時專守護　　是故得成此光明",
    "X08n0240_015:0585b07": "　又放光明名寂靜　　此光能覺亂意者",
    "X08n0240_015:0585b08": "　令其遠離貪恚癡　　心不動搖而正定",
    "X08n0240_015:0585b09": "　捨離一切惡知識　　無義談說雜染行",
    "X08n0240_015:0585b10": "　讚歎禪定阿蘭若　　是故得成此光明",
    "X08n0240_015:0585b11": "　又放光明名慧嚴　　此光覺悟愚迷者",
    "X08n0240_015:0585b12": "　令其證諦解緣起　　諸根智慧悉通達",
    "X08n0240_015:0585b13": "　若能證諦解緣起　　諸根智慧悉通達",
    "X08n0240_015:0585b14": "　則得日燈三昧法　　智慧光明成佛果",
    "X08n0240_015:0585b15": "　國財及己皆能捨　　為菩提故求正法",
    "X08n0240_015:0585b16": "　聞已專勤為眾說　　是故得成此光明",
    "X08n0240_015:0585b17": "第五有六光五十六句。明六度行圓。",
    "X08n0240_015:0585b18": "　又放光明名佛慧　　此光覺悟諸含識",
    "X08n0240_015:0585b19": "　令見無量無邊佛　　各各坐寶蓮華上",
    "X08n0240_015:0585b20": "　讚佛威德及解脫　　說佛自在無有量",
    "X08n0240_015:0585b21": "　顯示佛力及神通　　是故得成此光明",
    "X08n0240_015:0585b22": "　又放光明名無畏　　此光照觸恐怖者",
    "X08n0240_015:0585b23": "　非人所持諸毒害　　一切皆令疾除滅",
    "X08n0240_015:0585b24": "　能於眾生施無畏　　遇有惱害皆勸止",
    "X08n0240_015:0585c01": "　拯濟厄難孤窮者　　以是得成此光明",
    "X08n0240_015:0585c02": "　又放光明名安隱　　此光能照疾病者",
    "X08n0240_015:0585c03": "　令除一切諸苦痛　　悉得正定三昧樂",
    "X08n0240_015:0585c04": "　施以良藥救眾患　　妙寶延命香塗體",
    "X08n0240_015:0585c05": "　蘇油乳蜜充飲食　　以是得成此光明",
    "X08n0240_015:0585c06": "　又放光明名見佛　　此光覺悟將歿者",
    "X08n0240_015:0585c07": "　令隨憶念見如來　　命終得生其淨國",
    "X08n0240_015:0585c08": "　見有臨終勸念佛　　又示尊像令瞻敬",
    "X08n0240_015:0585c09": "　俾於佛所深歸仰　　是故得成此光明",
    "X08n0240_015:0585c10": "　又放光明名樂法　　此光能覺一切眾",
    "X08n0240_015:0585c11": "　令於正法常欣樂　　聽聞演說及書寫",
    "X08n0240_015:0585c12": "　法欲盡時能演說　　令求法者意充滿",
    "X08n0240_015:0585c13": "　於法愛樂勤修行　　是故得成此光明",
    "X08n0240_015:0585c14": "　又放光明名妙音　　此光開悟諸菩薩",
    "X08n0240_015:0585c15": "　能令三界所有聲　　聞者皆是如來音",
    "X08n0240_015:0585c16": "　以大音聲稱讚佛　　及施鈴鐸諸音樂",
    "X08n0240_015:0585c17": "　普使世間聞佛音　　是故得成此光明",
    "X08n0240_015:0585c18": "　又放光明施甘露　　此光開悟一切眾",
    "X08n0240_015:0585c19": "　令捨一切放逸行　　具足修習諸功德",
    "X08n0240_015:0585c20": "　說有為法非安隱　　無量苦惱悉充徧",
    "X08n0240_015:0585c21": "　恒樂稱揚寂滅樂　　是故得成此光明",
    "X08n0240_015:0585c22": "第六有七光五十六句。明四等救攝。初一光慈與",
    "X08n0240_015:0585c23": "樂。二有三光悲拔苦。三有二光令生法喜。四有一",
    "X08n0240_015:0585c24": "光令成大捨。",
    "X08n0240_015:0586a01": "　又放光明名最勝　　此光開悟一切眾",
    "X08n0240_015:0586a02": "　令於佛所普聽聞　　戒定智慧增上法",
    "X08n0240_015:0586a03": "　常樂稱揚一切佛　　勝戒勝定殊勝慧",
    "X08n0240_015:0586a04": "　如是為求無上道　　是故得成此光明",
    "X08n0240_015:0586a05": "第七有一光總彰三學。萬行三學攝盡故曰普聞。",
    "X08n0240_015:0586a06": "　又放光明名寶嚴　　此光能覺一切眾",
    "X08n0240_015:0586a07": "　令得寶藏無窮盡　　以此供養諸如來",
    "X08n0240_015:0586a08": "　以諸種種上妙寶　　奉施於佛及佛塔",
    "X08n0240_015:0586a09": "　亦以惠施諸貧乏　　是故得成此光明",
    "X08n0240_015:0586a10": "　又放光明名香嚴　　此光能覺一切眾",
    "X08n0240_015:0586a11": "　令其聞者悅可意　　決定當成佛功德",
    "X08n0240_015:0586a12": "　人天妙香以塗地　　供養一切最勝主",
    "X08n0240_015:0586a13": "　亦以造塔及佛像　　是故得成此光明",
    "X08n0240_015:0586a14": "　又放光名雜莊嚴　　寶幢幡蓋無央數",
    "X08n0240_015:0586a15": "　焚香散華奏眾樂　　城邑內外皆充滿",
    "X08n0240_015:0586a16": "　本以微妙妓樂音　　眾香妙華幢蓋等",
    "X08n0240_015:0586a17": "　種種莊嚴供養佛　　是故得成此光明",
    "X08n0240_015:0586a18": "　又放光明名嚴潔　　令地平坦猶如掌",
    "X08n0240_015:0586a19": "　莊嚴佛塔及其處　　是故得成此光明",
    "X08n0240_015:0586a20": "　又放光明名大雲　　能起香雲雨香水",
    "X08n0240_015:0586a21": "　以水灑塔及庭院　　是故得成此光明",
    "X08n0240_015:0586a22": "　又放光明名嚴具　　令躶形者得上服",
    "X08n0240_015:0586a23": "　嚴身妙物而為施　　是故得成此光明",
    "X08n0240_015:0586a24": "　又放光明名上味　　能令饑者獲美食",
    "X08n0240_015:0586b01": "　種種珍饌而為施　　是故得成此光明",
    "X08n0240_015:0586b02": "　又放光明名大財　　令貧乏者獲寶藏",
    "X08n0240_015:0586b03": "　以無盡物施三寶　　是故得成此光明",
    "X08n0240_015:0586b04": "第八有八光四十四句。雜彰萬行供養為先。前五",
    "X08n0240_015:0586b05": "供敬田。後三施悲田。",
    "X08n0240_015:0586b06": "　又放光明眼清淨　　能令盲者見眾色",
    "X08n0240_015:0586b07": "　以燈施佛及佛塔　　是故得成此光明",
    "X08n0240_015:0586b08": "　又放光明耳清淨　　能令聾者悉善聽",
    "X08n0240_015:0586b09": "　鼓樂娛佛及佛塔　　是故得成此光明",
    "X08n0240_015:0586b10": "　又放光明鼻清淨　　昔未聞香皆得聞",
    "X08n0240_015:0586b11": "　以香施佛及佛塔　　是故得成此光明",
    "X08n0240_015:0586b12": "　又放光明舌清淨　　能以美音稱讚佛",
    "X08n0240_015:0586b13": "　永除麤惡不善語　　是故得成此光明",
    "X08n0240_015:0586b14": "　又放光明身清淨　　諸根缺者令具足",
    "X08n0240_015:0586b15": "　以身禮佛及佛塔　　是故得成此光明",
    "X08n0240_015:0586b16": "　又放光明意清淨　　令失心者得正念",
    "X08n0240_015:0586b17": "　修行三昧得自在　　是故得成此光明",
    "X08n0240_015:0586b18": "第九有六光內淨六辰。動與理會。",
    "X08n0240_015:0586b19": "　又放光明色清淨　　令見難思諸佛色",
    "X08n0240_015:0586b20": "　以眾妙色莊嚴塔　　是故得成此光明",
    "X08n0240_015:0586b21": "　又放光明聲清淨　　令知聲性本空寂",
    "X08n0240_015:0586b22": "　觀聲緣起如谷響　　是故得成此光明",
    "X08n0240_015:0586b23": "　又放光明香清淨　　令諸臭穢悉香潔",
    "X08n0240_015:0586b24": "　香水洗塔菩提樹　　是故得成此光明",
    "X08n0240_015:0586c01": "　又放光明味清淨　　能除一切味中毒",
    "X08n0240_015:0586c02": "　恒供佛僧及父母　　是故得成此光明",
    "X08n0240_015:0586c03": "　又放光明觸清淨　　能令惡觸皆柔軟",
    "X08n0240_015:0586c04": "　戈鋌劒戟從空雨　　皆令變作妙華鬘",
    "X08n0240_015:0586c05": "　以昔香於道路中　　塗香散華布衣服",
    "X08n0240_015:0586c06": "　迎送如來令蹈上　　是故今獲光如是",
    "X08n0240_015:0586c07": "　又放光明法清淨　　能令一切諸毛孔",
    "X08n0240_015:0586c08": "　悉演妙法不思議　　眾生聽者咸欣悟",
    "X08n0240_015:0586c09": "　因緣所生無有生　　諸佛法身非是身",
    "X08n0240_015:0586c10": "　法性常住如虗空　　以說其義光如是",
    "X08n0240_015:0586c11": "第十有六光三十二句。外清六境。觸境皆道。戈者",
    "X08n0240_015:0586c12": "平頭戟也。鋌者小矛也。",
    "X08n0240_015:0586c13": "　如是等比光明門　　如恒河沙無限數",
    "X08n0240_015:0586c14": "　悉從大仙毛孔出　　一一作業各差別",
    "X08n0240_015:0586c15": "第二如是等比下結略顯廣。一毛之用光有塵沙。",
    "X08n0240_015:0586c16": "　如一毛孔所放光　　無量無數如恒沙",
    "X08n0240_015:0586c17": "　一切毛孔悉亦然　　此是大仙三昧力",
    "X08n0240_015:0586c18": "第三如一毛下。類顯一切毛孔業因。及結用所依。",
    "X08n0240_015:0586c19": "謂三昧力。此上第八毛光照益三昧門。上明四十",
    "X08n0240_015:0586c20": "四門竟。故末此一句類顯一切毛光。謂一毛如此。",
    "X08n0240_015:0586c21": "況多毛乎。下釋成光之分齊。",
    "X08n0240_015:0586c22": "　如其本行所得光　　隨彼宿緣同行者",
    "X08n0240_015:0586c23": "　今放光明故如是　　此是大仙智自在",
    "X08n0240_015:0586c24": "　往昔同修於福業　　及有愛樂能隨喜",
    "X08n0240_015:0587a01": "　見其所作亦復然　　彼於此光咸得見",
    "X08n0240_015:0587a02": "　若有自修眾福業　　供養諸佛無央數",
    "X08n0240_015:0587a03": "　於佛功德常願求　　是此光明所開覺",
    "X08n0240_015:0587a04": "　譬如生盲不見目　　非為無日出世間",
    "X08n0240_015:0587a05": "　諸有目者悉明見　　各隨所務修其業",
    "X08n0240_015:0587a06": "　大士光明亦如是　　有智慧者皆悉見",
    "X08n0240_015:0587a07": "　凡夫邪信劣解人　　於此光明莫能覩",
    "X08n0240_015:0587a08": "　摩尼宮殿及輦乘　　妙寶靈香以塗瑩",
    "X08n0240_015:0587a09": "　有福德者自然備　　非無德者所能處",
    "X08n0240_015:0587a10": "　大士光明亦如是　　有深智者咸照觸",
    "X08n0240_015:0587a11": "　邪信劣解凡愚人　　無有能見此光明",
    "X08n0240_015:0587a12": "此下第四釋成光之分齊。謂既有如是等光。今何",
    "X08n0240_015:0587a13": "不見。以有緣者見如用覩光。無緣不覺。盲瞽常暗。",
    "X08n0240_015:0587a14": "於中二十八句分二。初偈四句總明。如其本行牒",
    "X08n0240_015:0587a15": "前往因。所得光者牒前果用。若有宿緣及曾同行",
    "X08n0240_015:0587a16": "者。則隨其所見。如是差別。次六偈別顯。初二偈法",
    "X08n0240_015:0587a17": "說。後四偈喻說。有二喻雙明見與不見。皆有法合。",
    "X08n0240_015:0587a18": "如日喻。喻光為益因。合中謂法日常明。有智慧者",
    "X08n0240_015:0587a19": "心不住法。如人有目則能得見。有三類人則不能",
    "X08n0240_015:0587a20": "見。一者凡愚。二邪信外道。三劣解二乘。皆無因緣。",
    "X08n0240_015:0587a21": "如人無目。後寶嚴喻。喻光正益。明法寶常存。由福",
    "X08n0240_015:0587a22": "無福。有處不處。",
    "X08n0240_015:0587a23": "　若有聞此光差別　　能生清淨深信解",
    "X08n0240_015:0587a24": "　永斷一切諸疑網　　速成無上功德幢",
    "X08n0240_015:0587b01": "第五一頌明聞信光益。謂信仰解了不生疑惑則",
    "X08n0240_015:0587b02": "成佛果。不以不見疑菩薩之無光。不以極苦莫救",
    "X08n0240_015:0587b03": "謂光明之無益。亦不高推果用謂菩薩不能。故云",
    "X08n0240_015:0587b04": "永斷諸疑。上來第八毛光照益三昧門竟。",
    "X08n0240_015:0587b05": "　有勝三昧能出現　　眷屬莊嚴皆自在",
    "X08n0240_015:0587b06": "　一切十方諸國土　　佛子眾會無倫匹",
    "X08n0240_015:0587b07": "　有妙蓮華光莊嚴　　量等三千大千界",
    "X08n0240_015:0587b08": "　其身端坐悉充滿　　是此三昧神通力",
    "X08n0240_015:0587b09": "　復有十剎微塵數　　妙好蓮華所圍繞",
    "X08n0240_015:0587b10": "　諸佛子眾於中坐　　住此三昧威神力",
    "X08n0240_015:0587b11": "　宿世成就大因緣　　具足修行佛功德",
    "X08n0240_015:0587b12": "　此等眾生繞菩薩　　悉共合掌觀無厭",
    "X08n0240_015:0587b13": "　譬如明月在星中　　菩薩處眾亦復然",
    "X08n0240_015:0587b14": "　大士所行法如是　　入此三昧威神力",
    "X08n0240_015:0587b15": "　如於一方所示現　　諸佛子眾共圍繞",
    "X08n0240_015:0587b16": "　一切方中悉如是　　住此三昧威神力",
    "X08n0240_015:0587b17": "第九有勝三昧下有六偈。明主伴嚴麗三昧門。亦",
    "X08n0240_015:0587b18": "是出現三昧。文分三別。初一偈標門顯意。次有妙",
    "X08n0240_015:0587b19": "蓮華下四偈。明一方業用。於中前三法說。後一喻",
    "X08n0240_015:0587b20": "合。既言量等三千。則不壞次第。劣於十地及等覺",
    "X08n0240_015:0587b21": "也。以十地受職華等百萬三千。等覺華量周法界。",
    "X08n0240_015:0587b22": "顯此在信位故云不壞次第。次如於一方一偈類",
    "X08n0240_015:0587b23": "顯十方。",
    "X08n0240_015:0587b24": "　有勝三昧名方網　　菩薩住此廣開示",
    "X08n0240_015:0587c01": "　一切方中普現身　　或現入定或從出",
    "X08n0240_015:0587c02": "　或於東方入正定　　而於西方從定出",
    "X08n0240_015:0587c03": "　或於西方入正定　　而於東方從定出",
    "X08n0240_015:0587c04": "　或於餘方入正定　　而於餘方從定出",
    "X08n0240_015:0587c05": "　如是入出徧十方　　是名菩薩三昧力",
    "X08n0240_015:0587c06": "　盡於東方諸國土　　所有如來無數量",
    "X08n0240_015:0587c07": "　悉現其前普親近　　住於三昧寂不動",
    "X08n0240_015:0587c08": "　而於西方諸世界　　一切諸佛如來所",
    "X08n0240_015:0587c09": "　皆現從於三昧起　　廣修無量諸供養",
    "X08n0240_015:0587c10": "　盡於西方諸國土　　所有如來無數量",
    "X08n0240_015:0587c11": "　悉現其前普親近　　住於三昧寂不動",
    "X08n0240_015:0587c12": "　而於東方諸世界　　一切諸佛如來所",
    "X08n0240_015:0587c13": "　皆現從於三昧起　　廣修無量諸供養",
    "X08n0240_015:0587c14": "　如是十方諸世界　　菩薩悉入無有餘",
    "X08n0240_015:0587c15": "　或現三昧寂不動　　或現恭敬供養佛",
    "X08n0240_015:0587c16": "　於眼根中入正定　　於色塵中從定出",
    "X08n0240_015:0587c17": "　示現色性不思議　　一切天人莫能知",
    "X08n0240_015:0587c18": "　於色塵中入正定　　於眼起定心不亂",
    "X08n0240_015:0587c19": "　說眼無生無有起　　性空寂滅無所作",
    "X08n0240_015:0587c20": "　於耳根中入正定　　於聲塵中從定出",
    "X08n0240_015:0587c21": "　分別一切語言音　　諸天世人莫能知",
    "X08n0240_015:0587c22": "　於聲塵中入正定　　於耳起定心不亂",
    "X08n0240_015:0587c23": "　說耳無生無有起　　性空寂滅無所作",
    "X08n0240_015:0587c24": "　於鼻根中入正定　　於香塵中從定出",
    "X08n0240_015:0588a01": "　普得一切上妙香　　諸天世人莫能知",
    "X08n0240_015:0588a02": "　於香塵中入正定　　於鼻起定心不亂",
    "X08n0240_015:0588a03": "　說鼻無生無有起　　性空寂滅無所作",
    "X08n0240_015:0588a04": "　於舌根中入正定　　於味塵中從定出",
    "X08n0240_015:0588a05": "　普得一切諸上味　　諸天世人莫能知",
    "X08n0240_015:0588a06": "　於味塵中入正定　　於舌起定心不亂",
    "X08n0240_015:0588a07": "　說舌無生無有起　　性空滅寂無所作",
    "X08n0240_015:0588a08": "　於身根中入正定　　於觸塵中從定出",
    "X08n0240_015:0588a09": "　善能分別一切觸　　諸天世人莫能知",
    "X08n0240_015:0588a10": "　於觸塵中入正定　　於身起定心不亂",
    "X08n0240_015:0588a11": "　說身無生無有起　　性空寂滅無所作",
    "X08n0240_015:0588a12": "　於意根中入正定　　於法塵中從定出",
    "X08n0240_015:0588a13": "　分別一切諸法相　　諸天世人莫能知",
    "X08n0240_015:0588a14": "　於法塵中入正定　　從意起定心不亂",
    "X08n0240_015:0588a15": "　說意無生無有起　　性空寂滅無所作",
    "X08n0240_015:0588a16": "　童子身中入正定　　壯年身中從定出",
    "X08n0240_015:0588a17": "　壯年身中入正定　　老年身中從定出",
    "X08n0240_015:0588a18": "　老年身中入正定　　善女身中從定出",
    "X08n0240_015:0588a19": "　善女身中入正定　　善男身中從定出",
    "X08n0240_015:0588a20": "　善男身中入正定　　比丘尼身從定出",
    "X08n0240_015:0588a21": "　比丘尼身入正定　　比丘身中從定出",
    "X08n0240_015:0588a22": "　比丘身中入正定　　學無學身從定出",
    "X08n0240_015:0588a23": "　學無學身入正定　　辟支佛身從定出",
    "X08n0240_015:0588a24": "　辟支佛身入正定　　現如來身從定出",
    "X08n0240_015:0588b01": "　於如來身入正定　　諸天身中從定出",
    "X08n0240_015:0588b02": "　諸天身中入正定　　大龍身中從定出",
    "X08n0240_015:0588b03": "　大龍身中入正定　　夜叉身中從定出",
    "X08n0240_015:0588b04": "　夜叉身中入正定　　鬼神身中從定出",
    "X08n0240_015:0588b05": "　鬼神身中入正定　　一毛孔中從定出",
    "X08n0240_015:0588b06": "　一毛孔中入正定　　一切毛孔從定出",
    "X08n0240_015:0588b07": "　一切毛孔入正定　　一毛端頭從定出",
    "X08n0240_015:0588b08": "　一毛端頭入正定　　一微塵中從定出",
    "X08n0240_015:0588b09": "　一微塵中入正定　　一切塵中從定出",
    "X08n0240_015:0588b10": "　一切塵中入正定　　金剛地中從定出",
    "X08n0240_015:0588b11": "　金剛地中入正定　　摩尼樹上從定出",
    "X08n0240_015:0588b12": "　摩尼樹上入正定　　佛光明中從定出",
    "X08n0240_015:0588b13": "　佛光明中入正定　　於河海中從定出",
    "X08n0240_015:0588b14": "　於河海中入正定　　於火大中從定出",
    "X08n0240_015:0588b15": "　於火大中入正定　　於風起定心不亂",
    "X08n0240_015:0588b16": "　於風大中入正定　　於地大中從定出",
    "X08n0240_015:0588b17": "　於地大中入正定　　於天宮殿從定出",
    "X08n0240_015:0588b18": "　於天宮殿入正定　　於空起定心不亂",
    "X08n0240_015:0588b19": "　是名無量功德者　　三昧自在難思議",
    "X08n0240_015:0588b20": "　十方一切諸如來　　於無量劫說不盡",
    "X08n0240_015:0588b21": "第十有勝三昧下三十四偈半。明寂用無涯三昧",
    "X08n0240_015:0588b22": "門。約處名為方網。約相是為寂用。亦總顯上來動",
    "X08n0240_015:0588b23": "寂無二故。文分為三。初一偈標名總辨。十方交絡",
    "X08n0240_015:0588b24": "出入縱橫。故名為網。次或於東方下三十二偈半。",
    "X08n0240_015:0588c01": "三顯業用。末後一偈總結難思。就業用中分三。初",
    "X08n0240_015:0588c02": "或於東方二偈。於十方處交絡出入。明於器世間",
    "X08n0240_015:0588c03": "自在。二盡於東方下有二十句。明智正覺世間自",
    "X08n0240_015:0588c04": "在。三於眼根下有一百零二句。通顯三世間自在。",
    "X08n0240_015:0588c05": "分四段。初於眼根下四十八句根境自在。次童子",
    "X08n0240_015:0588c06": "身中下二十六句他身自在。次鬼神身中下十句",
    "X08n0240_015:0588c07": "微細自在。次一切塵中下十八句器界自在。是名",
    "X08n0240_015:0588c08": "無量功德者下四句總結難思。",
    "X08n0240_015:0588c09": "補義曰。此方網三昧理最幽玄。疏有多釋。總不出",
    "X08n0240_015:0588c10": "止觀定慧理事無礙。所謂欲辨無礙。先須明識定",
    "X08n0240_015:0588c11": "慧。此中云三昧起者觀也。入正受者定也。定慧雖",
    "X08n0240_015:0588c12": "多。不出理事二門。制之一處無事不辦。事定門也。",
    "X08n0240_015:0588c13": "能觀心性契理不動。理定門也。明達法相事觀也。",
    "X08n0240_015:0588c14": "善了無生理觀也。然依理成事。則十法界染淨依",
    "X08n0240_015:0588c15": "正事法。全一理成。故多事唯是一理。故得理事無",
    "X08n0240_015:0588c16": "礙。是以菩薩入定契理。由理徧故定亦徧。故一入",
    "X08n0240_015:0588c17": "即多入。若以觀照事。則全事全理。故一事即多事。",
    "X08n0240_015:0588c18": "故一處起即多處起。由理事圓徧。故入處即起處",
    "X08n0240_015:0588c19": "起處即入處。出入自在無礙故自他平等。大小相",
    "X08n0240_015:0588c20": "含。微妙難思。疏雖多番對釋。而義不出此。故總指",
    "X08n0240_015:0588c21": "云但能知事理無礙根境一如。念慮不生。自當趣",
    "X08n0240_015:0588c22": "入。此入法界之妙門。學者固當深思。久久必當悟",
    "X08n0240_015:0588c23": "入。",
    "X08n0240_015:0588c24": "　一切如來咸共說　　眾生業報難思議",
    "X08n0240_015:0589a01": "　諸龍變化佛自在　　菩薩神力亦難思",
    "X08n0240_015:0589a02": "　欲以譬喻而顯示　　終無有喻能喻此",
    "X08n0240_015:0589a03": "　然諸智慧聰達人　　因於譬故解其義",
    "X08n0240_015:0589a04": "　聲聞心住八解脫　　所有變現皆自在",
    "X08n0240_015:0589a05": "　能以一身現多身　　復以多身為一身",
    "X08n0240_015:0589a06": "　於虗空中入火定　　行住坐臥悉在空",
    "X08n0240_015:0589a07": "　身上出水身下火　　身上出火身下水",
    "X08n0240_015:0589a08": "　如是皆於一念中　　種種自在無邊量",
    "X08n0240_015:0589a09": "　彼不具足大慈悲　　不為眾生求佛道",
    "X08n0240_015:0589a10": "　尚能現此難思事　　況大饒益自在力",
    "X08n0240_015:0589a11": "　譬如日月遊虗空　　影像普徧於十方",
    "X08n0240_015:0589a12": "　泉池陂澤器中水　　眾寶河海靡不現",
    "X08n0240_015:0589a13": "　菩薩色像亦復然　　十方普現不思議",
    "X08n0240_015:0589a14": "　此皆三昧自在法　　唯有如來能證了",
    "X08n0240_015:0589a15": "　如淨水中四兵像　　各各別異無交雜",
    "X08n0240_015:0589a16": "　劒戟弧矢類甚多　　鎧冑車輿非一種",
    "X08n0240_015:0589a17": "　隨其所有相差別　　莫不皆於水中現",
    "X08n0240_015:0589a18": "　而水本自無分別　　菩薩三昧亦如是",
    "X08n0240_015:0589a19": "　海中有神名善音　　其音普順海眾生",
    "X08n0240_015:0589a20": "　所有語言皆辯了　　令彼一切悉歡悅",
    "X08n0240_015:0589a21": "　彼神具有貪恚癡　　猶能善解一切音",
    "X08n0240_015:0589a22": "　況復總持自在力　　而不能令眾歡喜",
    "X08n0240_015:0589a23": "　有一婦人名辯才　　父母求天而得生",
    "X08n0240_015:0589a24": "　若有離惡樂真實　　入彼身中生妙辯",
    "X08n0240_015:0589b01": "　彼有貪欲瞋恚癡　　猶能隨行與辯才",
    "X08n0240_015:0589b02": "　何況菩薩具智慧　　而不能與眾生益",
    "X08n0240_015:0589b03": "　譬如幻師知幻法　　能現種種無量事",
    "X08n0240_015:0589b04": "　須臾示作日月歲　　城邑豐饒大安樂",
    "X08n0240_015:0589b05": "　幻師具有貪恚癡　　猶能幻力悅世間",
    "X08n0240_015:0589b06": "　況復禪定解脫力　　而不能令眾歡喜",
    "X08n0240_015:0589b07": "　天阿脩羅鬬戰時　　脩羅敗衂而退走",
    "X08n0240_015:0589b08": "　兵仗車輿及徒旅　　一時竄匿莫得見",
    "X08n0240_015:0589b09": "　彼有貪欲瞋恚癡　　尚能變化不思議",
    "X08n0240_015:0589b10": "　況住神通無畏法　　云何不能現自在",
    "X08n0240_015:0589b11": "　釋提桓因有象王　　彼知天主欲行時",
    "X08n0240_015:0589b12": "　自化作頭三十二　　一一六牙皆具足",
    "X08n0240_015:0589b13": "　一一牙上七池水　　清淨香潔湛然滿",
    "X08n0240_015:0589b14": "　一一清淨池水中　　各七蓮華妙嚴飾",
    "X08n0240_015:0589b15": "　彼諸嚴飾蓮華上　　各各有七天玉女",
    "X08n0240_015:0589b16": "　悉善技藝奏眾樂　　而與帝釋相娛樂",
    "X08n0240_015:0589b17": "　彼象或復捨本形　　自化其形同諸天",
    "X08n0240_015:0589b18": "　威像進止悉齊等　　有此變現神通力",
    "X08n0240_015:0589b19": "　彼有貪欲瞋恚癡　　尚能現此諸神通",
    "X08n0240_015:0589b20": "　何況具足方便智　　而於諸定不自在",
    "X08n0240_015:0589b21": "　如何脩羅變化身　　蹈金剛際海中立",
    "X08n0240_015:0589b22": "　海水至深僅其半　　首共須彌正齊等",
    "X08n0240_015:0589b23": "　彼有貪欲瞋恚癡　　尚能現此大神通",
    "X08n0240_015:0589b24": "　況伏魔怨照世燈　　而無自在威神力",
    "X08n0240_015:0589c01": "　天阿脩羅共戰時　　帝釋神力難思議",
    "X08n0240_015:0589c02": "　隨阿脩羅軍眾數　　現神等彼而與敵",
    "X08n0240_015:0589c03": "　諸阿脩羅發是念　　釋提桓因來向我",
    "X08n0240_015:0589c04": "　必取我身五種縛　　由是彼眾悉憂悴",
    "X08n0240_015:0589c05": "　帝釋現身有千眼　　手持金剛出火燄",
    "X08n0240_015:0589c06": "　被甲持仗極威嚴　　修羅望見咸退伏",
    "X08n0240_015:0589c07": "　彼以微小福德力　　猶能摧破大怨敵",
    "X08n0240_015:0589c08": "　何況救度一切者　　具足功德不自在",
    "X08n0240_015:0589c09": "　忉利天中有天鼓　　從天業報而生得",
    "X08n0240_015:0589c10": "　知諸天眾放逸時　　空中自然出此音",
    "X08n0240_015:0589c11": "　一切五欲悉無常　　如水聚沫性虗偽",
    "X08n0240_015:0589c12": "　諸有如夢如陽燄　　亦如浮雲水中月",
    "X08n0240_015:0589c13": "　放逸為怨為苦惱　　非甘露道生死徑",
    "X08n0240_015:0589c14": "　若有作諸放逸行　　入於死滅大魚口",
    "X08n0240_015:0589c15": "　世間所有眾苦本　　一切聖人皆厭患",
    "X08n0240_015:0589c16": "　五欲功德滅壞性　　汝應愛樂真實法",
    "X08n0240_015:0589c17": "　三十三天聞此音　　悉共來升善法堂",
    "X08n0240_015:0589c18": "　帝釋為說微妙法　　咸令順寂除貪愛",
    "X08n0240_015:0589c19": "　彼音無形不可見　　猶能利益諸天眾",
    "X08n0240_015:0589c20": "　況隨心樂現色身　　而不濟度諸羣生",
    "X08n0240_015:0589c21": "　天阿脩羅共鬬時　　諸天福德殊勝力",
    "X08n0240_015:0589c22": "　天鼓出音告其眾　　汝等宜應勿憂怖",
    "X08n0240_015:0589c23": "　諸天聞此所告音　　悉除憂畏增益力",
    "X08n0240_015:0589c24": "　時阿脩羅心震懼　　所將兵眾咸退走",
    "X08n0240_015:0590a01": "　甘露妙定如天鼓　　恒出降魔寂靜音",
    "X08n0240_015:0590a02": "　大悲良愍救一切　　普使眾生滅煩惱",
    "X08n0240_015:0590a03": "　帝釋普應諸天女　　九十有二那由他",
    "X08n0240_015:0590a04": "　令彼各各心自謂　　天王獨與我娛樂",
    "X08n0240_015:0590a05": "　如天女中身普應　　善法堂內亦如是",
    "X08n0240_015:0590a06": "　能於一念現神通　　悉至其前為說法",
    "X08n0240_015:0590a07": "　帝釋具有貪恚癡　　能令眷屬悉歡喜",
    "X08n0240_015:0590a08": "　況大方便神通力　　而不能令一切悅",
    "X08n0240_015:0590a09": "　他化自在六天王　　於欲界中得自在",
    "X08n0240_015:0590a10": "　以業惑苦為罥網　　繫縛一切諸凡夫",
    "X08n0240_015:0590a11": "　彼有貪欲瞋恚癡　　猶於眾生得自在",
    "X08n0240_015:0590a12": "　況具十種自在力　　而不能令眾同行",
    "X08n0240_015:0590a13": "　三千世界大梵王　　一切梵天所住處",
    "X08n0240_015:0590a14": "　悉能現身於彼坐　　演暢微妙梵音聲",
    "X08n0240_015:0590a15": "　彼住世間梵道中　　禪定神通尚如意",
    "X08n0240_015:0590a16": "　況出世間無有上　　於禪解脫不自在",
    "X08n0240_015:0590a17": "　摩醯首羅智自在　　大海龍王降雨時",
    "X08n0240_015:0590a18": "　悉能分別數其滴　　於一念中皆辯了",
    "X08n0240_015:0590a19": "　無量億劫勤修學　　得是無上菩提智",
    "X08n0240_015:0590a20": "　云何不於一念中　　普知一切眾生心",
    "X08n0240_015:0590a21": "　眾生業報不思議　　以大風力起世間",
    "X08n0240_015:0590a22": "　巨海諸山天宮殿　　眾寶光明萬物種",
    "X08n0240_015:0590a23": "　亦能興雲降大雨　　亦能散滅諸雲氣",
    "X08n0240_015:0590a24": "　亦能成熟一切穀　　亦能安樂諸羣生",
    "X08n0240_015:0590b01": "　風不能學波羅蜜　　亦不學佛諸功德",
    "X08n0240_015:0590b02": "　猶成不可思議事　　何況具足諸願者",
    "X08n0240_015:0590b03": "　男子女人種種聲　　一切鳥獸諸音聲",
    "X08n0240_015:0590b04": "　大海川流雷震聲　　皆能稱悅眾生意",
    "X08n0240_015:0590b05": "　況復知聲性如響　　逮得無礙妙辯才",
    "X08n0240_015:0590b06": "　普應眾生而說法　　而不能令世間喜",
    "X08n0240_015:0590b07": "　海有希奇殊特法　　能為一切平等印",
    "X08n0240_015:0590b08": "　眾生寶物及川流　　普悉包容無所拒",
    "X08n0240_015:0590b09": "　無盡禪定解脫者　　為平等印亦如是",
    "X08n0240_015:0590b10": "　福德智慧諸妙行　　一切普修無厭足",
    "X08n0240_015:0590b11": "　大海龍王遊戲時　　普於諸處得自在",
    "X08n0240_015:0590b12": "　興雲充徧四天下　　其雲種種莊嚴色",
    "X08n0240_015:0590b13": "　第六他化自在天　　於彼雲色如真金",
    "X08n0240_015:0590b14": "　化樂天上赤珠色　　兜率陀天霜雪色",
    "X08n0240_015:0590b15": "　夜摩天上瑠璃色　　三十三天瑪瑙色",
    "X08n0240_015:0590b16": "　四王天上頗梨色　　大海水上金剛色",
    "X08n0240_015:0590b17": "　緊那羅中妙香色　　諸龍住處蓮華色",
    "X08n0240_015:0590b18": "　夜叉住處白鵞色　　阿脩羅中山石色",
    "X08n0240_015:0590b19": "　鬱單越處金燄色　　閻浮提中青寶色",
    "X08n0240_015:0590b20": "　餘二天下雜莊嚴　　隨眾所樂而應之",
    "X08n0240_015:0590b21": "　又復他化自在天　　雲中電曜如日光",
    "X08n0240_015:0590b22": "　化樂天上如月光　　兜率天上閻浮金",
    "X08n0240_015:0590b23": "　夜摩天上珂雪色　　三十三天金燄色",
    "X08n0240_015:0590b24": "　四王天上眾寶色　　大海之中赤珠色",
    "X08n0240_015:0590c01": "　緊那羅界琉璃色　　龍王住處寶藏色",
    "X08n0240_015:0590c02": "　夜叉所住玻瓈色　　阿脩羅中碼碯色",
    "X08n0240_015:0590c03": "　鬱單越境火珠色　　閻浮提中帝青色",
    "X08n0240_015:0590c04": "　餘二天下雜莊嚴　　如雲色相電亦然",
    "X08n0240_015:0590c05": "　他化雷震如梵音　　化樂天中天鼓音",
    "X08n0240_015:0590c06": "　兜率天上歌唱音　　夜摩天上天女音",
    "X08n0240_015:0590c07": "　於彼三十三天上　　如緊那羅種種音",
    "X08n0240_015:0590c08": "　護世四王諸天所　　如乾闥婆所出音",
    "X08n0240_015:0590c09": "　海中兩山相擊聲　　緊那羅中簫笛聲",
    "X08n0240_015:0590c10": "　諸龍城中頻伽聲　　夜叉住處龍女聲",
    "X08n0240_015:0590c11": "　阿脩羅中天鼓聲　　於人道中海潮聲",
    "X08n0240_015:0590c12": "　他化自在雨妙香　　種種雜華為莊嚴",
    "X08n0240_015:0590c13": "　化樂天雨多羅華　　曼陀羅華及澤香",
    "X08n0240_015:0590c14": "　兜率天上雨摩尼　　具足種種寶莊嚴",
    "X08n0240_015:0590c15": "　髻中寶珠如月光　　上妙衣服真金色",
    "X08n0240_015:0590c16": "　夜摩中雨幢幡蓋　　華鬘塗香妙嚴具",
    "X08n0240_015:0590c17": "　赤真珠色上妙衣　　及以種種眾技樂",
    "X08n0240_015:0590c18": "　三十三天如意珠　　堅黑沉水旃檀香",
    "X08n0240_015:0590c19": "　鬱金雞羅多摩等　　妙華香水相雜雨",
    "X08n0240_015:0590c20": "　護世城中雨美饍　　色香味具增長力",
    "X08n0240_015:0590c21": "　亦雨難思眾妙寶　　悉是龍王之所作",
    "X08n0240_015:0590c22": "　又復於彼大海中　　霔雨不斷如車軸",
    "X08n0240_015:0590c23": "　復雨無盡大寶藏　　亦雨種種莊嚴寶",
    "X08n0240_015:0590c24": "　緊那羅界雨瓔珞　　眾色蓮華衣及寶",
    "X08n0240_015:0591a01": "　婆利師迦末利香　　種種樂音皆具足",
    "X08n0240_015:0591a02": "　諸龍城中雨赤珠　　夜叉城內光摩尼",
    "X08n0240_015:0591a03": "　阿脩羅中雨兵仗　　摧伏一切諸怨敵",
    "X08n0240_015:0591a04": "　鬱單越中妙瓔珞　　亦雨無量上妙華",
    "X08n0240_015:0591a05": "　弗婆瞿耶二天下　　悉雨種種莊嚴具",
    "X08n0240_015:0591a06": "　閻浮提雨清淨水　　微細悅澤常應時",
    "X08n0240_015:0591a07": "　長養眾華及菓藥　　成熟一切諸苗稼",
    "X08n0240_015:0591a08": "　如是無量妙莊嚴　　種種雲電及雷雨",
    "X08n0240_015:0591a09": "　龍王自在悉能作　　而身不動無分別",
    "X08n0240_015:0591a10": "　彼於世界海中住　　尚能現此難思力",
    "X08n0240_015:0591a11": "　況入法海具功德　　而不能為大神變",
    "X08n0240_015:0591a12": "　彼諸菩薩解脫門　　一切譬喻無能顯",
    "X08n0240_015:0591a13": "　我今以此諸譬喻　　略說於其自在力",
    "X08n0240_015:0591a14": "第五一切如來喻況玄旨。亦名舉劣顯勝分。以上",
    "X08n0240_015:0591a15": "所說普賢行德。窮於佛境。蓋是信滿之位既越常",
    "X08n0240_015:0591a16": "規。乖於視聽。滯情封教取信無由。故舉斯近事以",
    "X08n0240_015:0591a17": "鏡玄趣。令開悟也。有七十九偈。分為三段。初二偈",
    "X08n0240_015:0591a18": "總標喻意。二有七十六偈別顯喻相。後一偈結顯",
    "X08n0240_015:0591a19": "說德。自聲聞現通喻起。至龍王遊戲共二十喻。各",
    "X08n0240_015:0591a20": "喻菩薩一德。疏文具明。",
    "X08n0240_015:0591a21": "　第一智慧廣大慧　　真實智慧無邊慧",
    "X08n0240_015:0591a22": "　勝慧及以殊勝慧　　如是法門今已說",
    "X08n0240_015:0591a23": "　此法希有甚奇特　　若人聞已能忍可",
    "X08n0240_015:0591a24": "　能信能受能讚說　　如是所作甚為難",
    "X08n0240_015:0591b01": "　世間一切諸凡夫　　信是法者甚難得",
    "X08n0240_015:0591b02": "　若有勤脩清淨福　　以昔因力乃能信",
    "X08n0240_015:0591b03": "　一切世界諸羣生　　少有欲求聲聞乘",
    "X08n0240_015:0591b04": "　求獨覺者轉復少　　趣大乘者甚難遇",
    "X08n0240_015:0591b05": "　趣大乘者猶為易　　能信此法倍更難",
    "X08n0240_015:0591b06": "　況復持誦為人說　　如法修行真實解",
    "X08n0240_015:0591b07": "　有以三千大千界　　頂戴一劫身不動",
    "X08n0240_015:0591b08": "　彼之所作未為難　　信是法者乃為難",
    "X08n0240_015:0591b09": "　有以手擎十佛剎　　盡於一劫空中住",
    "X08n0240_015:0591b10": "　彼之所作未為難　　能信此法乃為難",
    "X08n0240_015:0591b11": "　十剎塵數眾生所　　悉施樂具經一劫",
    "X08n0240_015:0591b12": "　彼之福德未為勝　　信此法者為最勝",
    "X08n0240_015:0591b13": "　十剎塵數如來所　　悉皆承事盡一劫",
    "X08n0240_015:0591b14": "　若於此品能誦持　　其福最勝過於彼",
    "X08n0240_015:0591b15": "大文第三第一智慧下九頌校量勸持分。此廣大",
    "X08n0240_015:0591b16": "用。人皆有分。見而不習。誠為自欺。故中人可勸而",
    "X08n0240_015:0591b17": "進也。於中分二。初一偈結前所說。次此法下八偈",
    "X08n0240_015:0591b18": "明信受難得。於中初一總顯。後八別明。言希有者",
    "X08n0240_015:0591b19": "佛出懸遠。已難可遇。唯初成頓說故希有也。奇謂",
    "X08n0240_015:0591b20": "初能具後。特謂逈出諸乘。次半偈舉小喻大。次有",
    "X08n0240_015:0591b21": "以三千下舉事校量。後一校量餘行之難。唯明誦",
    "X08n0240_015:0591b22": "持。上喻況玄旨已竟。",
    "X08n0240_015:0591b23": "時賢首菩薩說此偈已。十方世界六反震動。魔宮隱",
    "X08n0240_015:0591b24": "蔽。惡道休息。十方諸佛普現其前。各以右手而摩其",
    "X08n0240_015:0591c01": "頂。同聲讚言善哉善哉。快說此法。我等一切悉皆隨",
    "X08n0240_015:0591c02": "喜。",
    "X08n0240_015:0591c03": "大文第三顯實證成分。於中有四。一動世界大機",
    "X08n0240_015:0591c04": "發故。二蔽魔宮唯佛境故。三息惡道利樂深故。四",
    "X08n0240_015:0591c05": "佛境現證契佛心故。於中摩頂讚善隨喜。即三業",
    "X08n0240_015:0591c06": "皆證。勸物信行。此品意彰信滿即該徹佛果功德。",
    "X08n0240_015:0591c07": "以顯圓融具德。以為入住勝進。故此位但名方便。",
    "X08n0240_015:0591c08": "賢首品竟。",
    "X08n0240_015:0591c10": "大方廣佛華嚴經綱要卷第十五"
}