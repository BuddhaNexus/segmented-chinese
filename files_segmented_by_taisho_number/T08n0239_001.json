{
    "T08n0239_001:0771c21": "佛說能斷金剛般若波羅蜜多經",
    "T08n0239_001:0771c23": "唐三藏沙門義淨譯",
    "T08n0239_001:0771c24": "如是我聞：一時薄伽梵，在名稱大城，戰勝林",
    "T08n0239_001:0771c25": "施孤獨園，與大苾芻眾千二百五十人俱，及",
    "T08n0239_001:0771c26": "大菩薩眾。爾時，世尊於日初分時，著衣持鉢，",
    "T08n0239_001:0771c27": "入城乞食。次第乞已，還至本處。飯食訖，收衣",
    "T08n0239_001:0771c28": "鉢，洗足已，於先設座，加趺端坐，正念而住。時",
    "T08n0239_001:0771c29": "諸苾芻來詣佛所，頂禮雙足，右繞三匝，退坐",
    "T08n0239_001:0772a01": "一面。爾時，具壽妙生，在大眾中，承佛神力，即",
    "T08n0239_001:0772a02": "從座起，偏袒右肩，右膝著地，合掌恭敬白佛",
    "T08n0239_001:0772a03": "言：「希有！世尊！希有！善逝。如來應正等覺，能",
    "T08n0239_001:0772a04": "以最勝利益，益諸菩薩；能以最勝付囑，囑",
    "T08n0239_001:0772a05": "諸菩薩。世尊！若有發趣菩薩乘者，云何應",
    "T08n0239_001:0772a06": "住？云何修行？云何攝伏其心？」",
    "T08n0239_001:0772a07": "佛告妙生：「善哉，善哉！如是，如是！如汝所說：『如",
    "T08n0239_001:0772a08": "來以勝利益，益諸菩薩；以勝付囑，囑諸菩薩。』",
    "T08n0239_001:0772a09": "妙生！汝應諦聽，極善作意，吾當為汝分別解",
    "T08n0239_001:0772a10": "說。若有發趣菩薩乘者，應如是住，如是修行，",
    "T08n0239_001:0772a11": "如是攝伏其心。」妙生言：「唯然，世尊！願樂欲",
    "T08n0239_001:0772a12": "聞。」佛告妙生：「若有發趣菩薩乘者，當生如",
    "T08n0239_001:0772a13": "是心：『所有一切眾生之類，若卵生、胎生、濕生、",
    "T08n0239_001:0772a14": "化生，若有色、無色，有想、無想，非有想、非無",
    "T08n0239_001:0772a15": "想，盡諸世界所有眾生，如是一切，我皆令",
    "T08n0239_001:0772a16": "入無餘涅槃而滅度之。』雖令如是無量眾生",
    "T08n0239_001:0772a17": "證圓寂已，而無有一眾生入圓寂者。何以故？",
    "T08n0239_001:0772a18": "妙生！若菩薩有眾生想者，則不名菩薩。所",
    "T08n0239_001:0772a19": "以者何？由有我想、眾生想、壽者想、更求趣想",
    "T08n0239_001:0772a20": "故。",
    "T08n0239_001:0772a21": "「復次，妙生！菩薩不住於事，應行布施。不住隨",
    "T08n0239_001:0772a22": "處，應行布施。不住色、聲、香、味、觸、法，應行布施。",
    "T08n0239_001:0772a23": "妙生！菩薩如是布施，乃至相想，亦不應住。",
    "T08n0239_001:0772a24": "何以故？由不住施，福聚難量。",
    "T08n0239_001:0772a25": "「妙生！於汝意云何？東方虛空可知量不？」妙",
    "T08n0239_001:0772a26": "生言：「不爾，世尊！」「南西北方，四維上下，十方虛",
    "T08n0239_001:0772a27": "空，可知量不？」妙生言：「不爾，世尊！」「妙生！菩薩行",
    "T08n0239_001:0772a28": "不住施，所得福聚不可知量，亦復如是。」",
    "T08n0239_001:0772a29": "「妙生！於汝意云何？可以具足勝相觀如來不？」",
    "T08n0239_001:0772b01": "妙生言：「不爾，世尊！不應以勝相觀於如來。何",
    "T08n0239_001:0772b02": "以故？如來說勝相，即非勝相。」「妙生！所有勝",
    "T08n0239_001:0772b03": "相，皆是虛妄。若無勝相，即非虛妄。是故應以",
    "T08n0239_001:0772b04": "勝相無相觀於如來。」妙生言：「世尊！頗有眾",
    "T08n0239_001:0772b05": "生，於當來世，後五百歲，正法滅時，聞說是經，",
    "T08n0239_001:0772b06": "生實信不？」",
    "T08n0239_001:0772b07": "佛告妙生：「莫作是說：『頗有眾生，於當來世，",
    "T08n0239_001:0772b08": "後五百歲，正法滅時，聞說是經，生實信不？』妙",
    "T08n0239_001:0772b09": "生！當來之世，有諸菩薩，具戒具德具慧，而",
    "T08n0239_001:0772b10": "彼菩薩，非於一佛承事供養，植諸善根；已於",
    "T08n0239_001:0772b11": "無量百千佛所，而行奉事，植諸善根。是人乃",
    "T08n0239_001:0772b12": "能於此經典生一信心。",
    "T08n0239_001:0772b13": "「妙生！如來悉知是人，悉見是人，彼諸菩薩當",
    "T08n0239_001:0772b14": "生當攝無量福聚。何以故？由彼菩薩，無我想、",
    "T08n0239_001:0772b15": "眾生想、壽者想、更求趣想。「彼諸菩薩，非法想，",
    "T08n0239_001:0772b16": "非非法想，非想，非無想。何以故？若彼菩薩",
    "T08n0239_001:0772b17": "有法想，即有我執、有情執、壽者執、更求趣執。",
    "T08n0239_001:0772b18": "若有非法想，彼亦有我執、有情執、壽者執、更",
    "T08n0239_001:0772b19": "求趣執。妙生！是故菩薩，不應取法，不應取非",
    "T08n0239_001:0772b20": "法。以是義故，如來密意宣說筏喻法門，諸",
    "T08n0239_001:0772b21": "有智者，法尚應捨，何況非法。",
    "T08n0239_001:0772b22": "「妙生！於汝意云何？如來於無上菩提有所證",
    "T08n0239_001:0772b23": "不？復有少法是所說不？」妙生言：「如我解佛",
    "T08n0239_001:0772b24": "所說義，如來於無上菩提實無所證，亦無所",
    "T08n0239_001:0772b25": "說。何以故？佛所說法，不可取，不可說，彼非",
    "T08n0239_001:0772b26": "法，非非法。何以故？以諸聖者，皆是無為所顯",
    "T08n0239_001:0772b27": "現故。」「妙生！於汝意云何？若善男子、善女人，",
    "T08n0239_001:0772b28": "以滿三千大千世界七寶持用布施，得福多",
    "T08n0239_001:0772b29": "不？」妙生言：「甚多，世尊！何以故？此福聚者，則",
    "T08n0239_001:0772c01": "非是聚，是故如來說為福聚、福聚。」",
    "T08n0239_001:0772c02": "「妙生！若有善男子、善女人，以滿三千大千世",
    "T08n0239_001:0772c03": "界七寶，持用布施；若復有人，能於此經乃至",
    "T08n0239_001:0772c04": "一四句頌，若自受持，為他演說，以是因緣所",
    "T08n0239_001:0772c05": "生福聚，極多於彼無量無數。何以故？妙生！由",
    "T08n0239_001:0772c06": "諸如來無上等覺，從此經出；諸佛世尊，從此",
    "T08n0239_001:0772c07": "經生。是故妙生！佛法者，如來說非佛法，是名",
    "T08n0239_001:0772c08": "佛法。",
    "T08n0239_001:0772c09": "「妙生！於汝意云何？諸預流者頗作是念：『我",
    "T08n0239_001:0772c10": "得預流果。』不？」妙生言：「不爾，世尊！何以故？諸預",
    "T08n0239_001:0772c11": "流者，無法可預，故名預流。不預色、聲、香、味、觸、",
    "T08n0239_001:0772c12": "法，故名預流。世尊！若預流者作是念：『我得",
    "T08n0239_001:0772c13": "預流果。』者，則有我執，有情壽者更求趣執。」「妙",
    "T08n0239_001:0772c14": "生！於汝意云何？諸一來者頗作是念：『我得",
    "T08n0239_001:0772c15": "一來果。』不？」妙生言：「不爾，世尊！何以故？由彼",
    "T08n0239_001:0772c16": "無有少法證一來性，故名一來。」「妙生！於汝意",
    "T08n0239_001:0772c17": "云何？諸不還者頗作是念：『我得不還果。』不？」妙",
    "T08n0239_001:0772c18": "生言：「不爾，世尊！何以故？由彼無有少法證",
    "T08n0239_001:0772c19": "不還性，故名不還。」「妙生！於汝意云何？諸阿",
    "T08n0239_001:0772c20": "羅漢頗作是念：『我得阿羅漢果。』不？」妙生言：「不",
    "T08n0239_001:0772c21": "爾，世尊！由彼無有少法名阿羅漢。世尊！若",
    "T08n0239_001:0772c22": "阿羅漢作是念：『我得阿羅漢果。』者，則有我執，",
    "T08n0239_001:0772c23": "有情壽者更求趣執。世尊！如來說我得無諍",
    "T08n0239_001:0772c24": "住中最為第一。世尊！我是阿羅漢離於欲染，",
    "T08n0239_001:0772c25": "而實未曾作如是念：『我是阿羅漢。』世尊！若作",
    "T08n0239_001:0772c26": "是念：『我得阿羅漢。』者，如來即不說我妙生得",
    "T08n0239_001:0772c27": "無諍住，最為第一。以都無所住，是故說我得",
    "T08n0239_001:0772c28": "無諍住、得無諍住。」「妙生！於汝意云何？如來",
    "T08n0239_001:0772c29": "昔在然燈佛所，頗有少法是可取不？」妙生言：",
    "T08n0239_001:0773a01": "「不爾，世尊！如來於然燈佛所，實無可取。」「妙生！",
    "T08n0239_001:0773a02": "若有菩薩作如是語：『我當成就莊嚴國土。』者，",
    "T08n0239_001:0773a03": "此為妄語。何以故？莊嚴佛土者，如來說非",
    "T08n0239_001:0773a04": "莊嚴，由此說為國土莊嚴。是故，妙生！菩薩不",
    "T08n0239_001:0773a05": "住於事，不住隨處，不住色、聲、香、味、觸、法，應",
    "T08n0239_001:0773a06": "生其心；應生不住事心，應生不住隨處心，應",
    "T08n0239_001:0773a07": "生不住色、聲、香、味、觸、法心。「妙生！譬如有人，身",
    "T08n0239_001:0773a08": "如妙高山王，於意云何？是身為大不？」妙生",
    "T08n0239_001:0773a09": "言：「甚大，世尊！何以故？彼之大身，如來說為",
    "T08n0239_001:0773a10": "非身。以彼非有，說名為身。」",
    "T08n0239_001:0773a11": "「妙生！於汝意云何？如弶伽河中所有沙數，",
    "T08n0239_001:0773a12": "復有如是沙等弶伽河，此諸河沙，寧為多不？」",
    "T08n0239_001:0773a13": "妙生言：「甚多，世尊！河尚無數，況復其沙。」「妙生！",
    "T08n0239_001:0773a14": "我今實言告汝。若復有人，以寶滿此河沙數",
    "T08n0239_001:0773a15": "量世界，奉施如來，得福多不？」妙生言：「甚多，世",
    "T08n0239_001:0773a16": "尊！」「妙生！若復有人，於此經中受持一頌，并為",
    "T08n0239_001:0773a17": "他說，而此福聚，勝前福聚無量無邊。「妙生！若",
    "T08n0239_001:0773a18": "國土中有此法門，為他解說，乃至四句伽他，",
    "T08n0239_001:0773a19": "當知此地，即是制底，一切天、人、阿蘇羅等，皆",
    "T08n0239_001:0773a20": "應右繞而為敬禮；何況盡能受持讀誦，當知",
    "T08n0239_001:0773a21": "是人則為最上第一希有。又此方所，即為有",
    "T08n0239_001:0773a22": "佛，及尊重弟子。",
    "T08n0239_001:0773a23": "「妙生！於汝意云何？頗有少法是如來所說不？」",
    "T08n0239_001:0773a24": "妙生言：「不爾，世尊！無有少法是如來所說。」「妙",
    "T08n0239_001:0773a25": "生！三千大千世界所有地塵，是為多不？」妙生",
    "T08n0239_001:0773a26": "言：「甚多，世尊！何以故？諸地塵，佛說非塵，故",
    "T08n0239_001:0773a27": "名地塵。此諸世界，佛說非界，故名世界。」「妙生！",
    "T08n0239_001:0773a28": "於汝意云何？可以三十二大丈夫相觀如來",
    "T08n0239_001:0773a29": "不？」妙生言：「不爾，世尊！不應以三十二相觀",
    "T08n0239_001:0773b01": "於如來。何以故？三十二相，佛說非相，是故",
    "T08n0239_001:0773b02": "說為大丈夫相。」「妙生！若有男子女人，以弶伽",
    "T08n0239_001:0773b03": "河沙等身命布施；若復有人，於此經中受持",
    "T08n0239_001:0773b04": "一頌，并為他說，其福勝彼無量無數。」爾時，妙",
    "T08n0239_001:0773b05": "生聞說是經，深解義趣，涕淚悲泣而白佛言：",
    "T08n0239_001:0773b06": "「希有！世尊！我從生智以來，未曾得聞如是深",
    "T08n0239_001:0773b07": "經。世尊！當何名此經？我等云何奉持？」佛",
    "T08n0239_001:0773b08": "告妙生：「是經名為『般若波羅蜜多』，如是應持。",
    "T08n0239_001:0773b09": "何以故？佛說般若波羅蜜多，則非般若波羅",
    "T08n0239_001:0773b10": "蜜多。」「世尊！若復有人，聞說是經生實想者，當",
    "T08n0239_001:0773b11": "知是人最上希有。世尊！此實想者，即非實想，",
    "T08n0239_001:0773b12": "是故如來說名實想、實想。世尊！我聞是經，心",
    "T08n0239_001:0773b13": "生信解，未為希有。若當來世，有聞是經，能受",
    "T08n0239_001:0773b14": "持者，是人則為第一希有。何以故？彼人無",
    "T08n0239_001:0773b15": "我想、眾生想、壽者想、更求趣想。所以者何？世",
    "T08n0239_001:0773b16": "尊！我想、眾生想、壽者想、更求趣想，即是非想。",
    "T08n0239_001:0773b17": "所以者何？諸佛世尊離諸想故。」",
    "T08n0239_001:0773b18": "「妙生！如是，如是！若復有人，得聞是經，不驚",
    "T08n0239_001:0773b19": "不怖不畏，當知是人第一希有。何以故？妙",
    "T08n0239_001:0773b20": "生！此最勝波羅蜜多，是如來所說諸波羅蜜",
    "T08n0239_001:0773b21": "多。如來說者，即是無邊佛所宣說，是故名為",
    "T08n0239_001:0773b22": "最勝波羅蜜多。「妙生！如來說忍辱波羅蜜多，",
    "T08n0239_001:0773b23": "即非忍辱波羅蜜多。何以故？如我昔為羯陵",
    "T08n0239_001:0773b24": "伽王割截支體時，無我想、眾生想、壽者想、更",
    "T08n0239_001:0773b25": "求趣想。我無是想，亦非無想。所以者何？我",
    "T08n0239_001:0773b26": "有是想者，應生瞋恨。妙生！又念過去於五百",
    "T08n0239_001:0773b27": "世，作忍辱仙人，我於爾時，無如是等想。是",
    "T08n0239_001:0773b28": "故應離諸想，發趣無上菩提之心，不應住色、",
    "T08n0239_001:0773b29": "聲、香、味、觸、法，都無所住而生其心；不應住法，",
    "T08n0239_001:0773c01": "不應住非法，應生其心。何以故？若有所住，",
    "T08n0239_001:0773c02": "即為非住。是故佛說：『菩薩應無所住而行布",
    "T08n0239_001:0773c03": "施。』",
    "T08n0239_001:0773c04": "「妙生！菩薩為利益一切眾生，應如是布施。此",
    "T08n0239_001:0773c05": "眾生想，即為非想；彼諸眾生，即非眾生。何以",
    "T08n0239_001:0773c06": "故？諸佛如來離諸想故。妙生！如來是實語",
    "T08n0239_001:0773c07": "者，如語者，不誑語者，不異語者。",
    "T08n0239_001:0773c08": "「妙生！如來所證法及所說法，此即非實非妄。",
    "T08n0239_001:0773c09": "妙生！若菩薩心住於事而行布施，如人入闇，",
    "T08n0239_001:0773c10": "則無所見。若不住事而行布施，如人有目，日",
    "T08n0239_001:0773c11": "光明照，見種種色，是故菩薩不住於事應行",
    "T08n0239_001:0773c12": "其施。「妙生！若有善男子、善女人，能於此經",
    "T08n0239_001:0773c13": "受持讀誦，為他演說。如是之人，佛以智眼悉",
    "T08n0239_001:0773c14": "知悉見，當生當攝無量福聚。「妙生！若有善",
    "T08n0239_001:0773c15": "男子、善女人，初日分以弶伽河沙等身布施，",
    "T08n0239_001:0773c16": "中日分復以弶伽河沙等身布施，後日分亦",
    "T08n0239_001:0773c17": "以弶伽河沙等身布施，如是無量百千萬億",
    "T08n0239_001:0773c18": "劫，以身布施。若復有人，聞此經典，不生毀謗，",
    "T08n0239_001:0773c19": "其福勝彼，何況書寫受持讀誦，為人解說。",
    "T08n0239_001:0773c20": "「妙生！是經有不可思議不可稱量無邊功德，",
    "T08n0239_001:0773c21": "如來為發大乘者說，為發最上乘者說。若有",
    "T08n0239_001:0773c22": "人能受持讀誦，廣為他說，如來悉知悉見是",
    "T08n0239_001:0773c23": "人皆得成就不可量、不可稱、不可思議福業",
    "T08n0239_001:0773c24": "之聚，當知是人則為以肩荷負如來無上菩",
    "T08n0239_001:0773c25": "提。何以故？妙生！若樂小法者，則著我見、眾",
    "T08n0239_001:0773c26": "生見、壽者見、更求趣見，是人若能讀誦受持",
    "T08n0239_001:0773c27": "此經，無有是處。「妙生！所在之處若有此經，",
    "T08n0239_001:0773c28": "當知此處則是制底，一切世間天、人、阿蘇羅，",
    "T08n0239_001:0773c29": "所應恭敬，作禮圍繞，以諸香花供養其處。",
    "T08n0239_001:0774a01": "「妙生！若有善男子、善女人，於此經典受持讀",
    "T08n0239_001:0774a02": "誦演說之時，或為人輕辱。何以故？妙生！當知",
    "T08n0239_001:0774a03": "是人於前世中造諸惡業，應墮惡道，由於現",
    "T08n0239_001:0774a04": "在得遭輕辱，此為善事，能盡惡業，速至菩提",
    "T08n0239_001:0774a05": "故。「妙生！我憶過去過無數劫，在然燈佛先，",
    "T08n0239_001:0774a06": "得值八十四億那庾多佛，悉皆供養承事，無",
    "T08n0239_001:0774a07": "違背者。若復有人，於後五百歲正法滅時，能",
    "T08n0239_001:0774a08": "於此經受持讀誦，解其義趣，廣為他說，所得",
    "T08n0239_001:0774a09": "功德，以前功德比此功德，百分不及一，千",
    "T08n0239_001:0774a10": "萬億分算分勢分比數分因分，乃至譬喻亦不",
    "T08n0239_001:0774a11": "能及。妙生！我若具說受持讀誦此經功德，或",
    "T08n0239_001:0774a12": "有人聞，心則狂亂，疑惑不信。妙生！當知是經",
    "T08n0239_001:0774a13": "不可思議，其受持者，應當希望不可思議所",
    "T08n0239_001:0774a14": "生福聚。」",
    "T08n0239_001:0774a15": "復次，妙生白佛言：「世尊！若有發趣菩薩乘者。",
    "T08n0239_001:0774a16": "應云何住？云何修行？云何攝伏其心？」佛告",
    "T08n0239_001:0774a17": "妙生：「若有發趣菩薩乘者，當生如是心：『我",
    "T08n0239_001:0774a18": "當度脫一切眾生，悉皆令入無餘涅槃。雖有",
    "T08n0239_001:0774a19": "如是無量眾生證於圓寂，而無有一眾生證",
    "T08n0239_001:0774a20": "圓寂者。』何以故？妙生！若菩薩有眾生想者，",
    "T08n0239_001:0774a21": "則不名菩薩。所以者何？妙生！實無有法可",
    "T08n0239_001:0774a22": "名發趣菩薩乘者。",
    "T08n0239_001:0774a23": "「妙生！於汝意云何？如來於然燈佛所，頗有",
    "T08n0239_001:0774a24": "少法是所證不？」妙生言：「如來於然燈佛所，無",
    "T08n0239_001:0774a25": "法可證，而得菩提。」佛言：「如是，如是！妙生！實",
    "T08n0239_001:0774a26": "無有法，如來於然燈佛所，有所證悟，得大菩",
    "T08n0239_001:0774a27": "提。若證法者，然燈佛則不與我授記：『摩納婆！",
    "T08n0239_001:0774a28": "汝於來世，當得作佛，號釋迦牟尼。』以無所得",
    "T08n0239_001:0774a29": "故，然燈佛與我授記，當得作佛，號釋迦牟尼。",
    "T08n0239_001:0774b01": "何以故？妙生！言如來者，即是實性真如之異",
    "T08n0239_001:0774b02": "名也。「妙生！若言：『如來證得無上正等覺。』者，是",
    "T08n0239_001:0774b03": "為妄語。何以故？實無有法，如來證得無上正",
    "T08n0239_001:0774b04": "覺。妙生！如來所得正覺之法，此即非實非",
    "T08n0239_001:0774b05": "虛。是故佛說：『一切法者，即是佛法。』妙生！一",
    "T08n0239_001:0774b06": "切法、一切法者，如來說為非法，是故如來說",
    "T08n0239_001:0774b07": "一切法者，即是佛法。「妙生！譬如丈夫，其身長",
    "T08n0239_001:0774b08": "大。」妙生言：「世尊！如來說為大身者，即說為",
    "T08n0239_001:0774b09": "非身，是名大身。」佛告妙生：「如是，如是！若菩",
    "T08n0239_001:0774b10": "薩作是語：『我當度眾生令寂滅。』者，則不名菩",
    "T08n0239_001:0774b11": "薩。妙生！頗有少法名菩薩不？」答言：「不爾，世",
    "T08n0239_001:0774b12": "尊！」「妙生！是故如來說：『一切法無我、無眾生、無",
    "T08n0239_001:0774b13": "壽者、無更求趣。』「妙生！若有菩薩言：『我當成",
    "T08n0239_001:0774b14": "就佛土嚴勝、佛土嚴勝。』者，如來說為非是嚴",
    "T08n0239_001:0774b15": "勝，是故如來說為嚴勝。妙生！若有信解一",
    "T08n0239_001:0774b16": "切法無性、一切法無性者，如來說名真是菩",
    "T08n0239_001:0774b17": "薩、菩薩。「妙生！於汝意云何？如來有肉眼不？」",
    "T08n0239_001:0774b18": "妙生言：「如是，世尊！如來有肉眼。」「如來有天",
    "T08n0239_001:0774b19": "眼不？」「如是，世尊！如來有天眼。」「如來有慧眼",
    "T08n0239_001:0774b20": "不？」「如是，世尊！如來有慧眼。」「如來有法眼不？」「如",
    "T08n0239_001:0774b21": "是，世尊！如來有法眼。」「如來有佛眼不？」「如是，",
    "T08n0239_001:0774b22": "世尊！如來有佛眼。」",
    "T08n0239_001:0774b23": "「妙生！於汝意云何？如弶伽河中所有沙數，",
    "T08n0239_001:0774b24": "復有如是沙等弶伽河，隨諸河沙，有爾所世",
    "T08n0239_001:0774b25": "界，是為多不？」妙生言：「甚多，世尊！」「妙生！此世界",
    "T08n0239_001:0774b26": "中所有眾生，種種性行，其心流轉，我悉了知。",
    "T08n0239_001:0774b27": "何以故？妙生！心陀羅尼者，如來說為無持，",
    "T08n0239_001:0774b28": "由無持故，心遂流轉。何以故？妙生！過去心",
    "T08n0239_001:0774b29": "不可得，未來心不可得，現在心不可得。「妙",
    "T08n0239_001:0774c01": "生。於汝意云何？若人以滿三千大千世界七",
    "T08n0239_001:0774c02": "寶布施，是人得福多不？」妙生言：「甚多，世尊！」",
    "T08n0239_001:0774c03": "「妙生！若此福聚是福聚者，如來則不說為福",
    "T08n0239_001:0774c04": "聚、福聚。",
    "T08n0239_001:0774c05": "「妙生！於汝意云何？可以色身圓滿觀如來不？」",
    "T08n0239_001:0774c06": "「不爾，世尊！不應以色身圓滿觀於如來。何以",
    "T08n0239_001:0774c07": "故？色身圓滿、色身圓滿者，如來說非圓滿，是",
    "T08n0239_001:0774c08": "故名為色身圓滿。」「妙生！可以具相觀如來不？」",
    "T08n0239_001:0774c09": "「不爾，世尊！不應以具相觀於如來。何以故？諸",
    "T08n0239_001:0774c10": "具相者，如來說非具相，是故如來說名具相。」",
    "T08n0239_001:0774c11": "「妙生！於汝意云何？如來作是念：『我說法。』耶？汝",
    "T08n0239_001:0774c12": "勿作是見。若言：『如來有所說法。』者，則為謗我。",
    "T08n0239_001:0774c13": "何以故？言說法、說法者，無法可說，是名說法。」",
    "T08n0239_001:0774c14": "妙生白佛言：「世尊！於當來世，頗有眾生，聞說",
    "T08n0239_001:0774c15": "是經，生信心不？」佛告妙生：「有生信者，彼非眾",
    "T08n0239_001:0774c16": "生，非非眾生。何以故？眾生、眾生者，如來說",
    "T08n0239_001:0774c17": "非眾生，是名眾生。",
    "T08n0239_001:0774c18": "「妙生！於汝意云何？佛得無上正等覺時，頗",
    "T08n0239_001:0774c19": "有少法所證不？」妙生言：「實無有法是佛所證。」",
    "T08n0239_001:0774c20": "佛告妙生：「如是，如是！此中無有少法可得，故",
    "T08n0239_001:0774c21": "名無上正等菩提。妙生！是法平等，無有高下，",
    "T08n0239_001:0774c22": "故名無上正等菩提。以無我、無眾生、無壽者、",
    "T08n0239_001:0774c23": "無更求趣性，其性平等，故名無上正等菩提。",
    "T08n0239_001:0774c24": "一切善法皆正覺了，故名無上正等正覺。妙",
    "T08n0239_001:0774c25": "生！善法者，如來說為非法，故名善法。",
    "T08n0239_001:0774c26": "「妙生！若三千大千世界中，所有諸妙高山王，",
    "T08n0239_001:0774c27": "如是等七寶聚，有人持用布施。若復有人，於",
    "T08n0239_001:0774c28": "此經中，乃至一四句頌，若自受持，及為他說。",
    "T08n0239_001:0774c29": "以前福聚比此福聚，假令分此以為百分，彼",
    "T08n0239_001:0775a01": "亦不能及一分，或千分億分算分勢分數分",
    "T08n0239_001:0775a02": "因分，乃至譬喻亦不能及一。",
    "T08n0239_001:0775a03": "「妙生！於汝意云何？如來度眾生不？汝莫作是",
    "T08n0239_001:0775a04": "見：『如來度眾生。』何以故？曾無有一眾生是如",
    "T08n0239_001:0775a05": "來度者。若有眾生是如來度者，如來則有我",
    "T08n0239_001:0775a06": "見、眾生見、壽者見、更求趣見。妙生！我等執者，",
    "T08n0239_001:0775a07": "如來說為非執，而諸愚夫妄為此執。妙生！愚",
    "T08n0239_001:0775a08": "夫眾生，如來說為非生，故名愚夫眾生。",
    "T08n0239_001:0775a09": "「妙生！於汝意云何？應以具相觀如來不？」「不",
    "T08n0239_001:0775a10": "爾，世尊！不應以具相觀於如來。」「妙生！若以",
    "T08n0239_001:0775a11": "具相觀如來者，轉輪聖王應是如來，是故不",
    "T08n0239_001:0775a12": "應以具相觀於如來，應以諸相非相觀於如",
    "T08n0239_001:0775a13": "來。」爾時，世尊而說頌曰：",
    "T08n0239_001:0775a14": "「若以色見我，　　以音聲求我，",
    "T08n0239_001:0775a15": "　是人起邪觀，　　不能當見我。",
    "T08n0239_001:0775a16": "　應觀佛法性，　　即導師法身，",
    "T08n0239_001:0775a17": "　法性非所識，　　故彼不能了。",
    "T08n0239_001:0775a18": "「妙生！『諸有發趣菩薩乘者，其所有法是斷滅",
    "T08n0239_001:0775a19": "不？』汝莫作是見。何以故？趣菩薩乘者，其法不",
    "T08n0239_001:0775a20": "失。「妙生！若有男子、女人，以滿弶伽河沙世界",
    "T08n0239_001:0775a21": "七寶布施。若復有人，於無我理、不生法中，得",
    "T08n0239_001:0775a22": "忍解者，所生福聚，極多於彼無量無數。",
    "T08n0239_001:0775a23": "「妙生！菩薩不應取其福聚。」妙生言：「菩薩豈不",
    "T08n0239_001:0775a24": "取福聚耶？」佛告妙生：「是應正取，不應越取，",
    "T08n0239_001:0775a25": "是故說取。「妙生！如有說言：『如來若來若去、若",
    "T08n0239_001:0775a26": "坐若臥。』者，是人不解我所說義。何以故？妙",
    "T08n0239_001:0775a27": "生！都無去來，故名如來。",
    "T08n0239_001:0775a28": "「妙生！若有男子、女人，以三千大千世界土地",
    "T08n0239_001:0775a29": "碎為墨塵。妙生！於汝意云何？是極微聚，寧",
    "T08n0239_001:0775b01": "為多不？」妙生言：「甚多，世尊！何以故？若聚性",
    "T08n0239_001:0775b02": "是實者，如來不說為極微聚極微聚。何以故？",
    "T08n0239_001:0775b03": "極微聚者，世尊說為非極微聚，故名極微聚。",
    "T08n0239_001:0775b04": "世尊！如來所說三千大千世界，說為非世界，",
    "T08n0239_001:0775b05": "故名三千大千世界。何以故？若世界實有，如",
    "T08n0239_001:0775b06": "來則有聚執。佛說聚執者，說為非聚執，是",
    "T08n0239_001:0775b07": "故說為聚執。」「妙生！此聚執者，是世言論，然其",
    "T08n0239_001:0775b08": "體性，實無可說，但是愚夫異生之所妄執。「妙",
    "T08n0239_001:0775b09": "生！如有說云：『佛說我見、眾生見、壽者見、更求",
    "T08n0239_001:0775b10": "趣見。』者，是為正說為不正耶？」妙生言：「不爾，",
    "T08n0239_001:0775b11": "世尊！何以故？若有我見如來說者，即是非",
    "T08n0239_001:0775b12": "見，故名我見。」「妙生！諸有發趣菩薩乘者，於",
    "T08n0239_001:0775b13": "一切法，應如是知，如是見，如是解。如是解者，",
    "T08n0239_001:0775b14": "乃至法想亦無所住。何以故？妙生！法想、法",
    "T08n0239_001:0775b15": "想者，如來說為非想，故名法想、法想。",
    "T08n0239_001:0775b16": "「妙生！若有人以滿無量無數世界七寶，持用",
    "T08n0239_001:0775b17": "布施。若復有人，能於此經，乃至受持讀誦四",
    "T08n0239_001:0775b18": "句伽他，令其通利，廣為他人正說其義，以",
    "T08n0239_001:0775b19": "是因緣所生福聚，極多於彼無量無數。云何",
    "T08n0239_001:0775b20": "正說？無法可說，是名正說。」爾時，世尊說伽",
    "T08n0239_001:0775b21": "他曰：",
    "T08n0239_001:0775b22": "「一切有為法，　　如星、翳、燈、幻，",
    "T08n0239_001:0775b23": "　露、泡、夢、電、雲，　　應作如是觀。」",
    "T08n0239_001:0775b24": "爾時，薄伽梵說是經已，具壽妙生，及諸菩薩",
    "T08n0239_001:0775b25": "摩訶薩、苾芻、苾芻尼、鄔波索迦、鄔波斯迦，一",
    "T08n0239_001:0775b26": "切世間天、人、阿蘇羅等，皆大歡喜，信受奉行。",
    "T08n0239_001:0775b27": "佛說能斷金剛般若波羅蜜多經"
}