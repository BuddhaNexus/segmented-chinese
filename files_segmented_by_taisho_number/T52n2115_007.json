{
    "T52n2115_007:0677c08": "鐔津文集卷第七",
    "T52n2115_007:0677c10": "藤州鐔津東山沙門契嵩撰",
    "T52n2115_007:0677c11": "論原",
    "T52n2115_007:0677c12": "中正",
    "T52n2115_007:0677c13": "物理得所謂之中。天下不欺謂之正。適中則",
    "T52n2115_007:0677c14": "天下無過事也。履正則天下無亂人也。中正",
    "T52n2115_007:0677c15": "也者王道之本也。仁義道德之紀也。人以強",
    "T52n2115_007:0677c16": "弱愛惡亂其倫。而聖人作之教道以致人於",
    "T52n2115_007:0677c17": "中正者也。教者效也。道者導也。示之以仁義。",
    "T52n2115_007:0677c18": "使人所以效之也。示之以禮樂名器。導人所",
    "T52n2115_007:0677c19": "以趨之也。洪範曰。會其有極歸其有極。此君",
    "T52n2115_007:0677c20": "子所以自行其道者也。時人斯其唯皇之極。",
    "T52n2115_007:0677c21": "此君子所以進人趨其道者也。詩云。士也罔",
    "T52n2115_007:0677c22": "極。二三其德。此君子所以惡人不由是而適",
    "T52n2115_007:0677c23": "其道者也。是故治人者。非以中正存其誠。則",
    "T52n2115_007:0677c24": "不足以與議仁義禮法也。教人者不以中正修",
    "T52n2115_007:0677c25": "其誠。則亦不可以與議仁義禮法也。夫聖人",
    "T52n2115_007:0677c26": "之法猶衡也斗也。而持之在人者也。持之不",
    "T52n2115_007:0677c27": "得其人。器雖中正而人得以欺之也。金石之",
    "T52n2115_007:0677c28": "音中正。則其所響也震。而其所應也和。人之",
    "T52n2115_007:0677c29": "誠中正。則其所作也至。而其所感也詳。是故",
    "T52n2115_007:0678a01": "古之君子也謹其所守行其所得。雖貧賤也。",
    "T52n2115_007:0678a02": "處其窮閭幽室而不渝也。雖富貴也。乘崇高",
    "T52n2115_007:0678a03": "之勢當天下之尊而不變也。及其感物也。不",
    "T52n2115_007:0678a04": "威而人畏。不語而人信。不勞心不役力而其",
    "T52n2115_007:0678a05": "教化行者。鬼神助之。天地祐之。曷其然也。蓋",
    "T52n2115_007:0678a06": "天地之理與人同也。何以同乎其中正者也。",
    "T52n2115_007:0678a07": "明分",
    "T52n2115_007:0678a08": "萬物有數大小有分。以數知變化之故。以分",
    "T52n2115_007:0678a09": "見天地之理。是故君子於天道無所惑焉。於",
    "T52n2115_007:0678a10": "人道無所疑焉。氣凝而生。生則有飲食。氣散",
    "T52n2115_007:0678a11": "而死。死則與土靡。是人道之分也。穹隆無窮。",
    "T52n2115_007:0678a12": "日月星辰而已。餘物不容。是天道之分也。載",
    "T52n2115_007:0678a13": "山振水資生金石草木(或無草木二字)是地道之分也。",
    "T52n2115_007:0678a14": "人數極。雖天地(或無地字)不能重之。天地變。雖人",
    "T52n2115_007:0678a15": "不能與之。是又天地之定分也。今曰。天可昇",
    "T52n2115_007:0678a16": "海可入。黃金可以巧成。噏雲氣與神遇而不",
    "T52n2115_007:0678a17": "死。是焉知變化之故而見天地之理乎。雖庸",
    "T52n2115_007:0678a18": "人亦謂其不然也。而齊威燕昭秦王漢武。紛",
    "T52n2115_007:0678a19": "綸趨之。留連而忘返。亂巡狩之制。繆祭祀之",
    "T52n2115_007:0678a20": "禮。孰謂是四人主者聰明聖智度越於庸人",
    "T52n2115_007:0678a21": "乎。天道大公也。人道大同也。同者同其死生",
    "T52n2115_007:0678a22": "也。公者公其與人相絕也。苟其公眾人而私",
    "T52n2115_007:0678a23": "一人。孰謂天乎。苟其同形生而獨不死。豈謂",
    "T52n2115_007:0678a24": "人乎。是故聖人皆罕語天道。蓋不以天而惑",
    "T52n2115_007:0678a25": "人者也。嘗正祭祀。蓋不以人而瀆神道者也。",
    "T52n2115_007:0678a26": "察勢",
    "T52n2115_007:0678a27": "兼金百鎰借盜而監守。雖未亡金其隣人固",
    "T52n2115_007:0678a28": "以疑矣。臨赤子于不測之淵。雖未溺子其父",
    "T52n2115_007:0678a29": "母固以憂矣。然其勢既當憂且疑也。而人不",
    "T52n2115_007:0678b01": "得不憂疑也。夫威權者天下之利器也。其重",
    "T52n2115_007:0678b02": "豈直乎百鎰之金乎。而委之于侫倖不肖之",
    "T52n2115_007:0678b03": "人。侫倖豈直盜乎。而昔君子不疑。百萬師旅。",
    "T52n2115_007:0678b04": "其性命之眾。豈直乎一赤子之生乎。而暴之",
    "T52n2115_007:0678b05": "于戎狄之鄙。戎狄豈直乎不測之淵乎。而昔",
    "T52n2115_007:0678b06": "君子不憂。然往古其國亂且亡者。曷嘗不因",
    "T52n2115_007:0678b07": "乎可疑而不疑者邪。可憂而不憂者邪。往古",
    "T52n2115_007:0678b08": "能存其國者。亦曷嘗不因乎疑可疑憂可憂",
    "T52n2115_007:0678b09": "者邪。或曰。疑如之何。曰疑之不如斂其柄而",
    "T52n2115_007:0678b10": "正之。曰憂如之何。曰憂之不如保民推恩而",
    "T52n2115_007:0678b11": "布信。曰曩豈無恩信邪。而戎狄不懷。曰曩之",
    "T52n2115_007:0678b12": "恩信者聲而未實也。必得仁人而後恩加。必",
    "T52n2115_007:0678b13": "得義人而後信行。彼守鄙者。孰誠仁乎。孰誠",
    "T52n2115_007:0678b14": "義乎。",
    "T52n2115_007:0678b15": "刑勢",
    "T52n2115_007:0678b16": "勢以刑張。其亡也速。刑以勢行。其濫也甚。堯",
    "T52n2115_007:0678b17": "舜非無刑於天下也。而天下不怨。蓋用其刑。",
    "T52n2115_007:0678b18": "以德不以勢也。桀紂非無勢於天下也。而天",
    "T52n2115_007:0678b19": "下忽亡。蓋張其勢。不以德而以刑也。夫物莫",
    "T52n2115_007:0678b20": "不有勢也。而國家朝廷之勢。勢之大也。世莫",
    "T52n2115_007:0678b21": "不有刑也。而堯舜之刑。刑之正也。駕大勢以",
    "T52n2115_007:0678b22": "刑民。民雖苟而不服。秦氏以刑懼天下。而道",
    "T52n2115_007:0678b23": "路無敢偶言。方二世而秦亡。武王奮其威以",
    "T52n2115_007:0678b24": "誅紂。有天下不啻三十世。然其用刑一也。而",
    "T52n2115_007:0678b25": "延促之數不鈞者。蓋其所以用之者異也。故",
    "T52n2115_007:0678b26": "古之君子其在人之上者。崇德而不崇勢。其",
    "T52n2115_007:0678b27": "在人之下者。不務其勢而務其德也。所以",
    "T52n2115_007:0678b28": "為刑正而為政治也。後世則反于是矣。為人",
    "T52n2115_007:0678b29": "上者以刑而鼓勢。為人下者乘勢而侮刑。欲",
    "T52n2115_007:0678c01": "人無怨。其可得乎。",
    "T52n2115_007:0678c02": "君子",
    "T52n2115_007:0678c03": "有客問曰。君子之學有所欲乎。曰有。而客笑",
    "T52n2115_007:0678c04": "曰。君子亦有欲邪。曰然。君子學欲至而道欲",
    "T52n2115_007:0678c05": "正。正則於事無繆。至則於心無惑。是故君子",
    "T52n2115_007:0678c06": "安安終其身而無競。小人則不爾。小人學欲",
    "T52n2115_007:0678c07": "利而道欲售。售則不能無繆於事。利則不能",
    "T52n2115_007:0678c08": "無惑於心。是故小人忽忽終其身而自役。此",
    "T52n2115_007:0678c09": "堯舜與人同。而聖賢所以與人異者也。客拜",
    "T52n2115_007:0678c10": "而去。",
    "T52n2115_007:0678c11": "知人",
    "T52n2115_007:0678c12": "知其人而不能育之。非智也。愛其人而不能",
    "T52n2115_007:0678c13": "教之。非義也。善其人而不能試之。非信也。任",
    "T52n2115_007:0678c14": "其人而不能全之。非仁也。育賢者智之實也。",
    "T52n2115_007:0678c15": "教賢者愛之正也。用賢者善之效也。全賢者",
    "T52n2115_007:0678c16": "任之功也。任而無功。孰為仁乎。善而無效。孰",
    "T52n2115_007:0678c17": "為信乎。愛而不正。孰為義乎。育而無實。孰為",
    "T52n2115_007:0678c18": "智乎。君子之與人也。不失智。不虧義。不愆",
    "T52n2115_007:0678c19": "信。不歉仁。所以道修而德備身。名尊而天下",
    "T52n2115_007:0678c20": "稱之。故曰知賢不如養賢。養賢不如教賢。教",
    "T52n2115_007:0678c21": "賢不如用賢。用賢不如成賢。成賢者終也。知",
    "T52n2115_007:0678c22": "賢者始也。終始者天地四時存而不忒也。人",
    "T52n2115_007:0678c23": "其不慎乎。與其失始寧與其得終。又不若終",
    "T52n2115_007:0678c24": "始之為休也。齊桓公初以讐視管仲。逮取以",
    "T52n2115_007:0678c25": "為相。遂同覇天下。桓公所謂不能始而能終",
    "T52n2115_007:0678c26": "也。漢文帝喜得賈生。慨得之之晚也。及其以",
    "T52n2115_007:0678c27": "絳灌之惡出而踈之。卒無大用文帝可謂能",
    "T52n2115_007:0678c28": "始而不能終乎。殷之高宗起傅說於刑人。資",
    "T52n2115_007:0678c29": "以治天下。天下至今以聖相稽之。高宗可謂",
    "T52n2115_007:0679a01": "能始而能終也。",
    "T52n2115_007:0679a02": "品論",
    "T52n2115_007:0679a03": "唐史以房杜方蕭曹。然房杜文雅有餘。蕭曹",
    "T52n2115_007:0679a04": "王佐不足。德則房杜至之矣。觀房則半才。視",
    "T52n2115_007:0679a05": "杜則純道。君子曰。杜益賢也。姚崇宋璟其不",
    "T52n2115_007:0679a06": "逮丙魏乎。姚宋道不勝才而魏則厭兵。丙則",
    "T52n2115_007:0679a07": "知相。燕公文過始興。而公正不及大將軍光",
    "T52n2115_007:0679a08": "不若狄梁公之終無私也。袁安之寬厚則婁",
    "T52n2115_007:0679a09": "相近之正與仁則異施房琯顏真卿方之李固",
    "T52n2115_007:0679a10": "陳蕃。其世道雖異。而守忠持正一也。汾陽王",
    "T52n2115_007:0679a11": "省武而尚信。仁人也。叚大尉忠勇相顧。義人",
    "T52n2115_007:0679a12": "也。晉公終始不伐仁人也。荀子之言近辨也。",
    "T52n2115_007:0679a13": "盡善而未盡美。當性惡禪讓。過其言也。楊子",
    "T52n2115_007:0679a14": "之言能言也。自謂窮理而盡性。洎其遇亂而",
    "T52n2115_007:0679a15": "投閣。則與乎子路曾子之所處死異矣哉。太",
    "T52n2115_007:0679a16": "史公言雖博。而道有歸。班氏則未至也。宜乎",
    "T52n2115_007:0679a17": "世所謂固不如遷之良史也。賈傅抗王制而",
    "T52n2115_007:0679a18": "正漢法。美夫。宜無有加者焉。三表五餌之術。",
    "T52n2115_007:0679a19": "班固論其疎矣誠疎也。董膠西之對策。美哉",
    "T52n2115_007:0679a20": "得正而合極。所謂王者之佐。非為過也。繁露",
    "T52n2115_007:0679a21": "之言。則有可取也。有可舍也。相如之文麗。義",
    "T52n2115_007:0679a22": "寡而詞繁。詞人之文也。王充之言。立異也。桓",
    "T52n2115_007:0679a23": "寬之言。趨公也。韓吏部之文。文之傑也。其為",
    "T52n2115_007:0679a24": "原鬼讀墨何為也。柳子厚之文。文之豪也。剔",
    "T52n2115_007:0679a25": "其繁則至矣。正符詩尤至也。李習之之文平",
    "T52n2115_007:0679a26": "考。其復命之說。宜有所疑也(疑有作發)。陳子昂之",
    "T52n2115_007:0679a27": "文。不若李華。華之文。不若梁肅。肅之文。君",
    "T52n2115_007:0679a28": "子或有所取也。李元賓之文。詞人之文也。皇",
    "T52n2115_007:0679a29": "甫湜之文。文詞之間者也(或無詞上文字)。郭泰黃憲",
    "T52n2115_007:0679b01": "之為人也。賢人也。訥言而敏行。顏子之徒",
    "T52n2115_007:0679b02": "歟。徐穉之為人。哲人也。識時變而慎動靜焉。",
    "T52n2115_007:0679b03": "袁奉高之遁世也。不忘孝。不傷和。中庸之士",
    "T52n2115_007:0679b04": "也。論曰。引其器所以稽其範之工拙。辨其",
    "T52n2115_007:0679b05": "人所以示其道之至否。然範工資世之所用。",
    "T52n2115_007:0679b06": "道至正世之所師。所師得則聖賢之事隆。而",
    "T52n2115_007:0679b07": "異端之說息也。是故君子區之別之是之非",
    "T52n2115_007:0679b08": "之。俟有所補也。豈徒爾哉。記曰。文理密察。",
    "T52n2115_007:0679b09": "(或作察察)足以有別也。孟子曰。是非之心智之端",
    "T52n2115_007:0679b10": "也。斯亦辨道之謂也。",
    "T52n2115_007:0679b11": "解譏",
    "T52n2115_007:0679b12": "為人雖同而同趨於亂。可以拒也。而不拒傷",
    "T52n2115_007:0679b13": "容也。為道雖異。而同趨於治。可以與也。而不",
    "T52n2115_007:0679b14": "與傷拘也。君子以義則無所傷也。適吾郝子",
    "T52n2115_007:0679b15": "本至心天下。正情性者也。推至仁天下。全性",
    "T52n2115_007:0679b16": "命者也。資之治抑亦極矣。世儒援其末而固",
    "T52n2115_007:0679b17": "排之。豈不傷歟。謂君子可乎哉。仲尼曰。吾道",
    "T52n2115_007:0679b18": "一以貫之。聖人之微言也。吾嘗盡之矣。安得",
    "T52n2115_007:0679b19": "中庸之士與之語。",
    "T52n2115_007:0679b20": "風俗",
    "T52n2115_007:0679b21": "秦人用進取之法。而其俗人人欲自富。至有",
    "T52n2115_007:0679b22": "婦不假姑以箕箒而詬病。漢人用鹽鐵代農。",
    "T52n2115_007:0679b23": "而其俗趨利。至有民與利肆之吏(利有作市)以直相",
    "T52n2115_007:0679b24": "給。仁義詘而貨利興。禮讓廉節之風亡矣。故",
    "T52n2115_007:0679b25": "秦俗日以亂。漢俗日以敝。夫秦漢其基勢。豈",
    "T52n2115_007:0679b26": "不大且固也。而卒亡亂。蓋傷其風壞其俗而",
    "T52n2115_007:0679b27": "致然也。風俗者膚腠也。國家者人體也。膚腠",
    "T52n2115_007:0679b28": "既敝而其體能不亡乎。是故先王不舉不法",
    "T52n2115_007:0679b29": "之物。慎習俗也。詩曰。無以大康職思其居。好",
    "T52n2115_007:0679c01": "樂無荒。良士瞿瞿。蓋言動以禮義以正其風",
    "T52n2115_007:0679c02": "俗也。今流俗之人苟效自託之功。以利而削",
    "T52n2115_007:0679c03": "民。使閭里翕然肖之。以利而相高。不亦傷風",
    "T52n2115_007:0679c04": "乎。不亦敗俗乎。君子不亦憂乎。",
    "T52n2115_007:0679c05": "仁孝",
    "T52n2115_007:0679c06": "父子不以道。雖禽獸亦能親。則君子何以別",
    "T52n2115_007:0679c07": "乎。是故聖人愛子以義謂之仁。事父以禮謂",
    "T52n2115_007:0679c08": "之孝。舜之為子。文王之為父。可謂仁孝者也。",
    "T52n2115_007:0679c09": "天下宜法。",
    "T52n2115_007:0679c10": "問經",
    "T52n2115_007:0679c11": "問曰。史謂易與春秋天道也。然則春秋易尤",
    "T52n2115_007:0679c12": "至於詩書禮經乎。予欲尊而專之。子謂之何",
    "T52n2115_007:0679c13": "如。曰豈然乎。五經皆至也。奚止乎易春秋邪。",
    "T52n2115_007:0679c14": "夫五經之治。猶五行之成陰陽也。苟一失",
    "T52n2115_007:0679c15": "則乾坤之道繆矣。乃今尊二經而舍乎詩書",
    "T52n2115_007:0679c16": "禮。則治道不亦缺如。禮者皇極之形容也。",
    "T52n2115_007:0679c17": "詩者教化之效也。書者事業之存也。易者天",
    "T52n2115_007:0679c18": "人之極也。春秋者賞罰之衡也。故善言春秋",
    "T52n2115_007:0679c19": "者必根乎賞罰。善言易者必本乎天人。善言",
    "T52n2115_007:0679c20": "書者必稽乎事業。善言詩者必推於教化。善",
    "T52n2115_007:0679c21": "言禮者必宗其皇極。夫知皇極可與舉帝王",
    "T52n2115_007:0679c22": "之制度也。知教化可與語移風易俗。知事業",
    "T52n2115_007:0679c23": "可與議聖賢之所為。知天人可與畢萬物之",
    "T52n2115_007:0679c24": "始終。知賞罰可與辨善惡之故也。是故君子",
    "T52n2115_007:0679c25": "舍禮則偏。舍詩則淫。舍書則妄。舍易則惑。舍",
    "T52n2115_007:0679c26": "春秋則亂。五者之於君子之如此也。詩書禮",
    "T52n2115_007:0679c27": "其可遺乎。孟子言。春秋之所以作。見作之之",
    "T52n2115_007:0679c28": "權也。文中子言。春秋之所以起。見作之之心",
    "T52n2115_007:0679c29": "也。范寧折中於聖人。睹春秋之理也。文中子",
    "T52n2115_007:0680a01": "見易之所存。故振之也。楊子雲見易之所設。",
    "T52n2115_007:0680a02": "故廣之也。王輔嗣言天而不淫於神。言人而",
    "T52n2115_007:0680a03": "必正於事。其見作易者之心乎。子夏序關睢",
    "T52n2115_007:0680a04": "之詩。知詩之政(或無政字)為教也。孟子之言詩。見",
    "T52n2115_007:0680a05": "詩之所為意也。毛萇之言詩。詩之深也鄭玄",
    "T52n2115_007:0680a06": "之言詩。詩之淺也。說詩不若從毛公之為簡",
    "T52n2115_007:0680a07": "也。五行傳作。書道之始亂也。皇極義行。書",
    "T52n2115_007:0680a08": "道之將正也。孔安國釋訓而已矣。聖賢之事",
    "T52n2115_007:0680a09": "業則無所發焉。戴氏於禮未得禮之實者也",
    "T52n2115_007:0680a10": "(實或作真)鄭氏釋禮。又不若子大叔之知禮也。問者",
    "T52n2115_007:0680a11": "再拜曰。若發朦爾。忻然而退。",
    "T52n2115_007:0680a12": "問交",
    "T52n2115_007:0680a13": "客問曰。予欲擇交恐傷乎介。予欲汎交恐傷",
    "T52n2115_007:0680a14": "乎雜。中庸曰。天下國家有九經。而朋友之交",
    "T52n2115_007:0680a15": "在其一。詩曰。相彼鳥矣。猶求友聲。矧伊人",
    "T52n2115_007:0680a16": "兮。不求友生。然則予欲無交其可得乎。將交",
    "T52n2115_007:0680a17": "則猶豫於二者不決。吾子為我必。何以處之。",
    "T52n2115_007:0680a18": "曰以人從道則君子擇交。以道從人則君子",
    "T52n2115_007:0680a19": "汎交。以道汎交廣其道也。以人擇交審其道",
    "T52n2115_007:0680a20": "也。傳曰。汎愛眾而親仁。言汎交而推其道也。",
    "T52n2115_007:0680a21": "繫辭曰。定其交而後求。言詳道而從其交也。",
    "T52n2115_007:0680a22": "必有道而後汎交。道不充己而為汎交交必",
    "T52n2115_007:0680a23": "混也。故君子不為混交。必正道而後擇交。道",
    "T52n2115_007:0680a24": "不正己而為擇交。交必徒也。君子不為徒交。",
    "T52n2115_007:0680a25": "郭泰古之賢人也。與屠酤農傭而交之。而泰",
    "T52n2115_007:0680a26": "也不厭其交。蓋有道而推其道者也。伯夷又",
    "T52n2115_007:0680a27": "古之賢人也。與鄉人處如以朝之衣冠坐諸",
    "T52n2115_007:0680a28": "塗炭。望望遠之而不與接。蓋無所質道而自",
    "T52n2115_007:0680a29": "篤其道者也。曰世之以其宜相交者豈一端",
    "T52n2115_007:0680b01": "也。茲曷以正而求其所交之道者也。曰然交",
    "T52n2115_007:0680b02": "之道亂久也。吾嘗懷而未暇辨之。因子今所",
    "T52n2115_007:0680b03": "以盡之也。夫古今人有以勢交者。有以利交",
    "T52n2115_007:0680b04": "者。有以氣交者。有以名交者。以名交則無誠。",
    "T52n2115_007:0680b05": "以氣交則或同惡。以利交利散則絕。以勢交",
    "T52n2115_007:0680b06": "勢去則解。列國之時。王公將相求交於布衣",
    "T52n2115_007:0680b07": "馳騁車馬。趨乎抱關屠肆而不暇。匹夫上交。",
    "T52n2115_007:0680b08": "至有朝雜鬻販之人而暮極富貴。懷金佩玉",
    "T52n2115_007:0680b09": "聲振敵國。終不免家破國亡而所交者反為",
    "T52n2115_007:0680b10": "仇讐。此以名利氣勢相交之敝。而不稽其交",
    "T52n2115_007:0680b11": "道之故也。後世猶以是而相尚。故閭里之人。",
    "T52n2115_007:0680b12": "平時遇於酌酒慷慨皆欲死生以之也。一朝",
    "T52n2115_007:0680b13": "利散勢去。則故牴忤仇讐之隙而生於朋友",
    "T52n2115_007:0680b14": "之好。張耳陳餘蕭育朱博此其效也。是故君",
    "T52n2115_007:0680b15": "子慎交乎此也。孟子曰。友者友其德也。君子",
    "T52n2115_007:0680b16": "之交。相與以義。相正以德。故君子之交久而",
    "T52n2115_007:0680b17": "益善。小人之交久而益欺。君子寧語市道而",
    "T52n2115_007:0680b18": "不言小人之交者也。客忻然而去。",
    "T52n2115_007:0680b19": "師道",
    "T52n2115_007:0680b20": "君子不以非師而師人。不以非師而師於人。",
    "T52n2115_007:0680b21": "故君子教尊而道正也。師者標道也。標者表",
    "T52n2115_007:0680b22": "方也。標不正則使人失其嚮。師不正則使人",
    "T52n2115_007:0680b23": "失其志。堯師於君疇舜師於務成昭。禹師於",
    "T52n2115_007:0680b24": "西王國。湯師於成子伯。文王師於時子思。武",
    "T52n2115_007:0680b25": "王師於郭叔。而孔子師七十二子。子夏師諸",
    "T52n2115_007:0680b26": "侯。子思師孟軻。孟子荀卿皆師其徒。堯舜禹",
    "T52n2115_007:0680b27": "湯文武善師於人。而後世嗣帝王者稽之也。",
    "T52n2115_007:0680b28": "孔子子夏子思諸子善師人。而後世踐聖賢",
    "T52n2115_007:0680b29": "者稽之也。天下者教為其本也。教者道為其",
    "T52n2115_007:0680c01": "主也。道者師為其端也。正其端所以為道也。",
    "T52n2115_007:0680c02": "正其主所以為教也。正其本所以為天下也。",
    "T52n2115_007:0680c03": "故古之君子不苟尊而師人。不苟從而師於",
    "T52n2115_007:0680c04": "人。其存心於天下乎。今天下其教未至。不亦",
    "T52n2115_007:0680c05": "苟為人師者之罪乎。不亦不擇師於人者之",
    "T52n2115_007:0680c06": "罪乎。",
    "T52n2115_007:0680c07": "道德",
    "T52n2115_007:0680c08": "尊莫尊乎道。美莫美乎德。道德之所存。雖匹",
    "T52n2115_007:0680c09": "夫非窮也。道德之所不存。雖王天下非通也。",
    "T52n2115_007:0680c10": "伯夷叔齊昔之餓夫也。今以其人而方之而",
    "T52n2115_007:0680c11": "人樂。桀紂幽厲昔之人主也。今以其人而比",
    "T52n2115_007:0680c12": "之而人怒。是故大人患道德之不充其身。不",
    "T52n2115_007:0680c13": "患勢位(或作利字)之不在己。",
    "T52n2115_007:0680c14": "治心",
    "T52n2115_007:0680c15": "客以見余於巖谷恬無所營。而問曰。子默默",
    "T52n2115_007:0680c16": "必何為耶。應曰。無為也。吾治其(其或作吾)心耳。曰",
    "T52n2115_007:0680c17": "治心何為乎。曰治心以全理。曰全理何為乎。",
    "T52n2115_007:0680c18": "曰全理以正人道。夫心即理也。物感乃紛不",
    "T52n2115_007:0680c19": "治則汩理而役物。物勝理則人其殆哉。理至",
    "T52n2115_007:0680c20": "也。心至也。氣次也。氣乘心心乘氣。故心動而",
    "T52n2115_007:0680c21": "氣以之趨。今淫者暴者失理而茫然不返者。",
    "T52n2115_007:0680c22": "不治心之過也。曰心則我知之矣。理則若未",
    "T52n2115_007:0680c23": "之達焉。子思之言與子之言同之歟。曰同。老",
    "T52n2115_007:0680c24": "子之言與子之言同之歟。曰大較同而窮神",
    "T52n2115_007:0680c25": "極化異也。曰子異二子則何所驗乎。曰吾正",
    "T52n2115_007:0680c26": "之於吾師古聖人之說者也。曰然則子之正",
    "T52n2115_007:0680c27": "幸得聞乎。曰是未易語也。吾之所正。通死生",
    "T52n2115_007:0680c28": "之變。超天地之故。張之則俗必大怪而相訾",
    "T52n2115_007:0680c29": "也。必欲求之。子當探吾所為之內書者。客拜",
    "T52n2115_007:0681a01": "而去。",
    "T52n2115_007:0681a02": "雜著(六篇)",
    "T52n2115_007:0681a03": "紀復古",
    "T52n2115_007:0681a04": "章君表民以官來錢唐居未幾。出歐陽永叔",
    "T52n2115_007:0681a05": "蔡君謨尹師魯文示予學者且曰。今四方之",
    "T52n2115_007:0681a06": "士以古文進于京師。嶄然出頭角。爭與三君",
    "T52n2115_007:0681a07": "子相高下者不可勝數。視其文仁義之言炳",
    "T52n2115_007:0681a08": "如也。予前相與表民賀曰。本朝用文已來。孰",
    "T52n2115_007:0681a09": "有如今日之盛者也。此聖君之德而天下之",
    "T52n2115_007:0681a10": "幸也。退且思之原古文之作也。所以發仁義",
    "T52n2115_007:0681a11": "而辨政教也。堯舜文武其仁義至其政教正。",
    "T52n2115_007:0681a12": "孔子以其文奮而揚之。後世得其法焉。故為",
    "T52n2115_007:0681a13": "君臣者有禮。為國家者不亂。方周道衰諸侯",
    "T52n2115_007:0681a14": "強暴相欺上下失理。孔子無位於時不得行",
    "T52n2115_007:0681a15": "事。故以之用褒貶正賞罰。故後世雖有姦臣",
    "T52n2115_007:0681a16": "賊子懼而不敢輒作。及戰國時。合從連衡之",
    "T52n2115_007:0681a17": "說以傾天下。獨孟軻荀況以文持仁義而辨",
    "T52n2115_007:0681a18": "政教。當時雖不甚振。而學者仰而知有所趨。",
    "T52n2115_007:0681a19": "漢興賈誼董仲舒司馬遷楊雄輩以其文倡",
    "T52n2115_007:0681a20": "之。而天下和者響應。故漢德所以大而其世",
    "T52n2115_007:0681a21": "所以久也。隋世王通亦以其文繼孔子之作。",
    "T52n2115_007:0681a22": "唐興太宗取其徒發而試之。故唐有天下大",
    "T52n2115_007:0681a23": "治。而韓愈柳宗元復以其文從而廣之。故聖",
    "T52n2115_007:0681a24": "人之道益尊。今諸儒爭以其文奮。則我宋祖",
    "T52n2115_007:0681a25": "宗之盛德鴻業益揚。天子之仁義益著。朝廷",
    "T52n2115_007:0681a26": "之政教益辨。然而卿士大夫內觀其文知所",
    "T52n2115_007:0681a27": "以修仁義。而奉上正政教而涖百姓萬邦。百",
    "T52n2115_007:0681a28": "姓外觀其文知所以懷仁義。而附國家聽教",
    "T52n2115_007:0681a29": "令。而罔敢不從。四夷八蠻觀其文以信我祖",
    "T52n2115_007:0681b01": "宗之德業。知可大而可久也。使其望而畏之。",
    "T52n2115_007:0681b02": "曰宋多君子。用其文以行古道。中國之禮樂",
    "T52n2115_007:0681b03": "將大修理。不可不服也。易曰。文明以正人文",
    "T52n2115_007:0681b04": "也。又曰。觀乎人文以化成天下彼戎狄叛命",
    "T52n2115_007:0681b05": "兇慝之邊鄙。今朝廷當行征伐以誅其不廷。",
    "T52n2115_007:0681b06": "而文之興也。郁郁乎如此。是亦止亂不專在",
    "T52n2115_007:0681b07": "於威武明文德而懷之也。君子觀之謂其化",
    "T52n2115_007:0681b08": "成天下也。宜與堯舜文武較其道德也哉。夫",
    "T52n2115_007:0681b09": "社稷之靈長久曆數之無窮。雖漢唐之盛美",
    "T52n2115_007:0681b10": "而奚足以比並。",
    "T52n2115_007:0681b11": "文說",
    "T52n2115_007:0681b12": "章表民始至自京師。謂京師士人高歐陽永",
    "T52n2115_007:0681b13": "叔之文。翕然皆慕而為之。坐客悅聽。客有一",
    "T52n2115_007:0681b14": "生。遽曰。文興則天下治也。潛子謂客曰。歐陽",
    "T52n2115_007:0681b15": "氏之文言文耳。天下治在乎人文之興。人文",
    "T52n2115_007:0681b16": "資言文發揮。而言文藉人文為其根本。仁義",
    "T52n2115_007:0681b17": "禮智信人文也。章句文字言文也。文章得本",
    "T52n2115_007:0681b18": "則其所出自正。猶孟子曰取之左右逢其原。",
    "T52n2115_007:0681b19": "歐陽氏之文大率在仁信禮義之本也。諸子",
    "T52n2115_007:0681b20": "當慕永叔之根本可也。胡屑屑徒摸擬詞章",
    "T52n2115_007:0681b21": "體勢而已矣。周末列國嬴秦時孰不工文。而",
    "T52n2115_007:0681b22": "聖人之道廢。人文不足觀也。蓋其文不孰本",
    "T52n2115_007:0681b23": "乃爾。孔子無位其道不行。病此不得已。徒以",
    "T52n2115_007:0681b24": "六經春秋之文(或云春秋六經)載之以遺後世。故曰我",
    "T52n2115_007:0681b25": "欲載之空言不如。見於行事之深切著明也。",
    "T52n2115_007:0681b26": "聖人豈特事其空文乎。君臣父子師徒朋友。",
    "T52n2115_007:0681b27": "其文詞有本仁義禮信。靄然天下不治未之",
    "T52n2115_007:0681b28": "有也。易曰。觀乎人文則天下化成。豈不然哉。",
    "T52n2115_007:0681b29": "坐客聞吾說。皆諤然不辯(本或從辯)。",
    "T52n2115_007:0681c01": "議旱對",
    "T52n2115_007:0681c02": "歲旱。論者有來訪予曰。今茲五月不雨及餘",
    "T52n2115_007:0681c03": "七月。吳疆赤地千里稼穡槁矣。農夫忙忙無",
    "T52n2115_007:0681c04": "所奈何。百穀勇貴乃倍其價。道路餓莩相望。",
    "T52n2115_007:0681c05": "為政者禱于山川。趨其急猶救之水火。而雨",
    "T52n2115_007:0681c06": "終不至。民未免皇皇如也。請於吾子則曰何",
    "T52n2115_007:0681c07": "如為之所耶。余時應曰。此官人者謀之。非吾",
    "T52n2115_007:0681c08": "野人之事也。無已則語子竊與之。吾嘗聞諸",
    "T52n2115_007:0681c09": "長者。諸荒旱時謂之凶年。為國憂民者莫如",
    "T52n2115_007:0681c10": "發倉廩以救其饑。而後教之惜井泉謹隄防。",
    "T52n2115_007:0681c11": "命吏與之相水道。引民并力擁江河注之陂",
    "T52n2115_007:0681c12": "池以洽灌溉。察市道平物價。乘時射利欺于",
    "T52n2115_007:0681c13": "貧弱者。以法誅之。勸有餘者貸不足。約不",
    "T52n2115_007:0681c14": "足者以樂歲酬之。關譏無重征。以通商旅。細",
    "T52n2115_007:0681c15": "民鬻販者容之。察刑獄明民之冤枉。斯則亦",
    "T52n2115_007:0681c16": "救旱之一道。問者復曰。禱於山川之神宜之",
    "T52n2115_007:0681c17": "乎。曰於禮亦有之。然有水旱疫癘之災以營",
    "T52n2115_007:0681c18": "山川之神者。舉古法以順民心耳(或作人心)如風雨",
    "T52n2115_007:0681c19": "時至水旱不為沴非由乎山川也。問者憮然",
    "T52n2115_007:0681c20": "曰。我鄙人也。未識乎旱潦之所由。子復為我",
    "T52n2115_007:0681c21": "言之。曰極陽之謂旱。洪範咎徵曰。僭恒暘若。",
    "T52n2115_007:0681c22": "又曰。王省惟歲。卿士惟月。師尹惟日。歲月日",
    "T52n2115_007:0681c23": "時不易。百穀用成。又用明俊。民用章。家用平",
    "T52n2115_007:0681c24": "康。日月歲時既易。百穀用不成。又用昏不明",
    "T52n2115_007:0681c25": "俊。民用微。家用不寧。說者云。夫僭也者何過",
    "T52n2115_007:0681c26": "且差也。曰政之差而民無教也。民無教則肆",
    "T52n2115_007:0681c27": "暴刑也。肆暴刑則罰不當也。罰不當則民怨",
    "T52n2115_007:0681c28": "之。與肆暴所感故旱順之。夫歲月日時無易。",
    "T52n2115_007:0681c29": "百穀用成。又用明俊。民用章。家用平康也",
    "T52n2115_007:0682a01": "者何。王由王道而不任喜怒妄黜陟卿士師",
    "T52n2115_007:0682a02": "尹。卿士師尹守厥職無僭妄以侮王權也。如",
    "T52n2115_007:0682a03": "此則國事修。國事修則其氣和洽。氣和洽故",
    "T52n2115_007:0682a04": "百穀成而治道明也。俊良得志以行其道。是",
    "T52n2115_007:0682a05": "上有仁義而下無怨咨。故國家安也。夫日月",
    "T52n2115_007:0682a06": "歲時既易。百穀用不成。又用昏不明俊。民",
    "T52n2115_007:0682a07": "用微。家用不寧也者何。君奪臣職而臣冐君",
    "T52n2115_007:0682a08": "政也。如此則國事不修。國事不修則人不和。",
    "T52n2115_007:0682a09": "人不和故百穀不成。而治道昧也。俊良之道",
    "T52n2115_007:0682a10": "不顯。是上非仁義而下民胥怨故國家不安",
    "T52n2115_007:0682a11": "也。今天子聖明而俊傑在位。所謂刑政禮樂。",
    "T52n2115_007:0682a12": "豈聞過差也。然宋有天下。鷄鳴犬吠徹于四",
    "T52n2115_007:0682a13": "海。其為廣且遠矣。殊方遠俗。政教豈悉至而",
    "T52n2115_007:0682a14": "刑罰能無誤也。惟刑政禮樂正則風雨以時",
    "T52n2115_007:0682a15": "來。旱潦無由作也。惡用禱邪。問者韙之。再拜",
    "T52n2115_007:0682a16": "而去。",
    "T52n2115_007:0682a17": "夷惠辨(或從辯)",
    "T52n2115_007:0682a18": "孟子曰。伯夷隘。柳下惠不恭。隘與不恭。君子",
    "T52n2115_007:0682a19": "不由也。又曰。伯夷聖之清者也。柳下惠聖之",
    "T52n2115_007:0682a20": "之和者也。又曰。聖人百世之師。伯夷柳下惠",
    "T52n2115_007:0682a21": "是也。故聞伯夷之風者。頑夫廉。懦夫有立",
    "T52n2115_007:0682a22": "志。聞柳下惠之風者。鄙夫寬。薄夫敦。始曰",
    "T52n2115_007:0682a23": "君子不由也者。孟子拒之之詞也。次曰清與",
    "T52n2115_007:0682a24": "和也者。稱之之詞也。又次曰聖人百世之師",
    "T52n2115_007:0682a25": "也者。慕之之詞也既拒而文稱慕之。學者多",
    "T52n2115_007:0682a26": "惑。有以其言為不詳。吾故不然謂孟子之說。",
    "T52n2115_007:0682a27": "厥旨遠乎。夫君子與人適義而已矣。故其去",
    "T52n2115_007:0682a28": "就無固無必。如其人始惡而一日翻然以道",
    "T52n2115_007:0682a29": "求我。君子必接之。接之得其誠則就之。如其",
    "T52n2115_007:0682b01": "人始不惡而一日翻然以無道從我。君子必",
    "T52n2115_007:0682b02": "直之。直之不得已則去之。君子就之非苟從",
    "T52n2115_007:0682b03": "也。義可從也。君子去之非苟去也。義可去也。",
    "T52n2115_007:0682b04": "故君子之去就非苟也。專在其義也。彼伯夷",
    "T52n2115_007:0682b05": "者恥立惡人之朝。恥與惡人言。推惡惡之心。",
    "T52n2115_007:0682b06": "思與鄉人立。其衣冠不正。望望然去之若將",
    "T52n2115_007:0682b07": "浼焉。以諸侯為不潔。雖有善其辭命而不受",
    "T52n2115_007:0682b08": "也。以其終為不潔。果不就已。彼柳下惠者爾",
    "T52n2115_007:0682b09": "為爾我為我。雖袒裼裸裎於我側爾焉能浼",
    "T52n2115_007:0682b10": "我哉。但其自治不顧治人。混然苟與之處。果",
    "T52n2115_007:0682b11": "不去已。柳下惠與不修之人處而不能正之。",
    "T52n2115_007:0682b12": "既不能正之。又不能去之。是侮人者也。伯夷",
    "T52n2115_007:0682b13": "得人善辭命以至誠相求而不肯酌其誠。既",
    "T52n2115_007:0682b14": "不能恤其誠。又不能就之。是棄人者也。棄人",
    "T52n2115_007:0682b15": "也者。是不與人為善也。侮人也者。是與人無",
    "T52n2115_007:0682b16": "禮也。與人無禮孰為恭乎。不與人為善孰為",
    "T52n2115_007:0682b17": "容乎。以君子之道校之。則二子之去就不亦",
    "T52n2115_007:0682b18": "非義而宜乎。孟子曰。君子不由也。若伯夷目",
    "T52n2115_007:0682b19": "不視惡色耳不聽惡聲。橫政之所之不忍居",
    "T52n2115_007:0682b20": "也。清廉其身更治亂而不渝。非得聖人之清",
    "T52n2115_007:0682b21": "者。孰能守之。如柳下惠進不隱賢必以其道",
    "T52n2115_007:0682b22": "遺佚而不怨阨窮而不憫。非得聖人之和者。",
    "T52n2115_007:0682b23": "孰能忍乎。孟子當戰國時無道也。而姦臣賊",
    "T52n2115_007:0682b24": "子眦睚恣作。頑懦鄙薄爭勢冐利。雖死不顧",
    "T52n2115_007:0682b25": "其有節義。孟子以羞堯舜之道不行。思以清",
    "T52n2115_007:0682b26": "廉寬和之風矯激其時。故必尊伯夷柳下惠",
    "T52n2115_007:0682b27": "為百世之師者也。其始曰隘與不恭者。辨其",
    "T52n2115_007:0682b28": "不以義而為人也。蓋欲使人慎去就。故有拒",
    "T52n2115_007:0682b29": "之之詞也。又曰清與和者。是明其各有聖人",
    "T52n2115_007:0682c01": "之一德也。欲人知賢其人。故有稱之之辭也。",
    "T52n2115_007:0682c02": "又曰。聖人百世之師者。有以警於世也。欲人",
    "T52n2115_007:0682c03": "聞其風而自化。故有慕之之辭也。伯夷柳下",
    "T52n2115_007:0682c04": "惠特立自任者也。不顧教人。故其所為亦不",
    "T52n2115_007:0682c05": "顧世之是非也。孟子行道者也。其務教人故",
    "T52n2115_007:0682c06": "指其所為。是者取之非者正之。所以夷惠之",
    "T52n2115_007:0682c07": "事雖得失而兩存於其書。",
    "T52n2115_007:0682c08": "唐太宗述",
    "T52n2115_007:0682c09": "太宗始視文靜於繫獄。何憂天下之急也(隋大",
    "T52n2115_007:0682c10": "業間。劉文靜坐與李密連姻繫獄。太宗入視。乃謂曰。今看卿非兒女情與卿圖大事也)諫班師",
    "T52n2115_007:0682c11": "於霍邑。號哭以感。何忠孝之義合也(高祖初起義師西圖",
    "T52n2115_007:0682c12": "中國。隋將宋老生據霍邑以據義師。會久雨糧盡。高祖議還太原。太宗欲須入咸陽高祖不納。號泣聲聞帳中)",
    "T52n2115_007:0682c13": "誅建成元吉。何循大義也(武德九年。建成元吉謀害太宗。事泄。太宗將",
    "T52n2115_007:0682c14": "尉遲敬德等九人。入玄武門。誅於臨朝殿前)與可汗刑白馬而盟之。何",
    "T52n2115_007:0682c15": "信行於戎狄也(太宗登極初。可汗寇涇州。總兵百萬至渭水便橋。太宗獨上以輕曜軍",
    "T52n2115_007:0682c16": "容。可汗見懼而請和。故刑白馬盟於便橋上而去)拒德彝之諂。何沮天下之",
    "T52n2115_007:0682c17": "佞人也(正觀初。奏秦王破陣樂曲。封德彛對曰。陛下以聖武戡亂。玄極奏樂象德定。文容",
    "T52n2115_007:0682c18": "以為比。上曰。朕雖以武功定天下。終以文德綏海內文。武之道名隨其時。公謂文容不如蹈厲。斯言過矣)",
    "T52n2115_007:0682c19": "突厥胥亂。以其無罪於我不乘便而討之。何",
    "T52n2115_007:0682c20": "賞罰之有禮也(正觀初突厥諸部叛討之而兵叛。群臣請乘便討之上曰。豈有新與",
    "T52n2115_007:0682c21": "之和乘其亂而滅之邪。從部落盡叛。六畜皆死。朕終不討。待其有罪而後擒取)議不屢赦。",
    "T52n2115_007:0682c22": "何賞罰之正也(太宗謂群臣曰。赦有罪乃不軌輩。古語一歲再赦。好人喑啞故朕不頻",
    "T52n2115_007:0682c23": "赦。庶得四海安泰也)與杜淹論樂。何知政也(太宗初奏新樂。謂侍臣",
    "T52n2115_007:0682c24": "曰。禮樂之作。聖人緣物設教。以為撙節。治之隆替皆由於此。史大夫杜淹曰。前代存亡實由於樂。故",
    "T52n2115_007:0682c25": "陳之亡為王樹後庭。齊之亡為伴侶行路。聞之莫不悲泣。上曰。不然夫音樂之感人心。歡者聞之則悅。憂",
    "T52n2115_007:0682c26": "者聽之則悲。將亡之國其民心苦。苦心所感聞樂則悲。何有樂聲使人悅者。悲乎。今玉樹伴侶其音具在。今公",
    "T52n2115_007:0683a01": "奏之公則不悲耳)與孔頴達論藉田。何知經也(正觀初。藉田方",
    "T52n2115_007:0683a02": "田給侍。中孔頴達曰。按禮。天子於南郊。諸侯於東郊。晉武於東南。今於城東不合古禮。上曰。禮緣人情。",
    "T52n2115_007:0683a03": "亦何有定。虞書云。平秩東作。朕今見少陽之地。田於東郊。蓋其儀也。亦何不合於古禮者哉)罷",
    "T52n2115_007:0683a04": "營閣之議。何惜民力也(群臣以宮中卑濕請營一閣以居。上曰朕德慚漢文。",
    "T52n2115_007:0683a05": "豈可過勞民力。竟不許)幾致刑厝。何天下之有教也。居",
    "T52n2115_007:0683a06": "不閉戶行不齎糧何天下之廉讓也(正觀四年冬。斷刑",
    "T52n2115_007:0683a07": "四十九人。幾致刑厝嶺外之戶不閉行旅不賚糧也)赴刑者應期而畢至。",
    "T52n2115_007:0683a08": "何天下之無欺負也(正觀七年冬。親錄囚死者三百九十人。令明年秋來就刑。至",
    "T52n2115_007:0683a09": "是畢集。而詔以原之)納魏徵之言。何與人為善也(太宗納魏",
    "T52n2115_007:0683a10": "徵諫爭。見於本傳甚眾)自古稱禹湯文武所以為禹湯文",
    "T52n2115_007:0683a11": "武者。正以其由仁義之道而王天下也。如後",
    "T52n2115_007:0683a12": "世以仁義而為王者。猶禹湯文武也。吾讀唐",
    "T52n2115_007:0683a13": "書。得太宗之事如所述者不可勝舉。原其所",
    "T52n2115_007:0683a14": "歸皆趨仁義。要其與禹湯異者亡也。當時論",
    "T52n2115_007:0683a15": "者謂太宗大度類漢高神武同魏武。夫漢高",
    "T52n2115_007:0683a16": "寡文德而魏武不及覇道。惡可與太宗擬論",
    "T52n2115_007:0683a17": "乎。惜哉欲用周禮治。而房魏輩不能贊成",
    "T52n2115_007:0683a18": "之。如使王通未喪唐得用之(太宗文中子曰。如有用我者。吾則抱周禮",
    "T52n2115_007:0683a19": "以從之)則卜年卜世。何翅乎三百一十六也。孟",
    "T52n2115_007:0683a20": "子曰。五百年必有王者興。其間必有名世者。",
    "T52n2115_007:0683a21": "太宗之作。真王者也。而不但文中子可歎也",
    "T52n2115_007:0683a22": "哉。",
    "T52n2115_007:0683a23": "易術解",
    "T52n2115_007:0683a24": "子郝子治易。平生得聖人作易之大法。乃解",
    "T52n2115_007:0683a25": "易以自發其法。謂聖人所以作易在治道。治",
    "T52n2115_007:0683a26": "道在君臣。君臣法陰陽以成爻列爻以成卦。",
    "T52n2115_007:0683a27": "立卦以成易。是故求治道者必觀乎易。求易",
    "T52n2115_007:0683b01": "象者必觀乎卦。求卦體者必觀乎爻。求爻變",
    "T52n2115_007:0683b02": "者必原乎陰陽。陰陽也者作易之本也。治道",
    "T52n2115_007:0683b03": "之大範也。陰爻者(爻或作義)臣道也。陽爻者君道",
    "T52n2115_007:0683b04": "也。陰陽之爻升降得其所則卦吉。陰陽之爻",
    "T52n2115_007:0683b05": "失其所則其卦凶。是故君臣之道正則其政",
    "T52n2115_007:0683b06": "治也。君臣之道繆則政亂也。治則三綱五常",
    "T52n2115_007:0683b07": "修也。三才順也。萬物遂也。亂則彝倫萬事斁",
    "T52n2115_007:0683b08": "也。夫天下萬世治亂規誡之道。易其備矣。方",
    "T52n2115_007:0683b09": "絕筆乃出其書示於潛子。欲吾亂而明之。潛",
    "T52n2115_007:0683b10": "子稽其說條其緒。雖累百而無不與聖人之",
    "T52n2115_007:0683b11": "法合者。揭然而自立義。列精而且至大。略如",
    "T52n2115_007:0683b12": "乾坤小畜大畜卦之類。雖古之善治易者。不",
    "T52n2115_007:0683b13": "過是也。潛子因語其人曰。子之書是也。然易",
    "T52n2115_007:0683b14": "之始。固出於河圖。河圖所見唯陰陽之數最",
    "T52n2115_007:0683b15": "為其本也。而君臣之法與其神物偕出矣。雖",
    "T52n2115_007:0683b16": "然而其吉凶治亂之效。未著乃資乎。聖人者",
    "T52n2115_007:0683b17": "君天下而發之。故包犧氏出焉。示與神道適",
    "T52n2115_007:0683b18": "會。遂卦之而又爻之(爻或作義)用其法以王天下。然",
    "T52n2115_007:0683b19": "其法非聖人作君不能張之。聖人非以是不",
    "T52n2115_007:0683b20": "能王之。故易與聖人而相須也。孔子聖人也。",
    "T52n2115_007:0683b21": "雖知其法而無位。歎不得如虙犧行其道。於",
    "T52n2115_007:0683b22": "當世徒文而傳之耳。故曰鳳鳥不至河不出",
    "T52n2115_007:0683b23": "圖。吾已矣夫。然其傳自孔子之商瞿。更九世",
    "T52n2115_007:0683b24": "至漢人楊何。而所傳遂絕。其後諸儒用已見",
    "T52n2115_007:0683b25": "各為其家。紛然騁其異說。師弟子相承相勝。",
    "T52n2115_007:0683b26": "不復守聖人之道。真易之道遂微。而子當易",
    "T52n2115_007:0683b27": "道支離紛錯漫漶難審之時。乃毅然獨推聖",
    "T52n2115_007:0683b28": "人之軌法。解其書以遺學者。其於聖人之道。",
    "T52n2115_007:0683b29": "亦有力焉。子郝子益謂潛子曰。吾考雜卦。其",
    "T52n2115_007:0683c01": "說煩且重。殆非聖人之意。是蓋後世學者括",
    "T52n2115_007:0683c02": "眾卦而歌之之言也。預之十翼。不亦忝乎。吾",
    "T52n2115_007:0683c03": "嘗削之。乃離序卦為之上下篇。而以裨夫十",
    "T52n2115_007:0683c04": "翼可乎。潛子曰。楊子雲謂。學者審其是而已",
    "T52n2115_007:0683c05": "矣。仰聖人而知眾說之小也。子非之果是而",
    "T52n2115_007:0683c06": "排其瀆聖人之言者宜之何必疑之。",
    "T52n2115_007:0683c07": "鐔津文集卷第七"
}