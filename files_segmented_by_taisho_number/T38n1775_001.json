{
    "T38n1775_001:0327a10": "No. 1775 [cf. No. 475]",
    "T38n1775_001:0327a11": "注維摩詰經卷第一并序",
    "T38n1775_001:0327a13": "後秦釋僧肇撰",
    "T38n1775_001:0327a14": "序維摩詰不思議經者，蓋是窮微盡化、絕妙",
    "T38n1775_001:0327a15": "之稱也。其旨淵玄、非言象所測，道越三空、",
    "T38n1775_001:0327a16": "非二乘所議，超群數之表、絕有心之境，眇",
    "T38n1775_001:0327a17": "莾無為而無不為、罔知所以然而能然者，",
    "T38n1775_001:0327a18": "不思議也。何則？夫聖智無知而萬品俱照、法",
    "T38n1775_001:0327a19": "身無象而殊形並應，至韻無言而玄籍彌布、",
    "T38n1775_001:0327a20": "冥權無謀而動與事會，故能統濟群方、開",
    "T38n1775_001:0327a21": "物成務，利見天下、於我無為，而惑者覩",
    "T38n1775_001:0327a22": "感照因謂之智、觀應形則謂之身、覿玄",
    "T38n1775_001:0327a23": "籍便謂之言、見變動而謂之權。夫道之極",
    "T38n1775_001:0327a24": "者，豈可以形言權智而語其神域哉！然群",
    "T38n1775_001:0327a25": "生長寢、非言莫曉，道不孤運、弘之由人，是",
    "T38n1775_001:0327a26": "以如來命文殊於異方、召維摩於他土，爰",
    "T38n1775_001:0327a27": "集毘耶，共弘斯道。此經所明，統萬行則以",
    "T38n1775_001:0327a28": "權智為主、樹德本則以六度為根、濟蒙",
    "T38n1775_001:0327a29": "惑則以慈悲為首、語宗極則以不二為",
    "T38n1775_001:0327b01": "門。凡此眾說，皆不思議之本也；至若借座",
    "T38n1775_001:0327b02": "燈王、請飯香土、手接大千、室包乾象，不思",
    "T38n1775_001:0327b03": "議之迹也。然幽關難啟，聖應不同。非本無",
    "T38n1775_001:0327b04": "以垂跡、非跡無以顯本，本跡雖殊而不思",
    "T38n1775_001:0327b05": "議一也，故命侍者標以為名焉。大秦天王俊",
    "T38n1775_001:0327b06": "神超世、玄心獨悟，弘至治於萬機之上、揚",
    "T38n1775_001:0327b07": "道化於千載之下，每尋翫茲典，以為棲神之",
    "T38n1775_001:0327b08": "宅；而恨支竺所出理滯於文、常恐玄宗墜",
    "T38n1775_001:0327b09": "於譯人。北天之運，運通有在也。以弘始八年",
    "T38n1775_001:0327b10": "歲次鶉火，一命大將軍常山公右將軍安成侯",
    "T38n1775_001:0327b11": "與義學沙門千二百人，於長安大寺請羅",
    "T38n1775_001:0327b12": "什法師重譯正本。什以高世之量冥心真",
    "T38n1775_001:0327b13": "境，既盡環中又善方言，時手執梵文口自",
    "T38n1775_001:0327b14": "宣譯，道俗虔虔一言三復，陶冶精求務存聖",
    "T38n1775_001:0327b15": "意，其文約而詣、其旨婉而彰，微遠之言於茲",
    "T38n1775_001:0327b16": "顯然矣。余以闇短時預聽次，雖思乏參玄，",
    "T38n1775_001:0327b17": "然麁得文意，輒順所聞為之注解，略記成",
    "T38n1775_001:0327b18": "言述而無作，庶將來君子異世同聞焉。",
    "T38n1775_001:0327b19": "維摩詰所說。什曰：維摩詰，秦言淨名，即",
    "T38n1775_001:0327b20": "五百童子之一也。從妙喜國來遊此境，所",
    "T38n1775_001:0327b21": "應既周將還本土，欲顯其淳德以澤群生，",
    "T38n1775_001:0327b22": "顯迹悟時要必有由，故命同志詣佛而",
    "T38n1775_001:0327b23": "獨不行。獨不行則，知其疾也。何以知之？同",
    "T38n1775_001:0327b24": "志五百共遵大道，至於進德修善動靜必",
    "T38n1775_001:0327b25": "俱。命淨國之會業之大者，而不同舉，明其",
    "T38n1775_001:0327b26": "有疾。有疾，故有問疾之會。問疾之會由淨",
    "T38n1775_001:0327b27": "國之集，淨國之集由淨名方便。然則此經始",
    "T38n1775_001:0327b28": "終所由，良有在也。若自說而觀則眾聖齊",
    "T38n1775_001:0327b29": "功、自本而尋則功由淨名，源其所由，故",
    "T38n1775_001:0327c01": "曰維摩詰所說也。肇曰：維摩詰，秦言淨名，",
    "T38n1775_001:0327c02": "法身大士也。其權道無方、隱顯殊迹，釋彼妙",
    "T38n1775_001:0327c03": "喜現此忍土，所以和光塵俗因通道教，常",
    "T38n1775_001:0327c04": "與寶積俱遊，為法城之侶。其教緣既畢，將",
    "T38n1775_001:0327c05": "返妙喜，故欲顯其神德以弘如來不思議",
    "T38n1775_001:0327c06": "解脫之道。至命寶積獨詣釋迦、自留現",
    "T38n1775_001:0327c07": "疾，所以生問疾之端、建微言之始，妙唱自",
    "T38n1775_001:0327c08": "彼，故言其說。竺道生曰：維摩詰者，此云",
    "T38n1775_001:0327c09": "無垢稱也。其晦跡五欲、超然無染，清名遐",
    "T38n1775_001:0327c10": "布，故致斯號，貴名求實者必重其說。說本",
    "T38n1775_001:0327c11": "表實，重之則終得所求，因斯近接，有過聖",
    "T38n1775_001:0327c12": "言矣。",
    "T38n1775_001:0327c13": "經。肇曰：經者常也。古今雖殊，覺道不改，",
    "T38n1775_001:0327c14": "群邪不能沮、眾聖不能異，故曰常也。",
    "T38n1775_001:0327c15": "一名不可思議解脫。什曰：亦名三昧，亦名",
    "T38n1775_001:0327c16": "神足，或令脩短改度、或巨細相容，變化隨",
    "T38n1775_001:0327c17": "意，於法自在、解脫無礙，故名解脫。能者",
    "T38n1775_001:0327c18": "能然，物不知所以，故曰不思議。亦云法身",
    "T38n1775_001:0327c19": "大士念即隨應，不入禪定然後能也。心得",
    "T38n1775_001:0327c20": "自在，不為不能所縛，故曰解脫也。若直",
    "T38n1775_001:0327c21": "明法空，則乖於常習，無以取信，故現物",
    "T38n1775_001:0327c22": "隨心變，明物無定性，物無定性則其性虛",
    "T38n1775_001:0327c23": "矣。菩薩得其無定，故令物隨心轉，則不思",
    "T38n1775_001:0327c24": "議乃空之明證。將顯理宗，故以為經之標",
    "T38n1775_001:0327c25": "也。肇曰：微遠幽深，二乘不能測，不思議也。",
    "T38n1775_001:0327c26": "縱任無礙，塵累不能拘，解脫也。此經始自",
    "T38n1775_001:0327c27": "于淨土、終于法供養，其中所明雖殊，然其",
    "T38n1775_001:0327c28": "不思議解脫一也，故總以為名焉。上以人名",
    "T38n1775_001:0327c29": "經，此以法名經。以法名經，所以標榜旨",
    "T38n1775_001:0328a01": "歸；以人名經，所以因人弘道者也。生曰：",
    "T38n1775_001:0328a02": "無垢之稱，或止形迹，心不必然，故復言其",
    "T38n1775_001:0328a03": "解脫，更為一名。不可思議者，凡有二種：一",
    "T38n1775_001:0328a04": "曰理空，非惑情所圖；二曰神奇，非淺識",
    "T38n1775_001:0328a05": "所量。若體夫空理，則脫思議之惑。惑既脫",
    "T38n1775_001:0328a06": "矣，則所為難測。維摩詰今動靜皆神奇，必脫",
    "T38n1775_001:0328a07": "諸惑。脫惑在于體空，說空是其所體，是",
    "T38n1775_001:0328a08": "以無垢之名信而有徵。名苟有徵，其求愈",
    "T38n1775_001:0328a09": "到。到於求者，何患不悟乎？",
    "T38n1775_001:0328a10": "1 佛國品(一)佛國品第一什曰：經始終由於淨國，故以",
    "T38n1775_001:0328a11": "佛國冠於篇也。",
    "T38n1775_001:0328a12": "如是。肇曰：如是信順辭。夫信則所言之理",
    "T38n1775_001:0328a13": "順，順則師資之道成。經無豐約，非信不傳，",
    "T38n1775_001:0328a14": "故建言如是。",
    "T38n1775_001:0328a15": "我聞。什曰：若不言聞，則是我自有法。我",
    "T38n1775_001:0328a16": "自有法則情有所執，情有所執諍亂必興。",
    "T38n1775_001:0328a17": "若言我聞則我無法、則無所執，得失是",
    "T38n1775_001:0328a18": "非歸於所聞。我既無執、彼亦無競，無執無",
    "T38n1775_001:0328a19": "競，諍何由生？又云愛有二種：一、五欲愛；二、",
    "T38n1775_001:0328a20": "法愛。外道出家能斷欲愛、不斷法愛，故情",
    "T38n1775_001:0328a21": "有所執。佛弟子兼除二愛，法愛既盡，執競都",
    "T38n1775_001:0328a22": "息。經始稱我聞，存於此也。肇曰：出經者",
    "T38n1775_001:0328a23": "明己親承聖旨，無傳聞之謬也。",
    "T38n1775_001:0328a24": "一時。什曰：說經時也。肇曰：法王啟運嘉",
    "T38n1775_001:0328a25": "集之時也。",
    "T38n1775_001:0328a26": "佛在毘耶離。什曰：據佛所在方也。毘，言",
    "T38n1775_001:0328a27": "稻土之所宜也。耶離，言廣嚴，其地平廣莊",
    "T38n1775_001:0328a28": "嚴。肇曰：毘耶離，國土名也，秦言廣嚴。其",
    "T38n1775_001:0328a29": "土平廣嚴事，因以為名也。",
    "T38n1775_001:0328b01": "菴羅樹園。什曰：菴羅樹，其果似桃而非",
    "T38n1775_001:0328b02": "桃也。肇曰：菴羅，果樹名也，其果似桃而非",
    "T38n1775_001:0328b03": "桃。先言奈氏，事在他經。",
    "T38n1775_001:0328b04": "與大比丘眾八千人俱。肇曰：比丘，秦言或",
    "T38n1775_001:0328b05": "名淨乞食、或名破煩惱、或名淨持戒、或",
    "T38n1775_001:0328b06": "名能怖魔。天竺一名該此四義，秦言無一",
    "T38n1775_001:0328b07": "名以譯之，故存義名焉。別本云「摩訶比丘",
    "T38n1775_001:0328b08": "僧八千人俱」，什曰：共聞經人也。舉時、方、人",
    "T38n1775_001:0328b09": "三事以證其所聞也。摩訶，秦言大、亦言勝、",
    "T38n1775_001:0328b10": "亦言多。於一切眾中最上，天人所宗，故言",
    "T38n1775_001:0328b11": "大。能勝九十六種論議，故言勝。其數八千，",
    "T38n1775_001:0328b12": "故言多。比丘，秦言破煩惱、亦言乞士。除五",
    "T38n1775_001:0328b13": "種邪命養法身，故言乞士。比丘、菩薩不合",
    "T38n1775_001:0328b14": "數者，以比丘盡是肉身、菩薩多是法身，身",
    "T38n1775_001:0328b15": "異故。若肉身菩薩未正位取證，心異故。以",
    "T38n1775_001:0328b16": "二因緣，比丘、菩薩不合說也。所以先羅",
    "T38n1775_001:0328b17": "漢、後菩薩者，人謂菩薩未盡諸漏、智慧",
    "T38n1775_001:0328b18": "未具，羅漢三漏既盡、智慧成就，隨人情所",
    "T38n1775_001:0328b19": "推以為先後耳。",
    "T38n1775_001:0328b20": "菩薩三萬二千。肇曰：菩薩，正音云菩提薩",
    "T38n1775_001:0328b21": "埵。菩提，佛道名也。薩埵，秦言大心眾生。有",
    "T38n1775_001:0328b22": "大心、入佛道，名菩提薩埵。無正名譯也。別",
    "T38n1775_001:0328b23": "本云「菩薩三萬二千得大神通」，什曰：大士凡",
    "T38n1775_001:0328b24": "有三種，一者出家、二者在家、三者他方來。復",
    "T38n1775_001:0328b25": "次，一者結業身、二者法身。此中菩薩多是法",
    "T38n1775_001:0328b26": "身，然應感之形與物同迹，物或齊其所",
    "T38n1775_001:0328b27": "見而生劣想，故舉大數然後序德也。梵",
    "T38n1775_001:0328b28": "本云「神通智慧本事已作」，六度諸法即通慧",
    "T38n1775_001:0328b29": "之因，通慧之因即本事也。",
    "T38n1775_001:0328c01": "眾所知識。肇曰：大士處世猶日月升天，",
    "T38n1775_001:0328c02": "有目之士誰不知識。別本云「眾所敬仰」，什",
    "T38n1775_001:0328c03": "曰：梵本云「多知多識」，顯德應時故物咸知",
    "T38n1775_001:0328c04": "識，物咸知識故敬之者眾，此義則出也。",
    "T38n1775_001:0328c05": "大智本行皆悉成就。肇曰：大智，一切種智",
    "T38n1775_001:0328c06": "也。此智以六度六通眾行為本，諸大士已",
    "T38n1775_001:0328c07": "備此本行。",
    "T38n1775_001:0328c08": "諸佛威神之所建立。什曰：佛威神建立，言",
    "T38n1775_001:0328c09": "佛所念也。為佛所念則莫能沮壞，猶如魚",
    "T38n1775_001:0328c10": "子為母所念必得成就也。肇曰：天澤無私，",
    "T38n1775_001:0328c11": "不潤枯木；佛威雖普，不立無根。所建立",
    "T38n1775_001:0328c12": "者，道根必深也。",
    "T38n1775_001:0328c13": "為護法城受持正法。什曰：法城，即實相法",
    "T38n1775_001:0328c14": "也。使物無異見，故言護也。復次一切經法",
    "T38n1775_001:0328c15": "皆名法城，護持宣布令不壞也。有能持正",
    "T38n1775_001:0328c16": "法者，亦兼護之也。肇曰：外為護法之城，內",
    "T38n1775_001:0328c17": "有受持之固。",
    "T38n1775_001:0328c18": "能師子吼。肇曰：師子吼，無畏音也。凡所言",
    "T38n1775_001:0328c19": "說，不畏群邪異學，諭師子吼，眾獸下之。",
    "T38n1775_001:0328c20": "師子吼，曰美演法也。",
    "T38n1775_001:0328c21": "名聞十方。什曰：上言多知多識者，謂現迹",
    "T38n1775_001:0328c22": "二方、化淳一國，物沾其惠又識其人。今",
    "T38n1775_001:0328c23": "云名聞十方者，謂道風遐扇，聞其名也。肇",
    "T38n1775_001:0328c24": "曰：行滿天下，稱無不普。",
    "T38n1775_001:0328c25": "眾人不請友而安之。什曰：為利有二種，若",
    "T38n1775_001:0328c26": "今世後世，物以利交故請而後動、聖以慈應",
    "T38n1775_001:0328c27": "故不祈而往，往必與親，親必為護，故曰不",
    "T38n1775_001:0328c28": "請友而安之。肇曰：真友不待請，譬慈母之",
    "T38n1775_001:0328c29": "赴嬰兒也。",
    "T38n1775_001:0329a01": "紹隆三寶能使不絕。肇曰：繼佛種則三寶",
    "T38n1775_001:0329a02": "隆。別本云「興隆三寶能使不絕」，什曰：非",
    "T38n1775_001:0329a03": "直顯明三寶、宣通經法之謂也，謂能積善",
    "T38n1775_001:0329a04": "累功自致成佛。成佛則有法，有法則有",
    "T38n1775_001:0329a05": "僧，不絕之功事在來劫。今言不絕，則必",
    "T38n1775_001:0329a06": "能也。又於其中間自行化人，我既化人、人",
    "T38n1775_001:0329a07": "亦化物，物我俱成，三寶彌隆。眾生無盡，故",
    "T38n1775_001:0329a08": "三寶亦不絕也。",
    "T38n1775_001:0329a09": "降伏魔怨制諸外道。什曰：魔，四魔。得無生",
    "T38n1775_001:0329a10": "忍，煩惱永斷，故降欲魔。得法身，則更不得",
    "T38n1775_001:0329a11": "身，故降身魔。無身則無死，故降死魔。無三",
    "T38n1775_001:0329a12": "魔，則波旬不得其便，故降天魔也。伏外",
    "T38n1775_001:0329a13": "道，如令舍利弗與外道論議七日七夜，然",
    "T38n1775_001:0329a14": "後得勝。斯其類也。肇曰：魔，四魔也。外道，九",
    "T38n1775_001:0329a15": "十六種道也。",
    "T38n1775_001:0329a16": "悉已清淨永離蓋纏。什曰：離蓋纏有三",
    "T38n1775_001:0329a17": "種，一者持戒清淨蓋纏不起；二者世俗道斷，",
    "T38n1775_001:0329a18": "斷而未盡，當其不起亦名為離；此中得無",
    "T38n1775_001:0329a19": "生法忍，滅盡離也。肇曰：蓋，五蓋。纏，十纏，亦",
    "T38n1775_001:0329a20": "有無量纏。身口意三業悉淨，則蓋纏不能累",
    "T38n1775_001:0329a21": "也。",
    "T38n1775_001:0329a22": "心常安住無閡解脫。什曰：不思議解脫即",
    "T38n1775_001:0329a23": "其類也。於事無閡故言無閡，無閡故解脫。",
    "T38n1775_001:0329a24": "或於一事乃至百千、或於一國至恒沙國，",
    "T38n1775_001:0329a25": "於中通達自在無閡；未能如佛一切無閡。",
    "T38n1775_001:0329a26": "肇曰：此解脫，七住所得。得此解脫，則於諸",
    "T38n1775_001:0329a27": "法通達無閡，故心常安住也。",
    "T38n1775_001:0329a28": "念定總持辯才不斷。肇曰：念，正念。定，正定。",
    "T38n1775_001:0329a29": "總持，謂持善不失、持惡不生。無所漏忘",
    "T38n1775_001:0329b01": "謂之持。持有二種，有心相應持、不相應持。",
    "T38n1775_001:0329b02": "辯才，七辯也。此四是大士之要用，故常不斷。",
    "T38n1775_001:0329b03": "別本云「其念不遠斷乃至辯才成就」，什曰：",
    "T38n1775_001:0329b04": "念者，無上道念也。不斷，不中斷也。不斷義",
    "T38n1775_001:0329b05": "通貫下三法也。菩薩得此四法深入堅固，",
    "T38n1775_001:0329b06": "逕身不失、歷劫愈明，故言不斷也。",
    "T38n1775_001:0329b07": "布施、持戒、忍辱、精進、禪定、智慧及方便力，無不",
    "T38n1775_001:0329b08": "具足。什曰：上言道念不斷，道念不斷然",
    "T38n1775_001:0329b09": "後具行六度，六度具足自事已畢，自事已",
    "T38n1775_001:0329b10": "畢則方便度人，度人之廣莫若神通，神通",
    "T38n1775_001:0329b11": "既具乃化眾生。如是次第，如後淨國中說",
    "T38n1775_001:0329b12": "也。肇曰：具足，謂無相行也。七住已上心智",
    "T38n1775_001:0329b13": "寂滅，以心無為故無德不為。是以施極於",
    "T38n1775_001:0329b14": "施而未甞施，戒極於戒而未甞戒。七德殊",
    "T38n1775_001:0329b15": "功而其相不異，乃名具足。方便者，即智之別",
    "T38n1775_001:0329b16": "用耳。智以通幽窮微決定法相，無知而無",
    "T38n1775_001:0329b17": "不知謂之智也。雖達法相而能不證，處",
    "T38n1775_001:0329b18": "有不失無、在無不捨有，冥空存德彼彼",
    "T38n1775_001:0329b19": "兩濟，故曰方便也。",
    "T38n1775_001:0329b20": "逮無所得不起法忍。什曰：有識已來未甞",
    "T38n1775_001:0329b21": "見法，於今始得能信能受，忍不恐怖，安",
    "T38n1775_001:0329b22": "住不動，故名為忍。肇曰：忍，即無生慧也。以",
    "T38n1775_001:0329b23": "能堪受實相，故以忍為名。得此忍則於法",
    "T38n1775_001:0329b24": "無取無得、心相永滅，故曰無所得不起法",
    "T38n1775_001:0329b25": "忍也。",
    "T38n1775_001:0329b26": "已能隨順轉不退輪。肇曰：無生之道無有",
    "T38n1775_001:0329b27": "得而失者，不退也。流演圓通無繫于一人，",
    "T38n1775_001:0329b28": "輪也。諸佛既轉此輪，諸大士亦能隨順而轉",
    "T38n1775_001:0329b29": "之。別本云「轉不退轉法輪」，什曰：法輪，無生忍",
    "T38n1775_001:0329c01": "也。以輪授物，物得此輪故名轉。授者得",
    "T38n1775_001:0329c02": "而不失，名不退轉。自乘轉進亦名為轉也。",
    "T38n1775_001:0329c03": "善解法相知眾生根。肇曰：諸法殊相無不",
    "T38n1775_001:0329c04": "解，群生異根無不知也。",
    "T38n1775_001:0329c05": "蓋諸大眾。什曰：梵本云「眾不能蓋」。眾不",
    "T38n1775_001:0329c06": "能蓋，明其超出。今言蓋眾，其言亦同也。",
    "T38n1775_001:0329c07": "得無所畏。什曰：菩薩自有四無畏，非佛無",
    "T38n1775_001:0329c08": "畏也。恐畏之生生於不足，無不足故無畏。",
    "T38n1775_001:0329c09": "能說而不能行亦所以畏也，今能說能行",
    "T38n1775_001:0329c10": "故無畏也。能說能行，名曰法也。肇曰：菩薩",
    "T38n1775_001:0329c11": "別有四無畏，一得聞持總持、二知眾生根、",
    "T38n1775_001:0329c12": "三不見有能難己使己不能答者、四隨",
    "T38n1775_001:0329c13": "問能答善決眾疑。有此四德，故能映蓋大",
    "T38n1775_001:0329c14": "眾也。九十六種外道各有部眾，故言諸",
    "T38n1775_001:0329c15": "也。",
    "T38n1775_001:0329c16": "功德智慧以修其心，相好嚴身色像第一。什",
    "T38n1775_001:0329c17": "曰：明備此德，所以無畏也。肇曰：心以智",
    "T38n1775_001:0329c18": "德為嚴、形以相好為飾，嚴心所以進道、",
    "T38n1775_001:0329c19": "飾形所以靡俗。",
    "T38n1775_001:0329c20": "捨諸世間所有飾好。什曰：色相瓔珞飾好",
    "T38n1775_001:0329c21": "已備，故不假外飾也。肇曰：為尊形者，示",
    "T38n1775_001:0329c22": "嚴相耳，豈俗飾之在心哉？",
    "T38n1775_001:0329c23": "名稱高遠踰於須彌。肇曰：名自有高而不",
    "T38n1775_001:0329c24": "遠、遠而不高。前聞十方，取其遠也。今踰",
    "T38n1775_001:0329c25": "須彌，取其高也。高，謂高勝也。",
    "T38n1775_001:0329c26": "深信堅固猶若金剛。肇曰：七住已上無生",
    "T38n1775_001:0329c27": "信不可壞也。",
    "T38n1775_001:0329c28": "法寶普照而雨甘露。肇曰：法寶光無不照，",
    "T38n1775_001:0329c29": "照癡冥也；澤無不潤，潤生死也。喻海有",
    "T38n1775_001:0330a01": "神寶，能放光除冥，亦因光能雨甘露潤枯",
    "T38n1775_001:0330a02": "槁也。",
    "T38n1775_001:0330a03": "於眾言音微妙第一。肇曰：殊類異音，既善",
    "T38n1775_001:0330a04": "其言而復超勝。",
    "T38n1775_001:0330a05": "深入緣起斷諸邪見，有無二邊無復餘習。肇",
    "T38n1775_001:0330a06": "曰：深入，謂智深解也。解法從緣起，則邪見",
    "T38n1775_001:0330a07": "無由生。有無二見，群迷多惑；大士久盡，故無",
    "T38n1775_001:0330a08": "餘習。",
    "T38n1775_001:0330a09": "演法無畏猶師子吼。什曰：上明一切時無",
    "T38n1775_001:0330a10": "畏，此明說法無畏。上師子吼，明德音遠振；",
    "T38n1775_001:0330a11": "此明能說實法。眾咸敬順，猶師子吼威懾",
    "T38n1775_001:0330a12": "群獸也。",
    "T38n1775_001:0330a13": "其所講說乃如雷震。什曰：正智流潤，譬如",
    "T38n1775_001:0330a14": "天雨。辯者發響，猶如雷震。人有慧而不",
    "T38n1775_001:0330a15": "辯、或辯而無慧，既云無畏又言雷震，明",
    "T38n1775_001:0330a16": "其辯慧兼也。肇曰：法音遠震開導萌牙，",
    "T38n1775_001:0330a17": "猶春雷動於百草也。",
    "T38n1775_001:0330a18": "無有量、已過量。肇曰：既得法身入無為",
    "T38n1775_001:0330a19": "境，心不可以智求、形不可以像取，故曰",
    "T38n1775_001:0330a20": "無量。六住已下名有量也。",
    "T38n1775_001:0330a21": "集眾法寶如海導師。肇曰：引導眾生入",
    "T38n1775_001:0330a22": "大乘海採取法寶，使必獲無難。猶海師",
    "T38n1775_001:0330a23": "善導商人，必獲夜光也。",
    "T38n1775_001:0330a24": "了達諸法深妙之義。肇曰：如實義也。",
    "T38n1775_001:0330a25": "善知眾生往來所趣及心所行。肇曰：六趣",
    "T38n1775_001:0330a26": "往來心行美惡悉善知也。",
    "T38n1775_001:0330a27": "近無等等佛自在慧、十力、無畏、十八不共。什",
    "T38n1775_001:0330a28": "曰：諸佛智慧無與等者，而此佛與等。復次實",
    "T38n1775_001:0330a29": "相法無有等比，唯佛與等。菩薩隣而未得，",
    "T38n1775_001:0330b01": "故言近也。肇曰：佛道超絕無與等者，唯佛",
    "T38n1775_001:0330b02": "佛自等，故言無等等。所以辯其等者，明第",
    "T38n1775_001:0330b03": "一大道理無不極、平若虛空，豈外降之",
    "T38n1775_001:0330b04": "有也。自在慧者，十力、四無所畏、十八不共即",
    "T38n1775_001:0330b05": "其事也。大士雖未全具佛慧，且以近矣。",
    "T38n1775_001:0330b06": "關閉一切諸惡趣門而生五道以現其身。肇",
    "T38n1775_001:0330b07": "曰：法身無生而無不生。無生故，惡趣門閉；",
    "T38n1775_001:0330b08": "無不生故，現身五道也。",
    "T38n1775_001:0330b09": "為大醫王善療眾病，應病與藥令得服行。肇",
    "T38n1775_001:0330b10": "曰：法藥善療，諭醫王也。",
    "T38n1775_001:0330b11": "無量功德皆成就。肇曰，無德不備也。",
    "T38n1775_001:0330b12": "無量佛土皆嚴淨。肇曰，群生無量，所好不",
    "T38n1775_001:0330b13": "同，故修無量淨土以應彼殊好也。",
    "T38n1775_001:0330b14": "其見聞者無不蒙益。肇曰：法身無形聲，應",
    "T38n1775_001:0330b15": "物故形聲耳，豈有見聞而無益哉？",
    "T38n1775_001:0330b16": "諸有所作亦不虛捐。肇曰：功不可虛設。",
    "T38n1775_001:0330b17": "別本云「所作不虛」，什曰：所作必成，兼以度",
    "T38n1775_001:0330b18": "人，故不虛也。",
    "T38n1775_001:0330b19": "如是一切功德皆悉具足，其名曰：等觀菩薩、不",
    "T38n1775_001:0330b20": "等觀菩薩、等不等觀菩薩。什曰：等觀，四等",
    "T38n1775_001:0330b21": "觀眾生也。不等，智慧分別諸法也。等不等",
    "T38n1775_001:0330b22": "者，兼此二也。",
    "T38n1775_001:0330b23": "定自在王菩薩。什曰：於諸定中得自在",
    "T38n1775_001:0330b24": "也。",
    "T38n1775_001:0330b25": "法自在王菩薩。什曰：說諸法中得自在",
    "T38n1775_001:0330b26": "也。",
    "T38n1775_001:0330b27": "法相菩薩。什曰：功德法相現於身也。",
    "T38n1775_001:0330b28": "光相菩薩。什曰：光明之相現於身也。",
    "T38n1775_001:0330b29": "光嚴菩薩。什曰：光明莊嚴也。",
    "T38n1775_001:0330c01": "大嚴菩薩。什曰：明其身相大莊嚴也。",
    "T38n1775_001:0330c02": "寶積菩薩。什曰：積聚智慧寶也。",
    "T38n1775_001:0330c03": "辯積菩薩。什曰：積聚四辯。",
    "T38n1775_001:0330c04": "寶手菩薩。什曰：手中能出無量珍寶也。",
    "T38n1775_001:0330c05": "寶印手菩薩。什曰：印者，相也。手有出寶之",
    "T38n1775_001:0330c06": "相，亦曰手中有寶印也。",
    "T38n1775_001:0330c07": "常舉手菩薩。什曰：現以大慈之手，撫慰",
    "T38n1775_001:0330c08": "眾生令不恐畏。是以常舉手向人，唱言勿",
    "T38n1775_001:0330c09": "怖也。",
    "T38n1775_001:0330c10": "常下手菩薩。什曰：常垂下其手，現慈心屈",
    "T38n1775_001:0330c11": "下，無傷物之像也。",
    "T38n1775_001:0330c12": "常慘菩薩。什曰：悲念眾生也。",
    "T38n1775_001:0330c13": "喜根菩薩。什曰：喜根，喜等也。亦於實相法",
    "T38n1775_001:0330c14": "中生喜及隨喜也。",
    "T38n1775_001:0330c15": "喜王菩薩。什曰：喜有二種，一不淨、二清",
    "T38n1775_001:0330c16": "淨。清淨喜，故言王也。",
    "T38n1775_001:0330c17": "辯音菩薩。什曰：辭辯也。",
    "T38n1775_001:0330c18": "虛空藏菩薩。什曰：實相慧藏如虛空也。",
    "T38n1775_001:0330c19": "執寶炬菩薩。什曰：執慧寶炬，除眾闇",
    "T38n1775_001:0330c20": "冥。",
    "T38n1775_001:0330c21": "寶勇菩薩。什曰：勇於德寶，亦得寶故能勇",
    "T38n1775_001:0330c22": "也。",
    "T38n1775_001:0330c23": "寶見菩薩。什曰：以慧寶見於諸法也。",
    "T38n1775_001:0330c24": "帝網菩薩。什曰：幻術，經名帝網也。此大士",
    "T38n1775_001:0330c25": "神變自在，猶如幻化，故借帝網以名之。",
    "T38n1775_001:0330c26": "明網菩薩。什曰：明網自說手有縵網放",
    "T38n1775_001:0330c27": "光明也。",
    "T38n1775_001:0330c28": "無緣觀菩薩。什曰：觀時不取相無緣，亦深",
    "T38n1775_001:0330c29": "入觀時莫見其所緣也。",
    "T38n1775_001:0331a01": "慧積菩薩。什曰：積聚慧也。",
    "T38n1775_001:0331a02": "寶勝菩薩。什曰：功德寶超於世也。",
    "T38n1775_001:0331a03": "天王菩薩。什曰：一假名天、二生天、三賢聖",
    "T38n1775_001:0331a04": "天，言天王則賢聖天也。",
    "T38n1775_001:0331a05": "壞魔菩薩。什曰：行壞魔道也。",
    "T38n1775_001:0331a06": "電得菩薩。什曰：因事為名。",
    "T38n1775_001:0331a07": "自在王菩薩。什曰：於法自在，如王之於",
    "T38n1775_001:0331a08": "民也。",
    "T38n1775_001:0331a09": "功德相嚴菩薩。什曰：功德之相莊嚴其身",
    "T38n1775_001:0331a10": "也。",
    "T38n1775_001:0331a11": "師子吼菩薩。什曰：以大法音令眾生伏。",
    "T38n1775_001:0331a12": "雷音菩薩。什曰：所說能令天人歡喜、群",
    "T38n1775_001:0331a13": "邪振悚，猶若雷音，聞者喜懼也。",
    "T38n1775_001:0331a14": "山相擊音菩薩。什曰：以大法音消伏剛",
    "T38n1775_001:0331a15": "強，音聲震擊若山相搏也。",
    "T38n1775_001:0331a16": "香象菩薩。什曰：青香象也，身出香風。菩薩",
    "T38n1775_001:0331a17": "身香風亦如此也。",
    "T38n1775_001:0331a18": "白香象菩薩。什曰：其香最勝。大士身香亦",
    "T38n1775_001:0331a19": "如是也。",
    "T38n1775_001:0331a20": "常精進菩薩。什曰：始終不退。",
    "T38n1775_001:0331a21": "不休息菩薩。什曰：不暫廢也。",
    "T38n1775_001:0331a22": "妙生菩薩。什曰：生時有妙瑞也。",
    "T38n1775_001:0331a23": "華嚴菩薩。什曰：以三昧力現眾華遍滿",
    "T38n1775_001:0331a24": "虛空大莊嚴也。",
    "T38n1775_001:0331a25": "觀世音菩薩。什曰：世有危難，稱名自歸。",
    "T38n1775_001:0331a26": "菩薩觀其音聲，即得解脫也。亦名觀世",
    "T38n1775_001:0331a27": "念，亦名觀自在也。",
    "T38n1775_001:0331a28": "得大勢菩薩。什曰：有大勢力也。以大神",
    "T38n1775_001:0331a29": "力飛到十方，所至之國六反振動、惡趣休息",
    "T38n1775_001:0331b01": "也。",
    "T38n1775_001:0331b02": "梵網菩薩。什曰：梵，四梵行。網，言其多也。",
    "T38n1775_001:0331b03": "寶杖菩薩。什曰：或物寶或法寶以為杖也。",
    "T38n1775_001:0331b04": "無勝菩薩嚴土菩薩。什曰：淨國土也。",
    "T38n1775_001:0331b05": "金髻菩薩。什曰：金在髻也。",
    "T38n1775_001:0331b06": "珠髻菩薩。什曰：如意寶珠在其髻中，悉見",
    "T38n1775_001:0331b07": "十方世界及眾生行業果報因緣也。",
    "T38n1775_001:0331b08": "彌勒菩薩。什曰：姓也，阿逸多字也，南天竺",
    "T38n1775_001:0331b09": "波羅門之子。",
    "T38n1775_001:0331b10": "文殊師利法王子菩薩。什曰：秦言妙德也。",
    "T38n1775_001:0331b11": "數從小至大，故二人在後。復次二人在此",
    "T38n1775_001:0331b12": "方為大、餘方為小，亦應在後也。妙德以",
    "T38n1775_001:0331b13": "法身遊方，莫知其所生。又來補佛處，故",
    "T38n1775_001:0331b14": "言法王子也。",
    "T38n1775_001:0331b15": "如是等三萬二千人。肇曰：歎德列名，所",
    "T38n1775_001:0331b16": "以存人以證經也。",
    "T38n1775_001:0331b17": "復有萬梵天王尸棄等。肇曰：尸棄，梵王名，",
    "T38n1775_001:0331b18": "秦言頂髻也。",
    "T38n1775_001:0331b19": "從餘四天下來，詣佛所而聽法。復有萬二千天",
    "T38n1775_001:0331b20": "帝。什曰：舉其從餘四天下來者，據此",
    "T38n1775_001:0331b21": "四天下以明梵耳。復次天有二種：一者地",
    "T38n1775_001:0331b22": "天、二者虛空天。帝釋處須彌頂，即是地天，",
    "T38n1775_001:0331b23": "又為地主。舉釋則地天斯攝，舉梵王則虛",
    "T38n1775_001:0331b24": "空天盡攝。復次帝釋得道迹，梵王得不",
    "T38n1775_001:0331b25": "還，常來聽法，眾所共知。故經序眾所知",
    "T38n1775_001:0331b26": "識，以為會證也。復次一切眾生宗事梵天，",
    "T38n1775_001:0331b27": "所宗尚來，則知餘人必至矣。",
    "T38n1775_001:0331b28": "亦從餘四天下來在會坐。肇曰：一佛土有",
    "T38n1775_001:0331b29": "百億四天下，一四天下各有釋梵，故言餘。",
    "T38n1775_001:0331c01": "亦或從他方佛土來。",
    "T38n1775_001:0331c02": "并餘大威力諸天。肇曰：除上梵釋，餘大天",
    "T38n1775_001:0331c03": "也。",
    "T38n1775_001:0331c04": "龍。什曰：龍有二種，一地龍、二虛空龍。肇",
    "T38n1775_001:0331c05": "曰：龍有二種，地龍、虛空龍。種有四生。",
    "T38n1775_001:0331c06": "神。什曰：神，受善惡雜報，似人天而非人，",
    "T38n1775_001:0331c07": "天也。肇曰：神、受善惡雜報、見形勝人劣",
    "T38n1775_001:0331c08": "天，身輕微難見也。",
    "T38n1775_001:0331c09": "夜叉。什曰：秦言貴人，亦言輕捷。有三種：",
    "T38n1775_001:0331c10": "一在地、二在虛空、三天夜叉也。地夜叉但",
    "T38n1775_001:0331c11": "以財施，故不能飛空。天夜叉以車馬施，",
    "T38n1775_001:0331c12": "故能飛行。佛轉法輪時，地夜叉唱、空夜叉",
    "T38n1775_001:0331c13": "聞，空夜叉唱、四天王聞，如是乃至梵天也。",
    "T38n1775_001:0331c14": "肇曰：夜叉，秦言輕捷。有三種。一在地；二",
    "T38n1775_001:0331c15": "在虛空；三天夜叉，居下二天，守天城池門",
    "T38n1775_001:0331c16": "閣。",
    "T38n1775_001:0331c17": "乾闥婆。什曰：天樂神也。處地上寶山中，天",
    "T38n1775_001:0331c18": "欲作樂時，此神體上有相出，然後上天也。",
    "T38n1775_001:0331c19": "肇曰：天樂神也。居地上寶山中，天須樂時，",
    "T38n1775_001:0331c20": "此神體上有異相現，然後上天也。",
    "T38n1775_001:0331c21": "阿修羅。什曰：秦言不飲酒。不飲酒因緣，出",
    "T38n1775_001:0331c22": "雜寶藏。此是惡趣，男醜女端正，有大勢",
    "T38n1775_001:0331c23": "力，常與天共鬪也。肇曰：釋同上也。",
    "T38n1775_001:0331c24": "迦樓羅。什曰：金翅鳥也。肇曰：金翅鳥神。",
    "T38n1775_001:0331c25": "緊那羅。什曰：秦言人非人。似人而頭上",
    "T38n1775_001:0331c26": "有角，人見之言人耶非人耶，故因以名之。",
    "T38n1775_001:0331c27": "亦天伎神也，小不及乾闥婆。肇注同上。",
    "T38n1775_001:0331c28": "摩睺羅伽等悉來會坐。什曰：是地龍而腹",
    "T38n1775_001:0331c29": "行也。肇曰：摩睺羅伽，大蟒神也。此上八部，",
    "T38n1775_001:0332a01": "皆有大神力，能自變形，在座聽法也。",
    "T38n1775_001:0332a02": "諸比丘比丘尼。肇曰：比丘，義同上。尼者，女",
    "T38n1775_001:0332a03": "名也。已上八千比丘，別稱得道者也。",
    "T38n1775_001:0332a04": "優婆塞。肇曰：義名信士男也。",
    "T38n1775_001:0332a05": "優婆夷。肇曰：義名信士女也。",
    "T38n1775_001:0332a06": "俱來會坐。彼時佛與無量百千之眾恭敬圍遶",
    "T38n1775_001:0332a07": "而為說法，譬如須彌山王顯于大海，安處眾寶",
    "T38n1775_001:0332a08": "師子之座，蔽於一切諸來大眾。肇曰：須彌",
    "T38n1775_001:0332a09": "山，天帝釋所住金剛山也。秦言妙高。處",
    "T38n1775_001:0332a10": "大海之中，水上方高三百三十六萬里。如來",
    "T38n1775_001:0332a11": "處四部之中，威相超絕光蔽大眾，猶金山",
    "T38n1775_001:0332a12": "之顯溟海也。",
    "T38n1775_001:0332a13": "爾時毘耶離城有長者子名曰寶積。肇曰：",
    "T38n1775_001:0332a14": "寶積亦法身大士，常與淨名俱詣如來，共",
    "T38n1775_001:0332a15": "弘道教。而今獨與里人詣佛者，將生問疾",
    "T38n1775_001:0332a16": "之由，啟茲典之門也。",
    "T38n1775_001:0332a17": "與五百長者子俱持七寶蓋來詣佛所，頭面",
    "T38n1775_001:0332a18": "禮足，各以其蓋共供養佛。肇曰：天竺貴勝",
    "T38n1775_001:0332a19": "行法各別，持七寶蓋即以供養佛。",
    "T38n1775_001:0332a20": "佛之威神，令諸寶蓋合成一蓋，遍覆三千大千",
    "T38n1775_001:0332a21": "世界。什曰：現此神變，其旨有二：一者現",
    "T38n1775_001:0332a22": "神變無量，顯智慧必深；二者寶積獻其所珍，",
    "T38n1775_001:0332a23": "必獲可珍之果，來世所成必若如此之",
    "T38n1775_001:0332a24": "妙。明因小而果大也。",
    "T38n1775_001:0332a25": "而此世界廣長之相悉於中現。肇曰：蓋以",
    "T38n1775_001:0332a26": "不廣而彌八極，土亦不狹而現蓋中。",
    "T38n1775_001:0332a27": "又此三千大千世界諸須彌山。什曰：秦言",
    "T38n1775_001:0332a28": "妙高山也。凡有十寶山，須彌處其中，餘九",
    "T38n1775_001:0332a29": "圍之也。",
    "T38n1775_001:0332b01": "雪山、目真隣陀山、摩訶目真隣陀山、香山、寶山、",
    "T38n1775_001:0332b02": "金山、黑山、鐵圍山、大鐵圍山，大海江河、川流泉",
    "T38n1775_001:0332b03": "源。別本云「顯彼大海」，什曰：山金色，海水",
    "T38n1775_001:0332b04": "清淨，水映發也。緣水顯發金光，亦復如",
    "T38n1775_001:0332b05": "是也。",
    "T38n1775_001:0332b06": "及日月星辰、天宮龍宮、諸尊神宮，悉現於寶蓋",
    "T38n1775_001:0332b07": "中。肇曰：此佛世界。",
    "T38n1775_001:0332b08": "又十方諸佛諸佛說法亦現於寶蓋中。肇",
    "T38n1775_001:0332b09": "曰：將顯佛土殊好不同，故通現十方也。",
    "T38n1775_001:0332b10": "諸長者子皆久發道心而未修淨土，欲",
    "T38n1775_001:0332b11": "說來供之情，啟發淨土之志，故因其蓋而",
    "T38n1775_001:0332b12": "現之也。",
    "T38n1775_001:0332b13": "爾時一切大眾覩佛神力，歎未曾有，合掌禮佛，",
    "T38n1775_001:0332b14": "瞻仰尊顏目不暫捨。什曰：信樂發中，相現",
    "T38n1775_001:0332b15": "於外。",
    "T38n1775_001:0332b16": "長者子寶積即於佛前以偈頌曰。什曰：上",
    "T38n1775_001:0332b17": "以身力供養，今以心口供養。上以財養，今",
    "T38n1775_001:0332b18": "以法養。復次眾雖見其變，未知變之所由，",
    "T38n1775_001:0332b19": "欲令推宗有在、信樂彌深，故以偈讚也。肇",
    "T38n1775_001:0332b20": "曰：形敬不足以寫心，故復讚之詠之者矣。",
    "T38n1775_001:0332b21": "目淨修廣如青蓮。什曰：面為身之上，目為",
    "T38n1775_001:0332b22": "面之標，故歎形之始始於目也。復次佛以",
    "T38n1775_001:0332b23": "慈眼等視眾生，重其等，故歎之。肇曰：五情",
    "T38n1775_001:0332b24": "百骸目最為長，瞻顏而作，故先讚目也。天",
    "T38n1775_001:0332b25": "竺有青蓮華，其葉修而廣、青白分明，有大人",
    "T38n1775_001:0332b26": "目相，故以為諭也。",
    "T38n1775_001:0332b27": "心淨已度諸禪定。什曰：心淨則目明，故舉",
    "T38n1775_001:0332b28": "心以證目。復次目為形最、心為德本，將歎",
    "T38n1775_001:0332b29": "德故美其心也。度諸禪定，釋所以淨也。",
    "T38n1775_001:0332c01": "肇曰：形長者目、主德者心，故作者標二為",
    "T38n1775_001:0332c02": "頌首也。禪定之海深廣無際，自非如來清",
    "T38n1775_001:0332c03": "淨真心，無能度者。",
    "T38n1775_001:0332c04": "久積淨業稱無量。什曰：淨業無量，故名亦",
    "T38n1775_001:0332c05": "如是。肇曰：於無數劫積三淨業，故名稱",
    "T38n1775_001:0332c06": "無量。",
    "T38n1775_001:0332c07": "導眾以寂故稽首。什曰：梵本云「寂道」，寂道",
    "T38n1775_001:0332c08": "即八正也。肇曰：寂，謂無為寂，滅道也。",
    "T38n1775_001:0332c09": "既見大聖以神變，普現十方無量土。其中諸佛",
    "T38n1775_001:0332c10": "演說法，於是一切悉見聞。肇曰：既見合蓋",
    "T38n1775_001:0332c11": "之神變，已不可測；方於中現十方國及諸",
    "T38n1775_001:0332c12": "佛演法，於是忍界一切眾會悉遙見聞，更",
    "T38n1775_001:0332c13": "為希有也。",
    "T38n1775_001:0332c14": "法王法力超群生，常以法財施一切。肇曰：",
    "T38n1775_001:0332c15": "俗王以俗力勝民，故能澤及一國；法王以",
    "T38n1775_001:0332c16": "法力超眾，故能道濟無疆。",
    "T38n1775_001:0332c17": "能善分別諸法相。肇曰：諸法殊相能善分",
    "T38n1775_001:0332c18": "別也。自此下至業不亡，盡歎法施也。",
    "T38n1775_001:0332c19": "於第一義而不動。肇曰：第一義，謂諸法一",
    "T38n1775_001:0332c20": "相義也。雖分別諸法殊相而不乖一相，此",
    "T38n1775_001:0332c21": "美法王莫易之道也。動，謂乖矣。",
    "T38n1775_001:0332c22": "已於諸法得自在，是故稽首此法王。肇曰：",
    "T38n1775_001:0332c23": "世王自在於民，法王自在於法。法無定相，",
    "T38n1775_001:0332c24": "隨應而辨，為好異者辨異而不乖同、為",
    "T38n1775_001:0332c25": "好同者辨同而不乖異，同異殊辨而俱適",
    "T38n1775_001:0332c26": "法相，故得自在也。",
    "T38n1775_001:0332c27": "說法不有亦不無。肇曰：欲言其有，有不自",
    "T38n1775_001:0332c28": "生。欲言其無，緣會即形。會形非謂無，非",
    "T38n1775_001:0332c29": "自非謂有。且有有故有無，無有何所無？",
    "T38n1775_001:0333a01": "有無故有有，無無何所有？然則自有則不",
    "T38n1775_001:0333a02": "有、自無則不無，此法王之正說也。",
    "T38n1775_001:0333a03": "以因緣故諸法生。肇曰：有亦不由緣、無亦",
    "T38n1775_001:0333a04": "不由緣，以法非有無，故由因緣生。論曰：",
    "T38n1775_001:0333a05": "法從緣故不有，緣起故不無。",
    "T38n1775_001:0333a06": "無我無造無受者。肇曰：諸法皆從緣生耳，",
    "T38n1775_001:0333a07": "無別有真主宰之者，故無我也。夫以有",
    "T38n1775_001:0333a08": "我，故能造善惡、受禍福法。既無我，故無造、",
    "T38n1775_001:0333a09": "無受者也。",
    "T38n1775_001:0333a10": "善惡之業亦不亡。肇曰：若無造、無受者，則",
    "T38n1775_001:0333a11": "不應有為善獲福、為惡致殃也。然眾生心",
    "T38n1775_001:0333a12": "識相傳、美惡由起，報應之道連環相襲，其",
    "T38n1775_001:0333a13": "猶聲和響順、形直影端，此自然之理無差",
    "T38n1775_001:0333a14": "毫分，復何假常我而主之哉。",
    "T38n1775_001:0333a15": "始在佛樹力降魔。肇曰：道力之所制，豈魔",
    "T38n1775_001:0333a16": "兵之所能敵？自此下至禮法海，歎初成",
    "T38n1775_001:0333a17": "如來功德也。",
    "T38n1775_001:0333a18": "得甘露滅。什曰：梵本云「寂滅甘露」。寂滅甘",
    "T38n1775_001:0333a19": "露，即實相法也。",
    "T38n1775_001:0333a20": "覺道成。肇曰：大覺之道寂滅無相，至味和",
    "T38n1775_001:0333a21": "神諭若甘露。於菩提樹先降外魔，然後",
    "T38n1775_001:0333a22": "成甘露寂滅大覺之道，結習內魔於茲永盡",
    "T38n1775_001:0333a23": "矣。",
    "T38n1775_001:0333a24": "已無心意。什曰：無別意也。",
    "T38n1775_001:0333a25": "無受行。什曰：無受想行。肇曰：心者何也？",
    "T38n1775_001:0333a26": "染有以生。受者何也？苦樂是行。至人冥真",
    "T38n1775_001:0333a27": "體寂、空虛其懷，雖復萬法並照，而心未甞",
    "T38n1775_001:0333a28": "有。苦樂是逕而不為受，物我永寂，豈心受",
    "T38n1775_001:0333a29": "之可得？受者，三受也，苦受、樂受、不苦不樂受",
    "T38n1775_001:0333b01": "也。",
    "T38n1775_001:0333b02": "而悉摧伏諸外道。肇曰：無心伏於物，而",
    "T38n1775_001:0333b03": "物無不伏。",
    "T38n1775_001:0333b04": "三轉法輪於大千。肇曰：始於鹿苑為拘",
    "T38n1775_001:0333b05": "隣等三轉四諦法輪於大千世界也。",
    "T38n1775_001:0333b06": "其輪本來常清淨。肇曰：法輪常淨，猶虛空",
    "T38n1775_001:0333b07": "也。雖復古今不同、時移俗易，聖聖相傳其道",
    "T38n1775_001:0333b08": "不改矣。",
    "T38n1775_001:0333b09": "天人得道此為證。什曰：證明佛初轉法",
    "T38n1775_001:0333b10": "輪。肇曰：初轉法輪，拘隣等五人、八萬諸天得",
    "T38n1775_001:0333b11": "道，此常清淨之明證也。",
    "T38n1775_001:0333b12": "三寶於是現世間。肇曰：覺道既成，佛寶也。",
    "T38n1775_001:0333b13": "法輪既轉，法寶也。五人出家得道，僧寶也。於",
    "T38n1775_001:0333b14": "是言其始也。",
    "T38n1775_001:0333b15": "以斯妙法濟群生，一受不退常寂然。肇曰：",
    "T38n1775_001:0333b16": "九十六種外道，上者亦能斷結生無色天，",
    "T38n1775_001:0333b17": "但其道不真，要還墮三塗。佛以四諦妙法",
    "T38n1775_001:0333b18": "濟三乘眾生，無有既受還墮生死者，故",
    "T38n1775_001:0333b19": "曰一受不退、永畢無為，故常寂然矣。",
    "T38n1775_001:0333b20": "度老病死大醫王。肇曰：生老病死，患之重",
    "T38n1775_001:0333b21": "者，濟以法藥，故為醫王長也。",
    "T38n1775_001:0333b22": "當禮法海德無邊。肇曰：法輪淵廣難測、法",
    "T38n1775_001:0333b23": "海流潤無涯，故德無邊矣。",
    "T38n1775_001:0333b24": "毀譽不動如須彌。肇曰：利、衰、毀、譽、稱、譏、苦、",
    "T38n1775_001:0333b25": "樂，八法之風不動如來，猶四風之吹須彌",
    "T38n1775_001:0333b26": "也。",
    "T38n1775_001:0333b27": "於善不善等以慈。肇曰：截手不慼、捧手",
    "T38n1775_001:0333b28": "不欣，善惡自彼，慈覆不二。",
    "T38n1775_001:0333b29": "心行平等如虛空。肇曰：夫有心則有封，有",
    "T38n1775_001:0333c01": "封則不普。以聖心無心，故平等若虛空也。",
    "T38n1775_001:0333c02": "孰聞人寶不敬承。肇曰：在天為天寶、在",
    "T38n1775_001:0333c03": "人為人寶。寶於天人者豈，天人之所能？故",
    "T38n1775_001:0333c04": "物莫不敬承也。",
    "T38n1775_001:0333c05": "今奉世尊此微蓋。什曰：自欣所獻小而覩",
    "T38n1775_001:0333c06": "大變也。肇曰：微，是小也。",
    "T38n1775_001:0333c07": "於中現我三千界，諸天龍神所居宮，乾闥婆",
    "T38n1775_001:0333c08": "等及夜叉，悉見世間諸所有，十力哀現是化變。",
    "T38n1775_001:0333c09": "肇曰；所奉至微、所見至廣，此是如來哀",
    "T38n1775_001:0333c10": "愍之所現也。十力，是如來之別稱耳，十力",
    "T38n1775_001:0333c11": "備故即以為名。自十號之外，諸有異稱類",
    "T38n1775_001:0333c12": "耳。",
    "T38n1775_001:0333c13": "眾覩希有皆歎佛，今我稽首三界尊。肇曰：",
    "T38n1775_001:0333c14": "覩蓋中之瑞也。",
    "T38n1775_001:0333c15": "大聖法王眾所歸：淨心觀佛靡不欣：各見世尊",
    "T38n1775_001:0333c16": "在其前。肇曰：法身圓應，猶一月升天，影現",
    "T38n1775_001:0333c17": "百水也。",
    "T38n1775_001:0333c18": "斯則神力不共法。肇曰：不與二乘共也。",
    "T38n1775_001:0333c19": "佛以一音演說法，眾生隨類各得解，皆謂世尊",
    "T38n1775_001:0333c20": "同其語，斯則神力不共法。肇曰：密口一音，",
    "T38n1775_001:0333c21": "殊類異解。",
    "T38n1775_001:0333c22": "佛以一音演說法，眾生各各隨所解，普得受行",
    "T38n1775_001:0333c23": "獲其利，斯則神力不共法。肇曰：佛以一音",
    "T38n1775_001:0333c24": "說一法，眾生各隨所好而受解，好施者聞",
    "T38n1775_001:0333c25": "施、好戒者聞戒，各異受異行獲其異利。",
    "T38n1775_001:0333c26": "上一音異適，此一法異適也。",
    "T38n1775_001:0333c27": "佛以一音演說法，或有恐畏或歡喜，或生厭離",
    "T38n1775_001:0333c28": "或斷疑，斯則神力不共法。肇曰：眾生聞苦",
    "T38n1775_001:0333c29": "報則恐畏、聞妙果則歡喜，聞不淨則厭",
    "T38n1775_001:0334a01": "離、聞法相則斷疑。不知一音何演而令",
    "T38n1775_001:0334a02": "歡畏異生，此豈二乘所能共也。",
    "T38n1775_001:0334a03": "稽首十力大精進。肇曰：此下一一稱德而",
    "T38n1775_001:0334a04": "致敬也。",
    "T38n1775_001:0334a05": "稽首已得無所畏。肇曰：四無畏也。",
    "T38n1775_001:0334a06": "稽首住於不共法。肇曰：十八不共法也。",
    "T38n1775_001:0334a07": "稽首一切大導師，稽首能斷眾結縛，稽首已到",
    "T38n1775_001:0334a08": "於彼岸。肇曰：彼岸，涅槃岸也。彼涅槃豈崖",
    "T38n1775_001:0334a09": "岸之有，以我異於彼，故借我謂之耳。",
    "T38n1775_001:0334a10": "稽首能度諸世間，稽首永離生死道，悉知眾生",
    "T38n1775_001:0334a11": "來去相。肇曰：眾生形往來於六趣、心馳騁",
    "T38n1775_001:0334a12": "於是非，悉知之也。",
    "T38n1775_001:0334a13": "善於諸法得解脫。肇曰：我染諸法，故諸法",
    "T38n1775_001:0334a14": "縛我；我心無染，則萬縛斯解。",
    "T38n1775_001:0334a15": "不著世間如蓮華，常善入於空寂行。肇曰：",
    "T38n1775_001:0334a16": "出入自在而不乖寂，故常善入。",
    "T38n1775_001:0334a17": "達諸法相無罣礙。肇曰：萬法幽深，誰識其",
    "T38n1775_001:0334a18": "涘？唯佛無礙，故獨稱達。",
    "T38n1775_001:0334a19": "稽首如空無所依。肇曰：聖心無寄，猶空無",
    "T38n1775_001:0334a20": "依也。",
    "T38n1775_001:0334a21": "爾時長者子寶積說此偈已，白佛言：世尊！是五",
    "T38n1775_001:0334a22": "百長者子皆已發阿耨多羅三藐三菩提心，願",
    "T38n1775_001:0334a23": "聞得佛國土清淨。肇曰：阿耨多羅，秦言無",
    "T38n1775_001:0334a24": "上。三藐三菩提，秦言正遍知。道莫之大，無",
    "T38n1775_001:0334a25": "上也。其道真正無法不知，正遍知也。諸長者",
    "T38n1775_001:0334a26": "子久已發無上心而未修淨土，所以寶積",
    "T38n1775_001:0334a27": "俱詣，如來現蓋，皆啟其萌也。既於蓋中",
    "T38n1775_001:0334a28": "見諸佛淨土殊好不同，志在崇習，故願聞",
    "T38n1775_001:0334a29": "佛所得淨土殊好之事。",
    "T38n1775_001:0334b01": "唯願世尊說諸菩薩淨土之行。肇曰：土之",
    "T38n1775_001:0334b02": "所以淨，豈技飾之所能？淨之必由行，故請",
    "T38n1775_001:0334b03": "說行也。凡行必在學地，故菩薩此問乃是",
    "T38n1775_001:0334b04": "如來現蓋之微旨、寶積俱詣之本意也。別本",
    "T38n1775_001:0334b05": "云「佛國清淨之行」，什曰：梵本云「清淨之相」。下",
    "T38n1775_001:0334b06": "言眾生是佛土，則是其相兆於今，故事應",
    "T38n1775_001:0334b07": "於後。",
    "T38n1775_001:0334b08": "佛言：善哉寶積！乃能為諸菩薩問於如來淨土",
    "T38n1775_001:0334b09": "之行。諦聽諦聽，善思念之，當為汝說。於是是寶",
    "T38n1775_001:0334b10": "積及五百長者子受教而聽。佛言：寶積！眾生之",
    "T38n1775_001:0334b11": "類是菩薩佛土。什曰：寶積問淨土之相，故",
    "T38n1775_001:0334b12": "以淨相答之。淨相即淨土因緣，淨土因緣",
    "T38n1775_001:0334b13": "有三事：一菩薩功德、二眾生、三眾生功德。三",
    "T38n1775_001:0334b14": "因既淨，則得淨土。今言眾生則是者，因中",
    "T38n1775_001:0334b15": "說果。下釋義中具三因緣也。肇曰：夫至人",
    "T38n1775_001:0334b16": "空洞無象，應物故形。形無常體，況國土之",
    "T38n1775_001:0334b17": "有恒乎。夫以群生萬端、業行不同，殊化異",
    "T38n1775_001:0334b18": "被致令報應不一，是以淨者應之以寶",
    "T38n1775_001:0334b19": "玉、穢者應之以沙礫。美惡自彼，於我無",
    "T38n1775_001:0334b20": "定，無定之土乃曰真土。然則土之淨穢繫",
    "T38n1775_001:0334b21": "于眾生，故曰眾生之類是菩薩佛土也。或謂",
    "T38n1775_001:0334b22": "土之淨穢繫于眾生者，則是眾生報應之土、",
    "T38n1775_001:0334b23": "非如來土。此蓋未喻報應之殊方耳。甞試",
    "T38n1775_001:0334b24": "論之。夫如來所修淨土，以無方為體，故",
    "T38n1775_001:0334b25": "令雜行眾生同視異見。異見故，淨穢所以生；",
    "T38n1775_001:0334b26": "無方故，真土所以形。若夫取其淨穢，眾生之",
    "T38n1775_001:0334b27": "報也；本其無方，佛土之真也。豈曰殊域異",
    "T38n1775_001:0334b28": "處凡聖二土然後辨其淨穢哉？生曰：淨土",
    "T38n1775_001:0334b29": "行者，行致淨土，非造之也。造於土者，眾生",
    "T38n1775_001:0334c01": "類矣。容以濫造，不得不先明造本以表",
    "T38n1775_001:0334c02": "致義，然後說行。",
    "T38n1775_001:0334c03": "所以者何？菩薩隨所化眾生而取佛土。什",
    "T38n1775_001:0334c04": "曰：自此以下二章，列三因釋則是之義。梵",
    "T38n1775_001:0334c05": "本云「隨化幾所眾生」，似是隨化人多少故",
    "T38n1775_001:0334c06": "國有大小也。義者云隨以何法化眾生，",
    "T38n1775_001:0334c07": "若施若戒等，各隨彼所行來生其國，亦隨",
    "T38n1775_001:0334c08": "三因深淺以成嚴淨之異。若因持戒，則其",
    "T38n1775_001:0334c09": "地平正；若因行施，則七珍具足。略舉二法，",
    "T38n1775_001:0334c10": "餘皆類此。肇曰：此下釋所以眾生則佛土",
    "T38n1775_001:0334c11": "也。佛土者，即眾生之影響耳。夫形修則影長、",
    "T38n1775_001:0334c12": "形短則影促，豈日月使之然乎？形自然耳。故",
    "T38n1775_001:0334c13": "隨所化眾生之多少，而取佛土之廣狹也。",
    "T38n1775_001:0334c14": "是以佛土，或以四天下、或以三千、或以恒",
    "T38n1775_001:0334c15": "沙為一國者也。生曰：夫國土者是眾生封疆",
    "T38n1775_001:0334c16": "之域，其中無穢謂之為淨。無穢為無、封疆",
    "T38n1775_001:0334c17": "為有，有生於惑、無生於解。其解若成，其惑",
    "T38n1775_001:0334c18": "方盡。始解是菩薩本化自應，終就使既成就",
    "T38n1775_001:0334c19": "為統。國有屬佛之跡，就本隨於所化，義",
    "T38n1775_001:0334c20": "為取彼之國。既云取彼，非自造之謂，若",
    "T38n1775_001:0334c21": "自造則無所統。無有眾生，何所成就哉？",
    "T38n1775_001:0334c22": "隨所調伏眾生而取佛土。什曰：梵本云「毘",
    "T38n1775_001:0334c23": "尼」。毘尼，言善治。善治眾生，令棄惡行善",
    "T38n1775_001:0334c24": "也。隨其棄惡多少、行善淺深以成其國。調",
    "T38n1775_001:0334c25": "伏，旨同而語隱，故存其本也。肇曰：隨所調",
    "T38n1775_001:0334c26": "伏眾生之深淺，而取佛土之好醜。生曰：化",
    "T38n1775_001:0334c27": "雖已兼，而名在始。彼不容無調伏，故宜",
    "T38n1775_001:0334c28": "明之。若不調伏，則無七珍土矣。",
    "T38n1775_001:0334c29": "隨諸眾生應以何國入佛智慧而取佛土。什",
    "T38n1775_001:0335a01": "曰：修淨國時，逆觀眾生來世之心，於未來",
    "T38n1775_001:0335a02": "世中應見何國而得解脫，先於來劫",
    "T38n1775_001:0335a03": "位國優劣，然後與眾生共攝三因以成",
    "T38n1775_001:0335a04": "其國，使彼來生。言攝，攝先所期者也，此",
    "T38n1775_001:0335a05": "言佛慧。下云菩薩根，明將來受化有淺深",
    "T38n1775_001:0335a06": "也。肇曰：眾生自有見淨好慕而進修者，亦",
    "T38n1775_001:0335a07": "有見穢惡厭而進修者。所好殊方，略言之",
    "T38n1775_001:0335a08": "耳。所因雖異，然其入佛慧一也，故隨其所",
    "T38n1775_001:0335a09": "應而取佛土焉。生曰：隨化雖已從解，容",
    "T38n1775_001:0335a10": "濫其疆，故復宜明。如或有濫，則同彼惑，",
    "T38n1775_001:0335a11": "必不能統成之矣。",
    "T38n1775_001:0335a12": "隨諸眾生應以何國起菩薩根而取佛土。肇",
    "T38n1775_001:0335a13": "曰：上為入佛慧。佛慧，七住所得無生慧也，",
    "T38n1775_001:0335a14": "今為菩薩根。菩薩根，六住已下菩提心也。",
    "T38n1775_001:0335a15": "生曰：入佛智慧亦已兼矣。而名在始涉，容",
    "T38n1775_001:0335a16": "無深大，故復宜明。若無深大，則無一乘",
    "T38n1775_001:0335a17": "土矣。",
    "T38n1775_001:0335a18": "所以者何？菩薩取於淨國，皆為饒益諸眾生故。",
    "T38n1775_001:0335a19": "什曰：釋所以先立國土優劣，然後造行",
    "T38n1775_001:0335a20": "也。若為我取國者，應任行之所成；今為",
    "T38n1775_001:0335a21": "饒益眾生，故從物所宜而制國也。肇曰：法",
    "T38n1775_001:0335a22": "身無定，何國之有？美惡斯外，何淨可取？取",
    "T38n1775_001:0335a23": "淨國者皆為彼耳，故隨其所應而取焉。生",
    "T38n1775_001:0335a24": "曰：所以，上四句也。若自無造國，又不在彼",
    "T38n1775_001:0335a25": "疆，然後能成就眾生耳。",
    "T38n1775_001:0335a26": "譬如有人欲於空地造立宮室，隨意無礙。什",
    "T38n1775_001:0335a27": "曰：梵本云「空中造立宮室自在無礙」。空不",
    "T38n1775_001:0335a28": "可用為宮室，如是不離眾生得淨國也。",
    "T38n1775_001:0335a29": "又云：空中得為宮室，不可用空為宮室，",
    "T38n1775_001:0335b01": "要用材木然後得成。如是菩薩雖解於",
    "T38n1775_001:0335b02": "空，不可但以空心得，要以三因成其國",
    "T38n1775_001:0335b03": "也。又意異故，經文不同也。生曰：造立宮",
    "T38n1775_001:0335b04": "室，譬成就眾生也。空地是無妨礙處，譬",
    "T38n1775_001:0335b05": "取無穢，穢則礙也。",
    "T38n1775_001:0335b06": "若於虛空終不能成。生曰：於虛空，謂無",
    "T38n1775_001:0335b07": "物可用作宮室也。譬如自造國，無眾生",
    "T38n1775_001:0335b08": "可成。",
    "T38n1775_001:0335b09": "菩薩如是為成就眾生故願取佛國。生曰：",
    "T38n1775_001:0335b10": "無礙處也。",
    "T38n1775_001:0335b11": "願取佛國者，非於空也。肇曰：淨土必由眾",
    "T38n1775_001:0335b12": "生，譬立宮必因地。無地無眾生，宮土",
    "T38n1775_001:0335b13": "無以成。二乘澄神虛無，不因眾生，故無淨",
    "T38n1775_001:0335b14": "土也。生曰：非無眾生也。",
    "T38n1775_001:0335b15": "寶積！當知直心是菩薩淨土。肇曰：土之淨",
    "T38n1775_001:0335b16": "者必由眾生，眾生之淨必因眾行，直舉",
    "T38n1775_001:0335b17": "眾生以釋土淨。今備舉眾行，明其所以淨",
    "T38n1775_001:0335b18": "也。夫行淨則眾生淨，眾生淨則佛土淨。此必",
    "T38n1775_001:0335b19": "然之數，不可差也。土無洿曲，乃出于心直，",
    "T38n1775_001:0335b20": "故曰直心是菩薩淨土也。此則因中說果，",
    "T38n1775_001:0335b21": "猶指金為食。直心者，謂質直無諂。此心",
    "T38n1775_001:0335b22": "乃是萬行之本，故建章有之矣。",
    "T38n1775_001:0335b23": "菩薩成佛時，不諂眾生來生其國。肇曰：不",
    "T38n1775_001:0335b24": "諂、直心，一行異名也。菩薩心既直，化彼同",
    "T38n1775_001:0335b25": "己；自土既成，故令同行斯集。此明化緣相及",
    "T38n1775_001:0335b26": "故果報相連，則佛土之義顯也。自下二句",
    "T38n1775_001:0335b27": "相對，或前後異名、或前略後廣、或前因後",
    "T38n1775_001:0335b28": "果，類因行耳。凡善行有二種：一行善、二報",
    "T38n1775_001:0335b29": "善。自此下諸眾生所習，皆報善也。生曰：",
    "T38n1775_001:0335c01": "致國之義已備於前，今但明眾行是淨國之",
    "T38n1775_001:0335c02": "本。居然可領，故云寶積當知，知如前也。答",
    "T38n1775_001:0335c03": "其所問，故偏據事淨表以無穢真實之",
    "T38n1775_001:0335c04": "心也。斯則善行之本，故首明之也。不諂眾",
    "T38n1775_001:0335c05": "生，是淨之一事。菩薩皆語其行、眾生皆言其",
    "T38n1775_001:0335c06": "報，而對說之者，明眾生昔受此化、今有此",
    "T38n1775_001:0335c07": "果。菩薩行成，應之則屬於佛。豫總於國，故",
    "T38n1775_001:0335c08": "云來生也。",
    "T38n1775_001:0335c09": "深心是菩薩淨土。肇曰：樹心眾德深固，",
    "T38n1775_001:0335c10": "故難拔深心也。",
    "T38n1775_001:0335c11": "菩薩成佛時，具足功德眾生來生其國。肇",
    "T38n1775_001:0335c12": "曰：深心故德備也。",
    "T38n1775_001:0335c13": "大乘心是菩薩淨土。菩薩成佛時，大乘眾生來",
    "T38n1775_001:0335c14": "生其國。肇曰：乘八萬行，兼載天下不遺",
    "T38n1775_001:0335c15": "一人，大乘心也。上三心是始學之次行也。夫",
    "T38n1775_001:0335c16": "欲弘大道，要先直其心；心既真直，然後入",
    "T38n1775_001:0335c17": "行能深；入行既深，則能廣運無涯。此三心",
    "T38n1775_001:0335c18": "之次也。備此三心，然後次修六度。別本云",
    "T38n1775_001:0335c19": "「直心深心菩提心」、什曰：直心，誠實心也。發",
    "T38n1775_001:0335c20": "心之始，始於誠實。道識彌明，名為深心。深心",
    "T38n1775_001:0335c21": "增廣，正趣佛慧，名菩提心。此皆受化者心",
    "T38n1775_001:0335c22": "也。受化者行致淨土，人又來生，以因緣成",
    "T38n1775_001:0335c23": "菩薩國。善有二種：一者行善、二者報生善。凡",
    "T38n1775_001:0335c24": "言來生其國具足善者，皆報生善也。",
    "T38n1775_001:0335c25": "布施是菩薩淨土。菩薩成佛時，一切能捨眾生",
    "T38n1775_001:0335c26": "來生其國。肇曰：外捨國財身命、內捨貪愛",
    "T38n1775_001:0335c27": "慳嫉，名一切能捨也。",
    "T38n1775_001:0335c28": "持戒是菩薩淨土。菩薩成佛時，行十善道滿願",
    "T38n1775_001:0335c29": "眾生來生其國。什曰：持戒獨言滿願者，戒",
    "T38n1775_001:0336a01": "是難行，亦兼攝眾善，故所願滿也。肇曰：十善，",
    "T38n1775_001:0336a02": "菩薩戒也，亦有無量戒，略舉十耳。戒具則",
    "T38n1775_001:0336a03": "無願不得，故言滿也。",
    "T38n1775_001:0336a04": "忍辱是菩薩淨土，菩薩成佛時，三十二相莊嚴",
    "T38n1775_001:0336a05": "眾生來生其國。肇曰：忍辱和顏，故繫以",
    "T38n1775_001:0336a06": "容相，而豈直形報而已。",
    "T38n1775_001:0336a07": "精進是菩薩淨土。菩薩成佛時，勤修一切功德",
    "T38n1775_001:0336a08": "眾生來生其國。禪定是菩薩淨土。菩薩成佛時，",
    "T38n1775_001:0336a09": "攝心不亂眾生來生其國。智慧是菩薩淨土。菩",
    "T38n1775_001:0336a10": "薩成佛時，正定眾生來生其國。肇曰：得正",
    "T38n1775_001:0336a11": "智慧、決定法相，三聚眾生中名正定聚也。",
    "T38n1775_001:0336a12": "四無量心是菩薩淨土。菩薩成佛時，成就慈悲",
    "T38n1775_001:0336a13": "喜捨眾生來生其國。肇曰：此四心周備無",
    "T38n1775_001:0336a14": "際，故言無量。",
    "T38n1775_001:0336a15": "四攝法是菩薩淨土。肇曰：以四等法攝",
    "T38n1775_001:0336a16": "眾生，為四攝也。一者惠施，財法二施，隨彼",
    "T38n1775_001:0336a17": "所須。二者愛語，以愛心故和言，隨彼所",
    "T38n1775_001:0336a18": "適。三者利語，隨彼所利，方便利之。四者",
    "T38n1775_001:0336a19": "同事，遇惡同惡而斷其惡、遇善同善而",
    "T38n1775_001:0336a20": "進其善，故名同事也。",
    "T38n1775_001:0336a21": "菩薩成佛時，解脫所攝眾生來生其國。什",
    "T38n1775_001:0336a22": "曰：或有見佛而不解脫者，由功慧淺也。",
    "T38n1775_001:0336a23": "能行四攝，必慧深而功重，故於佛前得解",
    "T38n1775_001:0336a24": "脫也。亦四攝能令眾生得解脫，故行者後",
    "T38n1775_001:0336a25": "致解脫義。肇曰：解脫則四攝所成無為",
    "T38n1775_001:0336a26": "果也。同行故，眾生皆為此果所攝也。",
    "T38n1775_001:0336a27": "方便是菩薩淨土。菩薩成佛時，於一切法方便",
    "T38n1775_001:0336a28": "無礙眾生來生其國。肇曰：方便者，巧便慧",
    "T38n1775_001:0336a29": "也。積小德而獲大功，功雖就而不證。處",
    "T38n1775_001:0336b01": "有不乖寂、居無不失化，無為而無所不",
    "T38n1775_001:0336b02": "為，方便無礙也。",
    "T38n1775_001:0336b03": "三十七品是菩薩淨土。菩薩成佛時，念處、正",
    "T38n1775_001:0336b04": "勤、神足、根、力、覺道眾生來生其國。肇曰：念",
    "T38n1775_001:0336b05": "處，四念處。正勤，四正勤。神足，四神足。根，五根。",
    "T38n1775_001:0336b06": "力，五力。覺，七覺意。道，八正道。合三十七，義",
    "T38n1775_001:0336b07": "在他經。",
    "T38n1775_001:0336b08": "迴向心是菩薩淨土。肇曰：二乘三界各有",
    "T38n1775_001:0336b09": "別行，若情無勝期，則隨行受報。大士標心",
    "T38n1775_001:0336b10": "佛道，故能迴向彼雜行向于一乘。此迴向",
    "T38n1775_001:0336b11": "心也。",
    "T38n1775_001:0336b12": "菩薩成佛時，得一切具足功德國土。肇曰：",
    "T38n1775_001:0336b13": "遇善迴向，何德不備？此下三句雖不言",
    "T38n1775_001:0336b14": "眾生，言國則在矣。",
    "T38n1775_001:0336b15": "說除八難是菩薩淨土。菩薩成佛時，國土無有",
    "T38n1775_001:0336b16": "三惡八難。肇曰：說除八難之法，土無",
    "T38n1775_001:0336b17": "八難也。",
    "T38n1775_001:0336b18": "自守戒行、不譏彼闕是菩薩淨土。菩薩成佛時，",
    "T38n1775_001:0336b19": "國土無有犯禁之名。肇曰：犯禁惡名出于",
    "T38n1775_001:0336b20": "譏彼而不自守。",
    "T38n1775_001:0336b21": "十善是菩薩淨土。菩薩成佛時，命不中夭。什",
    "T38n1775_001:0336b22": "曰：迴向，善向佛道，故言迴向。迴向則己",
    "T38n1775_001:0336b23": "兼舉眾生，故說具足功德。具足功德則無",
    "T38n1775_001:0336b24": "八難，故復說除八難。除八難為行，故受",
    "T38n1775_001:0336b25": "無難之報。既無八難則無眾惡，無眾惡則",
    "T38n1775_001:0336b26": "無犯禁，故次說無犯戒。上說戒度，今復言",
    "T38n1775_001:0336b27": "戒者，義不在戒也，欲因戒以明不譏彼",
    "T38n1775_001:0336b28": "闕。不譏彼闕故莫知其闕，莫知其闕則",
    "T38n1775_001:0336b29": "無犯禁之名。以此為行故獲此為果，獲此",
    "T38n1775_001:0336c01": "為果則眾惡都息，故以十善次也。肇曰：不",
    "T38n1775_001:0336c02": "殺報也。",
    "T38n1775_001:0336c03": "大富。肇曰：不盜報也。",
    "T38n1775_001:0336c04": "梵行。肇曰：不婬報也。",
    "T38n1775_001:0336c05": "所言誠諦。肇曰：不妄語報。",
    "T38n1775_001:0336c06": "常以軟語。肇曰：不惡口報。",
    "T38n1775_001:0336c07": "眷屬不離、善和諍訟。肇曰：不兩舌報。",
    "T38n1775_001:0336c08": "言必饒益。肇曰：不綺語報。",
    "T38n1775_001:0336c09": "不嫉不恚、正見眾生來生其國。肇曰：嫉恚",
    "T38n1775_001:0336c10": "邪見，心患之尤者，故別立三善也。生曰：修",
    "T38n1775_001:0336c11": "於十善者，會上諸行成身口意淨，為淨土",
    "T38n1775_001:0336c12": "之本也。",
    "T38n1775_001:0336c13": "如是寶積！菩薩隨其直心則能發行。肇曰：",
    "T38n1775_001:0336c14": "夫心直則信固，信固然後能發迹造行。然則",
    "T38n1775_001:0336c15": "始於萬行者，其唯直心乎。此章明行之次",
    "T38n1775_001:0336c16": "漸，微著相因，足以始于直心、終于淨土。譬",
    "T38n1775_001:0336c17": "猶植栽絲髮，其茂百圍也。直心樹其萌，眾",
    "T38n1775_001:0336c18": "行因而成，故言隨也。生曰：前唯明眾行各",
    "T38n1775_001:0336c19": "是淨國之因，而未知所以得也，故次序其",
    "T38n1775_001:0336c20": "意以釋之焉。如是者，謂上諸行如下意",
    "T38n1775_001:0336c21": "也。言任直心之勢，自然能發行眾行。",
    "T38n1775_001:0336c22": "隨其發行則得深心。肇曰：既能發行，則得",
    "T38n1775_001:0336c23": "道情彌深。",
    "T38n1775_001:0336c24": "隨其深心則意調伏。肇曰：道情既深，則意",
    "T38n1775_001:0336c25": "無麁獷也。",
    "T38n1775_001:0336c26": "隨意調伏則如說行。肇曰：心既調伏，則",
    "T38n1775_001:0336c27": "聞斯能行也。",
    "T38n1775_001:0336c28": "隨如說行則能迴向。肇曰：聞既能行，則能",
    "T38n1775_001:0336c29": "迴其所行標心勝境。",
    "T38n1775_001:0337a01": "隨其迴向則有方便。肇曰：既能迴向大乘，",
    "T38n1775_001:0337a02": "則大方便之所由生也。",
    "T38n1775_001:0337a03": "隨其方便則成就眾生。肇曰：方便之所立，",
    "T38n1775_001:0337a04": "期在成眾生也。",
    "T38n1775_001:0337a05": "隨成就眾生則佛土淨。肇曰：眾生既淨，則",
    "T38n1775_001:0337a06": "土無穢也。",
    "T38n1775_001:0337a07": "隨佛土淨則說法淨。肇曰：既處淨土，則有",
    "T38n1775_001:0337a08": "淨說。",
    "T38n1775_001:0337a09": "隨說法淨則智慧淨。肇曰：既有淨說，則",
    "T38n1775_001:0337a10": "淨智慧生也。",
    "T38n1775_001:0337a11": "隨智慧淨則其心淨。肇曰：淨智既生，則淨",
    "T38n1775_001:0337a12": "心轉明也。",
    "T38n1775_001:0337a13": "隨其心淨則一切功德淨。什曰：直心以誠，",
    "T38n1775_001:0337a14": "心信佛法也。信心既立則能發行眾善，眾",
    "T38n1775_001:0337a15": "善既積其心轉深，轉深則不隨眾惡，棄惡",
    "T38n1775_001:0337a16": "從善是名調伏。心既調伏則遇善斯行，遇",
    "T38n1775_001:0337a17": "善斯行則難行能行，難行能行故能如所",
    "T38n1775_001:0337a18": "說行。如所說行則萬善兼具，萬善兼具故能",
    "T38n1775_001:0337a19": "迴向佛道，向而彌進是方便力也。方便大要",
    "T38n1775_001:0337a20": "有三：一善於自行而不取相、二不取證、",
    "T38n1775_001:0337a21": "三善化眾生，具此三已則能成就眾生。成",
    "T38n1775_001:0337a22": "就眾生則三因具足，三因具足則得淨土。土",
    "T38n1775_001:0337a23": "既清淨則眾生純淨，眾生純淨則不說雜教，",
    "T38n1775_001:0337a24": "故言說清淨。受法則具下三淨，具下三淨",
    "T38n1775_001:0337a25": "則與化主同德，故曰一切淨也。上章雖廣",
    "T38n1775_001:0337a26": "說淨國行，而未明行之階漸。此章明至極",
    "T38n1775_001:0337a27": "深廣、不可頓超、宜尋之有途、履之有序，",
    "T38n1775_001:0337a28": "故說發迹之始始於直心，終成之美則一",
    "T38n1775_001:0337a29": "切淨也。肇曰：積德不已者欲以淨心，心既",
    "T38n1775_001:0337b01": "淨則無德不淨。生曰：功德者，殊妙果也。本",
    "T38n1775_001:0337b02": "其所從，故以名之焉。",
    "T38n1775_001:0337b03": "是故寶積！若菩薩欲得淨土，當淨其心，隨其心",
    "T38n1775_001:0337b04": "淨則佛土淨。肇曰：結成淨土義也。淨土蓋",
    "T38n1775_001:0337b05": "是心之影響耳。夫欲響順必和其聲、欲影",
    "T38n1775_001:0337b06": "端必正其形，此報應之定數也。",
    "T38n1775_001:0337b07": "爾時舍利弗承佛威神。別本云「承佛聖旨」，",
    "T38n1775_001:0337b08": "什曰：聖旨，梵本云「神力」，神力所轉，能令無",
    "T38n1775_001:0337b09": "疑者而發疑念也。",
    "T38n1775_001:0337b10": "作是念：若菩薩心淨則佛土淨者，我世尊本為",
    "T38n1775_001:0337b11": "菩薩時意豈不淨？而是佛土不淨若此。肇",
    "T38n1775_001:0337b12": "曰：土之淨穢，固非二乘所能及也。如來將",
    "T38n1775_001:0337b13": "明佛土常淨、美惡生彼，故以威神發其疑",
    "T38n1775_001:0337b14": "念以生言端，故言承也。生曰：既聞事淨，",
    "T38n1775_001:0337b15": "便封在事，還昧無穢，謂石沙與行為乖，",
    "T38n1775_001:0337b16": "故示難決之。舍利弗誠無不達，而居不足",
    "T38n1775_001:0337b17": "之地，可傍為不悟，故設斯念以申眾懷。應",
    "T38n1775_001:0337b18": "機而作，本從佛慧中來。今示非已，豈虛",
    "T38n1775_001:0337b19": "也哉。",
    "T38n1775_001:0337b20": "佛知其念，即告之言：於意云何？日月豈不淨耶？",
    "T38n1775_001:0337b21": "而盲者不見。對曰：不也。世尊！是盲者過，非日月",
    "T38n1775_001:0337b22": "咎。舍利弗！眾生罪故，不見如來佛國嚴淨，非",
    "T38n1775_001:0337b23": "如來咎。肇曰：日月豈不明？不見，自由瞽",
    "T38n1775_001:0337b24": "目。佛土豈不淨？罪穢故不覩。生曰：日月",
    "T38n1775_001:0337b25": "之照，無不表色，而盲者不見，豈日月過耶？",
    "T38n1775_001:0337b26": "佛亦如是。昔之為行以化眾生，無有不",
    "T38n1775_001:0337b27": "致無沙石之土。而眾生有罪，故得斯穢。",
    "T38n1775_001:0337b28": "不見之耳，非佛咎也。",
    "T38n1775_001:0337b29": "舍利弗，我此土淨，而汝不見。肇曰：向因此",
    "T38n1775_001:0337c01": "土生疑，故即此土明淨也。生曰：既明不",
    "T38n1775_001:0337c02": "淨罪在眾生，則為淨之旨居然屬佛，故云",
    "T38n1775_001:0337c03": "我此土淨。而舍利弗據穢，致疑為不見也。",
    "T38n1775_001:0337c04": "言而者，傷嗟之也。",
    "T38n1775_001:0337c05": "爾時螺髻梵王語舍利弗：勿作是念，謂此佛",
    "T38n1775_001:0337c06": "土以為不淨。所以者何。我見釋迦牟尼佛土清",
    "T38n1775_001:0337c07": "淨，譬如自在天宮。什曰：佛土清淨，階降不",
    "T38n1775_001:0337c08": "同，或如四天王，乃至如六天、或如梵天，",
    "T38n1775_001:0337c09": "乃至如淨居、或有過淨居天。過淨居天",
    "T38n1775_001:0337c10": "者，唯補處菩薩生此國也。稱適眾心，故現",
    "T38n1775_001:0337c11": "國不同。螺髻所見如自在天宮者，復是其",
    "T38n1775_001:0337c12": "所應見耳，而未盡其淨也。下言譬如寶莊",
    "T38n1775_001:0337c13": "嚴佛國，始是釋迦真報應淨國。淨國即在此",
    "T38n1775_001:0337c14": "世界，如《法華經．壽量品》中說。此淨穢同處",
    "T38n1775_001:0337c15": "而不相雜，猶如下一器中有二種食，應二",
    "T38n1775_001:0337c16": "種眾生。肇曰：夫同聲相和、同見相順，梵王即",
    "T38n1775_001:0337c17": "法身大士也，依佛淨慧故所見皆淨，因其",
    "T38n1775_001:0337c18": "所見而證焉。且佛土真淨，超絕三界，豈直",
    "T38n1775_001:0337c19": "若天宮世淨而已哉？此蓋齊其所見而為",
    "T38n1775_001:0337c20": "言耳。舍利弗在人而見其土石，梵王居天",
    "T38n1775_001:0337c21": "而見如天宮，自餘所見亦各不同。佛土所",
    "T38n1775_001:0337c22": "應，義在于此。生曰：螺髻梵王迹在生死，",
    "T38n1775_001:0337c23": "邪推己同在三界受福為淨，知無福者自",
    "T38n1775_001:0337c24": "取斯穢，釋迦之土便與天宮無異，以質舍",
    "T38n1775_001:0337c25": "利弗之不達為甚惑矣。",
    "T38n1775_001:0337c26": "舍利弗言：我見此土，丘陵坑坎、荊棘沙礫、土石",
    "T38n1775_001:0337c27": "諸山、穢惡充滿。肇曰：各以所見而為證",
    "T38n1775_001:0337c28": "也。生曰：雖聞向語，猶封穢惡，故復言己所",
    "T38n1775_001:0337c29": "見以申疑焉。",
    "T38n1775_001:0338a01": "螺髻梵王言：仁者心有高下，不依佛慧，故見",
    "T38n1775_001:0338a02": "此土為不淨耳。肇曰：萬事萬形皆由心成，",
    "T38n1775_001:0338a03": "心有高下故丘陵是生也。",
    "T38n1775_001:0338a04": "舍利弗！菩薩於一切眾生悉皆平等，深心清淨、",
    "T38n1775_001:0338a05": "依佛智慧，則能見此佛土清淨。肇曰：若能",
    "T38n1775_001:0338a06": "等心群生、深入佛慧，淨業既同，則所見不",
    "T38n1775_001:0338a07": "異也。生曰：心有高下者，據石沙致疑，則",
    "T38n1775_001:0338a08": "就眾生之優劣也。又是不依佛慧為應之",
    "T38n1775_001:0338a09": "趣，在乎必悟之處，故唯見不淨耳。若取出",
    "T38n1775_001:0338a10": "惡之理，則石沙眾生與夫淨土之人等無有",
    "T38n1775_001:0338a11": "異。又是依佛慧而觀，故無往而不淨也。",
    "T38n1775_001:0338a12": "於是佛以足指按地，即時三千大千世界，若干",
    "T38n1775_001:0338a13": "百千珍寶嚴飾，譬如寶莊嚴佛無量功德寶莊",
    "T38n1775_001:0338a14": "嚴土。一切大眾歎未曾有，而皆自見坐寶蓮華。",
    "T38n1775_001:0338a15": "肇曰：佛土常淨，豈待變而後飾？按地者，",
    "T38n1775_001:0338a16": "蓋是變眾人之罪所見耳。寶莊嚴土，淨土之",
    "T38n1775_001:0338a17": "最，故以為諭。生曰：神力變地者，以明出",
    "T38n1775_001:0338a18": "穢為淨。喻石沙雖穢，至於離惡之處不",
    "T38n1775_001:0338a19": "容有異。又現此變，示無定相，以遣封穢",
    "T38n1775_001:0338a20": "之情，使取為淨之旨。",
    "T38n1775_001:0338a21": "佛告舍利弗：汝且觀是佛土嚴淨。生曰：且",
    "T38n1775_001:0338a22": "觀者，且寄嚴淨以明無穢。於實乃現，亦無",
    "T38n1775_001:0338a23": "事淨土矣。",
    "T38n1775_001:0338a24": "舍利弗言：唯然世尊！本所不見、本所不聞，今佛",
    "T38n1775_001:0338a25": "國土嚴淨悉現。肇曰：顯淨土於未聞，猶",
    "T38n1775_001:0338a26": "開聾瞽於形聲也。生曰：既悟其義，而據",
    "T38n1775_001:0338a27": "自疑已前為本，故云本不見聞也。從不見",
    "T38n1775_001:0338a28": "聞而悟之，則佛土為好淨悉現也。",
    "T38n1775_001:0338a29": "佛語舍利弗：我佛國土常淨若此。為欲度斯下",
    "T38n1775_001:0338b01": "劣人故，示是眾惡不淨土耳。什曰：若隨其",
    "T38n1775_001:0338b02": "罪福自致淨穢者，非示之謂也。而言示",
    "T38n1775_001:0338b03": "之者，有示義也。諸佛能為眾生現淨而隱",
    "T38n1775_001:0338b04": "不淨，現淨而隱不淨則無益眾生。任而不",
    "T38n1775_001:0338b05": "隱，義示同也。肇曰：自佛而言故常淨若",
    "T38n1775_001:0338b06": "此，外應下劣故不淨同彼也。生曰：既云是",
    "T38n1775_001:0338b07": "同，則與彼無異；俯就下劣，故示若不淨。",
    "T38n1775_001:0338b08": "譬如諸天共寶器食，隨其福德，飯色有異。如是",
    "T38n1775_001:0338b09": "舍利弗！若人心淨，便見此土功德莊嚴。肇",
    "T38n1775_001:0338b10": "曰：始生天者，欲共試知功德多少，要共一",
    "T38n1775_001:0338b11": "寶器中食天上饍。天饌至白，無白可喻。其",
    "T38n1775_001:0338b12": "福多者，舉飯向口，飯色不異；若福少者，舉",
    "T38n1775_001:0338b13": "向口，飯色變異。在器色一，在手不同。飯",
    "T38n1775_001:0338b14": "豈有異？異自天耳。佛土不同，方可知也。生",
    "T38n1775_001:0338b15": "曰：喻梵天、舍利弗也。慧心明淨則見功德",
    "T38n1775_001:0338b16": "莊嚴，以闇心而取故謂之穢耳，非佛土然",
    "T38n1775_001:0338b17": "也。",
    "T38n1775_001:0338b18": "當佛現此國土嚴淨之時，寶積所將五百長者",
    "T38n1775_001:0338b19": "子皆得無生法忍，八萬四千人發阿耨多羅三",
    "T38n1775_001:0338b20": "藐三菩提心。肇曰：佛國之興，其正為此。無",
    "T38n1775_001:0338b21": "生忍同上不起法忍，忍即慧性耳。以見",
    "T38n1775_001:0338b22": "法無生，心智寂滅堪受不退，故名無生法",
    "T38n1775_001:0338b23": "忍也。",
    "T38n1775_001:0338b24": "佛攝神足，於是世界還復如故。肇曰：非分",
    "T38n1775_001:0338b25": "不可以久處，故還彼所應見也。",
    "T38n1775_001:0338b26": "求聲聞乘。肇曰：下乘道覺非獨覺，要師",
    "T38n1775_001:0338b27": "而後成，故名聲聞乘，亦名弟子乘也。",
    "T38n1775_001:0338b28": "三萬二千天及人，知有為法皆悉無常，遠塵離",
    "T38n1775_001:0338b29": "垢得法眼淨。肇曰：國土穢而可淨，淨而復",
    "T38n1775_001:0338c01": "穢，因悟無常，故得法眼淨。法眼淨，須陀洹",
    "T38n1775_001:0338c02": "道也。始見道跡，故得法眼名。塵垢，八十八",
    "T38n1775_001:0338c03": "結也。",
    "T38n1775_001:0338c04": "八千比丘不受諸法，漏盡意解。肇曰：無著",
    "T38n1775_001:0338c05": "之道，於法無受無染。漏盡，九十八結漏既",
    "T38n1775_001:0338c06": "盡，故意得解脫，成阿羅漢也。",
    "T38n1775_001:0338c07": "注維摩詰經卷第一"
}