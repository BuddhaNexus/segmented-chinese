{
    "X04n0223_048:0327c24": "大方廣佛新華嚴經合論卷第四十八",
    "X04n0223_048:0328a01": "唐于闐國三藏沙門實叉難陀譯經",
    "X04n0223_048:0328a02": "唐太原方山長者李通玄造論",
    "X04n0223_048:0328a03": "唐福州開元寺沙門志寧釐經合論",
    "X04n0223_048:0328a04": "十迴向品第二十五之七",
    "X04n0223_048:0328a05": "【論】第五十五捨妓女。",
    "X04n0223_048:0328a06": "【經】佛子菩薩摩訶薩所有一切內宮眷屬妓侍眾女",
    "X04n0223_048:0328a07": "皆顏貌端正才能具足談笑歌舞悉皆巧妙種種衣",
    "X04n0223_048:0328a08": "服種種華香而以嚴身見者歡喜情無厭足如是寶",
    "X04n0223_048:0328a09": "女百千萬億那由他數皆由菩薩善業所生隨意自",
    "X04n0223_048:0328a10": "在敬順無失盡以布施諸來乞者而於其中無愛樂",
    "X04n0223_048:0328a11": "心無顧戀心無躭著心無繫縛心無執取心無貪染",
    "X04n0223_048:0328a12": "心無分別心無隨逐心無取相心無樂欲心菩薩爾",
    "X04n0223_048:0328a13": "時觀諸善根為欲令一切眾生咸得出離故迴向得",
    "X04n0223_048:0328a14": "佛法喜故迴向於不堅固中而得堅固故迴向得金",
    "X04n0223_048:0328a15": "剛智不可壞心故迴向入佛道場故迴向到於彼岸",
    "X04n0223_048:0328a16": "故迴向得無上菩提心故迴向能以智慧了達諸法",
    "X04n0223_048:0328a17": "故迴向出生一切善根故迴向入三世諸佛家故迴",
    "X04n0223_048:0328a18": "向佛子菩薩摩訶薩住如是法生如來家增長諸佛",
    "X04n0223_048:0328a19": "清淨勝因出生最勝一切智道深入菩薩廣大智業",
    "X04n0223_048:0328a20": "滅除一切世間垢惱常能供施功德福田為諸眾生",
    "X04n0223_048:0328a21": "宣說妙法善巧安立令其修習諸清淨行常勤攝取",
    "X04n0223_048:0328a22": "一切善根菩薩爾時以諸善根如是迴向所謂願一",
    "X04n0223_048:0328a23": "切眾生常得無量三昧眷屬菩薩勝定相續不斷願",
    "X04n0223_048:0328a24": "一切眾生常樂見佛悉入諸佛莊嚴三昧願一切眾",
    "X04n0223_048:0328b01": "生成就菩薩不思議定自在遊戲無量神通願一切",
    "X04n0223_048:0328b02": "眾生人如實定得不壞心願一切眾生盡獲菩薩甚",
    "X04n0223_048:0328b03": "深三昧於諸禪定而得自在願一切眾生得解脫心",
    "X04n0223_048:0328b04": "成就一切三昧眷屬願一切眾生種種三昧皆得善",
    "X04n0223_048:0328b05": "巧悉能攝取諸三昧相願一切眾生得勝智三昧普",
    "X04n0223_048:0328b06": "能學習諸三昧門願一切眾生得無礙三昧入深禪",
    "X04n0223_048:0328b07": "定終不退失願一切眾生得無著三昧心恒正受不",
    "X04n0223_048:0328b08": "取二法是為菩薩摩訶薩布施一切內宮眷屬時善",
    "X04n0223_048:0328b09": "根迴向為欲令一切眾生皆得不壞清淨眷屬故為",
    "X04n0223_048:0328b10": "欲令一切眾生皆得菩薩眷屬故為欲令一切眾生",
    "X04n0223_048:0328b11": "悉得滿足佛法故為欲令一切眾生滿足一切智力",
    "X04n0223_048:0328b12": "故為欲令一切眾生證於無上智慧故為欲令一切",
    "X04n0223_048:0328b13": "眾生得於隨順眷屬故為欲令一切眾生得同志行",
    "X04n0223_048:0328b14": "人共居故為欲令一切眾生具足一切福智故為欲",
    "X04n0223_048:0328b15": "令一切眾生成就清淨善根故為欲令一切眾生得",
    "X04n0223_048:0328b16": "善和眷屬故為欲令一切眾生成就如來清淨法身",
    "X04n0223_048:0328b17": "故為欲令一切眾生成就次第如理辯才善說諸佛",
    "X04n0223_048:0328b18": "無盡法藏故為欲令一切眾生永捨一切世俗善根",
    "X04n0223_048:0328b19": "同修出世清淨善根故為欲令一切眾生淨業圓滿",
    "X04n0223_048:0328b20": "成就一切清淨法故為欲令一切眾生一切佛法皆",
    "X04n0223_048:0328b21": "悉現前以法光明普嚴淨故。",
    "X04n0223_048:0328b22": "【論】第五十六施所愛妻子。",
    "X04n0223_048:0328b23": "【經】佛子菩薩摩訶薩能以所愛妻子布施猶如往昔",
    "X04n0223_048:0328b24": "須達拏太子現莊嚴王菩薩及餘無量諸菩薩等菩",
    "X04n0223_048:0328c01": "薩爾時乘薩婆若心行一切施淨修菩薩布施之道",
    "X04n0223_048:0328c02": "其心清淨無有中悔罄捨所珍求一切智令諸眾生",
    "X04n0223_048:0328c03": "淨深志樂成菩提行觀菩薩道念佛菩提住佛種性",
    "X04n0223_048:0328c04": "菩薩摩訶薩成辦如是布施心已決定志求如來之",
    "X04n0223_048:0328c05": "身自觀己身繫屬一切不得自在又以其身普攝眾",
    "X04n0223_048:0328c06": "生猶如寶洲給施一切未滿足者令其滿足菩薩如",
    "X04n0223_048:0328c07": "是護念眾生欲令自身作第一塔普使一切皆生歡",
    "X04n0223_048:0328c08": "喜欲於世間生平等心欲為眾生作清涼池欲與眾",
    "X04n0223_048:0328c09": "生一切安樂欲為眾生作大施主智慧自在了知菩",
    "X04n0223_048:0328c10": "薩所行之行而能如是大誓莊嚴趣一切智願成無",
    "X04n0223_048:0328c11": "上智慧福田普念眾生常隨守護而能成辦自身利",
    "X04n0223_048:0328c12": "益智慧光明普照於世常勤憶念菩薩施心恒樂觀",
    "X04n0223_048:0328c13": "察如來境界佛子菩薩摩訶薩以無縛無著解脫心",
    "X04n0223_048:0328c14": "布施妻子所集善根如是迴向所謂願一切眾生住",
    "X04n0223_048:0328c15": "佛菩提起變化身周徧法界轉不退輪願一切眾生",
    "X04n0223_048:0328c16": "得無著身願力周行一切佛剎願一切眾生捨愛憎",
    "X04n0223_048:0328c17": "心斷貪恚結願一切眾生為諸佛子隨佛所行願一",
    "X04n0223_048:0328c18": "切眾生於諸佛所生自己心不可沮壞願一切眾生",
    "X04n0223_048:0328c19": "常為佛子從法化生願一切眾生得究竟處成就如",
    "X04n0223_048:0328c20": "來自在智慧願一切眾生證佛菩提永離煩惱願一",
    "X04n0223_048:0328c21": "切眾生能具演說佛菩提道常樂修行無上法施願",
    "X04n0223_048:0328c22": "一切眾生得正定心不為一切諸緣所壞願一切眾",
    "X04n0223_048:0328c23": "生坐菩提樹成最正覺開示無量從法化生諸善男",
    "X04n0223_048:0328c24": "女是為菩薩摩訶薩布施妻子善根迴向為令眾生",
    "X04n0223_048:0329a01": "悉皆證得無礙解脫無著智故。",
    "X04n0223_048:0329a02": "【論】第五十七施舍宅。",
    "X04n0223_048:0329a03": "【經】佛子菩薩摩訶薩莊嚴舍宅及諸資具隨有乞求",
    "X04n0223_048:0329a04": "一切施與行布施法於家無著遠離一切居家覺觀",
    "X04n0223_048:0329a05": "厭惡家業資生之具不貪不味心無繫著知家易壞",
    "X04n0223_048:0329a06": "心恒厭捨都於其中無所愛樂但欲出家修菩薩行",
    "X04n0223_048:0329a07": "以諸佛法而自莊嚴一切悉捨心無中悔常為諸佛",
    "X04n0223_048:0329a08": "之所讚歎舍宅財物隨處所有悉以惠施心無戀著",
    "X04n0223_048:0329a09": "見有乞求心生喜慶菩薩爾時以此善根如是迴向",
    "X04n0223_048:0329a10": "所謂願一切眾生捨離妻子成就出家第一之樂願",
    "X04n0223_048:0329a11": "一切眾生解脫家縛入於非家諸佛法中修行梵行",
    "X04n0223_048:0329a12": "願一切眾生捨離慳垢樂一切施心無退轉願一切",
    "X04n0223_048:0329a13": "眾生永離家法少欲知足無所藏積願一切眾生出",
    "X04n0223_048:0329a14": "世俗家住如來家願一切眾生得無礙法滅除一切",
    "X04n0223_048:0329a15": "障礙之道願一切眾生離家屬愛雖現居家心無所",
    "X04n0223_048:0329a16": "著願一切眾生善能化誘不離家法說佛智慧願一",
    "X04n0223_048:0329a17": "切眾生身現在家心常隨順佛智而住願一切眾生",
    "X04n0223_048:0329a18": "在居家地住於佛地普令無量無邊眾生發歡喜心",
    "X04n0223_048:0329a19": "是為菩薩摩訶薩布施舍宅時善根迴向為令眾生",
    "X04n0223_048:0329a20": "成就菩薩種種行願神通智故。",
    "X04n0223_048:0329a21": "【論】第五十八施園林臺榭。",
    "X04n0223_048:0329a22": "【經】佛子菩薩摩訶薩布施種種園林臺榭遊戲快樂",
    "X04n0223_048:0329a23": "莊嚴之處作是念言我當為一切眾生作好園林我",
    "X04n0223_048:0329a24": "當為一切眾生示現法樂我當施一切眾生歡喜之",
    "X04n0223_048:0329b01": "意我當示一切眾生無邊喜樂我當為一切眾生開",
    "X04n0223_048:0329b02": "淨法門我當令一切眾生發歡喜心我當令一切眾",
    "X04n0223_048:0329b03": "生得佛菩提我當令一切眾生成滿大願我當於一",
    "X04n0223_048:0329b04": "切眾生猶如慈父我當令一切眾生智慧觀察我當",
    "X04n0223_048:0329b05": "施一切眾生資生之具我當於一切眾生猶如慈母",
    "X04n0223_048:0329b06": "生長一切善根大願佛子菩薩摩訶薩如是修行諸",
    "X04n0223_048:0329b07": "善根時於惡眾生不生疲厭亦不誤起棄捨之心設",
    "X04n0223_048:0329b08": "滿世間一切眾生悉不知恩菩薩於彼初無謙恨不",
    "X04n0223_048:0329b09": "生一念求反報心但欲滅其無量苦惱於諸世間心",
    "X04n0223_048:0329b10": "如虗空無所染著普觀諸法真實之相發大誓願滅",
    "X04n0223_048:0329b11": "眾生苦永不厭捨大乘志願滅一切見修諸菩薩平",
    "X04n0223_048:0329b12": "等行願佛子菩薩摩訶薩如是觀察已攝諸善根悉",
    "X04n0223_048:0329b13": "以迴向所謂願一切眾生念念滋生無量善法成就",
    "X04n0223_048:0329b14": "無上園林之心願一切眾生得不動法見一切佛皆",
    "X04n0223_048:0329b15": "令歡喜願一切眾生樂法園苑得諸佛剎園苑妙樂",
    "X04n0223_048:0329b16": "願一切眾生得淨妙心常見如來神足園林願一切",
    "X04n0223_048:0329b17": "眾生得佛戲樂常善遊戲智慧境界願一切眾生得",
    "X04n0223_048:0329b18": "遊戲樂普詣佛剎道場眾會願一切眾生成就菩薩",
    "X04n0223_048:0329b19": "解脫遊戲盡未來劫行菩薩行心無疲倦願一切眾",
    "X04n0223_048:0329b20": "生見一切佛充滿法界發廣大心住佛園林願一切",
    "X04n0223_048:0329b21": "眾生悉能徧往一切佛剎一一剎中供養諸佛願一",
    "X04n0223_048:0329b22": "切眾生得善欲心清淨莊嚴一切佛剎是為菩薩摩",
    "X04n0223_048:0329b23": "訶薩布施一切園林臺榭善根迴向為令眾生見一",
    "X04n0223_048:0329b24": "切佛遊戲一切佛園林故。",
    "X04n0223_048:0329c01": "【論】第五十九施廣大施會。",
    "X04n0223_048:0329c02": "【經】佛子菩薩摩訶薩作百千億那由他無量無數廣",
    "X04n0223_048:0329c03": "大施會一切清淨諸佛印可終不損惱於一眾生普",
    "X04n0223_048:0329c04": "令眾生遠離眾惡淨三業道成就智慧開置無量百",
    "X04n0223_048:0329c05": "千億那由他阿僧祇清淨境界積集無量百千億那",
    "X04n0223_048:0329c06": "由他阿僧祇資生妙物發甚難得菩提之心行無限",
    "X04n0223_048:0329c07": "施令諸眾生住清淨道初中後善生淨信解隨百千",
    "X04n0223_048:0329c08": "億無量眾生心之所樂悉令歡喜以大慈悲救護一",
    "X04n0223_048:0329c09": "切承事供養三世諸佛為欲成就一切佛種修行布",
    "X04n0223_048:0329c10": "施心無中悔增長信根成滿勝行念念增進檀波羅",
    "X04n0223_048:0329c11": "蜜菩薩爾時以諸善根如是迴向所謂願一切眾生",
    "X04n0223_048:0329c12": "發大乘心悉得成就摩訶衍施願一切眾生皆悉能",
    "X04n0223_048:0329c13": "行大會施盡施善施最勝施無上施最無上施無等",
    "X04n0223_048:0329c14": "等施超諸世間施一切諸佛所稱歎施願一切眾生",
    "X04n0223_048:0329c15": "作第一施主於諸惡趣勉濟眾生皆令得入無礙智",
    "X04n0223_048:0329c16": "道修平等願如實善根得無差別證自境智願一切",
    "X04n0223_048:0329c17": "眾生安住寂靜諸禪定智入不死道究竟一切神通",
    "X04n0223_048:0329c18": "智慧勇猛精進具足諸地莊嚴佛法到於彼岸永不",
    "X04n0223_048:0329c19": "退轉願一切眾生設大施會終不疲厭給濟眾生無",
    "X04n0223_048:0329c20": "有休息究竟無上一切種智願一切眾生恒勤種植",
    "X04n0223_048:0329c21": "一切善根到於無量功德彼岸願一切眾生常蒙諸",
    "X04n0223_048:0329c22": "佛之所稱歎普為世間作大施主功德具足充滿法",
    "X04n0223_048:0329c23": "界徧照十方施無上樂願一切眾生設大施會廣集",
    "X04n0223_048:0329c24": "善根等攝眾生到於彼岸願一切眾生成最勝施普",
    "X04n0223_048:0330a01": "令眾生住第一乘願一切眾生為應時施永離非時",
    "X04n0223_048:0330a02": "大施究竟願一切眾生成就善施到佛丈夫大施彼",
    "X04n0223_048:0330a03": "岸願一切眾生究竟常行大莊嚴施盡以一切諸佛",
    "X04n0223_048:0330a04": "為師悉皆親近興大供養願一切眾生住清淨施集",
    "X04n0223_048:0330a05": "等法界無量福德到於彼岸願一切眾生於諸世間",
    "X04n0223_048:0330a06": "為大施主誓度羣品住如來地是為菩薩摩訶薩設",
    "X04n0223_048:0330a07": "大施會善根迴向為令眾生行無上施究竟佛施成",
    "X04n0223_048:0330a08": "就善施不可壞施供諸佛施無恚恨施救眾生施成",
    "X04n0223_048:0330a09": "一切智施常見諸佛施善精進施成就一切菩薩功",
    "X04n0223_048:0330a10": "德諸佛智慧廣大施故。",
    "X04n0223_048:0330a11": "【論】第六十施一切資生分。",
    "X04n0223_048:0330a12": "【經】佛子菩薩摩訶薩布施一切資生之物心無貪惜",
    "X04n0223_048:0330a13": "不求果報於世富樂無所希望離妄想心善思惟法",
    "X04n0223_048:0330a14": "為欲利益一切眾生審觀一切諸法實性隨諸眾生",
    "X04n0223_048:0330a15": "種種不同所用所求各各差別成辦無量資生之具",
    "X04n0223_048:0330a16": "所有嚴飾悉皆妙好行無邊施行一切施盡內外施",
    "X04n0223_048:0330a17": "行此施時增志樂力獲大功德成就心寶常能守護",
    "X04n0223_048:0330a18": "一切眾生皆令發生殊勝志願初未曾有求反報心",
    "X04n0223_048:0330a19": "所有善根等三世佛悉以圓滿一切種智佛子菩薩",
    "X04n0223_048:0330a20": "摩訶薩以此布施所有善根迴向眾生願一切眾生",
    "X04n0223_048:0330a21": "清淨調伏願一切眾生滅除煩惱嚴淨一切諸佛剎",
    "X04n0223_048:0330a22": "土願一切眾生以清淨心於一念中周徧法界願一",
    "X04n0223_048:0330a23": "切眾生智慧充滿虗空法界願一切眾生得一切智",
    "X04n0223_048:0330a24": "普入三世調伏眾生於一切時常轉清淨不退法輪",
    "X04n0223_048:0330b01": "願一切眾生具一切智善能示現神通方便饒益眾",
    "X04n0223_048:0330b02": "生願一切眾生悉能悟入諸佛菩提盡未來劫於十",
    "X04n0223_048:0330b03": "方界常說正法曾無休息令諸眾生普得聞知願一",
    "X04n0223_048:0330b04": "切眾生於無量劫修菩薩行悉得圓滿願一切眾生",
    "X04n0223_048:0330b05": "於一切世界若染若淨若小若大若麤若細若覆若",
    "X04n0223_048:0330b06": "仰或一莊嚴或種種莊嚴所可演說在世界數諸世",
    "X04n0223_048:0330b07": "界中修菩薩行靡不周徧願一切眾生於念念中常",
    "X04n0223_048:0330b08": "作三世一切佛事教化眾生向一切智。",
    "X04n0223_048:0330b09": "【論】第六十一隨諸眾生所須一切阿僧祇物施。",
    "X04n0223_048:0330b10": "【經】佛子菩薩摩訶薩隨諸眾生一切所須以如是等",
    "X04n0223_048:0330b11": "阿僧祇物而為給施為令佛法相續不斷大悲普救",
    "X04n0223_048:0330b12": "一切眾生安住大慈修菩薩行於佛教誨終無違犯",
    "X04n0223_048:0330b13": "以巧方便修行眾善不斷一切諸佛種性隨求悉與",
    "X04n0223_048:0330b14": "而無患厭一切悉捨未曾中悔常勤迴向一切智道",
    "X04n0223_048:0330b15": "時十方國土種種形類種種趣生種種福田皆來集",
    "X04n0223_048:0330b16": "會至菩薩所種種求索菩薩見已普皆攝受心生歡",
    "X04n0223_048:0330b17": "喜如見善友大悲哀愍思滿其願捨心增長無有休",
    "X04n0223_048:0330b18": "息亦不疲厭隨其所求悉令滿足離貧窮苦時諸乞",
    "X04n0223_048:0330b19": "者心大欣慶轉更稱傳讚揚其德美聲遐布悉來歸",
    "X04n0223_048:0330b20": "往菩薩見已歡喜無量假使百千億那由他劫受帝",
    "X04n0223_048:0330b21": "釋樂無數劫受夜摩天樂無量劫受兜率陀天樂無",
    "X04n0223_048:0330b22": "邊劫受善變化天樂無等劫受他化自在天樂不可",
    "X04n0223_048:0330b23": "數劫受梵王樂不可稱劫受轉輪王王三千樂不可",
    "X04n0223_048:0330b24": "思劫受徧淨天樂不可說劫受淨居天樂悉不能及",
    "X04n0223_048:0330c01": "菩薩摩訶薩見乞者來歡喜愛樂欣慶踊躍信心增",
    "X04n0223_048:0330c02": "長志樂清淨諸根調順信解成滿乃至增進諸佛菩",
    "X04n0223_048:0330c03": "提佛子菩薩摩訶薩以此善根為欲利益一切眾生",
    "X04n0223_048:0330c04": "故迴向為欲安樂一切眾生故迴向為欲令一切眾",
    "X04n0223_048:0330c05": "生得大義利故迴向為令一切眾生悉得清淨故迴",
    "X04n0223_048:0330c06": "向為令一切眾生悉求菩提故迴向為令一切眾生",
    "X04n0223_048:0330c07": "悉得平等故迴向為令一切眾生悉得賢善心故迴",
    "X04n0223_048:0330c08": "向為令一切眾生悉入摩訶衍故迴向為令一切眾",
    "X04n0223_048:0330c09": "生悉得賢善智慧故迴向為令一切眾生悉具普賢",
    "X04n0223_048:0330c10": "菩薩行願滿十力乘現成正覺故迴向佛子菩薩摩",
    "X04n0223_048:0330c11": "訶薩以諸善根如是迴向時身口意業皆悉解脫無",
    "X04n0223_048:0330c12": "著無繫無眾生想無命者想無補伽羅想無人想無",
    "X04n0223_048:0330c13": "童子想無生者想無作者想無受者想無有想無無",
    "X04n0223_048:0330c14": "想無今世後世想無死此生彼想無常想無無常想",
    "X04n0223_048:0330c15": "無三有想無無三有想非想非非想如是非縛迴向",
    "X04n0223_048:0330c16": "非縛解迴向非業迴向非業報迴向非分別迴向非",
    "X04n0223_048:0330c17": "無分別迴向非思迴向非思已迴向非心迴向非無",
    "X04n0223_048:0330c18": "心迴向佛子菩薩摩訶薩如是迴向時不著內不著",
    "X04n0223_048:0330c19": "外不著能緣不著所緣不著因不著果不著法不著",
    "X04n0223_048:0330c20": "非法不著思不著非思不著色不著色生不著色滅",
    "X04n0223_048:0330c21": "不著受想行識不著受想行識生不著受想行識滅",
    "X04n0223_048:0330c22": "佛子菩薩摩訶薩若能於此諸法不著則不縛色不",
    "X04n0223_048:0330c23": "縛色生不縛色滅不縛受想行識不縛受想行識生",
    "X04n0223_048:0330c24": "不縛受想行識滅若能於此諸法不縛則亦於諸法",
    "X04n0223_048:0331a01": "不解何以故無有少法若現生若已生若當生無法",
    "X04n0223_048:0331a02": "可取無法可著一切諸法自相如是無有自性自性",
    "X04n0223_048:0331a03": "相離非一非二非多非無量非小非大非狹非廣非",
    "X04n0223_048:0331a04": "深非淺非寂靜非戲論非處非非處非法非非法非",
    "X04n0223_048:0331a05": "體非非體非有非非有菩薩如是觀察諸法則為非",
    "X04n0223_048:0331a06": "法於言語中隨世建立非法為法不斷諸業道不捨",
    "X04n0223_048:0331a07": "菩薩行求一切智終無退轉了知一切業緣如夢音",
    "X04n0223_048:0331a08": "聲如響眾生如影諸法如幻而亦不壞因緣業力了",
    "X04n0223_048:0331a09": "知諸業其用廣大解一切法皆無所作行無作道未",
    "X04n0223_048:0331a10": "嘗暫廢佛子此菩薩摩訶薩住一切智若處非處普",
    "X04n0223_048:0331a11": "皆迴向一切智性於一切處皆悉迴向無有退轉以",
    "X04n0223_048:0331a12": "何義故說名迴向永度世間至於彼岸故名迴向永",
    "X04n0223_048:0331a13": "出諸蘊至於彼岸故名迴向度言語道至於彼岸故",
    "X04n0223_048:0331a14": "名迴向離種種想至於彼岸故名迴向永斷身見至",
    "X04n0223_048:0331a15": "於彼岸故名迴向永離依處至於彼岸故名迴向永",
    "X04n0223_048:0331a16": "絕所作至於彼岸故名迴向永出諸有至於彼岸故",
    "X04n0223_048:0331a17": "名迴向永捨諸取至於彼岸故名迴向永出世法至",
    "X04n0223_048:0331a18": "於彼岸故名迴向佛子菩薩摩訶薩如是迴向時則",
    "X04n0223_048:0331a19": "為隨順佛住隨順法住隨順智住隨順菩提住隨順",
    "X04n0223_048:0331a20": "義住隨順迴向住隨順境界住隨順行住隨順真實",
    "X04n0223_048:0331a21": "住隨順清淨住佛子菩薩摩訶薩如是迴向則為了",
    "X04n0223_048:0331a22": "達一切諸法則為承事一切諸佛無有一佛而不承",
    "X04n0223_048:0331a23": "事無有一法而不供養無有一法而可滅壞無有一",
    "X04n0223_048:0331a24": "法而可乖違無有一物而可貪著無有一法而可厭",
    "X04n0223_048:0331b01": "離不見內外一切諸法有少滅壞違因緣道法力具",
    "X04n0223_048:0331b02": "足無有休息。",
    "X04n0223_048:0331b03": "【論】已上此一段迴向中總有六十一種施一一施",
    "X04n0223_048:0331b04": "中十種大願六十一願中有十種迴向以表捨一",
    "X04n0223_048:0331b05": "切所著成一切無所著諸性無作供養諸佛教化",
    "X04n0223_048:0331b06": "眾生行無盡行故。",
    "X04n0223_048:0331b07": "【經】佛子是為菩薩摩訶薩第六隨順堅固一切善根",
    "X04n0223_048:0331b08": "迴向菩薩摩訶薩住此迴向時常為諸佛之所護念",
    "X04n0223_048:0331b09": "堅固不退入深法性修一切智隨順法義隨順法性",
    "X04n0223_048:0331b10": "隨順一切堅固善根隨順一切圓滿大願具足隨順",
    "X04n0223_048:0331b11": "堅固之法一切金剛所不能壞於諸法中而得自在。",
    "X04n0223_048:0331b12": "【論】從佛子是為菩薩摩訶薩第六隨順堅固一切",
    "X04n0223_048:0331b13": "善根迴向已下至於諸法中而得自在有六行經",
    "X04n0223_048:0331b14": "都結已下迴向之功。",
    "X04n0223_048:0331b15": "【經】爾時金剛幢菩薩觀察十方觀察眾會觀察法界",
    "X04n0223_048:0331b16": "已入於字句甚深之義修習無量廣大之心以大悲",
    "X04n0223_048:0331b17": "心普覆世間長去來今佛種性心入於一切諸佛功",
    "X04n0223_048:0331b18": "德成就諸佛自在力身觀諸眾生心之所樂隨其善",
    "X04n0223_048:0331b19": "根所可成熟依法性身為現色身承佛神力而說頌",
    "X04n0223_048:0331b20": "言。",
    "X04n0223_048:0331b21": "【論】從爾時金剛幢已下有六行經明金剛幢菩薩",
    "X04n0223_048:0331b22": "觀眾說頌歎法分。",
    "X04n0223_048:0331b23": "【經】　菩薩現身作國王　　於世位中最無等",
    "X04n0223_048:0331b24": "　福德威光勝一切　　普為羣萌興利益",
    "X04n0223_048:0331c01": "　其心清淨無染著　　於世自在咸遵敬",
    "X04n0223_048:0331c02": "　弘宣正法以訓人　　普使眾生獲安隱",
    "X04n0223_048:0331c03": "　現生貴族昇王位　　常依正教轉法輪",
    "X04n0223_048:0331c04": "　稟性仁慈無毒虐　　十方敬仰皆從化",
    "X04n0223_048:0331c05": "　智慧分別常明了　　色相才能皆具足",
    "X04n0223_048:0331c06": "　臨馭率土靡不從　　摧伏魔軍悉令盡",
    "X04n0223_048:0331c07": "　堅持淨戒無違犯　　決志堪忍不動搖",
    "X04n0223_048:0331c08": "　永願蠲除忿恚心　　常樂修行諸佛法",
    "X04n0223_048:0331c09": "　飲食香鬘及衣服　　車騎牀蓐座與燈",
    "X04n0223_048:0331c10": "　菩薩悉以給濟人　　并及所餘無量種",
    "X04n0223_048:0331c11": "　為利益故而行施　　令其開發廣大心",
    "X04n0223_048:0331c12": "　於尊勝處及所餘　　意皆清淨生歡喜",
    "X04n0223_048:0331c13": "　菩薩一切皆周給　　內外所有悉能捨",
    "X04n0223_048:0331c14": "　必使其心永清淨　　不令暫爾生狹劣",
    "X04n0223_048:0331c15": "　或施於頭或施眼　　或施於手或施足",
    "X04n0223_048:0331c16": "　皮肉骨髓及餘物　　一切皆捨心無恡",
    "X04n0223_048:0331c17": "　菩薩身居大王位　　種族豪貴人中尊",
    "X04n0223_048:0331c18": "　開口出舌施羣生　　其心歡喜無憂戀",
    "X04n0223_048:0331c19": "　以彼施舌諸功德　　迴向一切諸眾生",
    "X04n0223_048:0331c20": "　普願藉此勝因緣　　悉得如來廣長舌",
    "X04n0223_048:0331c21": "　或施妻子及王位　　或施其身作僮僕",
    "X04n0223_048:0331c22": "　其心清淨常歡喜　　如是一切無憂悔",
    "X04n0223_048:0331c23": "　隨所樂求咸施與　　應時給濟無疲厭",
    "X04n0223_048:0331c24": "　一切所有皆能散　　諸來求者普滿足",
    "X04n0223_048:0332a01": "　為聞法故施其身　　修諸苦行求菩提",
    "X04n0223_048:0332a02": "　復為眾生捨一切　　求無上智不退轉",
    "X04n0223_048:0332a03": "　以於佛所聞正法　　自捨其身充給侍",
    "X04n0223_048:0332a04": "　為欲普救諸羣生　　發生無量歡喜心",
    "X04n0223_048:0332a05": "　彼見世尊大導師　　能以慈心廣饒益",
    "X04n0223_048:0332a06": "　是時踊躍生歡喜　　聽受如來深法味",
    "X04n0223_048:0332a07": "　菩薩所有諸善根　　悉以迴向諸眾生",
    "X04n0223_048:0332a08": "　普皆救護無有餘　　永使解脫常安樂",
    "X04n0223_048:0332a09": "　菩薩所有諸眷屬　　色相端嚴能辯慧",
    "X04n0223_048:0332a10": "　華鬘衣服及塗香　　種種莊嚴皆具足",
    "X04n0223_048:0332a11": "　此諸眷屬甚希有　　菩薩一切皆能施",
    "X04n0223_048:0332a12": "　專求正覺度羣生　　如是之心無暫捨",
    "X04n0223_048:0332a13": "　菩薩如是諦思惟　　備行種種廣大業",
    "X04n0223_048:0332a14": "　悉以迴向諸含識　　而不生於取著心",
    "X04n0223_048:0332a15": "　菩薩捨彼大王位　　及以國土諸城邑",
    "X04n0223_048:0332a16": "　宮殿樓閣與園林　　僮僕侍衛皆無恡",
    "X04n0223_048:0332a17": "　彼於無量百千劫　　處處周行而施與",
    "X04n0223_048:0332a18": "　因以教導諸羣生　　悉使超昇無上岸",
    "X04n0223_048:0332a19": "　無量品類各差別　　十方世界來萃止",
    "X04n0223_048:0332a20": "　菩薩見已心欣慶　　隨其所乏令滿足",
    "X04n0223_048:0332a21": "　如三世佛所迴向　　菩薩亦修如是業",
    "X04n0223_048:0332a22": "　調御人尊之所行　　悉皆隨學到彼岸",
    "X04n0223_048:0332a23": "　菩薩觀察一切法　　誰為能入此法者",
    "X04n0223_048:0332a24": "　云何為入何所入　　如是布施心無住",
    "X04n0223_048:0332b01": "　菩薩迴向善巧智　　菩薩迴向方便法",
    "X04n0223_048:0332b02": "　菩薩迴向真實義　　於其法中無所著",
    "X04n0223_048:0332b03": "　心不分別一切業　　亦不染著於業果",
    "X04n0223_048:0332b04": "　知菩提性從緣起　　入深法界無違逆",
    "X04n0223_048:0332b05": "　不於身中而有業　　亦不依止於心住",
    "X04n0223_048:0332b06": "　智慧了知無業性　　以因緣故業不失",
    "X04n0223_048:0332b07": "　心不妄取過去法　　亦不貪著未來事",
    "X04n0223_048:0332b08": "　不於現在有所住　　了達三世悉空寂",
    "X04n0223_048:0332b09": "　菩薩已到色彼岸　　受想行識亦如是",
    "X04n0223_048:0332b10": "　超出世間生死流　　其心謙下常清淨",
    "X04n0223_048:0332b11": "　諦觀五蘊十八界　　十二種處及己身",
    "X04n0223_048:0332b12": "　於此一一求菩提　　體性畢竟不可得",
    "X04n0223_048:0332b13": "　不取諸法常住相　　於斷滅相亦不著",
    "X04n0223_048:0332b14": "　法性非有亦非無　　業理次第終無盡",
    "X04n0223_048:0332b15": "　不於諸法有所住　　不見眾生及菩提",
    "X04n0223_048:0332b16": "　十方國土三世中　　畢竟求之無可得",
    "X04n0223_048:0332b17": "　若能如是觀諸法　　則如諸佛之所解",
    "X04n0223_048:0332b18": "　雖求其性不可得　　菩薩所行亦不虗",
    "X04n0223_048:0332b19": "　菩薩了法從緣有　　不違一切所行道",
    "X04n0223_048:0332b20": "　開示解說諸業跡　　欲使眾生悉清淨",
    "X04n0223_048:0332b21": "　是為智者所行道　　一切如來之所說",
    "X04n0223_048:0332b22": "　隨順思惟入正義　　自然覺悟成菩提",
    "X04n0223_048:0332b23": "　諸法無生亦無滅　　亦復無來無有去",
    "X04n0223_048:0332b24": "　不於此死而生彼　　是人悟解諸佛法",
    "X04n0223_048:0332c01": "　了達諸法真實性　　而於法性無分別",
    "X04n0223_048:0332c02": "　知法無性無分別　　此人善入諸佛智",
    "X04n0223_048:0332c03": "　法性徧在一切處　　一切眾生及國土",
    "X04n0223_048:0332c04": "　三世悉在無有餘　　亦無形相而可得",
    "X04n0223_048:0332c05": "　一切諸佛所覺了　　悉皆攝取無有餘",
    "X04n0223_048:0332c06": "　雖說三世一切法　　如是等法悉非有",
    "X04n0223_048:0332c07": "　如諸法性徧一切　　菩薩迴向亦復然",
    "X04n0223_048:0332c08": "　如是迴向諸眾生　　常於世間無退轉",
    "X04n0223_048:0332c09": "【論】今上下長行及八十二行頌於中文義自具不",
    "X04n0223_048:0332c10": "煩更釋且略釋迴向名目云何隨順堅固一切善",
    "X04n0223_048:0332c11": "根迴向經云佛子如是迴向時即為隨順佛住隨",
    "X04n0223_048:0332c12": "順法住隨順智住隨順菩提住總明行檀波羅蜜",
    "X04n0223_048:0332c13": "周徧剎海不壞法身智身成就通化長大慈悲等",
    "X04n0223_048:0332c14": "佛所行故為名也又釋以理順行以行順理以智",
    "X04n0223_048:0332c15": "順悲以悲順智以方便願力引生智海成就悲門",
    "X04n0223_048:0332c16": "均調自在名為隨順堅固善根迴向論主頌曰法",
    "X04n0223_048:0332c17": "身理智無體性平等清淨無造作方便以願力莊",
    "X04n0223_048:0332c18": "嚴神通變化行充滿法無自性從緣生緣生不失",
    "X04n0223_048:0332c19": "無作性說興迴向大願雲周徧無邊一切行不離",
    "X04n0223_048:0332c20": "緣體性無生智如影響充法界智體如願如普賢",
    "X04n0223_048:0332c21": "迴向大願皆無實雖復無實不廢緣雖復從緣性",
    "X04n0223_048:0332c22": "無作菩薩所興諸行雲智無來去如影現假使教",
    "X04n0223_048:0332c23": "化諸羣生猶如化人度幻眾大約如世造立宮室",
    "X04n0223_048:0332c24": "要以功成論其現自施功功體各無自性及至成",
    "X04n0223_048:0333a01": "功事畢還以無功而益人設宮室有覆養之功亦",
    "X04n0223_048:0333a02": "復不云養育此迴向大願亦復如是為理智雖有",
    "X04n0223_048:0333a03": "淨煩惱之功不興迴向大願無覆育饒益大慈悲",
    "X04n0223_048:0333a04": "之功此之迴向從初發心住具足有之但約昇進",
    "X04n0223_048:0333a05": "勝劣言之亦約說文廣狹言爾亦以時不遷論也",
    "X04n0223_048:0333a06": "總五位一時說也古今無前後義也。",
    "X04n0223_048:0333a07": "第七等隨順一切眾生迴向以方便波羅蜜為體",
    "X04n0223_048:0333a08": "主大悲門前六波羅蜜是修出生死心此第七已",
    "X04n0223_048:0333a09": "後四波羅蜜是方便智入生死中教化眾生是故",
    "X04n0223_048:0333a10": "表法中善財知識觀世音菩薩以為此第七隨順",
    "X04n0223_048:0333a11": "一切眾生大悲迴向中行故此新經翻為觀自在",
    "X04n0223_048:0333a12": "菩薩不可依也舊經名觀世音菩薩者是為十方",
    "X04n0223_048:0333a13": "世界共為一佛國無別西方別有阿彌陀是如來",
    "X04n0223_048:0333a14": "權設引有為小蒙方便隨心專念攝餘惡心隨心",
    "X04n0223_048:0333a15": "念處得見化佛稱自心量諸德謬解謂此娑婆世",
    "X04n0223_048:0333a16": "界無觀世音此改舊經本作觀自在云觀自在者",
    "X04n0223_048:0333a17": "但約名彰行中但彰觀照世間出世間無相理智",
    "X04n0223_048:0333a18": "自在非明慈悲之行也觀世音菩薩文殊普賢此",
    "X04n0223_048:0333a19": "三法是古今三世一切佛之共行十方共同文殊",
    "X04n0223_048:0333a20": "主法身妙慧之理普賢明智身知根成萬行之門",
    "X04n0223_048:0333a21": "觀世音明大慈悲處生死三人之法成一人之德",
    "X04n0223_048:0333a22": "號毗盧遮那一切眾生總依此三法號之為佛少",
    "X04n0223_048:0333a23": "一不成今此一位依舊不依新翻又依梵云光世",
    "X04n0223_048:0333a24": "音菩薩明以教光行光大慈悲之光等眾生而利",
    "X04n0223_048:0333b01": "物即一切處文殊一切處普賢亦得名一切處光",
    "X04n0223_048:0333b02": "世音今言觀世音者取正念心成依心應現而立",
    "X04n0223_048:0333b03": "名也不可以為觀自在所表法也觀自在者約名",
    "X04n0223_048:0333b04": "表法義中是表第六般若波羅蜜位也非是方便",
    "X04n0223_048:0333b05": "波羅蜜入生死同眾生行以四攝四無量不斷煩",
    "X04n0223_048:0333b06": "惱之名此由翻譯者誤也觀世音住居補怛洛迦",
    "X04n0223_048:0333b07": "此云小白華樹山觀世音菩薩居之為諸菩薩說",
    "X04n0223_048:0333b08": "慈悲經此山多有小白華樹其華甚香經云住山",
    "X04n0223_048:0333b09": "西阿者西為金為白虎主殺位明於殺位以主慈",
    "X04n0223_048:0333b10": "悲門正趣菩薩東來以明智位至文方釋經云佛",
    "X04n0223_048:0333b11": "子云何為菩薩摩訶薩等隨順一切眾生迴向已",
    "X04n0223_048:0333b12": "下至說頌長科為二十段。",
    "X04n0223_048:0333b13": "【經】佛子云何為菩薩摩訶薩等隨順一切眾生迴向",
    "X04n0223_048:0333b14": "佛子此菩薩摩訶薩隨所積集一切善根所謂小善",
    "X04n0223_048:0333b15": "根大善根廣善根多善根無量善根種種善根微塵",
    "X04n0223_048:0333b16": "數善根阿僧祇善根無邊際善根不可思善根不可",
    "X04n0223_048:0333b17": "量善根佛境界善根法境界善根僧境界善根善知",
    "X04n0223_048:0333b18": "識境界善根一切眾生境界善根方便善巧境界善",
    "X04n0223_048:0333b19": "根修諸善心境界善根內境界善根外境界善根無",
    "X04n0223_048:0333b20": "邊助道法境界善根勤修一切捨善根立勝志究竟",
    "X04n0223_048:0333b21": "持淨戒善根一切捨無不受堪忍善根常精進心無",
    "X04n0223_048:0333b22": "退善根以大方便入無量三昧善根以智慧善觀察",
    "X04n0223_048:0333b23": "善根知一切眾生心行差別善根集無邊功德善根",
    "X04n0223_048:0333b24": "勤修習菩薩業行善根普覆育一切世間善根。",
    "X04n0223_048:0333c01": "【論】第一從初佛子已下至一切世間善根有十四",
    "X04n0223_048:0333c02": "行經明菩薩自集已上三十二種無邊善根分。",
    "X04n0223_048:0333c03": "【經】佛子菩薩摩訶薩於此善根修行安住趣入攝受",
    "X04n0223_048:0333c04": "積集辦具悟解心淨開示發起時得堪忍心閇惡趣",
    "X04n0223_048:0333c05": "門善攝諸根威儀具足遠離顛倒正行圓滿堪為一",
    "X04n0223_048:0333c06": "切諸佛法器能作眾生福德良田為佛所念長佛善",
    "X04n0223_048:0333c07": "根住諸佛願行諸佛業心得自在等三世佛趣佛道",
    "X04n0223_048:0333c08": "場入如來力具佛色相超諸世間不樂生天不貪富",
    "X04n0223_048:0333c09": "樂不著諸行一切善根悉以迴向為諸眾生功德之",
    "X04n0223_048:0333c10": "藏住究竟道普覆一切於虗妄道中拔出眾生令其",
    "X04n0223_048:0333c11": "安住一切善法徧諸境界無斷無盡開一切智菩提",
    "X04n0223_048:0333c12": "之門建立智幢嚴淨大道普能示現一切世間令除",
    "X04n0223_048:0333c13": "垢染心善調伏生如來家淨佛種性功德具足作大",
    "X04n0223_048:0333c14": "福田為世所依安立眾生咸令清淨常勤修習一切",
    "X04n0223_048:0333c15": "善根。",
    "X04n0223_048:0333c16": "【論】第二佛子已下至修習一切善根有十四行經",
    "X04n0223_048:0333c17": "明菩薩如上所修三十二種無限福田善根迴向",
    "X04n0223_048:0333c18": "為一切眾生功德之藏分。",
    "X04n0223_048:0333c19": "【經】佛子菩薩摩訶薩以淨志願菩提心力修諸善根",
    "X04n0223_048:0333c20": "時作是念言此諸善根是菩提心之所積集是菩提",
    "X04n0223_048:0333c21": "心之所思惟是菩提心之所發起是菩提心之所志",
    "X04n0223_048:0333c22": "樂是菩提心之所增益皆為憐愍一切眾生皆為趣",
    "X04n0223_048:0333c23": "求一切種智皆為成就如來十力作是念時善根增",
    "X04n0223_048:0333c24": "進永不退轉。",
    "X04n0223_048:0334a01": "【論】第三佛子已下至永不退轉有六行經明菩薩",
    "X04n0223_048:0334a02": "念如上善根不離無作無依菩提心所積集憐愍",
    "X04n0223_048:0334a03": "一切眾生分。",
    "X04n0223_048:0334a04": "【經】佛子菩薩摩訶薩復作是念願我以此善根果報",
    "X04n0223_048:0334a05": "盡未來劫修菩薩行悉以惠施一切眾生悉以迴向",
    "X04n0223_048:0334a06": "一切眾生普徧無餘願令阿僧祇世界珍寶充滿阿",
    "X04n0223_048:0334a07": "僧祇世界衣服充滿阿僧祇世界妙香充滿阿僧祇",
    "X04n0223_048:0334a08": "世界莊嚴具充滿阿僧祇世界無量摩尼寶充滿阿",
    "X04n0223_048:0334a09": "僧祇世界妙華充滿阿僧祇世界上味充滿阿僧祇",
    "X04n0223_048:0334a10": "世界財貨充滿阿僧祇世界牀座充滿蓋以寶帳敷",
    "X04n0223_048:0334a11": "以妙衣阿僧祇世界種種莊嚴寶冠充滿假使一人",
    "X04n0223_048:0334a12": "盡未來劫常來求索以此等物而惠施之未曾厭倦",
    "X04n0223_048:0334a13": "而有休息如於一人於一切眾生悉亦如是。",
    "X04n0223_048:0334a14": "【論】第四佛子已下至悉亦如是有十一行半經明",
    "X04n0223_048:0334a15": "菩薩發願願如上所修無限善根所有果報盡未",
    "X04n0223_048:0334a16": "來劫所修如上善根悉以迴向一切眾生令十方",
    "X04n0223_048:0334a17": "世界眾寶充滿惠施無限眾生分。",
    "X04n0223_048:0334a18": "【經】佛子菩薩摩訶薩如是施時無虗偽心無希望心",
    "X04n0223_048:0334a19": "無名譽心無中悔心無熱惱心但發專求一切智道",
    "X04n0223_048:0334a20": "心一切悉捨心哀愍眾生心教化成熟心皆令安住",
    "X04n0223_048:0334a21": "一切智智心佛子菩薩摩訶薩以諸善根如是迴向",
    "X04n0223_048:0334a22": "盡未來劫常行惠施住一切智智心。",
    "X04n0223_048:0334a23": "【論】第五佛子已下至常行惠施住一切智智心有",
    "X04n0223_048:0334a24": "五行半經明菩薩無五種心常行惠施成五種心",
    "X04n0223_048:0334b01": "分如經自具無虗偽心為首已上五段結前三十",
    "X04n0223_048:0334b02": "二種善根竟。",
    "X04n0223_048:0334b03": "【經】佛子菩薩摩訶薩復作是念我為一眾生故欲令",
    "X04n0223_048:0334b04": "阿僧祇世界寶象充滿七支具足性極調順上立金",
    "X04n0223_048:0334b05": "幢金網彌覆種種妙寶而為莊嚴以用布施願令阿",
    "X04n0223_048:0334b06": "僧祇世界寶馬充滿如龍馬王種種眾寶莊嚴之具",
    "X04n0223_048:0334b07": "而嚴飾之持用布施願令阿僧祇世界妓女充滿悉",
    "X04n0223_048:0334b08": "能敷奏種種妙音持用布施願令阿僧祇世界男女",
    "X04n0223_048:0334b09": "充滿持用布施願令阿僧祇世界己身充滿發菩提",
    "X04n0223_048:0334b10": "心而用布施願令阿僧祇世界己頭充滿起不放逸",
    "X04n0223_048:0334b11": "心而用布施願令阿僧祇世界己眼充滿而用布施",
    "X04n0223_048:0334b12": "願令阿僧祇世界己身血肉及以骨髓充滿其中心",
    "X04n0223_048:0334b13": "無顧戀持用布施願令阿僧祇世界自在王位充滿",
    "X04n0223_048:0334b14": "其中持用布施願令阿僧祇世界奴僕作使充滿其",
    "X04n0223_048:0334b15": "中持用布施菩薩摩訶薩以如是等種種諸物盡未",
    "X04n0223_048:0334b16": "來劫安住廣大一切施心施一眾生如一眾生盡眾",
    "X04n0223_048:0334b17": "生界一切眾生皆如是施。",
    "X04n0223_048:0334b18": "【論】第六佛子已下至皆如是施有十六行半經明",
    "X04n0223_048:0334b19": "菩薩以如是等阿僧祇象馬王妓女及自身等十",
    "X04n0223_048:0334b20": "種不可數物盡不可數劫而常施分。",
    "X04n0223_048:0334b21": "【經】佛子菩薩摩訶薩於一世界盡未來劫修菩薩行",
    "X04n0223_048:0334b22": "以是等物施一眾生如是給施一切眾生皆令滿足",
    "X04n0223_048:0334b23": "如於一世界於盡虗空徧法界一切世界中悉亦如",
    "X04n0223_048:0334b24": "是大悲普覆終無間息普加哀愍隨其所須供給供",
    "X04n0223_048:0334c01": "養不令施行遇緣而息乃至不於一彈指頃生疲倦",
    "X04n0223_048:0334c02": "心。",
    "X04n0223_048:0334c03": "【論】第七佛子已下至無有一彈指頃生疲倦心有",
    "X04n0223_048:0334c04": "六行經明菩薩以如上十種施滿足無限眾生盡",
    "X04n0223_048:0334c05": "無限劫無一念疲勞分。",
    "X04n0223_048:0334c06": "【經】佛子菩薩摩訶薩如是施時生於此心所謂無著",
    "X04n0223_048:0334c07": "心無縛心解脫心大力心甚深心善攝心無執心無",
    "X04n0223_048:0334c08": "壽者心善調伏心不散亂心不妄計心具種種實性",
    "X04n0223_048:0334c09": "心不求果報心了達一切法心住大迴向心善決諸",
    "X04n0223_048:0334c10": "義心令一切眾生住無上智心生大法光明心入一",
    "X04n0223_048:0334c11": "切智智心。",
    "X04n0223_048:0334c12": "【論】第八佛子已下至入一切智智心有六行經明",
    "X04n0223_048:0334c13": "菩薩以如上布施以十種無著解脫心為施者分。",
    "X04n0223_048:0334c14": "【經】佛子菩薩摩訶薩以所集善根於念念中如是迴",
    "X04n0223_048:0334c15": "向所謂願一切眾生財寶豐足無所乏少願一切眾",
    "X04n0223_048:0334c16": "生成就無盡大功德藏願一切眾生具足一切安隱",
    "X04n0223_048:0334c17": "快樂願一切眾生增長菩薩摩訶薩業願一切眾生",
    "X04n0223_048:0334c18": "成滿無量第一勝法願一切眾生得不退轉一切智",
    "X04n0223_048:0334c19": "乘願一切眾生普見十方一切諸佛願一切眾生永",
    "X04n0223_048:0334c20": "離世間諸惑塵垢願一切眾生皆得清淨平等之心",
    "X04n0223_048:0334c21": "願一切眾生離諸難處得一切智。",
    "X04n0223_048:0334c22": "【論】第九佛子已下至得一切智有九行經明菩薩",
    "X04n0223_048:0334c23": "以如上十種無限施起十種無限願願一切眾生",
    "X04n0223_048:0334c24": "得一切智分。",
    "X04n0223_048:0335a02": "大方廣佛新華嚴經合論卷第四十八",
    "X04n0223_048:0335a04": "音切",
    "X04n0223_048:0335a05": "舞(文甫切)。妓(渠義切)。戀(力轉切)。拏(女加切)。悔(呼外切)。中(陟仲切)。榭",
    "X04n0223_048:0335a06": "(徐夜切)。索(所百切)。衍(以淺切)。族(昨木切)。虐(魚約切)。馭(魚據切)。蠲(古玄",
    "X04n0223_048:0335a07": "切)。騎(奇記切)。蓐(如欲切)。譽(羊洳切)。頃(去頴切)。閇(博計切)。怛(當割切)。",
    "X04n0223_048:0335a08": "謬(美幼切)。"
}