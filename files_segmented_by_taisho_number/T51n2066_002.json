{
    "T51n2066_002:0006c03": "大唐西域求法高僧傳卷下并重歸南海傳",
    "T51n2066_002:0006c05": "三藏法師義淨撰",
    "T51n2066_002:0006c06": "荊州道琳法師道琳法師者。荊州江陵人也。梵名尸羅鉢頗",
    "T51n2066_002:0006c07": "唐云戒光弱冠之年披緇離俗。成人之歲訪友尋真。",
    "T51n2066_002:0006c08": "搜律藏而戒珠瑩啟。禪門而定水清。稟性虛",
    "T51n2066_002:0006c09": "潔雅操廉貞。濯青溪以恬志漱玉泉而養靈。",
    "T51n2066_002:0006c10": "既常坐不臥一食全誠。後復慨大教東流時",
    "T51n2066_002:0006c11": "經多載。定門鮮入律典頗虧。遂欲尋流討",
    "T51n2066_002:0006c12": "源遠遊西國。乃杖錫遐逝鼓舶南溟。越銅柱",
    "T51n2066_002:0006c13": "而屆郎迦。歷訶陵而經裸國。所在國王禮待",
    "T51n2066_002:0006c14": "極致殷厚。經乎數載到東印度耽摩立底國。",
    "T51n2066_002:0006c15": "住經三年學梵語。於是捨戒重受。學習一切",
    "T51n2066_002:0006c16": "有部。律非唯學兼定慧。蓋亦情耽呪藏。後乃",
    "T51n2066_002:0006c17": "觀化中天頂禮金剛御座菩提聖儀。復至那",
    "T51n2066_002:0006c18": "爛陀寺。搜覽大乘經論。注情俱舍。經於數",
    "T51n2066_002:0006c19": "年。至於鷲嶺杖林山園鵠樹。備盡翹仰並展",
    "T51n2066_002:0006c20": "精誠。乃遊南天竺國搜訪玄謨。向西印度於",
    "T51n2066_002:0006c21": "羅荼國住經年稔。更立靈壇重稟明呪。嘗",
    "T51n2066_002:0006c22": "試論之曰。夫明呪者梵云毘睇陀羅必棏丁澤",
    "T51n2066_002:0006c23": "反家。毘睇譯為明呪。陀羅是持。必棏家是藏。",
    "T51n2066_002:0006c24": "應云持明呪藏。然相承云此呪藏。梵本有十",
    "T51n2066_002:0006c25": "萬頌。唐譯可成三百卷。現今求覓多失少全。",
    "T51n2066_002:0006c26": "而大聖沒後阿離野那伽曷樹那。即龍樹菩",
    "T51n2066_002:0006c27": "薩。特精斯要。時彼弟子厥號難陀。聰明博識",
    "T51n2066_002:0006c28": "漬意斯典。在西印度經十二年。專心持呪遂",
    "T51n2066_002:0006c29": "便感應。每至食時食從空下。又誦呪求如",
    "T51n2066_002:0007a01": "意瓶。不久便獲。乃於瓶中得經歡喜。不以呪",
    "T51n2066_002:0007a02": "結其瓶遂去。於是難陀法師恐呪明散失。遂",
    "T51n2066_002:0007a03": "便撮集可十二千頌。成一家之言。每於一頌",
    "T51n2066_002:0007a04": "之內。離合呪印之文。雖復言同字同實乃義",
    "T51n2066_002:0007a05": "別用別。自非口相傳授而實解悟無因。後陳",
    "T51n2066_002:0007a06": "那論師見其製作巧殊人智思極情端。撫經",
    "T51n2066_002:0007a07": "歎曰。嚮使此賢致意因明者。我復何顏之有",
    "T51n2066_002:0007a08": "乎。是知智士識己之度量。愚者闇他之淺深",
    "T51n2066_002:0007a09": "矣斯之呪藏東夏未流。所以道琳意存斯妙。",
    "T51n2066_002:0007a10": "故呪藏云。升天乘龍役使百神。利生之道唯",
    "T51n2066_002:0007a11": "呪是親。淨於那爛陀。亦屢入壇場希心此要。",
    "T51n2066_002:0007a12": "而為功不並就。遂泯斯懷為廣異聽。粗題綱",
    "T51n2066_002:0007a13": "目云爾。道琳遂從西境轉向北天。觀化羯濕",
    "T51n2066_002:0007a14": "彌羅。便入烏長那國。詢訪定門搜求般若。次",
    "T51n2066_002:0007a15": "往迦畢試國禮烏率膩沙佛頂骨也自爾之後不委",
    "T51n2066_002:0007a16": "何託。淨迴至南海羯荼國。有北方胡至云。",
    "T51n2066_002:0007a17": "有兩僧胡國逢見。說其狀跡應是其人。與智",
    "T51n2066_002:0007a18": "弘相隨擬歸故國。聞為途賊斯擁還乃覆向",
    "T51n2066_002:0007a19": "北天。年應五十餘矣。",
    "T51n2066_002:0007a20": "荊州曇光法師曇光律師者荊州江陵人也。既其出俗遠適",
    "T51n2066_002:0007a21": "京師。即誠律師之室灑善談論有文情。學兼",
    "T51n2066_002:0007a22": "內外戒行清謹。南遊溟㴾望禮。西天承已至",
    "T51n2066_002:0007a23": "訶利鷄羅國在東天之東。年在盛壯不委何",
    "T51n2066_002:0007a24": "之中訪寂無消息。應是擯落江山耳。",
    "T51n2066_002:0007a25": "訶利鷄羅國僧。說有一唐僧。年餘五十。得王",
    "T51n2066_002:0007a26": "敬重秉權一寺。多齎經像好行楚撻。即於此",
    "T51n2066_002:0007a27": "國遇疾而瘞他鄉矣。",
    "T51n2066_002:0007a28": "荊州慧命禪師慧命師者荊州江陵人也。戒行疎通有懷節",
    "T51n2066_002:0007a29": "操。學兼內外逸志雲表。仰祥河而牒想。念",
    "T51n2066_002:0007b01": "竹苑以翹心。汎舶而行至占波遭風。而屢",
    "T51n2066_002:0007b02": "遘艱苦。適馬援之銅柱。息上景而歸唐。",
    "T51n2066_002:0007b03": "潤州玄逵律師玄逵律師者。潤州江寧人也。俗姓胡。令族高",
    "T51n2066_002:0007b04": "宗。兼文兼史。尚仁貴義。敬法敬僧。枝葉蟬",
    "T51n2066_002:0007b05": "聯。嘉聲靡墜。律師則童子出家長而欽德。及",
    "T51n2066_002:0007b06": "其進具卓爾不群。遍閑律部偏務禪寂。戒行",
    "T51n2066_002:0007b07": "嚴峻誠罕其流。聽諸大經頗究玄義。博翫文",
    "T51n2066_002:0007b08": "什草隷尤精。空有三衣袒。髆為飾。不披覆膊",
    "T51n2066_002:0007b09": "衣角搭肩。入寺徒跣行途著屢。縱使時人見",
    "T51n2066_002:0007b10": "笑高節曾不間然。不臥長坐。詎脇安眠之席。",
    "T51n2066_002:0007b11": "杜多乞食。寧過酒肆之門。善人皆愛草鞋巧",
    "T51n2066_002:0007b12": "知。皮亦無過鑒者。足不履地能閑露脚。是",
    "T51n2066_002:0007b13": "儀嗟乎。此子闇與理諧。激揚清波。恥汩泥",
    "T51n2066_002:0007b14": "而從俗。獨醒在旦。豈共醉而居昏。繞於丹",
    "T51n2066_002:0007b15": "陽一面遂即同契。南上昆季留連愴矣。三",
    "T51n2066_002:0007b16": "荊之析友于攀絕。傷哉八翼之離。以為傳法",
    "T51n2066_002:0007b17": "在懷無抑高節。行至廣州遂染風疾。以斯",
    "T51n2066_002:0007b18": "嬰帶弗遂遠懷。於是悵恨而歸返錫吳楚。年",
    "T51n2066_002:0007b19": "二十五六。後僧哲師至西國云。其人已亡有",
    "T51n2066_002:0007b20": "疚于懷。嗟乎不幸。勝途多難驗非虛矣。實",
    "T51n2066_002:0007b21": "冀還以法資空有欝藍之望。復欲旋歸遺鍔。",
    "T51n2066_002:0007b22": "徒懷隴樹之心。乃歎曰。淑人斯去。誰當繼",
    "T51n2066_002:0007b23": "來。不幸短命。嗚呼哀哉。九仞希岳。一簣便",
    "T51n2066_002:0007b24": "摧。秀而不實。嗚呼哀哉。解乎易得。行也難",
    "T51n2066_002:0007b25": "求。嗟爾幼年。業德俱修。傳燈念往。嬰痼情",
    "T51n2066_002:0007b26": "收。慨乎壯志。哀哉去留庶傳爾之令節。秉輝",
    "T51n2066_002:0007b27": "曜於長秋。于時逵師言離廣府還望柱林。",
    "T51n2066_002:0007b28": "去留愴然自述贈懷云爾　五言。",
    "T51n2066_002:0007b29": "標心之梵宇。運想入仙洲。嬰痼乖同好。沈情",
    "T51n2066_002:0007c01": "阻若抽。葉落乍難聚。情離不可收。何日乘杯",
    "T51n2066_002:0007c02": "至。詳觀演法流。",
    "T51n2066_002:0007c03": "淨以咸亨元年在西京尋聽。于時與并部處",
    "T51n2066_002:0007c04": "一法師。萊州弘禕論師。更有二三諸德。同",
    "T51n2066_002:0007c05": "契鷲峯標心覺樹。然而一公屬母親之年老。",
    "T51n2066_002:0007c06": "遂懷戀於并川。禕師遇玄瞻於江寧。乃敦情",
    "T51n2066_002:0007c07": "於安養。玄逵既到廣府復阻先心。唯與晉州",
    "T51n2066_002:0007c08": "小僧善行同去。神州故友索爾分飛。印度新",
    "T51n2066_002:0007c09": "知冥焉未會。此時躑躅難以為懷。戲擬四愁",
    "T51n2066_002:0007c10": "聊題兩絕而已　五言。",
    "T51n2066_002:0007c11": "我行之數萬。愁緒百重思。那教六尺影。獨步",
    "T51n2066_002:0007c12": "五天陲　五言重自解憂曰。",
    "T51n2066_002:0007c13": "上將可凌師。疋士志難移。如論惜短命。何",
    "T51n2066_002:0007c14": "得滿長祇。",
    "T51n2066_002:0007c15": "于時咸亨三年坐夏楊府。初秋忽遇龔州使",
    "T51n2066_002:0007c16": "君馮孝詮。隨至廣府。與波斯舶主期會南",
    "T51n2066_002:0007c17": "行。復蒙使君命往崗州。重為檀主及弟孝誕",
    "T51n2066_002:0007c18": "使君孝軫使君郡君寧氏郡君彭氏等。合門",
    "T51n2066_002:0007c19": "眷屬。咸見資贈。爭抽上賄各捨奇飡。庶無乏",
    "T51n2066_002:0007c20": "於海途。恐有勞於險地。篤如親之惠。順給",
    "T51n2066_002:0007c21": "孤之心。共作歸依同緣勝境。所以得成禮",
    "T51n2066_002:0007c22": "謁者。蓋馮家之力也。又嶺南法俗。共鯁去留",
    "T51n2066_002:0007c23": "之心。北土英儒。俱懷生別之恨。至十一月。遂",
    "T51n2066_002:0007c24": "乃面翼軫背番禺。指鹿園而遐想。望鷄峯而",
    "T51n2066_002:0007c25": "太息。于時廣莫初飈。向朱方而百丈雙挂。",
    "T51n2066_002:0007c26": "離箕創節。棄玄朔而五兩單飛。長截洪溟。似",
    "T51n2066_002:0007c27": "山之濤橫海。斜通巨壑。如雲之浪滔天。未隔",
    "T51n2066_002:0007c28": "兩旬果之佛逝。經停六月漸學聲明。王贈支",
    "T51n2066_002:0007c29": "持送往末羅瑜國今改為室利佛逝也復停兩月轉向",
    "T51n2066_002:0008a01": "羯荼。至十二月舉帆還乘王舶漸向東天矣。",
    "T51n2066_002:0008a02": "從羯荼北行十日餘至裸人國向東望岸可",
    "T51n2066_002:0008a03": "一二里許。但見椰子樹檳榔林森然可愛。彼",
    "T51n2066_002:0008a04": "見舶至爭乘小艇有盈百數。皆將椰子芭蕉",
    "T51n2066_002:0008a05": "及藤竹器來求市易。其所愛者但唯鐵焉大",
    "T51n2066_002:0008a06": "如兩指。得椰子或五或十。丈夫悉皆露體。婦",
    "T51n2066_002:0008a07": "女以片葉遮形。商人戲授其衣。即便搖手不",
    "T51n2066_002:0008a08": "用。傳聞斯國當蜀川西南界矣。此國既不出",
    "T51n2066_002:0008a09": "鐵亦寡金銀。但食椰子藷根無多稻穀。是以",
    "T51n2066_002:0008a10": "盧呵最為珍貴此國名鐵為盧呵其人容色不黑量等",
    "T51n2066_002:0008a11": "中形。巧織團藤箱。餘處莫能及。若不共交易",
    "T51n2066_002:0008a12": "便放毒箭。一中之者無復再生。從茲更半月",
    "T51n2066_002:0008a13": "許望西北行。遂達耽摩立底國。即東印度之",
    "T51n2066_002:0008a14": "南界也。去莫訶菩提及那爛陀可六十餘驛。",
    "T51n2066_002:0008a15": "於此創與大乘燈師相見。留住一載。學梵語",
    "T51n2066_002:0008a16": "習聲聞論。遂與燈師同行取正西路。商人數",
    "T51n2066_002:0008a17": "百詣中天矣。去莫訶菩提有十日在。過大山",
    "T51n2066_002:0008a18": "澤路險難通。要藉多人必無孤進。于時淨染",
    "T51n2066_002:0008a19": "時患身體疲羸。求趁商旅因不能逮。雖",
    "T51n2066_002:0008a20": "可勵己求進五里終須百息。其時有那爛陀",
    "T51n2066_002:0008a21": "寺二十許僧。并燈上人並皆前去。唯餘單己",
    "T51n2066_002:0008a22": "孤步險隘。日晚晡時山賊便至。援弓大喚來",
    "T51n2066_002:0008a23": "見相陵。先撮上衣次抽下服。空有絛帶亦並",
    "T51n2066_002:0008a24": "奪將。當是時也。實謂長辭人代。無諧禮謁",
    "T51n2066_002:0008a25": "之心。體散鋒端。不遂本求之望。又彼國相傳。",
    "T51n2066_002:0008a26": "若得白色之人殺充天祭。既思此說更軫于",
    "T51n2066_002:0008a27": "懷。乃入泥坑遍塗形體。以葉遮蔽扶杖徐行。",
    "T51n2066_002:0008a28": "日云暮矣營處尚遠。至夜兩更方及徒侶。聞",
    "T51n2066_002:0008a29": "燈上人村外長叫。既其相見令授一衣。池內",
    "T51n2066_002:0008b01": "洗身方入村矣。從此行數日。先到那爛陀敬",
    "T51n2066_002:0008b02": "根本塔。次上耆闍崛見㲲衣處。後往大覺寺",
    "T51n2066_002:0008b03": "禮真容像。山東道俗所贈絁絹。持作如來等",
    "T51n2066_002:0008b04": "量袈裟。親奉披服。濮州玄律師附羅蓋數萬",
    "T51n2066_002:0008b05": "為持奉上曹州安道禪師寄拜禮菩提像亦為",
    "T51n2066_002:0008b06": "禮訖。于時五體布地一想虔誠。先為東夏四",
    "T51n2066_002:0008b07": "恩。普及法界含識。願龍華初會遇慈氏尊。",
    "T51n2066_002:0008b08": "並契真宗獲無生智。次乃遍禮聖跡過方丈。",
    "T51n2066_002:0008b09": "而屆拘尸。所在欽誠。入鹿園而跨鷄嶺。住那",
    "T51n2066_002:0008b10": "爛陀寺十載求經。方始旋踵言歸還耽摩立",
    "T51n2066_002:0008b11": "底。未至之間遭大劫賊。僅免剚刃之禍。得",
    "T51n2066_002:0008b12": "存朝夕之命。於此升舶過羯荼國。所將梵本",
    "T51n2066_002:0008b13": "三藏五十萬餘頌。唐譯可成千卷。㩲居佛逝",
    "T51n2066_002:0008b14": "矣。",
    "T51n2066_002:0008b15": "晉州善行法師善行師者。晉州人也。少辭桑梓訪道東山。長",
    "T51n2066_002:0008b16": "習律儀寄情明呪。溫恭儉素利物是心。則淨",
    "T51n2066_002:0008b17": "之門人也。隨至室利佛逝有懷中土。既染痼",
    "T51n2066_002:0008b18": "疾返棹而歸。年四十許。",
    "T51n2066_002:0008b19": "襄陽靈運法師靈運師者。襄陽人也。梵名般若提婆。志懷耿",
    "T51n2066_002:0008b20": "介情存出俗。追尋聖跡與僧哲同遊戲南溟",
    "T51n2066_002:0008b21": "達西國。極閑梵語利物存懷。所在至處君王",
    "T51n2066_002:0008b22": "禮敬。遂於那爛陀畫慈氏真容菩提樹像。一",
    "T51n2066_002:0008b23": "同尺量妙簡工人。齎以歸唐廣興佛事。翻",
    "T51n2066_002:0008b24": "譯聖教實有堪能矣。",
    "T51n2066_002:0008b25": "澧州僧哲禪師僧哲禪師者。澧州人也。幼敦高節早託玄門。",
    "T51n2066_002:0008b26": "而解悟之機。實有灌瓶之妙。談論之銳。固當",
    "T51n2066_002:0008b27": "重席之美。沈深律苑控總禪畦。中百兩門久",
    "T51n2066_002:0008b28": "提綱目。莊劉二籍亟盡樞關。思慕聖蹤泛舶",
    "T51n2066_002:0008b29": "西域。既到西土適化隨緣。巡禮略周歸東印",
    "T51n2066_002:0008c01": "度到三摩呾吒國。國王名曷羅社跋乇。其",
    "T51n2066_002:0008c02": "王既深敬三寶為大鄔波索迦。深誠徹信光",
    "T51n2066_002:0008c03": "絕前後。每於日日造拓模泥像十萬軀。讀大",
    "T51n2066_002:0008c04": "般若十萬頌。用鮮華十萬尋親自供養所呈",
    "T51n2066_002:0008c05": "薦設積與人齊。整駕將行觀音先發。旛旗鼓",
    "T51n2066_002:0008c06": "樂漲日彌空。佛像僧徒並居前引。王乃後",
    "T51n2066_002:0008c07": "從。於王城內僧尼有四千許人。皆受王供養。",
    "T51n2066_002:0008c08": "每於晨朝令使入寺合掌房前急行疾問。大",
    "T51n2066_002:0008c09": "王奉問法師等宿夜得安和不。僧答曰。願大",
    "T51n2066_002:0008c10": "王無病長壽國祚安寧。使返報已方論國事。",
    "T51n2066_002:0008c11": "五天所有聰明大德廣慧才人博學十八部經",
    "T51n2066_002:0008c12": "通解五明大論者。並集茲國矣。良以其王仁",
    "T51n2066_002:0008c13": "聲普洎駿骨遐收之所致也。其僧哲住此王",
    "T51n2066_002:0008c14": "寺。尤蒙別禮。存情梵本頗有日新矣。來時不",
    "T51n2066_002:0008c15": "與相見。承聞尚在年可四十許。僧哲弟子玄",
    "T51n2066_002:0008c16": "遊者。高麗國人也。隨師於師子國出家。因住",
    "T51n2066_002:0008c17": "彼矣。",
    "T51n2066_002:0008c18": "右五十人。",
    "T51n2066_002:0008c19": "洛陽智弘律師智弘律師者。洛陽人也。即聘西域大使王玄",
    "T51n2066_002:0008c20": "策之姪也。年纔弱歲早狎冲虛。志蔑輕肥情",
    "T51n2066_002:0008c21": "懷棲遁。遂往少林山飡和服餌。樂誦經典頗",
    "T51n2066_002:0008c22": "工文筆。既而悟朝市之諠譁。尚法門之澄寂。",
    "T51n2066_002:0008c23": "遂背八水而去三吳。捨素禔而擐緇服。事瑳",
    "T51n2066_002:0008c24": "禪師為師稟承思慧而未經多載即髣髴玄",
    "T51n2066_002:0008c25": "關。復往蘄州忍禪師處重修定㶑。而芳根雖",
    "T51n2066_002:0008c26": "植崇條未聳。遂濟湘川跨衡嶺。入桂林而託",
    "T51n2066_002:0008c27": "想。遁幽泉以息心。頗經年載。仗寂禪師為依",
    "T51n2066_002:0008c28": "止。覩山水之秀麗。翫林薄之清虛。揮翰寫",
    "T51n2066_002:0008c29": "衷掣幽泉山。賦申遠遊之懷。既覽三吳之",
    "T51n2066_002:0009a01": "法匠。頗盡芳筵。歷九江之勝友。幾閑妙理。然",
    "T51n2066_002:0009a02": "而宿植善根匪由人獎。出日中府欲觀禮西",
    "T51n2066_002:0009a03": "天。幸遇無行禪師與之同契。至合浦升舶長",
    "T51n2066_002:0009a04": "泛滄溟。風便不通漂居上景。覆向交州住經",
    "T51n2066_002:0009a05": "一夏。既至冬末復往海濱神灣。隨舶南遊到",
    "T51n2066_002:0009a06": "室利佛逝國。自餘經歷具在行禪師傳內。到",
    "T51n2066_002:0009a07": "大覺寺住經二載。瞻仰尊容傾誠勵想。諷誦",
    "T51n2066_002:0009a08": "梵本月故日新。閑聲論能梵書。學律儀習對",
    "T51n2066_002:0009a09": "法。既解俱舍復善因明。於那爛陀寺則披覽",
    "T51n2066_002:0009a10": "大乘。在信者道場。乃專功小教。復就名德重",
    "T51n2066_002:0009a11": "洗律儀。懇懇勤勤無忘寸影。習德光律師所",
    "T51n2066_002:0009a12": "製律經。隨聽隨譯實有功夫。善護浮囊無虧",
    "T51n2066_002:0009a13": "片檢。常坐不臥知足清廉。奉上謙下久而彌",
    "T51n2066_002:0009a14": "敬。至於王城鷲嶺僊苑鹿林祇樹天階菴園",
    "T51n2066_002:0009a15": "山穴。備申翹想東契幽心。每掇衣鉢之餘。",
    "T51n2066_002:0009a16": "常懷供益之念。於那爛陀寺則上飡普設在",
    "T51n2066_002:0009a17": "王舍城中乃器供常住。在中印度近有八年。",
    "T51n2066_002:0009a18": "後向北天羯濕彌羅。擬之鄉國矣。聞與琳",
    "T51n2066_002:0009a19": "公為伴。不知今在何所。然而翻譯之功其人",
    "T51n2066_002:0009a20": "已就矣。",
    "T51n2066_002:0009a21": "荊州無行禪師無行禪師者。荊州江陵人也。梵名般若提婆",
    "T51n2066_002:0009a22": "唐云慧天叶性虛融稟質溫雅。意存仁德志重烟",
    "T51n2066_002:0009a23": "霞。而竹馬之年。投足石渠之署。暨乎弱冠。有",
    "T51n2066_002:0009a24": "懷金馬之門。頗已漁獵百氏流睇三經。州望",
    "T51n2066_002:0009a25": "推奇鄉曲排俊。于時則絢彩霞開。鏡三江而",
    "T51n2066_002:0009a26": "挺秀。芳思泉湧。灌七澤而流津。然宿因感會",
    "T51n2066_002:0009a27": "今果現前。希慕法門有窺玄苑。幸遇五人之",
    "T51n2066_002:0009a28": "度。爰居等界道場。既而創染諦門初霑法",
    "T51n2066_002:0009a29": "侶。事大福田寺慧英法師為鄔波馱耶唐云親教師和",
    "T51n2066_002:0009b01": "上者訛也斯乃吉藏法師之上足。可謂蟬聯碩德。",
    "T51n2066_002:0009b02": "固乃世不乏賢。於是標心般若棲志禪居。屏",
    "T51n2066_002:0009b03": "棄人間往來山水。每因談玄講肆擊闡微言。",
    "T51n2066_002:0009b04": "雖年在後生而望逾先進。及乎受具同壇乃",
    "T51n2066_002:0009b05": "二十餘人。誦戒契心再辰便了。咸稱上首餘",
    "T51n2066_002:0009b06": "莫能加。次隱幽巖誦法華妙典。不盈一月七",
    "T51n2066_002:0009b07": "軸言終。乃歎曰。夫尋筌者意在得魚。求言者",
    "T51n2066_002:0009b08": "本希趣理。宜可訪名匠鏡心神啟定門斷煩",
    "T51n2066_002:0009b09": "惑。遂乃杖錫九江移步三越。遊衡岳處金陵。",
    "T51n2066_002:0009b10": "逸想嵩華長吟少室。濯足八水舉袂三川。求",
    "T51n2066_002:0009b11": "善知識即其志也。或携定門而北上。獵智者",
    "T51n2066_002:0009b12": "禪匠之精微。麾戒巘而東歸。究道宣律師之",
    "T51n2066_002:0009b13": "淳粹。聽新舊經論。討古今儀則。洋洋焉波瀾。",
    "T51n2066_002:0009b14": "萬頃嶷嶷也。崖岸千尋。與智弘為伴。東風汎",
    "T51n2066_002:0009b15": "舶一月到室利佛逝國。國王厚禮特異常倫。",
    "T51n2066_002:0009b16": "布金華散金粟。四事供養。五體呈心。見從大",
    "T51n2066_002:0009b17": "唐天子處來倍加欽上。後乘王舶經十五日",
    "T51n2066_002:0009b18": "達末羅瑜洲。又十五日到羯荼國。至冬末轉",
    "T51n2066_002:0009b19": "舶西行。經三十日到那伽鉢亶那。從此泛",
    "T51n2066_002:0009b20": "海二日到師子洲。觀禮佛牙。從師子州復東",
    "T51n2066_002:0009b21": "北泛舶一月到訶利鷄羅國。此國乃是東天",
    "T51n2066_002:0009b22": "之東界也。即贍部州之地也。停在一年。漸",
    "T51n2066_002:0009b23": "之東印度。恒與智弘相隨。此去那爛陀途有",
    "T51n2066_002:0009b24": "百驛。既停息已便之大覺。蒙國安置入寺",
    "T51n2066_002:0009b25": "俱為主人。西國主人稍難得也。若其得主則",
    "T51n2066_002:0009b26": "眾事皆同如也。為客但食而已。禪師後向那",
    "T51n2066_002:0009b27": "爛陀。聽瑜伽習中觀。研味俱舍探求律典復",
    "T51n2066_002:0009b28": "往羝羅荼寺。去斯兩驛。彼有法匠善解因明。",
    "T51n2066_002:0009b29": "屢在芳筵習陳那法稱之作。莫不漸入玄關",
    "T51n2066_002:0009c01": "頗開幽鍵。每唯杖錫乞食全軀。少欲自居情",
    "T51n2066_002:0009c02": "超物外。曾因閑隙譯出阿笈摩經。述如來涅",
    "T51n2066_002:0009c03": "槃之事。略為三卷。已附歸唐。是一切有部律",
    "T51n2066_002:0009c04": "中所出。論其進不乃與會寧所譯同矣。行禪",
    "T51n2066_002:0009c05": "師既言欲居西國。復道有意神州。疑取北",
    "T51n2066_002:0009c06": "天歸乎故里。淨來日從那爛陀相送。東行六",
    "T51n2066_002:0009c07": "驛各懷生別之恨。俱希重會之心業也。茫茫",
    "T51n2066_002:0009c08": "流泗交袂矣。春秋五十六。又禪師稟性好尚",
    "T51n2066_002:0009c09": "欽禮。每以覺樹初綠。觀洗沐於龍池。竹苑新",
    "T51n2066_002:0009c10": "黃。奉折華於鷲嶺此二時者春中也。皆是大節會。無問遠近。道俗咸觀。洗",
    "T51n2066_002:0009c11": "菩提樹也。又鷲峯山此時有華大如手許。實同金色。人皆折以上呈。當此之時。彌覆山野名春女華也",
    "T51n2066_002:0009c12": "曾於一時與行禪師同遊鷲嶺。瞻奉既訖遐眺",
    "T51n2066_002:0009c13": "鄉關無任殷憂。淨乃聊述所懷云爾　雜言。",
    "T51n2066_002:0009c14": "觀化祇山頂。流睇古王城。萬載池猶潔。千年",
    "T51n2066_002:0009c15": "苑尚清。髣髴影堅路。摧殘廣脇𡺡。七寶仙臺",
    "T51n2066_002:0009c16": "亡舊迹。四彩天華絕雨聲。聲華日以遠。自恨生何",
    "T51n2066_002:0009c17": "晚。既傷火宅眩中門。還嗟寶渚迷長坂。步陟",
    "T51n2066_002:0009c18": "平郊望。心遊七海上。擾擾三界溺邪津。渾渾",
    "T51n2066_002:0009c19": "萬品亡真匠。唯有能仁獨圓悟。廓塵靜浪開",
    "T51n2066_002:0009c20": "玄路。創逢飢命棄身城。更為求人崩意樹施也。",
    "T51n2066_002:0009c21": "持囊畢契戒珠淨戒也。被甲要心忍衣固忍也。三",
    "T51n2066_002:0009c22": "祇不倦陵二車。一足忘勞超九數勤也。定瀲江",
    "T51n2066_002:0009c23": "清沐久結定也。智釰霜凝斬新霧慧也。無邊大劫",
    "T51n2066_002:0009c24": "無不修。六時愍生遵六度。度有流光功德收。",
    "T51n2066_002:0009c25": "金河示滅歸常住。鷄林權唱演功周。聖德佳音",
    "T51n2066_002:0009c26": "傳餘響。龍宮祕典海中探。石室真言山處",
    "T51n2066_002:0009c27": "仰。流教在茲辰。傳芳代有人。沙河雪嶺迷朝",
    "T51n2066_002:0009c28": "徑。巨海鴻崖亂夜津。入萬死。求一生。投針偶",
    "T51n2066_002:0009c29": "穴非同喻。束馬懸車豈等程。不徇今身樂。",
    "T51n2066_002:0010a01": "無祈後代榮。誓捨危軀追勝義。咸希畢契傳",
    "T51n2066_002:0010a02": "燈情。勞歌勿復陳。延眺且周巡。東睇女巒留",
    "T51n2066_002:0010a03": "二迹。西馳鹿苑去三輪。北睨舍城池尚在。南",
    "T51n2066_002:0010a04": "睎尊嶺穴猶存。五峯秀。百池分。粲粲鮮華",
    "T51n2066_002:0010a05": "明四曜。輝輝道樹鏡三春。揚錫指山阿。携步",
    "T51n2066_002:0010a06": "上祇陀。既覩如來疊衣石。復觀天授迸餘",
    "T51n2066_002:0010a07": "峨。佇靈鎮梵嶽。凝思遍生河。金華逸掌儀前奉。芳",
    "T51n2066_002:0010a08": "蓋陵虛殿後過。旋繞經行砌。目想如神契。",
    "T51n2066_002:0010a09": "廻斯少福潤津梁。共會龍華捨塵翳。",
    "T51n2066_002:0010a10": "在西國王舍城懷舊之作一三五七九言。",
    "T51n2066_002:0010a11": "遊愁赤縣遠丹思抽。鷲嶺寒風駛。龍河激水",
    "T51n2066_002:0010a12": "流。既喜朝聞日復日。不覺頹年秋更秋。已畢",
    "T51n2066_002:0010a13": "祇山本願誠難遇終望。持經振錫往神州。",
    "T51n2066_002:0010a14": "荊州法振禪師法振禪師者。荊州人也。景行高尚唯福是修。",
    "T51n2066_002:0010a15": "濯足禪波棲心戒海。法侶欽肅為導為歸。諷",
    "T51n2066_002:0010a16": "誦律經居山居水。而思禮聖迹有意西遄。遂",
    "T51n2066_002:0010a17": "共同州僧乘悟禪師梁州乘如律師。學窮內",
    "T51n2066_002:0010a18": "外智思鈎深。其德不孤結契由踐。於是携",
    "T51n2066_002:0010a19": "二友出三江。整帆上景之前。鼓浪訶陵之北。",
    "T51n2066_002:0010a20": "巡歷諸島漸至羯荼。未久之間法振遇疾而",
    "T51n2066_002:0010a21": "殞。年可三十五六。既而一人斯委彼二情疑。",
    "T51n2066_002:0010a22": "遂附舶東歸。有望交阯。覆至瞻波即林邑國也乘",
    "T51n2066_002:0010a23": "悟又卒。瞻波人至傳說如此。而未的委。獨有",
    "T51n2066_002:0010a24": "乘如言歸故里。雖不結實仍嘉令秀爾。獨何",
    "T51n2066_002:0010a25": "為三無一就。",
    "T51n2066_002:0010a26": "澧州大津法師大津師者。澧州人也。幼染法門長敦節儉。",
    "T51n2066_002:0010a27": "有懷省欲以乞食為務。希禮聖跡啟望王城。",
    "T51n2066_002:0010a28": "每歎曰。釋迦悲父既其不遇。天宮慈氏宜勗",
    "T51n2066_002:0010a29": "我心。自非覩覺樹之真容謁祥河之勝躅。豈",
    "T51n2066_002:0010b01": "能收情六境。致想三祇者哉。遂以永淳二年",
    "T51n2066_002:0010b02": "振錫南海。爰初結旅頗有多人。及其角立唯",
    "T51n2066_002:0010b03": "斯一進。乃齎經像與唐使相逐。汎舶月餘達",
    "T51n2066_002:0010b04": "尸利佛逝洲。停斯多載。解崑崙語頗習梵書",
    "T51n2066_002:0010b05": "潔行齊心更受圓具。淨於此見。遂遣歸唐望",
    "T51n2066_002:0010b06": "請天恩。於西方造寺。既覩利益之弘廣。乃輕",
    "T51n2066_002:0010b07": "命而復滄溟。遂以天授二年五月十五日附",
    "T51n2066_002:0010b08": "舶而向長安矣。今附新譯雜經論十卷。南海",
    "T51n2066_002:0010b09": "寄歸內法傳四卷。西域求法高僧兩卷。",
    "T51n2066_002:0010b10": "讚曰。嘉爾幼年。慕法情堅。既虔誠於東夏。",
    "T51n2066_002:0010b11": "復請益於西天。重指神州。為物淹流傳十法",
    "T51n2066_002:0010b12": "之弘法。竟千秋而不秋。",
    "T51n2066_002:0010b13": "右總五十六人。",
    "T51n2066_002:0010b14": "又重歸南海傳有師資四人又重歸南海傳有師資四人",
    "T51n2066_002:0010b15": "苾芻貞固律師苾芻貞固律師者。梵名娑羅笈多譯為貞固即鄭地",
    "T51n2066_002:0010b16": "滎川人也。俗姓孟。粵以驅烏之歲。早蘊慈",
    "T51n2066_002:0010b17": "門。總角之秋。棲心慧苑。年甫十四遂丁荼蓼。",
    "T51n2066_002:0010b18": "眷流俗之難保。知法門之可尚。爰興正念企",
    "T51n2066_002:0010b19": "步勝場。遂於氾水等慈寺遠法師處。申侍席",
    "T51n2066_002:0010b20": "之業。意存教網便誦大經。經三兩歲師遂淪",
    "T51n2066_002:0010b21": "化。後往相州林慮諸寺尋師訪道。欲致想禪",
    "T51n2066_002:0010b22": "扃。自念教檢未窺難辯真偽。即往東魏聽覽",
    "T51n2066_002:0010b23": "唯識。復往安州大猷禪師處習學方等。數旬",
    "T51n2066_002:0010b24": "未隔即妙相現前。復往荊州歷諸山寺。求善",
    "T51n2066_002:0010b25": "知識希覓未聞。復往襄州遇善導禪師受彌",
    "T51n2066_002:0010b26": "陀勝行。當爾之時。交望棄索訶之穢土。即欲",
    "T51n2066_002:0010b27": "趣安養之芳林。覆思獨善傷大士行。唯識所",
    "T51n2066_002:0010b28": "變何非淨方。遂往峴山恢覺寺澄禪師處。創",
    "T51n2066_002:0010b29": "蒙半字之訓漸通完器之言。禪師則沈研律",
    "T51n2066_002:0010c01": "典。荷世尊五德之重寄。𨏦轢經論。當末代四",
    "T51n2066_002:0010c02": "依之住持。定㶑波深。濯八解而流派。慧峯",
    "T51n2066_002:0010c03": "岳峻。聳六度而疏巖。五塵無雜。九惱非驚。",
    "T51n2066_002:0010c04": "外跨四流內澄三定。法俗欽望推為導首。特",
    "T51n2066_002:0010c05": "蒙綸旨召入神都。在魏國東寺。居多聞之數。",
    "T51n2066_002:0010c06": "固師年餘二十。即於禪師足下而進圓具。纔",
    "T51n2066_002:0010c07": "經一載總涉律綱。覆向安州秀律師處三載。",
    "T51n2066_002:0010c08": "端心讀宣律師文抄。可謂問絕鄔波離。貫五",
    "T51n2066_002:0010c09": "篇之表裏。受諧毘舍女。洞七聚之幽關。律云。",
    "T51n2066_002:0010c10": "五歲得遊方。未至歲而早契。十年離依止。不",
    "T51n2066_002:0010c11": "屆年而預合。其秀律師即蜀郡興律師之上",
    "T51n2066_002:0010c12": "足。既進圓具仍居蜀川。於和尚處學律四",
    "T51n2066_002:0010c13": "載。後往長安宣律師處。為依止之客。投心",
    "T51n2066_002:0010c14": "乳器。若飲鵝之善識精麁。竭智水瓶。等歡喜",
    "T51n2066_002:0010c15": "之妙持先後經十六年不離函丈。研窮諸部",
    "T51n2066_002:0010c16": "淘鍊數家。將首律師疏以為宗本。然後去",
    "T51n2066_002:0010c17": "三陽之八水。復向黃州報所生地。次往安",
    "T51n2066_002:0010c18": "州大興律教。諸王刺史咸共遵承。故律云若",
    "T51n2066_002:0010c19": "有律師處與我身不殊。居十力寺。年七十餘。",
    "T51n2066_002:0010c20": "方始寂化。戒行清素耳目詳知。嗟乎代有其",
    "T51n2066_002:0010c21": "人棟梁佛日。蟬聯靡絕繼踵相承。實謂漢",
    "T51n2066_002:0010c22": "珠荊玉。雖別川而俱媚。桂枝蘭葉。縱異節",
    "T51n2066_002:0010c23": "而同芳。固師既得律典斯通。更披經論。又復",
    "T51n2066_002:0010c24": "誦法華維摩向一千遍。心心常續念念恒持。",
    "T51n2066_002:0010c25": "三業相驅四儀無廢。覆往襄州在和上處。",
    "T51n2066_002:0010c26": "重聽蘇呾羅披尋對法藏。頗通蘊處薄撿衣",
    "T51n2066_002:0010c27": "珠。化城是息終期寶渚。遂乃濯足襄水顧步",
    "T51n2066_002:0010c28": "廬山。仰上德之清塵。住東林而散志。有意欲",
    "T51n2066_002:0010c29": "向師子洲頂禮佛牙觀諸聖迹。以垂拱之歲",
    "T51n2066_002:0011a01": "移錫桂林適化遊方。漸之清遠峽谷。同緣赴",
    "T51n2066_002:0011a02": "感。後屆番禺廣府。法徒請開律典。時屬大唐",
    "T51n2066_002:0011a03": "聖主天下普置三師。欲令佛日再明法舟長",
    "T51n2066_002:0011a04": "汎。既而威儀者律也。固亦眾所欽情。三藏",
    "T51n2066_002:0011a05": "道場講毘奈耶教。經乎九夏。爰竟七篇。善教",
    "T51n2066_002:0011a06": "法徒汎誘時俗。于時制旨寺恭闍梨。每於講",
    "T51n2066_002:0011a07": "席親自提獎。可謂恂恂善誘弘濟忘倦。闍梨",
    "T51n2066_002:0011a08": "則童真出家高行貞節。年餘七十。而恒敬五",
    "T51n2066_002:0011a09": "篇。有福之人可逢上智。實乃禪池淼漫引法",
    "T51n2066_002:0011a10": "海而通波。思嶺崔嵬聳慧嶽而騰峭。深明",
    "T51n2066_002:0011a11": "幻本巧悟心源。雖閑諸法體空。而利物之用",
    "T51n2066_002:0011a12": "盛集構有為之福業。作無上之津梁。而屢寫",
    "T51n2066_002:0011a13": "藏經常營眾食。實亦眾所知識應物感生。",
    "T51n2066_002:0011a14": "勸悟諸人共敦律教。固師既法侶言散還向",
    "T51n2066_002:0011a15": "峽山。冀託松林之下。用畢幽棲之志。蒙謙寺",
    "T51n2066_002:0011a16": "主等特見賓迎寺主。乃道冠生知體含仁恕。",
    "T51n2066_002:0011a17": "供承四海靡倦三朝。屈己申他卑辭是務。固",
    "T51n2066_002:0011a18": "師意欲息想山門。有懷營構傾廊通直道脫",
    "T51n2066_002:0011a19": "階正邪基。曲制山池。希流八解之清潤。傍",
    "T51n2066_002:0011a20": "開壇界。冀闡七聚之芳規。復欲於戒壇後面",
    "T51n2066_002:0011a21": "造一禪龕立方等道場修法華三昧。功雖未",
    "T51n2066_002:0011a22": "就而情已決然。布薩軌儀已紹綱目。又每歎",
    "T51n2066_002:0011a23": "曰。前不遭釋父。後未遇慈尊。末代時中如何",
    "T51n2066_002:0011a24": "起行。既沈吟於空有之際。復躑躅於多師之",
    "T51n2066_002:0011a25": "門矣。淨於佛逝江口升舶附書憑信廣州。見",
    "T51n2066_002:0011a26": "求墨紙抄寫梵經。并雇手直。于時商人風便",
    "T51n2066_002:0011a27": "舉帆高張。遂被載來求住無路。是知業能裝",
    "T51n2066_002:0011a28": "飾非人所圖。遂以永昌元年七月二十日達",
    "T51n2066_002:0011a29": "于廣府。與諸法俗重得相見。于時在制旨寺",
    "T51n2066_002:0011b01": "處眾嗟曰。本行西國有望流通。迴住海南經",
    "T51n2066_002:0011b02": "本尚闕。所將三藏五十餘萬頌。並在佛逝",
    "T51n2066_002:0011b03": "終須覆往。既而年餘五十。重越滄波。隙駟",
    "T51n2066_002:0011b04": "不留身城難保。朝露溘至何所囑焉。經典既",
    "T51n2066_002:0011b05": "是要門。誰能共往收取。隨譯隨受須得其人。",
    "T51n2066_002:0011b06": "眾僉告曰。去斯不遠有僧貞固。久探律教早",
    "T51n2066_002:0011b07": "蘊精誠。儻得其人斯為善伴。亦既纔聞此告",
    "T51n2066_002:0011b08": "髣髴雅合求心。於是裁封山扃薄陳行李。固",
    "T51n2066_002:0011b09": "乃啟封暫觀。即有同行之念。譬乎聊城一發",
    "T51n2066_002:0011b10": "下三將之雄心。雪山小偈牽大隱之深志。遂",
    "T51n2066_002:0011b11": "乃喜辭幽㵎歡去松林。攘臂石門之前。褰",
    "T51n2066_002:0011b12": "衣制旨之內。始傾一蓋合襟情於撫塵。既投",
    "T51n2066_002:0011b13": "五體。契虛懷於曩日。雖則平生未面而實冥",
    "T51n2066_002:0011b14": "符宿心。共在良宵頗論行事。固乃答曰。道欲",
    "T51n2066_002:0011b15": "合不介而自親。時將至求抑而不可。謹即共",
    "T51n2066_002:0011b16": "弘三藏助燭千燈者歟。於是重往峽山。與謙",
    "T51n2066_002:0011b17": "寺主等言別。寺主乃照機而作。曾不留連。見",
    "T51n2066_002:0011b18": "述所懷咸助隨喜。己闕無念他濟是心。並為",
    "T51n2066_002:0011b19": "資裝令無少乏。及廣府法俗悉贈資糧。即以",
    "T51n2066_002:0011b20": "其年十一月一日附商舶去番禺。望占波而",
    "T51n2066_002:0011b21": "陵帆。指佛逝以長驅。作含生之梯橙。為欲",
    "T51n2066_002:0011b22": "海之舟艫。慶有懷於從志。庶無廢於長途。",
    "T51n2066_002:0011b23": "固師年四十矣。讚曰。",
    "T51n2066_002:0011b24": "智者植業。稟自先因。童年潔想。唯福是親。情",
    "T51n2066_002:0011b25": "求勝己。意仗明仁。非馨香於事利。固寶愛",
    "T51n2066_002:0011b26": "於賢珍其一受持妙典。貞明固意。大善敦心。小",
    "T51n2066_002:0011b27": "瑕興畏。有懷脫屣。無望榮貴。若住𤚐之毛尾",
    "T51n2066_002:0011b28": "弗虧。等遊蜂之色香靡費其二孤辭滎澤。隻",
    "T51n2066_002:0011b29": "步漢陰哲人務本。律教是尋。既知綱領。更進",
    "T51n2066_002:0011c01": "幽深。致遠懷於覺樹。遂仗藜於桂林其三怡",
    "T51n2066_002:0011c02": "神峽谷。匠物廣川。既而追舊聞於東夏。復欲",
    "T51n2066_002:0011c03": "請新教以南遄。希揚布於未布。冀流傳於",
    "T51n2066_002:0011c04": "未傳。慶斯人之壯志。能為物而身捐其四為我",
    "T51n2066_002:0011c05": "良伴。共屆金洲。能堅梵行。善友之由。船車",
    "T51n2066_002:0011c06": "遞濟。手足相求。儻得契傳燈之一望。亦是不",
    "T51n2066_002:0011c07": "慚生於百秋其五既至佛逝宿心是契。得聽未",
    "T51n2066_002:0011c08": "聞之法。還觀不覩之例。隨譯隨受。詳檢通滯。",
    "T51n2066_002:0011c09": "新見新知。巧明開制。博識多智。每勵朝聞之",
    "T51n2066_002:0011c10": "心。恭儉勤懷。無憂夕死之計。恐眾多而事撓。",
    "T51n2066_002:0011c11": "且逐靜而兼濟。縱一焰之隨風。庶十登而罔",
    "T51n2066_002:0011c12": "翳其六。孟懷業又貞固弟子一人。俗姓孟。名懷業。梵號",
    "T51n2066_002:0011c13": "僧伽提婆。祖父本是北人。因官遂居嶺外。家",
    "T51n2066_002:0011c14": "屬權停廣府。慕法遣奉師門。雖可年在弱冠。",
    "T51n2066_002:0011c15": "而實志逾強。仕見師主。懷弘法之念。即有",
    "T51n2066_002:0011c16": "隨行之心。割愛抽悲。投命溟渤。至佛逝國。解",
    "T51n2066_002:0011c17": "骨崙語。頗學梵書。誦俱舍論偈。雖事憑於一",
    "T51n2066_002:0011c18": "獵。冀有望於千途。儻策勤於熟思。希比迹",
    "T51n2066_002:0011c19": "於生芻。且為侍者現供翻譯。年十七耳。",
    "T51n2066_002:0011c20": "苾芻道宏苾芻道宏者。梵名佛陀提婆唐云覺天汴州雍丘",
    "T51n2066_002:0011c21": "人也。俗姓靳。其父早因商侶移步南遊。遠歷",
    "T51n2066_002:0011c22": "三江遐登五嶺。遂過韶部後屆峽山。覩巖谷",
    "T51n2066_002:0011c23": "之清虛。翫川源之澄寂。逢善知識披緇釋素。",
    "T51n2066_002:0011c24": "于時道宏其年尚小。任業風而萍轉。隨父師",
    "T51n2066_002:0011c25": "而遊涉。入桂林以翹想。步幽泉而疊息。父名",
    "T51n2066_002:0011c26": "大感禪師。遂於寂禪師處學祕心關。頗經年",
    "T51n2066_002:0011c27": "載薄知要義。還之峽谷。道宏隨父亦復出家。",
    "T51n2066_002:0011c28": "年滿二十此焉進具。往來廣府出入山門。雖",
    "T51n2066_002:0011c29": "可年望未高。而頗懷節概。既聞淨至走赴莊",
    "T51n2066_002:0012a01": "嚴。詢訪所居云停制旨。一申禮事。即有契於",
    "T51n2066_002:0012a02": "行心。再想生津。實無論於性命。聞說滔天之",
    "T51n2066_002:0012a03": "浪。蔑若小池。觀橫海之鯨。意同鰌鱓。尋即",
    "T51n2066_002:0012a04": "重之清遠言別山庭。與貞固師同歸府下。於",
    "T51n2066_002:0012a05": "是乎畢志南海共赴金洲。擬寫三藏德被千",
    "T51n2066_002:0012a06": "秋。識悟聰敏叶性溫柔。頗功草隷復翫莊",
    "T51n2066_002:0012a07": "周。體齊物之篇虛誕。知指馬之說悠悠。不",
    "T51n2066_002:0012a08": "憑河而徒涉。能臨懼而善籌。雖功未廁於移",
    "T51n2066_002:0012a09": "照。終有慶於英猷。英猷何陳求法輕身。不計",
    "T51n2066_002:0012a10": "樂而為樂。不將親而作親。欲希等生靈於己",
    "T51n2066_002:0012a11": "體。豈若󰁨芻狗而行仁。既至佛逝敦心律藏。",
    "T51n2066_002:0012a12": "隨譯隨寫傳燈是望。重瑩戒珠極所欽尚。求",
    "T51n2066_002:0012a13": "寂滅之圓成。棄迷津之重障。畢我大業由斯",
    "T51n2066_002:0012a14": "小匠。慶爾拔擢於有流。庶福資於無量。年二",
    "T51n2066_002:0012a15": "十二矣。",
    "T51n2066_002:0012a16": "苾芻法朗苾芻法朗者。梵名達摩提婆唐云法天襄州襄",
    "T51n2066_002:0012a17": "陽人也。住靈集寺。俗姓安實。乃家傳禮義門",
    "T51n2066_002:0012a18": "襲冠纓。童年出家欽修是務。遂離桑梓遊涉",
    "T51n2066_002:0012a19": "嶺南。淨至番禺報知行李。雖復學悟非遠而",
    "T51n2066_002:0012a20": "實希尚情深。意喜相隨同越滄海。未經一",
    "T51n2066_002:0012a21": "月屆乎佛逝。亦既至此業行是修。曉夜端心。",
    "T51n2066_002:0012a22": "習因明之祕冊。晨昏勵想。聽俱舍之幽宗。",
    "T51n2066_002:0012a23": "既而一簣已傾。庶罔隤於九仞。三藏虔念。擬",
    "T51n2066_002:0012a24": "剋成乎五篇。弗憚劬勞性有聰識。復能志託",
    "T51n2066_002:0012a25": "弘益抄寫忘疲。乞食自濟但有三衣。袒膊塗",
    "T51n2066_002:0012a26": "跣遵修上儀。雖未成於角立。終有慕於囊",
    "T51n2066_002:0012a27": "錐。凡百徒侶咸希自樂。爾獨標心利生是恪。",
    "T51n2066_002:0012a28": "恪勤何始專思至理。若能弘廣願於悲生。冀",
    "T51n2066_002:0012a29": "大明於慈氏。年二十四矣。",
    "T51n2066_002:0012b01": "其僧貞固等四人。既而附舶俱至佛逝。學經",
    "T51n2066_002:0012b02": "三載梵漢漸通。法朗須往訶陵國。在彼經夏",
    "T51n2066_002:0012b03": "遇疾而卒。懷業戀居佛逝不返番禺。唯有貞",
    "T51n2066_002:0012b04": "固道宏相隨。俱還廣府。各並淹留且住更待",
    "T51n2066_002:0012b05": "後追。貞固遂於三藏道場敷揚律教。未終三",
    "T51n2066_002:0012b06": "載染患身亡。道宏獨在嶺南。爾來逈絕消息。",
    "T51n2066_002:0012b07": "雖每顧問音信不通。嗟乎四子俱汎滄波。",
    "T51n2066_002:0012b08": "竭力盡誠思然法炬。誰知業有長短各阻去",
    "T51n2066_002:0012b09": "留。每一念來傷歎無及。是知麟喻難就危命",
    "T51n2066_002:0012b10": "易虧。所有福田共相資濟。龍華初會俱出塵",
    "T51n2066_002:0012b11": "勞耳。",
    "T51n2066_002:0012b12": "大唐西域求法高僧傳卷下"
}