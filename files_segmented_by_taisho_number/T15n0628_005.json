{
    "T15n0628_005:0442c04": "佛說未曾有正法經卷第五",
    "T15n0628_005:0442c06": "西天譯經三藏朝奉大夫試鴻臚卿",
    "T15n0628_005:0442c07": "傳教大師臣法天奉　詔譯",
    "T15n0628_005:0442c08": "「復次，大王！希有之法甚深難解，即一切法寂",
    "T15n0628_005:0442c09": "滅之相，非取、非捨，非聚、非散，從因緣生，無有",
    "T15n0628_005:0442c10": "主宰。以緣生故，非自、非他。諸法無自性，自性",
    "T15n0628_005:0442c11": "空故，即無所得。由無所得故，一切法寂靜。寂",
    "T15n0628_005:0442c12": "靜相者是真實相。大王！當起正信心，應如是",
    "T15n0628_005:0442c13": "修學、如是觀察。如是學者，離一切相，非有所",
    "T15n0628_005:0442c14": "學、非無所學，無得、無失。如是了知是正解脫，",
    "T15n0628_005:0442c15": "解脫相者即諸法也。諸法性空是真實義，即",
    "T15n0628_005:0442c16": "無所著、無所限礙，是名最上希有之法。",
    "T15n0628_005:0442c17": "「復次，大王當知：眼根非染、非淨。何以故？眼根",
    "T15n0628_005:0442c18": "自性本真實故；耳、鼻、舌、身、意根亦非染、非",
    "T15n0628_005:0442c19": "淨，而彼自性本真實故。大王！色非染、非淨；受、",
    "T15n0628_005:0442c20": "想、行、識亦非染、非淨。何以故？蘊之自性本真",
    "T15n0628_005:0442c21": "實故。乃至一切法亦復如是，非染、非淨，自性",
    "T15n0628_005:0442c22": "真實故。「大王當知：心無形相，非眼所觀。心無",
    "T15n0628_005:0442c23": "所住，內、外、中間俱不可得。何以故？心之自性",
    "T15n0628_005:0442c24": "非染、非淨，無所增減、無所動轉。是故，大王！當",
    "T15n0628_005:0442c25": "如實觀，勿生疑惑，住真實法。此心真實故，諸",
    "T15n0628_005:0442c26": "法亦如是。「大王！譬如虛空，離諸色相，亦無動",
    "T15n0628_005:0442c27": "轉。若有人言：『我能以彼煙、雲、塵、霧染於虛空。』",
    "T15n0628_005:0442c28": "斯為信不？」王言：「不也。虛空無相，非所染故。」菩",
    "T15n0628_005:0442c29": "薩曰：「心亦如是，本來清淨，不受諸垢；乃至",
    "T15n0628_005:0443a01": "一切法自性無染亦復如是。",
    "T15n0628_005:0443a02": "「復次，大王！一切法與法界非即、非離，本性平",
    "T15n0628_005:0443a03": "等，無有差別。若了是者，即於諸法無所罣礙、",
    "T15n0628_005:0443a04": "亦無增減。」妙吉祥菩薩說是法時，摩伽陀王",
    "T15n0628_005:0443a05": "悟法性空，生大歡喜，即時獲得無生法忍，發",
    "T15n0628_005:0443a06": "希有心，合掌恭敬白妙吉祥菩薩言：「菩薩大",
    "T15n0628_005:0443a07": "慈善巧方便，如所說法甚為希有，微妙深遠",
    "T15n0628_005:0443a08": "昔所未聞。我於今日斷諸疑惑，心得開曉。」妙",
    "T15n0628_005:0443a09": "吉祥菩薩曰：「大王！莫作是言：『疑惑得除。』作是",
    "T15n0628_005:0443a10": "言者，未斷諸相，有相於心，是大疑惑。大王當",
    "T15n0628_005:0443a11": "知：諸法寂滅，無說、無示，無聞、無得，豈有疑惑",
    "T15n0628_005:0443a12": "而可除耶？」王言：「菩薩！若如是者，貪、瞋、癡等一",
    "T15n0628_005:0443a13": "切煩惱應不礙心耶？」菩薩曰：「大王！我先所說：",
    "T15n0628_005:0443a14": "『虛空本淨，非所染故。』其義如是。大王！心本清",
    "T15n0628_005:0443a15": "淨，煩惱性空，二俱無得，何所礙耶？是故，不應",
    "T15n0628_005:0443a16": "以罪垢相而生於心。大王當知：過去心不可",
    "T15n0628_005:0443a17": "得、未來心不可得、現在心不可得；乃至一",
    "T15n0628_005:0443a18": "切法亦復如是，於三世中無來、無去，無住、無",
    "T15n0628_005:0443a19": "著，無所入、無所歸，離諸妄想，非知見所及。離",
    "T15n0628_005:0443a20": "知見法者，佛所說也。是故，智者應如是觀、如",
    "T15n0628_005:0443a21": "是解了。」是時大王白妙吉祥菩薩言：「如菩薩",
    "T15n0628_005:0443a22": "所說，我今解了心之自性、諸法自性本來清",
    "T15n0628_005:0443a23": "淨，非障所染，亦非有相可得。是故，我今於菩",
    "T15n0628_005:0443a24": "薩前得不壞信。」菩薩言：「大王！若如是者，是即",
    "T15n0628_005:0443a25": "解脫，離諸過失。」",
    "T15n0628_005:0443a26": "爾時，摩伽陀王聞妙吉祥菩薩宣說妙法心",
    "T15n0628_005:0443a27": "大歡喜，即從座起，持上妙細[疊*毛]——價直百千——詣",
    "T15n0628_005:0443a28": "妙吉祥菩薩所而奉上之，欲以其[疊*毛]被菩薩",
    "T15n0628_005:0443a29": "身。是時菩薩於剎那間隱身不現，但聞空中",
    "T15n0628_005:0443b01": "聲曰：「大王！有所見相非我所受。如我受者，不",
    "T15n0628_005:0443b02": "見自身、不見他身，無能施、無所施；乃至一切",
    "T15n0628_005:0443b03": "法亦復如是，無所見相，離取著心。大王！其所",
    "T15n0628_005:0443b04": "施[疊*毛]，若有能見身者當可施之。」時有菩薩名",
    "T15n0628_005:0443b05": "曰智幢，其王即時復持其[疊*毛]而以奉施。彼菩",
    "T15n0628_005:0443b06": "薩曰：「大王！有所見相非我所受。如我受者，不",
    "T15n0628_005:0443b07": "著異生及異生法、不住有學及有學法、不證",
    "T15n0628_005:0443b08": "無學及無學法、不趣緣覺及緣覺法、亦不求",
    "T15n0628_005:0443b09": "諸佛、如來解脫涅盤而為果證。如是，於一切",
    "T15n0628_005:0443b10": "法無所著相，能施、所施二種清淨，無利、無得。",
    "T15n0628_005:0443b11": "如是施者而可受之。」是時大王欲以其[疊*毛]被",
    "T15n0628_005:0443b12": "菩薩身，菩薩即時隱身不現，但聞空中聲曰：",
    "T15n0628_005:0443b13": "「若有能見身者當可施之。」是時復有菩薩名善",
    "T15n0628_005:0443b14": "寂解脫，其王即時持[疊*毛]奉施。彼菩薩曰：「大王！",
    "T15n0628_005:0443b15": "有所見相非我所受。如我受者，不起我見及",
    "T15n0628_005:0443b16": "我所見，非即煩惱、非離煩惱，非住定心、非起",
    "T15n0628_005:0443b17": "散亂，非智、非愚，離諸取捨。如是施者而可受",
    "T15n0628_005:0443b18": "之。」是時大王欲以其[疊*毛]被菩薩身，菩薩即時",
    "T15n0628_005:0443b19": "隱身不現，但聞空中聲曰：「若有能見身者當",
    "T15n0628_005:0443b20": "可施之。」復有菩薩名最勝作意，其王即時持",
    "T15n0628_005:0443b21": "[疊*毛]奉施。彼菩薩曰：「大王！有所見相非我所受。",
    "T15n0628_005:0443b22": "如我受者，不起諸相，不行身業、不發語業、不",
    "T15n0628_005:0443b23": "起意業，不著蘊處界法。了一切法皆不可得，",
    "T15n0628_005:0443b24": "非智所知、非言所及，無所依止，湛若虛空。如",
    "T15n0628_005:0443b25": "是施者而可受之。」是時大王欲以其[疊*毛]被菩",
    "T15n0628_005:0443b26": "薩身，菩薩即時隱身不現，但聞聲曰：「若有能",
    "T15n0628_005:0443b27": "見身者當可施之。」復有菩薩名曰上意，其王",
    "T15n0628_005:0443b28": "即時持[疊*毛]奉施。彼菩薩曰：「大王！有所見相非",
    "T15n0628_005:0443b29": "我所受。如我受者，不起取相、希求之心。若言",
    "T15n0628_005:0443c01": "發於阿耨多羅三藐三菩提心者，是為取相、",
    "T15n0628_005:0443c02": "有所希求。何以故？離有相心即菩薩摩訶薩",
    "T15n0628_005:0443c03": "心，此心平等故，菩提心亦平等。此菩提心即",
    "T15n0628_005:0443c04": "一切如來心，由是平等故，諸法皆平等，無二、",
    "T15n0628_005:0443c05": "無差別，無取、亦無捨。離取捨故，我相不生；我",
    "T15n0628_005:0443c06": "相滅已，無所希求。如是施者而可受之。」是時",
    "T15n0628_005:0443c07": "大王欲以其[疊*毛]被菩薩身，菩薩即時隱身不",
    "T15n0628_005:0443c08": "現，但聞聲曰：「若有能見身者當可施之。」復有",
    "T15n0628_005:0443c09": "菩薩名三昧開華，其王即時持[疊*毛]奉施。彼菩",
    "T15n0628_005:0443c10": "薩曰：「大王！有所見相非我所受。如我受者，於",
    "T15n0628_005:0443c11": "一切三摩地門證而無相、無所分別，了一切",
    "T15n0628_005:0443c12": "法自性無動——即三摩地。如是施者當可受之。」",
    "T15n0628_005:0443c13": "是時大王欲以其[疊*毛]被菩薩身，菩薩即時隱",
    "T15n0628_005:0443c14": "身不現。但聞聲曰：「若有能見身者當可施之。」",
    "T15n0628_005:0443c15": "復有菩薩名成就意，其王即時持[疊*毛]奉施。彼",
    "T15n0628_005:0443c16": "菩薩曰：「大王！有所見相非我所受。如我受者，",
    "T15n0628_005:0443c17": "了一切語言、文字自性本空，無所著相。夫欲",
    "T15n0628_005:0443c18": "起心求諸法者，墮有相中不名成就。若於一",
    "T15n0628_005:0443c19": "切法解無所得，即一切義成就、一切皆如意。",
    "T15n0628_005:0443c20": "如是施者而可受之。」是時大王欲以其[疊*毛]被",
    "T15n0628_005:0443c21": "菩薩身，菩薩即時隱身不現，但聞聲曰：「若有",
    "T15n0628_005:0443c22": "能見身者當可施之。」復有菩薩名三輪清淨，",
    "T15n0628_005:0443c23": "其王即時持[疊*毛]奉施。彼菩薩曰：「大王！有所見",
    "T15n0628_005:0443c24": "相非我所受。如我受者，無彼能施、無此能受，",
    "T15n0628_005:0443c25": "受者無所得、施者無果報，我尚非有、我所亦",
    "T15n0628_005:0443c26": "空。如是施者而可受之。」王即持[疊*毛]欲被其身，",
    "T15n0628_005:0443c27": "時彼菩薩隱身不現，但聞聲曰：「若有能見身",
    "T15n0628_005:0443c28": "者當可施之。」復有菩薩名曰法化，其王即時",
    "T15n0628_005:0443c29": "持[疊*毛]奉施。彼菩薩曰：「大王！有所見相非我所",
    "T15n0628_005:0444a01": "受。如我受者，不以聲聞、緣覺涅盤而為果證、",
    "T15n0628_005:0444a02": "亦不以大般涅盤而為果證，不離輪迴法、不",
    "T15n0628_005:0444a03": "求涅盤法。何以故？生死、涅盤，二俱平等。如是",
    "T15n0628_005:0444a04": "施者當可受之。」王即持[疊*毛]欲被其身，時彼菩",
    "T15n0628_005:0444a05": "薩隱身不現，但聞聲曰：「若有能見身者當可",
    "T15n0628_005:0444a06": "施之。」是時大王以所施[疊*毛]奉如是等諸大菩",
    "T15n0628_005:0444a07": "薩，各各隱身，皆不納受。",
    "T15n0628_005:0444a08": "爾時，大王即持其[疊*毛]詣於尊者大迦葉所，作",
    "T15n0628_005:0444a09": "如是言：「尊者迦葉於聲聞中耆年有德，佛所",
    "T15n0628_005:0444a10": "稱讚頭陀第一，願受我此上妙細[疊*毛]，滿我施",
    "T15n0628_005:0444a11": "心。」迦葉答曰：「大王！有所見相非我所受。如",
    "T15n0628_005:0444a12": "我受者，不斷貪、瞋、癡，無所染著；乃至無明、有",
    "T15n0628_005:0444a13": "愛而悉不斷，亦不與俱。無見苦、斷集、證滅、修",
    "T15n0628_005:0444a14": "道，不見佛、不聞法、不入眾數，非盡智、無生智",
    "T15n0628_005:0444a15": "可得、可證，無施者、無受者，無大果、無小果，無",
    "T15n0628_005:0444a16": "輪迴可厭、無涅盤可證。諸法清淨，離一切相。",
    "T15n0628_005:0444a17": "如是施者而可受之。」王即持[疊*毛]欲被其身，迦",
    "T15n0628_005:0444a18": "葉亦復隱身不現，但聞聲曰：「若有能見身者",
    "T15n0628_005:0444a19": "當可施之。」如是，大王於五百大聲聞所持[疊*毛]",
    "T15n0628_005:0444a20": "奉施，亦各不受，隱身不現。",
    "T15n0628_005:0444a21": "爾時，大王即作是念：「今此菩薩、聲聞皆不受",
    "T15n0628_005:0444a22": "我所施之[疊*毛]，我今持往後宮施其夫人及諸",
    "T15n0628_005:0444a23": "眷屬，彼應當受。」作是念已，持[疊*毛]入宮而欲施",
    "T15n0628_005:0444a24": "之。是時大王不見夫人，復思施彼宮嬪、眷屬，",
    "T15n0628_005:0444a25": "亦復不見。如是，漸次觀察所有宮城、殿宇皆",
    "T15n0628_005:0444a26": "悉不現，同彼虛空。是時大王復作是念：「今此",
    "T15n0628_005:0444a27": "上妙細[疊*毛]無復所施。」作是念已，欲持此[疊*毛]自",
    "T15n0628_005:0444a28": "被於身。其王即時亦自不見其身，但聞空中",
    "T15n0628_005:0444a29": "聲曰：「若有能見身者當可施之。大王！當自觀",
    "T15n0628_005:0444b01": "身色相今何所在？如自觀身不見其相，觀他",
    "T15n0628_005:0444b02": "亦然，自、他之相俱不可得。若如是見者即見",
    "T15n0628_005:0444b03": "真實法，真實法者離一切見，以離諸見故即",
    "T15n0628_005:0444b04": "住平等法。」是時大王聞空中聲已，離有相心，",
    "T15n0628_005:0444b05": "斷疑惑想，如從睡覺而得醒寤。即時宮城、殿",
    "T15n0628_005:0444b06": "宇、后妃、眷屬，見其色相還復如故，即詣菩薩",
    "T15n0628_005:0444b07": "大眾之所，悉得瞻覩菩薩之相如本無異。是",
    "T15n0628_005:0444b08": "時大王前白妙吉祥菩薩言：「菩薩大眾適當",
    "T15n0628_005:0444b09": "何往，我所不見？」妙吉祥言：「大王！勿生疑惑，今",
    "T15n0628_005:0444b10": "此大眾本相無來，其何所往？大王！於今見此",
    "T15n0628_005:0444b11": "眾不？」王曰：「唯然，已見。」菩薩曰：「何所見耶？」答",
    "T15n0628_005:0444b12": "言：「如見真實法，觀此眾亦然。」又問曰：「即此真",
    "T15n0628_005:0444b13": "實亦云何見？」答曰：「真實法者離一切相，非眼",
    "T15n0628_005:0444b14": "所觀，不在內、不在外、不在中間，名、相二法不",
    "T15n0628_005:0444b15": "可得故。」",
    "T15n0628_005:0444b16": "爾時，妙吉祥菩薩復謂王曰：「大王當知：汝先",
    "T15n0628_005:0444b17": "造惡，我聞佛記於當來世墮惡道中。」王白菩",
    "T15n0628_005:0444b18": "薩言：「不也。大士！如佛、世尊未曾有說墮惡道",
    "T15n0628_005:0444b19": "者、證涅盤者。何以故？於真法中無二差別。」菩",
    "T15n0628_005:0444b20": "薩復言：「不也。大王！如佛所說：善惡因果報應",
    "T15n0628_005:0444b21": "昭然。作是說者，其義云何？」大王答曰：「菩薩大",
    "T15n0628_005:0444b22": "士！如我意者，諸佛、如來隨順方便，巧說生死、",
    "T15n0628_005:0444b23": "涅盤，令諸眾生厭生死苦、趣涅盤樂。如實說",
    "T15n0628_005:0444b24": "者，生死、涅盤二俱平等。何以故？諸法皆空，無",
    "T15n0628_005:0444b25": "有自性。彼諸法性即法界性，法界性中無二",
    "T15n0628_005:0444b26": "差別。由是義故，諸法無所生、無所往，無樂",
    "T15n0628_005:0444b27": "欲、無厭捨。我今起正信心，不生怖畏。」妙吉祥",
    "T15n0628_005:0444b28": "菩薩言：「善哉，大王！善說此語，離諸有相。」王",
    "T15n0628_005:0444b29": "言：「菩薩！我性自空，誰為說者？法本無相，當何",
    "T15n0628_005:0444c01": "所離？如佛所說：真實法中我相本無，離情非",
    "T15n0628_005:0444c02": "情，諸行無作、亦無受者。」菩薩告言：「大王！汝",
    "T15n0628_005:0444c03": "於真實法中雖復解了，猶生執著。」王復白",
    "T15n0628_005:0444c04": "言：「云何離著？」菩薩曰：「不壞惡趣相，是為無",
    "T15n0628_005:0444c05": "所著。」王言：「菩薩！如是如是。如我意者，惡趣",
    "T15n0628_005:0444c06": "之相無所動轉，不壞、不著，無所畏懼。我今",
    "T15n0628_005:0444c07": "得離諸執，永不復生有相之見，譬如得忍菩",
    "T15n0628_005:0444c08": "薩不復生於三毒之想。」是時智幢菩薩謂其",
    "T15n0628_005:0444c09": "王曰：「大王！於智慧道已得清淨，離諸塵染，",
    "T15n0628_005:0444c10": "忍具足。」王白菩薩言：「諸法甚清淨，廣大無有",
    "T15n0628_005:0444c11": "量，煩惱不能染、涅盤不可得，唯佛、世尊自所",
    "T15n0628_005:0444c12": "證知。」",
    "T15n0628_005:0444c13": "爾時，妙吉祥菩薩及諸大士於王宮中說正",
    "T15n0628_005:0444c14": "法時，摩伽陀王獲得無生法忍。其王宮中有",
    "T15n0628_005:0444c15": "三十二女人，見妙吉祥菩薩神通變化事已，",
    "T15n0628_005:0444c16": "皆發阿耨多羅三藐三菩提心。會中復有五",
    "T15n0628_005:0444c17": "百人得法眼淨。所有王舍城中一切人民皆",
    "T15n0628_005:0444c18": "悉持諸名華、妙香集王宮門，遙伸供養妙吉",
    "T15n0628_005:0444c19": "祥菩薩及諸大眾。",
    "T15n0628_005:0444c20": "爾時，妙吉祥菩薩哀愍城中一切人民，為利",
    "T15n0628_005:0444c21": "樂故以足指按地，即時大地皆作吠瑠璃色，",
    "T15n0628_005:0444c22": "清淨光潔，內外映徹。是時城中若男、若女一",
    "T15n0628_005:0444c23": "切人民，皆悉得見妙吉祥菩薩及諸大眾無",
    "T15n0628_005:0444c24": "所障礙，譬如清淨圓鏡照其面像，一切人民",
    "T15n0628_005:0444c25": "瞻菩薩相亦復如是。時妙吉祥菩薩各各為",
    "T15n0628_005:0444c26": "其如應說法時，城中八萬四千人得法眼淨，",
    "T15n0628_005:0444c27": "五百人發阿耨多羅三藐三菩提心。",
    "T15n0628_005:0444c28": "爾時，妙吉祥菩薩受摩伽陀王飯食供養及",
    "T15n0628_005:0444c29": "為廣說法已，王之宮屬乃至一切人民皆獲",
    "T15n0628_005:0445a01": "利樂，發希有心，生大歡喜。妙吉祥菩薩即從",
    "T15n0628_005:0445a02": "座起，與諸菩薩大眾而共圍繞出於王宮。是",
    "T15n0628_005:0445a03": "時摩伽陀王與諸臣從及其眷屬禮敬勞謝，",
    "T15n0628_005:0445a04": "隨從菩薩來于佛會。是時，菩薩既離王宮，漸",
    "T15n0628_005:0445a05": "次而行，於其中路見有一人在於樹下涕淚",
    "T15n0628_005:0445a06": "悲泣，發如是言：「我造殺業，甚可怖畏，當來決",
    "T15n0628_005:0445a07": "定墮於地獄。我今如何得其救度？」是時菩薩",
    "T15n0628_005:0445a08": "見此人已，觀其根緣而已成熟，堪受化度。菩",
    "T15n0628_005:0445a09": "薩即化一人，與其無異，往彼人所既相附近，",
    "T15n0628_005:0445a10": "亦復啼泣謂前人曰：「我造殺業，甚可怖畏，當",
    "T15n0628_005:0445a11": "來決定墮於地獄。」前人聞已，而即謂言：「我亦",
    "T15n0628_005:0445a12": "如是造於殺業，偶會今時，誰生方便能為救",
    "T15n0628_005:0445a13": "度？」是時化人即告之言：「今我等輩造極重罪，",
    "T15n0628_005:0445a14": "雖甚怖畏，無能救者。唯佛、世尊有大方便而",
    "T15n0628_005:0445a15": "能救度，我等今宜共詣佛所。」化人言已，便即",
    "T15n0628_005:0445a16": "前行。其人見已，亦復隨從詣於佛所。時彼化",
    "T15n0628_005:0445a17": "人到佛會已，頭面禮足，前白佛言：「世尊！我造",
    "T15n0628_005:0445a18": "殺業，怖墮地獄。願佛慈悲，救度於我。」",
    "T15n0628_005:0445a19": "爾時，世尊即讚是言：「善哉，善哉。善男子！今於",
    "T15n0628_005:0445a20": "佛前發誠實語，如其所作稱實而言。如汝所",
    "T15n0628_005:0445a21": "說造殺業者，汝從何心而起罪相？為過去耶？",
    "T15n0628_005:0445a22": "未來耶？現在耶？若起過去心者，過去已滅，心",
    "T15n0628_005:0445a23": "不可得；若起未來心者，未來未至，心不可得；",
    "T15n0628_005:0445a24": "若起現在心者，現在不住，心亦不可得。三世",
    "T15n0628_005:0445a25": "俱不可得故，即無起、作；無起、作故，於其罪相",
    "T15n0628_005:0445a26": "何所見耶？「善男子！心無所住，不在內、外、中間；",
    "T15n0628_005:0445a27": "心無色相，非青、黃、赤、白；心無造作，無作者故；",
    "T15n0628_005:0445a28": "心非幻化，本真實故；心無邊際，非限量故；心",
    "T15n0628_005:0445a29": "無取、捨，非善、惡故；心無動轉，非生、滅故；心等",
    "T15n0628_005:0445b01": "虛空，無障礙故；心非染、淨，離一切數故。「善男",
    "T15n0628_005:0445b02": "子！諸有智者應如是觀，作是觀者即於一切",
    "T15n0628_005:0445b03": "法中求心不可得。何以故？心之自性即諸法",
    "T15n0628_005:0445b04": "性，諸法性空即真實性。由是義故，汝今不應",
    "T15n0628_005:0445b05": "妄生怖畏。」是時化人聞佛宣說真實之法，心",
    "T15n0628_005:0445b06": "大歡喜，即白佛言：「希有，世尊！善說法界自性",
    "T15n0628_005:0445b07": "清淨，我今得悟罪業性空，不生怖畏。我今樂",
    "T15n0628_005:0445b08": "欲於佛法中出家修道，持於梵行，唯願世尊",
    "T15n0628_005:0445b09": "攝受於我。」佛言：「善哉。善男子！今正是時，為汝",
    "T15n0628_005:0445b10": "攝受。」是時化人於剎那間鬚髮自落，袈裟被",
    "T15n0628_005:0445b11": "身成苾芻相，即白佛言：「世尊！我今入般涅",
    "T15n0628_005:0445b12": "盤，願佛聽許。」佛言：「隨意。」時化苾芻承佛威神",
    "T15n0628_005:0445b13": "力故，即踊身虛空，高一多羅樹，化火自焚，滅",
    "T15n0628_005:0445b14": "盡無餘，同彼虛空。",
    "T15n0628_005:0445b15": "爾時，實造業者見是化人出家及聞佛說法",
    "T15n0628_005:0445b16": "已，心生思念：「此人與我同造罪業，彼先解脫，",
    "T15n0628_005:0445b17": "我今亦宜求佛化度。」作是念已，即時頭面禮",
    "T15n0628_005:0445b18": "世尊足，而白佛言：「世尊！我造殺業，怖於當來",
    "T15n0628_005:0445b19": "墮大地獄，願佛慈悲而垂救度。」佛言：「善哉。善",
    "T15n0628_005:0445b20": "男子！今於佛前發誠實語。汝所造業於何起",
    "T15n0628_005:0445b21": "心？罪業之相其復云何？」是時此人以善根成",
    "T15n0628_005:0445b22": "熟故，聞佛言已，身諸毛孔出大火焰旋繞其",
    "T15n0628_005:0445b23": "身，即作是言：「我今歸佛，願垂救度。」",
    "T15n0628_005:0445b24": "爾時，世尊舒金色右手於其頂上。此人即時",
    "T15n0628_005:0445b25": "身火得滅，離其苦惱，得大快樂，起淨信心，向",
    "T15n0628_005:0445b26": "佛合掌而白佛言：「希有，世尊！我先聞佛廣說",
    "T15n0628_005:0445b27": "清淨法界離相之法，我今得悟罪業性空，而",
    "T15n0628_005:0445b28": "不復生怖畏之想。我今亦於佛法中樂欲出",
    "T15n0628_005:0445b29": "家，修持梵行，願佛攝受。」佛言：「善哉。今正是時，",
    "T15n0628_005:0445c01": "為汝攝受。」即時此人鬚髮自落，袈裟被身成",
    "T15n0628_005:0445c02": "苾芻相——如百臘者諸根調適，威儀庠序，所願",
    "T15n0628_005:0445c03": "圓滿。",
    "T15n0628_005:0445c04": "爾時，世尊為其宣說四諦之法。彼聞法已，即",
    "T15n0628_005:0445c05": "時遠塵離垢，得法眼淨，而復審觀諦理，即於",
    "T15n0628_005:0445c06": "會中證阿羅漢果，而白佛言：「世尊！我今欲入",
    "T15n0628_005:0445c07": "涅盤，願佛聽許。」佛言：「隨意。」是時苾芻踊身虛",
    "T15n0628_005:0445c08": "空高七多羅樹，化火焚身，滅盡無餘。即時會",
    "T15n0628_005:0445c09": "中有百千天人發希有心，各伸敬禮。",
    "T15n0628_005:0445c10": "佛說未曾有正法經卷第五"
}