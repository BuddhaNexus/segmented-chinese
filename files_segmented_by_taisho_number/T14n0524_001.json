{
    "T14n0524_001:0797b03": "佛為優填王說王法政論經",
    "T14n0524_001:0797b05": "開府儀同三司特進試鴻臚",
    "T14n0524_001:0797b06": "卿肅國公食邑三千戶賜紫贈",
    "T14n0524_001:0797b07": "司空謚大鑑正號大廣智大興",
    "T14n0524_001:0797b08": "善寺三藏沙門不空奉　詔譯",
    "T14n0524_001:0797b09": "爾時優填王獨處空閑，靜室而坐，生如是心：",
    "T14n0524_001:0797b10": "「我當云何知諸帝王真實過失及真實功德？",
    "T14n0524_001:0797b11": "我若知者，當捨其失，當修其德。誰有沙門淨",
    "T14n0524_001:0797b12": "行者能了為我廣開示？」良久思已，便作是",
    "T14n0524_001:0797b13": "念：「唯我世尊三界大師具一切智，定知諸王",
    "T14n0524_001:0797b14": "所有真實過失及真實功德。我今當往佛、世",
    "T14n0524_001:0797b15": "尊所請問斯義！」「故我今者來至佛所，唯願",
    "T14n0524_001:0797b16": "如來為我開示。世尊！云何諸王真實過失？云",
    "T14n0524_001:0797b17": "何諸王真實功德？」作是請已。",
    "T14n0524_001:0797b18": "爾時世尊告優填王曰：「大王！今者應當了知",
    "T14n0524_001:0797b19": "王之過失、王之功德、王衰損門、王可愛法",
    "T14n0524_001:0797b20": "及能發起王可愛之法。云何王之過失？大",
    "T14n0524_001:0797b21": "王當知！王過失者略有十種，王若成就如是",
    "T14n0524_001:0797b22": "過失，雖有大府庫、有大臣佐、有大軍眾而不",
    "T14n0524_001:0797b23": "可歸仰。何等為十？一、種姓不高，二、不得自",
    "T14n0524_001:0797b24": "在，三、立性暴惡，四、猛利憤發，五、恩惠賒薄，",
    "T14n0524_001:0797b25": "六、受邪侫言，七、所作不順古先王制，八、不顧",
    "T14n0524_001:0797b26": "善法，九、不鑑是非、勝之與劣，十、一向縱蕩，",
    "T14n0524_001:0797b27": "專行放逸。「云何名王種姓不高？謂有庶臣",
    "T14n0524_001:0797b28": "下類而生，非宿尊貴，纂紹王位，是名種姓",
    "T14n0524_001:0797b29": "不高。",
    "T14n0524_001:0797c01": "「云何名王不得自在？謂有帝王被諸大臣、",
    "T14n0524_001:0797c02": "輔相、官僚所制，不隨所欲；所作常有諫約，於",
    "T14n0524_001:0797c03": "妙五欲亦不如意歡娛遊戲，如是名王不得",
    "T14n0524_001:0797c04": "自在。",
    "T14n0524_001:0797c05": "「云何名王立性暴惡？謂有帝王見諸臣類",
    "T14n0524_001:0797c06": "或餘人等犯小愆過，即便對面發麁惡言，咆",
    "T14n0524_001:0797c07": "勃、忿恚、顰蹙、貶黜，設不對面背彼向餘，而",
    "T14n0524_001:0797c08": "作於前黜罵等事；或不長時瞋恚，或於長時",
    "T14n0524_001:0797c09": "不捨。如是對面暴惡、背面暴惡，是名帝王立",
    "T14n0524_001:0797c10": "性暴惡。",
    "T14n0524_001:0797c11": "「云何名王猛利憤發？謂有國王見諸群臣有",
    "T14n0524_001:0797c12": "小愆過，有少違越，便削封祿，奪去妻妾，即以",
    "T14n0524_001:0797c13": "重法而刑罰之，如是名王猛利憤發。",
    "T14n0524_001:0797c14": "「云何名王恩惠賒薄？謂有國王，諸群臣等",
    "T14n0524_001:0797c15": "親近侍衛，雖極清白善稱其心，而以微劣軟",
    "T14n0524_001:0797c16": "言慰喻，其頒賜爵祿、酬賞、勳庸，不能圓滿，不",
    "T14n0524_001:0797c17": "順常式；或損耗已，或稽留已，然後方與，如是",
    "T14n0524_001:0797c18": "名王恩惠賒薄。",
    "T14n0524_001:0797c19": "「云何名王受邪侫言？若有帝王見諸群臣實",
    "T14n0524_001:0797c20": "非忠政，不閑憲式，潛謀輔佐，侫心偏黨，不",
    "T14n0524_001:0797c21": "修善政，姤嫉良賢。信用如是等人所進言議，",
    "T14n0524_001:0797c22": "由此因緣王務、財寶、名稱、善政並皆衰損，如",
    "T14n0524_001:0797c23": "是名王受邪侫言。",
    "T14n0524_001:0797c24": "「云何名王不順先王所制？謂有國王不能究",
    "T14n0524_001:0797c25": "察，不審簡擇諸群臣等，於種種務國法事",
    "T14n0524_001:0797c26": "中，不堪委任而委任之，堪委任者不委任之，",
    "T14n0524_001:0797c27": "應賞賚者而刑罰之，應刑罰者而賞賚之。又",
    "T14n0524_001:0797c28": "此群臣處大朝會，餘論未終，發言間絕，不敬",
    "T14n0524_001:0797c29": "不憚，而興諫諍，不能依法而善奉行，不正",
    "T14n0524_001:0798a01": "能住先王教命，如是即名不順先王所制之",
    "T14n0524_001:0798a02": "法。",
    "T14n0524_001:0798a03": "「云何名王不顧善法？謂有國王不信因果，不",
    "T14n0524_001:0798a04": "悟當來善不善業、人天果報，隨情造作身、語、",
    "T14n0524_001:0798a05": "意業三種惡行，不能以時惠施、修福、持齋、學",
    "T14n0524_001:0798a06": "戒、受陀羅尼業灌頂法門，於四無量心不興",
    "T14n0524_001:0798a07": "廣濟，如是名王不顧善法。",
    "T14n0524_001:0798a08": "「云何名王不鑒是非、勝之與劣？謂有國王於",
    "T14n0524_001:0798a09": "諸大臣、輔相、官僚，用心顛倒，不善了知忠信、",
    "T14n0524_001:0798a10": "技藝、智慧差別。以不知故，非忠信所，生忠信",
    "T14n0524_001:0798a11": "想；非技藝所，有技藝想；於惡慧所，生善慧",
    "T14n0524_001:0798a12": "想；於善慧所，生惡慧想。又諸臣等年耆衰邁，",
    "T14n0524_001:0798a13": "曾於久時親近侍衛，知其無勢，遂不敬愛；不",
    "T14n0524_001:0798a14": "賜爵祿，不酬其賞；被他陵蔑，捨而不問。如是",
    "T14n0524_001:0798a15": "名王不鑒是非、勝之與劣。",
    "T14n0524_001:0798a16": "「云何名王一向縱蕩，專行放逸？謂有帝王於",
    "T14n0524_001:0798a17": "妙五欲一向沈沒，耽著嬉戲，不能時時誡慎",
    "T14n0524_001:0798a18": "方便、作所應作、慰勞群臣。如是名為一向縱",
    "T14n0524_001:0798a19": "蕩，專行放逸。「若有國王成就如是十種過失，",
    "T14n0524_001:0798a20": "雖有大府庫、有大輔佐、有大軍眾，不久國界",
    "T14n0524_001:0798a21": "自然災亂，而不可歸仰。大王當知此十過失：",
    "T14n0524_001:0798a22": "初一是王種姓過失，餘九是王自性過失。",
    "T14n0524_001:0798a23": "「云何名王之功德？大王王功德者，略有十種：",
    "T14n0524_001:0798a24": "一、種姓尊高，二、得大自在，三、性不暴惡，",
    "T14n0524_001:0798a25": "四、憤發輕微，五、恩惠猛利，六、受正直言，七、",
    "T14n0524_001:0798a26": "所作諦思，善順先教，八、顧戀善法，九、善知差",
    "T14n0524_001:0798a27": "別，十、不自縱蕩，不行放逸。",
    "T14n0524_001:0798a28": "「云何名王種姓尊高？謂有國王，宿植善根，以",
    "T14n0524_001:0798a29": "大願力故生王族，紹繼國位，恩養萬姓，淨信",
    "T14n0524_001:0798b01": "三寶，如是名王種姓尊高。",
    "T14n0524_001:0798b02": "「云何名王得大自在？謂有帝王，自隨所欲，於",
    "T14n0524_001:0798b03": "妙五欲歡娛遊戲，所應賞賜隨意而作，於百",
    "T14n0524_001:0798b04": "僚等所出教命宣布無滯，如是名王得大自在。",
    "T14n0524_001:0798b05": "「云何名王性不暴惡？謂有國王見諸群臣雖",
    "T14n0524_001:0798b06": "違少小愆犯等事，而能容忍不即貶黜，不發",
    "T14n0524_001:0798b07": "麁言，亦不對面憤發，亦不內意祕匿，如是名",
    "T14n0524_001:0798b08": "王性不暴惡。",
    "T14n0524_001:0798b09": "「云何名王憤發輕微？謂有國王，諸群臣等雖",
    "T14n0524_001:0798b10": "有大愆、有大違越，而不一切削其封祿、奪其",
    "T14n0524_001:0798b11": "妻妾，不以重法而刑罰之，隨過輕重而行矜",
    "T14n0524_001:0798b12": "降，如是名王憤發輕微。",
    "T14n0524_001:0798b13": "「云何名王恩惠猛利？謂有國王，有諸群臣、",
    "T14n0524_001:0798b14": "親近侍衛，其心清白、其心調順，王即時時以",
    "T14n0524_001:0798b15": "正圓滿軟言慰喻，頒錫勳庸，而不令彼損",
    "T14n0524_001:0798b16": "耗稽留、劬勞怨恨，易可親近，不難承事，如是",
    "T14n0524_001:0798b17": "名王恩惠猛利。",
    "T14n0524_001:0798b18": "「云何名王受正直言？謂有國王，諸群臣等實",
    "T14n0524_001:0798b19": "有忠正，無濁無偏，善閑憲式，情無違叛，其王",
    "T14n0524_001:0798b20": "信用如是等人所進言議，由此因緣國務、",
    "T14n0524_001:0798b21": "財寶悉皆成就，名稱遠布，黎庶咸歡，如是名",
    "T14n0524_001:0798b22": "王受正直言。",
    "T14n0524_001:0798b23": "「云何名王所作諦思順先王教？謂有國王，性",
    "T14n0524_001:0798b24": "能究察、審能簡擇諸群臣等，於種種務公法",
    "T14n0524_001:0798b25": "事中，不堪委任者而不任之，堪委任者而委",
    "T14n0524_001:0798b26": "任之；應賞賚者而正賞賚，應刑罰者而正刑",
    "T14n0524_001:0798b27": "罰；凡有所為審思審擇，然後方作亦不卒暴。",
    "T14n0524_001:0798b28": "其王群臣等雖處朝會，終不發言間絕餘論，",
    "T14n0524_001:0798b29": "要待言終而興諫諍，如其王教而善奉行，如",
    "T14n0524_001:0798c01": "是即名順先王教。",
    "T14n0524_001:0798c02": "「云何名王顧戀善法？謂有帝王，信有因果、善",
    "T14n0524_001:0798c03": "不善業、人天果報，具足慚恥，而不恣情作身、",
    "T14n0524_001:0798c04": "語、意三種惡行，時時惠施，修福持齋，建立漫",
    "T14n0524_001:0798c05": "茶羅，受灌頂法，而設護摩供養聖眾，四無量",
    "T14n0524_001:0798c06": "心常懷廣濟，如是名王顧戀善法。",
    "T14n0524_001:0798c07": "「云何名王能鑒是非、勝之與劣？謂有國王，於",
    "T14n0524_001:0798c08": "諸大臣、輔相、百僚心無顛倒，能善了知忠信、",
    "T14n0524_001:0798c09": "技藝、智慧差別，若有若無並如實知，於其無",
    "T14n0524_001:0798c10": "者輕而遠之，於其有者敬而愛之。又諸臣",
    "T14n0524_001:0798c11": "等年耆衰邁，曾於久時親近侍衛，雖知無勢、",
    "T14n0524_001:0798c12": "無力，然念昔恩，轉懷敬愛而不輕賤，爵祿、勳",
    "T14n0524_001:0798c13": "庸分賞無替，如是名王能鑒是非、勝之與劣。",
    "T14n0524_001:0798c14": "「云何名王不自縱蕩，不行放逸？謂有國王，於",
    "T14n0524_001:0798c15": "妙五欲而不沈沒，傲慢嬉戲而不耽著，能於",
    "T14n0524_001:0798c16": "時時誡慎方便，作所應作慰勞群臣，如是名",
    "T14n0524_001:0798c17": "王不自縱蕩不行放逸。「若王成就如是功德，",
    "T14n0524_001:0798c18": "雖無府庫、無大輔佐、無大軍眾，不久國界自然",
    "T14n0524_001:0798c19": "豐饒而可歸仰。大王當知如是十種王之功",
    "T14n0524_001:0798c20": "德：初一名為種姓功德，餘九名為自性功德。",
    "T14n0524_001:0798c21": "「云何名為王衰損門？大王當知！王衰損門略",
    "T14n0524_001:0798c22": "有五種：一、不善觀察而攝群臣，二、雖善觀察",
    "T14n0524_001:0798c23": "而無恩惠，縱有恩惠不得及時，三、專行放逸，",
    "T14n0524_001:0798c24": "不思國務，四、專行放逸，不守府庫，五、專行放",
    "T14n0524_001:0798c25": "逸，不修善法。如是五種皆悉名為王衰損門。",
    "T14n0524_001:0798c26": "「云何名王不善觀察而攝群臣？謂有國王，於",
    "T14n0524_001:0798c27": "群臣等不能究察，不審簡擇忠信、技藝、智",
    "T14n0524_001:0798c28": "慧差別，攝為親侍，加以寵愛，厚賜爵祿，重委",
    "T14n0524_001:0798c29": "寄處，而相委任，數以軟言，而相慰喻。然此群",
    "T14n0524_001:0799a01": "臣所付財寶多有損費，若遇冤敵、惡友、軍陣",
    "T14n0524_001:0799a02": "而先退敗，以懼破散，便生奔背，無戀於主。如",
    "T14n0524_001:0799a03": "是名王不善觀察而攝群臣。「云何名王雖善",
    "T14n0524_001:0799a04": "觀察而無恩惠，縱有非時？謂有國王，性能究",
    "T14n0524_001:0799a05": "察、審能簡擇，知是忠信、技藝、智慧，攝為親侍，",
    "T14n0524_001:0799a06": "而不寵愛；不量其才，不賜爵祿；於形要處，",
    "T14n0524_001:0799a07": "而不委任。忽於一時王遇冤敵、惡友、軍陣大",
    "T14n0524_001:0799a08": "怖畏事，臨急難時於諸臣等方行寵爵，而以",
    "T14n0524_001:0799a09": "軟言慰喻。時群臣等共相謂曰：『王於今者危",
    "T14n0524_001:0799a10": "迫因緣，方於我等暫行恩惠，非長久心！』知此",
    "T14n0524_001:0799a11": "事已，雖有忠信、技藝、智慧悉隱不現。如是名",
    "T14n0524_001:0799a12": "王雖善觀察而攝群臣無恩惠行，縱有非時。",
    "T14n0524_001:0799a13": "「云何名王專行放逸，不思國務？謂有國王，於",
    "T14n0524_001:0799a14": "應和好、所作所成國務等事，而不時時獨處",
    "T14n0524_001:0799a15": "空閑；或與智士共正思惟、和好方便、乖絕等",
    "T14n0524_001:0799a16": "事及應賞賚，乃至軍陣所作所成要務等事，",
    "T14n0524_001:0799a17": "不勤在意。如是名王專行放逸，不思國務。「云",
    "T14n0524_001:0799a18": "何名王專行放逸，不守府庫？謂有國王，寡營",
    "T14n0524_001:0799a19": "事業，不觀諸務，不禁王門、宮庭、庫藏，國家密",
    "T14n0524_001:0799a20": "要說向婦人，乃於捕獵、博戲事中費損財寶",
    "T14n0524_001:0799a21": "而不慎護。如是名王專行放逸，不守府庫。",
    "T14n0524_001:0799a22": "「云何名王專行放逸，不修善法？謂有國王，於",
    "T14n0524_001:0799a23": "世所知柔和淳質、聰慧辯才、得理解脫所有",
    "T14n0524_001:0799a24": "沙門、婆羅門，不能數近禮敬諮詢，云何是善？",
    "T14n0524_001:0799a25": "云何不善？云何有罪？云何無罪？云何有福、吉",
    "T14n0524_001:0799a26": "祥法門、遠離諸惡？設得聞已，不依修行。如是",
    "T14n0524_001:0799a27": "名王專行放逸，不修善法。「若有國王成就如",
    "T14n0524_001:0799a28": "是五衰損門，當知此王退失現世果報，乃至",
    "T14n0524_001:0799a29": "來生失人、天福。謂前四門退現受福利，最",
    "T14n0524_001:0799b01": "後一門退來生果報。",
    "T14n0524_001:0799b02": "「云何名為王可愛法？大王當知，略有五種，謂",
    "T14n0524_001:0799b03": "王可愛、可樂、可欣、可意之法。何等為五？一者、",
    "T14n0524_001:0799b04": "人所敬愛，二、自在增上，三、能摧冤敵，四、善",
    "T14n0524_001:0799b05": "攝養身，五、能修善事。如是五種是王可愛、",
    "T14n0524_001:0799b06": "可樂、可欣、可意之法。云何善能發起王可愛",
    "T14n0524_001:0799b07": "法？大王當知！略有五種善能發起王可愛法，",
    "T14n0524_001:0799b08": "何等為五？一、恩養世間，二、英勇具足，三、善",
    "T14n0524_001:0799b09": "權方便，四、正受境界，五、勤修善法。",
    "T14n0524_001:0799b10": "「云何名王恩養蒼生？謂有國王，性本知足，能",
    "T14n0524_001:0799b11": "為謹慎，成就無貪、白淨之法；所有庫藏隨力",
    "T14n0524_001:0799b12": "給施貧窮、孤露，柔和忍辱，多以軟言曉喻國",
    "T14n0524_001:0799b13": "界；諸有群臣有故違犯不可免者，量罪矜恕，",
    "T14n0524_001:0799b14": "以實以時，如理治罰。如是名王以正化法恩",
    "T14n0524_001:0799b15": "養蒼生，故感世間之所敬愛。「云何名王英勇",
    "T14n0524_001:0799b16": "具足？謂有國王，神策不墜，武略圓滿，未降",
    "T14n0524_001:0799b17": "伏者而降伏之，已降伏者而攝護之，如是名",
    "T14n0524_001:0799b18": "王英勇具足。",
    "T14n0524_001:0799b19": "「云何名王善權方便？謂有國王，一切好事分",
    "T14n0524_001:0799b20": "明了知，方便能和，攝受強黨，故得摧伏一切",
    "T14n0524_001:0799b21": "冤敵。",
    "T14n0524_001:0799b22": "「云何名王正受境界？謂有國王，善能籌量",
    "T14n0524_001:0799b23": "府庫增減，不奢、不悋，平等受用，隨其時候",
    "T14n0524_001:0799b24": "所宜給與所有臣佐、親族、王等及伎樂人。又",
    "T14n0524_001:0799b25": "有疾時，應食所宜，避所不宜。醫候食性，方以",
    "T14n0524_001:0799b26": "食之。若食未消，或食而痢，皆不應食。應共",
    "T14n0524_001:0799b27": "食者不應獨食，所有精味分布令歡。如是名",
    "T14n0524_001:0799b28": "王正受境界，遂能善巧攝養自身。",
    "T14n0524_001:0799b29": "「云何名王勤修善法？謂有國王，具足淨信、戒、",
    "T14n0524_001:0799c01": "聞、捨、慧，於淨信處了信他世，及信當來善不",
    "T14n0524_001:0799c02": "善業、人天果報，如是名為具足淨信；受持淨",
    "T14n0524_001:0799c03": "戒，於年三長、每月六齋，遠離殺生及偷盜、邪",
    "T14n0524_001:0799c04": "行、妄言、飲酒諸放逸處，如是名王具足淨戒；",
    "T14n0524_001:0799c05": "於淨聞處、於現世業及當來果，修德進業，樂",
    "T14n0524_001:0799c06": "聽般若眾妙法門，專意勤心，究竟通達，如是",
    "T14n0524_001:0799c07": "名王具足淨聞；於淨捨心，遠離慳貪，舒手惠",
    "T14n0524_001:0799c08": "施，常應修福，圓滿平等，如是名王具足淨捨。",
    "T14n0524_001:0799c09": "謂於具足淨慧之處，如實了知有罪無罪，修",
    "T14n0524_001:0799c10": "與不修勝劣方便，親近多聞戒行沙門，遠離",
    "T14n0524_001:0799c11": "諸惡邪教之者，善知三種：果報圓滿、士用圓滿、",
    "T14n0524_001:0799c12": "功德圓滿。所謂國王繼習帝業，所生宗族聰",
    "T14n0524_001:0799c13": "利明慧，府庫財寶應用不虧，如是名為果報",
    "T14n0524_001:0799c14": "圓滿。若諸國王善權方便，恒常成就，英勇進",
    "T14n0524_001:0799c15": "退，善達藝能，是即名為士用圓滿。若諸國王",
    "T14n0524_001:0799c16": "任持正法，與諸內宮王子、大臣共修惠施，",
    "T14n0524_001:0799c17": "行好善事；持齋受戒、慈三摩地門、上妙梵行；",
    "T14n0524_001:0799c18": "頻作護摩，息災增益；建曼荼羅，具受灌頂，是",
    "T14n0524_001:0799c19": "為功德圓滿。若能如是行者是名淨慧具足。",
    "T14n0524_001:0799c20": "「復次，大王當知！我已略說王之過失、王之功",
    "T14n0524_001:0799c21": "德、王衰損門、王可愛法，及能發起王可愛之",
    "T14n0524_001:0799c22": "法。是故大王每日晨朝若讀、若誦此祕密王",
    "T14n0524_001:0799c23": "教，依之修行即名聖王、即名法王，諸佛、菩薩、",
    "T14n0524_001:0799c24": "天龍八部日夜加持，恒常護念，能感世間風",
    "T14n0524_001:0799c25": "雨順時，兵甲休息，諸國朝貢，福祚無邊，國土",
    "T14n0524_001:0799c26": "安寧，壽命長遠，是故當獲一切利益，現世安",
    "T14n0524_001:0799c27": "樂。」爾時優填王聞佛所說，踊躍歡喜，信受奉",
    "T14n0524_001:0799c28": "行。",
    "T14n0524_001:0799c29": "佛為優填王說王法政論經"
}