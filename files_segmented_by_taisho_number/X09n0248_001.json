{
    "X09n0248_001:0821b06": "大方廣圓覺經略鈔序",
    "X09n0248_001:0821b08": "吳門傳教臨壇賜紫明義大師思齊述",
    "X09n0248_001:0821b09": "修身者何戒律而已矣融心者何圓覺而已矣始嚴",
    "X09n0248_001:0821b10": "戒律終顯圓覺并是二者予猥受於",
    "X09n0248_001:0821b11": "先淨慧大師(其諱善政)門焉姑以所聞從事兼講指歸途",
    "X09n0248_001:0821b12": "於晚歲樂圓覺為要說其祖演章句即",
    "X09n0248_001:0821b13": "圭峯定慧禪師略疏二卷略鈔六卷疏以通經鈔以",
    "X09n0248_001:0821b14": "通疏探賾而索隱辭簡而義博則備之。",
    "X09n0248_001:0821b15": "裴相國序道固師是流至于今今之駕說者莫不以",
    "X09n0248_001:0821b16": "茲鈔為司南乎思齊懵昧幸敷斯教當懼聖言紛於",
    "X09n0248_001:0821b17": "水鶴切慮傳者駮於魯魚因與武林法師仲希諮度",
    "X09n0248_001:0821b18": "眾本訪對輿典循尊古卑今之致竊及史闕文之旨",
    "X09n0248_001:0821b19": "約定元鈔將事刊勒門人子章力模方板僶俛揮振",
    "X09n0248_001:0821b20": "庸詎是非非也不削則削是也乃本其本後將斯文",
    "X09n0248_001:0821b21": "而覺世者無以不繼志而罪我乎如志我者則庶幾",
    "X09n0248_001:0821b22": "乎。",
    "X09n0248_001:0821b23": "如來圓覺耀無窮矣圭峯章句導無極矣。時",
    "X09n0248_001:0821b24": "皇宋康定二年辛巳歲杓建鶉咮月望日謹序",
    "X09n0248_001:0821c03": "大方廣圓覺經略鈔卷第一",
    "X09n0248_001:0821c05": "圭峯蘭若沙門宗密於大鈔略出",
    "X09n0248_001:0821c06": "將釋略疏二卷文二初題目二一標總題二顯述者",
    "X09n0248_001:0821c07": "二本文三一總敘大綱三一顯理二一示覺之心體",
    "X09n0248_001:0821c08": "二一辨其要二一約果德標指心源二一舉類。",
    "X09n0248_001:0821c09": "疏元亨等者且舉周易乾卦之德而為類也然此國",
    "X09n0248_001:0821c10": "之俗所宗者羣典極於周易萬物極於乾道(世之萬物莫過",
    "X09n0248_001:0821c11": "於天地就中統於地天尊地卑乾道是天故取為類也)取則在於儒流故舉儒",
    "X09n0248_001:0821c12": "學所知之道以類至覺之理令其曉矣既移儒士之",
    "X09n0248_001:0821c13": "風自偃羣庶之草餘喻瑣碎難類真法首標乾德其",
    "X09n0248_001:0821c14": "在茲焉然元亨利貞既是乾之四德今欲顯四德且",
    "X09n0248_001:0821c15": "先顯乾道乾者卦之名即周易最初之卦也(乾卦",
    "X09n0248_001:0821c16": "如此萬物皆始於乾故為首也故繫辭云乾知太始坤作成物)謂之卦者易緯云卦",
    "X09n0248_001:0821c17": "者掛也言懸掛物以示於人故謂之卦但二畫之體",
    "X09n0248_001:0821c18": "雖象陰陽之氣未成萬物之象不得成卦必三畫以",
    "X09n0248_001:0821c19": "象三才寫天地雷風水火山澤之象方謂之卦故繫",
    "X09n0248_001:0821c20": "辭云八卦成列象在其中是也但初有三畫於萬物",
    "X09n0248_001:0821c21": "變通未盡故更重之而有六畫備萬物之形象窮天",
    "X09n0248_001:0821c22": "地之能事故六畫成卦此乾之卦本以象天天乃積",
    "X09n0248_001:0821c23": "諸陽氣而成故此卦六爻皆是陽畫(一長為陽畫二短相對為陰畫)",
    "X09n0248_001:0821c24": "此既象天不謂之天而謂之乾者天是定體之名乾",
    "X09n0248_001:0822a01": "是體用之稱(即體之用)故說卦云乾者健也言天之體以",
    "X09n0248_001:0822a02": "健為用聖人作易本以教人欲使人法天之用不法",
    "X09n0248_001:0822a03": "天之體故名乾不名天也天以健為用者運行不息",
    "X09n0248_001:0822a04": "應化無窮此天之自然之理故聖人當法此自然而",
    "X09n0248_001:0822a05": "施人事亦當應物成務云為不已終日乾乾無時懈",
    "X09n0248_001:0822a06": "倦是以因天象以教人事故大象曰(天以純剛故有健用今畫純陽",
    "X09n0248_001:0822a07": "之卦以比擬之故謂之象)天行健(行者運動之稱健者強壯之名天之自然象也萬物壯健皆有",
    "X09n0248_001:0822a08": "衰怠唯天日行一度謂天體之行晝夜不息周而復始無時虧退劉表云然則天是體名乾是用名健是其訓)",
    "X09n0248_001:0822a09": "君子以自強不息(用卦象自勉勵不可止息故云健也)文言云(夫子作文言以",
    "X09n0248_001:0822a10": "釋周易正經也此下釋乾字云)乾始能以美利利天下不言所利大",
    "X09n0248_001:0822a11": "矣哉又云大哉乾乎剛健中正純粹精也(以其居尊故在諸卦",
    "X09n0248_001:0822a12": "之首為易理之初矣釋乾字竟)元亨利貞者(文在卦辭)乾之功能運用雖",
    "X09n0248_001:0822a13": "多統唯四德故取之也子夏傳云元始亨通利和貞",
    "X09n0248_001:0822a14": "正也言此卦之德有純陽之性自然能以陽氣始生",
    "X09n0248_001:0822a15": "萬物而得亨通能使物性和諧各有其利又能使物",
    "X09n0248_001:0822a16": "堅固貞正故謂之四德言聖人亦當法此卦而行善",
    "X09n0248_001:0822a17": "道以長萬物而為元也又當以嘉美之事會合萬物",
    "X09n0248_001:0822a18": "令使開通而為亨也又當以義恊和萬物使各得其",
    "X09n0248_001:0822a19": "理而為利也文當貞固幹事使物各得其正而為貞",
    "X09n0248_001:0822a20": "也是以聖人法乾而行此四德故曰元亨利貞也文",
    "X09n0248_001:0822a21": "言曰(此下論乾之四德但乾之為體是天之用天地運化自然而爾因無而生有也天本無心豈故造元",
    "X09n0248_001:0822a22": "亨利貞之名但聖人以事托之謂此自然之功為天之四德垂教於下使後世人君法天之所為故立四德以",
    "X09n0248_001:0822a23": "設教也)元者善之長也(莊子云天之元德始生萬物善之大者莫大施生如父母之恩",
    "X09n0248_001:0822a24": "最重良由能生此身故故辜其恩不報者五刑之屬三千而罪莫大於不孝若報者孝順之福亦世最大故古",
    "X09n0248_001:0822b01": "來至孝皆得感天動地即知能生人命世之上上善故佛教云造千箇佛圖不如活一人命然萬物雖各有所",
    "X09n0248_001:0822b02": "生之處展轉推窮至於最初是乾陽為始生之本故乾於此得名為元即知元者善之長也)亨者嘉",
    "X09n0248_001:0822b03": "之會也(天能通暢萬物使之會聚故云爾也)利者義之和也(天能利益庶品各得",
    "X09n0248_001:0822b04": "其宜而和同也)貞者事之幹也(天能以中正之氣成就萬物各得幹濟莊氏之意以是四",
    "X09n0248_001:0822b05": "句明天之德元是物始於時配春亨是通暢於時配夏利為和義於時配秋秋既物成各合其宜貞為幹濟於",
    "X09n0248_001:0822b06": "時配冬物成收藏事皆幹了於五行之氣唯少於土土則分王四氣四氣運行非土不載故也四氣即四時矣",
    "X09n0248_001:0822b07": "自此已下明人之法天行此四德)君子體仁(仁故春)足以長人(體包仁道汎愛",
    "X09n0248_001:0822b08": "施生足以尊長於人此法天之元德)嘉會足以合禮利物足以和義(皆可",
    "X09n0248_001:0822b09": "準知)貞固足以幹事(貞正堅固令物得成使事皆幹濟)君子行此四德",
    "X09n0248_001:0822b10": "者(元仁亨禮利義貞信為四德不論智者行此四事並須智故又乾鑿度云水土二行皆兼信智)故",
    "X09n0248_001:0822b11": "曰乾元亨利貞(結文王作易云乾元等之言也欲使君子法之然行四德則與天同功非",
    "X09n0248_001:0822b12": "聖人不可而云君子者使諸侯公卿等皆悉行之但聖人行之能建至極餘各量力而為多少各有其分但乾",
    "X09n0248_001:0822b13": "卦象天故以此四德皆為天德但陰陽合會二象相成皆能有德非獨乾之一卦是以諸卦之中亦有四德但",
    "X09n0248_001:0822b14": "餘卦四德皆劣於乾故其中各有餘辭如坤卦云坤元亨利牝馬之貞乾卦直云四德更無所言欲見乾之四",
    "X09n0248_001:0822b15": "德無所不包矣)然今以乾喻佛者乾既是動用不息之義是",
    "X09n0248_001:0822b16": "陽氣之精粹不同陰體凝靜亦如佛是覺者是菩提",
    "X09n0248_001:0822b17": "之智不同涅槃凝寂之體以元亨利貞喻常樂我淨",
    "X09n0248_001:0822b18": "者然乾陽功用雖廣多無畔利天下萬物而實體之",
    "X09n0248_001:0822b19": "德唯此四故具五常故(五常者仁義禮智信也元者是仁亨者是禮利者是義貞",
    "X09n0248_001:0822b20": "者是信四德總名為智如上所配既具五常則攝盡儒宗)具五行故(元木亨火利金貞水也土",
    "X09n0248_001:0822b21": "王四時故總合四德既具五行則攝盡陰陽術數休咎等)具四時故(攝一周天也亦如上配)",
    "X09n0248_001:0822b22": "佛德亦爾雖無量無邊實體之德亦唯有四由此四",
    "X09n0248_001:0822b23": "故逈超凡夫外道二乘境界廣如下釋又乾是總名",
    "X09n0248_001:0822b24": "元等是別別德之外無別乾體佛與四德例此亦然。",
    "X09n0248_001:0822c01": "疏始於一氣者推究此乾道之德所從之始始於一",
    "X09n0248_001:0822c02": "氣一氣者道之所宗陰陽天地之根本也謂天道未",
    "X09n0248_001:0822c03": "分陰陽未泮未有天地人物已前但是淳元之一氣",
    "X09n0248_001:0822c04": "故易鈎命訣云天地未分之前謂之一氣(未分陰陽之二故云",
    "X09n0248_001:0822c05": "一也淨名楷疏序云一氣瞑矇玄黃未辨天后華嚴序云造化權輿之首天道未分)於中轉有",
    "X09n0248_001:0822c06": "五運(運謂運數謂時改易取易義也)謂太易太初太始太素太極氣",
    "X09n0248_001:0822c07": "象未分謂之太易(此是一氣正取最初根本也)元氣始萌謂之太",
    "X09n0248_001:0822c08": "初氣形之端謂之太始形變有質謂之太素質形已",
    "X09n0248_001:0822c09": "具謂之太極轉變五故故名五運(從太易轉變成四兼本故云五運也)",
    "X09n0248_001:0822c10": "黃庭經云殊途一會歸要終梁丘子注云同歸一氣",
    "X09n0248_001:0822c11": "是以儒道至教皆宗於一黃庭又云五行相推大歸",
    "X09n0248_001:0822c12": "一又云一之為物叵卒見莊子云通於一而萬事畢",
    "X09n0248_001:0822c13": "又云一之所起有一而未形(郭象注云一者有之初至妙者也至妙故未有",
    "X09n0248_001:0822c14": "物理之形耳夫一之所起起於至一非起於無非無者玄妙之一氣也)繫辭云天下之",
    "X09n0248_001:0822c15": "動貞夫一者也此等所言一者皆謂氣也(但幽玄無相故云一",
    "X09n0248_001:0822c16": "也故孔釋一陰一陽云虗無不可分別故云一)故老子云沖氣以為和(河上公云",
    "X09n0248_001:0822c17": "萬物中皆有元氣得以和柔)肇公云元氣含於大象大象隱於圓",
    "X09n0248_001:0822c18": "形為識物之靈靈中有神神中有身等乾卦象曰潛",
    "X09n0248_001:0822c19": "龍勿用陽在下也彼疏釋云此一爻之象專明天之",
    "X09n0248_001:0822c20": "自然氣也又文言云潛龍勿用陽氣潛藏此釋初九",
    "X09n0248_001:0822c21": "亦唯指氣為本故云始於一氣也(結釋疏文)。",
    "X09n0248_001:0822c22": "疏常樂下二正明然佛德無量今特指此四者謂其",
    "X09n0248_001:0822c23": "五意一者是佛實體之德故二者對揀凡夫妄執常",
    "X09n0248_001:0822c24": "等四倒翻破二乘無常等四倒故三者是四念處觀",
    "X09n0248_001:0823a01": "究竟果故四者諸佛雖說無量法門究竟為顯此故",
    "X09n0248_001:0823a02": "五者如來二月在娑羅樹四雙八隻中間而般涅槃",
    "X09n0248_001:0823a03": "只為表此理故初言實體之德者起信論云真如自",
    "X09n0248_001:0823a04": "體相者一切凡夫聲聞緣覺菩薩諸佛無有增減從",
    "X09n0248_001:0823a05": "本已來性自滿足一切功德所謂自體有大智慧光",
    "X09n0248_001:0823a06": "明義故乃至常樂我淨義故名為如來藏亦名如來",
    "X09n0248_001:0823a07": "法身。△二對揀凡夫二乘者由凡夫迷自己如來藏",
    "X09n0248_001:0823a08": "法身真如本來常樂我淨故妄計五蘊常樂我淨是",
    "X09n0248_001:0823a09": "故佛於種種經中令修不淨觀苦觀無常觀無我觀",
    "X09n0248_001:0823a10": "以將對治所執生死五蘊常樂我淨(此上破凡夫常等四倒訖)然",
    "X09n0248_001:0823a11": "猶未顯所迷法身常樂我淨故聲聞等稟此修行雖",
    "X09n0248_001:0823a12": "各證果尚迷法身常等四德是以佛於諸了義大乘",
    "X09n0248_001:0823a13": "經中廣破此見故涅槃經第二云眾生亦爾為諸煩",
    "X09n0248_001:0823a14": "惱無明所覆生顛倒心我計無我常計無常淨計不",
    "X09n0248_001:0823a15": "淨樂計為苦以為煩惱之所覆故雖生此想不達其",
    "X09n0248_001:0823a16": "義如彼醉人於非轉處而生轉想(此上正破二乘無常等四倒)我",
    "X09n0248_001:0823a17": "者即是佛義常者是法身義樂者是涅槃義淨者是",
    "X09n0248_001:0823a18": "法義(正顯真實四德)汝等比丘云何言有我想流轉生死汝",
    "X09n0248_001:0823a19": "等若言我亦修習無常苦無我等想是三種修無有",
    "X09n0248_001:0823a20": "實義(略於不淨但言三者就勝說故)我今當說勝三修法苦者計樂",
    "X09n0248_001:0823a21": "樂者計苦是顛倒法無常計常常計無常是顛倒法",
    "X09n0248_001:0823a22": "無我計我我計無我是顛倒法不淨計淨淨計不淨",
    "X09n0248_001:0823a23": "是顛倒法有如是等四顛倒法是人不知正修諸法",
    "X09n0248_001:0823a24": "(此上雙結凡夫二乘四種倒也)世間亦有常樂我淨出世亦有常樂",
    "X09n0248_001:0823b01": "我淨世間法者有字無義出世法者有字有義何以",
    "X09n0248_001:0823b02": "故世間之法有顛倒故不知義何等為義無我者名",
    "X09n0248_001:0823b03": "為生死我者名為如來無常者聲聞緣覺常者如來",
    "X09n0248_001:0823b04": "法身苦者一切外道樂者即是涅槃不淨者即有為",
    "X09n0248_001:0823b05": "法淨者諸佛菩薩所有正法是名不顛倒以不顛倒",
    "X09n0248_001:0823b06": "故知字知義若欲遠離四顛倒者應知如是常樂我",
    "X09n0248_001:0823b07": "淨(云云)汝等當知先所修習無常第想非是真實譬",
    "X09n0248_001:0823b08": "如春時有諸人等在大池浴失琉璃寶悉共入水求",
    "X09n0248_001:0823b09": "覓是寶競捉瓦石草木沙礫各各自謂得琉璃寶歡",
    "X09n0248_001:0823b10": "喜持出乃知非真是時寶珠猶在水中有一智人以",
    "X09n0248_001:0823b11": "方便力安徐入水即便得珠汝等比丘不應如是修",
    "X09n0248_001:0823b12": "習無常苦無我不淨想等以為實義汝等應當善學",
    "X09n0248_001:0823b13": "方便在在處處常修我想常樂淨想復應當知先所",
    "X09n0248_001:0823b14": "修習四法想者悉是顛倒欲得真實修諸想者如彼",
    "X09n0248_001:0823b15": "智人巧出寶珠所謂我想常樂淨想(此上約法約喻對二乘四倒重",
    "X09n0248_001:0823b16": "顯四德此下聲聞難佛先說無我法佛以舊醫用乳新醫斷乳後復用乳以況外道說我如來破我復說我等",
    "X09n0248_001:0823b17": "也後法合云)汝等當知如來亦爾出世降伏邪醫外道唱",
    "X09n0248_001:0823b18": "言無我人眾生壽者者外道言我者如蟲食木偶成",
    "X09n0248_001:0823b19": "字耳故佛唱言無我為調生故為知時故說有我者",
    "X09n0248_001:0823b20": "如彼良醫善知於乳非如凡夫所計吾我或言如大",
    "X09n0248_001:0823b21": "拇指或如芥子或如微塵如來說我悉不如是是故",
    "X09n0248_001:0823b22": "說言諸法無我實非無我何者是我若法是實是真",
    "X09n0248_001:0823b23": "是常是主是依性不變者是名為我汝當修習第五",
    "X09n0248_001:0823b24": "卷亦云又解脫者名為不空如水酒酥蜜等瓶雖無",
    "X09n0248_001:0823c01": "水等猶名水酒等瓶解脫亦爾不可說空及以不空",
    "X09n0248_001:0823c02": "空者無二十五有及諸煩惱一切有為加瓶無水則",
    "X09n0248_001:0823c03": "名為空不空者謂真實善色常樂我淨不動不變猶",
    "X09n0248_001:0823c04": "如彼瓶色香味觸第七卷如來性品亦云佛告迦葉",
    "X09n0248_001:0823c05": "謂四倒者於非苦中生於苦想非苦者名為如來生",
    "X09n0248_001:0823c06": "苦想者謂於如來無常變異捨此苦身入於涅槃(云云",
    "X09n0248_001:0823c07": "餘三例云世間說我無有佛性佛法有我即是佛性云云如來非雜食煩惱肉身)迦葉言我",
    "X09n0248_001:0823c08": "從今日始得正見自是之前我等悉名邪見之人(據迦",
    "X09n0248_001:0823c09": "葉之言即無我為邪見有我為正見)後又云先教眾生修無我者為除",
    "X09n0248_001:0823c10": "世間諸妄見故計我虗妄非真實故如女人苦味塗",
    "X09n0248_001:0823c11": "乳令子不飲(子病服藥忌乳故也)後洗乳令飲子疑不飲等(云",
    "X09n0248_001:0823c12": "云)我今亦說如來藏(云云)第三十七卷又云師子吼",
    "X09n0248_001:0823c13": "者說一切法悉無常苦無我不淨唯說如來常樂我",
    "X09n0248_001:0823c14": "淨(據上所引重疊數番即知常樂我淨是諸佛究竟實德就涅槃一部首末廣辨此四文相極廣諸實教大",
    "X09n0248_001:0823c15": "乘亦然據涅槃是終窮極教會權歸實故偏引之)上來已釋第二意翻對兩",
    "X09n0248_001:0823c16": "重四倒竟。△三是四念處究竟果者四謂觀身不淨",
    "X09n0248_001:0823c17": "觀受是苦觀心無常觀法無我(此四行相在下普眼章三十七道品文中",
    "X09n0248_001:0823c18": "所釋有心力者檢而略說)對治計淨等四倒(此通大小乘修)又諸法無行",
    "X09n0248_001:0823c19": "經云觀身畢竟空觀受內外空觀心無所有觀法但",
    "X09n0248_001:0823c20": "有名(智論亦同此說)對治計不淨等四倒(此唯大乘人脩)兩重四倒",
    "X09n0248_001:0823c21": "既遣即顯自體具真實常樂我淨故名為如來法身",
    "X09n0248_001:0823c22": "(如前引起信之文也)故云究竟果矣天台云深觀念處即坐道",
    "X09n0248_001:0823c23": "場更不須餘機宜不同故說餘品(餘品者四正勤等)據四念",
    "X09n0248_001:0823c24": "處既是對治四倒與前段四觀義亦不殊但緣四念",
    "X09n0248_001:0824a01": "是三十七品之首修行要門一切眾生從凡至聖通",
    "X09n0248_001:0824a02": "大小乘無不修習故天台別有四卷念處之文所以",
    "X09n0248_001:0824a03": "佛臨滅度遺囑弟子唯令依此而修(遺囑之事廣在下序分中說)",
    "X09n0248_001:0824a04": "是以別標為一門之意。△四諸佛雖說無量法門究",
    "X09n0248_001:0824a05": "竟為顯此者唯識論五位中第五究竟位頌曰此即",
    "X09n0248_001:0824a06": "無漏界不思議(總標)善(淨也)常(常也)安樂(樂也)解脫(亦是淨也)身大",
    "X09n0248_001:0824a07": "牟尼名法(我也)。△五如來二月在娑羅樹間等者涅槃",
    "X09n0248_001:0824a08": "第三十卷云善男子以是因緣故我於此娑羅雙樹",
    "X09n0248_001:0824a09": "間大師子吼師子吼者名大涅槃善男子東方雙者",
    "X09n0248_001:0824a10": "破於無常獲得於常乃至北方雙者破於不淨而得",
    "X09n0248_001:0824a11": "於淨善男子此中眾生為雙樹故護娑羅林不令外",
    "X09n0248_001:0824a12": "人取其枝葉斫截破壞我亦如是為四法故令諸弟",
    "X09n0248_001:0824a13": "子護持佛法何等為四常樂我淨此四雙樹四王典",
    "X09n0248_001:0824a14": "掌我為四王護持我法是故於中而般涅槃善男子",
    "X09n0248_001:0824a15": "娑羅雙樹華果常茂常能利益無量眾生我亦如是",
    "X09n0248_001:0824a16": "常能利益聲聞緣覺華者喻我果者喻樂以是義故",
    "X09n0248_001:0824a17": "我於此間娑羅雙樹入大涅槃師子吼言世尊如來",
    "X09n0248_001:0824a18": "何故二月涅槃善男子二月是春陽之月萬物生長華",
    "X09n0248_001:0824a19": "果敷榮江河盈滿是時眾生多生常想為破眾生如",
    "X09n0248_001:0824a20": "是心故說一切法俱是無常唯說如來常住不變善",
    "X09n0248_001:0824a21": "男子孟冬枯悴眾不愛樂陽春和液人所貪愛為破",
    "X09n0248_001:0824a22": "眾生世間樂故演說常樂(結上已說之者此下例說我淨云)我淨亦",
    "X09n0248_001:0824a23": "爾如來為破世我世淨故說如來真實我淨言二月",
    "X09n0248_001:0824a24": "者喻於如來二種法身冬不樂者智者不樂如來無",
    "X09n0248_001:0824b01": "常入於涅槃二月樂者喻於智者愛樂如來常樂我",
    "X09n0248_001:0824b02": "淨(據此即知佛二月滅度為表常樂我淨)然兩重四倒總有八倒其四",
    "X09n0248_001:0824b03": "念處觀既有性相兩重治於八倒即成八行終至成",
    "X09n0248_001:0824b04": "佛即名八德謂法身常等四德是實德示現色身無",
    "X09n0248_001:0824b05": "常等四德是權德(納耶輸等現不淨也受金槍等現苦也隱八自在現無我也下生入",
    "X09n0248_001:0824b06": "滅現無常也)故天台云娑羅雙樹四枯四榮正表於此(枯榮",
    "X09n0248_001:0824b07": "之言是天台所立文在別譯經本中)謂法性之色(約大品經說)實非是淨凡",
    "X09n0248_001:0824b08": "夫計淨是名顛倒實非不淨小乘計不淨亦名顛倒",
    "X09n0248_001:0824b09": "今觀色種即空空中無淨云何染著則凡夫淨倒破",
    "X09n0248_001:0824b10": "枯念處成色種即假假智常淨云何滯空而取灰斷",
    "X09n0248_001:0824b11": "言色不淨是名二乘不淨倒破榮念處成觀色本際",
    "X09n0248_001:0824b12": "非空非假非淨不淨乃名中道佛表此理故於中間",
    "X09n0248_001:0824b13": "而般涅槃餘三類此(觀受心法苦無常無我等例之)故云常等然此",
    "X09n0248_001:0824b14": "真實四德既具如上諸門義理不同故疏備舉云佛",
    "X09n0248_001:0824b15": "之德也。▲疏本乎一心者上所引起信論中真如四",
    "X09n0248_001:0824b16": "德之文是立義分中論主總立一心為本於中有心",
    "X09n0248_001:0824b17": "真如心生滅二門心真如具常等四德心生滅中始",
    "X09n0248_001:0824b18": "本不二為究竟覺亦是四德勝鬘等意皆然故知倒",
    "X09n0248_001:0824b19": "正常等並不離一心佛無邊德亦無非一心廣如華",
    "X09n0248_001:0824b20": "嚴經夜摩偈讚品及此疏下釋普賢章初種種幻化",
    "X09n0248_001:0824b21": "皆生如來圓覺妙心文中所說可檢敘之。",
    "X09n0248_001:0824b22": "疏專一下二明修心成其果德二一舉類乾道四德",
    "X09n0248_001:0824b23": "既始於一氣故道門修鍊專於一氣道經云專氣致",
    "X09n0248_001:0824b24": "柔意云元氣是自然大道性本靜默柔弱故能生於",
    "X09n0248_001:0824c01": "動(老子云靜為躁君)能生剛強(又云柔勝剛弱勝強)庶人不能安靜默",
    "X09n0248_001:0824c02": "守柔弱故乖於道不能保壽命不能成萬事不能為",
    "X09n0248_001:0824c03": "人君主和於天下(故老子云彊梁者不得其死又云富貴而驕自遺其咎又云飄風不",
    "X09n0248_001:0824c04": "終朝又云馳騁田獵令人心發狂等)故達道之人專注其志至於靜至",
    "X09n0248_001:0824c05": "柔一元之氣(夫子云志於道)合於自然大道勤而行之保雌",
    "X09n0248_001:0824c06": "守弱綿綿不已(故老子令人為而不恃長而不宰挫銳解紛知白守黑勿矜勿伐若拙若",
    "X09n0248_001:0824c07": "訥抱一為天下式如水處眾人之所惡如嬰兒之未孩此上皆撮略道經中文也儒道二教大意皆然不繁具",
    "X09n0248_001:0824c08": "引)功用既著而致於柔名為成道也(脩成之時還成本道故道經云",
    "X09n0248_001:0824c09": "夫物芸芸各歸其根歸根曰靜靜曰復命復命曰常又云復歸於無極此如佛教中反本還源為究竟果)道",
    "X09n0248_001:0824c10": "成則能保壽命成萬事子育萬物既合於乾道則各",
    "X09n0248_001:0824c11": "正性命保合大和乃利貞也故老子云天下之至柔",
    "X09n0248_001:0824c12": "馳騁天下之至堅又說當其無有其用外其身而身",
    "X09n0248_001:0824c13": "存終不為大故能成其大周易謙卦中說謙如水而",
    "X09n0248_001:0824c14": "能下故百川歸之而成大海西昇經云柔弱莫過於",
    "X09n0248_001:0824c15": "氣氣之柔弱莫過於道道所以柔弱者包裹天地貫",
    "X09n0248_001:0824c16": "穿萬物夫柔之生剛弱之生強而天下莫能知其根",
    "X09n0248_001:0824c17": "本所從生者乎(根本者柔弱也)據上諸文皆云道至柔弱故",
    "X09n0248_001:0824c18": "今云專一氣而致柔也(專一氣是脩行而致柔為成道故下正明云脩一心而成",
    "X09n0248_001:0824c19": "道以對此也但文異耳)所言一者若論根本即是元氣以未分",
    "X09n0248_001:0824c20": "清濁故云一也若約修鍊即是和氣謂胎息法綿綿",
    "X09n0248_001:0824c21": "若存不縱不抑絕諸造作不運心機合本元氣離太",
    "X09n0248_001:0824c22": "急太遲太麤太沈等名為和氣陰氣陽氣和通不二",
    "X09n0248_001:0824c23": "故云一也故道經云沖氣以為和(得氣和柔如骨中有髓等)又云",
    "X09n0248_001:0824c24": "谷(谷養也)神不死是謂玄牝玄牝之門是謂天地根綿",
    "X09n0248_001:0825a01": "綿若存用之不勤又云抱一能無離乎(一者道始生太和之精氣",
    "X09n0248_001:0825a02": "也)專氣致柔(河上公注云專精氣使不亂則形體應物而柔順也)能如孾兒乎",
    "X09n0248_001:0825a03": "又云使心氣曰疆(心當專一則神氣實內是曰柔弱役心使氣則和氣去中是曰彊梁",
    "X09n0248_001:0825a04": "鈔釋曰上柔下彊可以得失相對說之如上說乖道而彊梁合道而柔弱是也)是謂深根固",
    "X09n0248_001:0825a05": "蔕(人以氣為根以精為蔕)又云天得一以清等(地寧神靈谷盈萬物生王侯正)",
    "X09n0248_001:0825a06": "是以聖人抱一為天下式莊子云一其性(飾則二也)養其",
    "X09n0248_001:0825a07": "氣(不以心使之)合其德(不以物離性)黃庭內景云殊途一會(同歸",
    "X09n0248_001:0825a08": "一氣)歸要終一志不久昇虗無(學道專一與虗空同體則神仙可致)又云",
    "X09n0248_001:0825a09": "正一含華乃充盈(存正守一神氣榮華)肇公云守真拘一不染",
    "X09n0248_001:0825a10": "外物清虗太一其何有失繫辭云夫乾其靜也專其",
    "X09n0248_001:0825a11": "動也直(直則正也)釋曰上所引文皆是儒道修鍊之門專",
    "X09n0248_001:0825a12": "氣而為要妙之義也(脚注者皆各是本注謂河上公注老子郭象注莊子韓康伯注",
    "X09n0248_001:0825a13": "繫辭梁丘子注黃庭經)。",
    "X09n0248_001:0825a14": "疏修一下二正明佛果之德既本乎一心若不修一",
    "X09n0248_001:0825a15": "心而乃別修者豈成佛道如磨甎不成明鏡鍊鐵不",
    "X09n0248_001:0825a16": "得真金等故清涼大師所說萬行並不離心但能覺",
    "X09n0248_001:0825a17": "了自心現量畢竟清淨即一念之中萬行備足心不",
    "X09n0248_001:0825a18": "起止也知不起觀也不緣萬境捨也止妄不生戒也",
    "X09n0248_001:0825a19": "安心諦理忍也心無間斷進也心體離念法也心之",
    "X09n0248_001:0825a20": "本覺佛也體相無違僧也六度三寶並一心故華嚴",
    "X09n0248_001:0825a21": "經云菩薩修諸佛法淨諸佛剎積集妙行調伏眾生",
    "X09n0248_001:0825a22": "乃至得大菩提悉不離心是故應以善法扶助自心",
    "X09n0248_001:0825a23": "應以精進堅固自心應以忍辱坦蕩自心應以智證",
    "X09n0248_001:0825a24": "繫白自心應以智慧明利自心應以佛自在開發自",
    "X09n0248_001:0825b01": "心應以佛平等廣大自心應以佛十力照察自心又",
    "X09n0248_001:0825b02": "云菩薩應知自心念念常有佛成正覺何以故諸佛",
    "X09n0248_001:0825b03": "如來不離此心成正覺如自心一切眾生心亦復如",
    "X09n0248_001:0825b04": "是據上等文故知欲成佛道必須修一心也而言一",
    "X09n0248_001:0825b05": "者論云心真如者即是一法界大總相法門體所謂",
    "X09n0248_001:0825b06": "心性不生不滅等此總相心通於凡聖因果不分染",
    "X09n0248_001:0825b07": "淨故云一也。",
    "X09n0248_001:0825b08": "疏心也下二正顯示八一標舉心者如來藏自性清",
    "X09n0248_001:0825b09": "淨心也汎言心者總有四種梵語各異翻譯亦殊一",
    "X09n0248_001:0825b10": "紇利陀謂肉團心二緣慮名心謂八種識俱能緣慮",
    "X09n0248_001:0825b11": "自分境故三質多此云集起心即第八識集諸種子",
    "X09n0248_001:0825b12": "起現行故四乾栗駄謂堅實心今辨此也。",
    "X09n0248_001:0825b13": "疏沖虗下二直顯沖者深玄也華嚴序云汪洋沖融",
    "X09n0248_001:0825b14": "又云包納沖邃疏云沖深包博故老子云道沖而用",
    "X09n0248_001:0825b15": "之或不盈虗者非質故妙者染而不染故如蓮華雖",
    "X09n0248_001:0825b16": "在淤泥不為所染故喻妙法也天台解妙有其十義",
    "X09n0248_001:0825b17": "天長疏解妙云非麤非妙方名至妙故下文云種種",
    "X09n0248_001:0825b18": "幻化生於如來圓覺妙心粹者精純也炳煥者俱是",
    "X09n0248_001:0825b19": "至明之相炳著煥爛也故華嚴疏序述十玄門中微",
    "X09n0248_001:0825b20": "細相容安立門云炳然齊現猶彼芥瓶意取歷歷分",
    "X09n0248_001:0825b21": "明不錯亂之狀矣論語云煥乎其有文章注云煥明",
    "X09n0248_001:0825b22": "也靈明者若但云明未揀日月之類故云靈也意云",
    "X09n0248_001:0825b23": "心之明者在無法不知而無分別無法不現而無差",
    "X09n0248_001:0825b24": "別幽靈神聖寂然洞然故曰靈明即此靈明而炳著",
    "X09n0248_001:0825c01": "煥爛。",
    "X09n0248_001:0825c02": "疏無去下三竪通無去無來者謂此心不遷向前際",
    "X09n0248_001:0825c03": "去不從後際來亦不於現在住現在住者是諸有為",
    "X09n0248_001:0825c04": "法也故成唯識論云住表此法暫有用今不同彼以",
    "X09n0248_001:0825c05": "此真心無相無能所故不可見之於現在淨名云但",
    "X09n0248_001:0825c06": "以數故說有三世非謂菩提有去來今良由菩提亦",
    "X09n0248_001:0825c07": "無自性即同真心故非三世若就菩提當相則有始",
    "X09n0248_001:0825c08": "無終豈免初際冥通三際者由不屬三際故俱通也",
    "X09n0248_001:0825c09": "且如今日眼識不能見昨日色者以隨所見色皆落",
    "X09n0248_001:0825c10": "謝過去也今以真心不隨諸法遷向過去故於今時",
    "X09n0248_001:0825c11": "向真心中能現前際諸法影像歷歷亦能預現未來",
    "X09n0248_001:0825c12": "之法歷然然雖通於三際三際求之皆不可得與所",
    "X09n0248_001:0825c13": "知所現三際之境而不可分故言冥也華嚴經云法",
    "X09n0248_001:0825c14": "性徧在一切處一切眾生及國土三世悉在無有餘",
    "X09n0248_001:0825c15": "亦無形相而可得前三句通三際後一句冥合。",
    "X09n0248_001:0825c16": "疏非中下四橫徧言非中外者有二意一不在身中",
    "X09n0248_001:0825c17": "及中間亦非身外若在身中中間則有處所若在身",
    "X09n0248_001:0825c18": "外則非我心根塵識三皆不可得何有內外中間者",
    "X09n0248_001:0825c19": "焉二謂此心非有無二邊故非外二邊既遣中道亦",
    "X09n0248_001:0825c20": "亡故非中非中非邊是絕待靈心也此言非中所謂",
    "X09n0248_001:0825c21": "非是中非謂是非中言非外者所謂非是外非謂是",
    "X09n0248_001:0825c22": "非外洞徹十方者心有所在則有所不在以無所在",
    "X09n0248_001:0825c23": "故無所不在故洞徹十方也洞徹二字通論義亦不",
    "X09n0248_001:0825c24": "殊若對冥通之言則二文文勢稍異謂洞然透徹無",
    "X09n0248_001:0826a01": "所不徧意顯決定舉體全徧非莽齒隨宜而說然冥",
    "X09n0248_001:0826a02": "與洞各於句中互相影略二皆備矣不妨亦云冥通",
    "X09n0248_001:0826a03": "十方洞徹三際等。",
    "X09n0248_001:0826a04": "疏不滅下五真常不滅不生者真心不變故不生滅",
    "X09n0248_001:0826a05": "起信云所謂心性不生不滅然不生滅三性不同謂",
    "X09n0248_001:0826a06": "徧計無體可生可滅依他起性即生不生即滅不滅",
    "X09n0248_001:0826a07": "圓成實性自體本有不待新生盡未來際究竟常住",
    "X09n0248_001:0826a08": "永不斷滅今即當此自性不生不滅不同前二若三",
    "X09n0248_001:0826a09": "性相對各據自相說者即徧計之法妄生妄滅圓成",
    "X09n0248_001:0826a10": "真心不生不滅依他有二謂相同徧計似生似滅性",
    "X09n0248_001:0826a11": "同圓成不生不滅華嚴云一切法無生一切法無滅",
    "X09n0248_001:0826a12": "等以依他無別自性故全同圓成也一切大乘經說",
    "X09n0248_001:0826a13": "一切諸法不生不滅寂滅常住等皆此義也豈四山",
    "X09n0248_001:0826a14": "之可害者涅槃二十九云如我昔告波斯匿王大王",
    "X09n0248_001:0826a15": "有親信人從四方來各作是言大王有四大山從四",
    "X09n0248_001:0826a16": "方來欲害人民王若聞者當設何計王言世尊設有",
    "X09n0248_001:0826a17": "此來無迯避處唯當專心持戒布施我即讚言善哉",
    "X09n0248_001:0826a18": "大王我說四山即是眾生生老病死生老病死常來",
    "X09n0248_001:0826a19": "切人云何大王不修施戒今云害者以經云欲害人",
    "X09n0248_001:0826a20": "民也若就經文法合云生老病死常來切人者今即",
    "X09n0248_001:0826a21": "應云豈四相之可切亦通。",
    "X09n0248_001:0826a22": "疏離性下六絕迹離性離相者諸法無性皆空即性",
    "X09n0248_001:0826a23": "也謂色即空等緣生諸法即相也謂空即色等今以",
    "X09n0248_001:0826a24": "真心雖空無一物而體非空故離性雖隨緣成一切",
    "X09n0248_001:0826b01": "色等諸法而體非色故離相離相離性故名中道真",
    "X09n0248_001:0826b02": "性也奚五色之能盲者奚何也五色能盲即道經云",
    "X09n0248_001:0826b03": "五色令人目盲(貪淫好色則傷精失明也)五音令人耳聾(好聽五音則和",
    "X09n0248_001:0826b04": "氣去心不能聽無聲之聲也)五色者青黃赤白黑五音者宮商角",
    "X09n0248_001:0826b05": "徵羽文中舉此五方正色正音餘可例知今疏意云",
    "X09n0248_001:0826b06": "夫色能盲者只能盲對色之識今真心離相不與色",
    "X09n0248_001:0826b07": "對彼豈能盲若對色色即空即誰能盲道教中以虗",
    "X09n0248_001:0826b08": "無寂寞為道忘情絕智為修故觀色聆音即盲聾失",
    "X09n0248_001:0826b09": "道今真心離性不滯空無故見色聞聲聲色不能盲",
    "X09n0248_001:0826b10": "之昧之也如鏡明現色色何翳明。",
    "X09n0248_001:0826b11": "疏處生下七不變四句兩對中皆上句以法標之下",
    "X09n0248_001:0826b12": "句以喻顯之無始生死漂溺有情故如流無邊無底",
    "X09n0248_001:0826b13": "故如海涅槃是第一義天高超彼岸之義故有岸天",
    "X09n0248_001:0826b14": "之言驪珠者驪龍頷下有明月寶珠光明洞徹雖在",
    "X09n0248_001:0826b15": "海中光明不滅不同燈燭入水則滅然不能徧照海",
    "X09n0248_001:0826b16": "中所有一切故云獨耀眾生雖處生死之中此心靈",
    "X09n0248_001:0826b17": "鑒不昧然且迷之不覺不覺故不能通達一切但照",
    "X09n0248_001:0826b18": "體獨立如珠獨耀故梁武帝製達磨大師碑文標意",
    "X09n0248_001:0826b19": "云滄海之內有驪龍珠白毫色天莫見人莫識我大",
    "X09n0248_001:0826b20": "師得之矣滄者是水深廣幽遠之貌如天蒼蒼是高",
    "X09n0248_001:0826b21": "遠之貌踞涅槃岸者涅槃此云圓寂一切諸法皆空",
    "X09n0248_001:0826b22": "心本無念融為一真體性無別生死喧動故真心圓",
    "X09n0248_001:0826b23": "滿皆寂靜也踞者安然而居之謂也故時人皆呼憍",
    "X09n0248_001:0826b24": "慢貢高為踞傲法華云遙見其父踞師子牀寶机承",
    "X09n0248_001:0826c01": "足慤云若非蓮藏化主孰踞其源桂輪者月也月中",
    "X09n0248_001:0826c02": "有桂故目之為桂輪碧天者晴秋之夜無雲霧故唯",
    "X09n0248_001:0826c03": "見碧色其猶第一義天無諸惑業雲霧故喻碧天既",
    "X09n0248_001:0826c04": "諸法皆空寂則心之本覺大智慧光明徧照法界離",
    "X09n0248_001:0826c05": "諸分別故云孤朗然月在青天無所不照是以心圓",
    "X09n0248_001:0826c06": "寂時如天之月不同海珠又前云獨者約就迷時但",
    "X09n0248_001:0826c07": "能自照不能普照一切今云孤者約晴霄秋天唯月",
    "X09n0248_001:0826c08": "普照天下星等燈燭皆不可類如即體之智非對待",
    "X09n0248_001:0826c09": "始覺之智可比。",
    "X09n0248_001:0826c10": "疏大矣下八隨緣大矣哉者仰歎之辭周易文勢也",
    "X09n0248_001:0826c11": "或在所歎之上即大哉乾元萬物資始又云大哉乾",
    "X09n0248_001:0826c12": "乎剛健中正純粹精等是也或在所歎之下即乾始",
    "X09n0248_001:0826c13": "能以美利利天下不言所利大矣哉又云隨時之義",
    "X09n0248_001:0826c14": "大矣哉又繫辭云盛德大業至矣哉等是也今兼兩",
    "X09n0248_001:0826c15": "勢謂略述此心竪窮三世橫徧十方於諸法中無不",
    "X09n0248_001:0826c16": "通徹述之不可窮盡故結歎云大矣哉兼欲述下能",
    "X09n0248_001:0826c17": "生起萬法性相無礙深遠廣博之德故標歎云大矣",
    "X09n0248_001:0826c18": "哉也萬法資始者正明此心不守自性隨緣生起世",
    "X09n0248_001:0826c19": "間一切染淨諸法也今且先明迷此真心成有漏染",
    "X09n0248_001:0826c20": "法後方約次下疏文顯此心離倒本具河沙功德妙",
    "X09n0248_001:0826c21": "用性相無礙元是無漏之法且初染者謂諸眾生雖",
    "X09n0248_001:0826c22": "本有此清淨心由無始已來迷之不覺(論中根本不覺也即獨頭",
    "X09n0248_001:0826c23": "無明迷真之義論云謂不如實知真如法一故等)故妄認四大緣慮為己身",
    "X09n0248_001:0826c24": "心(下文云妄認四大等)故展轉生起枝末枝末自在三重一由",
    "X09n0248_001:0827a01": "前根本無明故起種種煩惱二由煩惱故造種種業",
    "X09n0248_001:0827a02": "三由業成故受六道種種生死苦報佛名經云獨頭",
    "X09n0248_001:0827a03": "無明為煩惱種又云此三障者更相由藉由煩惱故",
    "X09n0248_001:0827a04": "以起惡業惡業因緣故得苦果一從無明起煩惱者",
    "X09n0248_001:0827a05": "略說煩惱麤相唯貪瞋癡謂既妄認四大五蘊為自",
    "X09n0248_001:0827a06": "身心自然便貪一切榮樂之事欲以潤之便瞋一切",
    "X09n0248_001:0827a07": "違情之境恐損害之愚癡之情種種計校如上煩惱",
    "X09n0248_001:0827a08": "皆由迷真執妄而起也二從煩惱起業者既貪瞋猛",
    "X09n0248_001:0827a09": "盛即造十惡等業或貪來生富樂之報造諸善業或",
    "X09n0248_001:0827a10": "厭下苦麤障欣上淨妙離修四禪八定不動業由迷",
    "X09n0248_001:0827a11": "第一義故善惡不動俱是有漏染業也三從業受報",
    "X09n0248_001:0827a12": "者然聲響形影之報纖毫不差由前惡業成則有地",
    "X09n0248_001:0827a13": "獄餓鬼畜生等種種苦報由前善業成則有四洲及",
    "X09n0248_001:0827a14": "六欲天等種種樂報由前不動業成則有色界四禪",
    "X09n0248_001:0827a15": "無色四空等種種差別之報所受苦樂之身是別業",
    "X09n0248_001:0827a16": "正報所居勝劣器界是共業依報然萬法展轉有所",
    "X09n0248_001:0827a17": "親依唯初不覺親依清淨心性即知萬法就最初始",
    "X09n0248_001:0827a18": "起必藉真心故云資始不言資生如乾云資始坤云",
    "X09n0248_001:0827a19": "資生地親生故後明此心具河沙德用者如次疏說。",
    "X09n0248_001:0827a20": "疏萬法下二示心之覺相三一會妄顯真以標指上",
    "X09n0248_001:0827a21": "云萬法通於染淨此云萬法且約染相會染皆空方",
    "X09n0248_001:0827a22": "顯淨相淨相與性即無礙也釋此一段之文作四重",
    "X09n0248_001:0827a23": "分別一具釋二配禪宗三配五教四辨所用之文字",
    "X09n0248_001:0827a24": "且初具釋所言虗偽者虗妄詐偽也謂但有其妄相",
    "X09n0248_001:0827b01": "而無實體曰虗隱其虗相詐現實狀曰偽故論云三",
    "X09n0248_001:0827b02": "界虗偽疏緣會而生者應先問云何得知萬法虗偽",
    "X09n0248_001:0827b03": "答必待眾緣相會方能生故故云緣會而生緣有其",
    "X09n0248_001:0827b04": "四謂因緣等無間緣所緣緣增上緣且就因緣解者",
    "X09n0248_001:0827b05": "有其內外外者如糓子水土人時而芽得生泥團輪",
    "X09n0248_001:0827b06": "繩陶師而器得成內謂過去已熟之業為因此世父",
    "X09n0248_001:0827b07": "母為緣而此身得生未有一物不假內因外緣而得",
    "X09n0248_001:0827b08": "生者故中論云未曾有一法不從因緣生也此上猶",
    "X09n0248_001:0827b09": "對小乘宗說若窮究緣生之義從本起末說者清淨",
    "X09n0248_001:0827b10": "心性為因根本無明為緣生三細業識為因境界為",
    "X09n0248_001:0827b11": "緣生六麤廣如起信論說疏生法本無者既屬眾緣",
    "X09n0248_001:0827b12": "自無其體當知一切生法不待滅而本無故云生法",
    "X09n0248_001:0827b13": "本無故中論次前句云是故一切法無不是空者又",
    "X09n0248_001:0827b14": "云因緣所生法我說即是空又云諸法不自生亦不",
    "X09n0248_001:0827b15": "從他生不共不無因是故知無生肇論云一切諸法",
    "X09n0248_001:0827b16": "緣會而生緣會而生則未生無有緣離則滅如其真",
    "X09n0248_001:0827b17": "有有則無滅以此而推雖今現有有而性常自空乃",
    "X09n0248_001:0827b18": "至實相自無非推之使無故名本無又解生法即二",
    "X09n0248_001:0827b19": "執也生空法空故云本無。",
    "X09n0248_001:0827b20": "疏一切唯識者問既一切本無何以現見諸法答唯",
    "X09n0248_001:0827b21": "是自己妄想心識所變現故故云一切唯識(以意識想塵或",
    "X09n0248_001:0827b22": "時想無為有想有為無即知心識所想無定以喻五識緣五塵亦然)故成唯識云彼我",
    "X09n0248_001:0827b23": "法相(我有種種相法有種種相此我法二種攝盡一切世間諸法也)皆依內識(識體)所",
    "X09n0248_001:0827b24": "變見相(二分)而起假說(隨緣相而立假名也)非依離識實有我法",
    "X09n0248_001:0827c01": "又云變謂識體(自證分也)轉似二分(見分相分也然有漏識自體生時皆似所",
    "X09n0248_001:0827c02": "緣及能緣相似所緣相名為相分似能緣相名為見分此有二釋一云識體是有二分是無無而似有故云似",
    "X09n0248_001:0827c03": "也二云二分亦有是依他起所言似者似徧計實有之二分也)相見俱依自證起故",
    "X09n0248_001:0827c04": "依斯二分施設我法彼二離此無所依故二十唯識",
    "X09n0248_001:0827c05": "偈云唯識無境界以無塵妄見如人目有翳見毛月",
    "X09n0248_001:0827c06": "等事起信論云一切諸法唯依妄念而有差別若離",
    "X09n0248_001:0827c07": "心念則無一切境界之相又云心生則種種法生心",
    "X09n0248_001:0827c08": "滅則種種法滅問若無外塵但妄見者應一切時一",
    "X09n0248_001:0827c09": "切處皆見有色或皆不見何故於有色時處眼則見",
    "X09n0248_001:0827c10": "色餘無色時處則不見邪答如人夢中所見境界諸",
    "X09n0248_001:0827c11": "物雖一切是無從想心起然亦不妨見有物處見無",
    "X09n0248_001:0827c12": "物處或先見後不見或初不見後見非處處皆見亦",
    "X09n0248_001:0827c13": "非一期長見心識變起諸法無而見有亦然又問若",
    "X09n0248_001:0827c14": "爾何故多人同處同時皆同於有處見有無處見無",
    "X09n0248_001:0827c15": "有時見有無時見無邪答如百千餓鬼同依業力皆",
    "X09n0248_001:0827c16": "於無膿血猛火等處同時而見豈清流河水實有猛",
    "X09n0248_001:0827c17": "火等邪故知一切俱是心識。",
    "X09n0248_001:0827c18": "疏識如幻夢者先問曰既是心識變起諸境諸境雖",
    "X09n0248_001:0827c19": "無心識還有何以前云生法本無有為心識豈非緣",
    "X09n0248_001:0827c20": "生法邪故此答云識如幻夢亦即是無然唯識論亦",
    "X09n0248_001:0827c21": "有此喻而所用之義不同彼云我法分別熏習力故",
    "X09n0248_001:0827c22": "諸識生時變似我法如幻夢者幻夢力故心似種種",
    "X09n0248_001:0827c23": "外境相現緣此執為實有外境彼釋意云幻夢所見",
    "X09n0248_001:0827c24": "之物雖無其幻夢則不是無故有力變起妄境今就",
    "X09n0248_001:0828a01": "無相及法性宗中所釋意即不然二喻之中且約夢",
    "X09n0248_001:0828a02": "說謂夢想與夢境俱是無法若言一有一無者則夢",
    "X09n0248_001:0828a03": "想與所見物應異異則夢不是物物不是夢覺來夢",
    "X09n0248_001:0828a04": "滅其物應在如莊周睡時夢見身為胡蝶在華園中",
    "X09n0248_001:0828a05": "蝶若非夢夢又非蝶則寤來夢滅胡蝶應在以二物",
    "X09n0248_001:0828a06": "真妄別故又蝶若非夢應是真蝶夢若非蝶以何為",
    "X09n0248_001:0828a07": "相以此而推夢想與胡蝶雖似能見所見之殊其實",
    "X09n0248_001:0828a08": "一體所言夢者但是莊周睡時本有心識由昧略故",
    "X09n0248_001:0828a09": "忽然妄現倒想及胡蝶華園等相即呼此相及想而",
    "X09n0248_001:0828a10": "為夢也於此虗妄一夢之上似有內外身心殊內心",
    "X09n0248_001:0828a11": "即蝶想身即蝶相外即華園之相理實而言想即蝶",
    "X09n0248_001:0828a12": "蝶即想蝶相既全空無蝶想豈獨是有又所執蝶相",
    "X09n0248_001:0828a13": "分明似有豈便有邪又若能執之想寤來雖無不妨",
    "X09n0248_001:0828a14": "未寤之時且是有者所執蝶相寤來雖無未寤之時",
    "X09n0248_001:0828a15": "亦應是有若爾即是心境俱有何言唯識今窮本末",
    "X09n0248_001:0828a16": "以法合喻謂所言唯識者但是迷人(合睡)本有性淨真",
    "X09n0248_001:0828a17": "心(合莊周睡時本心故次句疏云但是一心)由不自了悟故(合於昧時)遂有三",
    "X09n0248_001:0828a18": "細六麤等現(合於蝶相)即呼此等云唯識也(合夢)於此一類",
    "X09n0248_001:0828a19": "妄識之上似有內外之殊(內合蝶想外合蝶相)其實境是識境",
    "X09n0248_001:0828a20": "識是境識(合蝶即想想即蝶也)故傅大士云未有無心境曾無",
    "X09n0248_001:0828a21": "無境心一一對喻昭然可明智者審思矣佛於權教",
    "X09n0248_001:0828a22": "說唯識理者良由未顯出性淨真心且含在第八識",
    "X09n0248_001:0828a23": "中故以泯境存心至終教了義經中顯出真心本覺",
    "X09n0248_001:0828a24": "方言心境俱空也成唯識亦云為遣執心心所外實",
    "X09n0248_001:0828b01": "有境故說唯有識若執唯識真實有者如執外境亦",
    "X09n0248_001:0828b02": "是法執若約病患之喻說者如人本有淨眼被風熱",
    "X09n0248_001:0828b03": "等翳(根本無明也無眼之人必不患翳無佛性物必無妄想也)即見空華種種相",
    "X09n0248_001:0828b04": "貌(六塵境也)成唯識論釋意云空華雖無其見華之翳眼",
    "X09n0248_001:0828b05": "非無今意即云離於本眼無別見華之眼(如離真淨心性無別",
    "X09n0248_001:0828b06": "八識之殊)翳是熱氣熱氣復云何能見故能見所見皆是",
    "X09n0248_001:0828b07": "虗妄但以翳故本淨之眼虗妄見華即知境識皆空",
    "X09n0248_001:0828b08": "但以迷故真淨心中虗妄見境但言識無不言不迷",
    "X09n0248_001:0828b09": "但言本眼外無別翳眼不言不翳餘諸風熱昏狂等",
    "X09n0248_001:0828b10": "患皆例此知亦於本心之外無別狂心等也。",
    "X09n0248_001:0828b11": "疏但是一心者問據上所說既心境皆無誰是說無",
    "X09n0248_001:0828b12": "之者且如真理本無見有之者故見有為妄今若亦",
    "X09n0248_001:0828b13": "無見無之者見無亦應是迷又雖夢想夢蝶不實且",
    "X09n0248_001:0828b14": "不妨有莊周身心今既心境俱無依何妄現根識塵",
    "X09n0248_001:0828b15": "境故答云但是一心謂夢想兼胡蝶二相但是莊周",
    "X09n0248_001:0828b16": "一人無別二相妄識兼妄境二法亦但是真實如來",
    "X09n0248_001:0828b17": "藏一心無別二法故根身器界及心心所一切皆空",
    "X09n0248_001:0828b18": "無非一真心也諸大乘經論皆說萬法唯心是此義",
    "X09n0248_001:0828b19": "矣然唯心之義淺深有異若法相宗言唯心者但是",
    "X09n0248_001:0828b20": "有為心識緣慮積集了別辨境為相即是此上來云",
    "X09n0248_001:0828b21": "一切唯識是也若法性宗云唯心者真是真如之心",
    "X09n0248_001:0828b22": "無為無相離諸緣慮分別緣慮分別亦唯一心故起",
    "X09n0248_001:0828b23": "信論云心真如者即是一法界大總相法門體(云云)",
    "X09n0248_001:0828b24": "乃在離言說相離名字相離心緣相畢竟平等無有",
    "X09n0248_001:0828c01": "變異不可破壞唯是一心故名真如此中云緣慮分",
    "X09n0248_001:0828c02": "別等唯一真心例如彼法相宗中說諸外境唯八識",
    "X09n0248_001:0828c03": "也問若爾則諸佛菩薩豈但見無相真心更無有境",
    "X09n0248_001:0828c04": "界等邪答理實如此故經云離一切相即名諸佛等",
    "X09n0248_001:0828c05": "但得妄想根識塵境之執都盡則成融通自在身智",
    "X09n0248_001:0828c06": "國土染淨無礙如下覺相中說。",
    "X09n0248_001:0828c07": "疏心寂而知者先問真心既非色聲香味等相復無",
    "X09n0248_001:0828c08": "分別緣慮愛惡等相未審何者是此真心真心自體",
    "X09n0248_001:0828c09": "有何勝能云何表顯的有真心凡欲釋諸法門皆須",
    "X09n0248_001:0828c10": "釋名出體不可但言一心不出體相故此答云寂而",
    "X09n0248_001:0828c11": "能知也寂者是實體堅固常定不喧動不變異之義",
    "X09n0248_001:0828c12": "經云一切空寂法是法寂不空若無真心之體說何",
    "X09n0248_001:0828c13": "物寂何物不動不變邪知者謂體自知覺昭昭不昧",
    "X09n0248_001:0828c14": "棄之不得取之不得是當體表顯義非分別比量義",
    "X09n0248_001:0828c15": "上言不喧不變動等者只說此知寂而不變等也寂",
    "X09n0248_001:0828c16": "是知寂知是寂知寂是知之自性體知是寂之自性",
    "X09n0248_001:0828c17": "用故清涼大師答順宗皇師心要云靈知不昧性相",
    "X09n0248_001:0828c18": "寂然又云以知寂不二之一心契空有雙融之中道",
    "X09n0248_001:0828c19": "此經云圓覺普照(知也)寂滅無二(寂也)瓔珞經說等覺照",
    "X09n0248_001:0828c20": "寂妙覺寂照金光明經攝大乘論說佛果無別色聲",
    "X09n0248_001:0828c21": "功德唯如如(寂也)及如如智(知也)獨存荷澤云即體之用",
    "X09n0248_001:0828c22": "自知即知而體自寂名說雖差體用一致誠謂用而",
    "X09n0248_001:0828c23": "常寂寂而常用知之一字眾妙之門恒沙佛法因此",
    "X09n0248_001:0828c24": "成立華嚴問明品說佛境界智佛境界知二相各別",
    "X09n0248_001:0829a01": "偈答知云非識所能識亦非心境界其性本清淨開",
    "X09n0248_001:0829a02": "示諸羣生彼疏釋云知即心體通於染淨然此真心",
    "X09n0248_001:0829a03": "有二種用一自性用二隨緣用今言知者即自性用",
    "X09n0248_001:0829a04": "不待對緣本自知故隨緣用者即一切分別種種心",
    "X09n0248_001:0829a05": "識差別智慧及一切所作所為成辦一切事業以必",
    "X09n0248_001:0829a06": "待對緣方能發現及能成辦故如大摩尼寶能現一",
    "X09n0248_001:0829a07": "切色像亦能隨意出生一切所要之物名隨緣應用",
    "X09n0248_001:0829a08": "也若無意願即不出生又於不對緣之時亦不能現",
    "X09n0248_001:0829a09": "故其珠之光明即表裏透徹常自照耀對物不對物",
    "X09n0248_001:0829a10": "堅實明淨常無增減其中影像不妨或有或無種種",
    "X09n0248_001:0829a11": "變易堅淨喻心之寂體也明照喻心之智用也堅淨",
    "X09n0248_001:0829a12": "者即明而堅淨也青黃種種差別者即對境能青黃",
    "X09n0248_001:0829a13": "等也。",
    "X09n0248_001:0829a14": "疏目之圓覺者結成此經所詮法也若於寂知之境",
    "X09n0248_001:0829a15": "但見身心外塵生死變動之相及頑礙念念之相即",
    "X09n0248_001:0829a16": "不名覺故論云一切眾生不名為覺等設於身心空",
    "X09n0248_001:0829a17": "有等中覺有能知之心不屬諸物常自能知雖似覺",
    "X09n0248_001:0829a18": "相亦不名圓以空有等法不即覺故覺心之外仍有",
    "X09n0248_001:0829a19": "空有等故故非圓也今此良由從萬法展轉推逐悉",
    "X09n0248_001:0829a20": "無一法體存但是一真之心豎窮橫徧心外無別一",
    "X09n0248_001:0829a21": "法盡是覺心故名圓也故下文云證得諸幻滅影像",
    "X09n0248_001:0829a22": "故爾時便得無方清淨無邊虗空覺所顯發覺圓明",
    "X09n0248_001:0829a23": "故顯心清淨乃至一切覺故首楞嚴云若有一人發",
    "X09n0248_001:0829a24": "真歸源十方虗空一時消殞又云寂照含虗空却來",
    "X09n0248_001:0829b01": "觀世間猶如夢中事是以觀推萬法虗幻如夢本空",
    "X09n0248_001:0829b02": "顯出心體即名圓覺矣上來具釋竟。",
    "X09n0248_001:0829b03": "二配禪宗者從萬法虗偽乃至識知幻夢五句是空",
    "X09n0248_001:0829b04": "義兼此寂知正是荷澤所傳空寂是心知是用之宗",
    "X09n0248_001:0829b05": "旨也。",
    "X09n0248_001:0829b06": "三配五教者然此一段於五教中具足其四以此經",
    "X09n0248_001:0829b07": "但分同華嚴故不配圓教謂初二句小乘教次二句",
    "X09n0248_001:0829b08": "大乘法相教次識如幻夢一句意顯心境全空即大",
    "X09n0248_001:0829b09": "乘破相教此二合之為始教也後三句頓教兼次上",
    "X09n0248_001:0829b10": "三句與此相合以為一義即是終教又此後三句中",
    "X09n0248_001:0829b11": "初句含終次句正頓後句含圓。",
    "X09n0248_001:0829b12": "四顯所用文字者然此段文句皆有所憑唯目之圓",
    "X09n0248_001:0829b13": "覺一句是自結成矣謂論云三界虗偽唯是一心今",
    "X09n0248_001:0829b14": "以躡前萬法之言故但改三界字為萬法字耳緣會",
    "X09n0248_001:0829b15": "而生及本無之言即是肇論宗本義中標云本無實",
    "X09n0248_001:0829b16": "相法性性空緣會一義耳釋云一切諸法緣會而生",
    "X09n0248_001:0829b17": "緣會而生則未生無有(云云如上所引)乃至有而性常自空",
    "X09n0248_001:0829b18": "故謂之性空性空故故曰實相實相自無非推之使",
    "X09n0248_001:0829b19": "無故曰本無又生法二言法相宗經論章疏之常談",
    "X09n0248_001:0829b20": "也一切唯識識如幻夢者成唯識論文但是一心者",
    "X09n0248_001:0829b21": "起信論文則改唯字為但字矣。",
    "X09n0248_001:0829b22": "疏彌滿下二即體之相以圓收二初離過上推心境",
    "X09n0248_001:0829b23": "俱空顯出圓明知覺既無一塵一念之相即廓周法",
    "X09n0248_001:0829b24": "界彌然畟。(音測)滿無有邊涯是一味之覺無不清淨故",
    "X09n0248_001:0829c01": "下文云爾時便得無方清淨乃至一身多身一世界",
    "X09n0248_001:0829c02": "多世界盡於虗空圓裹三世一切清淨於真覺境中",
    "X09n0248_001:0829c03": "無別一塵有體之法何以故色乖空故如火乖水水",
    "X09n0248_001:0829c04": "不容火故云中不容他此即法界觀中真空絕相觀",
    "X09n0248_001:0829c05": "也於中正當泯絕無寄觀矣彼亦云良由會色歸空",
    "X09n0248_001:0829c06": "空中必無色又此中亦無於空何以故覺非空故故",
    "X09n0248_001:0829c07": "佛頂經云若有一人發真歸源十方虗空一時消殞",
    "X09n0248_001:0829c08": "是知空色俱絕故云不容他也故泯絕無寄觀中又",
    "X09n0248_001:0829c09": "云不可言即色不即色即空不即空等又云生心動",
    "X09n0248_001:0829c10": "念即乖法體失正念故皆是不容他之義也亦應云",
    "X09n0248_001:0829c11": "以容他物即乖法體又亦是理事無礙觀中以理奪",
    "X09n0248_001:0829c12": "事門彼文云事既攬理遂令事相皆盡唯一真理平",
    "X09n0248_001:0829c13": "等顯現以離真理外無片事可得故據此即上推萬",
    "X09n0248_001:0829c14": "法虗偽乃至寂知即當事能顯理門也然中不容他",
    "X09n0248_001:0829c15": "之言此是佛頂經文勢彼云云何是中更容他物。",
    "X09n0248_001:0829c16": "疏故德下二具德二初法二初總標具德謂根塵識",
    "X09n0248_001:0829c17": "等一切諸法若是實有即乖覺性故華嚴云未曾有",
    "X09n0248_001:0829c18": "一法得入於法性今以一切清淨不存一微塵之自",
    "X09n0248_001:0829c19": "體故無邊清淨覺中所有一切諸法莫不一一盡是",
    "X09n0248_001:0829c20": "性之德相性之業用如金之器器器皆金如鏡之像",
    "X09n0248_001:0829c21": "像像皆鏡故云皆同一性此是會事歸理也言德用",
    "X09n0248_001:0829c22": "者德即相大用即用大皆同一性即體大然此德用",
    "X09n0248_001:0829c23": "盡收色心境智時處教義行位一切諸法不同論中",
    "X09n0248_001:0829c24": "翻對妄染本空但顯自性之德言無邊者有二義一",
    "X09n0248_001:0830a01": "事法數多過於河沙無有限量二謂此諸法等無自",
    "X09n0248_001:0830a02": "體故無有分限名無邊矣。",
    "X09n0248_001:0830a03": "疏性起下二釋成性相無礙理事交徹事不異理理",
    "X09n0248_001:0830a04": "不異事互相融故謂覺性離前執計之過故能全體",
    "X09n0248_001:0830a05": "起為一切諸法如金出鑛方為諸器如鏡垢盡方顯",
    "X09n0248_001:0830a06": "萬像性外無別一法為能所起起唯性起故晉譯華",
    "X09n0248_001:0830a07": "嚴經有性起品華嚴關鍵中有性起門縱說諸緣互",
    "X09n0248_001:0830a08": "相資發就此門中緣起亦成性起然法相宗所說真",
    "X09n0248_001:0830a09": "如一向凝然不變其緣起法自是有為色心若此法",
    "X09n0248_001:0830a10": "性宗所說真性洞鑒靈明全體即用故舉體常為萬",
    "X09n0248_001:0830a11": "法舉體常自寂然寂然是全萬法之寂然故不同虗",
    "X09n0248_001:0830a12": "空斷空頑凝而已萬法是全寂然之萬法故不同徧",
    "X09n0248_001:0830a13": "計倒見定相之物擁隔阻礙境智歷然者一切諸法",
    "X09n0248_001:0830a14": "雖其數無量不出色心收盡但倒執之時色等諸法",
    "X09n0248_001:0830a15": "是五根六塵心心所法是情識緣慮等念今無能所",
    "X09n0248_001:0830a16": "之執故成無邊妙境無量智慧此二句即當依理成",
    "X09n0248_001:0830a17": "事門及理如事理門相得性融身心廓爾者即事如",
    "X09n0248_001:0830a18": "理徧門謂諸事相既全性起起不異性故隨所依性",
    "X09n0248_001:0830a19": "廓周法界故下文云身心寂滅平等本際圓滿十方",
    "X09n0248_001:0830a20": "不二隨順又云覺性徧滿圓無際故當知六根徧滿",
    "X09n0248_001:0830a21": "法界乃至六塵四大陀羅尼門等徧滿法界。",
    "X09n0248_001:0830a22": "疏方之下二喻賢首品十種三昧門中第一圓明海",
    "X09n0248_001:0830a23": "印三昧門也謂大香海澄渟萬象歷然齊現猶如印",
    "X09n0248_001:0830a24": "文影像如諸相海水如圓覺故文云或現童男童女",
    "X09n0248_001:0830b01": "形天龍及與阿脩羅乃至摩睺羅伽等隨其所樂皆",
    "X09n0248_001:0830b02": "令見眾生形相各不同行業音聲亦無量如是一切",
    "X09n0248_001:0830b03": "皆能現海印三昧威神力又大集經云閻浮提一切",
    "X09n0248_001:0830b04": "眾生身及與外色大海中皆有印象故名海印菩提",
    "X09n0248_001:0830b05": "亦爾是名菩薩海印三昧清涼以十義釋之具在大",
    "X09n0248_001:0830b06": "鈔越彼大虗者有二義故越一若以目觀此虗空此",
    "X09n0248_001:0830b07": "空尚以色為邊際故二若以智觀此空此空是識所",
    "X09n0248_001:0830b08": "變但是覺性之中一分義故又真覺融色故彌徧十",
    "X09n0248_001:0830b09": "方此太虗不能融色故不徧(既不融即相礙)故佛頂云空生",
    "X09n0248_001:0830b10": "大覺中如海一漚發慤云首楞歎虗空之小圓覺嗟",
    "X09n0248_001:0830b11": "法性之寬比之常談海形牛跡故云越也。",
    "X09n0248_001:0830b12": "疏恢恢下三結歎覺體超名相恢恢者廣大曠遠之",
    "X09n0248_001:0830b13": "狀老子云天網恢恢疎而不漏(天所羅網恢恢甚大雖自疎遠伺察人善",
    "X09n0248_001:0830b14": "惡無所失也)莊子云恢恢焉猶有餘地晃晃者晃熾盛照",
    "X09n0248_001:0830b15": "曜輝赫之貌也恢恢體也寂也圓也晃晃用也知也",
    "X09n0248_001:0830b16": "覺也逈出思議之表者不可思議也何名不思議心",
    "X09n0248_001:0830b17": "言不及故謂理圓言偏言生理喪法無相想思則亂",
    "X09n0248_001:0830b18": "生故金剛三昧云千思萬慮不益道理徒為動亂失",
    "X09n0248_001:0830b19": "本心王故知心王言語道斷(名是言語道路)心行處滅(相是心之",
    "X09n0248_001:0830b20": "行處)故古德云口欲辯而辭喪心將緣而慮息則逈出",
    "X09n0248_001:0830b21": "於言象之表矣云心言不及者謂法無名故言不及",
    "X09n0248_001:0830b22": "法無相故心不及於所緣境非定名定相故於心口",
    "X09n0248_001:0830b23": "不可思議何法不思議即圓覺性相無礙也何故不",
    "X09n0248_001:0830b24": "思議即染而淨(凡聖通局之類一一例之又非性相故)何用不思議(假名",
    "X09n0248_001:0830c01": "引導尚恐難入今泯絕蹤迹於生何益)顯法超情令亡言故謂法體實",
    "X09n0248_001:0830c02": "離思議之境若令住思議求不能入今說離言超情",
    "X09n0248_001:0830c03": "眾生即忘言絕慮不住言象而求之也自然入也故",
    "X09n0248_001:0830c04": "六七祖師皆有善惡不思量等言矣。",
    "X09n0248_001:0830c06": "圓覺經略疏之鈔卷第一"
}