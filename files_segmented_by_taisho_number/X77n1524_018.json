{
    "X77n1524_018:0492b01": "補續高僧傳卷第十八",
    "X77n1524_018:0492b02": "吳門華山寺沙門　明河　撰",
    "X77n1524_018:0492b03": "護法篇",
    "X77n1524_018:0492b04": "宋　維琳傳(天石附)",
    "X77n1524_018:0492b05": "維琳。武康沈氏子。約之後也。好學能詩。熈寧中。東坡",
    "X77n1524_018:0492b06": "倅杭。請住徑山。繼登慧淵公法席。叢林蔚然。眾心歸",
    "X77n1524_018:0492b07": "附。久之憚煩。退靜於邑之銅山。結菴名無畏。自號無",
    "X77n1524_018:0492b08": "畏大士。建中靖國初。東坡自儋耳還至毗陵。以疾告",
    "X77n1524_018:0492b09": "老。師往問慰。坡答之以詩。始師之居銅山也。院有松",
    "X77n1524_018:0492b10": "合抱。縣大夫將取以治廨。師知之。命削皮題詩其上",
    "X77n1524_018:0492b11": "曰。大夫去作棟梁材。無復清陰護綠苔。只恐夜深明",
    "X77n1524_018:0492b12": "月下。悞他千里鶴飛來。尉至。讀其詩乃止。宣和元年。",
    "X77n1524_018:0492b13": "師既老。朝廷崇右道教。詔僧為德士皆頂冠。師獨不",
    "X77n1524_018:0492b14": "受命。縣遣使諭之。師即集其徒。說偈趺坐而逝。眾以",
    "X77n1524_018:0492b15": "二缶覆其軀。瘞山後。",
    "X77n1524_018:0492b16": "天石者。福州侯官水西石松寺僧也。紹與十年。栽松",
    "X77n1524_018:0492b17": "三本於石上。自刻石云。一與寺門作名實。二與山林",
    "X77n1524_018:0492b18": "作標致。三與游人作陰涼。題詩云。偃葢覆巖石。歲寒",
    "X77n1524_018:0492b19": "傲霜雪。深根蟠茯苓。千古飽風月。寺初名石嵩。後名",
    "X77n1524_018:0492b20": "石松者。以此。天石亦可想見也。",
    "X77n1524_018:0492b21": "杭州報恩院慧明傳",
    "X77n1524_018:0492b22": "慧明。蔣氏子也。幼歲出家。三學精練。過臨川謁法眼。",
    "X77n1524_018:0492b23": "豁然有省。回鄞水。菴居大梅山。吳越部內。禪學雖盛。",
    "X77n1524_018:0492b24": "而以玄沙正宗。築之閫外。師欲整而導之。一日有禪",
    "X77n1524_018:0492c01": "者至菴。師問曰。近離何處。對曰成都。曰上座離成都",
    "X77n1524_018:0492c02": "到此山。則成都少上座。此間剩上座。剩則心外有法。",
    "X77n1524_018:0492c03": "少則心法不周。說得道理即住。禪客莫能對。又遷止",
    "X77n1524_018:0492c04": "天台白沙菴。有彥明道人者。俊辯自負。來謁師。師問",
    "X77n1524_018:0492c05": "曰。從上先德有悟者否。對曰有之。曰。一人發真歸源。",
    "X77n1524_018:0492c06": "十方虗空。悉皆銷殞。舉手指曰。只今天台山嶷然。知",
    "X77n1524_018:0492c07": "何得銷殞去。明張目直視遯去。錢忠懿王。延請問法。",
    "X77n1524_018:0492c08": "命住崇資院。盛談玄沙法眼宗旨。自是他宗泛學。皆",
    "X77n1524_018:0492c09": "寂然賓服矣。一日忠懿王為法集大會諸山。師問諸",
    "X77n1524_018:0492c10": "老宿曰。雪峰塔銘云。夫從緣而有者。始終而成壞。非",
    "X77n1524_018:0492c11": "從緣而有者。歷劫而長堅。堅之與壞。即且止。雪峰只",
    "X77n1524_018:0492c12": "今在何處。老宿不能對。王大說。署圓通普炤禪師。",
    "X77n1524_018:0492c13": "長蘆賾禪師傳",
    "X77n1524_018:0492c14": "宗賾。襄陽孫氏子。父早亡。母携還舅氏家鞠養。長成",
    "X77n1524_018:0492c15": "習儒業。志節高邁。學問宏博。年二十九。幡然曰。吾出",
    "X77n1524_018:0492c16": "家矣。遂往真州長蘆。從秀圓通落[髟/采]。學最上乘。未幾。",
    "X77n1524_018:0492c17": "秀去而夫繼。師得旨於夫。遂為夫嗣。而紹長蘆之席。",
    "X77n1524_018:0492c18": "一法窟父子。接踵弘闡者三世。雲門之道大震。江淮",
    "X77n1524_018:0492c19": "之間。幾無別響。師上堂曰。金屑雖貴。落眼成瞖。金屑",
    "X77n1524_018:0492c20": "既除。眼在甚處。拈拄杖曰。還見麼。擊香卓曰。還聞麼。",
    "X77n1524_018:0492c21": "靠却拄杖曰。眼耳若通隨處足。水聲山色自悠悠。啟",
    "X77n1524_018:0492c22": "示明切如此。師性孝。於方丈側。別為小室。安其母於",
    "X77n1524_018:0492c23": "中。勸母剪髮。持念阿彌陀佛號。自製勸孝文。曲盡哀",
    "X77n1524_018:0492c24": "懇。師雖承傳南宗頓旨。而實以淨土自歸。至感普賢",
    "X77n1524_018:0493a01": "普慧二大士。夢求入社。其精誠可知矣。其母臨終。果",
    "X77n1524_018:0493a02": "念佛吉祥而逝。始卒數十年間。以安養一門攝化。緇",
    "X77n1524_018:0493a03": "白從化。臨終正念。如其母者。蓋不知幾何人。師持勤",
    "X77n1524_018:0493a04": "匡道一念。得自天性。以言難及遠。往往託筆墨。以致",
    "X77n1524_018:0493a05": "心焉。其勸供養則曰。若無有限之心。則受無窮之福。",
    "X77n1524_018:0493a06": "其勸坐禪則曰。一切善惡。都莫思量。念起即覺。覺之",
    "X77n1524_018:0493a07": "即失。久久忘緣。自成一片。又曰。道高魔盛。逆順萬端。",
    "X77n1524_018:0493a08": "但能正念現前。一切不能留碍。其警游談則曰。既乖",
    "X77n1524_018:0493a09": "福業。無益道心。如此游言。並傷實德。其警撥無則曰。",
    "X77n1524_018:0493a10": "麤解法師。不通教眼。虗頭禪客。不貴行門。此偏枯之",
    "X77n1524_018:0493a11": "罪也。又曰。宗說兼通。若杲日麗虗空之界。心身俱靜。",
    "X77n1524_018:0493a12": "如琉璃含寶月之光。可謂蓬生蔴中。不扶自直。眾流",
    "X77n1524_018:0493a13": "入海。總號天池。其言意至。味一臠可以知全鼎矣。未",
    "X77n1524_018:0493a14": "詳所終。",
    "X77n1524_018:0493a15": "宗致傳(附居竭．子照)",
    "X77n1524_018:0493a16": "宗致者。臨濟十一世之玄孫。而泐潭準禪師之嫡嗣",
    "X77n1524_018:0493a17": "也。住持東山。立身行道。大為時所宗仰。以智慧無礙",
    "X77n1524_018:0493a18": "之心。為功德莊嚴之事。洪覺範。慈觀閣記云。師骨面",
    "X77n1524_018:0493a19": "嚴冷。英氣逸羣。以荷擔雲菴法道為己任。說法有辯",
    "X77n1524_018:0493a20": "慧。護教有便行。卑叢林。以宗旨爭溝封。以語言爭是",
    "X77n1524_018:0493a21": "非。紛然諸方方熾未艾。名為走道。其實走名射利。裨",
    "X77n1524_018:0493a22": "販無所不至。而正宗微矣。欲棄之而弗忍。欲導之而",
    "X77n1524_018:0493a23": "弗從。於是。為室于方丈之東。名曰慈航。又自名其號",
    "X77n1524_018:0493a24": "曰慈覺。猶以為未也。建閣於大門。名曰慈觀。蜀僧居",
    "X77n1524_018:0493b01": "竭者。傾長財一百五十萬。以助成之。竭。平生自奉甚",
    "X77n1524_018:0493b02": "約。所得檀信之施。毛累寸積。四十年之藏。一旦舉以",
    "X77n1524_018:0493b03": "施之。人以為難。南晉僧子照者。有實行自然之智。如",
    "X77n1524_018:0493b04": "人信手斫方圓。皆中繩墨。慈覺使總院事。事無巨細。",
    "X77n1524_018:0493b05": "談笑而辦。閣經營。照實董其事。垢面龜手。不憚霜雪。",
    "X77n1524_018:0493b06": "伐山相材。運土拾礫。與蒼頭短髮進退。凡半年而落",
    "X77n1524_018:0493b07": "成。竭以財施。而慈覺之志乃克成。師弟子之於宗。皆",
    "X77n1524_018:0493b08": "無所媿。賢矣哉。",
    "X77n1524_018:0493b09": "寶覺道法師傳",
    "X77n1524_018:0493b10": "永道。順昌毛氏子也。出家。宗唯識百法二論。又受西",
    "X77n1524_018:0493b11": "天總持三藏密法。及傳圓頓戒法於元照師。咸得其",
    "X77n1524_018:0493b12": "要。政和中。賜椹衣。主左街香積院。賜號寶覺大師。林",
    "X77n1524_018:0493b13": "靈素以左道罔上。宣和初。詔改僧為德士服冠巾。天",
    "X77n1524_018:0493b14": "下從之無敢後。師獨毅然抗詔。上書曰。自古佛法。未",
    "X77n1524_018:0493b15": "甞不與國運同為盛衰。魏太武崔浩。滅佛法。未三四",
    "X77n1524_018:0493b16": "年。浩竟赤族。文成大興之。周武衛元嵩。滅佛法。不五",
    "X77n1524_018:0493b17": "六年。元嵩貶死。隋文帝大興之。唐武宗。趙歸真。李德",
    "X77n1524_018:0493b18": "裕。滅佛法。不一年。歸真誅。德裕竄死。宣宗。大興之。我",
    "X77n1524_018:0493b19": "國家太祖太宗列聖相承。譯經試僧。大興佛法。成憲",
    "X77n1524_018:0493b20": "具在。雖萬世可守也。陛下。何忍一旦用姦人之言。為",
    "X77n1524_018:0493b21": "驚世之舉。陛下。不思太武見弑於閹人之手乎。周武",
    "X77n1524_018:0493b22": "為鐵獄之囚乎。唐武受奪壽去位之報乎。此皆前監",
    "X77n1524_018:0493b23": "可觀者。陛下何為蹈惡君之禍。而違祖宗之法乎。書",
    "X77n1524_018:0493b24": "奏。上大怒。命下黥流道州。蔡京。從容為上言曰。天下",
    "X77n1524_018:0493c01": "佛像。非諸僧自為之。皆子為其父。臣為其君。以祈福",
    "X77n1524_018:0493c02": "報恩耳。今大毀之。適足以動人心。恐非社稷之利也。",
    "X77n1524_018:0493c03": "上意。為之少回。未幾。靈素事敗。放歸賜死於道。復教。",
    "X77n1524_018:0493c04": "師量移近郡。尋得旨放回。敕住昭先禪院。賜名法道。",
    "X77n1524_018:0493c05": "以旌護法。師之謫道州也。郡守僚屬。皆先夢佛像荷",
    "X77n1524_018:0493c06": "枷入城。既而師至。皆善待之。時軍民多病。師呪水飲",
    "X77n1524_018:0493c07": "之。無不愈者。求者益多。乃為沼於營中以呪之。師既",
    "X77n1524_018:0493c08": "還。道人如失恃怙。及二帝北狩。康王即位。東京留守",
    "X77n1524_018:0493c09": "宗澤承制。命師住左街天清寺。補宣教郎總管司。參",
    "X77n1524_018:0493c10": "謀軍事。為國行法。護佑軍旅。師往淮頴。勸化豪右。出",
    "X77n1524_018:0493c11": "糧助國。軍賴以濟。後奉詔隨駕。陪議軍國事。上欲加",
    "X77n1524_018:0493c12": "以冠冕。師力辭。詔加圓通法濟大師。一日上從容謂",
    "X77n1524_018:0493c13": "師曰。上皇為妖人所惑。毀師形服。朕為師去此黥涅。",
    "X77n1524_018:0493c14": "師對曰。上皇御墨不忍毀除。上笑曰。此僧到老倔強。",
    "X77n1524_018:0493c15": "乃敕住廬山太平禪寺。故事道場僧左道右。崇觀以",
    "X77n1524_018:0493c16": "來。遂易舊制。師不能平。詣朝廷論辯。卒獲改正。紹興",
    "X77n1524_018:0493c17": "五年。大旱。詔師入內祈雨。結壇作法。以四金瓶。各盛",
    "X77n1524_018:0493c18": "鮮鯽。噀水默祝。遣四急足投諸江。使未回而雨已洽。",
    "X77n1524_018:0493c19": "上大悅。賜金鉢。上以國用不足。敕天下僧道。納清閒",
    "X77n1524_018:0493c20": "錢。師致書於省部。極論其非。傷大體而阻善化。言雖",
    "X77n1524_018:0493c21": "不行。勢亦少戢。紹興十七年秋。說偈。端坐而化。闍維。",
    "X77n1524_018:0493c22": "舍利無數。塔於九山九里松。",
    "X77n1524_018:0493c23": "法燈禪師傳",
    "X77n1524_018:0493c24": "法燈。字傳炤。成都華陽王氏子。自幼時。則能論氣節。",
    "X77n1524_018:0494a01": "工翰墨。逸羣不受世緣控勒。年二十三。剃落於承天",
    "X77n1524_018:0494a02": "院。受具足戒。即當首楞嚴講。耆年皆卑下之。其師圓",
    "X77n1524_018:0494a03": "明大師。棄講出蜀。師侍行。至恭州而歿。師扶護歸葬",
    "X77n1524_018:0494a04": "成都。辭塔而去。下荊江。歷淮山。北抵漢沔。徧謁諸老。",
    "X77n1524_018:0494a05": "所至少留。機語不契。振策即行。登大洪。謁楷禪師。遂",
    "X77n1524_018:0494a06": "服膺戾止。承顏接詞。商略古今。應機妙密。當仁不讓。",
    "X77n1524_018:0494a07": "大觀初。楷公應詔而西。三年。坐不受師名敕牒。縫掖",
    "X77n1524_018:0494a08": "其衣謫緇州。師趼足隨之。緇之道俗高其義。太守李",
    "X77n1524_018:0494a09": "公擴。虗太平興國禪院。以居之。於是。洞上宗風。盛於",
    "X77n1524_018:0494a10": "京東。政和元年。楷公得釋。東遁海濵千餘里。太湖中",
    "X77n1524_018:0494a11": "而止。草衣澗飲。若將終焉。師猶往從之。楷以手揶揄",
    "X77n1524_018:0494a12": "曰。雲巖路絕。責在汝躬。行矣。師識其意。再拜而還。七",
    "X77n1524_018:0494a13": "年。解院事。西歸京師。名聞天子。俄詔住襄陽鹿門政",
    "X77n1524_018:0494a14": "和禪寺。師謝恩罷退。飯丞相第堂。吏抱牘至白曰。江",
    "X77n1524_018:0494a15": "州東林寺。當改為觀。從道士所請。師避席曰。廬山冠",
    "X77n1524_018:0494a16": "世絕境。東林又其勝處。世為僧居。如春湖白鷗。自然",
    "X77n1524_018:0494a17": "相宜。今黃冠其中。絕境其厄會乎。丞相大以為然。東",
    "X77n1524_018:0494a18": "林之獲存。師之力也。既至漢上。郡將諷諸山辦金帛。",
    "X77n1524_018:0494a19": "詣京師作千道齋。師笑曰。童牙事佛有死無二。苟非",
    "X77n1524_018:0494a20": "風狂失心。輒以十方檀施之物。千里媚道士耶。郡將",
    "X77n1524_018:0494a21": "愧其言而止。然天下叢林。聞而壯之。鹿門。瀕漢江。斷",
    "X77n1524_018:0494a22": "岸千尺。寺甞艱於水。師坐巖石下。念曰。吾欲叢林此",
    "X77n1524_018:0494a23": "地。為皇朝植福。而泉不能贍眾。山靈其亦知之乎。師",
    "X77n1524_018:0494a24": "以杖擿草根。俄眾泉觱發。一眾大驚。山中之人。目之",
    "X77n1524_018:0494b01": "曰燈公泉。師初依夾山齡禪師。齡道孤化。而無嗣之",
    "X77n1524_018:0494b02": "者。僧惟顯。得其旨。隱於南岳。師以書抵長沙。使者迎",
    "X77n1524_018:0494b03": "出。以居龍安禪寺。聞者服其公。貴其行。初慧定禪師",
    "X77n1524_018:0494b04": "自覺。革律為禪。開剏未半而逝。螘藏蜂聚。故窠遺垤。",
    "X77n1524_018:0494b05": "十猶七。師為一新之。長廡廣廈。萬礎盤崖。椎拂之下",
    "X77n1524_018:0494b06": "五千指。十年之間。宗風大振。人徒見其婆娑勃窣若",
    "X77n1524_018:0494b07": "游戲。然不知其至剛峭激也。篤信所學。雖威武貴勢。",
    "X77n1524_018:0494b08": "不敢干以非義。性喜施。不計有無。傾囷倒廩。以走人",
    "X77n1524_018:0494b09": "之急。靖康二年春。金人復入宼。兩宮圍閉。師驚悸不",
    "X77n1524_018:0494b10": "言。謝遣學徒。杜門面壁而已。弟子曰。朝廷軍旅之事。",
    "X77n1524_018:0494b11": "何預林下人。而師獨憂念之深乎。師熟視。徐曰。河潤",
    "X77n1524_018:0494b12": "九里。漸洳者三百步。木仆千仞。蹂踐者一寸草。豈有",
    "X77n1524_018:0494b13": "中原失守。而林下之人得寧逸耶。五月十三日中夜",
    "X77n1524_018:0494b14": "安坐。戒門弟子。皆宗門大事。不及其私。泊然而逝。檢",
    "X77n1524_018:0494b15": "其所蓄。道具之外。書畵數軸而已。閱世五十有三。坐",
    "X77n1524_018:0494b16": "夏三十。塔全身於山口別墅慧定塔之東。",
    "X77n1524_018:0494b17": "萬松老人傳(附從倫)",
    "X77n1524_018:0494b18": "行秀。號萬松。河內人。族蔡氏。自幼不凡。超然有出世",
    "X77n1524_018:0494b19": "志。屢白父母求出家。父母初難之。然知終不可以世",
    "X77n1524_018:0494b20": "相奪。因携送邢州淨土寺。禮贇允公為師落[髟/采]焉。具",
    "X77n1524_018:0494b21": "戒後。決力參究。即擔囊抵燕。栖憩潭柘。過慶壽。叩勝",
    "X77n1524_018:0494b22": "默老人。老人曰。學此道。如鍛金。滓穢不盡。精真不顯。",
    "X77n1524_018:0494b23": "觀君眉宇間大有物在。此物非一番寒徹。不能放下。",
    "X77n1524_018:0494b24": "子後自見。不在老僧多言也。師益厲精猛。至寢食俱",
    "X77n1524_018:0494c01": "忘。後至磁州。參雲巖滿公。遂於言下大悟。曰得恁麼",
    "X77n1524_018:0494c02": "近。始知勝默為人處婆心切落草深也。依雪巖二年。",
    "X77n1524_018:0494c03": "盡其底蘊。付僧伽黎。勉以流通大法。自是兩河三晉",
    "X77n1524_018:0494c04": "之人。皆飲師名。法門隱然。倚以為重。明昌中。章宗請",
    "X77n1524_018:0494c05": "入內庭說法。親奉錦綺大衣。腋而升座。自后妃以下。",
    "X77n1524_018:0494c06": "皆從師受法。羅拜位下。各施珍愛。建普度會。數日之",
    "X77n1524_018:0494c07": "內。祥瑞疊見。道猷遠聞。承安改元。特詔住仰山棲隱",
    "X77n1524_018:0494c08": "寺。寺先為世宗所建。奉玄冥顗公為開山。顗公。故金",
    "X77n1524_018:0494c09": "國大禪老。給田度僧。雖極一時之盛。然未大弘法音。",
    "X77n1524_018:0494c10": "師登座一宣。萬指傾聽。以洞上孤冷不振之宗。一旦",
    "X77n1524_018:0494c11": "得師而起之。扶頹繼絕。功不在青華嚴下也。次遷寶",
    "X77n1524_018:0494c12": "集萬壽。又移席報恩。連住鉅剎。道化不少衰。晚年退",
    "X77n1524_018:0494c13": "居從容菴。幽林多暇。評唱宏智百頌。又著請益錄。踵",
    "X77n1524_018:0494c14": "碧巖之後塵。開寶鏡之重垢。甚有補於宗門。學者至",
    "X77n1524_018:0494c15": "今傳習。師天資敏利。於百家之學。無不淹通。三閱大",
    "X77n1524_018:0494c16": "藏。首尾熟貫。雖座主老於繙檢者。不敢以汗漫欺。李",
    "X77n1524_018:0494c17": "屏山居士。著論弘宗。人稱。使摩詰棗柏再出無以加。",
    "X77n1524_018:0494c18": "然以日叩函丈。受師啟發者居多。則師於法門樹立",
    "X77n1524_018:0494c19": "宏矣。後無疾而終。年八十一。",
    "X77n1524_018:0494c20": "林泉老人從倫者。師弟子也。住大都報恩寺。著空谷",
    "X77n1524_018:0494c21": "傳聲。虗堂習聽二書。評唱投子青丹霞淳二公頌古。",
    "X77n1524_018:0494c22": "其自序有云。以無說之說。而說其說。使不聞之聞。而",
    "X77n1524_018:0494c23": "聞乎聞。論者謂。倫公非有意於言。葢道之所在。不得",
    "X77n1524_018:0494c24": "已而言之也。",
    "X77n1524_018:0495a01": "元　雲峰高禪師傳",
    "X77n1524_018:0495a02": "妙高。字雲峰。福之長溪人。家世業儒。母。夢嬰兒坐蓮",
    "X77n1524_018:0495a03": "華心。手捧得之。覺而生師。因名夢池。神采秀澈。嗜書",
    "X77n1524_018:0495a04": "力學。尤醉心內典。汲汲以入道為請。父母以夢故。不",
    "X77n1524_018:0495a05": "奪其志。俾從雲夢澤公。受具戒。銳意求道。首參癡絕",
    "X77n1524_018:0495a06": "冲。冲曰。此兒。語纚纚有緒。吾宗瑚璉也。次見無準範。",
    "X77n1524_018:0495a07": "範猶器愛。擬以侍職處。師嘆曰。懷安敗名。遂去。之育",
    "X77n1524_018:0495a08": "王見偃溪。掌藏鑰。一日溪。舉譬如牛過窻櫺。頭角四",
    "X77n1524_018:0495a09": "蹄俱過。因甚尾巴過不得。師劃然有省。答鯨吞海水",
    "X77n1524_018:0495a10": "盡。露出珊瑚枝。溪可之。尋住南興大蘆。遂為偃溪嫡",
    "X77n1524_018:0495a11": "嗣。遷保安江陰勸忠霅川何山。雲衲四來。三堂皆溢。",
    "X77n1524_018:0495a12": "朝命升蔣山。德祐乙亥。寺被兵。軍士有迫師求金者。",
    "X77n1524_018:0495a13": "師曰。此但有寺有僧。無金與汝。偶以刀儗師頸。盪磨",
    "X77n1524_018:0495a14": "之。師曰。欲殺即殺。吾頭非汝礪刀石。軍士感動擲刃",
    "X77n1524_018:0495a15": "去。寺得無恙。至元庚辰。遷徑山。山經回祿。草創纔什",
    "X77n1524_018:0495a16": "一。師悉力興建。纔還舊觀。明年己丑正月復火。剎那",
    "X77n1524_018:0495a17": "而燼。寺眾大駭。師喟然曰。吾宿生負此山。吾償之勿",
    "X77n1524_018:0495a18": "憂。憂諸人不解狗子無佛性耳。眾為悚然。遂竭力再",
    "X77n1524_018:0495a19": "營。至壬辰十月落成。為屋千楹。計工百萬。師雖治土",
    "X77n1524_018:0495a20": "木。而晨夕唱道。雲衲奔湊。瓶錫几几。宴若無事。甫十",
    "X77n1524_018:0495a21": "年間。兩建鉅剎。如探諸懷。功亦偉矣。時教徒肆毀禪",
    "X77n1524_018:0495a22": "宗。上將信之。諸禪老縮項無聲。師聞之歎曰。此宗門",
    "X77n1524_018:0495a23": "大事。吾當忍死以爭之。遂拉一二同列趨京。有旨。大",
    "X77n1524_018:0495a24": "集禪教兩門廷辯。上問。禪以何為宗。師奏。淨智妙圓。",
    "X77n1524_018:0495b01": "體本空寂。非見聞覺知。思慮分別所能到。宣問再三。",
    "X77n1524_018:0495b02": "師循源泝流。緣詞會理。約二千餘言。如瀉泉鳴籟。以",
    "X77n1524_018:0495b03": "答宸衷。上大悅。自是使講徒。不復有言於禪。而當世",
    "X77n1524_018:0495b04": "之主。遂深信於禪。皆師回天之力也。陛辭南還。以癸",
    "X77n1524_018:0495b05": "巳六月十七日。書偈而逝。閱世七十有五。臘五十有",
    "X77n1524_018:0495b06": "九。塔於寺西之居頂菴。",
    "X77n1524_018:0495b07": "至溫傳",
    "X77n1524_018:0495b08": "至溫。字其玉。號全一。生邢州郝氏。幼聰敏異甞。六歲",
    "X77n1524_018:0495b09": "見寂照和尚。照曰。汝其為釋氏乎。師心許之。會照避",
    "X77n1524_018:0495b10": "亂。去隱遼西。乃禮照弟子辯菴訥。而祝髮焉。無還富",
    "X77n1524_018:0495b11": "公。開法萬壽。涖眾甚嚴。師不以為忤。與十僧同往佐",
    "X77n1524_018:0495b12": "之。尋為萬松侍者。以才氣過人。稍不容於眾。然博記",
    "X77n1524_018:0495b13": "多聞。百家之言。罔不該涉。又善草書。有顛素之遺法。",
    "X77n1524_018:0495b14": "凡萬松偈頌法語。一聞輒了之。遂得法焉。甞使代應",
    "X77n1524_018:0495b15": "對。談鋒不可犯。太保劉文貞公。長師一歲。少時相好",
    "X77n1524_018:0495b16": "也。薦師可大用。世祖召見與語。大悅。將授以官。辭曰。",
    "X77n1524_018:0495b17": "天下佛法流通。僧之願。富貴非所望也。慰而遣之。世",
    "X77n1524_018:0495b18": "祖征雲南還。文貞為言。錫師號。曰佛國普安大禪師。",
    "X77n1524_018:0495b19": "總攝諸路僧事。刻印以賜。師銳意衛教。凡僧之田廬。",
    "X77n1524_018:0495b20": "見侵於豪富及他教者。皆力歸之。馳驛四出。周於所",
    "X77n1524_018:0495b21": "履。必獲其志乃已。或勸之少憩弗懈也。憲宗末年。僧",
    "X77n1524_018:0495b22": "道士。各為違言以相傾。上命聚訟於和林。剖決真偽。",
    "X77n1524_018:0495b23": "師從少林諸師辯之。道士義墮。自是法教大興。僧徒",
    "X77n1524_018:0495b24": "賴之。師遂納印辭職。每歲賜金。輒緣手盡。世味泊如",
    "X77n1524_018:0495c01": "也。以至元丁卯。終於桓州之天宮寺。當盛暑。儀形如",
    "X77n1524_018:0495c02": "生。異香馥郁。停三日火浴之。心舌牙齒不壞。人掊其",
    "X77n1524_018:0495c03": "地深數尺。皆得舍利云。世壽五十一。僧臘四十。",
    "X77n1524_018:0495c04": "念常傳(附覺岸)",
    "X77n1524_018:0495c05": "念常。號梅屋。華亭黃氏子。母楊。夢僧龐眉雪髮。稱大",
    "X77n1524_018:0495c06": "長老。託宿焉。因而娠。至元壬午三月十有二日誕。於",
    "X77n1524_018:0495c07": "夜神光燭室。異香襲人。逾日不散。既長。喜焚香孤坐。",
    "X77n1524_018:0495c08": "風骨秀異。年十二。懇求出家。父母鍾愛之。誘以世務。",
    "X77n1524_018:0495c09": "終莫奪其志。遂舍之。元貞乙未。江淮總統所。授以文",
    "X77n1524_018:0495c10": "憑。薙髮受具。遍游江浙大叢林。博究羣經。宿師碩德。",
    "X77n1524_018:0495c11": "以禮為羅延之。皆撝謙弗就。至大戊申。佛智晦機和",
    "X77n1524_018:0495c12": "尚。自江西百丈。遷杭之淨慈。師往參承。於言下有省。",
    "X77n1524_018:0495c13": "俾掌記室。服勤七年。延祐乙卯。佛智遷徑山。師職後",
    "X77n1524_018:0495c14": "版表率。明年。朝廷差官理治教門。承遴選住嘉興祥",
    "X77n1524_018:0495c15": "符。至治癸亥。乘驛赴京。得以觀光三都之勝。覽燕金",
    "X77n1524_018:0495c16": "遺墟。入五臺禮曼殊。出入金門。討論墳典。如司徒雲",
    "X77n1524_018:0495c17": "麓洪公。別峰印公。自帝師以下。皆尊而愛之。自京而",
    "X77n1524_018:0495c18": "回。主姑蘇萬壽法席。師精通內義。外博羣書。乃取佛",
    "X77n1524_018:0495c19": "祖住世之本末。傳授之源流。及夫時君世主之所尊",
    "X77n1524_018:0495c20": "尚。王臣將相之所護持。參異同。考訛正。運弘護之心。",
    "X77n1524_018:0495c21": "秉至公之筆。緝而成書。謂之佛祖歷代通載。凡二十",
    "X77n1524_018:0495c22": "有二卷。翰林道園虞公序其首。慨僧史無續而失傳。",
    "X77n1524_018:0495c23": "譏志磐書事之無法。葢深有取於師言也。寶洲上人",
    "X77n1524_018:0495c24": "謂。師此述。理明事實。出入經典。考五宗傳。殊有補於",
    "X77n1524_018:0496a01": "名教。於是。即普覺文房。采摭內外典籍成編。題曰稽",
    "X77n1524_018:0496a02": "古略。與師並行於世。詳略各得其宜也。",
    "X77n1524_018:0496a03": "寶洲。名覺岸。吳興吳氏子。從獨孤明禪師。落髮受具。",
    "X77n1524_018:0496a04": "與師同參晦機。後開法於松江南禪。講楞嚴。至七徵",
    "X77n1524_018:0496a05": "心。忽淨瓶水騰湧。注於懷。聽眾驚愕。師笑曰。此偶然",
    "X77n1524_018:0496a06": "耳。",
    "X77n1524_018:0496a07": "明　呆菴莊公傳(敬菴)",
    "X77n1524_018:0496a08": "呆菴莊禪師。台州人也。住持徑山。學者雲合。說法酧",
    "X77n1524_018:0496a09": "機。迅若奔雷。有呆菴語錄。湮沒無傳。記籍但載其答",
    "X77n1524_018:0496a10": "儒一編。意深而遠。語宏以肆。轟轟然。誠宗門之偉人",
    "X77n1524_018:0496a11": "也。或以儒釋內外之辯問者曰。昔宋儒晦翁曰。釋所",
    "X77n1524_018:0496a12": "謂心上做工夫。本不是。程子曰。釋氏之學。於敬以直",
    "X77n1524_018:0496a13": "內。則有之矣。義以方外。則未之有也。故滯固者入於",
    "X77n1524_018:0496a14": "枯稿。疏通者歸於恣肆。此佛教所以隘也。吾儒則不",
    "X77n1524_018:0496a15": "然。率性而已。斯理也聖人於易備言之。二翁之說何",
    "X77n1524_018:0496a16": "如。師曰。不然。教有內外不同。故造理有淺深之異。求",
    "X77n1524_018:0496a17": "之於內。心性是也。求之於外。學解是也。故心通則萬",
    "X77n1524_018:0496a18": "法俱融。着相則目前自昧。嗚呼外求之失。斯為甚矣。",
    "X77n1524_018:0496a19": "今儒學之弊。浮華者。固以辭章為事。純實者。亦不過",
    "X77n1524_018:0496a20": "以文義為宗。其實心學則皆罔然也。宋之真儒。深知",
    "X77n1524_018:0496a21": "其病。又知吾心工夫為有本。是當教本抑末。以斥其",
    "X77n1524_018:0496a22": "言語文字之非。可也。而復以心上工夫不是。何自為",
    "X77n1524_018:0496a23": "矛盾歟。本既不是。何謂却勝儒者乎。此其不能窮心",
    "X77n1524_018:0496a24": "學之理。於吾佛之道。深自惑亂。而不能取決也。觀伊",
    "X77n1524_018:0496b01": "川之言。亦然。夫既愍吾道為有內無外矣。果能以道",
    "X77n1524_018:0496b02": "為本。得本何憂於末哉。繼言枯稿恣肆。又愍吾道之",
    "X77n1524_018:0496b03": "隘。是未見其大者矣。既曰。佛有覺之理。為敬以直內。",
    "X77n1524_018:0496b04": "復言要之亦不是。皆反覆自惑之言耳。豈真知此理",
    "X77n1524_018:0496b05": "者哉。若率性之說。亦不出吾心上工夫。必取證於易。",
    "X77n1524_018:0496b06": "易乃心上之妙理。先儒不明本心之體。遂不明良知",
    "X77n1524_018:0496b07": "良能之所自出。謂有氣而後有知。乃推性命之源於",
    "X77n1524_018:0496b08": "氣。推性為氣中之理。以性循理為道。故隨事隨物以",
    "X77n1524_018:0496b09": "明理。不知天地人物形氣。皆生於覺性之中。而吾之",
    "X77n1524_018:0496b10": "本心妙明徧照。已在思慮未發之時。若有得於此。即",
    "X77n1524_018:0496b11": "時中之義也。失此不能少存於內。徒追求於事物之",
    "X77n1524_018:0496b12": "末。謂之義以方外。豈有是哉。取證於易者。易言至神",
    "X77n1524_018:0496b13": "至聖。皆指不可測不可知之地。故不疾而速。不行而",
    "X77n1524_018:0496b14": "至。又以無思無為無感通之本。則易所證。固非外矣。",
    "X77n1524_018:0496b15": "夫了悟之地。非學解所能到。悟則謂之內。解則謂之",
    "X77n1524_018:0496b16": "外。則內教外教。所以不同也。儒者專用力於外。凡知",
    "X77n1524_018:0496b17": "解所不及者。不復窮究。故不知允執厥中之道。天理",
    "X77n1524_018:0496b18": "流行之處。皆在思慮不起。物欲淨盡之時。踐履雖專。",
    "X77n1524_018:0496b19": "終不入聖人之域矣。葢因疑佛氏之迹。為無父無君。",
    "X77n1524_018:0496b20": "遂不究盡其說。使孔聖之道不明。乃成毀佛之過也。",
    "X77n1524_018:0496b21": "惜哉。師將化忽云。難難。二八嬌娘上高山。老僧扶不",
    "X77n1524_018:0496b22": "得。言訖而寂。",
    "X77n1524_018:0496b23": "敬菴莊公。亦台人。自幼智慧不凡。祝髮廣慈祝。輕世",
    "X77n1524_018:0496b24": "薄塵。遍參有悟入。永樂間。住徑山。奉詔修大典。寓天",
    "X77n1524_018:0496c01": "界三年。姚廣孝等諸公。交章舉住持。固辭還徑山。其",
    "X77n1524_018:0496c02": "嘉言善行。惜不得盡傳。呆菴甞云。敬菴。甞主越中二",
    "X77n1524_018:0496c03": "剎。既來龍河全室翁。以二座處之。退休一室。以風節",
    "X77n1524_018:0496c04": "自持。良可尚也。一日含笑而化。塔於水嶺小池之上。",
    "X77n1524_018:0496c05": "天泉淵公傳",
    "X77n1524_018:0496c06": "祖淵。字天泉。雨菴其號也。廬陵楊氏之子。生有異質。",
    "X77n1524_018:0496c07": "永樂癸未。具戒於青原山。上金陵謁幻居戒公。多所",
    "X77n1524_018:0496c08": "啟發。號入室弟子。甞對眾稱之。師不以小得自滿。然",
    "X77n1524_018:0496c09": "臂香。篤志求道。至廢寢食者五年。始得微悟。若開雲",
    "X77n1524_018:0496c10": "霧行虗空。無所留閡。遂振錫觀方。遍禮祖塔。所至叢",
    "X77n1524_018:0496c11": "林畏敬之。聲稱隱然。起同輩間。壬寅。還天界。刺血書",
    "X77n1524_018:0496c12": "雜華經。宣德改元。住山闡教。月山公嘉其行。延置座",
    "X77n1524_018:0496c13": "端。為龍象表率。尋為僧錄司。舉住雪峰。未幾。天童虗",
    "X77n1524_018:0496c14": "席。移師居之。百廢具興。化道大行。甲寅。被　召入京。",
    "X77n1524_018:0496c15": "命為左覺義。時　勑建大功德寺成。住持難其人。命",
    "X77n1524_018:0496c16": "師兼之。僧眾聞之。皆樂從展鉢如雲。　上悅。賜田四",
    "X77n1524_018:0496c17": "百餘頃。以贍焉。師念禪講教三宗。名不可不正。奏以",
    "X77n1524_018:0496c18": "大功德。大慈恩。大隆善三寺為之。繇是。三宗弟子。各",
    "X77n1524_018:0496c19": "有依歸。傳道受業。而綱緒始無紊亂矣。又以天下寺",
    "X77n1524_018:0496c20": "多廢。繇學徒未廣。於甞度正額外。增其數五之一。一",
    "X77n1524_018:0496c21": "時受度者。如川滙雲委。其徒之繁昌。廢剎多繇是而",
    "X77n1524_018:0496c22": "興。陞右善世。發　上所賜物。建大剎於江寧之鳳翔",
    "X77n1524_018:0496c23": "山。　賜額曰普寧禪寺。萬善戒壇成。命師為傳戒宗",
    "X77n1524_018:0496c24": "師。天下學者。聞師戒。皆知所守。而行不離道。寺左道。",
    "X77n1524_018:0497a01": "北山阻。溝水泥淖。往來者苦之。師同太監興安。拓地",
    "X77n1524_018:0497a02": "三百畝。甃石作安和橋。築菴橋側。命僧守之。以濟眾。",
    "X77n1524_018:0497a03": "於是。寒不病涉。暑則供茗飲。人歸德焉。師氣宇弘深。",
    "X77n1524_018:0497a04": "制行潔白。葢湛然淵澄。浩然海蓄。凡諸世緣。無一可",
    "X77n1524_018:0497a05": "以動其意。其為國家祝釐。則洞洞然盡其誠。為諸弟",
    "X77n1524_018:0497a06": "子說法。則懇懇然發其趣。葢忠於事上。勤以接下。一",
    "X77n1524_018:0497a07": "時尊而仰之。如泰山北斗云。所度弟子。以萬計。嗣興",
    "X77n1524_018:0497a08": "教事。及主名山。住大剎者又若干人。生於洪武己巳",
    "X77n1524_018:0497a09": "二月四日。化於正統己巳三月七日。壽六十一。僧臘",
    "X77n1524_018:0497a10": "四十七。卒之時。沐浴更衣而坐。索筆書偈曰。觀世間",
    "X77n1524_018:0497a11": "六十一。一即是三三即一。團團爍破去來踪。白日虗",
    "X77n1524_018:0497a12": "空轟霹靂。書畢瞑目而逝。異香滿室者數日。　太上",
    "X77n1524_018:0497a13": "皇聞之。遣太監吳弼。賜以白金香幣鈔萬緡。又遣禮",
    "X77n1524_018:0497a14": "部主事林璧賜祭。朝之公卿大夫。莫不致祭。茶毗於",
    "X77n1524_018:0497a15": "都城之西山。貴賤耄耋送者萬餘人。得舍利盈掬。藏",
    "X77n1524_018:0497a16": "於功德院。靈骨。奏還南京普寧。建大窣堵波藏焉。",
    "X77n1524_018:0497a17": "真澧傳",
    "X77n1524_018:0497a18": "真澧。字亨渠。別號一江。江右劉氏子。系出唐中山禹",
    "X77n1524_018:0497a19": "錫之裔。父福端。母湯氏。生時感異夢。有天香芝草之",
    "X77n1524_018:0497a20": "瑞。弘治辛酉閏七月誕。甫脫乳。口絕葷羶。合掌籲佛。",
    "X77n1524_018:0497a21": "十餘齡。姚洞宼肆掠民間。母子相失。師被俘。久而得",
    "X77n1524_018:0497a22": "脫。投鎮守黎公為參。隨守事淳謹。黎公愛重之。及黎",
    "X77n1524_018:0497a23": "公入京。携以偕。道出彭蠡。瞻匡廬天池之勝。遂願出",
    "X77n1524_018:0497a24": "家。叩首請命於馬前。黎公故長者。奇賞其志。許自便",
    "X77n1524_018:0497b01": "師。即投廣化寺。禮旺祖庭為師。落髮受具戒。宿知漸",
    "X77n1524_018:0497b02": "顯。歷游諸席。通圓頓教旨。入耳契心。大為師友賞識。",
    "X77n1524_018:0497b03": "所至人皈從之。師或說佛法。或示詩辭。隨方振鐸。啟",
    "X77n1524_018:0497b04": "迪弘多。時京都招提有變。燈燄微熄。師大感惻。力為",
    "X77n1524_018:0497b05": "掙拄。而事獲寢。不致橫流波及。師功居多。孜孜以弘",
    "X77n1524_018:0497b06": "教護法為心。考見生平。非如此一事一跡而已。歲丁",
    "X77n1524_018:0497b07": "巳。一日忽夢。居賢坊水塘之陽。有唐復禮法師舊基。",
    "X77n1524_018:0497b08": "見一僧。手持書券一紙。相授曰。師有力。宜興此地。即",
    "X77n1524_018:0497b09": "隨僧履土窪。步平臺。覩湖水。石壁獅峙象拱。日光山",
    "X77n1524_018:0497b10": "色。輝煌奪目。忽驚醒。遂偕客。踪跡之得廢地。恍然夢",
    "X77n1524_018:0497b11": "境。遂矢葺搆之願。檀施雲集雨合。不數年而成。金碧",
    "X77n1524_018:0497b12": "交映。宛如化樂天宮。師踞座演迦陵之音。人踵門服",
    "X77n1524_018:0497b13": "甘露之化。京師佛法。號為中興云。師韻度清遠。有句",
    "X77n1524_018:0497b14": "云。樹間風正輭。雲際日方遲。論者謂有禪意。萬曆壬",
    "X77n1524_018:0497b15": "午。坐化。塔於西山雙槐樹。",
    "X77n1524_018:0497b16": "莽會首傳",
    "X77n1524_018:0497b17": "慧定。字無盡。別號南泉。潞安邵氏子。貌奇偉。兩眸如",
    "X77n1524_018:0497b18": "電。性倜儻。不喜俗務。剃髮。理會本分事有省。詣臺山",
    "X77n1524_018:0497b19": "禮大士。遂發願飯僧十萬八千。千日滿願。莖菜粒米。",
    "X77n1524_018:0497b20": "必躬親之。人服其誠篤。師力藝絕人。能兼數十人執",
    "X77n1524_018:0497b21": "作。又言行質直無文。以故競呼為莽會首。聲震叢林。",
    "X77n1524_018:0497b22": "所至人遮留之。答曰。易處不住。住處不易。不顧行。至",
    "X77n1524_018:0497b23": "舊路嶺。結茆聚眾以居。時盜賊蟠聚山半。畫地為界。",
    "X77n1524_018:0497b24": "號南北大王溝。官兵莫敢捕。過客瑟縮相戒。非聚百",
    "X77n1524_018:0497c01": "眾鳴金持械。莫得前者。及師莅止。盜怯師名。而伺之",
    "X77n1524_018:0497c02": "甚密。一日師出。菴破。既歸。殘僧三四人持師泣。幸徙",
    "X77n1524_018:0497c03": "菴避之。師奮曰。不可。死生有命。賊何為者。尋且滅之。",
    "X77n1524_018:0497c04": "言已。賊大至。師手無兵器。乃碎水缸擊賊。無所中。賊",
    "X77n1524_018:0497c05": "知師無兵器。乃敢相近。鎗中師左脇。師手接其鎗。踢",
    "X77n1524_018:0497c06": "賊仆地刺殺之。賊駭退。方入戶檢視傷處。洞三寸許。",
    "X77n1524_018:0497c07": "脂腸俱出。忍痛縛固。持鎗出戶。厲聲曰。正欲捕滅汝",
    "X77n1524_018:0497c08": "輩。今來送死耶。賊怯不敢前。但持亂石遙擊師。中額",
    "X77n1524_018:0497c09": "顱。會龍泉關兵統鄭某者。與師善。意師創盜。潛以兵",
    "X77n1524_018:0497c10": "護之。兵到盜散去。遍山覔師不得。逮曉。見深澗中僵",
    "X77n1524_018:0497c11": "臥一血人。細視之師也。鄭號哭曰。天乎。奈何喪此英",
    "X77n1524_018:0497c12": "雄人耶。舁歸。捫其胸尚溫。喜曰。是不死。血迷心竅耳。",
    "X77n1524_018:0497c13": "抉其齒灌以藥酒。久之乃甦。調治平復。即辭鄭去。奮",
    "X77n1524_018:0497c14": "欲擊賊。或難之。師曰。大丈夫欲除殘暴。建立佛法。即",
    "X77n1524_018:0497c15": "九死豈敢辭。結同志得五十二人。俱英奇輕死之輩。",
    "X77n1524_018:0497c16": "諸邊將。雅熟師名。至是遍謁之。假兵器募糧草。投牒",
    "X77n1524_018:0497c17": "師府督府。期一舉滅盡。咸壯許之。盜渠率百餘曹。師",
    "X77n1524_018:0497c18": "悉知其姓名住處。卒以兵相臨。數日間。無不就擒斬。",
    "X77n1524_018:0497c19": "巢穴遂空。時師二十八歲矣。從此安立叢林。供十方",
    "X77n1524_018:0497c20": "雲水粥飯。以雜華為定課。兼行一切佛事。或修淨業。",
    "X77n1524_018:0497c21": "或習禪觀。或閱藏典。歷五十餘年如一日。一日謂眾",
    "X77n1524_018:0497c22": "曰。時節清平。吾將順化。速請城上宗主師來。既至。付",
    "X77n1524_018:0497c23": "以住持事。將就化。眾哀號。師曰。無勞悲戀。但念世界",
    "X77n1524_018:0497c24": "空花。苦樂夢幻。即見我已。慎勿作去來想。眾復哀留",
    "X77n1524_018:0498a01": "繪像。師振威喝曰。咄竪子。此金剛不壞之體。堪充汝",
    "X77n1524_018:0498a02": "輩瞻仰。何用此幻妄為。遂端坐化去。時萬曆二年正",
    "X77n1524_018:0498a03": "月二十三日也。世壽七十六。僧臘五十。瘞全身山之",
    "X77n1524_018:0498a04": "西峰。越兩月。雷轟瘞處。杭僧止堂者。竊窺師相。鬚髮",
    "X77n1524_018:0498a05": "已長寸許。顏色如生。",
    "X77n1524_018:0498a06": "宗主。名某全。與莽師。同殲盜賊者也。習講律。庭選為",
    "X77n1524_018:0498a07": "傳戒宗師。住京師明因寺。既承付託。勵精弘闡。從化",
    "X77n1524_018:0498a08": "者眾。貌狀略與莽師同。亦奇偉丈夫也。",
    "X77n1524_018:0498a09": "寬念小師傳",
    "X77n1524_018:0498a10": "寬念小師。十餘歲祝髮。即有大心。一言一笑不輕發。",
    "X77n1524_018:0498a11": "眉宇清逸端嚴。見者浮氣自斂。京師諸剎。凡屬中貴",
    "X77n1524_018:0498a12": "供奉者。即以中貴為主人。僧反客焉。見中貴。則膜拜",
    "X77n1524_018:0498a13": "盡禮。小師所居崇因寺亦然。乃祖若師。守禮無失。至",
    "X77n1524_018:0498a14": "小師紹位則曰。沙門不拜王者。豈可自袈裟中失律。",
    "X77n1524_018:0498a15": "見諸中貴。問訊如律。眾稍畔去。香積塵封不問也。而",
    "X77n1524_018:0498a16": "縉紳學士。敬而愛之。炷香問者履甞滿。年餘病瘵。肌",
    "X77n1524_018:0498a17": "肉落盡。而起居自若。時方延淨侶。禮懺誦華嚴經。梵",
    "X77n1524_018:0498a18": "音清越。入室中。客問曰。懺宿業耶。延新禧耶。小師曰。",
    "X77n1524_018:0498a19": "宿業一定當還。懺之何益。眼前四大。如此作苦。延之",
    "X77n1524_018:0498a20": "何貴。生長閻浮。無補於眾生。幻緣將盡。悉衣鉢之餘。",
    "X77n1524_018:0498a21": "燒一炷香。假三寶勝緣。聊報四恩三有耳。行與子辭",
    "X77n1524_018:0498a22": "矣。他時異日。當效奔走。言訖點首數四。客去。呼湯浴",
    "X77n1524_018:0498a23": "罷。合掌念佛而化。時年十九云。",
    "X77n1524_018:0498a24": "補續高僧傳卷第十八"
}