{
    "T50n2059_010:0388c09": "高僧傳卷第十(神異下)",
    "T50n2059_010:0388c11": "梁會稽嘉祥寺沙門釋慧皎撰",
    "T50n2059_010:0388c12": "揵陀勒一訶羅竭二",
    "T50n2059_010:0388c13": "竺法慧三安慧則四",
    "T50n2059_010:0388c14": "涉公五釋曇霍六",
    "T50n2059_010:0388c15": "史宗七杯度八",
    "T50n2059_010:0388c16": "釋曇始九釋法朗十",
    "T50n2059_010:0388c17": "邵碩十一釋慧安十二",
    "T50n2059_010:0388c18": "釋法匱十三釋僧慧十四",
    "T50n2059_010:0388c19": "釋慧通十五釋保誌十六",
    "T50n2059_010:0388c20": "揵陀勒者。本西域人。來至洛陽積年。眾雖",
    "T50n2059_010:0388c21": "敬其風操。而終莫能測。後謂眾僧曰洛東",
    "T50n2059_010:0388c22": "南有槃鵄山。山有古寺廟處。基墌猶存。可",
    "T50n2059_010:0388c23": "共修立。眾未之信。試逐檢視。入山到一處。",
    "T50n2059_010:0388c24": "四面平坦。勒示云。此即寺基也。即掘之果",
    "T50n2059_010:0388c25": "得寺下石基。後示講堂僧房處。如言皆驗。",
    "T50n2059_010:0388c26": "眾咸驚歎。因共修立。以勒為寺主。寺去洛",
    "T50n2059_010:0388c27": "城一百餘里。朝朝至洛陽諸寺赴中。暮輒",
    "T50n2059_010:0388c28": "乞油一鉢還寺然燈。以此為常。未曾違",
    "T50n2059_010:0388c29": "失。有人健行欲隨勒觀其遲疾。奔馳流汗",
    "T50n2059_010:0389a01": "恒苦不及。勒令執袈裟角。唯聞厲風之響。",
    "T50n2059_010:0389a02": "不復覺倦。須臾至寺。勒後不知所終。",
    "T50n2059_010:0389a03": "訶羅竭者。本樊陽人。少出家。誦經二百萬",
    "T50n2059_010:0389a04": "言。性虛玄守戒節。善舉厝美容色。多行",
    "T50n2059_010:0389a05": "頭陀獨宿山野。晉武帝太康九年暫至洛",
    "T50n2059_010:0389a06": "陽。時疫疾甚流。死者相繼。竭為呪治。十差",
    "T50n2059_010:0389a07": "八九。至晉惠帝元康元年。乃西入止婁至山",
    "T50n2059_010:0389a08": "石室中坐禪。此室去水既遠。時人欲為開",
    "T50n2059_010:0389a09": "澗。竭曰。不假相勞。乃自起以左脚蹍室西",
    "T50n2059_010:0389a10": "石壁。壁陷沒指。既拔足水從中出。清香軟",
    "T50n2059_010:0389a11": "美四時不絕。來飲者皆止飢渴除疾病。至",
    "T50n2059_010:0389a12": "元康八年端坐從化。弟子依西國法闍維",
    "T50n2059_010:0389a13": "之。焚燎累日而屍猶坐火中水不灰燼。乃",
    "T50n2059_010:0389a14": "移還石室內。後西域人竺定。字安世。晉咸和",
    "T50n2059_010:0389a15": "中往其國。親自觀視屍儼然平坐已三十",
    "T50n2059_010:0389a16": "餘年。定後至京傳之道俗。",
    "T50n2059_010:0389a17": "竺法慧。本關中人。方直有戒行。入嵩高山",
    "T50n2059_010:0389a18": "事浮圖密為師。晉康帝建元元年。至襄陽",
    "T50n2059_010:0389a19": "止羊叔子寺。不受別請。每乞食輒齎繩",
    "T50n2059_010:0389a20": "床。自隨於閑曠之路則施之而坐。時或遇",
    "T50n2059_010:0389a21": "雨以油帔自覆。雨止唯見繩床。不知慧所",
    "T50n2059_010:0389a22": "在。訊問未息慧已在床。每語弟子法照",
    "T50n2059_010:0389a23": "曰。汝過去時折一鷄脚其殃尋至。俄而照",
    "T50n2059_010:0389a24": "為人所擲。脚遂永疾。後語弟子云。新野有",
    "T50n2059_010:0389a25": "一老公當命過。吾欲度之。仍行於畦畔之",
    "T50n2059_010:0389a26": "間。果見一公將牛耕田。慧從公乞牛。公不",
    "T50n2059_010:0389a27": "與。慧前自捉牛鼻。公懼其異遂以施之。慧",
    "T50n2059_010:0389a28": "牽牛呪願。七步而反以牛還公。公少日而",
    "T50n2059_010:0389a29": "亡。後征西庾稚恭鎮襄陽。既素不奉法。",
    "T50n2059_010:0389b01": "聞慧有非常之迹甚嫉之。慧預告弟子曰。",
    "T50n2059_010:0389b02": "吾宿對尋至。誡勸眷屬令懃修福善。爾後",
    "T50n2059_010:0389b03": "二日果收而刑之。春秋五十八矣。臨死語",
    "T50n2059_010:0389b04": "眾人云。吾死後三日天當暴雨。至期果洪",
    "T50n2059_010:0389b05": "注城門水深一丈。居民漂沒多有死者。時",
    "T50n2059_010:0389b06": "有范材者。巴西閬中人。初為沙門賣卜于",
    "T50n2059_010:0389b07": "河東市。徒跣弊衣冬夏一服。言事亦頗時有",
    "T50n2059_010:0389b08": "驗。後遂退道染俗。習張陵之教云。",
    "T50n2059_010:0389b09": "安慧則。未詳氏族。少無恒性卓越異人而",
    "T50n2059_010:0389b10": "工正書善談吐。晉永嘉中天下疫病。則晝",
    "T50n2059_010:0389b11": "夜祈誠。願天神降藥以愈萬民。一日出寺",
    "T50n2059_010:0389b12": "門見兩石形如甕。則疑是異物。取看之。",
    "T50n2059_010:0389b13": "果有神水在內。病者飲服莫不皆愈。後止",
    "T50n2059_010:0389b14": "洛陽大市寺。手自細書黃縑寫大品經一",
    "T50n2059_010:0389b15": "部。合為一卷。字如小豆。而分明可識。凡",
    "T50n2059_010:0389b16": "十餘本。以一本與汝南周仲智妻胡母氏",
    "T50n2059_010:0389b17": "供養。胡母過江齎經自隨。後為災火所延。",
    "T50n2059_010:0389b18": "倉卒不暇取經。悲泣懊惱。火息後乃於",
    "T50n2059_010:0389b19": "灰中得之。首軸顏色一無虧損。于時同見",
    "T50n2059_010:0389b20": "聞者莫不迴邪改信。此經今在京師簡靖",
    "T50n2059_010:0389b21": "寺首尼處。時洛陽又有康慧持者。亦神異",
    "T50n2059_010:0389b22": "通靈云。",
    "T50n2059_010:0389b23": "涉公者。西域人也。虛靖服氣不食五穀。日",
    "T50n2059_010:0389b24": "能行五百里。言未然之事。驗若指掌。以苻",
    "T50n2059_010:0389b25": "堅建元十二年至長安。能以祕呪呪下神",
    "T50n2059_010:0389b26": "龍。每旱堅常請之呪龍。俄而龍下鉢中。天",
    "T50n2059_010:0389b27": "輒大雨。堅及群臣親就鉢中觀之。咸歎其",
    "T50n2059_010:0389b28": "異。堅奉為國神。士庶皆投身接足。自是無",
    "T50n2059_010:0389b29": "復炎旱之憂。至十六年十二月無疾而化。",
    "T50n2059_010:0389c01": "堅哭之甚慟。卒後七日堅以其神異。試開",
    "T50n2059_010:0389c02": "棺視之。不見尸骸所在。唯有殮被存焉。",
    "T50n2059_010:0389c03": "至十七年。自正月不雨至于六月。堅減",
    "T50n2059_010:0389c04": "膳撤懸以迎和氣。至七月降雨。堅謂中",
    "T50n2059_010:0389c05": "書朱肜曰。涉公若在朕豈燋心於雲漢若",
    "T50n2059_010:0389c06": "是哉。此公其大聖乎。肜曰。斯術幽遠。實亦",
    "T50n2059_010:0389c07": "曠古之奇也。",
    "T50n2059_010:0389c08": "釋曇霍者。未詳何許人。蔬食苦行。常居塚",
    "T50n2059_010:0389c09": "間樹下。專以神力化物。時河西鮮卑偷髮",
    "T50n2059_010:0389c10": "利鹿孤。愆據西平。自稱為王。號年建和。建",
    "T50n2059_010:0389c11": "和二年十一月。霍從河南來至自西平。",
    "T50n2059_010:0389c12": "持一錫杖令人跪之云。此是波若眼。奉",
    "T50n2059_010:0389c13": "之可以得道。人遺其衣物受而輒投諸地。",
    "T50n2059_010:0389c14": "或放之河中。有頃衣自還本主。一無所污。",
    "T50n2059_010:0389c15": "行疾如風。力者追之。恒困不及。言人死生",
    "T50n2059_010:0389c16": "貴賤毫釐無爽。人或藏其錫杖。霍閉目少",
    "T50n2059_010:0389c17": "時。立知其處。並奇其神異終莫能測。然因",
    "T50n2059_010:0389c18": "之事佛者甚眾。鹿孤有弟耨檀。假署車",
    "T50n2059_010:0389c19": "騎。權傾偽國。性猜忌多所賊害。霍每謂檀",
    "T50n2059_010:0389c20": "曰。當修善行道為後世橋梁。檀曰。僕先世",
    "T50n2059_010:0389c21": "以來恭事天地名山大川。今一旦奉佛恐",
    "T50n2059_010:0389c22": "違先人之旨。公若能七日不食顏色如常。",
    "T50n2059_010:0389c23": "是為佛道神明。僕當奉之。乃使人幽守七",
    "T50n2059_010:0389c24": "日。而霍無飢渴之色。檀遣沙門智行密持",
    "T50n2059_010:0389c25": "餅遺霍。霍曰。吾嘗誰欺。欺國王耶。檀深",
    "T50n2059_010:0389c26": "奇之厚加敬仰。因此改信節殺興慈。國人",
    "T50n2059_010:0389c27": "既蒙其祐。咸稱曰大師。出入街巷百姓並",
    "T50n2059_010:0389c28": "迎為之禮。檀有女病甚篤。請霍救命。霍曰。",
    "T50n2059_010:0389c29": "死生有命。聖不能轉。吾豈能延壽。正可",
    "T50n2059_010:0390a01": "知早晚耳。檀固請之。時宮後門閉。霍曰。急",
    "T50n2059_010:0390a02": "開後門。及開則生。不及則死。檀命開之。不",
    "T50n2059_010:0390a03": "及而卒。至晉義熙三年耨檀為勃勃所",
    "T50n2059_010:0390a04": "破。涼土兵亂不知所之。",
    "T50n2059_010:0390a05": "史宗者。不知何許人。常著麻衣或重之為",
    "T50n2059_010:0390a06": "納。故世號麻衣道士。身多瘡疥性調不恒。",
    "T50n2059_010:0390a07": "常在廣陵白土埭賃埭。謳唱引[糸*乍]以自",
    "T50n2059_010:0390a08": "欣暢。得直隨以施人。栖憩無定所。或隱",
    "T50n2059_010:0390a09": "或顯。時高平檀祇為江都令。聞而召來應對。",
    "T50n2059_010:0390a10": "機捷無所拘滯。博達稽古辯說玄儒。乃賦",
    "T50n2059_010:0390a11": "詩一首曰。有欲苦不足。無欲亦無憂。未",
    "T50n2059_010:0390a12": "若清虛者帶索被玄裘。浮遊一世間。汎",
    "T50n2059_010:0390a13": "若不繫舟。方當畢塵累。栖志且山丘。檀祇",
    "T50n2059_010:0390a14": "知非常人。遣還所在。遺布三十匹悉以",
    "T50n2059_010:0390a15": "乞人。後有一道人。不知姓名。常齎一杖一",
    "T50n2059_010:0390a16": "箱自隨。嘗逼暮來。詣海鹽令云。欲數日行。",
    "T50n2059_010:0390a17": "暫倩一人可見給不。令曰。隨意取之。乃",
    "T50n2059_010:0390a18": "選取守鵝鴨小兒形服最醜者將去。倏忽之",
    "T50n2059_010:0390a19": "間至一山上。山上有屋。屋中有三道人。相",
    "T50n2059_010:0390a20": "見欣然共語。小兒不解。至中困道人為小",
    "T50n2059_010:0390a21": "兒就主人索食。得一小塸食狀如熟艾。",
    "T50n2059_010:0390a22": "食之飢止。向冥道人辭欲還去。聞屋",
    "T50n2059_010:0390a23": "中人問云。君知史宗所在不。其讁何當竟。",
    "T50n2059_010:0390a24": "道人云。在徐州江北廣陵白土埭上。計其",
    "T50n2059_010:0390a25": "讁亦竟也。屋中人便作書曰。因君與之。道",
    "T50n2059_010:0390a26": "人以書付小兒。比曉便至縣與令相見云。",
    "T50n2059_010:0390a27": "欲少日停此。令曰大善。問箱中有何等。答",
    "T50n2059_010:0390a28": "云。書疏耳。道人常在廳事上眠。以箱",
    "T50n2059_010:0390a29": "杖著床頭令使持。時人夜偷取欲看之道",
    "T50n2059_010:0390b01": "人已知。暮輒高懸箱杖。當下而臥。永不可",
    "T50n2059_010:0390b02": "得。後與令辭曰。吾欲小停而君恆欲偷",
    "T50n2059_010:0390b03": "人。正爾便去耳。令呼先小兒問近所經。小",
    "T50n2059_010:0390b04": "兒云。道人令其捉杖飄然而去。或聞足下",
    "T50n2059_010:0390b05": "波浪耳。并說山中人寄書猶在小兒衣帶。",
    "T50n2059_010:0390b06": "令開看都不解。乃寫取封其本書。令人送",
    "T50n2059_010:0390b07": "此小兒至白土埭送與史宗。宗開書大驚",
    "T50n2059_010:0390b08": "云。汝那得蓬萊道人書耶。宗後南遊吳會。",
    "T50n2059_010:0390b09": "嘗過漁梁。見漁人大捕。宗乃上流洗浴。群",
    "T50n2059_010:0390b10": "魚皆散。其潛拯物類如此。後憩上虞龍山",
    "T50n2059_010:0390b11": "大寺。善談莊老究明論孝。而韜光隱迹世",
    "T50n2059_010:0390b12": "莫之知。會稽謝邵魏邁之放之等。並篤論淵",
    "T50n2059_010:0390b13": "博皆師受焉。後同止沙門夜聞宗共語者。",
    "T50n2059_010:0390b14": "頗說蓬萊上事。曉便不知宗所之。陶淵明",
    "T50n2059_010:0390b15": "記。白土埭遇三異法師。此其一也。或云。有",
    "T50n2059_010:0390b16": "商人海行於孤洲上見一沙門。求寄書與",
    "T50n2059_010:0390b17": "史宗。置書於船中。同侶欲看書。書著船不",
    "T50n2059_010:0390b18": "脫。及至白土埭。書飛起就宗。宗接而將",
    "T50n2059_010:0390b19": "去。",
    "T50n2059_010:0390b20": "杯度者。不知姓名。常乘木杯度水。因而為",
    "T50n2059_010:0390b21": "目。初見在冀州。不修細行。神力卓越。世莫",
    "T50n2059_010:0390b22": "測其由來。嘗於北方寄宿一家。家有一金",
    "T50n2059_010:0390b23": "像。度竊而將去。家主覺而追之。見度徐行",
    "T50n2059_010:0390b24": "走馬逐而不及。至孟津河浮木杯於水。憑",
    "T50n2059_010:0390b25": "之度河。無假風棹。輕疾如飛。俄而度岸。",
    "T50n2059_010:0390b26": "達于京師。見時可年四十許。帶索襤縷殆",
    "T50n2059_010:0390b27": "不蔽身。言語出沒喜怒不均。或嚴氷扣凍",
    "T50n2059_010:0390b28": "而洒浴。或著屐上床。或徒行入市。唯荷",
    "T50n2059_010:0390b29": "一蘆圌子更無餘物。乍往延賢寺法意道人",
    "T50n2059_010:0390c01": "處。意以別房待之。後欲往延步江。於江",
    "T50n2059_010:0390c02": "側就航人告度。不肯載之。復累足杯中",
    "T50n2059_010:0390c03": "顧眄吟詠。杯自然流直度北岸。行向廣陵",
    "T50n2059_010:0390c04": "遇村舍有李家八關齋。先不相識。乃直入",
    "T50n2059_010:0390c05": "齋堂而坐。置蘆圌於中庭。眾以其形陋無",
    "T50n2059_010:0390c06": "恭敬心。李見蘆圌當道。欲移置牆邊。數人",
    "T50n2059_010:0390c07": "舉不能動。度食竟提之而去。笑曰。四天王",
    "T50n2059_010:0390c08": "李家于時有一豎子。窺其圌中。見四小兒。",
    "T50n2059_010:0390c09": "並長數寸。面目端正衣裳鮮潔。於是追覓不",
    "T50n2059_010:0390c10": "知所在。後三日乃見在西界蒙籠樹下坐。",
    "T50n2059_010:0390c11": "李跪拜請還家。月日供養。度不甚持齋。",
    "T50n2059_010:0390c12": "飲酒噉肉。至於辛鱠與俗不殊。百姓奉上",
    "T50n2059_010:0390c13": "或受不受。沛國劉興伯為兗州刺史。遣使",
    "T50n2059_010:0390c14": "要之。負圌而來。興伯使人舉視。十餘人不",
    "T50n2059_010:0390c15": "勝。伯自看唯見一敗納及一木杯。後還李",
    "T50n2059_010:0390c16": "家復得三十餘日。清旦忽云。欲得一袈裟",
    "T50n2059_010:0390c17": "中時令辦。李即經營至中未成。度云暫出",
    "T50n2059_010:0390c18": "至冥不反。合境聞有異香。疑之為怪。處",
    "T50n2059_010:0390c19": "處覓度。乃見在北巖下鋪敗袈裟於地臥",
    "T50n2059_010:0390c20": "之而死。頭前脚後皆生蓮華。華極鮮香。一",
    "T50n2059_010:0390c21": "夕而萎。邑人共殯葬之。後數日有人從北來",
    "T50n2059_010:0390c22": "云。見度負蘆圌行向彭城。乃共開棺唯見",
    "T50n2059_010:0390c23": "鞾履。既至彭城。遇有白衣黃欣深信佛法。",
    "T50n2059_010:0390c24": "見度禮拜請還家。其家至貧。但有麥飯而",
    "T50n2059_010:0390c25": "已。度甘之怡然止得半年。忽語欣云。可覓",
    "T50n2059_010:0390c26": "蘆圌三十六枚。吾須用之。答云。此間正可",
    "T50n2059_010:0390c27": "有十枚。貧無以買。恐不盡辦。度曰。汝但檢",
    "T50n2059_010:0390c28": "覓宅中應有。欣即窮檢果得三十六枚。列",
    "T50n2059_010:0390c29": "之庭中。雖有其數亦多破敗。比欣次第熟",
    "T50n2059_010:0391a01": "視皆已新完。度密封之。因語欣令開。乃見",
    "T50n2059_010:0391a02": "錢帛皆滿可堪百許萬。識者謂是杯度分",
    "T50n2059_010:0391a03": "身他土所得嚫施迴以施欣。欣受之皆為",
    "T50n2059_010:0391a04": "功德。經一年許度辭去。欣為辦糧食。明晨",
    "T50n2059_010:0391a05": "見糧食具存。不知度所在。經一月許復至",
    "T50n2059_010:0391a06": "京師。時潮溝有朱文殊者。少奉法。度多來",
    "T50n2059_010:0391a07": "其家。文殊謂度云。弟子脫捨身沒苦。願見",
    "T50n2059_010:0391a08": "救濟。脫在好處願為法侶。度不答。文殊",
    "T50n2059_010:0391a09": "喜曰。佛法默然已為許矣後東遊入吳郡。路",
    "T50n2059_010:0391a10": "見釣魚師。因就乞魚。魚師施一餧者。度",
    "T50n2059_010:0391a11": "手弄反覆還投水中。游泳而去。又見魚網",
    "T50n2059_010:0391a12": "師。更從乞魚。網師瞋罵不與。度乃捻取兩",
    "T50n2059_010:0391a13": "石子擲水中。俄而有兩水牛鬪其網中。網",
    "T50n2059_010:0391a14": "既碎敗不復見牛。度亦已隱。行至松江。乃",
    "T50n2059_010:0391a15": "仰蓋於水中乘而度岸。經涉會稽剡縣登",
    "T50n2059_010:0391a16": "天台山。數月而反京師。時有外國道人名",
    "T50n2059_010:0391a17": "僧佉吒。寄都下長干寺住。有客僧僧悟者。",
    "T50n2059_010:0391a18": "與吒同房宿。於窓隙中見吒取寺剎捧",
    "T50n2059_010:0391a19": "之入雲然後將下。悟不敢言。但深加敬仰。",
    "T50n2059_010:0391a20": "時有一人姓張名奴。不知何許人。不甚見",
    "T50n2059_010:0391a21": "食而常自肥悅。冬夏常著單布衣。佉吒在路",
    "T50n2059_010:0391a22": "行見張奴。欣然而笑。佉吒曰。吾東見蔡豚。",
    "T50n2059_010:0391a23": "南訊馬生。北遇王年。今欲就杯度。乃與子",
    "T50n2059_010:0391a24": "相見耶。張奴乃題槐樹而歌曰。濛濛大象",
    "T50n2059_010:0391a25": "內。照曜實顯彰。何事迷昏子。縱惑自招殃。",
    "T50n2059_010:0391a26": "樂所少人往。苦道若翻囊。不有松栢操。",
    "T50n2059_010:0391a27": "何用擬風霜。閑預紫烟表。長歌出昊蒼。澄",
    "T50n2059_010:0391a28": "靈無色外。應見有緣鄉。歲曜毘漢后。辰麗",
    "T50n2059_010:0391a29": "輔殷王伊余非二仙。晦迹於九方。亦見",
    "T50n2059_010:0391b01": "流俗子。觸眼致酸傷。略謠觀有念。寧曰盡",
    "T50n2059_010:0391b02": "矜章。佉吒曰。前見先生禪思幽岫。一坐百",
    "T50n2059_010:0391b03": "齡。大悲熏心。靖念枯骨。亦題頌曰。悠悠世",
    "T50n2059_010:0391b04": "事。或滋損益。使欲塵神。橫生悅懌。惟此",
    "T50n2059_010:0391b05": "哲人。淵覺先見。思形浮沫。矚影遄電。累躓",
    "T50n2059_010:0391b06": "聲華。蔑醜章弁。視色悟空。翫物傷變。捨",
    "T50n2059_010:0391b07": "紛絕有。斷習除戀。青條曲蔭。白茅以薦。依",
    "T50n2059_010:0391b08": "畦啜麻。隣崖飲洊。慧定計照。妙真曰眷。",
    "T50n2059_010:0391b09": "慈悲有增。深想無倦。言竟各去。爾後月日",
    "T50n2059_010:0391b10": "不復見此二人。傳者云。將僧悟共之南岳",
    "T50n2059_010:0391b11": "不及。張奴與杯度相見。甚有所敘。人所",
    "T50n2059_010:0391b12": "不解。度猶停都少時。遊止無定。請召或往",
    "T50n2059_010:0391b13": "不往。時南州有陳家頗有衣食。度往其家",
    "T50n2059_010:0391b14": "甚見料理。聞都下復有一杯度。陳家父子",
    "T50n2059_010:0391b15": "五人咸不信。故下都看之。果如其家杯度",
    "T50n2059_010:0391b16": "形相一種。陳為設一合蜜薑及刀子熏陸香",
    "T50n2059_010:0391b17": "手巾等。度即食蜜薑都盡。餘物宛在膝前。",
    "T50n2059_010:0391b18": "其父子五人恐是其家杯度。即留二弟停",
    "T50n2059_010:0391b19": "都守視。餘三人還家。家中杯度如舊。膝前",
    "T50n2059_010:0391b20": "亦有香刀子等。但不噉蜜薑為異。乃語陳",
    "T50n2059_010:0391b21": "云。刀子鈍可為磨之。二弟都還云。彼度已",
    "T50n2059_010:0391b22": "移靈鷲寺。其家度忽求黃紙兩幅作書。書",
    "T50n2059_010:0391b23": "不成字。合同其背。陳問上人作何券書。度",
    "T50n2059_010:0391b24": "不答。竟莫測其然。時吳郡民朱靈期。使高",
    "T50n2059_010:0391b25": "驪還值風。舶飄經九日。至一洲邊。洲上有",
    "T50n2059_010:0391b26": "山。山甚高大。入山採薪。見有人路。靈期",
    "T50n2059_010:0391b27": "乃將數人隨路告乞。行十餘里聞磬聲香",
    "T50n2059_010:0391b28": "烟於是共稱佛禮拜。須臾見一寺甚光麗。",
    "T50n2059_010:0391b29": "多是七寶莊嚴。見有十餘僧。皆是石人不",
    "T50n2059_010:0391c01": "動不搖。乃共禮拜還反。行步少許聞唱",
    "T50n2059_010:0391c02": "導聲。還往更看。猶是石人。靈期等相謂。此是",
    "T50n2059_010:0391c03": "聖僧。吾等罪人不能得見。因共竭誠懺悔。",
    "T50n2059_010:0391c04": "更往乃見。真人為期等設食。食味是菜而",
    "T50n2059_010:0391c05": "香美不同世。食竟共叩頭禮拜乞速還至",
    "T50n2059_010:0391c06": "鄉。有一僧云。此間去都乃二十餘萬里。但",
    "T50n2059_010:0391c07": "令至心不憂不速也。因問期云。識杯度",
    "T50n2059_010:0391c08": "道人不。答言甚識。因指北壁。有一囊掛錫",
    "T50n2059_010:0391c09": "杖及鉢云。此是杯度許。今因君以鉢與之。",
    "T50n2059_010:0391c10": "并作書著函中。別有一青竹杖。語言。但擲",
    "T50n2059_010:0391c11": "此杖置舫前水中。閉船靜坐。不假勞力必",
    "T50n2059_010:0391c12": "令速至。於是辭別。令一沙彌送至門上。語",
    "T50n2059_010:0391c13": "言。此道去行七里便至舫。不須從先路也。",
    "T50n2059_010:0391c14": "如言西轉行七里許至舫。即具如所示。唯",
    "T50n2059_010:0391c15": "聞舫從山頂樹木上過。都不見水。經三",
    "T50n2059_010:0391c16": "日至石頭淮而住。亦不復見竹杖所在。舫",
    "T50n2059_010:0391c17": "入淮至朱雀門。乃見杯度騎大船欄",
    "T50n2059_010:0391c18": "以杖捶之曰。馬馬何不行。觀者甚多。靈期",
    "T50n2059_010:0391c19": "等在舫遙禮之。度乃自下舫取書并鉢。開",
    "T50n2059_010:0391c20": "書視之。字無人識者。度大笑曰。使我還那。",
    "T50n2059_010:0391c21": "取鉢擲雲中。還接之云。我不見此鉢四千",
    "T50n2059_010:0391c22": "年矣。度多在延賢寺法意處。時世以此鉢異",
    "T50n2059_010:0391c23": "物競往觀之。一說云。靈期舫漂至一窮山。",
    "T50n2059_010:0391c24": "遇見一僧來云。是度上弟子。昔持師鉢而",
    "T50n2059_010:0391c25": "死治城寺。今因君以鉢還師。但令一人",
    "T50n2059_010:0391c26": "擎鉢舫前一人正拕。自安隱至也。期如所",
    "T50n2059_010:0391c27": "教果獲全濟。時南州杯度當其騎欄之日。",
    "T50n2059_010:0391c28": "爾日早出至晚不還。陳氏明旦見門扇上",
    "T50n2059_010:0391c29": "有青書六字云。福德門靈人降。字劣可識",
    "T50n2059_010:0392a01": "其家杯度遂絕迹矣。都下杯度。猶去來山",
    "T50n2059_010:0392a02": "邑多行神呪。時庾常婢偷物而叛。四追不",
    "T50n2059_010:0392a03": "擒。乃問度。度云已死在金城江邊空塚中。",
    "T50n2059_010:0392a04": "往看果如所言。孔寧子時為黃門侍郎。在",
    "T50n2059_010:0392a05": "廨患痢。遣信請度。度呪竟云。難差。見有",
    "T50n2059_010:0392a06": "四鬼皆被傷截。寧子泣曰。昔孫恩作亂家",
    "T50n2059_010:0392a07": "為軍人所破。二親及叔皆被痛酷。寧子果",
    "T50n2059_010:0392a08": "死。又有齊諧妻胡母氏病。眾治不愈。後請",
    "T50n2059_010:0392a09": "僧設齋。齋坐有僧聰道人。勸迎杯度。度既",
    "T50n2059_010:0392a10": "至一呪。病者即愈。齊諧伏事為師。因為作",
    "T50n2059_010:0392a11": "傳記其從來神異大略與上同也。至元嘉",
    "T50n2059_010:0392a12": "三年九月辭諧入京。留一萬錢物寄諧",
    "T50n2059_010:0392a13": "倩為營齋。於是別去。行至赤山湖患痢",
    "T50n2059_010:0392a14": "而死。諧即為營齋。并接屍還葬建業之覆",
    "T50n2059_010:0392a15": "舟山。至四年有吳興邵信者。甚奉法。遇",
    "T50n2059_010:0392a16": "傷寒病無人敢看。乃悲泣念觀音。忽見一",
    "T50n2059_010:0392a17": "僧來云。是杯度弟子。語云。莫憂家師尋來",
    "T50n2059_010:0392a18": "相看。答云。度師已死。何容得來。道人云。",
    "T50n2059_010:0392a19": "來復何難。便衣帶頭出一合許散。與服之。",
    "T50n2059_010:0392a20": "病即差。又有杜僧哀者。住在南岡下。昔經",
    "T50n2059_010:0392a21": "伏事杯度。兒病甚篤。乃思念恨不得度練",
    "T50n2059_010:0392a22": "神呪。明日忽見度來。言語如常。即為呪病",
    "T50n2059_010:0392a23": "者便愈。至五年三月八日度復來齊諧家。",
    "T50n2059_010:0392a24": "呂道慧聞人怛之。杜天期水丘熙等並共見",
    "T50n2059_010:0392a25": "皆大驚。即起禮拜度。語眾人言。年當",
    "T50n2059_010:0392a26": "大凶可懃修福業。法意道人甚有德。可往",
    "T50n2059_010:0392a27": "就其修立故寺以禳災禍也。須臾聞上",
    "T50n2059_010:0392a28": "有一僧喚度。度便辭去云。貧道當向交廣",
    "T50n2059_010:0392a29": "之間不復來也。齊諧等拜送慇懃。於是絕",
    "T50n2059_010:0392b01": "迹。頃世亦言時有見者。既未的其事。故無",
    "T50n2059_010:0392b02": "可傳也。",
    "T50n2059_010:0392b03": "釋曇始。關中人。自出家以後多有異迹。晉",
    "T50n2059_010:0392b04": "孝武大元之末。齎經律數十部往遼東宣",
    "T50n2059_010:0392b05": "化。顯授三乘立以歸戒。蓋高句驪聞道之",
    "T50n2059_010:0392b06": "始也。義熙初復還關中開導三輔。始足白",
    "T50n2059_010:0392b07": "於面。雖跣涉泥水未嘗沾涅。天下咸稱",
    "T50n2059_010:0392b08": "白足和上。時長安人王胡。其叔死數年忽",
    "T50n2059_010:0392b09": "見形還。將胡遍遊地獄。示諸果報。胡辭還。",
    "T50n2059_010:0392b10": "叔謂胡曰。既已知因果但當奉事白足阿",
    "T50n2059_010:0392b11": "練。胡遍訪眾僧。唯見始足白於面。因而事",
    "T50n2059_010:0392b12": "之。晉末朔方凶奴赫連勃勃。破擭關中",
    "T50n2059_010:0392b13": "斬戮無數。時始亦遇害。而刀不能傷。勃",
    "T50n2059_010:0392b14": "勃嗟之。普赦沙門悉皆不殺。始於是潛遁",
    "T50n2059_010:0392b15": "山澤修頭陀之行。後拓跋燾復剋長安",
    "T50n2059_010:0392b16": "擅威關洛。時有博陵崔皓。少習左道猜嫉",
    "T50n2059_010:0392b17": "釋教。既位居偽輔。燾所仗信。乃與天師寇",
    "T50n2059_010:0392b18": "氏說燾以佛教無益有傷民利。勸令廢",
    "T50n2059_010:0392b19": "之。燾既惑其言。以偽太平七年遂毀滅佛",
    "T50n2059_010:0392b20": "法。分遣軍兵燒掠寺舍。統內僧尼悉令罷",
    "T50n2059_010:0392b21": "道。其有竄逸者。皆遣人追捕。得必梟斬。一",
    "T50n2059_010:0392b22": "境之內無復沙門。始唯閉絕幽深軍兵所",
    "T50n2059_010:0392b23": "不能至。至太平之末。始知燾化時將及。",
    "T50n2059_010:0392b24": "以元會之日忽杖錫到宮門。有司奏云。有",
    "T50n2059_010:0392b25": "一道人足白於面。從門而入。燾令依軍",
    "T50n2059_010:0392b26": "法屢斬不傷。遽以白燾。燾大怒自以所",
    "T50n2059_010:0392b27": "佩劍斫之。體無餘異。唯劍所著處有痕",
    "T50n2059_010:0392b28": "如布線焉。時北園養虎于檻。燾令以始",
    "T50n2059_010:0392b29": "餧之。虎皆潛伏終不敢近。試以天師近",
    "T50n2059_010:0392c01": "檻。虎輒鳴吼。燾始知佛化尊高黃老所不",
    "T50n2059_010:0392c02": "能及即延始上殿頂禮足下。悔其愆失。",
    "T50n2059_010:0392c03": "始為說法明辯因果。燾大生愧懼。遂感癘",
    "T50n2059_010:0392c04": "疾。崔寇二人次發惡病。燾以過由於彼。於",
    "T50n2059_010:0392c05": "是誅剪二家門族都盡。宣下國中興復正",
    "T50n2059_010:0392c06": "教。俄而燾卒。孫濬襲位。方大弘佛法盛",
    "T50n2059_010:0392c07": "迄于今。始後不知所終。",
    "T50n2059_010:0392c08": "釋法朗。高昌人。幼而執行精苦多諸徵瑞。韜",
    "T50n2059_010:0392c09": "光蘊德人莫測其所階。朗師釋法進亦高",
    "T50n2059_010:0392c10": "行沙門。進嘗閉戶獨坐。忽見朗在前問從",
    "T50n2059_010:0392c11": "何處來。答云。從戶鑰中入云。與遠僧俱",
    "T50n2059_010:0392c12": "至。日既將中願為設食。進即為設食唯聞",
    "T50n2059_010:0392c13": "匕鉢之聲。竟不見人。昔廬山慧遠嘗以一",
    "T50n2059_010:0392c14": "袈裟遺進。進即以為嚫。朗云。眾僧已去。別",
    "T50n2059_010:0392c15": "日當取之。後見執爨者就進取衣。進即與",
    "T50n2059_010:0392c16": "之。訪常執爨者。皆云不取。方知是先聖人",
    "T50n2059_010:0392c17": "權迹取也。至魏虜毀滅佛法。朗西適龜茲。",
    "T50n2059_010:0392c18": "龜茲王與彼國大禪師結約。若有得道者",
    "T50n2059_010:0392c19": "至。當為我說。我當供養。及朗至乃以白",
    "T50n2059_010:0392c20": "王。王待以聖禮。後終於龜茲。焚屍之日。兩",
    "T50n2059_010:0392c21": "眉湧泉直上于天。眾歎希有。收骨起塔。",
    "T50n2059_010:0392c22": "後西域人來北土具傳此事。時涼州復有",
    "T50n2059_010:0392c23": "沙門智整。亦貞苦有異行。為[系小]主楊難當",
    "T50n2059_010:0392c24": "所事。後入寒峽山石穴中不返。",
    "T50n2059_010:0392c25": "邵碩者。本姓邵。名碩。始康人。居無常所怳",
    "T50n2059_010:0392c26": "忽如狂。為人大口眉目醜拙。小兒好追而弄",
    "T50n2059_010:0392c27": "之。或入酒肆同人酣飲。而性好佛法。每",
    "T50n2059_010:0392c28": "見形像無不禮拜贊歎悲感流淚。碩本",
    "T50n2059_010:0392c29": "有三男二女。大男惠生者亦出家。碩以宋",
    "T50n2059_010:0393a01": "初亦出家入道。自稱碩公。出入行往不擇",
    "T50n2059_010:0393a02": "晝夜。遊歷益部諸縣。及往蠻中。皆因事言",
    "T50n2059_010:0393a03": "謔協以勸善。至人家眠地者。人家必有",
    "T50n2059_010:0393a04": "死。就人乞細席必有小兒亡。時人咸以",
    "T50n2059_010:0393a05": "此為讖。至四月八日成都行像。碩於眾",
    "T50n2059_010:0393a06": "中匍匐作師子形。爾日郡縣亦言見碩作",
    "T50n2059_010:0393a07": "師子形。乃悟其分身也。刺史蕭惠開及",
    "T50n2059_010:0393a08": "劉孟明等。並挹事之。孟明以男子衣衣二",
    "T50n2059_010:0393a09": "妾。試碩云。以此二人給公為左右可",
    "T50n2059_010:0393a10": "乎。碩為人好韻語。乃謂明曰。寧自乞酒",
    "T50n2059_010:0393a11": "以漬嚥。不能與阿夫竟殘年。後一朝忽",
    "T50n2059_010:0393a12": "著布帽詣孟明。少時明卒。先是孟明長史",
    "T50n2059_010:0393a13": "沈仲玉。改鞭杖之格嚴重常科。碩謂玉曰。",
    "T50n2059_010:0393a14": "天地嗷嗷從此起。若除鞭格得刺史。玉信",
    "T50n2059_010:0393a15": "而除之。及孟明卒仲玉果行州事。以宋元",
    "T50n2059_010:0393a16": "徽元年九月一日卒岷山通雲寺。臨亡語",
    "T50n2059_010:0393a17": "道人法進云。可露吾骸急繫履著脚。既而",
    "T50n2059_010:0393a18": "依之。出屍置寺。後經二日不見所在。俄",
    "T50n2059_010:0393a19": "而有人從郫縣來。過進云。昨見碩公在",
    "T50n2059_010:0393a20": "市中一脚著履漫語云。小子無宜適失我",
    "T50n2059_010:0393a21": "履一隻。進驚而檢問沙彌。沙彌答云。近送",
    "T50n2059_010:0393a22": "屍出時怖懼右脚一履不得好繫。遂失之。",
    "T50n2059_010:0393a23": "其迹詭異莫可測也。後竟不知所終。",
    "T50n2059_010:0393a24": "釋慧安。未詳何許人。少經被虜。屬荊州",
    "T50n2059_010:0393a25": "人為奴。執役懃緊。主甚愛之。年十八聽出",
    "T50n2059_010:0393a26": "家。止江陵琵琶寺。風貌庸率頗共輕之。時",
    "T50n2059_010:0393a27": "為沙彌。眾僧列坐。輒使行水。安恒執空瓶",
    "T50n2059_010:0393a28": "從上至下水常不竭。時咸以異焉。及受具",
    "T50n2059_010:0393a29": "戒稍顯靈迹。嘗月晦夕共同學慧濟上堂",
    "T50n2059_010:0393b01": "布薩。堂戶未開安乃綰濟指從壁隙而入。",
    "T50n2059_010:0393b02": "出亦如之。濟甚駭懼不敢發言。後乃與濟",
    "T50n2059_010:0393b03": "共坐塔下。便語濟云。吾當遠行。今與君",
    "T50n2059_010:0393b04": "別。頃之便見天人伎樂香花布滿空中。濟",
    "T50n2059_010:0393b05": "唯驚懼竟不得語。安又謂曰。吾前後事迹慎",
    "T50n2059_010:0393b06": "勿妄說。說必有咎。唯西南有一白衣。是新",
    "T50n2059_010:0393b07": "發意菩薩。可具為說之。於是辭去。便附商",
    "T50n2059_010:0393b08": "人入湘川。中路患痢極篤。謂船主曰。貧道",
    "T50n2059_010:0393b09": "命必應盡。但出置岸邊不須器木。氣絕之",
    "T50n2059_010:0393b10": "後即施蟲鳥。商人依其言出臥岸側。夜見",
    "T50n2059_010:0393b11": "火炎從身而出。商人怪懼就往觀之。已氣絕",
    "T50n2059_010:0393b12": "矣。商人行至湘東見安。亦已先至。俄又不",
    "T50n2059_010:0393b13": "知所之。濟後至陟屺寺詣隱士南陽劉虬。",
    "T50n2059_010:0393b14": "具言其事。虬即起遙禮之。謂濟曰。此得道",
    "T50n2059_010:0393b15": "之人。入火光三昧也。時蜀中又有僧覽法",
    "T50n2059_010:0393b16": "衛。並有異迹。時人亦疑得聖果也。",
    "T50n2059_010:0393b17": "釋法匱。本姓阮。吳興於潛人。少出家。為京",
    "T50n2059_010:0393b18": "師枳園寺法楷弟子。楷素有學功特精經",
    "T50n2059_010:0393b19": "史。瑯瑘王奐王肅並共師焉。匱為性恭默",
    "T50n2059_010:0393b20": "少語言。樸然自守不涉人事。誦法華經一",
    "T50n2059_010:0393b21": "部。寺有上座塵勝法師老病。匱從為依止。",
    "T50n2059_010:0393b22": "營護甚至。及勝亡殯葬如法。每齋會得",
    "T50n2059_010:0393b23": "直。聚以造栴檀像。像成自設大會。其本家",
    "T50n2059_010:0393b24": "僑居京師大市。是旦還家。又至定林。復還",
    "T50n2059_010:0393b25": "枳園。後三處考覆皆見匱來中食。實是一時。",
    "T50n2059_010:0393b26": "而三處赴焉。爾日晚還房臥奄然而卒。屍甚",
    "T50n2059_010:0393b27": "香軟手屈二指。眾咸悟其得二果。時猶為",
    "T50n2059_010:0393b28": "沙彌。而靈迹殊異。遂聞於武帝。帝親臨幸為",
    "T50n2059_010:0393b29": "會僧設供。文惠文宣並到房頂禮為營理",
    "T50n2059_010:0393c01": "葬殮。百姓雲赴嚫施重疊。仍以所得利養",
    "T50n2059_010:0393c02": "起枳園寺塔。是歲齊永明七年也。",
    "T50n2059_010:0393c03": "釋僧慧。姓劉。不知何許人。在荊州數十",
    "T50n2059_010:0393c04": "年。南陽劉　立陟屺年請以居之。時人見",
    "T50n2059_010:0393c05": "之已五六十年。終亦不老。舉止趨爾無甚",
    "T50n2059_010:0393c06": "威儀。往至病人家。若瞋者必死。喜者必差。",
    "T50n2059_010:0393c07": "時咸以此為讖。凡未相識者。並悉其親",
    "T50n2059_010:0393c08": "表存亡。慧嘗至江邊告津吏求度。吏迫",
    "T50n2059_010:0393c09": "以舟小未及過之。須臾已見慧在彼。兩",
    "T50n2059_010:0393c10": "岸諸人咸歎神異。中山甄恬南平車曇。同日",
    "T50n2059_010:0393c11": "請慧。慧皆赴之。後兩家檢覆方知分身。",
    "T50n2059_010:0393c12": "齊永明中文慧要下京。行過保誌。誌撫背",
    "T50n2059_010:0393c13": "曰赤龍子。他無所言。慧後還荊。遇見鎮",
    "T50n2059_010:0393c14": "西長史劉景蕤。忽泣慟而投之數日。蕤果",
    "T50n2059_010:0393c15": "為刺史所害。後至湘州城南。忽云。地中有",
    "T50n2059_010:0393c16": "碑。眾人試掘。果得二枚。慧後不知所終。",
    "T50n2059_010:0393c17": "或云。永元中卒於江陵。時江陵長沙寺又有",
    "T50n2059_010:0393c18": "釋慧遠者。本沙門慧印之蒼頭也。印見其",
    "T50n2059_010:0393c19": "有信因為出家。仍行般舟之業數歲勤苦",
    "T50n2059_010:0393c20": "遂有神異。能分身赴請。及預記興亡等。",
    "T50n2059_010:0393c21": "釋慧通。不知何許人也。宋元嘉中見在壽",
    "T50n2059_010:0393c22": "春。衣服趨爾寢宿無定。遊歷村里飲讌食",
    "T50n2059_010:0393c23": "噉。不異恒人。常自稱鄭散騎。言未然之事",
    "T50n2059_010:0393c24": "頗時有驗。江陵邊有僧歸者。遊賈壽春將",
    "T50n2059_010:0393c25": "應反鄉。路值慧通。稱欲寄物。僧歸時自負",
    "T50n2059_010:0393c26": "重擔固以致辭。遂強置擔上。而了不覺重。",
    "T50n2059_010:0393c27": "行數里便別去。謂僧歸曰。我有姊。在江陵",
    "T50n2059_010:0393c28": "作尼名惠緒。住三層寺。君可為我相聞。",
    "T50n2059_010:0393c29": "道尋欲往。言訖忽然不見。顧視擔上所寄",
    "T50n2059_010:0394a01": "物亦失。僧歸既至。尋得慧緒。具說其意。緒",
    "T50n2059_010:0394a02": "既無此弟。亦不知何以而然。乃自往來壽",
    "T50n2059_010:0394a03": "春尋之。竟不相見通後自往江陵。而慧緒",
    "T50n2059_010:0394a04": "已死。入其房中訊問委悉。因留江陵少時。",
    "T50n2059_010:0394a05": "路由人家墳墓無不悉其氏族死亡年月。",
    "T50n2059_010:0394a06": "傳以相問。並如其言。或時懸指偷劫道其",
    "T50n2059_010:0394a07": "罪狀。於是群盜遙見通者。輒間行避走。又",
    "T50n2059_010:0394a08": "於江津路值一人。忽以杖打之。語云。可",
    "T50n2059_010:0394a09": "駛歸去看汝家若為。此人至家果為延火",
    "T50n2059_010:0394a10": "所及。舍物蕩盡。齊永元初忽就相識人任漾",
    "T50n2059_010:0394a11": "求酒。甚急云。今應遠行不復相見。為謝諸",
    "T50n2059_010:0394a12": "知識。並宜精懃修善為先。飲酒畢至牆邊",
    "T50n2059_010:0394a13": "臥地。就看已死。後數十日復有人於市中",
    "T50n2059_010:0394a14": "見之。追及共語。久之乃失。",
    "T50n2059_010:0394a15": "釋保誌。本姓朱。金城人。少出家止京師道林",
    "T50n2059_010:0394a16": "寺。師事沙門僧儉為和上修習禪業。至",
    "T50n2059_010:0394a17": "宋太始初忽如僻異。居止無定飲食無時。",
    "T50n2059_010:0394a18": "髮長數寸。常跣行街巷。執一錫杖。杖頭掛",
    "T50n2059_010:0394a19": "剪刀及鏡或掛一兩匹帛。齊建元中稍見異",
    "T50n2059_010:0394a20": "迹。數日不食亦無飢容。與人言語始若難",
    "T50n2059_010:0394a21": "曉後皆効驗。時或賦詩言如讖記。京土士",
    "T50n2059_010:0394a22": "庶皆共事之。齊武帝謂其惑眾收駐建康。",
    "T50n2059_010:0394a23": "明旦人見其入市。還檢獄中誌猶在焉。誌",
    "T50n2059_010:0394a24": "語獄吏。門外有兩輿食來金鉢盛飯。汝可",
    "T50n2059_010:0394a25": "取之。既而齊文慧太子竟陵王子良並送",
    "T50n2059_010:0394a26": "食餉誌。果如其言。建康令呂文顯以事聞",
    "T50n2059_010:0394a27": "武帝帝即迎入居之後堂。一時屏除內宴。",
    "T50n2059_010:0394a28": "誌亦隨眾出。既而景陽山上猶有一誌與",
    "T50n2059_010:0394a29": "七僧俱。帝怒遣推檢失所在。問吏啟云。",
    "T50n2059_010:0394b01": "誌久出在省。方以墨塗其身。時僧正法獻",
    "T50n2059_010:0394b02": "欲以一衣遺誌。遣使於龍光罽賓二寺求",
    "T50n2059_010:0394b03": "之。並云。昨宿旦去。又至其常所造厲侯伯",
    "T50n2059_010:0394b04": "家尋之。伯云。誌昨在此行道旦眠未覺。使",
    "T50n2059_010:0394b05": "還以告獻。方知其分身三處宿焉。誌常盛",
    "T50n2059_010:0394b06": "冬祖行。沙門寶亮欲以衲衣遺之。未及",
    "T50n2059_010:0394b07": "發言。誌忽來引納而去。又時就人求生魚",
    "T50n2059_010:0394b08": "鱠。人為辦覓。致飽乃去。還視盆中魚游活",
    "T50n2059_010:0394b09": "如故。誌後假武帝神力。見高帝於地下。常",
    "T50n2059_010:0394b10": "受錐刀之苦。帝自是永廢錐刀。齊衛尉胡",
    "T50n2059_010:0394b11": "諧病請誌。誌往疏云明屈。明日竟不往。是",
    "T50n2059_010:0394b12": "日諧亡。載屍還宅。誌云。明屈者明日屍出",
    "T50n2059_010:0394b13": "也。齊太尉司馬殷齊之隨陳顯達鎮江州",
    "T50n2059_010:0394b14": "辭誌。誌畫紙作一樹。樹上有烏。語云。急時",
    "T50n2059_010:0394b15": "可登此。後顯達逆。即留齊之鎮州。及敗",
    "T50n2059_010:0394b16": "齊之叛入廬山。追騎將及。齊之見林中有",
    "T50n2059_010:0394b17": "一樹。樹上有烏。如誌所畫。悟而登之。烏竟",
    "T50n2059_010:0394b18": "不飛。追者見烏謂無人而反。卒以見免。",
    "T50n2059_010:0394b19": "齊屯騎桑偃將欲謀反。往詣誌。誌遙見而",
    "T50n2059_010:0394b20": "走。大呼云。圍臺城欲反逆斫頭破腹。後",
    "T50n2059_010:0394b21": "未旬事發。偃叛往朱方。為人所得。果斫頭",
    "T50n2059_010:0394b22": "破腹。梁鄱陽忠烈王嘗屈誌來第。會忽",
    "T50n2059_010:0394b23": "令覓荊子甚急。既得安之門上莫測所以。",
    "T50n2059_010:0394b24": "少時王便出為荊州刺史。其預鑒之明此類",
    "T50n2059_010:0394b25": "非一。誌多去來興皇淨名兩寺。及今上龍",
    "T50n2059_010:0394b26": "興甚見崇禮。先是齊時多禁誌出入。今上",
    "T50n2059_010:0394b27": "即位下詔曰。誌公迹拘塵垢神遊冥寂。水",
    "T50n2059_010:0394b28": "火不能燋濡。蛇虎不能侵懼。語其佛理",
    "T50n2059_010:0394b29": "則聲聞以上。談其隱倫則遁仙高者。豈得",
    "T50n2059_010:0394c01": "以俗士常情空相拘制。何其鄙狹一至於",
    "T50n2059_010:0394c02": "此。自今行道來往隨意出入勿得復禁。",
    "T50n2059_010:0394c03": "誌自是多出入禁內。天監五年冬旱。雩祭備",
    "T50n2059_010:0394c04": "至而未降雨。誌忽上啟云。誌病不差就官",
    "T50n2059_010:0394c05": "乞治。若不啟百官應得鞭杖。願於華光",
    "T50n2059_010:0394c06": "殿講勝鬘請雨。上即使沙門法雲講勝鬘。",
    "T50n2059_010:0394c07": "講竟夜便大雪。誌又云。須一盆水加刀其",
    "T50n2059_010:0394c08": "上。俄而雨大降高下皆足。上嘗問誌云。弟子",
    "T50n2059_010:0394c09": "煩惑未除。何以治之。答云。十二識者。以",
    "T50n2059_010:0394c10": "為十二因緣。治惑藥也。又問十二之旨。答",
    "T50n2059_010:0394c11": "云。旨在書字時節刻漏中。識者以為書之",
    "T50n2059_010:0394c12": "在十二時中。又問。弟子何時得靜心修習。",
    "T50n2059_010:0394c13": "答云。安樂禁。識者以為禁者止也。至安樂",
    "T50n2059_010:0394c14": "時乃止耳。後法雲於華林寺講法華。至",
    "T50n2059_010:0394c15": "假使黑風。誌忽問風之有無。答云。世諦故",
    "T50n2059_010:0394c16": "有。第一義則無也。誌往復三四番。便笑云。若",
    "T50n2059_010:0394c17": "體是假有此亦不可解難可解。其辭旨隱沒",
    "T50n2059_010:0394c18": "類皆如此。有陳御虜者。舉家事誌甚篤。",
    "T50n2059_010:0394c19": "誌嘗為其現真形。光相如菩薩像焉。誌知",
    "T50n2059_010:0394c20": "名顯奇四十餘載。士女恭事者數不可稱。",
    "T50n2059_010:0394c21": "至天監十三年冬。於臺後堂謂人曰。菩薩",
    "T50n2059_010:0394c22": "將去。未及旬日無疾而終。屍骸香軟形貌",
    "T50n2059_010:0394c23": "熙悅。臨亡然一燭以付後閣舍人吳慶。",
    "T50n2059_010:0394c24": "慶即啟聞。上歎曰。大師不復留矣。燭者將",
    "T50n2059_010:0394c25": "以後事屬我乎。因厚加殯送葬于鍾山",
    "T50n2059_010:0394c26": "獨龍之阜。仍於墓所立開善精舍。勅陸倕",
    "T50n2059_010:0394c27": "製銘辭於塚內。王筠勒碑文於寺門。傳其",
    "T50n2059_010:0394c28": "遺像處處存焉。初誌顯迹之始。年可五六",
    "T50n2059_010:0394c29": "十許。而終亦不老。人咸莫測其年。有徐捷",
    "T50n2059_010:0395a01": "道者。居于京師九日臺北。自言是誌外舅",
    "T50n2059_010:0395a02": "弟。小誌四年。計誌亡時應年九十七矣。時",
    "T50n2059_010:0395a03": "梁初蜀中又有道香僧朗。亦並有神力云。",
    "T50n2059_010:0395a04": "論曰。神道之為化也。蓋以抑夸強摧侮",
    "T50n2059_010:0395a05": "慢。挫兇銳解塵紛。至若飛輪御寶則善信",
    "T50n2059_010:0395a06": "歸降。竦石參烟則力士潛伏。當知至治無",
    "T50n2059_010:0395a07": "心剛柔在化。自晉惠失政懷愍播遷。中州",
    "T50n2059_010:0395a08": "寇蕩群羯亂交。淵曜篡虐於前。勒虎潛兇",
    "T50n2059_010:0395a09": "於後。郡國分崩民遭屠炭。澄公憫鋒鏑之",
    "T50n2059_010:0395a10": "方始。痛刑害之未央。遂彰神化於葛陂。騁",
    "T50n2059_010:0395a11": "懸記於襄鄴。藉祕呪而濟將盡。擬香氣而",
    "T50n2059_010:0395a12": "拔臨危。瞻鈴映掌坐定吉凶。終令二石",
    "T50n2059_010:0395a13": "稽首荒裔子來。澤潤蒼萠固無以校也。其",
    "T50n2059_010:0395a14": "後佛調耆域涉公杯度等。或韜光晦影。俯",
    "T50n2059_010:0395a15": "同迷俗。或顯現神奇。遙記方兆。或死而更",
    "T50n2059_010:0395a16": "生。或窆後空墎。靈迹怪詭莫測其然。但典",
    "T50n2059_010:0395a17": "章不同祛取亦異。至如劉安李脫。書史則",
    "T50n2059_010:0395a18": "以為謀僣妖蕩。仙錄則以為羽化雲翔。夫理",
    "T50n2059_010:0395a19": "之所貴者合道也。事之所貴者濟物也。故",
    "T50n2059_010:0395a20": "權者反常而合道。利用以成務。然前傳所",
    "T50n2059_010:0395a21": "紀其詳莫究。或由法身應感。或是遁仙高",
    "T50n2059_010:0395a22": "逸。但使一介兼又便足矣。至如慧則",
    "T50n2059_010:0395a23": "之感香甕能致痼疾消療。史宗之過漁梁",
    "T50n2059_010:0395a24": "迺令潛鱗得命。白足臨刃不傷。遺法為之",
    "T50n2059_010:0395a25": "更始。保誌分身圓戶。帝王以之加信。光",
    "T50n2059_010:0395a26": "雖和而弗污其體。塵雖同而弗渝其真。故",
    "T50n2059_010:0395a27": "先代文紀並見宗錄。若其夸衒方伎左道",
    "T50n2059_010:0395a28": "亂時因神藥而高飛。藉芳芝而壽考。與",
    "T50n2059_010:0395a29": "夫鷄鳴雲中。狗吠天上。蛇鵠不死。龜靈千",
    "T50n2059_010:0395b01": "年。曾是為異乎。",
    "T50n2059_010:0395b02": "贊曰。土資水澤。金由火煎。強梁扈化。假",
    "T50n2059_010:0395b03": "見威權。澄照襄土。開導蓄川。惠茲兩葉。",
    "T50n2059_010:0395b04": "綏彼四邊。如不繄賴。民命何全。",
    "T50n2059_010:0395b05": "高僧傳卷第十"
}