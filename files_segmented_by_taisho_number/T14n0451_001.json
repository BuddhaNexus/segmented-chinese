{
    "T14n0451_001:0409a03": ".[.,;灌頂經卷第十二]",
    "T14n0451_001:0409a04": "藥師琉璃光七佛本願功德經卷",
    "T14n0451_001:0409a05": "上",
    "T14n0451_001:0409a07": "大唐三藏沙門義淨於佛光內寺譯",
    "T14n0451_001:0409a08": "如是我聞：一時，薄伽梵遊化諸國，至廣嚴",
    "T14n0451_001:0409a09": "城，在樂音樹下，與大苾芻眾八千人俱，菩",
    "T14n0451_001:0409a10": "薩摩訶薩三萬六千，其名曰：曼殊室利菩薩、",
    "T14n0451_001:0409a11": "觀自在菩薩、慈氏菩薩、善現菩薩、大慧菩薩、",
    "T14n0451_001:0409a12": "明慧菩薩、山峯菩薩、辯峯菩薩、持妙高峯菩",
    "T14n0451_001:0409a13": "薩、不空超越菩薩、微妙音菩薩、常思惟菩薩、",
    "T14n0451_001:0409a14": "執金剛菩薩，如是等諸大菩薩而為上首，及",
    "T14n0451_001:0409a15": "諸國王、大臣、婆羅門、居士、天龍八部，人、非人",
    "T14n0451_001:0409a16": "等，無量大眾恭敬圍遶，而為說法，初、中、後善，",
    "T14n0451_001:0409a17": "文義巧妙，純一圓滿，清淨鮮白，梵行之相，",
    "T14n0451_001:0409a18": "示教利喜，皆令具足微妙行願，趣大菩",
    "T14n0451_001:0409a19": "提。",
    "T14n0451_001:0409a20": "爾時，曼殊室利法王子菩薩摩訶薩，承佛威",
    "T14n0451_001:0409a21": "神，從座而起，偏袒右肩，右膝著地，合掌",
    "T14n0451_001:0409a22": "恭敬，而白佛言：「世尊！今有無量人天大眾，",
    "T14n0451_001:0409a23": "為聽法故，皆已雲集。惟佛世尊，從初發意，",
    "T14n0451_001:0409a24": "乃至於今，所有無量塵沙數劫諸佛剎土，無",
    "T14n0451_001:0409a25": "不知見。願為我等及未來世像法眾生，慈",
    "T14n0451_001:0409a26": "悲演說諸佛名號、本願功德、國土莊嚴、善巧",
    "T14n0451_001:0409a27": "方便差別之相，令諸聞者，業障消除，乃至菩",
    "T14n0451_001:0409a28": "提，得不退轉。」爾時，世尊讚曼殊室利菩薩",
    "T14n0451_001:0409a29": "言：「善哉！善哉！曼殊室利！汝以大悲愍念",
    "T14n0451_001:0409b01": "無量業障有情，種種疾病、憂悲苦惱，得安樂",
    "T14n0451_001:0409b02": "故，勸請我說諸佛名號、本願功德、國土莊",
    "T14n0451_001:0409b03": "嚴。此由如來威神之力，令發斯問。汝今諦",
    "T14n0451_001:0409b04": "聽，極善思惟，當為汝說。」曼殊室利言：「惟",
    "T14n0451_001:0409b05": "願為說，我等樂聞。」",
    "T14n0451_001:0409b06": "佛告曼殊室利：「東方去此，過四弶伽河沙",
    "T14n0451_001:0409b07": "佛土，有世界名曰無勝，佛號善名稱吉祥",
    "T14n0451_001:0409b08": "王如來、應、正等覺、明行圓滿、善逝、世間解、無上",
    "T14n0451_001:0409b09": "丈夫、調御士、天人師、佛、世尊，有無量億眾，不",
    "T14n0451_001:0409b10": "退菩薩之所圍遶，安住七寶勝妙莊嚴師子",
    "T14n0451_001:0409b11": "之座，現在說法。曼殊室利！彼佛國土清淨嚴",
    "T14n0451_001:0409b12": "飾，縱廣正等百千踰繕那，以贍部金而為",
    "T14n0451_001:0409b13": "其地，平正柔軟，氣如天香；無諸惡趣及女人",
    "T14n0451_001:0409b14": "名，亦無瓦礫、沙石、棘刺；寶樹行列，花果滋",
    "T14n0451_001:0409b15": "繁；多有浴池，皆以金銀、真珠、雜寶而為砌",
    "T14n0451_001:0409b16": "飾。曼殊室利！彼國菩薩皆於七寶蓮花化",
    "T14n0451_001:0409b17": "生。是故，淨信善男子、善女人，皆當願生彼",
    "T14n0451_001:0409b18": "佛國土。「曼殊室利！彼佛如來、應、正等覺，",
    "T14n0451_001:0409b19": "從初發心行菩薩道時，發八大願。云何為",
    "T14n0451_001:0409b20": "八？",
    "T14n0451_001:0409b21": "「第一大願：願我來世得無上菩提時，若有",
    "T14n0451_001:0409b22": "眾生，為諸病苦逼切其身，熱病、諸瘧、蠱道、",
    "T14n0451_001:0409b23": "厭魅、起屍鬼等之所惱害；若能至心稱我",
    "T14n0451_001:0409b24": "名者，由是力故，所有病苦悉皆消滅，乃至",
    "T14n0451_001:0409b25": "證得無上菩提。",
    "T14n0451_001:0409b26": "「第二大願：願我來世得菩提時，若有眾生，",
    "T14n0451_001:0409b27": "盲聾、瘖瘂、白癩、瘨狂，眾病所困；若能至心稱",
    "T14n0451_001:0409b28": "我名者，由是力故，諸根具足，眾病消滅，乃",
    "T14n0451_001:0409b29": "至菩提。",
    "T14n0451_001:0409c01": "「第三大願：願我來世得菩提時，若有眾生，",
    "T14n0451_001:0409c02": "為貪、瞋、癡之所纏逼，造無間罪及諸惡行，",
    "T14n0451_001:0409c03": "誹謗正法，不修眾善，當墮地獄，受諸苦",
    "T14n0451_001:0409c04": "痛；若能至心稱我名者，由是力故，令無間",
    "T14n0451_001:0409c05": "罪及諸業障，悉皆消滅，無有眾生墮惡趣",
    "T14n0451_001:0409c06": "者，常受人天殊勝安樂，乃至菩提。",
    "T14n0451_001:0409c07": "「第四大願：願我來世得菩提時，若有眾生，",
    "T14n0451_001:0409c08": "少乏衣食、瓔珞、臥具、財貨、珍寶、香花、伎樂；若",
    "T14n0451_001:0409c09": "能至心稱我名者，由是力故，所乏資生皆",
    "T14n0451_001:0409c10": "得充足，乃至菩提。",
    "T14n0451_001:0409c11": "「第五大願：願我來世得菩提時，若有眾生，",
    "T14n0451_001:0409c12": "或被枷鎖繫縛其身，及以鞭撻，受諸苦惱；",
    "T14n0451_001:0409c13": "若能至心稱我名者，由是力故，所有苦楚",
    "T14n0451_001:0409c14": "皆得解脫，乃至菩提。",
    "T14n0451_001:0409c15": "「第六大願：願我來世得菩提時，若有眾生，",
    "T14n0451_001:0409c16": "於險難處，為諸惡獸，熊羆、師子、虎豹、豺狼、蚖",
    "T14n0451_001:0409c17": "蛇、蝮蠍之所侵惱，欲斷其命，發聲大叫，",
    "T14n0451_001:0409c18": "受大苦時；若能至心稱我名者，由是力",
    "T14n0451_001:0409c19": "故，所有恐怖皆得解脫，諸惡獸等悉起慈心，",
    "T14n0451_001:0409c20": "常得安樂，乃至菩提。",
    "T14n0451_001:0409c21": "「第七大願：願我來世得菩提時，若有眾生，",
    "T14n0451_001:0409c22": "鬪諍言訟，因生憂惱；若能至心稱我名",
    "T14n0451_001:0409c23": "者，由是力故，鬪訟解散，慈心相向，乃至菩",
    "T14n0451_001:0409c24": "提。",
    "T14n0451_001:0409c25": "「第八大願：願我來世得菩提時，若有眾",
    "T14n0451_001:0409c26": "生，入於江海，遭大惡風吹其船舫，無有",
    "T14n0451_001:0409c27": "洲渚而作歸依，極生憂怖；若能至心稱我",
    "T14n0451_001:0409c28": "名者，由是力故，皆得隨心，至安隱處，受",
    "T14n0451_001:0409c29": "諸快樂，乃至菩提。「曼殊室利！是謂彼佛、",
    "T14n0451_001:0410a01": "如來、應、正等覺，行菩薩道時，所發八種微妙",
    "T14n0451_001:0410a02": "大願。又彼世尊，從初發心，常以定力成就",
    "T14n0451_001:0410a03": "眾生、供養諸佛、嚴淨佛土，菩薩眷屬悉皆",
    "T14n0451_001:0410a04": "圓滿。此之福德，不可思議，一切聲聞及諸獨",
    "T14n0451_001:0410a05": "覺，縱經多劫，說不能盡，唯除如來、補處",
    "T14n0451_001:0410a06": "菩薩。曼殊室利！若有淨信男子、女人，若王、大",
    "T14n0451_001:0410a07": "臣、長者、居士，心悕福德，斷諸煩惱，稱彼佛",
    "T14n0451_001:0410a08": "名，讀斯經典，於彼如來至心尊重，恭敬供",
    "T14n0451_001:0410a09": "養，所有一切罪惡業障及諸病苦，悉皆消滅，",
    "T14n0451_001:0410a10": "諸有願求，無不隨意，得不退轉，乃至菩",
    "T14n0451_001:0410a11": "提。",
    "T14n0451_001:0410a12": "「復次，曼殊室利！東方去此，過五殑伽河沙",
    "T14n0451_001:0410a13": "佛土，有世界名曰妙寶，佛號寶月智嚴光",
    "T14n0451_001:0410a14": "音自在王如來、應、正等覺，有無量億菩薩圍",
    "T14n0451_001:0410a15": "繞，現在說法，皆演大乘微妙深義。「曼殊室利！",
    "T14n0451_001:0410a16": "彼佛如來，從初發心行菩薩道時，發八大",
    "T14n0451_001:0410a17": "願。云何為八？",
    "T14n0451_001:0410a18": "「第一大願：願我來世得菩提時，若有眾生，",
    "T14n0451_001:0410a19": "為營農業及商賈事，令心擾亂，廢修菩提、",
    "T14n0451_001:0410a20": "殊勝善法，於生死中不能出離，各各備受",
    "T14n0451_001:0410a21": "無邊苦惱；若能至心稱我名者，由是力故，",
    "T14n0451_001:0410a22": "衣服、飲食、資生之具，金銀、珍寶，隨願充足，所",
    "T14n0451_001:0410a23": "有善根皆得增長，亦不捨離菩提之心，諸",
    "T14n0451_001:0410a24": "惡道苦咸蒙解脫，乃至菩提。",
    "T14n0451_001:0410a25": "「第二大願：願我來世得菩提時，於十方界，",
    "T14n0451_001:0410a26": "所有眾生，若為寒熱、飢渴逼身，受大苦惱；",
    "T14n0451_001:0410a27": "若能至心稱我名者，由是力故，先世罪業",
    "T14n0451_001:0410a28": "悉皆消滅，捨諸苦惱，受人天樂，乃至菩提。",
    "T14n0451_001:0410a29": "「第三大願：願我來世得菩提時，於十方界，",
    "T14n0451_001:0410b01": "若有女人，貪婬煩惱常覆其心，相續有娠，",
    "T14n0451_001:0410b02": "深可厭惡，臨當產時，受大苦惱；若我名字",
    "T14n0451_001:0410b03": "暫經其耳，或復稱念，由是力故，眾苦皆除，",
    "T14n0451_001:0410b04": "捨此身已，常為男子，乃至菩提。",
    "T14n0451_001:0410b05": "「第四大願：願我來世得菩提時，若有眾生，",
    "T14n0451_001:0410b06": "或與父母、兄弟、姊妹、妻子、眷屬及諸親友，",
    "T14n0451_001:0410b07": "行險難處，為賊所侵，受諸苦惱；暫聞我名，",
    "T14n0451_001:0410b08": "或復稱念，由是力故，解脫眾難，乃至菩",
    "T14n0451_001:0410b09": "提。",
    "T14n0451_001:0410b10": "「第五大願：願我來世得菩提時，若有眾生，",
    "T14n0451_001:0410b11": "行於闇夜，作諸事業，被惡鬼神之所惱亂，",
    "T14n0451_001:0410b12": "極生憂苦；暫聞我名，或復稱念，由是力故，",
    "T14n0451_001:0410b13": "從闇遇明，諸惡鬼神起慈悲意，乃至菩",
    "T14n0451_001:0410b14": "提。",
    "T14n0451_001:0410b15": "「第六大願：願我來世得菩提時，若有眾生，",
    "T14n0451_001:0410b16": "行鄙惡事，不信三寶，智慧尠少，不修善",
    "T14n0451_001:0410b17": "法，根、力、覺、道、念、定、總持，皆不修習；若能至心",
    "T14n0451_001:0410b18": "稱我名者，由是力故，智慧漸增，三十七品",
    "T14n0451_001:0410b19": "悉皆修學，深信三寶，乃至菩提。",
    "T14n0451_001:0410b20": "「第七大願：願我來世得菩提時，若有眾生，",
    "T14n0451_001:0410b21": "意樂鄙劣，於二乘道，修行而住，棄背無上勝",
    "T14n0451_001:0410b22": "妙菩提；若能至心稱我名者，捨二乘見，於",
    "T14n0451_001:0410b23": "無上覺得不退轉，乃至菩提。",
    "T14n0451_001:0410b24": "「第八大願：願我來世得菩提時，若有眾生，",
    "T14n0451_001:0410b25": "見劫將盡，火欲起時，生大憂怖，苦惱悲泣，",
    "T14n0451_001:0410b26": "由彼前身惡業力故，受斯眾苦，無所歸依；",
    "T14n0451_001:0410b27": "若能至心稱我名者，所有憂苦悉皆消滅，",
    "T14n0451_001:0410b28": "受清涼樂，從此命終，於我佛土蓮華化生，",
    "T14n0451_001:0410b29": "常修善法，乃至菩提。",
    "T14n0451_001:0410c01": "「曼殊室利！是為彼佛、如來、應、正等覺，行菩薩",
    "T14n0451_001:0410c02": "道時，所發八種微妙大願。又彼如來所居佛",
    "T14n0451_001:0410c03": "土，廣博嚴淨，地平如掌；天妙香樹而為行列，",
    "T14n0451_001:0410c04": "天花遍覆，天樂常鳴，天妙鈴鐸隨處懸布，天",
    "T14n0451_001:0410c05": "寶莊嚴師子之座，天寶砌飾諸妙浴池；其地",
    "T14n0451_001:0410c06": "柔軟，無諸瓦礫，亦無女人及諸煩惱，皆是不",
    "T14n0451_001:0410c07": "退諸菩薩眾，蓮花化生；若起念時，飲食、衣服",
    "T14n0451_001:0410c08": "及諸資具隨意現前，是故名為妙寶世界。",
    "T14n0451_001:0410c09": "「曼殊室利！若有淨信男子、女人、國王、王子、大",
    "T14n0451_001:0410c10": "臣、輔相、中宮、婇女，晝夜六時，慇重至心，恭敬",
    "T14n0451_001:0410c11": "供養彼佛世尊，及稱名號，并造形像，香花、",
    "T14n0451_001:0410c12": "音樂、燒香、末香、塗香而為奉獻，清淨嚴潔，於",
    "T14n0451_001:0410c13": "七日中，持八戒齋，於諸眾生起慈悲意，願",
    "T14n0451_001:0410c14": "生彼土；彼佛世尊及諸菩薩，護念是人，一",
    "T14n0451_001:0410c15": "切罪業悉皆消滅，無上菩提得不退轉，於貪、",
    "T14n0451_001:0410c16": "恚、癡漸得微薄，無諸病苦，增益壽命，隨",
    "T14n0451_001:0410c17": "有悕求，悉皆如意，鬪諍怨家咸生歡喜，",
    "T14n0451_001:0410c18": "捨此身已，往彼剎土，蓮花化生，當生之時，",
    "T14n0451_001:0410c19": "念、定、總持，悉皆明了。曼殊室利！如是當知，",
    "T14n0451_001:0410c20": "彼佛名號無量功德，若得聞者，所願皆成。",
    "T14n0451_001:0410c21": "「復次，曼殊室利！東方去此，過六殑伽河沙",
    "T14n0451_001:0410c22": "佛土，有世界名曰圓滿香積，佛號金色寶",
    "T14n0451_001:0410c23": "光妙行成就如來、應、正等覺，有無量億萬菩",
    "T14n0451_001:0410c24": "薩圍遶，現在說法。「曼殊室利！彼佛如來，從",
    "T14n0451_001:0410c25": "初發心行菩薩道時，發四大願。云何為",
    "T14n0451_001:0410c26": "四？",
    "T14n0451_001:0410c27": "「第一大願：願我來世得菩提時，若有眾生，",
    "T14n0451_001:0410c28": "造作種種屠害之業，斷諸生命，由斯惡業，",
    "T14n0451_001:0410c29": "受地獄苦，設得為人，短壽多病，或遭水火、",
    "T14n0451_001:0411a01": "刀毒所傷，當受死苦；若聞我名，至心稱念，",
    "T14n0451_001:0411a02": "由是力故，所有惡業悉皆消滅，無病、長壽、不",
    "T14n0451_001:0411a03": "遭橫死，乃至菩提。",
    "T14n0451_001:0411a04": "「第二大願：願我來世得菩提時，若有眾生，",
    "T14n0451_001:0411a05": "作諸惡業，盜他財物，當墮惡趣，設得為",
    "T14n0451_001:0411a06": "人，生貧窮家，乏少衣食，常受諸苦；若聞我",
    "T14n0451_001:0411a07": "名，至心稱念，由是力故，所有惡業悉皆消",
    "T14n0451_001:0411a08": "滅，衣服、飲食無所乏少，乃至菩提。",
    "T14n0451_001:0411a09": "「第三大願：願我來世得菩提時，若有眾生，",
    "T14n0451_001:0411a10": "更相凌慢，共為讐隙；若聞我名，至心稱念，",
    "T14n0451_001:0411a11": "由是力故，各起慈心，猶如父母，乃至菩",
    "T14n0451_001:0411a12": "提。",
    "T14n0451_001:0411a13": "「第四大願：願我來世得菩提時，若有眾生，",
    "T14n0451_001:0411a14": "貪欲、瞋恚、愚癡所纏，若出家在家男女七",
    "T14n0451_001:0411a15": "眾，毀犯如來所制學處，造諸惡業，當墮",
    "T14n0451_001:0411a16": "地獄，受諸苦報；若聞我名，至心稱念，由是",
    "T14n0451_001:0411a17": "力故，所有惡業悉皆消滅，斷諸煩惱，敬奉",
    "T14n0451_001:0411a18": "尸羅，於身、語、心，善能防護，永不退轉，乃至",
    "T14n0451_001:0411a19": "菩提。",
    "T14n0451_001:0411a20": "「曼殊室利！是為彼佛、如來、應、正等覺，行菩薩",
    "T14n0451_001:0411a21": "道時，所發四種微妙大願。曼殊室利！又彼如",
    "T14n0451_001:0411a22": "來所居佛土，廣博嚴淨，地平如掌，皆以寶成；",
    "T14n0451_001:0411a23": "常有香氣，如妙栴檀，復以香樹而為行列，",
    "T14n0451_001:0411a24": "天妙珠瓔、摩尼等寶處處垂下；多有浴池，天",
    "T14n0451_001:0411a25": "寶嚴飾，香水盈滿，眾德皆具，於其四邊，懸",
    "T14n0451_001:0411a26": "妙繒綵；街衢八道，隨處莊嚴；所有眾生，無諸",
    "T14n0451_001:0411a27": "煩惱及憂悲苦，亦無女人，多是住地諸菩薩",
    "T14n0451_001:0411a28": "眾；勝妙音樂，不鼓自鳴，演說大乘微妙深法，",
    "T14n0451_001:0411a29": "若有眾生聞此音者，得不退轉無上菩",
    "T14n0451_001:0411b01": "提。",
    "T14n0451_001:0411b02": "「曼殊室利！彼佛如來由昔願力，善巧方便成",
    "T14n0451_001:0411b03": "就佛土，圓滿莊嚴，坐菩提座，作如是念：",
    "T14n0451_001:0411b04": "『於未來世，若有眾生，為貪、瞋、癡之所纏繞，",
    "T14n0451_001:0411b05": "眾病所逼，怨家得便，或時橫死，復由惡業，",
    "T14n0451_001:0411b06": "墮地獄中，受大劇苦。』彼佛見此苦惱眾生，",
    "T14n0451_001:0411b07": "為除業障，說此神呪，令彼受持，於現世中",
    "T14n0451_001:0411b08": "得大利益，遠離眾苦，住菩提故。即說呪",
    "T14n0451_001:0411b09": "曰：",
    "T14n0451_001:0411b10": "「『呾姪他悉[日*弟]悉[日*弟]　蘇悉[日*弟]　謨折儞木剎",
    "T14n0451_001:0411b11": "儞　目帝毘目帝　菴末麗毘末麗　忙揭例",
    "T14n0451_001:0411b12": "呬[口*闌]若揭鞞曷喇呾娜　揭鞞　薩婆頞他娑",
    "T14n0451_001:0411b13": "但儞　鉢囉摩頞他　娑但儞末捺細　莫訶",
    "T14n0451_001:0411b14": "末捺細　頞步帝頞室步帝　毘多婆曳",
    "T14n0451_001:0411b15": "　蘇跋泥(去)　跋囉蚶摩　瞿俠佉　跋囉蚶",
    "T14n0451_001:0411b16": "摩柱俠帝　薩婆頞剃數　阿鉢囉匝帝薩",
    "T14n0451_001:0411b17": "跋呾囉　阿鉢[口*剎]底喝帝　折覩殺　瑟[木*致]",
    "T14n0451_001:0411b18": "勃陀俱胝　婆俠帝　納摩娑婆　呾他",
    "T14n0451_001:0411b19": "揭多喃　莎訶』」",
    "T14n0451_001:0411b20": "爾時，世尊說此大力大明呪時，眾中所有諸",
    "T14n0451_001:0411b21": "大菩薩、四大天王、釋梵王等讚言：「善哉！善哉！",
    "T14n0451_001:0411b22": "大悲世尊！能說如是過去如來大力神呪，為",
    "T14n0451_001:0411b23": "欲饒益無量眾生，竭煩惱海，登涅槃岸，除",
    "T14n0451_001:0411b24": "去疾病，所願皆滿。」",
    "T14n0451_001:0411b25": "佛告大眾：「若有淨信男子、女人、國王、王子、",
    "T14n0451_001:0411b26": "大臣、輔相、中宮、婇女，情悕福德，於此神",
    "T14n0451_001:0411b27": "呪起敬信心，若讀、若誦、若為他人演說其",
    "T14n0451_001:0411b28": "義，於諸含識起大悲心，晝夜六時，香華燈",
    "T14n0451_001:0411b29": "燭，殷重供養，清淨澡浴，持八戒齋，至誠念",
    "T14n0451_001:0411c01": "誦，所有極重無邊業障，悉皆消滅，於現身中",
    "T14n0451_001:0411c02": "離諸煩惱，命欲終時諸佛護念，即於彼國",
    "T14n0451_001:0411c03": "蓮花化生。",
    "T14n0451_001:0411c04": "「復次，曼殊室利！東方去此，過七殑伽河沙",
    "T14n0451_001:0411c05": "佛土，有世界名曰無憂，佛號無憂最勝吉",
    "T14n0451_001:0411c06": "祥如來、應、正等覺，今現在彼，為眾說法。又彼",
    "T14n0451_001:0411c07": "如來所居佛土，廣博嚴淨，地平如掌，皆以寶",
    "T14n0451_001:0411c08": "成，細滑柔軟，常有香氣；無憂苦聲，離諸煩",
    "T14n0451_001:0411c09": "惱，亦無惡趣及女人名；處處皆有金砌浴",
    "T14n0451_001:0411c10": "池，香水盈滿；寶樹行列，花果滋茂；勝妙音樂，",
    "T14n0451_001:0411c11": "不鼓自鳴，譬如西方極樂世界無量壽國功",
    "T14n0451_001:0411c12": "德莊嚴。「曼殊室利！彼佛世尊行菩薩道時，",
    "T14n0451_001:0411c13": "發四大願。云何為四？",
    "T14n0451_001:0411c14": "「第一大願：願我來世得菩提時，若有眾生，",
    "T14n0451_001:0411c15": "常為憂苦之所纏逼；若聞我名，至心稱念，",
    "T14n0451_001:0411c16": "由是力故，所有憂悲及諸苦惱，悉皆消滅，長",
    "T14n0451_001:0411c17": "壽安隱，乃至菩提。",
    "T14n0451_001:0411c18": "「第二大願：願我來世得菩提時，若有眾生，",
    "T14n0451_001:0411c19": "造諸惡業，生在無間黑闇之處，大地獄中",
    "T14n0451_001:0411c20": "受諸苦惱；由彼前身聞我名字，我於爾時，",
    "T14n0451_001:0411c21": "身出光明，照受苦者，由是力故，彼見光",
    "T14n0451_001:0411c22": "時，所有業障悉皆消滅，解脫眾苦，生人天",
    "T14n0451_001:0411c23": "中，隨意受樂，乃至菩提。",
    "T14n0451_001:0411c24": "「第三大願：願我來世得菩提時，若有眾生，",
    "T14n0451_001:0411c25": "造諸惡業，殺盜邪婬，於其現身受刀杖苦，",
    "T14n0451_001:0411c26": "當墮惡趣，設得人身，短壽多病，生貧賤家，",
    "T14n0451_001:0411c27": "衣服飲食，悉皆乏少，常受寒熱、飢渴等苦，身",
    "T14n0451_001:0411c28": "無光色，所感眷屬，皆不賢良；若聞我名，至",
    "T14n0451_001:0411c29": "心稱念，由是力故，隨所願求，飲食、衣服悉",
    "T14n0451_001:0412a01": "皆充足，如彼諸天，身光可愛，得善眷屬，乃",
    "T14n0451_001:0412a02": "至菩提。",
    "T14n0451_001:0412a03": "「第四大願：願我來世得菩提時，若有眾生，",
    "T14n0451_001:0412a04": "常為藥叉諸惡鬼神之所嬈亂，奪其精氣，",
    "T14n0451_001:0412a05": "受諸苦惱；若聞我名，至心稱念，由是力故，",
    "T14n0451_001:0412a06": "諸藥叉等悉皆退散，各起慈心，解脫眾苦，",
    "T14n0451_001:0412a07": "乃至菩提。",
    "T14n0451_001:0412a08": "「曼殊室利！是為彼佛、如來、應、正等覺，所發四",
    "T14n0451_001:0412a09": "種微妙大願。若有眾生，聞彼佛名，晝夜六",
    "T14n0451_001:0412a10": "時，稱名禮敬，至心供養，於眾生處起慈悲",
    "T14n0451_001:0412a11": "心，業障消滅，解脫憂苦，無病長壽，得宿命",
    "T14n0451_001:0412a12": "智，於諸佛土，蓮花化生，常為諸天之所衛",
    "T14n0451_001:0412a13": "護。曼殊室利！稱彼佛名，能生如是無量福",
    "T14n0451_001:0412a14": "業，而彼佛土願力莊嚴、殊勝功德，聲聞、獨覺",
    "T14n0451_001:0412a15": "所不能知，唯除如來、應、正等覺。",
    "T14n0451_001:0412a16": "「復次，曼殊室利！東方去此，過八殑伽河沙佛",
    "T14n0451_001:0412a17": "土，有世界名曰法幢，佛號法海雷音如來、",
    "T14n0451_001:0412a18": "應、正等覺，今現說法。曼殊室利！彼佛世尊所",
    "T14n0451_001:0412a19": "居國土，清淨無穢，其地平正，頗梨所成，常有",
    "T14n0451_001:0412a20": "光明，香氣芬馥；以帝青寶而為城郭，有八",
    "T14n0451_001:0412a21": "街道砌以金銀，樓閣殿堂、飛甍戶牖、欄楯莊",
    "T14n0451_001:0412a22": "飾，皆眾寶成；天香寶樹隨處行列，於其枝",
    "T14n0451_001:0412a23": "上，挂以天繒，復有寶鈴處處垂下，微風吹",
    "T14n0451_001:0412a24": "動，出妙音聲，演暢無常、苦、空、無我，眾生聞者，",
    "T14n0451_001:0412a25": "捨離欲纏，習氣漸除，證甚深定；天妙香花，繽",
    "T14n0451_001:0412a26": "紛而下；於其四面，有八浴池，底布金沙，香",
    "T14n0451_001:0412a27": "水彌滿。曼殊室利！於彼佛土無諸惡趣，亦",
    "T14n0451_001:0412a28": "無女人，蓮花化生，無復煩惱。「彼佛如來行",
    "T14n0451_001:0412a29": "菩薩道時，發四大願。云何為四？",
    "T14n0451_001:0412b01": "「第一大願：願我來世得菩提時，若有眾生，",
    "T14n0451_001:0412b02": "生邪見家，於佛、法、僧不生淨信，遠離無上",
    "T14n0451_001:0412b03": "菩提之心；若聞我名，至心稱念，由是力故，",
    "T14n0451_001:0412b04": "無明、邪慧日夜消滅，於三寶所深生正信，",
    "T14n0451_001:0412b05": "不復退轉，乃至菩提。",
    "T14n0451_001:0412b06": "「第二大願：願我來世得菩提時，若有眾生，",
    "T14n0451_001:0412b07": "生在邊地，由近惡友，造眾罪業，不修善",
    "T14n0451_001:0412b08": "品，三寶名字曾不經耳，命終之後墮三惡",
    "T14n0451_001:0412b09": "趣；彼諸眾生，暫聞我名者，由是力故，業",
    "T14n0451_001:0412b10": "障消除，遇善知識，不墮惡趣，乃至菩提。",
    "T14n0451_001:0412b11": "「第三大願：願我來世得菩提時，若有眾生，",
    "T14n0451_001:0412b12": "衣服、飲食、臥具、醫藥，資生所須，悉皆乏少，由",
    "T14n0451_001:0412b13": "此因緣，生大憂苦，為求覓故，造眾惡業；若",
    "T14n0451_001:0412b14": "聞我名，至心稱念，由是力故，有所乏少，",
    "T14n0451_001:0412b15": "隨念皆得，乃至菩提。",
    "T14n0451_001:0412b16": "「第四大願：願我來世得菩提時，若有眾生，",
    "T14n0451_001:0412b17": "由先惡業，共相鬪諍，作不饒益，弓箭刀杖，",
    "T14n0451_001:0412b18": "互為傷損；若聞我名，至心稱念，由是力故，",
    "T14n0451_001:0412b19": "各起慈心，不相損害，不善之念尚自不生，",
    "T14n0451_001:0412b20": "況於前人欲斷其命？常行喜捨，乃至菩",
    "T14n0451_001:0412b21": "提。",
    "T14n0451_001:0412b22": "「曼殊室利！是為彼佛、如來、應、正等覺，行菩薩",
    "T14n0451_001:0412b23": "道時，所發四種微妙大願。若有淨信男子、女",
    "T14n0451_001:0412b24": "人，聞彼佛名，至心禮敬、慇懃供養、受持念誦，",
    "T14n0451_001:0412b25": "業障消滅，得不退轉菩提之心，具宿命智，",
    "T14n0451_001:0412b26": "所生之處常得見佛，無病長壽，命終之後",
    "T14n0451_001:0412b27": "生彼國中，衣服、飲食、資生之具，隨念皆至，無",
    "T14n0451_001:0412b28": "所乏少。曼殊室利！彼佛世尊具足如是無",
    "T14n0451_001:0412b29": "量功德，是故眾生常當憶念，勿令忘失。",
    "T14n0451_001:0412c01": "「復次，曼殊室利！東方去此，過九殑伽河沙",
    "T14n0451_001:0412c02": "佛土，有世界名曰善住寶海，佛號法海勝",
    "T14n0451_001:0412c03": "慧遊戲神通如來、應、正等覺，現在說法。「曼殊",
    "T14n0451_001:0412c04": "室利！彼佛如來行菩薩道時，發四大願。云",
    "T14n0451_001:0412c05": "何為四？",
    "T14n0451_001:0412c06": "「第一大願：願我來世得菩提時，若有眾生，",
    "T14n0451_001:0412c07": "造眾惡業，種植耕耘，損諸生命，或復興易，",
    "T14n0451_001:0412c08": "欺誑他人，戰陣兵戈，常為殺害；若聞我名，",
    "T14n0451_001:0412c09": "至心稱念，由是力故，資生之具，不假營求，",
    "T14n0451_001:0412c10": "隨心滿足，常修眾善，乃至菩提。",
    "T14n0451_001:0412c11": "「第二大願：願我來世得菩提時，若有眾生，",
    "T14n0451_001:0412c12": "造十惡業，殺生等罪，由此因緣，當墮地獄；",
    "T14n0451_001:0412c13": "若聞我名，至心稱念，於十善道皆得成就，",
    "T14n0451_001:0412c14": "不墮惡趣，乃至菩提。",
    "T14n0451_001:0412c15": "「第三大願：願我來世得菩提時，若有眾生，",
    "T14n0451_001:0412c16": "不得自在，繫屬於他，或被禁繫，杻械枷鎖，",
    "T14n0451_001:0412c17": "鞭杖苦楚，乃至極刑；若聞我名，至心稱念，",
    "T14n0451_001:0412c18": "由是力故，所有厄難皆得解脫，乃至菩",
    "T14n0451_001:0412c19": "提。",
    "T14n0451_001:0412c20": "「第四大願：願我來世得菩提時，若有眾生，",
    "T14n0451_001:0412c21": "造眾惡業，不信三寶，隨虛妄見，棄背正",
    "T14n0451_001:0412c22": "理，愛樂邪徒，謗毀佛經，言非聖說，外道典",
    "T14n0451_001:0412c23": "籍，恭敬受持，自作教人，俱生迷惑，當墮",
    "T14n0451_001:0412c24": "地獄，無有出期，設得為人，生八難處，遠",
    "T14n0451_001:0412c25": "離正道，盲無慧目；如是之人，若聞我名，至",
    "T14n0451_001:0412c26": "心稱念，由是力故，臨命終時，正念現前，解",
    "T14n0451_001:0412c27": "脫眾難，常生中國，受勝妙樂，乃至菩提。",
    "T14n0451_001:0412c28": "「曼殊室利！是為彼佛、如來、應、正等覺，行菩薩",
    "T14n0451_001:0412c29": "道時，所發四種微妙大願。曼殊室利！彼佛國",
    "T14n0451_001:0413a01": "土，功德莊嚴，與上妙寶如來世界等無有",
    "T14n0451_001:0413a02": "異。",
    "T14n0451_001:0413a03": "「復次，曼殊室利！東方去此，過十殑伽河沙",
    "T14n0451_001:0413a04": "佛土，有世界名淨琉璃，佛號藥師琉璃光",
    "T14n0451_001:0413a05": "如來、應、正等覺。「曼殊室利！彼佛世尊，從初發",
    "T14n0451_001:0413a06": "心行菩薩道時，發十二大願。云何十二？",
    "T14n0451_001:0413a07": "「第一大願：願我來世得菩提時，自身光明",
    "T14n0451_001:0413a08": "照無邊界，三十二相、八十隨好，莊嚴其身，",
    "T14n0451_001:0413a09": "令諸有情如我無異。",
    "T14n0451_001:0413a10": "「第二大願：願我來世得菩提時，身如琉璃，",
    "T14n0451_001:0413a11": "內外清徹，光明廣大，遍滿諸方，焰網莊嚴，過",
    "T14n0451_001:0413a12": "於日月，鐵圍中間，幽冥之處，互得相見，或於",
    "T14n0451_001:0413a13": "此界，闇夜遊行，斯等眾生見我光明，悉蒙",
    "T14n0451_001:0413a14": "開曉，隨作眾事。",
    "T14n0451_001:0413a15": "「第三大願：願我來世得菩提時，以無量無",
    "T14n0451_001:0413a16": "邊智慧方便，令諸有情所受用物，皆得無盡。",
    "T14n0451_001:0413a17": "「第四大願：願我來世得菩提時，若諸有情，",
    "T14n0451_001:0413a18": "行邪道者，悉令遊履菩提正路，若行聲聞、",
    "T14n0451_001:0413a19": "獨覺乘者，亦令安住大乘法中。",
    "T14n0451_001:0413a20": "「第五大願：願我來世得菩提時，若諸有情，",
    "T14n0451_001:0413a21": "於我法中修行梵行，一切皆令得不缺戒，",
    "T14n0451_001:0413a22": "善防三業，無有毀犯、墮惡趣者。設有毀犯，",
    "T14n0451_001:0413a23": "聞我名已，專念受持，至心發露，還得清淨，",
    "T14n0451_001:0413a24": "乃至菩提。",
    "T14n0451_001:0413a25": "「第六大願：願我來世得菩提時，若諸有情，諸",
    "T14n0451_001:0413a26": "根不具、醜陋頑痹、聾盲瘖瘂、攣躄背僂、白",
    "T14n0451_001:0413a27": "癩瘨狂，種種病苦之所纏逼；若聞我名，至心",
    "T14n0451_001:0413a28": "稱念，皆得端嚴，眾病除愈。",
    "T14n0451_001:0413a29": "「第七大願：願我來世得菩提時，若諸有情，",
    "T14n0451_001:0413b01": "貧窮困苦，無有歸趣，眾病所逼，無藥無醫；",
    "T14n0451_001:0413b02": "暫聞我名，眾病消散，眷屬增盛，資財無乏，",
    "T14n0451_001:0413b03": "身心安樂，乃至菩提。",
    "T14n0451_001:0413b04": "「第八大願：願我來世得菩提時，若有女人，",
    "T14n0451_001:0413b05": "為女眾苦之所逼切，極生厭離，願捨女身；",
    "T14n0451_001:0413b06": "若聞我名，至心稱念，即於現身，轉成男子，",
    "T14n0451_001:0413b07": "具丈夫相，乃至菩提。",
    "T14n0451_001:0413b08": "「第九大願：願我來世得菩提時，令諸有情",
    "T14n0451_001:0413b09": "出魔羂網，復有種種邪見之徒，皆當攝受，",
    "T14n0451_001:0413b10": "令生正見，漸令修習諸菩薩行，乃至菩",
    "T14n0451_001:0413b11": "提。",
    "T14n0451_001:0413b12": "「第十大願：願我來世得菩提時，若諸有情，王",
    "T14n0451_001:0413b13": "法所拘，幽禁牢獄，枷鎖鞭撻，乃至極刑，復",
    "T14n0451_001:0413b14": "有眾多苦楚之事，逼切憂惱，無暫樂時；若",
    "T14n0451_001:0413b15": "聞我名，以我福德威神力故，皆得解脫一",
    "T14n0451_001:0413b16": "切憂苦，乃至菩提。",
    "T14n0451_001:0413b17": "「第十一大願：願我來世得菩提時，若諸有",
    "T14n0451_001:0413b18": "情，飢火所惱，為求食故，造諸惡業；若聞我",
    "T14n0451_001:0413b19": "名，至心稱念，我當先以上妙飲食，隨意飽",
    "T14n0451_001:0413b20": "滿，後以法味，令住勝樂，乃至菩提。",
    "T14n0451_001:0413b21": "「第十二大願：願我來世得菩提時，若諸有情，",
    "T14n0451_001:0413b22": "身無衣服，蚊虻、寒熱之所逼惱；若聞我名，",
    "T14n0451_001:0413b23": "至心稱念，隨其所好，即得種種上妙衣服、",
    "T14n0451_001:0413b24": "寶莊嚴具、伎樂香華，皆令滿足，離諸苦惱，",
    "T14n0451_001:0413b25": "乃至菩提。",
    "T14n0451_001:0413b26": "「曼殊室利！是為藥師瑠璃光如來、應、正等覺，",
    "T14n0451_001:0413b27": "行菩薩道時，所發十二微妙上願。」",
    "T14n0451_001:0413b28": "藥師琉璃光七佛本願功德經卷上"
}