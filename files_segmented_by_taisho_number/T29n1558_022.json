{
    "T29n1558_022:0113c02": "阿毘達磨俱舍論卷第二十二",
    "T29n1558_022:0113c04": "尊者世親造",
    "T29n1558_022:0113c05": "三藏法師玄奘奉　詔譯",
    "T29n1558_022:0113c06": "分別賢聖品第六之一",
    "T29n1558_022:0113c07": "如是已說煩惱等斷於九勝位得遍知名。",
    "T29n1558_022:0113c08": "然斷必由道力故得。此所由道其相云何。",
    "T29n1558_022:0113c09": "頌曰。",
    "T29n1558_022:0113c10": "　已說煩惱斷　　由見諦修故",
    "T29n1558_022:0113c11": "　見道唯無漏　　修道通二種",
    "T29n1558_022:0113c12": "論曰。前已廣說諸煩惱斷由見諦道及修",
    "T29n1558_022:0113c13": "道故。道唯無漏亦有漏耶。見道應知唯是",
    "T29n1558_022:0113c14": "無漏。修道通二。所以者何。見道速能治三",
    "T29n1558_022:0113c15": "界故。頓斷九品見所斷故。非世間道有此",
    "T29n1558_022:0113c16": "堪能。故見位中道唯無漏。修道有異故通二",
    "T29n1558_022:0113c17": "種。如向所言。由見諦故。此所見諦其相云",
    "T29n1558_022:0113c18": "何。頌曰。",
    "T29n1558_022:0113c19": "　諦四先已說　　謂苦集滅道",
    "T29n1558_022:0113c20": "　彼自體亦然　　次第隨現觀",
    "T29n1558_022:0113c21": "論曰。諦有四種。名先已說。於何處說。謂初",
    "T29n1558_022:0113c22": "品中分別有漏無漏法處。彼如何說。謂彼頌",
    "T29n1558_022:0113c23": "言。無漏謂聖道。此說道諦。擇滅謂離繫。此",
    "T29n1558_022:0113c24": "說滅諦。及苦集世間。此說苦集諦。四諦次",
    "T29n1558_022:0113c25": "第如彼說耶。不爾。云何。如今所列。一苦",
    "T29n1558_022:0113c26": "二集三滅四道。四諦自體亦有異耶。不爾。",
    "T29n1558_022:0113c27": "云何。如先所辯。為顯體同彼故說亦然聲。",
    "T29n1558_022:0113c28": "四諦何緣如是次第。隨現觀位先後而說。",
    "T29n1558_022:0113c29": "謂現觀中先所觀者便在先說。若異此者",
    "T29n1558_022:0114a01": "應先說因後方說果。然或有法說次隨生。",
    "T29n1558_022:0114a02": "如念住等。或復有法說次隨便。如正勝等。",
    "T29n1558_022:0114a03": "謂此中無決定理趣起。如是欲先斷已生",
    "T29n1558_022:0114a04": "後遮未生。但隨言便。今說四諦隨瑜伽師",
    "T29n1558_022:0114a05": "現觀位中先後次第。何緣現觀次第必然。加",
    "T29n1558_022:0114a06": "行位中如是觀故。何緣加行必如是觀。謂若",
    "T29n1558_022:0114a07": "有法是愛著處能作逼惱。為求脫因。此法",
    "T29n1558_022:0114a08": "理應最初觀察。故修行者加行位中最初觀",
    "T29n1558_022:0114a09": "苦。苦即苦諦。次復觀苦以誰為因。便觀苦",
    "T29n1558_022:0114a10": "因。因即集諦。次復觀苦以誰為滅。便觀苦",
    "T29n1558_022:0114a11": "滅。滅即滅諦。後觀苦滅以誰為道。便觀滅",
    "T29n1558_022:0114a12": "道。道即道諦。如見病已次尋病因。續思病",
    "T29n1558_022:0114a13": "愈後求良藥。契經亦說諦次第喻。何契經",
    "T29n1558_022:0114a14": "說。謂良醫經。如彼經言。夫醫王者。謂具四",
    "T29n1558_022:0114a15": "德能拔毒箭。一善知病狀。二善知病因。三",
    "T29n1558_022:0114a16": "善知病愈。四善知良藥。如來亦爾為大醫",
    "T29n1558_022:0114a17": "王如實了知苦集滅道。故加行位如是次",
    "T29n1558_022:0114a18": "觀。現觀位中次第亦爾。由加行力所引發",
    "T29n1558_022:0114a19": "故。如已觀地縱馬奔馳。此現觀名為目何",
    "T29n1558_022:0114a20": "義。應知此目現等覺義。何緣說此唯是無",
    "T29n1558_022:0114a21": "漏。對向涅槃正覺境故。此覺真淨故得正",
    "T29n1558_022:0114a22": "名。應知此中果性取蘊名為苦諦。因性取蘊",
    "T29n1558_022:0114a23": "名為集諦。是能集故。由此苦集因果性分。",
    "T29n1558_022:0114a24": "名雖有殊非物有異。滅道二諦物亦有殊。",
    "T29n1558_022:0114a25": "何義經中說為聖諦。是聖者諦故得聖名。",
    "T29n1558_022:0114a26": "於非聖者此豈成妄。於一切是諦性無顛",
    "T29n1558_022:0114a27": "倒故。然唯聖者實見非餘。是故經中但名",
    "T29n1558_022:0114a28": "聖諦。非非聖諦顛倒見故。如有頌言。聖者",
    "T29n1558_022:0114a29": "說是樂。非聖說為苦。聖者說為苦。非聖說",
    "T29n1558_022:0114b01": "是樂。",
    "T29n1558_022:0114b02": "有餘師說。二唯聖諦。餘二通是聖非聖諦。唯",
    "T29n1558_022:0114b03": "受一分是苦自體。所餘並非。如何可言諸",
    "T29n1558_022:0114b04": "有漏行皆是苦諦。頌曰。",
    "T29n1558_022:0114b05": "　苦由三苦合　　如所應一切",
    "T29n1558_022:0114b06": "　可意非可意　　餘有漏行法",
    "T29n1558_022:0114b07": "論曰。有三苦性。一苦苦性。二行苦性。三壞",
    "T29n1558_022:0114b08": "苦性。諸有漏行如其所應與此三種苦性",
    "T29n1558_022:0114b09": "合故。皆是苦諦。亦無有失。此中可意有漏",
    "T29n1558_022:0114b10": "行法與壞苦合故名為苦。諸非可意有漏",
    "T29n1558_022:0114b11": "行法與苦苦合故名為苦。除此所餘有漏",
    "T29n1558_022:0114b12": "行法與行苦合故名為苦。何謂為可意非",
    "T29n1558_022:0114b13": "可意餘。謂樂等三受如其次第由三受力",
    "T29n1558_022:0114b14": "令順樂受等諸有漏行得可意等名。所以者",
    "T29n1558_022:0114b15": "何。若諸樂受由壞成苦性。如契經言。諸樂",
    "T29n1558_022:0114b16": "受生時樂住時樂壞時苦。若諸苦受由體成",
    "T29n1558_022:0114b17": "苦性。如契經言。諸苦受生時苦住時苦。不苦",
    "T29n1558_022:0114b18": "不樂受由行成苦性。眾緣造故。如契經言。",
    "T29n1558_022:0114b19": "若非常即是苦。如受順受諸行亦然。有餘師",
    "T29n1558_022:0114b20": "釋。苦即苦性名苦苦性。如是乃至行即苦性",
    "T29n1558_022:0114b21": "名行苦性。應知此中說可意非可意為壞",
    "T29n1558_022:0114b22": "苦苦苦者。由不共故。理實一切行苦故苦。",
    "T29n1558_022:0114b23": "此唯聖者所能觀見。故有頌言。",
    "T29n1558_022:0114b24": "　如以一睫毛　　置掌人不覺",
    "T29n1558_022:0114b25": "　若置眼睛上　　為損及不安",
    "T29n1558_022:0114b26": "　愚夫如手掌　　不覺行苦睫",
    "T29n1558_022:0114b27": "　智者如眼睛　　緣極生厭怖",
    "T29n1558_022:0114b28": "以諸愚夫於無間獄受劇苦蘊生苦怖心。",
    "T29n1558_022:0114b29": "不如眾聖於有頂蘊。道諦亦應是行苦攝。",
    "T29n1558_022:0114c01": "有為性故。道諦非苦。違逆聖心是行苦相。",
    "T29n1558_022:0114c02": "非聖道起違逆聖心。由此能引眾苦盡故。",
    "T29n1558_022:0114c03": "若觀諸有為涅槃寂靜者。亦由先見彼法",
    "T29n1558_022:0114c04": "是苦後觀彼滅以為寂靜故。有為言唯顯",
    "T29n1558_022:0114c05": "有漏。若諸法中亦許有樂。何緣但說苦為",
    "T29n1558_022:0114c06": "聖諦。有一類釋。由樂少故。如置綠豆烏豆",
    "T29n1558_022:0114c07": "聚中。以少從多名烏豆聚。誰有智者瀝水",
    "T29n1558_022:0114c08": "澆癰有少樂生計癰為樂。有餘於此以",
    "T29n1558_022:0114c09": "頌釋言。",
    "T29n1558_022:0114c10": "　能為苦因故　　能集眾苦故",
    "T29n1558_022:0114c11": "　有苦希彼故　　說樂亦名苦",
    "T29n1558_022:0114c12": "理實應言。聖者觀察諸有及樂體皆是苦。以",
    "T29n1558_022:0114c13": "就行苦同一味故。由此立苦為諦非樂。",
    "T29n1558_022:0114c14": "如何亦觀樂受為苦。由性非常違聖心故。",
    "T29n1558_022:0114c15": "如以苦相觀色等時非彼苦相一如苦受。",
    "T29n1558_022:0114c16": "有謂。樂受是苦因故。諸聖亦觀彼為苦者。",
    "T29n1558_022:0114c17": "此釋非理。能為苦因是集行相。豈關於苦。",
    "T29n1558_022:0114c18": "又諸聖者生色無色。緣彼如何有苦想轉。",
    "T29n1558_022:0114c19": "非彼諸蘊為苦受因。又經復說行苦何用。",
    "T29n1558_022:0114c20": "若由非常觀樂為苦。非常苦觀行相何別。",
    "T29n1558_022:0114c21": "生滅法故觀為非常。違聖心故觀之為苦。",
    "T29n1558_022:0114c22": "但見非常知違聖心故非常行相能引苦",
    "T29n1558_022:0114c23": "行相。有餘部師作如是執。定無實樂受唯",
    "T29n1558_022:0114c24": "是苦。云何知然。由教理故。云何由教。如",
    "T29n1558_022:0114c25": "世尊言。諸所有受無非是苦。又契經言。汝",
    "T29n1558_022:0114c26": "應以苦觀於樂受。又契經言。於苦謂樂名",
    "T29n1558_022:0114c27": "為顛倒。云何由理。以諸樂因皆不定故。謂",
    "T29n1558_022:0114c28": "諸所有衣服飲食冷煖等事。諸有情類許為",
    "T29n1558_022:0114c29": "樂因。此若非時過量受用便能生苦。復成",
    "T29n1558_022:0115a01": "苦因不應樂因。於增盛位或雖平等但",
    "T29n1558_022:0115a02": "由非時便成苦因能生於苦。故知衣等本",
    "T29n1558_022:0115a03": "是苦因。苦增盛時其相方顯。威儀易脫理亦",
    "T29n1558_022:0115a04": "應然。又治苦時方起樂覺。及苦易脫樂覺",
    "T29n1558_022:0115a05": "乃生。謂若未遭飢渴寒熱疲欲等苦所逼",
    "T29n1558_022:0115a06": "迫時。不於樂因生於樂覺。故於對治重",
    "T29n1558_022:0115a07": "苦因中。愚夫妄計此能生樂。實無決定能",
    "T29n1558_022:0115a08": "生樂因。苦易脫中愚夫謂樂。如荷重擔暫",
    "T29n1558_022:0115a09": "易肩等。故受唯苦。定無實樂。對法諸師言",
    "T29n1558_022:0115a10": "樂實有。此言應理。云何知然。且應反徵",
    "T29n1558_022:0115a11": "撥無樂者何名為苦。若謂逼迫既有適",
    "T29n1558_022:0115a12": "悅有樂應成。若謂損害既有饒益有樂",
    "T29n1558_022:0115a13": "應成。若謂非愛既有可愛有樂應成。若",
    "T29n1558_022:0115a14": "謂可愛體非成實。以諸聖者於離染時可",
    "T29n1558_022:0115a15": "愛復成非可愛故。不爾。可愛聖離染時。由",
    "T29n1558_022:0115a16": "異門觀為非愛故。謂若有受自相可愛。此",
    "T29n1558_022:0115a17": "受未常成非可愛。然諸聖者於離染時。以",
    "T29n1558_022:0115a18": "餘行相厭患此受。謂觀此受是放逸處。要",
    "T29n1558_022:0115a19": "由廣大功力所成變壞無常故非可愛。非",
    "T29n1558_022:0115a20": "彼自相是非愛法。若彼自體是非可愛不應",
    "T29n1558_022:0115a21": "於中有起愛者。若不起愛於離染時聖者",
    "T29n1558_022:0115a22": "不應以餘行相觀察樂受深生厭患。故",
    "T29n1558_022:0115a23": "由自相有實樂受。然世尊言諸所有受無",
    "T29n1558_022:0115a24": "非苦者。佛自釋通。如契經言。佛告慶喜。",
    "T29n1558_022:0115a25": "我依諸行皆是無常。及諸有為皆是變壞。密",
    "T29n1558_022:0115a26": "作是說。諸所有受無非是苦。故知此經不",
    "T29n1558_022:0115a27": "依苦苦作如是說。若由自相說受皆苦。",
    "T29n1558_022:0115a28": "何緣慶喜作是問言。佛於餘經說有三受。",
    "T29n1558_022:0115a29": "謂樂及苦不苦不樂。依何密意此經復言諸",
    "T29n1558_022:0115b01": "所有受無非是苦。慶喜但應作如是問。依",
    "T29n1558_022:0115b02": "何密意說有三受。世尊亦應但作是答。我",
    "T29n1558_022:0115b03": "依此密意故說有三受。經中既無如是問",
    "T29n1558_022:0115b04": "答。故由自相實有三受。世尊既言我密意",
    "T29n1558_022:0115b05": "說諸所有受無非是苦。即已顯示此所說",
    "T29n1558_022:0115b06": "經依別意說非真了義。又契經言。汝應以",
    "T29n1558_022:0115b07": "苦觀樂受者。應知此經意顯樂受有二種",
    "T29n1558_022:0115b08": "性。一有樂性。謂此樂受依自相門是可愛",
    "T29n1558_022:0115b09": "故。二有苦性。謂依異門亦是無常變壞法",
    "T29n1558_022:0115b10": "故。然觀樂時能為繫縛。諸有貪者噉此味",
    "T29n1558_022:0115b11": "故。若觀苦時能令解脫。如是觀者得離貪",
    "T29n1558_022:0115b12": "故。佛以觀苦能令解脫故。勸有情觀樂",
    "T29n1558_022:0115b13": "為苦。如何知此自相是樂。如有頌言。",
    "T29n1558_022:0115b14": "　諸佛正遍覺　　知諸行非常",
    "T29n1558_022:0115b15": "　及有為變壞　　故說受皆苦",
    "T29n1558_022:0115b16": "又契經言於苦謂樂名顛倒者。此別意說。",
    "T29n1558_022:0115b17": "以諸世間於諸樂受妙欲諸有一分樂中一",
    "T29n1558_022:0115b18": "向計樂故成顛倒。謂諸樂受若依異門亦",
    "T29n1558_022:0115b19": "有苦性。然諸世間唯觀為樂故成顛倒。諸",
    "T29n1558_022:0115b20": "妙欲境樂少苦多。唯觀為樂故成顛倒。諸有",
    "T29n1558_022:0115b21": "亦然。故不由此能證樂受無實理成。若受",
    "T29n1558_022:0115b22": "自相實皆苦者。佛說三受有何勝利。若謂",
    "T29n1558_022:0115b23": "世尊隨俗說者。不應正理。以世尊言我密",
    "T29n1558_022:0115b24": "說受無非苦故。又於觀五受說如實言",
    "T29n1558_022:0115b25": "故。謂契經說。所有樂根所有喜根應知此二",
    "T29n1558_022:0115b26": "皆是樂受。乃至廣說。復作是說。若以正慧",
    "T29n1558_022:0115b27": "如實觀見如是五根三結永斷。乃至廣說。",
    "T29n1558_022:0115b28": "又佛如何於一苦受。隨順世俗分別說三。",
    "T29n1558_022:0115b29": "若謂世間於下上中苦。如其次第起樂等",
    "T29n1558_022:0115c01": "三覺。佛隨順彼說樂等三。理亦不然。樂亦",
    "T29n1558_022:0115c02": "三故。應於下等三苦唯起上等樂覺。又受",
    "T29n1558_022:0115c03": "殊勝香味觸等所生樂時。有何下苦而世",
    "T29n1558_022:0115c04": "於中起樂受覺。若許爾時有下苦者。如是",
    "T29n1558_022:0115c05": "下苦已滅未生。世應爾時有極樂覺。此位",
    "T29n1558_022:0115c06": "眾苦都無有故。受欲樂時徵問亦爾。又下",
    "T29n1558_022:0115c07": "品受現在前時。許受分明猛利可取。許中",
    "T29n1558_022:0115c08": "品受現在前時與此相違。如何應理。又下",
    "T29n1558_022:0115c09": "三定說有樂故。應有下苦。以上諸地說有",
    "T29n1558_022:0115c10": "捨故。應有中苦。定勝苦增。豈應正理。故不",
    "T29n1558_022:0115c11": "應依下等三苦如次建立樂等三受。又契",
    "T29n1558_022:0115c12": "經說。佛告大名。若色一向是苦非樂非樂",
    "T29n1558_022:0115c13": "所隨。乃至廣說。故知定有少分實樂。如是",
    "T29n1558_022:0115c14": "且辯彼所引教顯無實樂為證不成。所立",
    "T29n1558_022:0115c15": "理言亦不成證。且以諸樂因皆不定故者。",
    "T29n1558_022:0115c16": "此非正理。迷因義故。謂觀所依分位差別",
    "T29n1558_022:0115c17": "諸外境界方為樂因或為苦因。非唯外境。",
    "T29n1558_022:0115c18": "若此外境至此所依如是分位能為樂因。",
    "T29n1558_022:0115c19": "未嘗至此不為樂因。是故樂因非不決定。",
    "T29n1558_022:0115c20": "如世間火觀所煮炙分位差別為美熟因",
    "T29n1558_022:0115c21": "或為違因非唯彼火。若此火至此所煮炙",
    "T29n1558_022:0115c22": "如是分位。為美熟因。未嘗至此非美熟因",
    "T29n1558_022:0115c23": "故美熟因非不決定。樂因亦爾。決定理成。",
    "T29n1558_022:0115c24": "又三靜慮中樂因豈不定。彼因無時能生苦",
    "T29n1558_022:0115c25": "故。又彼所說要治苦時起樂覺者。准前已",
    "T29n1558_022:0115c26": "破。謂受殊勝香味觸等所生樂時。對治何",
    "T29n1558_022:0115c27": "苦而世於中起於樂覺。設許爾時治麁苦",
    "T29n1558_022:0115c28": "者。此能治苦已滅未生。爾時轉應生極樂",
    "T29n1558_022:0115c29": "覺。又靜慮樂治何故生。如是等破准前應",
    "T29n1558_022:0116a01": "說。又彼所說苦易脫中樂覺乃生如易肩",
    "T29n1558_022:0116a02": "者。此身分位實能生樂。乃至身如是分位",
    "T29n1558_022:0116a03": "未滅前必有樂生。滅則不爾。若異此者此",
    "T29n1558_022:0116a04": "位後時樂應轉增。苦漸微故。如是易脫身",
    "T29n1558_022:0116a05": "四威儀生樂解勞應知亦爾。若先無苦於",
    "T29n1558_022:0116a06": "最後時何為欻然生於苦覺。由身變易分位",
    "T29n1558_022:0116a07": "別故。如酒等後時有甘醋味起。是故樂受",
    "T29n1558_022:0116a08": "實有理成。由此定知。諸有漏行三苦合故如",
    "T29n1558_022:0116a09": "應名苦。即苦行體亦名集諦。此說必定違",
    "T29n1558_022:0116a10": "越契經。契經唯說愛為集故。經就勝故說",
    "T29n1558_022:0116a11": "愛為集。理實所餘亦是集諦。如是理趣由",
    "T29n1558_022:0116a12": "何證知。餘契經中亦說餘故。如薄伽梵伽",
    "T29n1558_022:0116a13": "他中言。",
    "T29n1558_022:0116a14": "　業愛及無明　　為因招後行",
    "T29n1558_022:0116a15": "　令諸有相續　　名補特伽羅",
    "T29n1558_022:0116a16": "又契經說五種種子。此即別名說有取識。又",
    "T29n1558_022:0116a17": "彼經說置地界中。此即別名說四識住。故經",
    "T29n1558_022:0116a18": "所說是密意言。阿毘達磨依法相說。然經中",
    "T29n1558_022:0116a19": "說愛為集者。偏說起因。伽他中說業愛無",
    "T29n1558_022:0116a20": "明皆為因者。具說生起及彼因因。云何知",
    "T29n1558_022:0116a21": "爾。業為生因愛為起因。經所說故。又彼經",
    "T29n1558_022:0116a22": "中次第顯示後行業有因有緣有緒故。為",
    "T29n1558_022:0116a23": "別建立種子及田說有取識及四識住。故",
    "T29n1558_022:0116a24": "非唯愛為集諦體。何法名生。何法名起。界",
    "T29n1558_022:0116a25": "趣生等品類差別自體出現。說名為生。若無",
    "T29n1558_022:0116a26": "差別後有相續。說名為起。業與有愛如其",
    "T29n1558_022:0116a27": "次第為彼二因。譬如種子與穀麥等別種",
    "T29n1558_022:0116a28": "類芽為能生因。水與一切無差別芽為",
    "T29n1558_022:0116a29": "能起因。業及有愛為生起因。應知亦爾。愛",
    "T29n1558_022:0116b01": "為起因何理為證。離愛後有必不起故。謂",
    "T29n1558_022:0116b02": "有愛離愛二俱命終。唯見有愛者後有更起。",
    "T29n1558_022:0116b03": "由此理證愛為起因。起有起無定隨愛故。",
    "T29n1558_022:0116b04": "又由愛故相續趣後。現見若於是處有愛。",
    "T29n1558_022:0116b05": "則心相續數趣於彼。由此比知。以有愛故",
    "T29n1558_022:0116b06": "能令相續馳趣後有。又取後身。更無有法",
    "T29n1558_022:0116b07": "封執堅著如貪愛者。如蓽豆屑於澡浴時",
    "T29n1558_022:0116b08": "和水塗身至乾燥位著身難離餘無以",
    "T29n1558_022:0116b09": "加。如是無有餘為因法執取後身如我",
    "T29n1558_022:0116b10": "愛者。由此理證愛為起因。如是世尊說",
    "T29n1558_022:0116b11": "諦有四。餘經復說。諦有二種。一世俗諦。二",
    "T29n1558_022:0116b12": "勝義諦。如是二諦。其相云何。頌曰。",
    "T29n1558_022:0116b13": "　彼覺破便無　　慧析餘亦爾",
    "T29n1558_022:0116b14": "　如瓶水世俗　　異此名勝義",
    "T29n1558_022:0116b15": "論曰。若彼物覺彼破便無。彼物應知名世俗",
    "T29n1558_022:0116b16": "諦。如瓶被破為碎凡時瓶覺則無。衣等亦",
    "T29n1558_022:0116b17": "爾。又若有物以慧析除彼覺便無亦是世",
    "T29n1558_022:0116b18": "俗。如水被慧析色等時水覺則無。火等亦",
    "T29n1558_022:0116b19": "爾。即於彼物未破析時以世想名施設為",
    "T29n1558_022:0116b20": "彼。施設有故名為世俗。依世俗理說有瓶",
    "T29n1558_022:0116b21": "等。是實非虛名世俗諦。若物異此名勝",
    "T29n1558_022:0116b22": "義諦。謂彼物覺彼破不無及慧析餘彼覺仍",
    "T29n1558_022:0116b23": "有。應知彼物名勝義諦。如色等物碎至極",
    "T29n1558_022:0116b24": "微。或以勝慧析除味等。彼覺恒有。受等亦",
    "T29n1558_022:0116b25": "然。此真實有故名勝義。依勝義理說有色",
    "T29n1558_022:0116b26": "等。是實非虛名勝義諦。先軌範師作如是",
    "T29n1558_022:0116b27": "說。如出世智及此後得世間正智所取諸法",
    "T29n1558_022:0116b28": "名勝義諦。如此餘智所聚諸法名世俗諦。",
    "T29n1558_022:0116b29": "已辯諸諦。應說云何方便勤修趣見諦道。",
    "T29n1558_022:0116c01": "頌曰。",
    "T29n1558_022:0116c02": "　將趣見諦道　　應住戒勤修",
    "T29n1558_022:0116c03": "　聞思修所成　　謂名俱義境",
    "T29n1558_022:0116c04": "論曰。諸有發心將趣見諦。應先安住清淨",
    "T29n1558_022:0116c05": "尸羅然後勤修聞所成等。謂先攝受順見",
    "T29n1558_022:0116c06": "諦聞。聞已勤求所聞法義。聞法義已無倒",
    "T29n1558_022:0116c07": "思惟。思已方能依定修習。行者如是住戒",
    "T29n1558_022:0116c08": "勤修。依聞所成慧起思所成慧。依思所成",
    "T29n1558_022:0116c09": "慧起修所成慧。此三慧相差別云何。毘婆沙",
    "T29n1558_022:0116c10": "師謂。三慧相緣名俱義。如次有別。聞所成",
    "T29n1558_022:0116c11": "慧唯緣名境。未能捨文而觀義故。思所成",
    "T29n1558_022:0116c12": "慧緣名義境。有時由文引義。有時由義引",
    "T29n1558_022:0116c13": "文。未全捨文而觀義故。修所成慧唯緣義",
    "T29n1558_022:0116c14": "境。已能捨文唯觀義故。譬若有人浮深駛",
    "T29n1558_022:0116c15": "水。曾未學者不捨所依。曾學未成或捨或",
    "T29n1558_022:0116c16": "執。曾善學者不待所依。自力浮渡。三慧亦",
    "T29n1558_022:0116c17": "爾。有言。若爾思慧不成。謂此既通緣名緣",
    "T29n1558_022:0116c18": "義。如次應是聞修所成。今詳三相無過別",
    "T29n1558_022:0116c19": "者。謂修行者依聞至教所生勝慧名聞所",
    "T29n1558_022:0116c20": "成。依思正理所生勝慧名思所成。依修",
    "T29n1558_022:0116c21": "等持所生勝慧名修所成。說所成言顯三",
    "T29n1558_022:0116c22": "勝慧是聞思等三因所成。猶如世間於命牛",
    "T29n1558_022:0116c23": "等如次說是食草所成。諸有欲於修精勤",
    "T29n1558_022:0116c24": "學者。如何淨身器令修速成。頌曰。",
    "T29n1558_022:0116c25": "　具身心遠離　　無不足大欲",
    "T29n1558_022:0116c26": "　謂已得未得　　多求名所無",
    "T29n1558_022:0116c27": "　治相違界三　　無漏無貪性",
    "T29n1558_022:0116c28": "　四聖種亦爾　　前三唯喜足",
    "T29n1558_022:0116c29": "　三生具後業　　為治四愛生",
    "T29n1558_022:0117a01": "　我所我事欲　　暫息永除故",
    "T29n1558_022:0117a02": "論曰。身器清淨略由三因。何等謂三因。一",
    "T29n1558_022:0117a03": "身心遠離。二喜足少欲。三住四聖種。身遠離",
    "T29n1558_022:0117a04": "者。離相雜住。心遠離者。離不善尋。此二易",
    "T29n1558_022:0117a05": "可成。由喜足少欲。言喜足者無不喜足。",
    "T29n1558_022:0117a06": "少欲者無大欲。所無二種差別云何。對法諸",
    "T29n1558_022:0117a07": "師咸作是說。於已得妙衣服等更多求名",
    "T29n1558_022:0117a08": "不喜足。於未得妙衣等多希求名大欲。豈",
    "T29n1558_022:0117a09": "不更求亦緣未得。此二差別便應不成。是",
    "T29n1558_022:0117a10": "故此中應作是說。於所已得不妙不多",
    "T29n1558_022:0117a11": "悵望不歡名不喜足。於所未得衣服等事",
    "T29n1558_022:0117a12": "求妙求多名為大欲。喜足少欲能治此故",
    "T29n1558_022:0117a13": "與此相違應知差別。喜足少欲通三界無",
    "T29n1558_022:0117a14": "漏。所治二種唯欲界所繫。喜足少欲體是無",
    "T29n1558_022:0117a15": "貪。所治二種欲貪為性。能生眾聖故名聖",
    "T29n1558_022:0117a16": "種。四聖種體亦是無貪。四中前三體唯喜足。",
    "T29n1558_022:0117a17": "謂於衣服飲食臥具。隨所得中皆生喜足。",
    "T29n1558_022:0117a18": "第四聖種謂樂斷修。如何亦用無貪為體。",
    "T29n1558_022:0117a19": "以能棄捨有欲貪故。為顯何義立四聖",
    "T29n1558_022:0117a20": "種。以諸弟子捨俗生具及俗事業。為求解",
    "T29n1558_022:0117a21": "脫歸佛出家。法主世尊愍彼安立助道二",
    "T29n1558_022:0117a22": "事。一者生具。二者事業。前三即是助道生具。",
    "T29n1558_022:0117a23": "最後即是助道事業。汝等若能依前生具作",
    "T29n1558_022:0117a24": "後事業解脫非久。何故安立如是二事。為",
    "T29n1558_022:0117a25": "欲對治四種愛生故。契經言。苾芻諦聽。愛",
    "T29n1558_022:0117a26": "因衣服應生時生。應住時住。應執時執。如",
    "T29n1558_022:0117a27": "是愛因飲食臥具及有無有。皆如是說。為",
    "T29n1558_022:0117a28": "治此四說四聖種。即依此義更異門說。謂",
    "T29n1558_022:0117a29": "佛為欲暫息永除我所我事欲故說四聖",
    "T29n1558_022:0117b01": "種。我所事者謂衣服等。我事者謂自身。緣",
    "T29n1558_022:0117b02": "彼貪名為欲。為暫止息前三貪故說前",
    "T29n1558_022:0117b03": "三聖種。為永滅除四種貪故說第四聖種。",
    "T29n1558_022:0117b04": "如是已說修所依器。由何門故能正入修。",
    "T29n1558_022:0117b05": "頌曰。",
    "T29n1558_022:0117b06": "　入修要二門　　不淨觀息念",
    "T29n1558_022:0117b07": "　貪尋增上者　　如次第應修",
    "T29n1558_022:0117b08": "論曰。正入修門要者有二。一不淨觀。二持",
    "T29n1558_022:0117b09": "息念。誰於何門能正入修。如次應知。貪尋",
    "T29n1558_022:0117b10": "增者。謂貪猛盛數現在前。如是有情名貪行",
    "T29n1558_022:0117b11": "者。彼觀不淨能正入修。尋多亂心名尋行",
    "T29n1558_022:0117b12": "者。彼依息念能正入修。有餘師言。此持息",
    "T29n1558_022:0117b13": "念非多緣故能止亂尋。不淨多緣顯形差",
    "T29n1558_022:0117b14": "別引多尋故治彼無能。有餘復言。此時",
    "T29n1558_022:0117b15": "息念內門轉故能止亂尋。不淨多於外門",
    "T29n1558_022:0117b16": "轉故。猶如眼識治彼無能。此中先應辯不",
    "T29n1558_022:0117b17": "淨觀。如是觀相云何。頌曰。",
    "T29n1558_022:0117b18": "　為通治四貪　　且辯觀骨鎖",
    "T29n1558_022:0117b19": "　廣至海復略　　名初習業位",
    "T29n1558_022:0117b20": "　除足至頭半　　名為已熟修",
    "T29n1558_022:0117b21": "　繫心在眉間　　名超作意位",
    "T29n1558_022:0117b22": "論曰。修不淨觀正為治貪。然貪差別略有",
    "T29n1558_022:0117b23": "四種。一顯色貪。二形色貪。三妙觸貪。四供",
    "T29n1558_022:0117b24": "奉貪。緣青瘀等修不淨觀治第一貪。緣",
    "T29n1558_022:0117b25": "彼食等修不淨觀治第二貪。緣蟲蛆",
    "T29n1558_022:0117b26": "等修不淨觀治第三貪。緣屍不動修不",
    "T29n1558_022:0117b27": "淨觀治第四貪。若緣骨鎖修不淨觀。通能",
    "T29n1558_022:0117b28": "對治如是四貪。以骨鎖中無四貪境故。應",
    "T29n1558_022:0117b29": "且辯修骨鎖觀。此唯勝解作意攝故。少分",
    "T29n1558_022:0117c01": "緣故。不斷煩惱。唯能制伏令不現行。然瑜",
    "T29n1558_022:0117c02": "伽師修骨鎖觀總有三位。一初習業。二已",
    "T29n1558_022:0117c03": "熟修。三超作意。謂觀行者。欲修如是不淨",
    "T29n1558_022:0117c04": "觀時。應先繫心於自身分。或於足指或額",
    "T29n1558_022:0117c05": "或餘。隨所樂處心得住已。依勝解力於自",
    "T29n1558_022:0117c06": "身分假想思惟。皮肉爛墮漸令骨淨。乃至具",
    "T29n1558_022:0117c07": "觀全身骨鎖。見一具已復觀第二。如是漸",
    "T29n1558_022:0117c08": "次廣至一房一寺一園一村一國。乃至遍地",
    "T29n1558_022:0117c09": "以海為邊。於其中間骨鎖充滿。為令勝解",
    "T29n1558_022:0117c10": "得增長故。於所廣事漸略而觀。乃至唯觀",
    "T29n1558_022:0117c11": "一具骨鎖。齊此漸略不淨觀成名瑜伽師初",
    "T29n1558_022:0117c12": "習業位。為令略觀勝解力增於一具中先",
    "T29n1558_022:0117c13": "除足骨思惟餘骨繫心而住。漸次乃至除",
    "T29n1558_022:0117c14": "頭半骨思惟半骨繫心而住。齊此轉略不",
    "T29n1558_022:0117c15": "淨觀成名瑜伽師已熟修位。為令略觀勝",
    "T29n1558_022:0117c16": "解自在除半頭骨繫心眉間。專注一緣湛",
    "T29n1558_022:0117c17": "然而住。齊此極略不淨觀成名瑜伽師超作",
    "T29n1558_022:0117c18": "意位。有不淨觀由所緣小非自在小應作",
    "T29n1558_022:0117c19": "四句。此由作意已熟未熟未熟已熟。及由所",
    "T29n1558_022:0117c20": "緣自身至海有差別故。此不淨觀何性。幾",
    "T29n1558_022:0117c21": "地緣何境。何處生。何行相。緣何世。為有",
    "T29n1558_022:0117c22": "漏。為無漏。為離染得。為加行得。頌曰。",
    "T29n1558_022:0117c23": "　無貪性十地　　緣欲色人生",
    "T29n1558_022:0117c24": "　不淨自世緣　　有漏通二得",
    "T29n1558_022:0117c25": "論曰。如先所問今次第答。謂此觀以無貪",
    "T29n1558_022:0117c26": "為性通依十地。謂四靜慮及四近分中間欲",
    "T29n1558_022:0117c27": "界。唯緣欲界所見色境。所見者何。謂顯形色。",
    "T29n1558_022:0117c28": "緣義為境。由此已成。唯人趣生。三洲除北。",
    "T29n1558_022:0117c29": "尚非餘趣。況餘界生。既立不淨名。唯不淨",
    "T29n1558_022:0118a01": "行相。隨在何世緣自世境。若不生法通緣",
    "T29n1558_022:0118a02": "三世。既唯勝解作意相應。此觀理應唯是有",
    "T29n1558_022:0118a03": "漏。通離染得及加行得。由有曾得未曾得",
    "T29n1558_022:0118a04": "故。說不淨觀相差別已。次應辯持息念。此",
    "T29n1558_022:0118a05": "差別相云何。頌曰。",
    "T29n1558_022:0118a06": "　息念慧五地　　緣風依欲身",
    "T29n1558_022:0118a07": "　二得實外無　　有六謂數等",
    "T29n1558_022:0118a08": "論曰。言息念者。即契經中所說阿那阿波",
    "T29n1558_022:0118a09": "那念。言阿那者。謂持息入。是引外風令",
    "T29n1558_022:0118a10": "入身義。阿波那者。謂持息出。是引內風令",
    "T29n1558_022:0118a11": "出身義。慧由念力觀此為境故名阿那阿",
    "T29n1558_022:0118a12": "波那念。以慧為性。而說念者。念力持故於",
    "T29n1558_022:0118a13": "境分明所作事成。如念住故。通於五地。",
    "T29n1558_022:0118a14": "謂初二三靜慮近分中間欲界。此念唯與捨",
    "T29n1558_022:0118a15": "相應故。謂苦樂受能順引尋。此念治尋故",
    "T29n1558_022:0118a16": "不俱起。喜樂二受能違專注。此念於境專",
    "T29n1558_022:0118a17": "注故成。由此相違故不俱起。有說。根本下",
    "T29n1558_022:0118a18": "三靜慮中亦有捨受。彼說依八地。上定現",
    "T29n1558_022:0118a19": "前息無有故。此定緣風。依欲身起。唯人天",
    "T29n1558_022:0118a20": "趣除北俱盧。通離染得及加行得。唯與真",
    "T29n1558_022:0118a21": "實作意相應。正法有情方能修習。外道無有。",
    "T29n1558_022:0118a22": "無說者故。自不能覺微細法故。此相圓滿",
    "T29n1558_022:0118a23": "由具六因。一數二隨三止四觀五轉六淨。數",
    "T29n1558_022:0118a24": "謂繫心緣入出息不作加行。放捨身心唯",
    "T29n1558_022:0118a25": "念憶持入出息數。從一至十不減不增。",
    "T29n1558_022:0118a26": "恐心於現。極聚散故。然於此中容有",
    "T29n1558_022:0118a27": "三失。一數減失。於二謂一。二數增失。於",
    "T29n1558_022:0118a28": "一謂二。三雜亂失。於入謂出於出謂入。",
    "T29n1558_022:0118a29": "若離如是三種過失名為正數。若十中間",
    "T29n1558_022:0118b01": "心散亂者。復應從一次第數之。終而復始",
    "T29n1558_022:0118b02": "乃至得定。隨謂繫心緣入出息不作加行",
    "T29n1558_022:0118b03": "隨息而行。念息入出時各遠至何所。謂念",
    "T29n1558_022:0118b04": "息入。為行遍身。為行一分。隨彼息入行",
    "T29n1558_022:0118b05": "至喉心臍髖髀脛。乃至足指念恒隨逐。若",
    "T29n1558_022:0118b06": "念息出離身為至一磔一尋。隨所至方",
    "T29n1558_022:0118b07": "念恒隨逐。有餘師說。息出極遠乃至風輪或",
    "T29n1558_022:0118b08": "吠嵐婆。此不應理。此念真實作意俱故。止",
    "T29n1558_022:0118b09": "謂繫念唯在鼻端。或在眉間乃至足指。隨",
    "T29n1558_022:0118b10": "所樂處安止其心。觀息住身如珠中縷。為",
    "T29n1558_022:0118b11": "冷為煖為損為益。觀謂觀察此息風已。",
    "T29n1558_022:0118b12": "兼觀息俱大種造色及依色住心及心所。具",
    "T29n1558_022:0118b13": "觀五蘊以為境界。轉謂移轉緣息風覺",
    "T29n1558_022:0118b14": "安置後後勝善根中乃至世間第一法位。淨",
    "T29n1558_022:0118b15": "謂昇進入見道等。有餘師說。念住為初金剛",
    "T29n1558_022:0118b16": "喻定為後名轉。盡智等方名淨。為攝六相",
    "T29n1558_022:0118b17": "故。說頌言。",
    "T29n1558_022:0118b18": "　持息念應知　　有六種異相",
    "T29n1558_022:0118b19": "　謂數隨止觀　　轉淨相差別",
    "T29n1558_022:0118b20": "息相差別云何應知。頌曰。",
    "T29n1558_022:0118b21": "　入出息隨身　　依二差別轉",
    "T29n1558_022:0118b22": "　情數非執受　　等流非下緣",
    "T29n1558_022:0118b23": "論曰。隨身生地息彼地攝。以息是身一分",
    "T29n1558_022:0118b24": "攝故。此入出息轉依身心差別。以生無色",
    "T29n1558_022:0118b25": "界及羯剌藍等并入無心定及第四定等。",
    "T29n1558_022:0118b26": "此息於彼皆不轉故。謂要身中有諸孔隙。",
    "T29n1558_022:0118b27": "入出息地心正現前息於爾時方得轉故。",
    "T29n1558_022:0118b28": "出第四定等及初生時息最先入。入第四定",
    "T29n1558_022:0118b29": "等及後死時息最後出。息有情數攝。有情身",
    "T29n1558_022:0118c01": "分故。非有執受。與根相離故。是等流性。同",
    "T29n1558_022:0118c02": "類因生故。非所長養。身增長時彼損減故。非",
    "T29n1558_022:0118c03": "異熟生。斷已後時更相續故。餘異熟色無如",
    "T29n1558_022:0118c04": "是故。唯自上地心之所緣。非下地威儀通果",
    "T29n1558_022:0118c05": "心境故。",
    "T29n1558_022:0118c06": "說一切有部俱舍論卷第二十二"
}