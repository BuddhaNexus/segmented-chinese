{
    "X87n1620_003:0196a09": "先覺宗乘卷三",
    "X87n1620_003:0196a11": "徑山語風老人　圓信　較定",
    "X87n1620_003:0196a12": "無地地主人　郭凝之　彚編",
    "X87n1620_003:0196a13": "唐侍郎白居易(嗣法佛光滿)",
    "X87n1620_003:0196a14": "白居易。字樂天。久參佛光得心法。兼稟大乘金剛寶",
    "X87n1620_003:0196a15": "戒。元和四年。因興善寬禪師至闕下。公問曰。禪師何",
    "X87n1620_003:0196a16": "以說法。寬曰。無上菩提者。被於身為律。說於口為法。",
    "X87n1620_003:0196a17": "行於心為禪。應用者三。其致一也。譬如江湖淮漢。在",
    "X87n1620_003:0196a18": "處立名。名雖不一。水性無二。律即是法。法不離禪。云",
    "X87n1620_003:0196a19": "何於中妄起分別。公曰。既無分別。何以修心。寬曰。心",
    "X87n1620_003:0196a20": "本無損傷。云何要修理。無論垢與淨。一切勿念起。公",
    "X87n1620_003:0196a21": "曰。垢即不可念。淨無念可乎。寬曰。如人眼睛上。一物",
    "X87n1620_003:0196a22": "不可住。金屑雖珍寶。在眼亦為病。公曰。無修無念。又",
    "X87n1620_003:0196a23": "何異凡夫耶。寬曰。凡夫無明。二乘執著。離此二病。是",
    "X87n1620_003:0196a24": "曰真修。真修者不得勤。不得忘。勤即近執著。忘即落",
    "X87n1620_003:0196b01": "無明。此為心要云爾。十五年。公牧杭州。入秦望山。訪",
    "X87n1620_003:0196b02": "鳥窠和尚。問曰。禪師住處甚危險。鳥窠曰。太守危險",
    "X87n1620_003:0196b03": "尤甚。公曰。弟子位鎮江山。何險之有。鳥窠曰。薪火相",
    "X87n1620_003:0196b04": "交。識性不停。得非險乎。又問。如何是佛法大意。鳥窠",
    "X87n1620_003:0196b05": "曰。諸惡莫作。眾善奉行。公曰。三歲孩兒。也解恁麼道。",
    "X87n1620_003:0196b06": "鳥窠曰。三歲孩兒雖道得。八十老人行不得。公作禮",
    "X87n1620_003:0196b07": "而退。甞致書于濟法師。以佛無上大慧。演出教理。安",
    "X87n1620_003:0196b08": "有狥機高下。應病不同。與平等一味之說相反。援引",
    "X87n1620_003:0196b09": "維摩及金剛三昧等六經。闢二義而難之。又以五蘊",
    "X87n1620_003:0196b10": "十二緣說名色前後不類。立理而徵之。並鈎深索隱。",
    "X87n1620_003:0196b11": "通幽洞微。復受東都凝禪師八漸之目。各廣一言而",
    "X87n1620_003:0196b12": "為一偈。釋其旨趣。自淺之深。猶貫珠焉。凡守任處。多",
    "X87n1620_003:0196b13": "訪祖道。學無常師。後為賓客。分司東都。罄己俸。修龍",
    "X87n1620_003:0196b14": "門香山寺。寺成。自撰記。凡為文。動關教化。無不贊美",
    "X87n1620_003:0196b15": "佛乘。見于本集。其歷官次第。歸全代祀。即史傳存焉。",
    "X87n1620_003:0196b16": "唐刺史李翱(嗣法藥山儼)",
    "X87n1620_003:0196b17": "李翱。字習之。趙郡人。刺史鼎州時。慕藥山惟儼禪師",
    "X87n1620_003:0196b18": "道風。屢請。不赴。乃躳謁之。藥山執經不顧。公遂拂袖",
    "X87n1620_003:0196b19": "行曰。見面不如聞名。藥山却呼太守。公應諾。藥山曰。",
    "X87n1620_003:0196b20": "何得貴耳賤目。公謝之。乃問。如何是道。藥山以手指",
    "X87n1620_003:0196b21": "上下曰。會麼。公曰不會。藥山曰。雲在青天。水在瓶。公",
    "X87n1620_003:0196b22": "欣然。乃呈偈曰。鍊得身形似鶴形。千株松下兩函經。",
    "X87n1620_003:0196b23": "我來問道無餘說。雲在青天水在瓶。(玄覺云。且道李太守。是讚他語",
    "X87n1620_003:0196b24": "明他語。須是行脚眼始得)又問。如何是戒定慧。藥山曰。貧道這裏",
    "X87n1620_003:0196c01": "無此閑家具。公莫測玄旨。藥山曰。太守。欲得保任此",
    "X87n1620_003:0196c02": "事。直須向高高山頂立。深深海底行。閨閣中物捨不",
    "X87n1620_003:0196c03": "得。便為滲漏。(張無盡頌云。雲在青天水在瓶。眼光隨指落深坑。溪花不耐風霜苦。說甚深深",
    "X87n1620_003:0196c04": "海底行)公見老宿獨坐。問曰。端居丈室。當何所務。宿曰。",
    "X87n1620_003:0196c05": "法身凝寂。無去無來。(法眼別云。汝作甚麼來。法燈別云。非公境界)公問藥",
    "X87n1620_003:0196c06": "山何姓。曰正是時。公不悉。却問院主。某甲適來問和",
    "X87n1620_003:0196c07": "尚姓。曰正是時。未審姓甚麼。院主曰。恁麼則姓韓也。",
    "X87n1620_003:0196c08": "藥山聞乃曰。得恁麼不識好惡。若是夏時對他。便是",
    "X87n1620_003:0196c09": "姓熱。一夕師登山。忽雲開見月。大嘯一聲。聲落澧陽",
    "X87n1620_003:0196c10": "九十里許。公聞之。復贈詩曰。選得幽居愜野情。終年",
    "X87n1620_003:0196c11": "無送亦無迎。有時直上孤峰頂。月下披雲嘯一聲。公",
    "X87n1620_003:0196c12": "甞問龍潭信禪師曰。如何是真如般若。龍潭曰。我無",
    "X87n1620_003:0196c13": "真如般若。公曰。幸遇和尚。龍潭曰。此猶是分外之言。",
    "X87n1620_003:0196c14": "公一日問僧。馬大師有甚麼言教。僧曰。大師或說即",
    "X87n1620_003:0196c15": "心即佛。或說非心非佛。公曰。總過這邊。公却問西堂",
    "X87n1620_003:0196c16": "藏。馬大師有甚麼言教。藏呼李翱。公應喏。藏曰。鼓角",
    "X87n1620_003:0196c17": "動也。有一僧乞置塔。公問曰。教中不許將屍塔下過。",
    "X87n1620_003:0196c18": "又作麼生。僧無對。僧却問鵞湖義禪師。義曰。他得大",
    "X87n1620_003:0196c19": "闡提。",
    "X87n1620_003:0196c20": "唐張拙(嗣法石霜諸)",
    "X87n1620_003:0196c21": "張拙秀才。因禪月大師指參石霜。石霜問。秀才何姓。",
    "X87n1620_003:0196c22": "曰姓張名拙。石霜曰。覓巧尚不可得。拙自何來。張忽",
    "X87n1620_003:0196c23": "有省。乃呈偈曰。光明寂照徧河沙。凡聖含靈共我家。",
    "X87n1620_003:0196c24": "一念不生全體現。六根纔動被雲遮。斷除煩惱重增",
    "X87n1620_003:0197a01": "病。趨向真如亦是邪。隨順世緣無罣礙。涅槃生死等",
    "X87n1620_003:0197a02": "空花(雲門問僧。光明寂照徧河沙。豈不是張拙秀才語。僧云是。雲門云。墮話也。妙喜云。驢揀濕處尿)。",
    "X87n1620_003:0197a03": "唐相國陸希聲(謁仰山寂)",
    "X87n1620_003:0197a04": "陸希聲。蘇州吳人。昭宗朝。拜同中書門下平章事。甞",
    "X87n1620_003:0197a05": "欲謁仰山慧寂禪師。先作此○相封呈。仰山開封。於",
    "X87n1620_003:0197a06": "相下書曰。不思而得。落第二頭。思而得之。落第三首。",
    "X87n1620_003:0197a07": "遂封回。公見。遂入山。仰山乃門迎。公纔入門。便問。三",
    "X87n1620_003:0197a08": "門俱開。從何門入。仰山曰。從信門入。公至法堂。又問。",
    "X87n1620_003:0197a09": "不出魔界。便入佛界時如何。仰山以拂子倒點三下。",
    "X87n1620_003:0197a10": "公便設禮。又問。和尚還持戒否。仰山曰。不持戒。還坐",
    "X87n1620_003:0197a11": "禪否。仰山曰。不坐禪。公良久。仰山曰。會麼。曰不會。仰",
    "X87n1620_003:0197a12": "山曰。聽老僧一頌。滔滔不持戒。兀兀不坐禪。釅茶三",
    "X87n1620_003:0197a13": "兩碗。意在钁頭邊。仰山却問。承聞相公看經得悟是",
    "X87n1620_003:0197a14": "否。曰弟子因看涅槃經。有云不斷煩惱而入涅槃。得",
    "X87n1620_003:0197a15": "箇安樂處。仰山竪起拂子曰。祇如這箇。作麼生入。曰",
    "X87n1620_003:0197a16": "入之一字。也不消得。仰山曰。入之一字。不為相公。公",
    "X87n1620_003:0197a17": "便起去(法燈云。上座且道。入之一字為甚麼人。又云。相公且莫煩惱)。",
    "X87n1620_003:0197a18": "唐太傅王延彬(嗣法長慶稜)",
    "X87n1620_003:0197a19": "太傅王延彬居士。請長慶住招慶。開堂日。公朝服趨",
    "X87n1620_003:0197a20": "隅曰。請師說法。長慶曰。還聞麼。公設拜。長慶曰。雖然",
    "X87n1620_003:0197a21": "如此。恐有人不肯。一日入招慶佛殿。指鉢盂問殿主。",
    "X87n1620_003:0197a22": "這箇是甚麼鉢。殿主曰。藥師鉢。公曰。祇聞有降龍鉢。",
    "X87n1620_003:0197a23": "殿主曰。待有龍即降。公曰。忽遇拏雲㸕浪來時作麼",
    "X87n1620_003:0197a24": "生。殿主曰。他亦不顧。公曰。話墮也。(玄沙云。盡你神力。走向甚麼處去。保",
    "X87n1620_003:0197b01": "福云。歸依佛法僧。百丈恒作覆鉢勢。雲門云。他日生天。莫孤負老僧)一日公入院。見方",
    "X87n1620_003:0197b02": "丈門閉。問演侍者曰。有人敢道。太師在否。演曰。有人",
    "X87n1620_003:0197b03": "敢道。太師不在否。長慶謂太傅曰。雪峰豎拂子示僧。",
    "X87n1620_003:0197b04": "其僧便出去。若據此僧。合喚轉痛與一頓。公曰。是甚",
    "X87n1620_003:0197b05": "麼心行。長慶曰。洎合放過。公到招慶煎茶。朗上座與",
    "X87n1620_003:0197b06": "明招把銚。忽翻茶銚。公問。茶爐下是甚麼。朗曰。捧爐",
    "X87n1620_003:0197b07": "神。公曰。既是捧爐神。為甚麼翻却茶。朗曰。事官千日。",
    "X87n1620_003:0197b08": "失在一朝。公拂袖便出。明招曰。朗上座喫却招慶飯",
    "X87n1620_003:0197b09": "了。却向外邊打野榸。朗曰。上座作麼生。明招曰。非人",
    "X87n1620_003:0197b10": "得其便(雪竇顯云。當時但踏倒茶爐。復頌云。來問若成風。應機非善巧。堪悲獨眼龍。曾未呈牙爪。",
    "X87n1620_003:0197b11": "牙爪開呈雲雷。逆水之波經幾回)。",
    "X87n1620_003:0197b12": "唐真人呂巖(嗣法黃龍機)",
    "X87n1620_003:0197b13": "呂巖真人。字洞賓。京兆人也。唐末三舉不第。偶於長",
    "X87n1620_003:0197b14": "安酒肆。遇鍾離權。授以延命術。自爾人莫之究。甞遊",
    "X87n1620_003:0197b15": "廬山歸宗。書鐘樓壁曰。一日清閒自在身。六神和合",
    "X87n1620_003:0197b16": "報平安。丹田有寶休尋道。對境無心莫問禪。未幾道",
    "X87n1620_003:0197b17": "經黃龍山。覩紫雲成葢。疑有異人。乃入謁。值黃龍擊",
    "X87n1620_003:0197b18": "鼓陞堂。黃龍見知是呂公也。欲誘而進。厲聲曰。座傍",
    "X87n1620_003:0197b19": "有竊法者。呂毅然出問。一粒粟中藏世界。半升鐺內",
    "X87n1620_003:0197b20": "煑山川。且道此意如何。黃龍指曰。這守屍鬼。呂曰。爭",
    "X87n1620_003:0197b21": "奈囊有長生不死藥。黃龍曰。饒經八萬劫。終是落空",
    "X87n1620_003:0197b22": "亡。呂飛劒脅之。劒不能入。遂再拜求指歸。黃龍詰曰。",
    "X87n1620_003:0197b23": "半升鐺內煑山川即不問。如何是一粒粟中藏世界。",
    "X87n1620_003:0197b24": "呂於言下頓契。作偈曰。棄却瓢囊摵碎琴。如今不戀",
    "X87n1620_003:0197c01": "汞中金。自從一見黃龍後。始覺從前錯用心。龍囑令",
    "X87n1620_003:0197c02": "加護。(別紀。呂真人遇黃龍禪師陞座。師曰。會中有竊法者。巖出曰。雲水道人。師曰。雲盡水乾時如何。",
    "X87n1620_003:0197c03": "巖無對。師代云。黃龍出現)後謁潭州智度覺禪師。有曰。余遊韶郴。",
    "X87n1620_003:0197c04": "東下湘江。今見覺公。觀其禪學精明。性源淳潔。促膝",
    "X87n1620_003:0197c05": "靜坐。收光內照。一衲之外無餘衣。一鉢之外無餘食。",
    "X87n1620_003:0197c06": "遠生死岸。破煩惱殻。方今佛衣寂寂兮無傳。禪理懸",
    "X87n1620_003:0197c07": "懸兮幾絕。扶而興者。其在吾師乎。聊作一絕奉記。達",
    "X87n1620_003:0197c08": "者推心方濟物。聖賢傳法不離真。請師開說西來意。",
    "X87n1620_003:0197c09": "七祖如今未有人。",
    "X87n1620_003:0197c10": "宋丞相王隨(嗣法首山念)",
    "X87n1620_003:0197c11": "王隨。字子正。河南人也。居甞慕裴休之為人。謁首山",
    "X87n1620_003:0197c12": "念禪師。得言外之旨。自爾履踐。深明大法。公以御史",
    "X87n1620_003:0197c13": "中丞。出鎮錢塘。往候興教小壽禪師。至湖上去騶從。",
    "X87n1620_003:0197c14": "獨步登寢室。壽方負暄毳衣自若。忽見之。問曰。官人",
    "X87n1620_003:0197c15": "何姓。公曰隨姓。王即拜之。壽推蒲團藉地而坐。語笑",
    "X87n1620_003:0197c16": "終日而去。他日公復至。寺眾橫撞大鐘。萬指出迎。而",
    "X87n1620_003:0197c17": "壽前趨。立於松下。公望見。出輿握其手曰。何不如前",
    "X87n1620_003:0197c18": "日相見。而遽為此禮數耶。壽顧左右。且行且言曰。中",
    "X87n1620_003:0197c19": "丞即得。奈知事瞋何。公與楊大年。皆號參禪有得者。",
    "X87n1620_003:0197c20": "大年編次傳燈錄三十卷。公刪去其繁。為十五卷。曰",
    "X87n1620_003:0197c21": "玉英集。公臨終書偈曰。畵堂燈已滅。彈指向誰說。去",
    "X87n1620_003:0197c22": "住本尋常。春風掃殘雪。",
    "X87n1620_003:0197c23": "宋夏竦(嗣法谷隱聰)",
    "X87n1620_003:0197c24": "夏竦。字子喬。德安人。皇祐中。參知政事。公於谷隱聰",
    "X87n1620_003:0198a01": "禪師。因語契機。日與老衲遊。偶上藍溥禪師至。公問。",
    "X87n1620_003:0198a02": "百骸潰散時。那箇是長老自家底。溥曰。前月二十離",
    "X87n1620_003:0198a03": "蘄陽。公休去。溥却問。百骸潰散時。那個是相公自家",
    "X87n1620_003:0198a04": "底。公便喝。溥曰。喝則不無。畢竟那箇是相公自家底。",
    "X87n1620_003:0198a05": "公答偈曰。休認風前第一機。太空何處著思惟。山僧",
    "X87n1620_003:0198a06": "若要通消息。萬里無雲月上時。溥曰。也是弄精魂。",
    "X87n1620_003:0198a07": "宋節使李端愿(嗣法金山頴)",
    "X87n1620_003:0198a08": "節使李端愿居士。兒時在館舍。常閱禪書。長雖婚宦。",
    "X87n1620_003:0198a09": "然篤志祖道。遂於後圃築室。類蘭若。邀達觀處之。朝",
    "X87n1620_003:0198a10": "夕咨參。至忘寢食。達觀一日視公曰。非示現力。豈致",
    "X87n1620_003:0198a11": "爾哉。奈無箇所入何。公問曰。天堂地獄。畢竟是有是",
    "X87n1620_003:0198a12": "無。請師明說。達觀曰。諸佛向無中說有。眼見空花。太",
    "X87n1620_003:0198a13": "尉就有裏尋無。手[據-豕+旦]水月。堪笑眼前見牢獄不避。心",
    "X87n1620_003:0198a14": "外聞天堂欲生。殊不知忻怖在心。善惡成境。太尉但",
    "X87n1620_003:0198a15": "了自心。自然無惑。公曰。心如何了。達觀曰。善惡都莫",
    "X87n1620_003:0198a16": "思量。公曰。不思量後。心歸何所。達觀曰。且請太尉歸",
    "X87n1620_003:0198a17": "宅。公曰。祇如人死後。心歸何所。達觀曰。未知生。焉知",
    "X87n1620_003:0198a18": "死。公曰。生則某已知之。達觀曰。生從何來。公罔措。達",
    "X87n1620_003:0198a19": "觀起揕其胸曰。祇在這裡。更擬思量個甚麼。公曰。會",
    "X87n1620_003:0198a20": "得也。達觀曰。作麼生會。公曰。祇知貪程。不覺蹉路。達",
    "X87n1620_003:0198a21": "觀拓開曰。百年一夢。今朝方省。既而說偈曰。三十八",
    "X87n1620_003:0198a22": "歲。懵然無知。及其有知。何異無知。滔滔汴水。隱隱隋",
    "X87n1620_003:0198a23": "堤。師其歸矣。箭浪東馳。",
    "X87n1620_003:0198a24": "宋太傅高世則(嗣法芙蓉楷)",
    "X87n1620_003:0198b01": "太傅高世則。字仲貽。號無功。初參芙蓉楷禪師。求指",
    "X87n1620_003:0198b02": "心要。芙蓉令去其所重。扣己而參。一日忽造微密。呈",
    "X87n1620_003:0198b03": "偈曰。懸崖撒手任縱橫。大地虗空自坦平。照壑輝巖",
    "X87n1620_003:0198b04": "不借月。菴頭別有一簾明。",
    "X87n1620_003:0198b05": "宋太守許式(嗣法洞山聰)",
    "X87n1620_003:0198b06": "許式。洪州太守。參洞山聰禪師。得正法眼。一日與泐",
    "X87n1620_003:0198b07": "潭澄。上藍溥坐次。泐潭問曰。聞郎中道。夜坐連雲石。",
    "X87n1620_003:0198b08": "春栽帶雨松。當時答洞山甚麼話。公曰。今日放衙蚤。",
    "X87n1620_003:0198b09": "泐潭曰。聞答泗州大聖在揚州出現底。是否。公曰。別",
    "X87n1620_003:0198b10": "點茶來。泐潭曰。名不虗傳。公曰。和尚蚤晚回山。泐潭",
    "X87n1620_003:0198b11": "曰。今日被上藍覷破。上藍便喝。泐潭曰。須是你始得。",
    "X87n1620_003:0198b12": "公曰。不奈船何。打破戽斗。公入上藍僧堂。問首座。年",
    "X87n1620_003:0198b13": "多少。曰六十八。公曰。僧臘多少。曰四十七夏。公曰。聖",
    "X87n1620_003:0198b14": "僧得幾夏。曰與虗空齊受戒。公拍板頭曰。下官喫飯。",
    "X87n1620_003:0198b15": "不似首座喫鹽多(附記。許式。漕西蜀時。謁廣慧璉。適接見於佛前。公曰。先拜佛。先拜長",
    "X87n1620_003:0198b16": "老。廣慧曰。蝦蟇吞大蟲。公曰。恁麼則總不拜去也。廣慧曰。運使話墮。公曰。許長老具一隻眼。廣慧以衣袖便拂",
    "X87n1620_003:0198b17": "許曰。今日看破。便禮拜)。",
    "X87n1620_003:0198b18": "宋修撰曾會(嗣法雪竇顯)",
    "X87n1620_003:0198b19": "曾會。字宗元。官翰林學士。公幼與明覺顯禪師同舍。",
    "X87n1620_003:0198b20": "及冠異途。天禧間。公守池州。一旦會于景德寺。公遂",
    "X87n1620_003:0198b21": "引中庸大學。參以楞嚴。符宗門語句。質明覺。明覺曰。",
    "X87n1620_003:0198b22": "這箇尚不與教乘合。況中庸大學耶。學士要徑捷理",
    "X87n1620_003:0198b23": "會此事。乃彈指一下曰。但恁麼薦取。公於言下領旨。",
    "X87n1620_003:0198b24": "天聖初。公守四明。以書幣迎師。補雪竇。既至。公曰。某",
    "X87n1620_003:0198c01": "近與清長老。商量勘婆子話。未審端的有勘破處也",
    "X87n1620_003:0198c02": "無。明覺曰。清長老道箇甚麼。公曰。又恁麼去也。明覺",
    "X87n1620_003:0198c03": "曰。清長老放過一著。學士還知天下衲僧。出這婆子",
    "X87n1620_003:0198c04": "圈[袖-由+貴]不得麼。公曰。這裏別有箇道處。趙州若不勘破",
    "X87n1620_003:0198c05": "婆子。一生受屈。明覺曰。勘破了也。公大笑。",
    "X87n1620_003:0198c06": "宋丞相富弼(嗣法投子顒)",
    "X87n1620_003:0198c07": "丞相富弼居士。字彥國。初於宗門。未有所趣。趙清獻",
    "X87n1620_003:0198c08": "公抃勉之曰。伏惟執事。富貴如是之極。道德如是之",
    "X87n1620_003:0198c09": "盛。福壽康寧如是之備。退休閑逸如是之高。其所未",
    "X87n1620_003:0198c10": "甚留意者。如來一大事因緣而已。能專誠求所證悟。",
    "X87n1620_003:0198c11": "則他日為門下賀也。公自清獻警勵之後。不舍晝夜。",
    "X87n1620_003:0198c12": "力進此道。聞顒禪師主投子。法席冠淮甸。往質所疑。",
    "X87n1620_003:0198c13": "會顒為眾登座。見其顧視如象王回旋。公微有得。因",
    "X87n1620_003:0198c14": "執弟子禮。趨函丈。命侍者。請為入室。顒見即曰。相公",
    "X87n1620_003:0198c15": "已入來。富弼猶在外。公聞。汗流浹背。即大悟。尋以偈",
    "X87n1620_003:0198c16": "寄圓照本曰。一見顒公悟入深。夤緣傳得老師心。東",
    "X87n1620_003:0198c17": "南謾說江山遠。目對靈光與妙音。後奏署顒師號。顒",
    "X87n1620_003:0198c18": "上堂謝語。有曰彼一期之悞。我亦將錯而就錯。公作",
    "X87n1620_003:0198c19": "偈贊曰。萬木千花欲向榮。臥龍猶未出滄溟。彤雲彩",
    "X87n1620_003:0198c20": "霧呈嘉瑞。依舊南山一色青。",
    "X87n1620_003:0198c21": "宋衛州王大夫(嗣法元豐滿)",
    "X87n1620_003:0198c22": "衛州王大夫。逸其名。以喪偶。厭世相。遂參元豐。於言",
    "X87n1620_003:0198c23": "下知歸。元豐一日謂曰。子乃今之陸亘也。公便掩耳。",
    "X87n1620_003:0198c24": "既而回壇山之陽。縛茆自處者三載。偶歌曰。壇山裏",
    "X87n1620_003:0199a01": "日何長。青松嶺白雲鄉。吟鳥啼猿作道場。散髮採薇",
    "X87n1620_003:0199a02": "歌又笑。從教人道野夫狂。",
    "X87n1620_003:0199a03": "宋太史黃庭堅(嗣法黃龍心)",
    "X87n1620_003:0199a04": "太史山谷居士。黃庭堅。字魯直。以般若夙習。雖膴仕",
    "X87n1620_003:0199a05": "澹如也。出入宗門。未有所向。好作豔詞。甞謁圓通秀",
    "X87n1620_003:0199a06": "禪師。秀呵曰。大丈夫。翰墨之妙。甘施於此乎。秀方戒",
    "X87n1620_003:0199a07": "李伯時畵馬事。公誚之曰。無乃復置我馬腹中耶。秀",
    "X87n1620_003:0199a08": "曰。汝以豔語。動天下人婬心。不止馬腹中。正恐生泥",
    "X87n1620_003:0199a09": "犂耳。公悚然悔謝。由是絕筆。惟孳孳於道。著發願文。",
    "X87n1620_003:0199a10": "痛戒酒色。但朝粥午飯而已。往依晦堂。乞指徑捷處。",
    "X87n1620_003:0199a11": "晦堂曰。祇如仲尼道。二三子以我為隱乎。吾無隱乎",
    "X87n1620_003:0199a12": "爾。太史居常如何理論。公擬對。晦堂曰。不是不是。公",
    "X87n1620_003:0199a13": "迷悶不已。一日山行次。時巖桂盛放。晦堂曰。聞木樨",
    "X87n1620_003:0199a14": "花香麼。公曰聞。晦堂曰。吾無隱乎爾。公釋然。即拜之",
    "X87n1620_003:0199a15": "曰。和尚得恁麼老婆心切。晦堂笑曰。祇要公到家耳。",
    "X87n1620_003:0199a16": "時公初有所入。問晦堂。此中誰可與語。晦堂曰。漳州",
    "X87n1620_003:0199a17": "權。遂同晦堂往見。權方督役開田。公曰。直歲還知露",
    "X87n1620_003:0199a18": "柱生兒麼。權曰。是男是女。公擬議。權揮之。晦堂謂曰。",
    "X87n1620_003:0199a19": "不得無禮。權曰。這木頭。不打更待何時。公大笑。久之",
    "X87n1620_003:0199a20": "謁雲巖死心新禪師。隨眾入室。死心見。張目問曰。新",
    "X87n1620_003:0199a21": "長老死。學士死。燒作兩堆灰。向甚麼處相見。公無語。",
    "X87n1620_003:0199a22": "死心約出曰。晦堂處參得底。使未著在。後左官黥南。",
    "X87n1620_003:0199a23": "道力愈勝。于無思念中。頓明死心所問。報以書曰。往",
    "X87n1620_003:0199a24": "年常蒙苦苦提撕。長如醉夢。依稀在光影中。葢疑情",
    "X87n1620_003:0199b01": "不盡。命根不斷。故望崖而退耳。謫官在黥南道中。晝",
    "X87n1620_003:0199b02": "臥覺來。忽爾尋思。被天下老和尚謾却多少。唯有死",
    "X87n1620_003:0199b03": "心道人不肯。乃是第一相為也。後作晦堂塔銘曰。某",
    "X87n1620_003:0199b04": "夙承記莂。堪任大法。道眼未圓。而來瞻窣堵。實深宗",
    "X87n1620_003:0199b05": "仰之歎。乃勒堅珉。敬頌遺美。公復設蘋蘩之供。祭之",
    "X87n1620_003:0199b06": "以文。弔之以偈曰。海風吹落楞伽山。四海禪徒著眼",
    "X87n1620_003:0199b07": "看。一把柳絲收不得。和烟搭在玉欄干。",
    "X87n1620_003:0199b08": "宋觀文王韶(嗣法黃龍心)",
    "X87n1620_003:0199b09": "觀文王韶居士。字子淳。出刺洪州。乃延晦堂禪師問",
    "X87n1620_003:0199b10": "道。默有所契。因述投機頌曰。晝曾忘食夜忘眠。捧得",
    "X87n1620_003:0199b11": "驪珠欲上天。却向自身都放下。四稜榻地恰團圓。晦",
    "X87n1620_003:0199b12": "堂深肯之。",
    "X87n1620_003:0199b13": "宋秘書吳恂(嗣法黃龍心)",
    "X87n1620_003:0199b14": "吳恂。字德夫。官至秘書。居晦堂入室次。晦堂謂曰。平",
    "X87n1620_003:0199b15": "生學解記憶多聞即不問。你父母未生已前。道將一",
    "X87n1620_003:0199b16": "句來。公擬議。晦堂以拂子擊之。即領深旨。呈以偈曰。",
    "X87n1620_003:0199b17": "咄。這多知俗漢。齩盡古今公案。忽於狼籍堆頭。拾得",
    "X87n1620_003:0199b18": "蜣螂糞彈。明明不值分文。萬兩黃金不換。等閑拈出",
    "X87n1620_003:0199b19": "示人。祇為走盤難看。咦。晦堂答曰。水中得火世還稀。",
    "X87n1620_003:0199b20": "看著令人特地疑。自古不存師弟子。如今却許老胡",
    "X87n1620_003:0199b21": "知(覺範林間錄云。有居士吳敦夫。才敏。銳意學道。自以多見知識。心地明淨。偶閱鄧隱峰傳。見其倒卓化去。",
    "X87n1620_003:0199b22": "而衣亦順身不褪。竊疑之曰。彼化之異固莫測。而衣亦順之。何也。以問晦堂老人。晦堂曰。汝今衣順垂于地。復",
    "X87n1620_003:0199b23": "疑之乎。曰無所疑也。晦堂笑曰。此既無疑。則彼倒化。衣亦順體。何疑之有哉。敦夫言下了解。故其一時應機之",
    "X87n1620_003:0199b24": "辯。如雷如霆。開警昏墊者多矣)。",
    "X87n1620_003:0199c01": "宋內翰蘇軾(嗣法東林總)",
    "X87n1620_003:0199c02": "蘇軾。字子瞻。因宿東林。與照覺論無情話。有省。黎明",
    "X87n1620_003:0199c03": "獻偈曰。溪聲便是廣長舌。山色豈非清淨身。夜來八",
    "X87n1620_003:0199c04": "萬四千偈。他日如何舉示人。(天竺悟法師。謁此庵元禪師。夜語次。師舉東坡",
    "X87n1620_003:0199c05": "宿東林偈曰。也不易到此田地。此庵曰。尚未見路徑。何言到耶。曰祇如他道。溪聲便是廣長舌。山色豈非清淨",
    "X87n1620_003:0199c06": "身。若不到此田地。如何有這箇消息。此庵曰。是門外漢耳。曰和尚不吝。可為說破。此庵曰。却祇從這裡。猛著精",
    "X87n1620_003:0199c07": "彩覷捕看。若覷捕得他破。則亦知本命元辰落著處。師通夕不寐。及曉鍾鳴。去其秘畜。以前偈別曰。東坡居士",
    "X87n1620_003:0199c08": "太饒舌。聲色關中欲透身。溪若是聲山是色。無山無水好愁人。特以告此庵。此庵曰。向汝道是門外漢)又",
    "X87n1620_003:0199c09": "曰。橫看成嶺側成峰。到處看山了不同。不識廬山真",
    "X87n1620_003:0199c10": "面目。只緣身在此山中。未幾抵荊南。聞玉泉皓禪師",
    "X87n1620_003:0199c11": "機鋒不可觸。公擬抑之。即微服求見。玉泉問。尊官高",
    "X87n1620_003:0199c12": "姓。公曰。姓秤。乃秤天下長老底秤。玉泉喝曰。且道這",
    "X87n1620_003:0199c13": "一喝重多少。公無對。於是尊禮之。(楚石琦云。玉泉是作家宗匠。東坡是",
    "X87n1620_003:0199c14": "當世大儒。驀剳相逢。發揮此道。盡謂東坡休去。秤尾無星。殊不知八兩半斤。總在自家手裏。雖然如是。也扶起",
    "X87n1620_003:0199c15": "玉泉。只如他道。這一喝重多少。多少人道不得。直饒道得。更與一喝)公謫黃州。佛印住",
    "X87n1620_003:0199c16": "廬山歸宗。為方外交。及佛印移住金山。公獲釋。知杭",
    "X87n1620_003:0199c17": "州。過金山。值佛印入室。公竟造之。佛印曰。此無坐處。",
    "X87n1620_003:0199c18": "公曰。暫借和尚四大作禪床。佛印曰。有一轉語。若答",
    "X87n1620_003:0199c19": "得。當如所請。若擬議。即留所繫玉帶。公即置帶几上。",
    "X87n1620_003:0199c20": "佛印曰。山僧四大本空。五蘊非有。內翰欲於何處坐。",
    "X87n1620_003:0199c21": "公擬議。佛印呼侍者曰。收取玉帶。永鎮山門。公過金",
    "X87n1620_003:0199c22": "山。時有寫公照容者。公戲題曰。心似已灰之木。身如",
    "X87n1620_003:0199c23": "不繫之舟。問汝平生功業。黃州惠州瓊州。",
    "X87n1620_003:0199c24": "宋參政蘇轍(嗣法上藍順)",
    "X87n1620_003:0200a01": "參政蘇轍居士。字子由。元豐三年。以睢陽從事。左遷",
    "X87n1620_003:0200a02": "瑞州榷筦之任。是時洪州上藍順禪師。與其父文安",
    "X87n1620_003:0200a03": "先生有契。因往訪焉。相得歡甚。公咨以心法。順示以",
    "X87n1620_003:0200a04": "搐鼻因緣。已而有省。作偈呈曰。中年聞道覺前非。邂",
    "X87n1620_003:0200a05": "逅相逢老順師。搐鼻徑參真面目。掉頭不受別鉗鎚。",
    "X87n1620_003:0200a06": "枯藤破衲公何事。白酒青鹽我是誰。慚愧東軒殘月",
    "X87n1620_003:0200a07": "上。一杯甘露滑如飴。",
    "X87n1620_003:0200a08": "宋寺丞戴道純(嗣法黃龍清)",
    "X87n1620_003:0200a09": "戴道純。字孚中。官寺丞。咨扣靈源。一日有省。乃呈偈",
    "X87n1620_003:0200a10": "曰。杳冥源底全機處。一片心花露印紋。知是幾生曾",
    "X87n1620_003:0200a11": "供養。時時微笑動香雲。",
    "X87n1620_003:0200a12": "宋文定胡安國(嗣法上封秀)",
    "X87n1620_003:0200a13": "文定公胡安國。字康侯。別號草庵居士。久依上封秀",
    "X87n1620_003:0200a14": "禪師。得言外之旨。崇寧中。過藥山。有禪人。舉南泉斬",
    "X87n1620_003:0200a15": "貓話問公。公以偈答云。手握乾坤殺活機。縱橫施設",
    "X87n1620_003:0200a16": "在臨時。玉堂兔馬非龍象。大用堂堂總不知。又寄上",
    "X87n1620_003:0200a17": "封有曰。祝融峰似杜城天。萬古江山在目前。須信死",
    "X87n1620_003:0200a18": "心元不死。夜來秋月又同圓。",
    "X87n1620_003:0200a19": "宋左丞范沖(嗣法圓通旻)",
    "X87n1620_003:0200a20": "范沖。字謙叔。一字致虗。由翰苑守豫章。謁圓通旻禪",
    "X87n1620_003:0200a21": "師曰。某行將老矣。宿世作何行業。今生墮在金紫囊",
    "X87n1620_003:0200a22": "中。去此事稍遠。圓通呼內翰。公應諾。圓通曰。何遠之",
    "X87n1620_003:0200a23": "有。公躍然曰。乞師再垂指誨。圓通曰。此去洪都有四",
    "X87n1620_003:0200a24": "程。公佇思。圓通曰。見即便見。擬思即差。公乃豁然有",
    "X87n1620_003:0200b01": "省。",
    "X87n1620_003:0200b02": "宋樞密吳居厚(嗣法圓通旻)",
    "X87n1620_003:0200b03": "吳居厚。官樞密。擁節歸鍾陵。謁圓通旻禪師曰。某頃",
    "X87n1620_003:0200b04": "赴省試。到此過趙州關。因問前住訥老。透關底事如",
    "X87n1620_003:0200b05": "何。訥曰。且去做官。今不覺五十餘年。圓通曰。曾明得",
    "X87n1620_003:0200b06": "透關底事麼。公曰。八次經過。常存此念。然未甚脫灑",
    "X87n1620_003:0200b07": "在。圓通度扇與之曰。請使扇。公即揮扇。圓通曰。有甚",
    "X87n1620_003:0200b08": "不脫灑處。公忽有省曰。便請末後句。圓通乃揮扇兩",
    "X87n1620_003:0200b09": "下。公曰。親切親切。圓通曰。吉獠舌頭三千里。",
    "X87n1620_003:0200b10": "宋諫議彭汝霖(嗣法圓通旻)",
    "X87n1620_003:0200b11": "彭汝霖。官諫議。手寫觀音經施圓通。圓通拈起曰。這",
    "X87n1620_003:0200b12": "個是觀音經。那個是諫議經。公曰。此是某親寫。圓通",
    "X87n1620_003:0200b13": "曰。寫底是字。那箇是經。公笑曰。却了不得也。圓通曰。",
    "X87n1620_003:0200b14": "即現宰官身。而為說法。公曰。人人有分。圓通曰。莫謗",
    "X87n1620_003:0200b15": "經好。公曰。如何即是。圓通舉經示之。公拊掌大笑曰。",
    "X87n1620_003:0200b16": "嗄。圓通曰。又道了不得。公禮拜。",
    "X87n1620_003:0200b17": "宋中丞盧航(嗣法圓通旻)",
    "X87n1620_003:0200b18": "盧航。官至中丞。與圓通擁爐次。公問。諸家因緣。不勞",
    "X87n1620_003:0200b19": "拈出。直截一句。請師指示。圓通厲聲指曰。看火。公急",
    "X87n1620_003:0200b20": "撥衣。忽大悟。謝曰。灼然佛法無多子。圓通喝曰。放下",
    "X87n1620_003:0200b21": "著。公應喏喏。",
    "X87n1620_003:0200b22": "宋左司都貺(嗣法圓通旻)",
    "X87n1620_003:0200b23": "都貺。官左司。問圓通曰。是法非思量分別之所能解。",
    "X87n1620_003:0200b24": "當如何凑泊。圓通曰。全身入火聚。公曰。畢竟如何曉",
    "X87n1620_003:0200c01": "會。圓通曰。驀直去。公沈吟。圓通曰。可更喫茶麼。公曰。",
    "X87n1620_003:0200c02": "不必。圓通曰。何不恁麼會。公契旨。曰元來太近。圓通",
    "X87n1620_003:0200c03": "曰。十萬八千。公占偈曰。不可思議。是大火聚。便恁麼",
    "X87n1620_003:0200c04": "去。不離當處。圓通曰。咦。猶有這箇在。公曰。乞師再垂",
    "X87n1620_003:0200c05": "指示。圓通曰。便恁麼去。鐺是鐵鑄。公頓首謝之。",
    "X87n1620_003:0200c06": "宋比部孫居士(嗣法楊岐會)",
    "X87n1620_003:0200c07": "比部孫居士。因楊岐會禪師來謁。值視斷次。公曰。某",
    "X87n1620_003:0200c08": "為王事所牽。何由免離。楊岐指曰。委悉得麼。公曰。望",
    "X87n1620_003:0200c09": "師點破。楊岐曰。此是比部弘願深廣。利濟羣生。公曰。",
    "X87n1620_003:0200c10": "未審如何。楊岐示以偈曰。應現宰官身。廣弘悲願深。",
    "X87n1620_003:0200c11": "為人重指處。棒下血淋淋。公於此有省。",
    "X87n1620_003:0200c12": "宋提刑郭祥正(嗣法白雲端)",
    "X87n1620_003:0200c13": "郭祥正。字功甫。當塗人。號淨空居士。官至殿中丞。棄",
    "X87n1620_003:0200c14": "去隱於青山。甞絕江。謁舒州白雲端禪師。師上堂曰。",
    "X87n1620_003:0200c15": "夜來枕上。作得個山頌。謝功甫大儒廬山二十年之",
    "X87n1620_003:0200c16": "舊。今日遠訪白雲之勤。當須舉與大眾請。已後分明",
    "X87n1620_003:0200c17": "舉似諸方。此頌豈唯謝功甫大儒。直要與天下有鼻",
    "X87n1620_003:0200c18": "孔衲僧。脫却著肉汗衫。莫言不道。乃曰。上大人丘乙",
    "X87n1620_003:0200c19": "己。化三千七十士。爾小生八九子。佳作仁可知禮也。",
    "X87n1620_003:0200c20": "公切疑。後聞小兒頌之。忽有省。以書報白雲。白雲以",
    "X87n1620_003:0200c21": "偈答曰。藏身不用縮頭。斂跡何須收脚。金烏半夜遼",
    "X87n1620_003:0200c22": "天。玉兔趕他不著。一日白雲問曰。牛淳乎。公曰淳矣。",
    "X87n1620_003:0200c23": "白雲叱之。公拱手而立。白雲曰。淳乎淳乎。南泉大溈",
    "X87n1620_003:0200c24": "無異此也。乃贈偈曰。牛來山中。水足草足。牛出山去。",
    "X87n1620_003:0201a01": "東觸西觸。元祐中。往衢之南禪。謁泉萬卷請陞座。公",
    "X87n1620_003:0201a02": "趨前拈香曰。海邊枯木。入手成香。爇向爐中。橫穿香",
    "X87n1620_003:0201a03": "積如來鼻孔。作此大事。須是對眾白過始得。雲居老",
    "X87n1620_003:0201a04": "人。有箇無縫布衫。分付南禪禪師。著得不長不短。進",
    "X87n1620_003:0201a05": "前則諸佛讓位。退步則海水澄波。今日嚬呻。六種震",
    "X87n1620_003:0201a06": "動。遂召曰。大眾還委悉麼。有意氣時添意氣。不風流",
    "X87n1620_003:0201a07": "處也風流。泉曰。遞相鈍置。公曰。因誰致得。崇寧初。到",
    "X87n1620_003:0201a08": "黃梅東山。請演禪師說法。公趨前拈香曰。此一瓣香。",
    "X87n1620_003:0201a09": "爇向爐中。供養我堂頭法兄禪師。伏願於方廣座上。",
    "X87n1620_003:0201a10": "擘開面門。放出先師頂相。與諸人描邈。何以如此。白",
    "X87n1620_003:0201a11": "雲巖畔舊相逢。往日今朝事不同。夜靜水寒魚不食。",
    "X87n1620_003:0201a12": "一爐香散白蓮峰。祖遂云。曩謨薩怛哆鉢囉野。恁麼",
    "X87n1620_003:0201a13": "恁麼。幾度白雲谿上望。黃梅華向雪中開。不恁麼不",
    "X87n1620_003:0201a14": "恁麼。嫩柳垂金線。且要應時來。不見龐居士問馬大",
    "X87n1620_003:0201a15": "師曰。不與萬法為侶者。是甚麼人。大師云。待汝一口",
    "X87n1620_003:0201a16": "吸盡西江水。即向汝道。大眾。一口吸盡西江水。萬丈",
    "X87n1620_003:0201a17": "深潭窮到底。掠彴不是趙州橋。明月清風安可比。後",
    "X87n1620_003:0201a18": "又到保寧。亦請陞座。公拈香曰。法鼓既鳴。寶香初爇。",
    "X87n1620_003:0201a19": "楊岐頂[寧*頁]門。請師重著楔。保寧卓拄杖一下曰。著楔",
    "X87n1620_003:0201a20": "已竟。大眾證明。又卓一下。便下座。又到雲居。請佛印",
    "X87n1620_003:0201a21": "陞座。公拈香曰。覺地相逢一何蚤。鶻臭布衫今脫了。",
    "X87n1620_003:0201a22": "要識雲居一句玄。珍重後園驢喫草。召大眾曰。此一",
    "X87n1620_003:0201a23": "瓣香。薰天炙地去也。佛印曰。今日不著便。被這漢當",
    "X87n1620_003:0201a24": "面塗糊。便打。乃曰。謝公千里來相訪。共話東山竹徑",
    "X87n1620_003:0201b01": "深。借與一龍騎出洞。若逢天旱便為霖。擲拄杖下座。",
    "X87n1620_003:0201b02": "公拜起。佛印曰。收得龍麼。公曰。已在這裏。佛印曰。作",
    "X87n1620_003:0201b03": "麼生騎。公擺手作舞便行。佛印拊掌曰。祇有這漢。猶",
    "X87n1620_003:0201b04": "較些子(江州歸宗可宣禪師。與郭功甫善。及師領歸宗。時功甫任南昌尉。俄郡守恚師不為禮。〔捃〕",
    "X87n1620_003:0201b05": "甚。遂作書寄功甫曰。某世緣尚有六年。奈州主抑逼。當棄餘喘託生公家。願無見阻。功甫閱書驚喜。且領之。中",
    "X87n1620_003:0201b06": "夜其妻夢間。見師入其寢。失聲曰。此不是和尚來處。功甫撼而問之。妻詳以告。呼燈取書示之。相笑不已。遂孕。",
    "X87n1620_003:0201b07": "及生。乃名宣老。期年記問如昔。至三歲。白雲端抵其家始見之曰。吾姪來也。白雲曰。與和尚相別幾年。宣倒指",
    "X87n1620_003:0201b08": "曰。四年矣。白雲曰。甚處相別。曰白蓮莊上。白雲曰。以何為驗。曰爹爹媽媽。明日請和尚齋。忽聞推車聲。白雲問",
    "X87n1620_003:0201b09": "門外是甚麼聲。宣以手作推車勢。白雲曰。過後如何。曰平地兩條溝。果六周無疾而逝)。",
    "X87n1620_003:0201b10": "宋郡王趙令衿(嗣法昭覺勤)",
    "X87n1620_003:0201b11": "郡王趙令衿。字表之。號超然居士。太祖五世孫。任南",
    "X87n1620_003:0201b12": "康。政成事簡。多與禪衲游。公堂間。為摩詰丈室。適圓",
    "X87n1620_003:0201b13": "悟禪師。奉旨來居甌阜。公欣然就其鑪錘。圓悟不少",
    "X87n1620_003:0201b14": "假。公固請。圓悟曰。此事要得相應。直須是死一回始",
    "X87n1620_003:0201b15": "得。公默契。甞自疏之。其略曰。家貧遭劫。誰知盡底不",
    "X87n1620_003:0201b16": "存。空室無人。幾度賊來亦打。圓悟見。囑令加護。紹興",
    "X87n1620_003:0201b17": "庚申冬。公與汪內翰藻李參政邴曾侍郎開。詣徑山",
    "X87n1620_003:0201b18": "謁大慧。大慧聞至。□令擊鼓入室。公欣然袖香趨之。",
    "X87n1620_003:0201b19": "大慧曰。趙州洗鉢盂話。居士作麼生會。公曰。討甚麼",
    "X87n1620_003:0201b20": "碗。拂袖便出。大慧起搊住曰。古人向這裏悟去。你因",
    "X87n1620_003:0201b21": "甚麼却不悟。公擬對。大慧[打-丁+於]之曰。討甚麼碗。公曰。還",
    "X87n1620_003:0201b22": "這老漢始得。",
    "X87n1620_003:0201b23": "宋樞密徐俯(嗣法昭覺勤)",
    "X87n1620_003:0201b24": "徐俯。字師川。分寧人。號東湖居士。建炎中。累官僉書",
    "X87n1620_003:0201c01": "樞密院事。每侍先龍圖。謁法昌靈源二禪師。語論終",
    "X87n1620_003:0201c02": "日。公聞之藐如也。及法昌歸寂在笑談間。公異之。始",
    "X87n1620_003:0201c03": "篤信此道。後丁父憂。念無以報罔極。命靈源至孝址",
    "X87n1620_003:0201c04": "說法。靈源登座。問答已。乃曰。諸仁者。祇如龍圖平日",
    "X87n1620_003:0201c05": "讀萬卷書。如水傳器。涓滴不遺。且道尋常著在甚麼",
    "X87n1620_003:0201c06": "處。而今捨識之後。這著萬卷書底。又却向甚麼處去",
    "X87n1620_003:0201c07": "也。公聞灑然有得。遂曰。吾無憾矣。靈源下座。問曰。學",
    "X87n1620_003:0201c08": "士適來。見箇甚麼。便恁麼道。公曰。若有所見。則鈍置",
    "X87n1620_003:0201c09": "和尚去也。靈源曰。恁麼則老僧不如。公曰。和尚是何",
    "X87n1620_003:0201c10": "心行。靈源大笑。靖康初。為尚書外郎。與朝士同志者。",
    "X87n1620_003:0201c11": "挂鉢於天寧寺之擇木堂。力參圓悟。圓悟亦喜其見",
    "X87n1620_003:0201c12": "地超邁。一日至書記寮。指圓悟頂相曰。這老漢。脚跟",
    "X87n1620_003:0201c13": "猶未點地在。圓悟䫌面曰。甕裏何曾走却鼈。公曰。且",
    "X87n1620_003:0201c14": "喜老漢脚跟點地。圓悟曰。莫謗他好。公休去。",
    "X87n1620_003:0201c15": "宋尚書莫將(嗣法大隨靜)",
    "X87n1620_003:0201c16": "莫將。字少虗。豫章人。官至尚書。因宦西蜀。謁南堂靜",
    "X87n1620_003:0201c17": "禪師。咨決心要。南堂令向好處提撕。適如廁。俄聞穢",
    "X87n1620_003:0201c18": "氣。急以手掩鼻。遂有省。即呈以偈曰。從來姿韻愛風",
    "X87n1620_003:0201c19": "流。幾笑時人向外求。萬別千差無覓處。得來元在鼻",
    "X87n1620_003:0201c20": "尖頭。南堂答曰。一法纔通法法周。縱橫妙用更何求。",
    "X87n1620_003:0201c21": "青虵出匣魔軍伏。碧眼胡兒笑點頭(語風信頌云。摸得黃金特地愁",
    "X87n1620_003:0201c22": "支離縱好漫風流。當時若作今時用。截斷尚書臭鼻頭)。",
    "X87n1620_003:0201c23": "宋龍圖王蕭(嗣法大隨靜)",
    "X87n1620_003:0201c24": "王蕭。字觀復。官為龍圖。留昭覺日。聞開靜板聲有省。",
    "X87n1620_003:0202a01": "問南堂曰。某有箇見處。纔被人問却。開口不得。未審",
    "X87n1620_003:0202a02": "過在甚處。南堂曰。過在有箇見處。南堂却問。朝斾幾",
    "X87n1620_003:0202a03": "時到任。公曰。去年八月四日。南堂曰。自按察幾時離",
    "X87n1620_003:0202a04": "衙。公曰。前月二十。南堂曰。為甚麼道開口不得。公乃",
    "X87n1620_003:0202a05": "契悟。",
    "X87n1620_003:0202a06": "宋參政李邴(嗣法徑山杲)",
    "X87n1620_003:0202a07": "李邴。字漢老。濟州任城人。拜參知政事。公醉心祖道",
    "X87n1620_003:0202a08": "有年。聞大慧排默照為邪禪。疑怒相半。及見大慧示",
    "X87n1620_003:0202a09": "眾舉趙州庭柏垂語曰。庭前柏樹子。今日重新舉。打",
    "X87n1620_003:0202a10": "破趙州關。特地尋言語。敢問大眾。既是打破趙州關。",
    "X87n1620_003:0202a11": "為甚麼却特地尋言語。良久曰。當初祇道茆長短。燒",
    "X87n1620_003:0202a12": "了方知地不平。公領悟。謂天慧曰。無老師後語。幾蹉。",
    "X87n1620_003:0202a13": "過。後以書咨決曰。邴近扣籌室。伏蒙激發蒙滯。忽有",
    "X87n1620_003:0202a14": "省入。顧惟根識暗鈍。平生學解。盡落情見。一取一捨。",
    "X87n1620_003:0202a15": "如衣壞絮行草棘中。適自纏繞。今一笑頓釋所疑。欣",
    "X87n1620_003:0202a16": "幸可量。非大宗匠委曲垂慈。何以致此。自到城中。著",
    "X87n1620_003:0202a17": "衣喫飯。抱子弄孫。色色仍舊。既無拘執之情。亦不作",
    "X87n1620_003:0202a18": "奇特之想。其餘宿習舊障。亦稍輕微。臨行叮嚀之語",
    "X87n1620_003:0202a19": "不敢忘也。重念始得入門。而大法未明。應機接物。觸",
    "X87n1620_003:0202a20": "事未能無礙。更望有以提誨。使卒有所至。庶無玷於",
    "X87n1620_003:0202a21": "法席矣。又書曰。比蒙誨答。備悉深旨。邴自驗者三。一",
    "X87n1620_003:0202a22": "事無逆順。隨緣即應。不留胸中。二宿習濃厚。不加排",
    "X87n1620_003:0202a23": "遣。自爾輕微。三古人公案。舊所茫然。時復瞥地。此非",
    "X87n1620_003:0202a24": "自味者。前書大法未明之語。葢恐得少為足。當擴而",
    "X87n1620_003:0202b01": "充之。豈別求勝解耶。淨勝現流。理則不無。敢不銘佩。",
    "X87n1620_003:0202b02": "宋寶學劉彥修(嗣法徑山杲)",
    "X87n1620_003:0202b03": "劉彥修。字子羽。官為寶學。出知永嘉。問道於大慧禪",
    "X87n1620_003:0202b04": "師。大慧曰。僧問。趙州狗子。還有佛性也無。趙州道無。",
    "X87n1620_003:0202b05": "但恁麼看。公後乃於柏樹子上發明。有頌曰。趙州柏",
    "X87n1620_003:0202b06": "樹太無端。境上追尋也大難。處處綠楊堪繫馬。家家",
    "X87n1620_003:0202b07": "門底透長安。",
    "X87n1620_003:0202b08": "宋提刑吳偉明(嗣法徑山杲)",
    "X87n1620_003:0202b09": "吳偉明。字元昭。官提刑。久參真歇了禪師。得自受用",
    "X87n1620_003:0202b10": "三昧為極致。後訪大慧於洋嶼庵。隨眾入室。大慧舉",
    "X87n1620_003:0202b11": "狗子無佛性話問之。公擬答。大慧以竹篦便打。公無",
    "X87n1620_003:0202b12": "對。遂留咨參。一日大慧謂曰。不須呈伎倆。直須啐地",
    "X87n1620_003:0202b13": "折嚗地斷。方敵得生死。若祇呈伎倆。有甚了期。即辭",
    "X87n1620_003:0202b14": "去。道次延平。倏然契悟。連書數頌。寄大慧。皆室中所",
    "X87n1620_003:0202b15": "問者。有曰。不是心。不是佛。不是物。通身一具金鎖骨。",
    "X87n1620_003:0202b16": "趙州親見老南泉。解道鎮州出蘿蔔。大慧即說偈證",
    "X87n1620_003:0202b17": "之曰。通身一具金鎖骨。堪與人天為軌則。要識臨濟",
    "X87n1620_003:0202b18": "小廝兒。便是當年白拈賊。",
    "X87n1620_003:0202b19": "宋門司黃彥節(嗣法徑山杲)",
    "X87n1620_003:0202b20": "門司黃彥節。字節夫。號妙德。於大慧一喝下。疑情頓",
    "X87n1620_003:0202b21": "脫。大慧以衣付之。甞舉首山竹篦話。至葉縣近前奪",
    "X87n1620_003:0202b22": "得抝折。擲向堦下曰。是甚麼。首山曰瞎。公曰。妙德到",
    "X87n1620_003:0202b23": "這裏。百色無能。但記得曾作臘梅絕句曰。擬嚼枝頭",
    "X87n1620_003:0202b24": "蠟。馨香却肖蘭。前村深雪裏。莫作嶺梅看。",
    "X87n1620_003:0202c01": "宋參政錢端禮(嗣法護國元)",
    "X87n1620_003:0202c02": "錢端禮。字處和。號松窻。任至參政。參護國元禪師。發",
    "X87n1620_003:0202c03": "明己事。後於宗門旨趣。一一極之。淳熙丙申冬。簡堂",
    "X87n1620_003:0202c04": "歸住平田。遂與往來。丁酉秋。示微疾。請簡堂機。詣榻",
    "X87n1620_003:0202c05": "次。公起趺坐。言笑移時。即書曰。浮世虗幻。本無去來。",
    "X87n1620_003:0202c06": "四大五蘊。必歸終盡。葢為地水風火暫時凑泊。不可",
    "X87n1620_003:0202c07": "錯認為自己。從上諸聖。去住自由。今吾如是。豈不快",
    "X87n1620_003:0202c08": "哉。置筆顧簡堂曰。坐去好。臥去好。簡堂曰。相公去便",
    "X87n1620_003:0202c09": "了。理會甚坐與臥耶。公笑曰。法兄當為祖道自愛。遂",
    "X87n1620_003:0202c10": "斂目而逝。",
    "X87n1620_003:0202c11": "宋內翰曾開(嗣法靈隱遠)",
    "X87n1620_003:0202c12": "曾開。字天游。官至禮部侍郎。久參圓悟。暨往來大慧",
    "X87n1620_003:0202c13": "之門。有年矣。紹聖辛未。佛海遠禪師。住三衢。公與超",
    "X87n1620_003:0202c14": "然居士趙公訪之。問曰。如何是善知識。佛海曰。燈籠",
    "X87n1620_003:0202c15": "露柱。貓兒狗子。公曰。為甚麼贊即歡喜。毀即煩惱。佛",
    "X87n1620_003:0202c16": "海曰。侍郎曾見善知識否。公曰。某三十年參問。何言",
    "X87n1620_003:0202c17": "不見。佛海曰。向歡喜處見。煩惱處見。公擬議。佛海震",
    "X87n1620_003:0202c18": "聲便喝。公擬對。佛海曰。開口底不是。公惘然。佛海召",
    "X87n1620_003:0202c19": "曰。侍郎向甚麼處去也。公猛省。遂點頭。說偈曰。咄這",
    "X87n1620_003:0202c20": "瞎驢。叢林妖孽。震地一聲。天機漏洩。有人更問道如",
    "X87n1620_003:0202c21": "何。拈起拂子驀口截。佛海曰。也祇得一橛(公又致書大慧曰。某",
    "X87n1620_003:0202c22": "自幼年發心。參禮知識。扣問此事。弱冠之後。即為婚宦所役。用工夫不純。因循至今老矣。未有所聞。常自愧嘆。",
    "X87n1620_003:0202c23": "今幸私家塵緣都畢。閑居無事。正在痛自鞭策。以償初志。第恨未得親炙教誨耳。一生敗闕。已一一呈似。必能",
    "X87n1620_003:0202c24": "洞照此心。望委曲提警。日用當如何做工夫。庶幾不涉他途。徑與本地相契也。如此說話。敗闕不少。但方投誠。",
    "X87n1620_003:0203a01": "自難隱逃。良可愍也。至扣。大慧答書曰。既為士人。科舉婚宦。聖賢亦不能免。但時時於靜勝中。切不得忘了。須",
    "X87n1620_003:0203a02": "彌山放下着兩則語。但從脚下着實做將去。已過者不須怖畏。亦不必思量。思量怖畏。即障道矣)。",
    "X87n1620_003:0203a03": "宋待制潘良貴(嗣法佛燈珣)",
    "X87n1620_003:0203a04": "待制潘良貴居士。字義榮。金華人。年四十回心祖闈。",
    "X87n1620_003:0203a05": "所至挂鉢。隨眾參扣。後依佛燈。久之不契。因訴曰。良",
    "X87n1620_003:0203a06": "貴祇欲死去時如何。佛燈曰。好箇封皮。且留著使用。",
    "X87n1620_003:0203a07": "而今不了不當。忽被他換却封皮。卒無整理處。公又",
    "X87n1620_003:0203a08": "以南泉斬貓兒話。問曰。某看此甚久。終未透徹。告和",
    "X87n1620_003:0203a09": "尚慈悲。佛燈曰。你祇管理會別人家貓兒。不知走却",
    "X87n1620_003:0203a10": "自家狗子。公於言下如醉醒。",
    "X87n1620_003:0203a11": "宋侍郎李浩(嗣法天童華)",
    "X87n1620_003:0203a12": "侍郎李浩。字德遠。號正信。幼閱首楞嚴經。如遊舊國。",
    "X87n1620_003:0203a13": "志而不忘。持橐後。造明果。投誠入室。應庵堪其胸曰。",
    "X87n1620_003:0203a14": "侍郎死後。向甚麼處去。公駭然汗下。應庵喝出。公退",
    "X87n1620_003:0203a15": "參。不旬日竟躋堂奧。以偈寄同參嚴康朝曰。門有孫",
    "X87n1620_003:0203a16": "臏舖。家存甘贄妻。夜眠還蚤起。誰悟復誰迷。應庵見",
    "X87n1620_003:0203a17": "稱善。有鬻胭脂者。亦久參應庵。頗自負。公贈之偈曰。",
    "X87n1620_003:0203a18": "不塗紅粉自風流。往往禪徒到此休。透過古今圈[袖-由+貴]",
    "X87n1620_003:0203a19": "後。却來這裏喫拳頭。",
    "X87n1620_003:0203a20": "宋吳十三道人(嗣法開善謙)",
    "X87n1620_003:0203a21": "建寧府仙州山。吳十三道人。每以己事。扣諸禪。及開",
    "X87n1620_003:0203a22": "善歸。結茅於其左。遂往給侍。紹興庚申。三月八日夜。",
    "X87n1620_003:0203a23": "適然啟悟。占偈呈開善曰。元來無縫罅。觸著便光輝。",
    "X87n1620_003:0203a24": "既是千金寶。何須彈雀兒。開善答曰。啐地折時真慶",
    "X87n1620_003:0203b01": "快。死生凡聖盡平沉。仙州山下呵呵笑。不負相期宿",
    "X87n1620_003:0203b02": "昔心。",
    "X87n1620_003:0203b04": "先覺宗乘卷三雙髻釋頓讓訂閱"
}