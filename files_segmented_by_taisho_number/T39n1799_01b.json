{
    "T39n1799_01b:0833c20": "folio_1b 首楞嚴義疏注經卷第一之二",
    "T39n1799_01b:0833c22": "長水沙門子󱈜集",
    "T39n1799_01b:0833c23": "三、破潛根，二：一、立，三：一、述前所破汎立一",
    "T39n1799_01b:0833c24": "處。",
    "T39n1799_01b:0833c25": "阿難白佛言：「世尊！如佛所言，不見內故不居",
    "T39n1799_01b:0833c26": "身內，身心相知不相離故不在身外。我今思",
    "T39n1799_01b:0833c27": "惟，知在一處。」雙敘別立，文顯易知。二、問",
    "T39n1799_01b:0833c28": "今所立答在諸根。",
    "T39n1799_01b:0833c29": "佛言：「處今何在？」阿難言：「此了知心既不知",
    "T39n1799_01b:0834a01": "內，而能見外，如我思忖，潛伏根裏。」知外而",
    "T39n1799_01b:0834a02": "不知內，非根而何？此即妄計識心潛五根裏。",
    "T39n1799_01b:0834a03": "三、舉喻所成復伸潛理，二：一、舉喻合法。",
    "T39n1799_01b:0834a04": "「猶如有人取琉璃椀合其兩眼，雖有物合",
    "T39n1799_01b:0834a05": "而不留礙，彼根隨見隨即分別。」瑠璃喻根，",
    "T39n1799_01b:0834a06": "眼喻於識。眼根色淨不能礙心，同瑠璃椀不",
    "T39n1799_01b:0834a07": "礙於眼，隨照一境，心隨根知。若此成立，乍觀",
    "T39n1799_01b:0834a08": "可爾，洎乎推破，同喻不成。二、據理成立。",
    "T39n1799_01b:0834a09": "「然我覺了能知之心不見內者，為在根故。分",
    "T39n1799_01b:0834a10": "明矚外無障礙者，潛根內故。」但知妄計，不",
    "T39n1799_01b:0834a11": "覺隨語過生，下文即破。二、破，二：一、正破，三：",
    "T39n1799_01b:0834a12": "一、躡喻定其俱見。",
    "T39n1799_01b:0834a13": "佛告阿難：「如汝所言，潛根內者猶如瑠璃。」",
    "T39n1799_01b:0834a14": "略牒。語簡，可以意知。",
    "T39n1799_01b:0834a15": "「彼人當以瑠璃籠眼，當見山河，見瑠璃不？」「如",
    "T39n1799_01b:0834a16": "是。世尊！是人當以瑠璃籠眼，實見瑠璃。」遠",
    "T39n1799_01b:0834a17": "觀物像，近見琉璃，問答極成，故云如是。",
    "T39n1799_01b:0834a18": "二、據法責其獨觀。",
    "T39n1799_01b:0834a19": "佛告阿難：「汝心若同瑠璃合者，當見山河，何",
    "T39n1799_01b:0834a20": "不見眼？」喻則近遠俱見，法則唯見山河。既",
    "T39n1799_01b:0834a21": "失近觀，何成同喻？法喻不等，潛根理虧。下更",
    "T39n1799_01b:0834a22": "縱破令無所據。三、縱見不見咸失。",
    "T39n1799_01b:0834a23": "「若見眼者，眼即同境，不得成隨。」設使見眼，",
    "T39n1799_01b:0834a24": "即成敵對，云何前言隨即分別，此有自語相",
    "T39n1799_01b:0834a25": "違過也。",
    "T39n1799_01b:0834a26": "「若不能見，云何說言此了知以潛在根內，如",
    "T39n1799_01b:0834a27": "琉璃合？」結成法喻不齊過也。二過既彰，潛",
    "T39n1799_01b:0834a28": "根理喪。二、結破。",
    "T39n1799_01b:0834a29": "「是故應知，汝言覺了能知之心，潛伏根裏如",
    "T39n1799_01b:0834b01": "瑠璃合，無有是處。」四、破見內，二：一、約見暗",
    "T39n1799_01b:0834b02": "以成立。",
    "T39n1799_01b:0834b03": "阿難白佛言：「世尊！我今又作如是思惟，是眾",
    "T39n1799_01b:0834b04": "生身腑藏在中，竅穴居外，有藏則暗、有竅則",
    "T39n1799_01b:0834b05": "明。今我對佛開眼見明，名為見外；閉眼見闇，",
    "T39n1799_01b:0834b06": "名為見內。是義云何？」此中立意，復宗歸內。",
    "T39n1799_01b:0834b07": "最先所計心在身中，佛即推徵不合在內，以",
    "T39n1799_01b:0834b08": "不能見身中物故。由此轉計身外潛根，及至",
    "T39n1799_01b:0834b09": "窮研，二俱不當。再思理道，在內義長，遂立藏",
    "T39n1799_01b:0834b10": "暗竅明，責無不見內過。七竅明露，五藏黯然，",
    "T39n1799_01b:0834b11": "開竅緣明，合眼對暗，明暗若見，內外俱緣，由",
    "T39n1799_01b:0834b12": "是在內決無所惑。二、約對眼以推破，二：一、",
    "T39n1799_01b:0834b13": "難破，二：一、破前計，二：一、雙徵。",
    "T39n1799_01b:0834b14": "佛告阿難：「汝當閉眼見暗之時，此暗境界為",
    "T39n1799_01b:0834b15": "與眼對、為不對眼？」徵訖。二、雙破，二：一、破",
    "T39n1799_01b:0834b16": "對，二：一、對眼不屬內。",
    "T39n1799_01b:0834b17": "「若與眼對，暗在眼前，云何成內？」對眼在前，",
    "T39n1799_01b:0834b18": "前豈成內？二、外室成焦腑。",
    "T39n1799_01b:0834b19": "「若成內者，居暗室中，無日月燈，此室暗中皆",
    "T39n1799_01b:0834b20": "汝焦腑。」若謂不論前後，但是見暗便即內",
    "T39n1799_01b:0834b21": "者，汝處幽室無三光時，比室黯然，應是汝",
    "T39n1799_01b:0834b22": "內，以同暗故，焦腑即內也。應立量云：汝處幽",
    "T39n1799_01b:0834b23": "室應汝焦腑，以是暗故，同汝見暗。二、破不",
    "T39n1799_01b:0834b24": "對。",
    "T39n1799_01b:0834b25": "「若不對者，云何成見？」未曾見有境不對眼",
    "T39n1799_01b:0834b26": "而稱見物。二、破轉計，二：一、牒計奪破。",
    "T39n1799_01b:0834b27": "「若離外見，內對所成。」牒轉計也。此計由前",
    "T39n1799_01b:0834b28": "以暗室暗例眼前暗，不合成內。恐彼計云：我",
    "T39n1799_01b:0834b29": "所見暗與暗室暗二體不同。何也？彼暗室暗",
    "T39n1799_01b:0834c01": "是身外暗，名為外見，以是開眼之所緣故。我",
    "T39n1799_01b:0834c02": "所見暗是身內境，名為內對，以是合眼之所",
    "T39n1799_01b:0834c03": "緣故。今取合眼所對之暗名為見內，非同所",
    "T39n1799_01b:0834c04": "見室中暗爾，如何不得見暗名內？故此牒也。",
    "T39n1799_01b:0834c05": "然諸師敘計殊不分明，蓋譯人巧略，但牒而",
    "T39n1799_01b:0834c06": "已。有智請詳，無執麻矣。",
    "T39n1799_01b:0834c07": "「合眼見暗名為身中，開眼見明何不見面？若",
    "T39n1799_01b:0834c08": "不見面，內對不成。」奪破也。設許合眼對暗",
    "T39n1799_01b:0834c09": "名見身中，亦應開眼對明而見自面。內屬",
    "T39n1799_01b:0834c10": "於暗尚許返見，面屬於明豈無返見？一成則",
    "T39n1799_01b:0834c11": "俱成，一破則俱破，故云若不見面內對不成。",
    "T39n1799_01b:0834c12": "二、展轉縱破，四：一、在空非內同他破。",
    "T39n1799_01b:0834c13": "「見面若成，此了知心及與眼根乃在虛空，何",
    "T39n1799_01b:0834c14": "成在內？若在虛空，自非汝體。」設汝執言能",
    "T39n1799_01b:0834c15": "見面者，汝心及眼應處虛空，以根境相對方",
    "T39n1799_01b:0834c16": "成見故。若許處空，顯是在外，如何復執心居",
    "T39n1799_01b:0834c17": "身內。又若在空，即同他人，自然不是汝之心",
    "T39n1799_01b:0834c18": "體。此之二過，應立量云：汝之心靈定不在",
    "T39n1799_01b:0834c19": "內，見汝面故，猶如他人；破次過者，但改宗云",
    "T39n1799_01b:0834c20": "定非汝體，因喻如前。二、他見還同己體破。",
    "T39n1799_01b:0834c21": "「即應如來今見汝面，亦是汝身。」汝或執言，",
    "T39n1799_01b:0834c22": "雖見我面，定是我體。即復破云：佛亦見汝，應",
    "T39n1799_01b:0834c23": "是汝身。應立量云：如來之身定是汝體，見汝",
    "T39n1799_01b:0834c24": "面故，如汝心眼。設或不許佛身是汝，汝之心",
    "T39n1799_01b:0834c25": "眼亦非是汝，便同前文，自非汝體也。三、根",
    "T39n1799_01b:0834c26": "身互闕能知破。",
    "T39n1799_01b:0834c27": "「汝眼已知，身合非覺。」又若汝心能見面者，",
    "T39n1799_01b:0834c28": "本分身處應無知覺，以在眼根處虛空故。身",
    "T39n1799_01b:0834c29": "若有覺，眼必無知。在一不在一，經文巧略故",
    "T39n1799_01b:0835a01": "不言也。四、二覺應成兩佛破。",
    "T39n1799_01b:0835a02": "「必汝執言身眼兩覺，應有二知，即汝一身應",
    "T39n1799_01b:0835a03": "成兩佛。」　汝現今眼根自知、身處自覺非互",
    "T39n1799_01b:0835a04": "闕者，須有二心，知即心也。凡是有心皆當",
    "T39n1799_01b:0835a05": "作佛，豈汝一身成兩佛耶？此之四段展轉破",
    "T39n1799_01b:0835a06": "逐，皆由前文內對所成見面之執，妄情紛擾、",
    "T39n1799_01b:0835a07": "執計多端，故盡破之令無所救。二、結破。",
    "T39n1799_01b:0835a08": "「是故應知，汝言見暗名見內者，無有是處。」",
    "T39n1799_01b:0835a09": "五、破隨合，二：一、引經成立。",
    "T39n1799_01b:0835a10": "阿難言：「我常聞佛開示四眾，由心生故種種",
    "T39n1799_01b:0835a11": "法生，由法生故種種心生。」引教也。第八本",
    "T39n1799_01b:0835a12": "識變生三境，故云心生法生。境界風動能起",
    "T39n1799_01b:0835a13": "識浪，故云法生心生。今雖通舉，要取後句法",
    "T39n1799_01b:0835a14": "生心生以為據也。",
    "T39n1799_01b:0835a15": "「我今思惟，即思惟體實我心性，隨所合處，心",
    "T39n1799_01b:0835a16": "則隨有，亦非內外中間三處。」現今思惟，誠",
    "T39n1799_01b:0835a17": "有緣慮，及推所止，三處元非。應知隨境而",
    "T39n1799_01b:0835a18": "生，心與境合，境既不一，心亦隨多，頗合佛",
    "T39n1799_01b:0835a19": "言，必無虛論。二、牒計推破，二：一、正破，二：一、",
    "T39n1799_01b:0835a20": "破無體。",
    "T39n1799_01b:0835a21": "佛告阿難：「汝今說言，由法生故種種心生，隨",
    "T39n1799_01b:0835a22": "所合處心隨有者，」牒前計也。",
    "T39n1799_01b:0835a23": "「是心無體，則無所合。」既言因法有心，應知",
    "T39n1799_01b:0835a24": "心本無體；無體言合，理必不然。一法云何",
    "T39n1799_01b:0835a25": "合？斯之謂矣。",
    "T39n1799_01b:0835a26": "「若無有體而能合者，則十九界因七塵合。是",
    "T39n1799_01b:0835a27": "義不然。」若汝堅執無體能合，十九界、第七",
    "T39n1799_01b:0835a28": "塵體畢竟無，亦應有合。世間學者誰信有之？",
    "T39n1799_01b:0835a29": "故云不然。二、破有體，二：一、內外出入不成",
    "T39n1799_01b:0835b01": "破，二：一、正奪破。",
    "T39n1799_01b:0835b02": "「若有體者，如汝以手自挃其體，汝所知心為",
    "T39n1799_01b:0835b03": "復內出、為從外入？若復內出，還見身中；若從",
    "T39n1799_01b:0835b04": "外來，先合見面。」挃󰽢栗切，猶觸也。以手觸身，",
    "T39n1799_01b:0835b05": "必先知覺。既言有體，不無所止，內外二處必",
    "T39n1799_01b:0835b06": "從一緣，故今雙詰。難同前破。二、破轉救，二：",
    "T39n1799_01b:0835b07": "初、救。",
    "T39n1799_01b:0835b08": "阿難言：「見是其眼，心知非眼，為見非義。」轉",
    "T39n1799_01b:0835b09": "救也。若如前難，令見面等，理恐不然，以心能",
    "T39n1799_01b:0835b10": "鑒覺，但名為知；眼有照明，方稱曰見。若將心",
    "T39n1799_01b:0835b11": "知為眼見者，必無此理，故云非義。二、破。",
    "T39n1799_01b:0835b12": "佛言：「若眼能見，汝在室中，門能見不？」引喻",
    "T39n1799_01b:0835b13": "難也。如世間人稱見外者，必待出門方名人",
    "T39n1799_01b:0835b14": "見。若人居室，門豈自見？門，眼也。人，心也。汝",
    "T39n1799_01b:0835b15": "稱眼見，理恐不然。",
    "T39n1799_01b:0835b16": "「則諸已死尚有眼存，應皆見物；若見物者，云",
    "T39n1799_01b:0835b17": "何名死？」舉事破也。若眼名見，死者眼存，心",
    "T39n1799_01b:0835b18": "識離體，豈說有見？有見非死，死必無見，稱見",
    "T39n1799_01b:0835b19": "在眼，不其謬哉！二、一多遍局非理破，二：一、",
    "T39n1799_01b:0835b20": "總徵。",
    "T39n1799_01b:0835b21": "「阿難！又汝覺了能知之心若必有體，為復一",
    "T39n1799_01b:0835b22": "體、為有多體？今在汝身，為復遍體、為不遍體？」",
    "T39n1799_01b:0835b23": "一多，心體也。遍局，身體也。餘文可知。二、",
    "T39n1799_01b:0835b24": "別破，二：一、一體多體義失。",
    "T39n1799_01b:0835b25": "「若一體者，則汝以手挃一支時，四支應覺。若",
    "T39n1799_01b:0835b26": "咸覺者，挃應無在。若挃有所，則汝一體自不",
    "T39n1799_01b:0835b27": "能成。」破一也。心體若一，四處咸同，一支受",
    "T39n1799_01b:0835b28": "觸，四應俱覺。設許俱覺，失本觸處，故云無",
    "T39n1799_01b:0835b29": "在。若覺元所觸處，一體之義豈存？",
    "T39n1799_01b:0835c01": "「若多體者，則成多人，何體為汝？」破多也。汝",
    "T39n1799_01b:0835c02": "心惟一，豈合言多？若許多心，汝亦多體。多體",
    "T39n1799_01b:0835c03": "之內誰為阿難？故云何體為汝。二、遍與不",
    "T39n1799_01b:0835c04": "遍理非。",
    "T39n1799_01b:0835c05": "「若遍體者，同前所挃。」破遍也。挃一支時四",
    "T39n1799_01b:0835c06": "支應覺，故云同前。",
    "T39n1799_01b:0835c07": "「若不遍者，當汝觸頭，亦觸其足，頭有所覺，足",
    "T39n1799_01b:0835c08": "應無知。今汝不然。」破不遍也。若汝執心不",
    "T39n1799_01b:0835c09": "遍身者，頭足之觸同時而下，一合有覺，一當",
    "T39n1799_01b:0835c10": "不知。今汝咸知，孰成不遍？故云今汝不然。",
    "T39n1799_01b:0835c11": "二、結破。",
    "T39n1799_01b:0835c12": "「是故應知，隨所合處心則隨有，無有是處。」",
    "T39n1799_01b:0835c13": "六、破中間，二：一、引經成立。",
    "T39n1799_01b:0835c14": "阿難白佛言：「世尊！我亦聞佛與文殊等諸法",
    "T39n1799_01b:0835c15": "王子談實相時，世尊亦言：『心不在內、亦不在",
    "T39n1799_01b:0835c16": "外引教文也。』如我思惟，內無所見，外不相知，內無",
    "T39n1799_01b:0835c17": "知故在內不成，身心相知在外非義。」合教",
    "T39n1799_01b:0835c18": "理也。不相知者，合云外又相知，恐文誤耳。",
    "T39n1799_01b:0835c19": "今相知故，復內無見，當在中間。正立中也。",
    "T39n1799_01b:0835c20": "二、據理推破，二：一、推破，二：一、就身處以隨",
    "T39n1799_01b:0835c21": "破，二：一、定其中位。",
    "T39n1799_01b:0835c22": "佛言：「汝言中間，中必不迷，非無所在。今汝推",
    "T39n1799_01b:0835c23": "中，中何為在？為復在處？為當在身？」若心在",
    "T39n1799_01b:0835c24": "中，中應無惑，必有所在，何者為中？故舉身處",
    "T39n1799_01b:0835c25": "以定中位。二、隨計斥破，二：一、在身無中破。",
    "T39n1799_01b:0835c26": "「若在身者，在邊非中，在中同內。」若汝於身",
    "T39n1799_01b:0835c27": "立中位者，身有中邊，若居身中，與內何別？應",
    "T39n1799_01b:0835c28": "合見內。若就身邊，邊則非中，便有自語相違",
    "T39n1799_01b:0835c29": "過也。二、在處不定破。",
    "T39n1799_01b:0836a01": "「若在處者，為有所表、為無所表？無表同無，表",
    "T39n1799_01b:0836a02": "則無定。何以故？如人以表表為中時，東看則",
    "T39n1799_01b:0836a03": "西，南觀成北，表體既混，心應雜亂。」若身",
    "T39n1799_01b:0836a04": "外處立中位者，必須約表，何處是中？若不可",
    "T39n1799_01b:0836a05": "表，即畢竟無，猶如兔角。若可表示，即成不",
    "T39n1799_01b:0836a06": "定，東西南北皆可道故。能表既亂，心應混雜，",
    "T39n1799_01b:0836a07": "理應不然。二、托根境以立中，二：一、立。",
    "T39n1799_01b:0836a08": "阿難言：「我所說中，非此二種。如世尊言：『眼色",
    "T39n1799_01b:0836a09": "為緣，生於眼識。』眼有分別，色塵無知，識生其",
    "T39n1799_01b:0836a10": "中，則為心在。」身處二種，非我立意。眼色為",
    "T39n1799_01b:0836a11": "緣生眼識者，豈非尊言？今約根境兩楹之間",
    "T39n1799_01b:0836a12": "以立中位，心在此也。根能照境，故云分別。",
    "T39n1799_01b:0836a13": "二、破，二：一、總徵。",
    "T39n1799_01b:0836a14": "佛言：「汝心若在根塵之中，此之心體，為復兼",
    "T39n1799_01b:0836a15": "二、為不兼二？」以此為中，為復兼帶根塵二",
    "T39n1799_01b:0836a16": "法、為不爾耶？二、別破，二：一、破兼，二：一、若兼",
    "T39n1799_01b:0836a17": "成雜破。",
    "T39n1799_01b:0836a18": "「若兼二者，物體雜亂。」因心所兼，根塵相雜，",
    "T39n1799_01b:0836a19": "塵亦分別，根亦無知。物即塵也，體即根也。",
    "T39n1799_01b:0836a20": "二、不雜非中破。",
    "T39n1799_01b:0836a21": "「物非體知，成敵兩立，云何為中？」今若不雜，",
    "T39n1799_01b:0836a22": "物自無知，體自照境，宛成相敵，但有二相，中",
    "T39n1799_01b:0836a23": "云何存？二、破不兼。",
    "T39n1799_01b:0836a24": "「兼二不成，非知不知，即無體性，中何為相？」",
    "T39n1799_01b:0836a25": "不兼根故，名為非知。不兼境故，名非不知。二",
    "T39n1799_01b:0836a26": "義既非，將何以表心之體性。體性不有，中位",
    "T39n1799_01b:0836a27": "自無。二、結破。",
    "T39n1799_01b:0836a28": "「是故應知，當在中間，無有是處。」七、破無著，",
    "T39n1799_01b:0836a29": "二：一、引經成立。",
    "T39n1799_01b:0836b01": "阿難白佛言：「世尊！我昔見佛與大目連、須菩",
    "T39n1799_01b:0836b02": "提、富樓那、舍利弗四大弟子共轉法輪，常言：",
    "T39n1799_01b:0836b03": "『覺知分別心性，既不在內，亦不在外，不在中",
    "T39n1799_01b:0836b04": "間，俱無所在，一切無著，名之為心。』則我無",
    "T39n1799_01b:0836b05": "著，名為心不？」既非內外中間，即知心無所",
    "T39n1799_01b:0836b06": "著，而不知佛意破妄無體，令識本真。如云：三",
    "T39n1799_01b:0836b07": "際求心心不有，心不有故妄元無，妄心無處",
    "T39n1799_01b:0836b08": "即菩提，生死涅槃本平等。不了此意，謬指其",
    "T39n1799_01b:0836b09": "文，妄立無著便謂合教，舉世修行多作此計。",
    "T39n1799_01b:0836b10": "但一切時都無所著即我真心，而不知執此",
    "T39n1799_01b:0836b11": "無著亦是妄想。《楞伽》云「無心為心量，我說為",
    "T39n1799_01b:0836b12": "心量。」故下破之。二、據理推破，二：一、破，二：一、",
    "T39n1799_01b:0836b13": "牒計雙徵。",
    "T39n1799_01b:0836b14": "佛告阿難：「汝言覺知分別心性俱無在者，世",
    "T39n1799_01b:0836b15": "間虛空、水陸飛行諸所物像名為一切，汝不",
    "T39n1799_01b:0836b16": "著者，為在為無？」汝言一切無著，一切不出",
    "T39n1799_01b:0836b17": "水陸空行，即汝無著之心決定於彼一切法",
    "T39n1799_01b:0836b18": "上為在不在？在即著也。若在不在，二俱有",
    "T39n1799_01b:0836b19": "過，如下破之。二、展轉推破，三：一、不在同無",
    "T39n1799_01b:0836b20": "破。",
    "T39n1799_01b:0836b21": "「無則同於龜毛兔角，云何不著？」無者不在",
    "T39n1799_01b:0836b22": "也。若此決定不著諸法，何處是心名為不著，",
    "T39n1799_01b:0836b23": "便同世間龜毛兔角畢竟無體。體既全無，而",
    "T39n1799_01b:0836b24": "欲名誰為不著耶！二、有體成著破。",
    "T39n1799_01b:0836b25": "「有不著者，不可名無；」若此不著之心是有",
    "T39n1799_01b:0836b26": "體者，則不可言不在一切。無，猶不在也。三、",
    "T39n1799_01b:0836b27": "雙指二過結責前非。",
    "T39n1799_01b:0836b28": "「無相則無。」指初過也。無即不在也。相即一",
    "T39n1799_01b:0836b29": "切也。不在諸相，則是無體，如兔角等。",
    "T39n1799_01b:0836c01": "「非無即相，」指次過也。非無有體也。體若必",
    "T39n1799_01b:0836c02": "有，即在一切，故云即相。",
    "T39n1799_01b:0836c03": "「相有則在，云何無著？」結前非也。相若有心，",
    "T39n1799_01b:0836c04": "則名為著，云何妄立不著義耶！二、結。",
    "T39n1799_01b:0836c05": "「是故應知，一切無著名覺知心，無有是處。」",
    "T39n1799_01b:0836c06": "此上七段破妄所依竟。然凡情所計雖復萬",
    "T39n1799_01b:0836c07": "差，因依之處不過此七。欲推妄體，先破所依，",
    "T39n1799_01b:0836c08": "其猶城陷則賊亡、巢傾則卵覆。徵雖有七，處",
    "T39n1799_01b:0836c09": "則唯五，第四、第七無別處故。隨合無著，似破",
    "T39n1799_01b:0836c10": "能依，正意在所，詳之可見。次、破妄顯真，二：",
    "T39n1799_01b:0836c11": "一、破妄心顯真心，三：一、阿難伸請，二：一、責躬",
    "T39n1799_01b:0836c12": "遭難。",
    "T39n1799_01b:0836c13": "爾時，阿難在大眾中即從座起。此下皆諮",
    "T39n1799_01b:0836c14": "求法要恭敬之儀也。梵漢兩儀，聽眾咸坐。欲",
    "T39n1799_01b:0836c15": "有請問，從座而作如禮請益則起，更端則起，",
    "T39n1799_01b:0836c16": "將有承聽，必須復坐。經有退坐一面，儒有居",
    "T39n1799_01b:0836c17": "與汝言，皆令攝儀受法無謬也。言座起者，從",
    "T39n1799_01b:0836c18": "法空體起悲濟用也。",
    "T39n1799_01b:0836c19": "偏袒右肩。袒，肉袒也，致敬之極。西方俗儀，",
    "T39n1799_01b:0836c20": "見王者必肉袒示，非敢有犯。佛教亦隨此用，",
    "T39n1799_01b:0836c21": "然此以表將荷大法之重擔耳。",
    "T39n1799_01b:0836c22": "右膝著地。胡跪也。屈智就理，期證入故。皆",
    "T39n1799_01b:0836c23": "言右者，順而無逆。合掌。信解冥符，俾悟入",
    "T39n1799_01b:0836c24": "也。已上皆身業。",
    "T39n1799_01b:0836c25": "恭敬。意業也。謹肅曰恭，仰重曰敬。",
    "T39n1799_01b:0836c26": "而白佛言：此上皆是經家綴緝敘敬儀也。",
    "T39n1799_01b:0836c27": "下即口業。",
    "T39n1799_01b:0836c28": "「我是如來最小之弟。」解飯之子，得道夜生，",
    "T39n1799_01b:0836c29": "於諸弟中是最小故。",
    "T39n1799_01b:0837a01": "「蒙佛慈愛，雖今出家，猶恃憍憐，所以多聞未",
    "T39n1799_01b:0837a02": "得無漏。」見惑雖除，俱生全在。至下方得第",
    "T39n1799_01b:0837a03": "二果故。",
    "T39n1799_01b:0837a04": "「不能折伏娑毘羅呪，為彼所轉，溺於婬舍，當",
    "T39n1799_01b:0837a05": "由不知真際所詣。」真實邊際，即至極義，此",
    "T39n1799_01b:0837a06": "即大教所指示處。悔過責，躳遭難未證，蓋由",
    "T39n1799_01b:0837a07": "不知此所詣處，即如來藏體也。二、請示修行。",
    "T39n1799_01b:0837a08": "「唯願世尊大慈哀愍，開示我等奢摩他路，令",
    "T39n1799_01b:0837a09": "諸闡提墮彌戾車。」《涅槃經》云「一闡云信，提",
    "T39n1799_01b:0837a10": "云不俱，信不具足名曰闡提。或云焚燒善根，",
    "T39n1799_01b:0837a11": "此即斷善根眾生也。」彌戾車，此云樂垢穢人，",
    "T39n1799_01b:0837a12": "此等全不識佛法，即邊邪不正之見。由不正",
    "T39n1799_01b:0837a13": "見，即謗正法，死墮邊地，永不識佛。墮，毀也。",
    "T39n1799_01b:0837a14": "阿難請意，自得正修，識知真際，即離邪見，庶",
    "T39n1799_01b:0837a15": "幾成佛，亦冀展轉令無信根斷善眾生，毀滅",
    "T39n1799_01b:0837a16": "邪見、識佛正法。自利利他始為正請。",
    "T39n1799_01b:0837a17": "作是語已，五體投地。及諸大眾傾渴翹佇，欽",
    "T39n1799_01b:0837a18": "聞示誨。請罷展禮，深樂聞也。傾心渴仰，",
    "T39n1799_01b:0837a19": "翹誠佇望，敬聞開示，誨令得入。二、如來現",
    "T39n1799_01b:0837a20": "瑞。",
    "T39n1799_01b:0837a21": "爾時，世尊從其面門放種種光，其光晃曜如",
    "T39n1799_01b:0837a22": "百千日。將陳法利，宜先表報警動令信也。",
    "T39n1799_01b:0837a23": "前放頂光，表體無說。此從口放，欲顯言詮。聲",
    "T39n1799_01b:0837a24": "色用中無非智體，種種百千具足眾德，破無",
    "T39n1799_01b:0837a25": "明暗如日之照。",
    "T39n1799_01b:0837a26": "普佛世界六種震動。三種世間不離本覺，",
    "T39n1799_01b:0837a27": "名佛世界。四大分湛，諸根妄生，故云六種。無",
    "T39n1799_01b:0837a28": "明堅厚，土石成形。震動既屬佛光，妄本必為",
    "T39n1799_01b:0837a29": "智拔。六震動相，如《華嚴》說。",
    "T39n1799_01b:0837b01": "如是十方微塵國土一時開現。六情妄隔，",
    "T39n1799_01b:0837b02": "國土殊形，妄執既融，十方開現。",
    "T39n1799_01b:0837b03": "佛之威神令諸世界合成一界。妄執未融，",
    "T39n1799_01b:0837b04": "六情殊隔；真智一發，法界洞然，誰為自他？故",
    "T39n1799_01b:0837b05": "成一界。即欲說如來藏心之先瑞也。",
    "T39n1799_01b:0837b06": "其世界中所有一切諸大菩薩皆住本國，合",
    "T39n1799_01b:0837b07": "掌承聽。因果不二，不二之體本周法界，名",
    "T39n1799_01b:0837b08": "大菩薩。無明即明，無所移動，名住本國。冥合",
    "T39n1799_01b:0837b09": "此理，隨順不逆，名合掌承聽。大眾將悟斯理，",
    "T39n1799_01b:0837b10": "故今預此表示。法華說一乘竟，十方世界通",
    "T39n1799_01b:0837b11": "為一佛國土，亦表十方佛土中唯有一乘法。",
    "T39n1799_01b:0837b12": "第三末經大眾領悟，是此所表也。三、正為",
    "T39n1799_01b:0837b13": "開示，三：一、雙示真妄二源，二：一、總斥不了。",
    "T39n1799_01b:0837b14": "佛告阿難：「一切眾生從無始來種種顛倒，業",
    "T39n1799_01b:0837b15": "種自然如惡叉聚。」凡夫外道常等四倒，聲",
    "T39n1799_01b:0837b16": "聞緣覺無常等四，故云種種。無始無明熏習",
    "T39n1799_01b:0837b17": "成種，種必有果，子子相生，熏習不斷，如線貫",
    "T39n1799_01b:0837b18": "珠次第相連，名惡叉聚。惡叉，梵語，此云線貫",
    "T39n1799_01b:0837b19": "珠。經云「諸法於識藏，藏於法亦然，更互為果",
    "T39n1799_01b:0837b20": "性，亦常為因性。」應法師云：「惡叉，樹名，其子形",
    "T39n1799_01b:0837b21": "如沒食子，彼國多聚以賣之，如此間杏仁，故",
    "T39n1799_01b:0837b22": "以為喻，喻惑業苦也。」",
    "T39n1799_01b:0837b23": "「諸修行人不能得成無上菩提，乃至別成聲",
    "T39n1799_01b:0837b24": "聞、緣覺，及成外道諸天、魔王及魔眷屬。」失",
    "T39n1799_01b:0837b25": "正墮邪也。不敘五道，故云乃至。二乘心行理",
    "T39n1799_01b:0837b26": "外亦同邪見。不入正理名外，但修邪因名道。",
    "T39n1799_01b:0837b27": "梵云魔羅，此云殺者。",
    "T39n1799_01b:0837b28": "「皆由不知二種根本，錯亂修習。猶如煮沙欲",
    "T39n1799_01b:0837b29": "成嘉饌，縱經塵劫，終不能得。」明失所以也。",
    "T39n1799_01b:0837c01": "迷真習妄，種苦求甘。沙飯異因，寧論劫數。心",
    "T39n1799_01b:0837c02": "期正覺，果入迷倫，自謂真修，焉知妄習？不循",
    "T39n1799_01b:0837c03": "至教，但縱臆談，一失通途，莫返幽徑。悲夫！",
    "T39n1799_01b:0837c04": "二、別示二源，二：一、示妄源。",
    "T39n1799_01b:0837c05": "「云何二種？阿難！一者無始生死根本。」標指",
    "T39n1799_01b:0837c06": "也。",
    "T39n1799_01b:0837c07": "「則汝今者與諸眾生用攀緣心為自性者。」正",
    "T39n1799_01b:0837c08": "顯也。眾生受身，輪迴五道，莫窮初際，故云無",
    "T39n1799_01b:0837c09": "始。聚緣內搖，趣外奔逸，故曰攀緣。造善惡因，",
    "T39n1799_01b:0837c10": "受苦樂報，死此生彼，皆因此心，故云根本。不",
    "T39n1799_01b:0837c11": "了是妄，一迷為心，決定惑為色身之內，故云",
    "T39n1799_01b:0837c12": "為自性者。吁哉！世人莫不用此攀緣妄心以",
    "T39n1799_01b:0837c13": "為真性，執妄心為佛心，恃此修行，轉增我慢。",
    "T39n1799_01b:0837c14": "《涅槃經》云「是諸外道，無有一法不從緣生，計",
    "T39n1799_01b:0837c15": "為常者悉是顛倒。」二、示真源，二：一、正示。",
    "T39n1799_01b:0837c16": "「二者無始菩提涅槃元清淨體。」標指也。菩",
    "T39n1799_01b:0837c17": "提，智果；涅槃，斷果。二果本具，故云無始。所依",
    "T39n1799_01b:0837c18": "之性本來不與妄染相應，故云元清淨體。何",
    "T39n1799_01b:0837c19": "者是耶？下云：",
    "T39n1799_01b:0837c20": "「則汝今者識精元明，能生諸緣，緣所遺者。」正",
    "T39n1799_01b:0837c21": "顯也。第八梨耶於諸識中最極微細，名為識",
    "T39n1799_01b:0837c22": "精。此微細識有二種義：一者覺義、二者不覺",
    "T39n1799_01b:0837c23": "義。覺義即是此文元明，元明者，本覺也。不覺",
    "T39n1799_01b:0837c24": "即是無明生滅，謂不生不滅與生滅合，非一",
    "T39n1799_01b:0837c25": "非異，名為識精。從此變起根身、種子、器世間",
    "T39n1799_01b:0837c26": "等，名生諸緣。識相既現，元性即隱，名緣所遺",
    "T39n1799_01b:0837c27": "者。遺，失也。故下文云「一切眾生從無始來迷",
    "T39n1799_01b:0837c28": "已為物，失於本心。」《對法經》云「無始時來界，一",
    "T39n1799_01b:0837c29": "切法等依，由此有諸趣，及涅槃證得。」斯之謂",
    "T39n1799_01b:0838a01": "矣。二、斥迷。",
    "T39n1799_01b:0838a02": "「由諸眾生遺此本明，雖終日行而不自覺，抂",
    "T39n1799_01b:0838a03": "入諸趣。」本明周偏，含裹無餘，妙覺湛然，斯",
    "T39n1799_01b:0838a04": "須匪離，步步是道，故云雖終日行。日用罔知，",
    "T39n1799_01b:0838a05": "故云迷不自覺。真所謂持珠乞匃、懷寶迷",
    "T39n1799_01b:0838a06": "邦，抂受淪躓，誠可憐愍。二、正推真妄二體，",
    "T39n1799_01b:0838a07": "四：一、推徵妄體，四：一、屈指推徵，四：一、舉拳以",
    "T39n1799_01b:0838a08": "問。",
    "T39n1799_01b:0838a09": "「阿難！汝今欲知奢摩他路，願出生死。」奢摩",
    "T39n1799_01b:0838a10": "他，即出生死到涅槃之道路也。",
    "T39n1799_01b:0838a11": "「今復問汝。」即時，如來舉金色臂，屈五輪指，語",
    "T39n1799_01b:0838a12": "阿難言：「汝今見不？」地水火風空輪各對一",
    "T39n1799_01b:0838a13": "指，又一一指端有千輪相，故云輪指。屈指",
    "T39n1799_01b:0838a14": "問見，意欲推心。二、約見以詶。",
    "T39n1799_01b:0838a15": "阿難言：「見。」佛言：「汝何所見？」阿難言：「我見如來",
    "T39n1799_01b:0838a16": "舉臂屈指為光明拳，耀我心目。」佛手金光，",
    "T39n1799_01b:0838a17": "耀我心目，此即心目俱見。三、再審誰緣。",
    "T39n1799_01b:0838a18": "佛言：「汝將誰見？」阿難言：「我與大眾同將眼見。」",
    "T39n1799_01b:0838a19": "舉拳初問便言耀我心目，再審誰見，又却",
    "T39n1799_01b:0838a20": "獨不言心，意引推徵明露妄想，師資善巧，共",
    "T39n1799_01b:0838a21": "破執情。善哉大權，懸知今日。四、別推心見。",
    "T39n1799_01b:0838a22": "佛告阿難：「汝今答我。如來屈指為光明拳，耀",
    "T39n1799_01b:0838a23": "汝心目，汝目可見。以何為心，當我拳耀？」當，",
    "T39n1799_01b:0838a24": "猶對也。汝目顯然，故云可見。又汝眼實可見",
    "T39n1799_01b:0838a25": "我拳相，意欲推心，且許其眼。眼即可見，何者",
    "T39n1799_01b:0838a26": "是心？研覈至窮，妄想須顯。二、正陳妄體。",
    "T39n1799_01b:0838a27": "阿難言：「如來現今徵心所在，而我以心推窮",
    "T39n1799_01b:0838a28": "尋逐，即能推者我將為心。」能推之心，攀緣",
    "T39n1799_01b:0838a29": "妄想，生死輪轉是此為根。固執既深，河沙叵",
    "T39n1799_01b:0838b01": "算，故今呈露必待破除。三、頓呵令問。",
    "T39n1799_01b:0838b02": "佛言：「咄！阿難，此非汝心。」阿難矍然避座合掌，",
    "T39n1799_01b:0838b03": "起立白佛：「此非我心，當名何等？」世尊現相",
    "T39n1799_01b:0838b04": "以呵叱，過之深也。阿難驚起以避座，執之重",
    "T39n1799_01b:0838b05": "也。情之主宰皆謂我心，今被頓呵，孰不驚愕？",
    "T39n1799_01b:0838b06": "咄，呵聲。矍居縛反，逸起貌。四、克示非真。",
    "T39n1799_01b:0838b07": "佛告阿難：「此是前塵虛妄相想，惑汝真性。」",
    "T39n1799_01b:0838b08": "前塵之相本自虛妄，從識變生，猶如影像，而",
    "T39n1799_01b:0838b09": "復引起念想緣慮，名之為心。心之與境二俱",
    "T39n1799_01b:0838b10": "虛妄，此心及境即真如海中一浮漚耳。故下",
    "T39n1799_01b:0838b11": "文云「汝身汝心皆是妙明真情妙心中所現",
    "T39n1799_01b:0838b12": "物。」浮塵既現，實體即隱，能覆能暗，故云惑汝",
    "T39n1799_01b:0838b13": "真性。",
    "T39n1799_01b:0838b14": "「由汝無始至于今生，認賊為子，失汝元常，故",
    "T39n1799_01b:0838b15": "受輪轉。」此之妄想能損法身、能傷慧命，功",
    "T39n1799_01b:0838b16": "德法財由之喪失，名之為賊。迷而不識，認為",
    "T39n1799_01b:0838b17": "真常，將謂嫡生欲期嗣世，反遭破喪歷劫貧",
    "T39n1799_01b:0838b18": "窮，故失元常受輪轉也。故下文云「睧擾擾",
    "T39n1799_01b:0838b19": "相以為心性，一迷為心，決定惑為色身之內，",
    "T39n1799_01b:0838b20": "不知色身外洎山河虛空大地咸是妙明真心",
    "T39n1799_01b:0838b21": "中物。棄之大海，唯認浮漚，迷中倍人，真可",
    "T39n1799_01b:0838b22": "怜愍。」二、顯示真心者，真心之體本周法界，",
    "T39n1799_01b:0838b23": "非妄非真，絕言離相，能攝一切世間出世間",
    "T39n1799_01b:0838b24": "法。然具三大、通二門。若約真如門顯此心者，",
    "T39n1799_01b:0838b25": "則亡因果、絕染淨，口談辭喪、心緣慮亡，無法",
    "T39n1799_01b:0838b26": "可破、無法可會，此則唯顯體大義也。若就生",
    "T39n1799_01b:0838b27": "滅門顯此心者，則彰染淨、明體用，顯真妄、論",
    "T39n1799_01b:0838b28": "因果，有修有證、或破或會，如斯顯示，皆為隨",
    "T39n1799_01b:0838b29": "順入於真如。真如之體即一心也，一心真如",
    "T39n1799_01b:0838c01": "及生滅相無二無別，即三明一、即一論三，故",
    "T39n1799_01b:0838c02": "得治生產業皆與實相不相違背，已界佛界，",
    "T39n1799_01b:0838c03": "眾生亦然。今之所顯真心相者，依生滅門破",
    "T39n1799_01b:0838c04": "妄顯也。然破會之相，諸經論中具有此二，蓋",
    "T39n1799_01b:0838c05": "隨執心輕重、根有利鈍，乘有頓漸，教分權實。",
    "T39n1799_01b:0838c06": "若執重根鈍，理須破斥，若藥弗瞑眩，厥疾弗",
    "T39n1799_01b:0838c07": "瘳。若根性調柔，妄情輕薄，指相即性，一切皆",
    "T39n1799_01b:0838c08": "如，猶良馬見鞭影動即正。今經先破後會，俾",
    "T39n1799_01b:0838c09": "輕重二執皆盡，利鈍兩根俱入。如此段經，即",
    "T39n1799_01b:0838c10": "明心能生法，自性元常，不同前塵分別影事，",
    "T39n1799_01b:0838c11": "但隨境轉，體是無常。下經又明，見與見緣，本",
    "T39n1799_01b:0838c12": "無所有，元是菩提妙淨明體。又云「生滅去來",
    "T39n1799_01b:0838c13": "本如來藏。」此則先令明識真妄，後令了妄即",
    "T39n1799_01b:0838c14": "真，洎乎開悟無妄可了，即云皆即菩提妙明",
    "T39n1799_01b:0838c15": "元心。《維摩》、《法華》皆有此意，如調馬善醫適時",
    "T39n1799_01b:0838c16": "御物。在座根性既殊，說者理須兼二。如來善",
    "T39n1799_01b:0838c17": "巧，妙達時機。文二：一、阿難伸疑，二：一、別敘疑，",
    "T39n1799_01b:0838c18": "三：一、發心修行疑。",
    "T39n1799_01b:0838c19": "阿難白佛言：「世尊！我佛寵弟，心愛佛故，令我",
    "T39n1799_01b:0838c20": "出家。我心何獨供養如來，乃至遍歷恒沙國",
    "T39n1799_01b:0838c21": "土，承事諸佛及善知識，發大勇猛，行諸一切",
    "T39n1799_01b:0838c22": "難行法事，皆用此心。」起意修行，親近善友，",
    "T39n1799_01b:0838c23": "即是發菩提心。如來常教令發此心，今復何",
    "T39n1799_01b:0838c24": "故說為非心？故敘為難。淮《涅槃經》，發菩提心",
    "T39n1799_01b:0838c25": "不是佛性。「師子吼云：『若一切眾生先有佛性，",
    "T39n1799_01b:0838c26": "何故復有初發菩提心者。』佛言：『菩提之心實",
    "T39n1799_01b:0838c27": "非佛性，是無常故。乃至雖念念滅，相續不斷，",
    "T39n1799_01b:0838c28": "名為修道，猶如燈焰，雖念念滅，亦能破暗。菩",
    "T39n1799_01b:0838c29": "提之心亦復如是。』」今經欲明如來藏心常住",
    "T39n1799_01b:0839a01": "真性，即是涅槃正因佛性。發菩提心乃是緣",
    "T39n1799_01b:0839a02": "了，體是無常，是故阿難同師子吼，以緣了性",
    "T39n1799_01b:0839a03": "難正因性，此則不辨三因常無常義，妄以為",
    "T39n1799_01b:0839a04": "難也。二、謗法退善疑。",
    "T39n1799_01b:0839a05": "「縱令謗法，永退善根，亦因此心。」依之修行，",
    "T39n1799_01b:0839a06": "能成佛道；因之謗法，永作闡提。佛說非心，誠",
    "T39n1799_01b:0839a07": "為難信。三、無心土木疑。",
    "T39n1799_01b:0839a08": "「若此發明不是心者，我乃無心，同諸土木。」",
    "T39n1799_01b:0839a09": "土木不能了知，不能修謗，為無此心。此若非",
    "T39n1799_01b:0839a10": "心，土木何異？二、總結請。",
    "T39n1799_01b:0839a11": "「離此覺知更無所有，云何如來說此非心？我",
    "T39n1799_01b:0839a12": "實驚怖，兼此大眾無不疑惑，唯垂大悲開示",
    "T39n1799_01b:0839a13": "未悟。」不了正因體遍通情無情，但執修謗",
    "T39n1799_01b:0839a14": "之心，便見土木無性。洎被呵責此非汝心，由",
    "T39n1799_01b:0839a15": "不早辨，遂至驚怖。然阿難豈謂不知，直為",
    "T39n1799_01b:0839a16": "末世多作此計，用妄心即是佛心。惑者既群，",
    "T39n1799_01b:0839a17": "卒難領悟，故再三疑難，請為開示也。二、如",
    "T39n1799_01b:0839a18": "來正顯，二：一、約現法隨緣以顯心。",
    "T39n1799_01b:0839a19": "爾時，世尊開示阿難及諸大眾，欲令心入無",
    "T39n1799_01b:0839a20": "生法忍。於師子座摩阿難頂而告之言：摩",
    "T39n1799_01b:0839a21": "頂，安慰也。阿難疑問，將謂無心。今若開示，必",
    "T39n1799_01b:0839a22": "知體遍。冥合此理，了法無生，印可決定，名無",
    "T39n1799_01b:0839a23": "生忍。得此忍時，通達一切法門，成就一切佛",
    "T39n1799_01b:0839a24": "法。此非小緣，故佛安慰，警動其意，是故摩頂",
    "T39n1799_01b:0839a25": "也。",
    "T39n1799_01b:0839a26": "「如來常說諸法所生，唯心所現，一切因果、世",
    "T39n1799_01b:0839a27": "界微塵因心成體。」總標色心，故云諸法。無",
    "T39n1799_01b:0839a28": "別生處，故曰唯心。此法生起，謂由真如不守",
    "T39n1799_01b:0839a29": "自性為因，無始妄想熏習為緣，因緣和合，成",
    "T39n1799_01b:0839b01": "梨耶識，從此變生根身、種子、器世間等。如水",
    "T39n1799_01b:0839b02": "起波、如鏡現像，故云唯心所現。一切因果者，",
    "T39n1799_01b:0839b03": "別舉正報，聖凡總該，故云一切。世界微塵，別",
    "T39n1799_01b:0839b04": "指依報，一切之言亦通此轉。既由真心隨緣",
    "T39n1799_01b:0839b05": "所現，亦依真心以為自體，如像不離鏡、波不",
    "T39n1799_01b:0839b06": "離水。如下文云「我常說言，色心諸緣及心所",
    "T39n1799_01b:0839b07": "使，諸所緣法，唯心所現，外洎山河虛空大地，",
    "T39n1799_01b:0839b08": "咸是妙明真心中物。」故云因心成體。二、約",
    "T39n1799_01b:0839b09": "自性不變以顯心，二：一、舉況。",
    "T39n1799_01b:0839b10": "「阿難！若諸世界一切所有，其中乃至草葉縷",
    "T39n1799_01b:0839b11": "結，詰其根元，咸有體性。縱令虛空，亦有名貌。」",
    "T39n1799_01b:0839b12": "世間妄有不出色空，色中小者，草葉縷結，",
    "T39n1799_01b:0839b13": "草葉有根種，縷結因絲麻。太清為名，顯色是",
    "T39n1799_01b:0839b14": "貌。妄相尚爾，況真心耶！二、正顯。",
    "T39n1799_01b:0839b15": "「何況清淨妙淨明心，性一切心而自無體？」",
    "T39n1799_01b:0839b16": "清淨，揀異妄染。妙淨明心，即三德具足，靈鑒",
    "T39n1799_01b:0839b17": "無昧也。雖能隨緣成一切法，而一切法不能",
    "T39n1799_01b:0839b18": "變動，若變動者即無諸法，以不變故為諸法",
    "T39n1799_01b:0839b19": "性。如鏡現像不為像變，若為像變，則不能現",
    "T39n1799_01b:0839b20": "一切諸像，以不變故為像所依。此亦如是，故",
    "T39n1799_01b:0839b21": "云性一切也。豈得妄想不實，真亦無體，故此",
    "T39n1799_01b:0839b22": "責云而自無體也。三、重破執情，二：一、就執",
    "T39n1799_01b:0839b23": "定其有性。",
    "T39n1799_01b:0839b24": "「若汝執悋分別覺觀所了知性必為心者。」",
    "T39n1799_01b:0839b25": "牒其所執也。堅守不捨，故云執悋。思惟尋伺，",
    "T39n1799_01b:0839b26": "藉緣托塵，如劃水印空隨手即滅。汝必以此",
    "T39n1799_01b:0839b27": "為真性者，下即語云：",
    "T39n1799_01b:0839b28": "「此心即應離諸一切色香味觸諸塵事業，別有",
    "T39n1799_01b:0839b29": "全性。」定其有性也。色香等即是事境，有牽",
    "T39n1799_01b:0839c01": "心用，故名為業。既因境有，自性元無。若保為",
    "T39n1799_01b:0839c02": "真，離塵應在。二、就因顯其唯塵，二：一、正示",
    "T39n1799_01b:0839c03": "唯塵，二：一、例對五塵顯。",
    "T39n1799_01b:0839c04": "「如汝今者承聽我法，此則因聲而有分別。」",
    "T39n1799_01b:0839c05": "因聲分別，全性元無。色香味觸例此可見。",
    "T39n1799_01b:0839c06": "二、單就法塵顯。",
    "T39n1799_01b:0839c07": "「縱滅一切見聞覺知，內守幽閑，猶為法塵分",
    "T39n1799_01b:0839c08": "別影事。」五境不對、明了不行，既絕外緣，故",
    "T39n1799_01b:0839c09": "云內守幽閑也。當爾之時不無分別，若便將",
    "T39n1799_01b:0839c10": "此內分別心為全性者，此亦非理，而不知此",
    "T39n1799_01b:0839c11": "全由第六法塵影像事境所發，亦非全性，乃",
    "T39n1799_01b:0839c12": "是意識在獨散位，比量別緣，取獨影境，非是",
    "T39n1799_01b:0839c13": "明了同五所取，故云縱滅見聞覺知也。二、",
    "T39n1799_01b:0839c14": "遣其自揣，二：一、塵亡體在容是真常。",
    "T39n1799_01b:0839c15": "「我非勅汝執為非心。」我今非是不徇理道，強",
    "T39n1799_01b:0839c16": "制勅汝執為非心，意顯如來言無抂逼也。",
    "T39n1799_01b:0839c17": "「但汝於心微細揣摩。」但，猶獨也，此觀不由",
    "T39n1799_01b:0839c18": "他人，獨於自心諦審揣度，研摩理道也。此即",
    "T39n1799_01b:0839c19": "理長即就，何必求人矣。",
    "T39n1799_01b:0839c20": "「若離前塵，有分別性，即真汝心。」若汝研窮",
    "T39n1799_01b:0839c21": "此分別體，離六塵外實有性者，我即容許是",
    "T39n1799_01b:0839c22": "汝真心。世人只知即心是佛，曾不子細度",
    "T39n1799_01b:0839c23": "量，此心剎那變異，猶如猿猴害馬，紛然亂想",
    "T39n1799_01b:0839c24": "無暫停時。故《楞伽》云「當於靜處，觀此妄想流",
    "T39n1799_01b:0839c25": "注生滅；凡夫不覺，妄謂不動。」故下經云「如瀑",
    "T39n1799_01b:0839c26": "流水，望如恬靜，流急不見，非是無流。」《起信》亦",
    "T39n1799_01b:0839c27": "云「一切眾生不名為覺，以從本已來念念相",
    "T39n1799_01b:0839c28": "續，未曾離念，故說無始無明。」故佛再令微細",
    "T39n1799_01b:0839c29": "揣摩，揩定真偽。二、境去心空足彰虛妄，二：",
    "T39n1799_01b:0840a01": "一、正示。",
    "T39n1799_01b:0840a02": "「若分別性離塵無體，斯則前塵分別影事。」",
    "T39n1799_01b:0840a03": "若離前塵，無此分別，足顯分別宛是妄想。自",
    "T39n1799_01b:0840a04": "性本無，屬於前塵，故可名為分別影事。如下",
    "T39n1799_01b:0840a05": "文云「若真汝心，則無所去，云何離聲無分別",
    "T39n1799_01b:0840a06": "性。」斯則豈唯聲分別心，分別我容，離諸色相",
    "T39n1799_01b:0840a07": "無分別性。二、釋成。",
    "T39n1799_01b:0840a08": "「塵非常住，若變滅時，此心則同龜毛兔角。」",
    "T39n1799_01b:0840a09": "心因塵有，塵屬無常。塵既無常，必歸變滅。皮",
    "T39n1799_01b:0840a10": "之不存，毛將安附。",
    "T39n1799_01b:0840a11": "「則汝法身同於斷滅，其誰修證無生法忍？」",
    "T39n1799_01b:0840a12": "若汝堅執無常之心是真性者，應合法身同",
    "T39n1799_01b:0840a13": "於斷滅，以法身體即真性故。法身若斷，依何",
    "T39n1799_01b:0840a14": "修行證無生忍。若了如來藏心本周法界，本",
    "T39n1799_01b:0840a15": "無生滅，含裹十方，寧有方所。凡夫身心如影",
    "T39n1799_01b:0840a16": "如像，執此影像為佛性者，一何鄙哉！四、彰",
    "T39n1799_01b:0840a17": "其自失。",
    "T39n1799_01b:0840a18": "即時，阿難與諸大眾默然自失。初聞佛斥",
    "T39n1799_01b:0840a19": "此非汝心，則驚疑設難，將謂無心。洎乎顯示",
    "T39n1799_01b:0840a20": "清淨妙明性一切心本來遍圓，而為世界因",
    "T39n1799_01b:0840a21": "果微塵平等體性。佛雖開示，又恐久執尚堅，",
    "T39n1799_01b:0840a22": "再約緣塵，重研妄想，離塵無體，豈是元真？苦",
    "T39n1799_01b:0840a23": "堅執不融，法身應斷，修證法忍必無所依。阿",
    "T39n1799_01b:0840a24": "難雖未悟真，且知執妄是失，故云默然自失。",
    "T39n1799_01b:0840a25": "三、結示執妄過失。",
    "T39n1799_01b:0840a26": "佛告阿難：「世間一切諸修學人，現前雖成九",
    "T39n1799_01b:0840a27": "次第定，不得漏盡成阿羅漢，」四禪、四空及滅",
    "T39n1799_01b:0840a28": "受想，名為九定。通名次第者，若入禪時智慧",
    "T39n1799_01b:0840a29": "深利，能從一禪入一禪，心心相續，更無異念",
    "T39n1799_01b:0840b01": "可間雜故。然修此定，能成無漏；今言不得漏",
    "T39n1799_01b:0840b02": "盡者，乃通指世間有漏心修欲界，未至及四",
    "T39n1799_01b:0840b03": "禪四空定耳。凡夫修禪，多生味著，隨禪感果，",
    "T39n1799_01b:0840b04": "不出三界，故非無漏。非別指於滅盡等九，亦",
    "T39n1799_01b:0840b05": "可別斥前之九定。雖通無漏，俱是不了。問：既",
    "T39n1799_01b:0840b06": "修此定，能得無漏，何故經云「不得漏盡成阿",
    "T39n1799_01b:0840b07": "羅漢」？答：此明不得大乘阿羅漢也。《纓絡經》中，",
    "T39n1799_01b:0840b08": "初歡喜地名鳩摩羅伽，秦言逆流，乃至七地",
    "T39n1799_01b:0840b09": "名阿羅漢，秦言過三有。故知今言不得漏盡，",
    "T39n1799_01b:0840b10": "乃指不斷二障之漏，不證大乘羅漢也，況究",
    "T39n1799_01b:0840b11": "竟無學，佛地始稱，故佛三號有阿羅訶也。",
    "T39n1799_01b:0840b12": "「皆由執此生死妄想誤為真實。是故汝今雖",
    "T39n1799_01b:0840b13": "得多聞，不成聖果。」若了真妄達法界性，見",
    "T39n1799_01b:0840b14": "與見緣以現前境，元我覺明，終不誤執生死",
    "T39n1799_01b:0840b15": "根本以為真實。由是不辨，認妄為真，久處輪",
    "T39n1799_01b:0840b16": "迴，不成聖果。然阿難亦得初果，以未究竟，故",
    "T39n1799_01b:0840b17": "云未得。若約大乘，故無所惑。二、破妄見明真",
    "T39n1799_01b:0840b18": "見者，由前佛問入道發心，遂答因覩如來勝",
    "T39n1799_01b:0840b19": "相，由眼觀見，心生愛樂。洎乎舉拳再問，復云",
    "T39n1799_01b:0840b20": "耀我心目。七處徵詰，三疑拒抗，但且論心，未",
    "T39n1799_01b:0840b21": "言其見。蓋心為萬法之源，見為六根之首，心",
    "T39n1799_01b:0840b22": "有真妄、見具正邪，故前破妄心，顯如來藏即",
    "T39n1799_01b:0840b23": "一真法界，離緣絕相是所觀境。境既已說，次",
    "T39n1799_01b:0840b24": "明能觀之智。智即是慧，慧用差別說名為見，",
    "T39n1799_01b:0840b25": "見有正邪故須料揀。故下文云「唯願如來開",
    "T39n1799_01b:0840b26": "我道眼，得清淨眼」等。此蓋先體後用，法如是",
    "T39n1799_01b:0840b27": "也。然體用二法不相捨離，體是即用之體，用",
    "T39n1799_01b:0840b28": "是即體之用。故前後經文，明心則約見而",
    "T39n1799_01b:0840b29": "辨，顯見則就心而論。故知一法，義分二也。",
    "T39n1799_01b:0840c01": "文三：一、承前開示責己求哀，二：一、責己無修，",
    "T39n1799_01b:0840c02": "二：一、正敘。",
    "T39n1799_01b:0840c03": "阿難聞已，重復悲淚，五體投地，長跪合掌，",
    "T39n1799_01b:0840c04": "責己內重，涕淚外形，拜而復跪，冀聞正說。",
    "T39n1799_01b:0840c05": "而白佛言：「自我從佛發心出家，恃佛威神，常",
    "T39n1799_01b:0840c06": "自思惟無勞我修，將謂如來惠我三昧；不知",
    "T39n1799_01b:0840c07": "身心本不相代，失我本心，雖身出家，心不入",
    "T39n1799_01b:0840c08": "道。」初心入道，罔解克修，恃賴親因，將惠正",
    "T39n1799_01b:0840c09": "受，豈知身戒雖從佛得，心定宜當自證。木不",
    "T39n1799_01b:0840c10": "相代，斯之謂歟。《涅槃》云「汝諸比丘身雖出家，",
    "T39n1799_01b:0840c11": "而未曾染大乘法服，雖復乞食經歷多年，初",
    "T39n1799_01b:0840c12": "未曾求大乘法食。」衣嚴法體，食資慧命，不識",
    "T39n1799_01b:0840c13": "本常，衣食俱失。二、喻顯。",
    "T39n1799_01b:0840c14": "「譬如窮子捨父逃逝。今日乃知，」窮子捨父，",
    "T39n1799_01b:0840c15": "喻也。絕無功德法財以養法身慧命，故云窮",
    "T39n1799_01b:0840c16": "子。不識本真，背清淨覺，故云捨父。輪轉五",
    "T39n1799_01b:0840c17": "道，往而不返，故云逃逝。因佛指示，方知過",
    "T39n1799_01b:0840c18": "誤，故云今日乃知。",
    "T39n1799_01b:0840c19": "「雖有多聞，若不修行，與不聞等。如人說食，終",
    "T39n1799_01b:0840c20": "不能飽。」說食不飽，喻也。前法、後喻，合之可",
    "T39n1799_01b:0840c21": "知。夫修行者，必須內修理觀，外助多聞，如人",
    "T39n1799_01b:0840c22": "有目，日光明照，見種種色。若偏文字不習觀",
    "T39n1799_01b:0840c23": "門，說食何異？故《大論》云「有慧無多聞，是不",
    "T39n1799_01b:0840c24": "知實相，譬如大暗中，有目無所覩；多聞無智",
    "T39n1799_01b:0840c25": "慧，亦不知實相，譬如大明中，有燈而無目。多",
    "T39n1799_01b:0840c26": "聞利智慧，是所說應受；無聞無智慧，譬如人",
    "T39n1799_01b:0840c27": "身牛。」二、述迷求解。",
    "T39n1799_01b:0840c28": "「世尊！我等今者二障所纏，良由不知寂常心",
    "T39n1799_01b:0840c29": "性。」煩惱、所知，名為二障。由煩惱障障心，心",
    "T39n1799_01b:0841a01": "不解脫，造業受報。由所知障障慧，慧不解脫，",
    "T39n1799_01b:0841a02": "迷法空理，不知諸法性相。若了本性常寂、諸",
    "T39n1799_01b:0841a03": "法元空，自然擾惱不生、業性不結，誰曰生死，",
    "T39n1799_01b:0841a04": "誰為涅槃？涅槃生死猶如昨夢，今為所縛，實",
    "T39n1799_01b:0841a05": "為不知。二障名體，如常所辨也。",
    "T39n1799_01b:0841a06": "「惟願如來哀愍窮露，發妙明心，開我道眼。」",
    "T39n1799_01b:0841a07": "無財之極曰窮，無上可覆曰露。既無功德法",
    "T39n1799_01b:0841a08": "財，非窮如何。既無權實父母，非露如何。發妙",
    "T39n1799_01b:0841a09": "明心，破煩惱障也。開我道眼，破所知障也。既",
    "T39n1799_01b:0841a10": "開道眼，見性明心，二障若亡，二執隨遣，者",
    "T39n1799_01b:0841a11": "成住地，遠至妙覺。善哉妙請，不亦至哉！二、",
    "T39n1799_01b:0841a12": "放光灌頂許為宣說，二：一、放光灌頂。",
    "T39n1799_01b:0841a13": "即時，如來從胸萬字涌出寶光。前光從口、",
    "T39n1799_01b:0841a14": "此光從胸者，前文從說顯心，此文從心發見。",
    "T39n1799_01b:0841a15": "萬字者，表無漏性德，梵云阿悉底迦，此云",
    "T39n1799_01b:0841a16": "有樂，即是吉祥勝德之相。有此相者必受安",
    "T39n1799_01b:0841a17": "樂。則天長壽二年，權制此字，安於天樞，其形",
    "T39n1799_01b:0841a18": "如此。卍，音為萬字，佛胸前有此之形。然八種",
    "T39n1799_01b:0841a19": "相中，此當第一，謂吉祥萬德之所集也。",
    "T39n1799_01b:0841a20": "其光晃昱，有百千色。十方微塵普佛世界一",
    "T39n1799_01b:0841a21": "時周遍，遍灌十方所有寶剎諸如來頂，旋至",
    "T39n1799_01b:0841a22": "阿難及諸大眾。體既具德，用不離體，用亦",
    "T39n1799_01b:0841a23": "具德，故云有百千色。一時周遍者，無漏淨眼",
    "T39n1799_01b:0841a24": "普見十方，智照無遺，微塵皆遍，遍灌佛頂，智",
    "T39n1799_01b:0841a25": "果必同，及諸大眾乘因不二。二、許為開顯。",
    "T39n1799_01b:0841a26": "告阿難言：「吾今為汝建大法幢，亦令十方一",
    "T39n1799_01b:0841a27": "切眾生獲妙微密性淨明心，得清淨眼。」根",
    "T39n1799_01b:0841a28": "本智性因茲顯發，能建大義，名大法幢。三德",
    "T39n1799_01b:0841a29": "祕藏不縱橫竝別，故云妙。十地見之如隔羅",
    "T39n1799_01b:0841b01": "縠，故曰微。惟佛與佛乃能究盡，故曰密。心即",
    "T39n1799_01b:0841b02": "體也，眼即用也。三、約破執廣辨見性，二：一、",
    "T39n1799_01b:0841b03": "且示見性惟心，二：一、舉前問答引出常情，二：",
    "T39n1799_01b:0841b04": "一、舉前所答問其因由，二：一、問因。",
    "T39n1799_01b:0841b05": "「阿難！汝先答我見光明拳。此拳光明，因何所",
    "T39n1799_01b:0841b06": "有？云何成拳？汝將誰見？」此問有三，正在誰",
    "T39n1799_01b:0841b07": "見，餘即兼耳。二、答由。",
    "T39n1799_01b:0841b08": "阿難言：「由佛全體閻浮檀金，赩如寶山，清淨",
    "T39n1799_01b:0841b09": "所生，故有光明。我實眼觀，五輪指端屈握示",
    "T39n1799_01b:0841b10": "人，故有拳相。」先光，次見，後拳也。不從問次",
    "T39n1799_01b:0841b11": "者，文便故也。閻浮檀金，正云染部捺陀，此西",
    "T39n1799_01b:0841b12": "域河名，其河近其樹，其金出彼河，此則河因",
    "T39n1799_01b:0841b13": "樹名，金因河稱也。或云閻浮果汁，點物成",
    "T39n1799_01b:0841b14": "金，因流入河，染刀為金也，其色赤黃，兼帶",
    "T39n1799_01b:0841b15": "紫焰故也。《觀經疏》說：閻浮檀金，超過紫磨金",
    "T39n1799_01b:0841b16": "色百千萬倍，唯聖所知。佛身光明猶如聚",
    "T39n1799_01b:0841b17": "目，紫磨必不如此。赩，許力反，大赤色也。",
    "T39n1799_01b:0841b18": "二、且約無拳例其無見，二：一、約無拳以例問，",
    "T39n1799_01b:0841b19": "二：一、舌語。",
    "T39n1799_01b:0841b20": "佛告阿難：「如來今日實言告汝，諸有智者要",
    "T39n1799_01b:0841b21": "以譬喻而得開悟。」無智之人縱喻難明，故",
    "T39n1799_01b:0841b22": "舉智者因喻開悟。二、正例。",
    "T39n1799_01b:0841b23": "「阿難！譬如我拳，若無我手，不成我拳。若無汝",
    "T39n1799_01b:0841b24": "眼，不成汝見。以汝眼根，例我拳理，其義均不？」",
    "T39n1799_01b:0841b25": "以其情見必然，故順清而問，待其伸答，",
    "T39n1799_01b:0841b26": "後乃奪之。二、據常情以類答。",
    "T39n1799_01b:0841b27": "阿難言：「唯然。世尊！既無我眼，不成我見，例",
    "T39n1799_01b:0841b28": "如來拳，事義相類。」果然情見不出於斯，故",
    "T39n1799_01b:0841b29": "答相類。二、約盲緣境以奪破，六：一、奪。",
    "T39n1799_01b:0841c01": "佛告阿難：「汝言相類，是義不然。何以故？如無",
    "T39n1799_01b:0841c02": "手人，拳畢竟滅。彼無眼者，非見全無。」意明",
    "T39n1799_01b:0841c03": "盲雖無眼，心中有見，後自釋之。二、驗。",
    "T39n1799_01b:0841c04": "「所以者何？汝試於途詢問盲人：『汝何所見？』彼",
    "T39n1799_01b:0841c05": "諸盲人必來答汝：『我今眼前唯見黑暗。』更無",
    "T39n1799_01b:0841c06": "他矚。以是義觀，前塵自暗，見何虧損？」盲雖",
    "T39n1799_01b:0841c07": "不見明，還能見暗，即此見暗亦名為見，故云",
    "T39n1799_01b:0841c08": "見何虧損。三、難。",
    "T39n1799_01b:0841c09": "阿難言：「諸盲眼前唯覩黑暗，云何成見？」常",
    "T39n1799_01b:0841c10": "情見暗，不名為見，故以此難。四、徵。",
    "T39n1799_01b:0841c11": "佛告阿難：「諸盲無眼，唯觀黑暗，與有眼人處",
    "T39n1799_01b:0841c12": "於暗室，二黑有別、為無有別？」徵訖。五、通。",
    "T39n1799_01b:0841c13": "「如是。世尊！此暗中人與彼群音，二黑校量，",
    "T39n1799_01b:0841c14": "曾無有異。」無眼見黑與有眼見黑，二見無",
    "T39n1799_01b:0841c15": "別，故知見即是心，不唯在眼。六、釋，三：一、牒",
    "T39n1799_01b:0841c16": "向執情。",
    "T39n1799_01b:0841c17": "「阿難，若無眼人全見前黑，忽得眼光，還於前",
    "T39n1799_01b:0841c18": "塵見種種色名眼見者，」無眼見黑，有眼見",
    "T39n1799_01b:0841c19": "塵，汝必許此是眼所見。二、引燈例破。",
    "T39n1799_01b:0841c20": "「彼暗中人全見前黑，忽獲燈光，亦於前塵見",
    "T39n1799_01b:0841c21": "種種色，應名燈見。」此正例無燈見黑、有燈",
    "T39n1799_01b:0841c22": "見塵，亦應許此是燈所見。",
    "T39n1799_01b:0841c23": "「若燈見者，燈能有見，自不名燈。又則燈觀，何",
    "T39n1799_01b:0841c24": "關汝事？」此縱破。設或汝許名為燈見；燈若",
    "T39n1799_01b:0841c25": "有見，應名為人，不合名燈。又若燈見；彼暗中",
    "T39n1799_01b:0841c26": "人得燈光時，不合名見，燈自見故。應知因燈",
    "T39n1799_01b:0841c27": "見色，燈不名見；因眼見色，眼不是見。燈之與",
    "T39n1799_01b:0841c28": "眼但是見緣，體非是見也。三、結歸心見。",
    "T39n1799_01b:0841c29": "「是故當知，燈能顯色，如是見者，是眼非燈。」",
    "T39n1799_01b:0842a01": "舉前有眼在暗室時，因燈顯照前塵境界，眼",
    "T39n1799_01b:0842a02": "方得見，此名眼見。",
    "T39n1799_01b:0842a03": "「眼能顯色，如是見性，是心非眼。」此舉盲者",
    "T39n1799_01b:0842a04": "得眼光時，因眼顯照前塵境界，心方得見。以",
    "T39n1799_01b:0842a05": "前例此，應知見性是心非眼也。窮其根本見",
    "T39n1799_01b:0842a06": "性元心，遽遽相推，心為其主，餘是助因。以",
    "T39n1799_01b:0842a07": "常情只知眼見，不識是心，今此且令知其根",
    "T39n1799_01b:0842a08": "本，未辨真妄。二、廣約諸相辨釋，三：一、對",
    "T39n1799_01b:0842a09": "境動搖麁論真見，二：一、阿難佇佛慈音。",
    "T39n1799_01b:0842a10": "阿難雖復得聞是言，與諸大眾口已默然，心",
    "T39n1799_01b:0842a11": "未開悟，猶冀如來慈音宣示，合掌清心，佇佛",
    "T39n1799_01b:0842a12": "悲誨。雖知見性唯心，未識真妄。若言是妄，",
    "T39n1799_01b:0842a13": "如來又許獲妙明心，得清淨眼。若謂是真，前",
    "T39n1799_01b:0842a14": "文廣破非真，乃云前塵虛妄相想，惑汝真性。",
    "T39n1799_01b:0842a15": "進之又不可，退之又難明，羝羊觸蕃斯之謂",
    "T39n1799_01b:0842a16": "矣。心既未了，口即默然，密冀如來慈音開示。",
    "T39n1799_01b:0842a17": "二、如來廣為開示，三：一、問悟客塵引其開",
    "T39n1799_01b:0842a18": "解，二：一、如來問悟因由。",
    "T39n1799_01b:0842a19": "爾時，世尊舒兜羅綿網相光手，開五輪指，誨",
    "T39n1799_01b:0842a20": "勅阿難及諸大眾：「我初成道，於鹿園中，」即",
    "T39n1799_01b:0842a21": "波羅奈國鹿野苑中，五仙所居修行處也。佛",
    "T39n1799_01b:0842a22": "成道後先入此園，度五人耳。",
    "T39n1799_01b:0842a23": "「為阿若多五比丘等及汝四眾，言一切眾生",
    "T39n1799_01b:0842a24": "不成菩提及阿羅漢，皆由客塵煩惱所誤。汝",
    "T39n1799_01b:0842a25": "等當時因何開悟，今成聖果？」五比丘者，謂",
    "T39n1799_01b:0842a26": "阿若憍陳如、摩訶男、頞鞞比丘、婆提、婆敷。",
    "T39n1799_01b:0842a27": "此五，佛初出家，雪山修道，父王憶戀，遂召彼",
    "T39n1799_01b:0842a28": "往親近承事。彼疑非真，相次捨去，同在鹿園",
    "T39n1799_01b:0842a29": "習外道法。佛成道後，思欲先度彼勞苦者，天",
    "T39n1799_01b:0842b01": "眼觀見在仙人苑，故往開示，三轉法輪，說生",
    "T39n1799_01b:0842b02": "滅四諦苦集滅道。今言客塵者，即別指集諦。",
    "T39n1799_01b:0842b03": "分別煩惱麁動如客，俱生微細難辨如塵，此",
    "T39n1799_01b:0842b04": "俱喻煩惱障也。若下圓通陳如述證，即通大",
    "T39n1799_01b:0842b05": "乘，客如煩惱，塵如所知，二義無在。二、陳如",
    "T39n1799_01b:0842b06": "述已領解，二：一、標所悟。",
    "T39n1799_01b:0842b07": "時，憍陳那起立白佛：「我今長老，於大眾中獨",
    "T39n1799_01b:0842b08": "得解名，因悟客塵二字成果。」德長臘高，最初",
    "T39n1799_01b:0842b09": "度故，名為長老。佛轉法輪，五人之中陳如先",
    "T39n1799_01b:0842b10": "悟。佛問解否，答言已解，因得解名。悟此見修",
    "T39n1799_01b:0842b11": "如客如塵，證得無為生空涅槃，湛然不動如",
    "T39n1799_01b:0842b12": "主及空，因即獲果。二、述所解，二：一、述客義。",
    "T39n1799_01b:0842b13": "「世尊！譬如行客，投寄旅亭，或宿或食。宿食",
    "T39n1799_01b:0842b14": "事畢，俶裝前途，不遑安住。若實主人，自無攸",
    "T39n1799_01b:0842b15": "往。如是思惟，不住名客，住名主人，以不住者",
    "T39n1799_01b:0842b16": "名為客義。」旅亭，止客舍也。俶，始。前，進。遑，暇",
    "T39n1799_01b:0842b17": "也。此明客義，怱怱不暇停住，喻分別煩惱數",
    "T39n1799_01b:0842b18": "數造業，流轉五道，未曾暫息，三界旅泊受果",
    "T39n1799_01b:0842b19": "始畢，又造新業，故云食宿事畢，俶裝前途。",
    "T39n1799_01b:0842b20": "二、述塵義。",
    "T39n1799_01b:0842b21": "「又如新霽，清陽昇天，光入隙中，發明空中諸",
    "T39n1799_01b:0842b22": "有塵相。塵質搖動，虛空寂然。如是思惟，澄寂",
    "T39n1799_01b:0842b23": "名空，搖動名塵，以搖動者名為塵義。」佛言：「如",
    "T39n1799_01b:0842b24": "是。」此舉新晴，太陽高照，光入牖隙，現空中",
    "T39n1799_01b:0842b25": "塵，搖動不息。此喻俱生煩惱微細難見，自非",
    "T39n1799_01b:0842b26": "觀智照現終不覺知，與身俱生、與心同事，故",
    "T39n1799_01b:0842b27": "此煩惱體全是生滅虛妄不息。主人及空，俱",
    "T39n1799_01b:0842b28": "喻真性不動之義。始佛問悟客塵，此欲陳如",
    "T39n1799_01b:0842b29": "明其行相，意引阿難聞而開解，了真見常寂，",
    "T39n1799_01b:0842c01": "身境動搖。陳如剖析，甚合佛心，故此印可言",
    "T39n1799_01b:0842c02": "如是也。二、放光屈指辨其靜搖，二：一、約境",
    "T39n1799_01b:0842c03": "開合以辨見，三：一、引手問答。",
    "T39n1799_01b:0842c04": "即時，如來於大眾中屈五輪指，屈已復開，",
    "T39n1799_01b:0842c05": "開已又屈，謂阿難言：「汝今何見？」阿難言：「我見",
    "T39n1799_01b:0842c06": "如來百寶輪掌眾中開合。」問答可知。二、就",
    "T39n1799_01b:0842c07": "見推窮。",
    "T39n1799_01b:0842c08": "佛告阿難：「汝見我手眾中開合，為是我手有",
    "T39n1799_01b:0842c09": "開有合，為復汝見有開有合？」阿難言：「世尊寶",
    "T39n1799_01b:0842c10": "手眾中開合，我見如來手自開合，非我見性",
    "T39n1799_01b:0842c11": "自開自合。」此明境有開合，見無開合。",
    "T39n1799_01b:0842c12": "三、再審動靜。",
    "T39n1799_01b:0842c13": "佛言：「誰動誰靜？」阿難言：「佛手不住，而我見性",
    "T39n1799_01b:0842c14": "尚無有靜，誰為無住？」佛言：「如是。」阿難已聞客",
    "T39n1799_01b:0842c15": "塵搖動，虛空與主常自寂焉。今遇此問，例知",
    "T39n1799_01b:0842c16": "見性無動無靜。若以動靜相形，則佛手是動，",
    "T39n1799_01b:0842c17": "見性是靜。若只就見體所明，本不曾動，今亦",
    "T39n1799_01b:0842c18": "無靜，此答稍符於真，故佛印言如是。二、約",
    "T39n1799_01b:0842c19": "身搖動以辨見。上來明境有開合，見無動靜。",
    "T39n1799_01b:0842c20": "此則約對外境以辨，義則易顯。向下只於內",
    "T39n1799_01b:0842c21": "身自分動靜，動中有不動，意明境之與身俱",
    "T39n1799_01b:0842c22": "是生滅。而凡夫人執身執境，不了空無常，故",
    "T39n1799_01b:0842c23": "於此造業流轉無窮，本真自性迷而不識，故",
    "T39n1799_01b:0842c24": "《圓覺經》云「妄認四大為自身相。」下經亦云「諸",
    "T39n1799_01b:0842c25": "可還者自然非汝。」又云「云何汝今以動為身、",
    "T39n1799_01b:0842c26": "以動為境，從始洎終念念生滅。」此等皆明身",
    "T39n1799_01b:0842c27": "境無常，見性常住也。不見性常，二乘所執；不",
    "T39n1799_01b:0842c28": "知無常，凡夫迷倒。下自雙破，至文當知。然此",
    "T39n1799_01b:0842c29": "所明，對境對身以辨見性，一往麁淺。若原",
    "T39n1799_01b:0843a01": "佛意，非離此見別有性常，性常真體只就此",
    "T39n1799_01b:0843a02": "顯，以見與見緣無體可得，本同空華，元是妙",
    "T39n1799_01b:0843a03": "明無生滅故。下經觀河之見亦復如是。良以",
    "T39n1799_01b:0843a04": "諸疑未斷，執情深重，是故且就淺近寄明深",
    "T39n1799_01b:0843a05": "旨。至下文殊為問，方顯其意。學者知之。文",
    "T39n1799_01b:0843a06": "二：一、放光左右以辨頭。",
    "T39n1799_01b:0843a07": "如來於是從輪掌中飛一寶光在阿難右，即",
    "T39n1799_01b:0843a08": "時阿難迴首右盻。又放一光在阿難左，阿難",
    "T39n1799_01b:0843a09": "又則迴首左盻。佛告阿難：「汝頭今日何因搖",
    "T39n1799_01b:0843a10": "動？」阿難言：「我見如來出妙寶光來我左右，故",
    "T39n1799_01b:0843a11": "左右觀，頭自搖動。」稍知見體無動，審問不",
    "T39n1799_01b:0843a12": "移，故言頭自搖動。二、約頭搖動以明見。",
    "T39n1799_01b:0843a13": "「阿難，汝盻佛光左右動頭，為汝頭動、為復見",
    "T39n1799_01b:0843a14": "動？」「世尊！我頭自動，而我見性尚無有止，誰為",
    "T39n1799_01b:0843a15": "搖動？」佛言：「如是。」阿離認見不移，若無相形",
    "T39n1799_01b:0843a16": "亦無動止，故佛印可。三、雙結會通責其迷",
    "T39n1799_01b:0843a17": "失，二：一、雙結會通。",
    "T39n1799_01b:0843a18": "於是如來普告大眾：「若復眾生以搖動者名",
    "T39n1799_01b:0843a19": "之為塵，以不住者名之為客，」此結陳如悟",
    "T39n1799_01b:0843a20": "客塵，客塵動搖，俱喻煩惱。",
    "T39n1799_01b:0843a21": "「汝觀阿難頭自動搖，見無所動。又汝觀我手",
    "T39n1799_01b:0843a22": "自開合，見無舒卷。」此結阿難答身境。手有",
    "T39n1799_01b:0843a23": "開合，頭自動搖，身境、客塵同一生滅，更無二",
    "T39n1799_01b:0843a24": "別。應知客必有主，塵處有空。對佛手之見，",
    "T39n1799_01b:0843a25": "形頭動之性，未甞動靜，豈成去來？前後會通，",
    "T39n1799_01b:0843a26": "其揆一也。二、總責迷失。",
    "T39n1799_01b:0843a27": "「云何汝今以動為身，以動為境，從始洎終念",
    "T39n1799_01b:0843a28": "念生滅，遺失真性，顛倒行事？」總責也。總責",
    "T39n1799_01b:0843a29": "凡夫、二乘，無常計常、常計無常。凡夫不了身",
    "T39n1799_01b:0843b01": "境無常，妄執實有，計我我所，起惑造業流轉",
    "T39n1799_01b:0843b02": "三界，受於一切身心大苦，尚不知生滅，豈知",
    "T39n1799_01b:0843b03": "本如來藏，故云以動為身、念念生滅等，此即",
    "T39n1799_01b:0843b04": "責無常計常也。二乘雖知一切無常，而不悟",
    "T39n1799_01b:0843b05": "知本常妙性湛然不動，故云遺失真性。既不",
    "T39n1799_01b:0843b06": "識真，亦不辨妄，故云顛倒行事，其猶棄海",
    "T39n1799_01b:0843b07": "認浮漚者耳。",
    "T39n1799_01b:0843b08": "「性心失真，認物為己，輪迴是中，自取流轉。」",
    "T39n1799_01b:0843b09": "結失也。不了性一切心，即是失真，此斥二乘",
    "T39n1799_01b:0843b10": "不知常也。認物為己，此指凡夫以動為身等",
    "T39n1799_01b:0843b11": "也。下文身之與心皆是真心中所現物，執為",
    "T39n1799_01b:0843b12": "自己，顛倒斯甚。自體不識，妄取他緣，如懷至",
    "T39n1799_01b:0843b13": "寶於外求匃，誰之過歟？故云自取流轉。",
    "T39n1799_01b:0843b14": "首楞嚴義疏注經卷第一之二"
}