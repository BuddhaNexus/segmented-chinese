{
    "T12n0344_001:0155a09": "佛說太子和休經一卷",
    "T12n0344_001:0155a11": "僧祐錄云失譯今附西晉錄",
    "T12n0344_001:0155a12": "佛在羅閱祇國耆闍崛山中，與菩薩萬人俱，",
    "T12n0344_001:0155a13": "比丘僧千二百五十人，諸優婆塞、優婆夷，諸",
    "T12n0344_001:0155a14": "天王、梵釋及人民、鬼神、龍，無央數共坐。阿闍",
    "T12n0344_001:0155a15": "世王太子，名為和休，與長者子五百人，各持",
    "T12n0344_001:0155a16": "金花繖蓋，從羅閱國出行，與太子相隨俱",
    "T12n0344_001:0155a17": "到佛所，各持繖蓋上佛已，各叉手頭面著",
    "T12n0344_001:0155a18": "地為佛作禮，却住佛前。太子叉手白佛言：",
    "T12n0344_001:0155a19": "「菩薩何因緣得端正？何因緣不入女人腹",
    "T12n0344_001:0155a20": "中，而生蓮花中？何因緣知前世宿命？願佛",
    "T12n0344_001:0155a21": "加大恩，當為我分別說之。」佛告太子：「菩薩忍",
    "T12n0344_001:0155a22": "辱不瞋怒者，後世生為人端正。菩薩不婬",
    "T12n0344_001:0155a23": "妷、不與女人交通者，後世生不入女人腹中，",
    "T12n0344_001:0155a24": "便於蓮華中化生。菩薩憙持經戒教人，後世",
    "T12n0344_001:0155a25": "生便自知宿命無央數世之事。」太子白佛言：",
    "T12n0344_001:0155a26": "「何因緣菩薩有三十二相？何因緣有八十種",
    "T12n0344_001:0155a27": "好？何因緣人民見佛身形，視之無厭極？」",
    "T12n0344_001:0155a28": "佛告太子：「本為菩薩時，好布施與人。在所求",
    "T12n0344_001:0155a29": "索，欲得衣服、飲食、金銀珍寶、車馬、奴婢妻",
    "T12n0344_001:0155b01": "子、肌肉頭目，皆不逆人，無所貪惜，用是故得",
    "T12n0344_001:0155b02": "三十二相。菩薩慈心哀念人民蜎飛蠕動之",
    "T12n0344_001:0155b03": "類，如視赤子，欲念度脫，用是故得八十種好。",
    "T12n0344_001:0155b04": "菩薩見怨家如視父母，其心適等無有異，用",
    "T12n0344_001:0155b05": "是故，人民見佛身形，視之無厭極。」",
    "T12n0344_001:0155b06": "太子白佛言：「何因緣菩薩知深經智慧？何因",
    "T12n0344_001:0155b07": "緣知三昧安隱？何因緣佛所語皆使人聞者",
    "T12n0344_001:0155b08": "皆歡喜耶？」佛告太子：「菩薩憙書經諷誦學說，",
    "T12n0344_001:0155b09": "用是故，知深經智慧。菩薩常好定意心安，用",
    "T12n0344_001:0155b10": "是故，得三昧安隱。菩薩所語皆至誠不欺怠",
    "T12n0344_001:0155b11": "人，用是故，所語誠信，人聞者皆歡喜。」太子白",
    "T12n0344_001:0155b12": "佛言：「何因緣菩薩身所行、口所言、心所念，皆淨",
    "T12n0344_001:0155b13": "潔？何因緣魔不能得其便？何因緣眾人不敢",
    "T12n0344_001:0155b14": "誹謗佛經道？不敢誹謗比丘僧？」佛告太子：「菩",
    "T12n0344_001:0155b15": "薩憙侍佛、憙經道、憙比丘僧，用是故，得淨潔。",
    "T12n0344_001:0155b16": "菩薩晝夜經行精進，用是故，魔不能得其便。",
    "T12n0344_001:0155b17": "菩薩所語皆至誠不欺，用是故，人民不敢誹",
    "T12n0344_001:0155b18": "謗佛經道，不敢誹謗比丘僧。」太子白佛言：「何",
    "T12n0344_001:0155b19": "因緣菩薩得壽命長？何因緣得無病？何因緣",
    "T12n0344_001:0155b20": "家中皆和順相重，不令他人別離？」佛告太子：",
    "T12n0344_001:0155b21": "「菩薩慈心不殺生，用是故，後生得壽命長。菩",
    "T12n0344_001:0155b22": "薩不持刀杖恐怖人，用是，故後世生得無病。",
    "T12n0344_001:0155b23": "菩薩見人有鬪變，憙行救解令和合，用是故，",
    "T12n0344_001:0155b24": "後世生人不別離。」太子白佛言：「何因緣菩薩",
    "T12n0344_001:0155b25": "易得財物，富有不難？何因緣不亡財物，人不",
    "T12n0344_001:0155b26": "劫盜？何因緣得尊者豪貴耶？」佛告太子：「菩薩",
    "T12n0344_001:0155b27": "智黠、不愚癡，用是故，得大富不難。菩薩憙布",
    "T12n0344_001:0155b28": "施，不貪惜餘者、不亡財物，見人富樂得錢財",
    "T12n0344_001:0155b29": "不嫉妬，用是故，得為尊者。菩薩不殺，不自貢",
    "T12n0344_001:0155c01": "高，用是故，得為豪貴。」太子白佛言：「何因緣",
    "T12n0344_001:0155c02": "菩薩得天眼洞視？何因緣天耳徹聽？何因緣",
    "T12n0344_001:0155c03": "得知世間生死所趣善惡耶？」佛告太子：「菩薩",
    "T12n0344_001:0155c04": "憙於佛寺中然燈，用是故，得天眼洞視。菩薩",
    "T12n0344_001:0155c05": "憙持倡伎樂佛寺中，用是故，天耳徹聽。菩薩",
    "T12n0344_001:0155c06": "入三昧得禪，用是故，知世間生死所趣善惡。」",
    "T12n0344_001:0155c07": "太子白佛言：「何因緣菩薩得飛行四神足念？",
    "T12n0344_001:0155c08": "何因緣菩薩得念前世無央數劫之事？何因",
    "T12n0344_001:0155c09": "緣菩薩得佛便絕命？」佛告太子：「菩薩布施，持",
    "T12n0344_001:0155c10": "車馬象及與騾驢駱駝、履屣與人，用是故，",
    "T12n0344_001:0155c11": "得飛行四神足。菩薩憙念諸佛三昧神足，從",
    "T12n0344_001:0155c12": "學憙教人，用是故，得念前世無央數劫之事。",
    "T12n0344_001:0155c13": "菩薩得佛意無所著，用是故，便般泥洹絕命。」",
    "T12n0344_001:0155c14": "太子白佛言：「菩薩何因緣預治佛國？何因",
    "T12n0344_001:0155c15": "緣預知後世得比丘僧？何因緣得光明遍",
    "T12n0344_001:0155c16": "照十方？」佛告太子：「菩薩常多願，用是故，預",
    "T12n0344_001:0155c17": "治佛國。菩薩布施與人民，憙教人行六波羅",
    "T12n0344_001:0155c18": "蜜經，用是故，後得比丘僧。菩薩持七寶物作",
    "T12n0344_001:0155c19": "繖蓋上佛及佛寺，用是故，得光明遍照十方。」",
    "T12n0344_001:0155c20": "佛為太子分別說是事，太子甚大歡喜，及五",
    "T12n0344_001:0155c21": "百長者子皆大歡喜。太子白佛言：「我後世佛",
    "T12n0344_001:0155c22": "所說，我悉受行皆當具足？」佛大笑，口中五色",
    "T12n0344_001:0155c23": "光出悉照十方。彌勒菩薩起前長跪，叉手白",
    "T12n0344_001:0155c24": "佛言：「佛不妄笑。何因緣五色光出悉照十方",
    "T12n0344_001:0155c25": "耶？」佛告彌勒菩薩：「聽我說之。太子和休及五",
    "T12n0344_001:0155c26": "百長者子，前世供養百億佛，皆行菩薩道。乃",
    "T12n0344_001:0155c27": "前世提和竭羅佛時，是五百人，皆我弟子所",
    "T12n0344_001:0155c28": "教，後世悉當得共會，供養六億佛。却後一劫，",
    "T12n0344_001:0155c29": "劫名為摩訶波羅蜜，共會一劫中，五百人前",
    "T12n0344_001:0156a01": "後皆同一字，名為若那頸頭陀那。後作佛時，",
    "T12n0344_001:0156a02": "其國土當如阿彌陀佛國，國中菩薩往來飛",
    "T12n0344_001:0156a03": "行者、變化者，皆如阿彌陀佛國中諸菩薩。人",
    "T12n0344_001:0156a04": "聞是經，皆當生阿彌陀佛國作菩薩，如文殊師",
    "T12n0344_001:0156a05": "利菩薩、三摩提鉢菩薩，後世作佛者當如阿",
    "T12n0344_001:0156a06": "彌陀佛。」說經已，太子和休及五百長者子，諸",
    "T12n0344_001:0156a07": "菩薩比丘僧、比丘尼、優婆塞、優婆夷，諸天梵人",
    "T12n0344_001:0156a08": "民、鬼神龍，皆大歡喜，前為佛作禮而去。",
    "T12n0344_001:0156a09": "佛說太子和休經"
}