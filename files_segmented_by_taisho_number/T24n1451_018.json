{
    "T24n1451_018:0286c05": "根本說一切有部毘奈耶雜事",
    "T24n1451_018:0286c06": "卷第十八",
    "T24n1451_018:0286c08": "三藏法師義淨奉　制譯",
    "T24n1451_018:0286c09": "第五門總攝頌曰：",
    "T24n1451_018:0286c10": "焚屍詰三轉、　　捨墮我身亡、",
    "T24n1451_018:0286c11": "界苾芻不應、　　不合五皮用。",
    "T24n1451_018:0286c12": "第五門第一子攝頌曰：",
    "T24n1451_018:0286c13": "焚屍誦三啟、　　目連因打亡、",
    "T24n1451_018:0286c14": "不應廣大作、　　多獲諸珍寶。",
    "T24n1451_018:0286c15": "緣在室羅伐城逝多林。時此城中有一長者，",
    "T24n1451_018:0286c16": "娶妻未久便誕一息，年漸長大，於佛法中而",
    "T24n1451_018:0286c17": "為出家，遇病身死。時諸苾芻即以死屍并其",
    "T24n1451_018:0286c18": "衣鉢棄於路側。有俗人見，作如是語：「沙門釋",
    "T24n1451_018:0286c19": "子身亡棄去。」有云：「我試觀之。」見已便識，報",
    "T24n1451_018:0286c20": "諸人曰：「是長者子。」各共生嫌：「於釋子中為出",
    "T24n1451_018:0286c21": "家者無有依怙，向若在俗，諸親必與如法焚",
    "T24n1451_018:0286c22": "燒。」苾芻白佛，佛言：「苾芻身死，應為供養。」苾",
    "T24n1451_018:0286c23": "芻不知云何供養？佛言：「應可焚燒。」具壽鄔波",
    "T24n1451_018:0286c24": "離請世尊曰：「如佛所說於此身中有八萬戶",
    "T24n1451_018:0286c25": "蟲，如何得燒？」佛言：「此諸蟲類，人生隨生，若",
    "T24n1451_018:0286c26": "死隨死，此無有過。身有瘡者，觀察無蟲，方可",
    "T24n1451_018:0286c27": "燒殯。」欲燒殯時無柴可得，佛言：「可棄河",
    "T24n1451_018:0286c28": "中。若無河者，穿地埋之。」夏中地濕多有蟲蟻，",
    "T24n1451_018:0286c29": "佛言：「於叢薄深處，令其北首，右脇而臥，以草",
    "T24n1451_018:0287a01": "稕支頭，若草、若葉覆其身上。送喪苾芻可",
    "T24n1451_018:0287a02": "令能者誦三啟無常經，并說伽他為其呪願。」",
    "T24n1451_018:0287a03": "事了歸寺便不洗浴隨處而散，俗人見譏，咸",
    "T24n1451_018:0287a04": "言：「釋子極不淨潔，身近死屍身不洗浴。」佛言：",
    "T24n1451_018:0287a05": "「不應爾，應可洗身。」彼即俱洗，佛言：「若觸屍者",
    "T24n1451_018:0287a06": "連衣俱洗，其不觸者但洗手足。」彼還寺中不",
    "T24n1451_018:0287a07": "禮制底，佛言：「應禮制底。」",
    "T24n1451_018:0287a08": "緣在王舍城。具壽舍利子及大目連，於時時",
    "T24n1451_018:0287a09": "中往觀地獄、餓鬼、傍生、人、天五趣，巡行觀察",
    "T24n1451_018:0287a10": "至無間獄。時舍利子語大目連曰：「具壽！宜當",
    "T24n1451_018:0287a11": "為此無間有情息猛焰苦。」時大目連聞是語已",
    "T24n1451_018:0287a12": "即昇虛空，於大獄上降注洪雨渧如車軸，獄",
    "T24n1451_018:0287a13": "中猛焰令空中雨隨處銷亡。時舍利子見是",
    "T24n1451_018:0287a14": "事已報目連曰：「具壽且止！我滅其火。」答言：「隨",
    "T24n1451_018:0287a15": "意」。時舍利子入勝解三摩地降注大雨，令無",
    "T24n1451_018:0287a16": "間獄地並成泥，咸得清涼皆蒙息苦。遂見外",
    "T24n1451_018:0287a17": "道晡剌拏，由昔為他說惡邪教，報受大身，於",
    "T24n1451_018:0287a18": "其舌上有五百鐵犁耕墾流血，見二尊者報",
    "T24n1451_018:0287a19": "言：「大德！仁等若往贍部洲中，傳我所說報",
    "T24n1451_018:0287a20": "我門徒曰：『由我生時口說邪法欺誑他故，彼",
    "T24n1451_018:0287a21": "惡業力墮無間中，於我舌上有五百鐵犁，耕",
    "T24n1451_018:0287a22": "墾流血受極苦惱。然汝供養我本塔時，我身",
    "T24n1451_018:0287a23": "苦痛倍更增劇，從此已後勿為供養。』」時二尊",
    "T24n1451_018:0287a24": "者聞彼語已默然而受，從地獄沒至王舍城，",
    "T24n1451_018:0287a25": "二人相隨共入城內，便於中路逢諸外道，並",
    "T24n1451_018:0287a26": "是執杖推髻之流。外道議曰：「我欲打彼沙",
    "T24n1451_018:0287a27": "門釋子。」一人報曰：「今正是時，然有過方打",
    "T24n1451_018:0287a28": "不損勿聽。我且先問，稱我意者善。若不遂",
    "T24n1451_018:0287a29": "心打之未晚。」舍利子在前而至，問言：「苾芻！正",
    "T24n1451_018:0287b01": "命眾中有沙門不？」舍利子作是思惟：「何心見",
    "T24n1451_018:0287b02": "問？」觀知欲打，即說頌言露形外道自云正命：",
    "T24n1451_018:0287b03": "「正命眾中無沙門，　　釋迦眾內沙門有；",
    "T24n1451_018:0287b04": "若阿羅漢有貪愛，　　即無凡小愚癡人。」",
    "T24n1451_018:0287b05": "時彼外道不閑頌義，報尊者曰：「汝讚歎我，當",
    "T24n1451_018:0287b06": "隨意去。」尊者即便順路而行。尊者目連前業",
    "T24n1451_018:0287b07": "將熟，緩步而來，外道即見問言：「苾芻！正命",
    "T24n1451_018:0287b08": "眾中有沙門不？」若不豫觀，雖阿羅漢智亦不",
    "T24n1451_018:0287b09": "行，答言：「汝等眾內寧有沙門？如佛所說：『此",
    "T24n1451_018:0287b10": "是初沙門，此是第二沙門，此是第三沙門，此",
    "T24n1451_018:0287b11": "是第四沙門，除此已外更無沙門。婆羅門但",
    "T24n1451_018:0287b12": "有空名，說是沙門婆羅門而無其實。如是我",
    "T24n1451_018:0287b13": "於人天之中及聲聞眾，說無誑言作師子吼。』",
    "T24n1451_018:0287b14": "又復汝師晡剌拏，由在人中說邪惡法誑惑人",
    "T24n1451_018:0287b15": "故，生無間獄受廣大身，於其舌上有五百鐵",
    "T24n1451_018:0287b16": "犁，耕墾流血受極苦惱，彼寄我言：『我由人",
    "T24n1451_018:0287b17": "中說惡邪法誑惑眾生，今墮惡趣受耕舌",
    "T24n1451_018:0287b18": "苦，總報徒眾，汝等更勿供養我塔，每供養時",
    "T24n1451_018:0287b19": "我身苦痛倍更增劇，從此已後憶我言教。』」諸",
    "T24n1451_018:0287b20": "人聞已便生忿怒，作如是語：「諸人當知！此禿",
    "T24n1451_018:0287b21": "頭沙門非但於我強論過失，并我大師亦被",
    "T24n1451_018:0287b22": "誹謗，今欲如何？」一人報曰：「直須熟打餘更何",
    "T24n1451_018:0287b23": "言？豈不平章有過方打，今既謗我大師斯為",
    "T24n1451_018:0287b24": "巨過，打便合理。」眾即以杖打尊者身遍體爛",
    "T24n1451_018:0287b25": "熟，由如搥𥯤即便四散。時舍利子怪其在",
    "T24n1451_018:0287b26": "後遲晚不來，遂即往看，見其形體碎如搥𥯤",
    "T24n1451_018:0287b27": "而布于地，問言：「具壽！何意如此？」答言：「舍利子！",
    "T24n1451_018:0287b28": "此是業熟，知欲如何？」舍利子言：「具壽！豈非大",
    "T24n1451_018:0287b29": "師聲聞眾中稱說神通最為第一，何乃至斯？」",
    "T24n1451_018:0287c01": "答曰：「業力持故，我於神字尚不能憶，況發通",
    "T24n1451_018:0287c02": "耶？」時舍利子以七條衣裹襆其身，猶若孾兒",
    "T24n1451_018:0287c03": "抱持至寺。諸人驚集問舍利子：「尊者何緣身",
    "T24n1451_018:0287c04": "至如此？」答曰：「執杖外道打令爛熟。」遂緩下衣",
    "T24n1451_018:0287c05": "徐置于地。時諸苾芻問舍利子曰：「豈非大師",
    "T24n1451_018:0287c06": "聲聞眾中，說尊者目連神通第一？」答言：「實說，",
    "T24n1451_018:0287c07": "仁等當知！業力最大，然大目連有大氣力，以",
    "T24n1451_018:0287c08": "足右指蹴天帝釋戰勝之宮，能令搖動幾欲",
    "T24n1451_018:0287c09": "崩倒，於聲聞中如來讚說有大威力神通第",
    "T24n1451_018:0287c10": "一。然由前世業力所持，於神字尚不能憶，況",
    "T24n1451_018:0287c11": "發於通！」是時目連作如是念：「我以不淨無用",
    "T24n1451_018:0287c12": "之身，親於佛邊而為給侍，奉行教命隨力隨",
    "T24n1451_018:0287c13": "能無有違犯，於佛教主少酬恩惠，誰於德海",
    "T24n1451_018:0287c14": "盡能報謝？我於此身不能荷負，無邊苦器深",
    "T24n1451_018:0287c15": "生厭離，當求寂靜無宜久停。」即留命行捨其",
    "T24n1451_018:0287c16": "壽行。時有苾芻未得聖道者，見是事已極生",
    "T24n1451_018:0287c17": "憂惱起出離心，即往林中阿蘭若處，受下臥",
    "T24n1451_018:0287c18": "具少欲自居，屏棄人間專修寂靜。于時王舍",
    "T24n1451_018:0287c19": "城中并餘住處人皆普聞，執杖外道共打聖者",
    "T24n1451_018:0287c20": "大目乾連，遍身支節悉皆爛熟碎如搥𥯤。",
    "T24n1451_018:0287c21": "時舍利子自以衣裹，猶若孾兒持至竹園，僅",
    "T24n1451_018:0287c22": "有殘命極受苦痛不久將死。時有百千大眾",
    "T24n1451_018:0287c23": "總萃竹園，諸臣白王：「執杖外道共打聖者大",
    "T24n1451_018:0287c24": "目乾連，遍身支節碎如搥𥯤。時舍利子自",
    "T24n1451_018:0287c25": "以衣裹猶若孾兒持至園中，僅有殘命極受",
    "T24n1451_018:0287c26": "苦痛不久將死。」王既聞已深生痛惜，便與內",
    "T24n1451_018:0287c27": "宮太子宰相城內諸人，悉皆雲集詣竹園中，",
    "T24n1451_018:0287c28": "諸人見王即便開路，至尊者所涕淚橫流，猶",
    "T24n1451_018:0287c29": "如大樹崩倒于地，執足號啼悲哽言曰：「聖者！",
    "T24n1451_018:0288a01": "何因忽至於此？」答言：「大王！此是前身自作業",
    "T24n1451_018:0288a02": "熟，知欲如何？」王極瞋怒告大臣曰：「卿等即宜",
    "T24n1451_018:0288a03": "奔馳四散覓彼外道，若捉獲者置於空室以",
    "T24n1451_018:0288a04": "火焚燒。」尊者報曰：「大王！不應作如是事。我先",
    "T24n1451_018:0288a05": "作業猶如瀑流，注在於身非餘代受。」王報臣",
    "T24n1451_018:0288a06": "曰：「若如是者上命難違，若捉得時應令出國。」",
    "T24n1451_018:0288a07": "王又白言：「我之所有皆奉聖者隨意受用。」王",
    "T24n1451_018:0288a08": "言：「聖者！豈非大師聲聞眾中稱說尊者神通",
    "T24n1451_018:0288a09": "第一，何不飛騰遭斯苦痛？」答言：「大王！是大師",
    "T24n1451_018:0288a10": "說，然業力持，我於神字尚不能憶，況發通",
    "T24n1451_018:0288a11": "耶？如來大師不為二語，親說伽陀曰：",
    "T24n1451_018:0288a12": "「『假令經百劫，　　所作業不亡；",
    "T24n1451_018:0288a13": "因緣會遇時，　　果報還自受。』",
    "T24n1451_018:0288a14": "「我今受報，知更何言？」時未生怨王以衣掩淚",
    "T24n1451_018:0288a15": "命諸醫曰：「於七日中不令聖者遍身支節平",
    "T24n1451_018:0288a16": "復如故者，我當奪汝現在封祿。」復令大臣躬",
    "T24n1451_018:0288a17": "為瞻養，慇懃致敬禮尊者足奉辭而去。時大",
    "T24n1451_018:0288a18": "目連告舍利子曰：「具壽當知！願垂恩恕！願",
    "T24n1451_018:0288a19": "垂恩恕！我當涅槃。」舍利子聞而告曰：「我等二",
    "T24n1451_018:0288a20": "人俱求善法，同時出家，同證甘露，同歸圓",
    "T24n1451_018:0288a21": "寂。」舍利子言：「當如是作！」尊者馬勝聞大目連",
    "T24n1451_018:0288a22": "身遭苦楚，來至其所而申慰問，告言：「具壽當",
    "T24n1451_018:0288a23": "知：",
    "T24n1451_018:0288a24": "「非山非海中，　　無有地方所；",
    "T24n1451_018:0288a25": "亦不在空裏，　　能避於先業。",
    "T24n1451_018:0288a26": "如影隨人去，　　無有安住者；",
    "T24n1451_018:0288a27": "善惡業不亡，　　無上尊所說。」",
    "T24n1451_018:0288a28": "時大目連及舍利子，即禮尊者馬勝足已，右",
    "T24n1451_018:0288a29": "繞三匝白言：「阿遮利耶！",
    "T24n1451_018:0288b01": "「所作我已辦，　　今是最後辭；",
    "T24n1451_018:0288b02": "當入無餘依，　　清涼涅槃界。」",
    "T24n1451_018:0288b03": "是時尊者馬勝告舍利子曰：",
    "T24n1451_018:0288b04": "「汝所作事已成辦，　　能隨善逝轉法輪；",
    "T24n1451_018:0288b05": "今者樂欲入涅槃，　　世間法將燈明滅。」",
    "T24n1451_018:0288b06": "彼醫人等既奉王命，共相議曰：「王出嚴勅，我",
    "T24n1451_018:0288b07": "欲如何？」一人告曰：「知何所為？聖者年尊被杖",
    "T24n1451_018:0288b08": "熟打，猶如搥𥯤如何可治？然此尊者有大",
    "T24n1451_018:0288b09": "悲力，我等歸命彼自垂恩。」諸人曰：「斯為善計。」",
    "T24n1451_018:0288b10": "即便共去詣尊者所，禮足而白：「大王有教總",
    "T24n1451_018:0288b11": "命醫人：『於七日中不令聖者遍身支節平復",
    "T24n1451_018:0288b12": "如故者，我當奪汝現在封祿。』然聖者年尊加",
    "T24n1451_018:0288b13": "斯苦害難可平復，唯願慈悲賜方便力，令我",
    "T24n1451_018:0288b14": "封祿不至削除。」時尊者報醫人曰：「若如是者",
    "T24n1451_018:0288b15": "汝去白王：『聖者目連滿七日已，入王舍城次",
    "T24n1451_018:0288b16": "行乞食。』」諸人喜辭，共詣王所而白王曰：「聖者！",
    "T24n1451_018:0288b17": "目連滿七日已，入王舍城次行乞食。」王聞歡",
    "T24n1451_018:0288b18": "喜：「若實如是，斯曰善哉！」滿七日已，以神通力",
    "T24n1451_018:0288b19": "息除苦痛入王舍城，次行乞食至大王宮門。",
    "T24n1451_018:0288b20": "門人見已入報王曰：「尊者大目連今在門首",
    "T24n1451_018:0288b21": "欲見大王。」王聞語已不勝喜躍，疾起敷座出",
    "T24n1451_018:0288b22": "至門首，見尊者五輪著地慇懃禮已，請尊者",
    "T24n1451_018:0288b23": "入就座而坐，白言：「聖者！尊體起居得平和不？」",
    "T24n1451_018:0288b24": "尊者答曰：「大王應聽！",
    "T24n1451_018:0288b25": "「我今何用膿血身，　　荷負眾苦無休息；",
    "T24n1451_018:0288b26": "今已除盡蚖蛇毒，　　安隱當趣涅槃城。",
    "T24n1451_018:0288b27": "涅槃城中絕諸患，　　緣生眾苦悉皆無；",
    "T24n1451_018:0288b28": "佛及聖眾在中居，　　輪轉愚夫不能入。",
    "T24n1451_018:0288b29": "「大王當知！是我宿業必須受報，身如搥𥯤無",
    "T24n1451_018:0288c01": "可療治，假使古大醫王不能痊復。所有醫人",
    "T24n1451_018:0288c02": "願皆釋放。」王曰：「皆放醫人。」王聞是已涕淚交",
    "T24n1451_018:0288c03": "流起禮尊足，尊者告曰：「王勿放逸！」略說法",
    "T24n1451_018:0288c04": "已即辭而去。時舍利子入定觀察，以何意故",
    "T24n1451_018:0288c05": "具壽目連，雖遭此苦入城乞食？乃見將欲入",
    "T24n1451_018:0288c06": "於涅槃。尊者舍利子從見目連被打之後，心",
    "T24n1451_018:0288c07": "生悲戀遂嬰疾苦，作如是念：「具壽目連若",
    "T24n1451_018:0288c08": "涅槃者，我住何為？我今宜可先入圓寂。」作是",
    "T24n1451_018:0288c09": "念已至具壽阿難陀所辭別，廣如經說，次往",
    "T24n1451_018:0288c10": "世尊所頂禮佛足，在一面坐，白世尊言：",
    "T24n1451_018:0288c11": "「佛教我已持，　　隨力為他說；",
    "T24n1451_018:0288c12": "聖眾已供侍，　　於身無愛心。",
    "T24n1451_018:0288c13": "勉勵自事終，　　已修涅槃行；",
    "T24n1451_018:0288c14": "身語意三業，　　依正道無差。",
    "T24n1451_018:0288c15": "我於生不愛，　　於死亦無憂；",
    "T24n1451_018:0288c16": "是故我涅槃，　　更無過此樂。」",
    "T24n1451_018:0288c17": "作是語已，佛告舍利子：「汝於如是殊勝法中，",
    "T24n1451_018:0288c18": "於後而來最初而去，有何意耶？」爾時舍利子",
    "T24n1451_018:0288c19": "合掌恭敬說伽他曰：",
    "T24n1451_018:0288c20": "「不忍見佛入涅槃，　　殊勝目連亦如是；",
    "T24n1451_018:0288c21": "如來法將今事了，　　故我於先證圓寂。",
    "T24n1451_018:0288c22": "今啟大聖人中尊，　　我今欲往本生處；",
    "T24n1451_018:0288c23": "為諸親族說法要，　　當捨輪迴五蘊身。」",
    "T24n1451_018:0288c24": "佛告舍利子：「汝欲涅槃？」白佛言：「世尊！我欲涅",
    "T24n1451_018:0288c25": "槃。」又問：「汝欲涅槃？」白佛言：「善逝！我欲涅槃。」又",
    "T24n1451_018:0288c26": "告舍利子：「若汝欲得入涅槃者，諸行無常是",
    "T24n1451_018:0288c27": "生滅法，隨汝所欲我更何言。」時舍利子最後",
    "T24n1451_018:0288c28": "禮佛合掌恭敬，右繞三匝奉辭而去。",
    "T24n1451_018:0288c29": "次至大目連處，白言：「具壽！我有重病，仁頗知",
    "T24n1451_018:0289a01": "不？我今欲往那羅陀聚落，於親族所為其說",
    "T24n1451_018:0289a02": "法，當趣涅槃。」答言：「具壽！隨意應作。我亦如",
    "T24n1451_018:0289a03": "是往林園聚落，為諸親眷說法要已，當入涅",
    "T24n1451_018:0289a04": "槃。」次至難陀、阿難陀、阿尼盧陀、頡離伐多、跋",
    "T24n1451_018:0289a05": "陀迦、羅怙羅等諸大聲聞，咸與辭別云：「欲涅",
    "T24n1451_018:0289a06": "槃。」時彼尊宿告言：「謹慎！」舍利子侍者準陀與",
    "T24n1451_018:0289a07": "苾芻眾詣那羅陀村在那爛陀寺東南二十餘里許，具壽羅怙",
    "T24n1451_018:0289a08": "羅亦與苾芻眾隨後而行。時舍利子便以愛",
    "T24n1451_018:0289a09": "語告羅怙羅曰：",
    "T24n1451_018:0289a10": "「若有志求於解脫，　　當知一切悉無常；",
    "T24n1451_018:0289a11": "世間無有可愛事，　　決定應觀莫放逸。",
    "T24n1451_018:0289a12": "形命無常無有樂，　　猶如畫水不暫停；",
    "T24n1451_018:0289a13": "了知一切皆如夢，　　危生同聚亦如是。",
    "T24n1451_018:0289a14": "敬佛敬法供養僧，　　佛正法藏為依止；",
    "T24n1451_018:0289a15": "汝羅怙羅如我囑，　　於耆宿者應親近。",
    "T24n1451_018:0289a16": "三藏教中有疑處，　　除我更無能答者！",
    "T24n1451_018:0289a17": "若有宜應問世尊，　　為汝解疑宣實義。」",
    "T24n1451_018:0289a18": "具壽羅怙羅答曰：",
    "T24n1451_018:0289a19": "「我觀是次第，　　佛亦不久滅；",
    "T24n1451_018:0289a20": "如樹燒四枝，　　其身寧久住？」",
    "T24n1451_018:0289a21": "時羅怙羅禮舍利子足右繞三匝，了知諸行",
    "T24n1451_018:0289a22": "皆悉無常即便迴去。尊者舍利子將求寂準",
    "T24n1451_018:0289a23": "陀以為侍者，於摩揭陀國人間遊行，漸至",
    "T24n1451_018:0289a24": "那羅陀村北升攝波林依止而住，為諸親屬",
    "T24n1451_018:0289a25": "演說法要，令住三歸受五學處。聞舍利子將",
    "T24n1451_018:0289a26": "欲涅槃，時有無量百千眾生悉皆雲集，尊者",
    "T24n1451_018:0289a27": "觀察如是人眾堪應受化，順其根性方便說",
    "T24n1451_018:0289a28": "法，開示勸導讚勵慶喜，令彼眾生或得煖法，",
    "T24n1451_018:0289a29": "或得頂、忍、世間第一，或得預流、一來、不還，或",
    "T24n1451_018:0289b01": "復出家得應供果，或植無上菩提種子、或植",
    "T24n1451_018:0289b02": "獨覺聲聞種子。是時尊者濟度親屬，及諸大",
    "T24n1451_018:0289b03": "眾生淨信已，於日初分，上昇虛空放大光明",
    "T24n1451_018:0289b04": "現諸神變，入無餘依妙涅槃界。當圓寂時大",
    "T24n1451_018:0289b05": "地震動，四方焰起流星墮落，於虛空中天鼓",
    "T24n1451_018:0289b06": "發響。諸苾芻眾或在北俱盧東西二洲，或居",
    "T24n1451_018:0289b07": "妙高餘七山處，雪香山等諸崖坎窟江河之",
    "T24n1451_018:0289b08": "側，隨處禪修受解脫樂。時彼諸人見地動已",
    "T24n1451_018:0289b09": "便作是念：「何意大地忽然震動？」斂念觀察，",
    "T24n1451_018:0289b10": "見其親教已入涅槃，皆作是念：「我今不應無",
    "T24n1451_018:0289b11": "親教師於贍部洲安隱而住。」作是念已，尊者",
    "T24n1451_018:0289b12": "弟子有八萬阿羅漢，同時皆悉入般涅槃。",
    "T24n1451_018:0289b13": "爾時大目乾連於日初分執持衣鉢，以神通",
    "T24n1451_018:0289b14": "力支持身體，入王舍城次第乞食，還至本處",
    "T24n1451_018:0289b15": "飯食訖，收衣鉢洗足已，詣世尊所禮雙足已，",
    "T24n1451_018:0289b16": "白世尊言",
    "T24n1451_018:0289b17": "「此身皆是膿血聚，　　無堅危脆常動搖；",
    "T24n1451_018:0289b18": "猶如毒餅我捨除，　　唯願大師哀愍恕。」",
    "T24n1451_018:0289b19": "又說頌曰：",
    "T24n1451_018:0289b20": "「我今無有債，　　意將為滿足，",
    "T24n1451_018:0289b21": "生死海無邊，　　離怖昇彼岸。",
    "T24n1451_018:0289b22": "我伴舍利子，　　大智已圓寂，",
    "T24n1451_018:0289b23": "我今隨後去，　　唯願大雄知。」",
    "T24n1451_018:0289b24": "佛告目連：「汝欲涅槃？」白佛言：「世尊！我欲涅槃。」",
    "T24n1451_018:0289b25": "又問：「汝欲涅槃？」白佛言：「善逝！我欲涅槃。」又問：",
    "T24n1451_018:0289b26": "「若汝欲得入涅槃者，諸行無常是生滅法，隨",
    "T24n1451_018:0289b27": "汝所欲我更何言。」時大目連最後禮佛合掌",
    "T24n1451_018:0289b28": "恭敬，右繞三匝奉辭而去。時大目連往林園",
    "T24n1451_018:0289b29": "村，為諸親族說法要已，廣如前說，為受歸戒",
    "T24n1451_018:0289c01": "發心獲果者其數無量。尊者遂於晡時入般",
    "T24n1451_018:0289c02": "涅槃，所有弟子七萬七千阿羅漢，同時皆悉",
    "T24n1451_018:0289c03": "入于涅槃。時二聖者涅槃之後，所有親屬婆",
    "T24n1451_018:0289c04": "羅門居士等，取其身骨造窣覩波營造，諸人",
    "T24n1451_018:0289c05": "皆作生天解脫勝妙之業。",
    "T24n1451_018:0289c06": "時具壽阿難陀及羅怙羅，聞舍利子并大目",
    "T24n1451_018:0289c07": "連入涅槃已悲泣盈目，往詣佛所禮佛足已",
    "T24n1451_018:0289c08": "俱立一面，具壽阿難陀白佛言：「世尊！",
    "T24n1451_018:0289c09": "「我聞身子目連滅，　　周遍身心皆動搖；",
    "T24n1451_018:0289c10": "目視諸方悉暗冥，　　假使聞法心迷亂。」",
    "T24n1451_018:0289c11": "爾時世尊告彼二人曰：",
    "T24n1451_018:0289c12": "「汝等勿生惱，　　恩愛皆離別；",
    "T24n1451_018:0289c13": "先為汝等說，　　是故莫憂悲。",
    "T24n1451_018:0289c14": "生者不免死，　　世界無常定；",
    "T24n1451_018:0289c15": "輪迴五趣中，　　終無得存者。」",
    "T24n1451_018:0289c16": "時求寂準陀為鄔波馱耶焚燒供養已，取遺",
    "T24n1451_018:0289c17": "骨舍利并持衣鉢詣王舍城。既至住處，置衣",
    "T24n1451_018:0289c18": "鉢洗足已，至具壽阿難陀所，頂禮足已在一",
    "T24n1451_018:0289c19": "面坐，白言：「大德知不？我鄔波馱耶大德舍利",
    "T24n1451_018:0289c20": "子已入涅槃，此是遺身并三衣鉢。」時阿難陀",
    "T24n1451_018:0289c21": "即將準陀往詣佛所頂禮佛足，在一面坐白",
    "T24n1451_018:0289c22": "世尊言：",
    "T24n1451_018:0289c23": "「我聞身子滅，　　形體若癡人；",
    "T24n1451_018:0289c24": "不辯於方隅，　　聞法心無解。",
    "T24n1451_018:0289c25": "「今求寂準陀來詣我所作如是言：『大德知不？",
    "T24n1451_018:0289c26": "我鄔波馱耶大德舍利子已入涅槃，我已焚",
    "T24n1451_018:0289c27": "燒供養取遺身舍利，并持衣鉢並皆至此。』今",
    "T24n1451_018:0289c28": "欲如何？」佛告阿難陀：「舍利子苾芻將諸戒蘊",
    "T24n1451_018:0289c29": "入涅槃耶？」「不爾。世尊！」「將諸定蘊、慧蘊、解脫蘊、",
    "T24n1451_018:0290a01": "解脫智見蘊入涅槃耶？」「不爾。世尊！」「又我自覺",
    "T24n1451_018:0290a02": "所說之法，謂四念住、四正勤、四神足、五根、五",
    "T24n1451_018:0290a03": "力、七覺分、八聖道，携持此法入涅槃耶？」「不爾。",
    "T24n1451_018:0290a04": "世尊！具壽舍利子不將如是無漏法蘊及三",
    "T24n1451_018:0290a05": "十七菩提分法入於涅槃。然具壽舍利子具",
    "T24n1451_018:0290a06": "戒多聞少欲知足，樂寂靜行常有勤勇，正念",
    "T24n1451_018:0290a07": "現前有正知慧、速疾慧、出離慧、趣入慧、大利",
    "T24n1451_018:0290a08": "慧、寬廣慧、甚深慧、無等慧、空慧具足，開示",
    "T24n1451_018:0290a09": "勸導讚勵慶喜，聞悉解了，處眾宣揚情無",
    "T24n1451_018:0290a10": "怯弱。然我與舍利子於佛法中同共受用，今",
    "T24n1451_018:0290a11": "既涅槃，由斯憶念令我憂愁悲啼不樂。」佛告",
    "T24n1451_018:0290a12": "阿難陀：「汝勿憂愁悲啼不樂，無容得有如斯",
    "T24n1451_018:0290a13": "道理，從緣生法欲令常住者，無有是處。既知",
    "T24n1451_018:0290a14": "諸法性常滅壞，不應憂慼。阿難陀！我先曾",
    "T24n1451_018:0290a15": "於處處宣說，一切恩愛歡樂之事，悉皆無常",
    "T24n1451_018:0290a16": "終歸離別。譬如大樹植根深固，莖幹枝條花",
    "T24n1451_018:0290a17": "果繁實悉皆充滿，枝聳出者必先摧折；如",
    "T24n1451_018:0290a18": "大寶山峯高峻者必先墮落。今亦如是，佛",
    "T24n1451_018:0290a19": "為上首苾芻僧伽現住於世，而舍利子先",
    "T24n1451_018:0290a20": "般涅槃。又阿難陀！若舍利子所去之處，於",
    "T24n1451_018:0290a21": "彼方隅名稱充滿我無憂慮。是故汝今勿生",
    "T24n1451_018:0290a22": "憂念，世相如是終歸離別。若我現在或復",
    "T24n1451_018:0290a23": "去世，如是應知：自為洲渚、自為救護，法為洲",
    "T24n1451_018:0290a24": "渚、法為救護，無別洲渚無別歸依。又阿難陀！",
    "T24n1451_018:0290a25": "汝可自為洲渚乃至無別歸依，然於我法弟",
    "T24n1451_018:0290a26": "子之中，能持戒者則為第一。云何苾芻自為",
    "T24n1451_018:0290a27": "洲渚、自為救護，法為洲渚、法為救護，無別洲",
    "T24n1451_018:0290a28": "渚無別歸依？若有苾芻觀於內身勤行正念，",
    "T24n1451_018:0290a29": "知諸世間瞋恚憂愁妄生煩惱，或於外身或",
    "T24n1451_018:0290b01": "於內身或內外身，如是廣說，觀受、心、法勤行",
    "T24n1451_018:0290b02": "正念，知諸世間瞋恚憂愁妄生煩惱，如是",
    "T24n1451_018:0290b03": "名為自為洲渚乃至無別歸依。」時阿難陀聞",
    "T24n1451_018:0290b04": "佛說已，頂禮佛足退辭而去。",
    "T24n1451_018:0290b05": "時諸苾芻咸皆有疑，請世尊曰：「聖者！目連曾",
    "T24n1451_018:0290b06": "作何業，被諸外道粉碎其身？」世尊告曰：「汝",
    "T24n1451_018:0290b07": "等苾芻！大目乾連自所作業，無人代受，乃至",
    "T24n1451_018:0290b08": "廣說。乃往古昔於一城處，有一婆羅門妻誕",
    "T24n1451_018:0290b09": "一男，年既長大為其娶婦，兒於婦處極生愛",
    "T24n1451_018:0290b10": "戀，母瞋新婦，兒懷忿心，於其母處不為敬",
    "T24n1451_018:0290b11": "重，母責子曰：『汝愛其婦與我相違。』婦聞是語",
    "T24n1451_018:0290b12": "遂生惡念：『此之老母年過容華，於己婿邊未",
    "T24n1451_018:0290b13": "能暫離，而更於我夫主強說過非。』從是已後",
    "T24n1451_018:0290b14": "常求母過。後於異時婦見姑嫜作私隱事，遂",
    "T24n1451_018:0290b15": "告其夫共生瞋忿，子告婦曰：『愚癡老耄尚不",
    "T24n1451_018:0290b16": "息心，於我少年強生言責。』遂起惡心作磣害",
    "T24n1451_018:0290b17": "語：『如何得有勇力之人，打彼身形碎如搥",
    "T24n1451_018:0290b18": "葦。』汝等苾芻勿生異念，往時婆羅門子即大",
    "T24n1451_018:0290b19": "目連，由於父母發生惡念作無義言，於五百",
    "T24n1451_018:0290b20": "生中身常被打碎如搥葦，乃至今日最後生",
    "T24n1451_018:0290b21": "身，於我弟子聲聞眾中神通第一，尚受斯報。",
    "T24n1451_018:0290b22": "是故汝等當知：先所作業必須自受，無人代",
    "T24n1451_018:0290b23": "當，乃至廣說如是應學。」諸苾芻眾聞已奉行。",
    "T24n1451_018:0290b24": "時諸苾芻復請佛言：「由何緣故，諸外道等不",
    "T24n1451_018:0290b25": "打舍利子而害目連？」佛告苾芻：「非但今日放",
    "T24n1451_018:0290b26": "一打一，過去亦爾。汝等應聽！乃往古昔於一",
    "T24n1451_018:0290b27": "村邊有多童子，群聚遊戲，見二摩納婆隨路",
    "T24n1451_018:0290b28": "而來，遂相告曰：『我今打此二人。』又共議曰：",
    "T24n1451_018:0290b29": "『無宜即打，且可問之。若可意者我不行杖，如",
    "T24n1451_018:0290c01": "不可意方可打之。』一人問曰：『何時有寒？』一摩",
    "T24n1451_018:0290c02": "納婆念曰：『何意相問？』看其形勢擬欲相打，即",
    "T24n1451_018:0290c03": "便答曰：",
    "T24n1451_018:0290c04": "「『不問冬夏時，　　但令有風起；",
    "T24n1451_018:0290c05": "風生寒即有，　　無風寒定無。』",
    "T24n1451_018:0290c06": "「童子聞言，遂便放去。次問第二者，彼便報曰：",
    "T24n1451_018:0290c07": "「『冬月定有寒，　　夏時寒不有；",
    "T24n1451_018:0290c08": "此事人皆識，　　無智共生疑。』",
    "T24n1451_018:0290c09": "「時諸童子聞已瞋嫌，熟打而去。汝等苾芻！往",
    "T24n1451_018:0290c10": "時放去者即舍利子是，其被打者即大目連，",
    "T24n1451_018:0290c11": "今時亦爾。」",
    "T24n1451_018:0290c12": "時諸苾芻復更有疑，請世尊曰：「希有大德！",
    "T24n1451_018:0290c13": "具壽阿難陀生大憂惱，世尊大慈能為開解。」",
    "T24n1451_018:0290c14": "佛告諸苾芻：「我今開解慶喜憂懷，未成希有，",
    "T24n1451_018:0290c15": "我於往昔已為慶喜除其憂慼。汝等應聽！過",
    "T24n1451_018:0290c16": "去世時，迦尸國婆羅痆斯城，王名梵授，乃至",
    "T24n1451_018:0290c17": "廣說，豐樂安隱，其王有子名曰善生。善生有",
    "T24n1451_018:0290c18": "子顏貌端正，宗親聚會乞與立名，諸人議曰：",
    "T24n1451_018:0290c19": "『此是迦尸國王之孫，應名迦尸孫陀羅。』後於",
    "T24n1451_018:0290c20": "異時善生王子忽然命過，時梵授王憐愛子",
    "T24n1451_018:0290c21": "故，兩手抱屍悲啼號哭，搥胸大喚憂懷悶",
    "T24n1451_018:0290c22": "絕。時迦尸孫陀羅有方便智，作如是念：『大",
    "T24n1451_018:0290c23": "王憂惱或致身亡，我今宜可為解憂結。』即詣",
    "T24n1451_018:0290c24": "王所禮足白言：『大王！我有所欲。』王曰：『汝欲",
    "T24n1451_018:0290c25": "何物？』答曰：『與我造車，用日月為輪，裝挍精妙",
    "T24n1451_018:0290c26": "可疾將來，若不與者至第七日，我胸當破而",
    "T24n1451_018:0290c27": "取命終。』王聞是以更增憂懼，告其子曰：",
    "T24n1451_018:0290c28": "「『誰作斯無益，　　是愚者所言；",
    "T24n1451_018:0290c29": "定知我不能，　　強欲令求覓。』",
    "T24n1451_018:0291a01": "「其子白言：",
    "T24n1451_018:0291a02": "「『大王我非愚，　　國主是愚者；",
    "T24n1451_018:0291a03": "抱此臭屍肉，　　喚子苦悲號。",
    "T24n1451_018:0291a04": "日月纔出時，　　普照於人世；",
    "T24n1451_018:0291a05": "能除四方闇，　　開發大光明。",
    "T24n1451_018:0291a06": "父王今不知，　　子去生他趣；",
    "T24n1451_018:0291a07": "地獄傍生鬼，　　人天異道中。",
    "T24n1451_018:0291a08": "非處勿攀緣，　　人王善思察；",
    "T24n1451_018:0291a09": "慇懃須定意，　　唯法可歸依。』",
    "T24n1451_018:0291a10": "王聞童子語，　　身心皆欣躍；",
    "T24n1451_018:0291a11": "拔除憂毒箭，　　便棄子屍骸。",
    "T24n1451_018:0291a12": "「汝等苾芻勿生異念，往時迦尸孫陀羅者即",
    "T24n1451_018:0291a13": "我身是，善生者即舍利子是，其梵授王即阿",
    "T24n1451_018:0291a14": "難陀是。」即說頌曰：",
    "T24n1451_018:0291a15": "「王子即我身，　　我父舍利子；",
    "T24n1451_018:0291a16": "阿難陀梵授，　　往昔事應知。」",
    "T24n1451_018:0291a17": "爾時世尊出王舍城，往憍薩羅國，人間遊行",
    "T24n1451_018:0291a18": "至室羅伐城給孤獨園。時具壽阿難陀於舍利",
    "T24n1451_018:0291a19": "子遺身之骨香花供養，給孤長者聞舍利子",
    "T24n1451_018:0291a20": "已入涅槃，有遺身骨具壽阿難陀親為供養。",
    "T24n1451_018:0291a21": "便詣其所禮雙足已，白言：「聖者！知不？尊者舍",
    "T24n1451_018:0291a22": "利子今已涅槃，彼即是我先所尊重，長時日",
    "T24n1451_018:0291a23": "夜敬仰彌深，仁將彼骨隨處供養。我亦有心",
    "T24n1451_018:0291a24": "欲申供養，惟願見與。」報言：「長者！我亦如是，先",
    "T24n1451_018:0291a25": "所尊敬，無由相與。」廣說乃至給孤長者往詣",
    "T24n1451_018:0291a26": "佛所，白言：「世尊！惟願慈愍，與我具壽舍利子",
    "T24n1451_018:0291a27": "遺身之骨，欲申供養。」佛告阿難陀：「汝於同梵",
    "T24n1451_018:0291a28": "行者供養遺骨，於如來所未為供養，未是報",
    "T24n1451_018:0291a29": "恩。於如是事若能作者，是於如來真為供養",
    "T24n1451_018:0291b01": "是大報恩，所謂能與他人出家及受近圓，或",
    "T24n1451_018:0291b02": "與依止教其讀誦，策勵禪思專求出道勿令",
    "T24n1451_018:0291b03": "虛度。何以故？阿難陀！如來世尊於三無數",
    "T24n1451_018:0291b04": "大劫之中，為諸有情備受無量百千萬種難",
    "T24n1451_018:0291b05": "行苦行，方證無上正等菩提。阿難陀！由依止",
    "T24n1451_018:0291b06": "我為善知識故，令諸有情於生老病死憂悲",
    "T24n1451_018:0291b07": "苦惱皆得解脫。是故汝今應與長者遺身之",
    "T24n1451_018:0291b08": "骨令其供養。」時阿難陀蒙佛教已，即持身骨",
    "T24n1451_018:0291b09": "授與長者。何故阿難陀不違佛教？如佛昔時",
    "T24n1451_018:0291b10": "行菩薩道，於父母師長尊重之處，所有言教",
    "T24n1451_018:0291b11": "曾無違逆，今有言教無敢違者。是時長者得",
    "T24n1451_018:0291b12": "身骨已禮佛而去，持歸本宅置高顯處，與其",
    "T24n1451_018:0291b13": "居家并諸眷屬，咸以所有香華妙物具申供",
    "T24n1451_018:0291b14": "養。時此城內人眾，共聞尊者舍利子於摩伽",
    "T24n1451_018:0291b15": "陀國那羅聚落已般涅槃；所有身骨，求寂準",
    "T24n1451_018:0291b16": "陀持付阿難陀；尊者阿難陀持來至此，佛令",
    "T24n1451_018:0291b17": "授與給孤長者，持歸宅內共申供養。時勝光",
    "T24n1451_018:0291b18": "王及勝鬘夫人行雨夫人，并諸長者鄔波索",
    "T24n1451_018:0291b19": "迦、毘舍佉鄔波斯迦及餘人眾，咸持香花奇",
    "T24n1451_018:0291b20": "妙供具，詣長者宅俱申供養，或有曾因舍利",
    "T24n1451_018:0291b21": "子故得證道者，追念昔恩亦來供養。後於異",
    "T24n1451_018:0291b22": "時給孤長者，有緣須出鎖門而去，時諸大眾",
    "T24n1451_018:0291b23": "咸持供養來至門所，見其門閉共起譏嫌：「長",
    "T24n1451_018:0291b24": "者何因障生福路？」長者迴還，家人告曰：「多有",
    "T24n1451_018:0291b25": "人來欲申供養，見門鎖閉咸起譏嫌，云障福",
    "T24n1451_018:0291b26": "業。」長者聞已便作是念：「此即是緣，可往白佛。」",
    "T24n1451_018:0291b27": "禮佛足已在一面坐，白言：「世尊！多有人眾，於",
    "T24n1451_018:0291b28": "尊者舍利子遺身舍利情生敬重，持諸妙物",
    "T24n1451_018:0291b29": "各申供養來至我宅。我有他緣鎖門而去，諸",
    "T24n1451_018:0291c01": "人來見共起嫌言：『長者閉門障我福路。』若佛",
    "T24n1451_018:0291c02": "聽者，我今欲於顯敞之處以尊者骨起窣覩",
    "T24n1451_018:0291c03": "波，得使眾人隨情供養。」佛言：「長者！隨意當作。」",
    "T24n1451_018:0291c04": "長者便念：「云何而作？」佛言：「應可用甎兩重作",
    "T24n1451_018:0291c05": "基，次安塔身上安覆鉢，隨意高下上置平",
    "T24n1451_018:0291c06": "頭，高一二尺、方二三尺，準量大小中竪輪竿、",
    "T24n1451_018:0291c07": "次著相輪。其相輪重數，或一、二、三、四乃至十",
    "T24n1451_018:0291c08": "三，次安寶瓶。」長者自念：「唯舍利子得作如此",
    "T24n1451_018:0291c09": "窣覩波耶？為餘亦得？」即往白佛，佛告長者：「若",
    "T24n1451_018:0291c10": "為如來造窣覩波者，應可如前具足而作。若",
    "T24n1451_018:0291c11": "為獨覺勿安寶瓶，若阿羅漢相輪四重，不還",
    "T24n1451_018:0291c12": "至三、一來應二、預流應一，凡夫善人但可",
    "T24n1451_018:0291c13": "平頭無有輪蓋。」如世尊說如是應作，苾芻不",
    "T24n1451_018:0291c14": "知若為安置？佛言：「如世尊住法處中應安大",
    "T24n1451_018:0291c15": "師制底，諸大聲聞應在兩邊，餘尊宿類隨大",
    "T24n1451_018:0291c16": "小安置。凡夫善人應在寺外。」長者既為造窣",
    "T24n1451_018:0291c17": "覩波已，白佛言：「若聽許者，我為尊者舍利子",
    "T24n1451_018:0291c18": "慶窣覩波設大施會。」佛言：「隨作。」時勝光王聞",
    "T24n1451_018:0291c19": "大長者請佛，欲為尊者舍利子慶塔設會，王",
    "T24n1451_018:0291c20": "作是念：「我當助作。」即於城中搖鈴普告：「現",
    "T24n1451_018:0291c21": "在城中所有人物，及餘四遠商估之類，若",
    "T24n1451_018:0291c22": "有來觀此法會者，所賣貨物隨情交易不取",
    "T24n1451_018:0291c23": "其稅。」時有五百商人，於大海內遭遇黑風，欲",
    "T24n1451_018:0291c24": "破船舶。時彼諸人先於尊者舍利子所，曾受",
    "T24n1451_018:0291c25": "歸戒各各稱念，復賴諸天共相扶助得出洪",
    "T24n1451_018:0291c26": "波平安屆此。聞勝光王作如是教，咸生是念：",
    "T24n1451_018:0291c27": "「王由昔業受斯勝位，今復無厭更修檀捨。我",
    "T24n1451_018:0291c28": "等云何而不營福？」商人皆共起敬信心，即以",
    "T24n1451_018:0291c29": "眾多金銀珍寶真珠貝玉，於法會中盡心供",
    "T24n1451_018:0292a01": "養，捨之而去。苾芻受已不知如何處分其物？",
    "T24n1451_018:0292a02": "佛言：「螺貝堪吹響者，應與贍部影像處用。自",
    "T24n1451_018:0292a03": "餘所有珍寶應留多少，與舍利子塔修理所",
    "T24n1451_018:0292a04": "須。若有衣物堪懸供養者應留多少，可於齋",
    "T24n1451_018:0292a05": "日懸繒供養，所餘諸物衣裳疊布及錢貝等，",
    "T24n1451_018:0292a06": "現前僧眾應共分之，是同梵行財理合用故。",
    "T24n1451_018:0292a07": "此據舍利子塔物作斯處分。若是佛塔之物，",
    "T24n1451_018:0292a08": "皆入塔用。」",
    "T24n1451_018:0292a09": "第五門第二子攝頌曰：",
    "T24n1451_018:0292a10": "詰問令憶念、　　問彼容許不、",
    "T24n1451_018:0292a11": "教授事不為、　　長淨及隨意。",
    "T24n1451_018:0292a12": "佛在室羅伐城。時六眾苾芻不審見聞疑，即",
    "T24n1451_018:0292a13": "便詰問苾芻。諸苾芻聞已各生羞恥，形體羸",
    "T24n1451_018:0292a14": "瘦顏色萎黃氣力減少，不能讀誦如理思惟，",
    "T24n1451_018:0292a15": "乃至佛告諸苾芻：「從今已去，苾芻不以不審",
    "T24n1451_018:0292a16": "見聞疑詰他苾芻。若作如是詰責他者，得越",
    "T24n1451_018:0292a17": "法罪。詰問既爾，如是應知，憶念、問訊、不為",
    "T24n1451_018:0292a18": "教授、長淨、隨意，類此應知，皆越法罪。」",
    "T24n1451_018:0292a19": "根本說一切有部毘奈耶雜事卷第十八"
}