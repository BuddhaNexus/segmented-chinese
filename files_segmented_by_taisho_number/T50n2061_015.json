{
    "T50n2061_015:0799a18": "宋高僧傳卷第十五",
    "T50n2061_015:0799a20": "宋左街天壽寺通慧大師",
    "T50n2061_015:0799a21": "賜紫沙門贊寧等奉　勅撰",
    "T50n2061_015:0799a22": "明律篇第四之二(正傳十九人附見三人)",
    "T50n2061_015:0799a23": "唐餘杭宜豐寺靈一傳",
    "T50n2061_015:0799a24": "釋靈一。姓吳氏。廣陵人也。神清氣和方寸地",
    "T50n2061_015:0799a25": "虛。與大和元精合其純粹。年肇九歲僻嫌",
    "T50n2061_015:0799a26": "朽宅決入梵園。墮息慈之倫稟出家之制。",
    "T50n2061_015:0799a27": "暨乎始冠受其具足。學習無倦律儀是修。",
    "T50n2061_015:0799a28": "示見談笑。欲明解脫。示人文藝以誘世智。",
    "T50n2061_015:0799a29": "初不計身中有我我中有身。德全道成緣斷",
    "T50n2061_015:0799b01": "形謝。以寶應元年冬十月十六日。寂滅於",
    "T50n2061_015:0799b02": "杭州龍興寺。春秋三十五。凡滿十五安居。臨",
    "T50n2061_015:0799b03": "終顧謂弟子行茶毘法樹小浮圖焉。時左",
    "T50n2061_015:0799b04": "衛兵參軍李紓嘉興縣令李湯左金吾衛兵曹",
    "T50n2061_015:0799b05": "參軍獨孤及。相與悼梁木之既壞。慮陵谷之",
    "T50n2061_015:0799b06": "當遷。後之人禮應真之塔婆。昧應真之德",
    "T50n2061_015:0799b07": "行。故刻石於武林山東峯之陽也。一家富",
    "T50n2061_015:0799b08": "貨殖。既而削髮。推千金之產。悉讓諸孤昆",
    "T50n2061_015:0799b09": "弟。所取者惟納衣錫杖。自爾叩維揚法慎",
    "T50n2061_015:0799b10": "師學相部律。造乎微而臻乎極。友善者慧",
    "T50n2061_015:0799b11": "凝明幽靈祐會稽曇一晉陵義宣同門三益作",
    "T50n2061_015:0799b12": "者七人也。一咳唾塵境繼日經行。宴坐必",
    "T50n2061_015:0799b13": "擇山椒樹下。初舍于會稽山南懸溜寺。接",
    "T50n2061_015:0799b14": "禪者隱空乾靖討論第一義諦。或遊慶雲",
    "T50n2061_015:0799b15": "寺。復居餘抗宜豐寺。寺隣生丹山。門對佳",
    "T50n2061_015:0799b16": "境冏然獨往。暴風偃山正智不動。巨浪沃",
    "T50n2061_015:0799b17": "日浮囊不飄。於是著法性論以究真諦。此",
    "T50n2061_015:0799b18": "一之了語也。每禪誦之隙輒賦詩歌事思",
    "T50n2061_015:0799b19": "入無間興含飛動。潘阮之遺韻江謝之闕",
    "T50n2061_015:0799b20": "文。必能綴之。無愧古人。循循善誘門弟子",
    "T50n2061_015:0799b21": "受教若良田之納膏雨焉。一跡不入族姓",
    "T50n2061_015:0799b22": "之門。與天台道士潘志清襄陽朱放南陽張",
    "T50n2061_015:0799b23": "繼安定皇甫曾范陽張南史吳郡陸迅東海徐",
    "T50n2061_015:0799b24": "嶷景陵陸鴻漸為塵外之友。講德味道朗詠",
    "T50n2061_015:0799b25": "終日。其終篇必博之以文約之以修。量其",
    "T50n2061_015:0799b26": "根之上下而授之藥焉。一居寺高隅。初無",
    "T50n2061_015:0799b27": "井泉。一旦呀然而涌噴金砂之溜於庭之左",
    "T50n2061_015:0799b28": "右。挹之彌清[奭*斗]之無竭。蓋精至之感矣。詩",
    "T50n2061_015:0799b29": "行於世。有選其尤者入間氣集焉。",
    "T50n2061_015:0799c01": "唐吳郡東虎丘寺齊翰傳",
    "T50n2061_015:0799c02": "釋齊翰。字等至。吳興沈氏之子。高祖陳國子",
    "T50n2061_015:0799c03": "祭酒。曾祖隋魏州司馬。祖考三世不仕。翰綺",
    "T50n2061_015:0799c04": "歲從父至山寺。蹈高靜無塵之躅。惻然有",
    "T50n2061_015:0799c05": "宿命之知。固請捨家。至天寶八載八月五",
    "T50n2061_015:0799c06": "日。奉制度配名永定寺。九載十月躋五分",
    "T50n2061_015:0799c07": "壇。納形俱戒移名開元。大曆中轉隷武丘。",
    "T50n2061_015:0799c08": "皆兩州道俗所請從命也。翰道性淵默外則",
    "T50n2061_015:0799c09": "淡然。迹不近名身不關事。長在一室寂如",
    "T50n2061_015:0799c10": "無人。豈比夫駢行鼓簧之士哉。顓門相",
    "T50n2061_015:0799c11": "部義疏精敏罕儔。明法華經。主蘇湖戒",
    "T50n2061_015:0799c12": "壇。每當請首。則今時所謂壇長也。大曆十年",
    "T50n2061_015:0799c13": "入流水念佛道場。是夜西方念中頓現。蓋純",
    "T50n2061_015:0799c14": "誠之所致也。即以其年終於本院春秋六",
    "T50n2061_015:0799c15": "十八。法臘二十六。翰遇疾之日謂門弟子",
    "T50n2061_015:0799c16": "曰。有鶴從空飛下迴翔我前。爾曹見乎。必",
    "T50n2061_015:0799c17": "謝之期。小聖猶病安能免哉。受業門人如隱",
    "T50n2061_015:0799c18": "戒壇宣兌等與吳興皎然。結法門昆弟之交。",
    "T50n2061_015:0799c19": "俱高潔難可輕慕焉。",
    "T50n2061_015:0799c20": "唐潤州招隱寺朗然傳",
    "T50n2061_015:0799c21": "釋朗然。俗姓魏。世襲冠冕。其先隨東晉南",
    "T50n2061_015:0799c22": "渡則為南徐人也。開元中入道受業於丹",
    "T50n2061_015:0799c23": "陽開元寺齊大師。天寶初受具於杭州華嚴",
    "T50n2061_015:0799c24": "寺光律師。後徙靈隱寺依遠律師通四分",
    "T50n2061_015:0799c25": "律鈔。重稟越州曇一律師精研律部。講訓",
    "T50n2061_015:0799c26": "生徒四遠響應。肅宗至德二年。恩命舉移隷",
    "T50n2061_015:0799c27": "名於慈和寺。上元中刺史韋儇又請為招隱",
    "T50n2061_015:0799c28": "統領大德。即以其年講授之暇著古今決十",
    "T50n2061_015:0799c29": "卷。解釋四分律鈔。數十萬言。繁雜義例條貫",
    "T50n2061_015:0800a01": "甚明。大行於世。觀其先列古人之義。有所",
    "T50n2061_015:0800a02": "不安則判斷之。故號決也。決中自序。初依",
    "T50n2061_015:0800a03": "天竺威律師學習。復從遠一二師也。凡戒",
    "T50n2061_015:0800a04": "壇則二十六登。皆為壇席之主。律鈔凡二十",
    "T50n2061_015:0800a05": "八過講。有饋遺者隨豐薄。受而轉施悲信",
    "T50n2061_015:0800a06": "二田。凡於教理披文究義。皆言宿習之力",
    "T50n2061_015:0800a07": "也。執持戒檢斯須不違。大曆十二年冬癸",
    "T50n2061_015:0800a08": "卯。趺坐如常恬然化滅時年五十四。僧臘三",
    "T50n2061_015:0800a09": "十五。越十三年春辛酉。建塔於山西原。縗",
    "T50n2061_015:0800a10": "麻之徒泣血千計。高行弟子清浩擇言等。請",
    "T50n2061_015:0800a11": "益弟子御史中丞洪府觀察使韋儇。吏部員",
    "T50n2061_015:0800a12": "外李華。潤州刺史韓賁。湖州刺史韋損。御史",
    "T50n2061_015:0800a13": "大夫劉暹。潤州刺史樊冕。皆歸心奉信。屯田",
    "T50n2061_015:0800a14": "員外郎柳識為碑頌焉。",
    "T50n2061_015:0800a15": "唐越州稱心寺大義傳",
    "T50n2061_015:0800a16": "釋大義。字元貞。俗姓徐氏。會稽蕭山人也。",
    "T50n2061_015:0800a17": "以天授二年五月五日。特稟神異生而秀",
    "T50n2061_015:0800a18": "朗。七歲父訓之以經典。日可誦數千言。年",
    "T50n2061_015:0800a19": "十二請詣山陰靈隱寺求師。因習內法開",
    "T50n2061_015:0800a20": "卷必通。人咸歎之。屬中宗正位恩制度人。",
    "T50n2061_015:0800a21": "都督胡元禮考試經義。格中第一。削染配昭",
    "T50n2061_015:0800a22": "玄寺。自茲聽習旁贍玄儒。開元初從吳郡",
    "T50n2061_015:0800a23": "圓律師受具。復依本州開元寺深律師學",
    "T50n2061_015:0800a24": "四分律指訓。義因遊長安。深公已亡。乃摳",
    "T50n2061_015:0800a25": "衣法華寺玄儼律師。其俊邁出倫。儼云。於",
    "T50n2061_015:0800a26": "今傳法非子而誰。及稱心本寺超律師請",
    "T50n2061_015:0800a27": "為寺任。開元中喪親。誓入天台佛隴轉藏",
    "T50n2061_015:0800a28": "經。答劬勞也。天寶中遂築北塢之室。即支",
    "T50n2061_015:0800a29": "遁沃州之地也。初夢二梵僧曰。汝居此與",
    "T50n2061_015:0800b01": "二十日。至寶應初復夢。曰本期二十日今",
    "T50n2061_015:0800b02": "滿矣。魔賊將至不宜更處。無何海賊袁晁",
    "T50n2061_015:0800b03": "竊據剡邑至于丹丘。義因與大禹寺逈律",
    "T50n2061_015:0800b04": "師同詣左谿朗禪師所學止觀。而多精達。",
    "T50n2061_015:0800b05": "前後朝貴歸心者相國杜鴻漸。尚書薛兼訓",
    "T50n2061_015:0800b06": "中丞獨孤峻。洺州刺史徐嶠次徐浩皆宗人",
    "T50n2061_015:0800b07": "也。以大曆已未歲五月終於本院。春秋八",
    "T50n2061_015:0800b08": "十九。僧臘六十三。殯於寺之北塢舊居。因",
    "T50n2061_015:0800b09": "造塔焉。義前後戒壇計二十七登。受戒弟子",
    "T50n2061_015:0800b10": "三萬餘人。終時室中聞天樂聲驗乎生。誦",
    "T50n2061_015:0800b11": "法華經大涅槃經小大乘戒本。以為口業德",
    "T50n2061_015:0800b12": "行非歸兜率。不往淨土未可議其生處",
    "T50n2061_015:0800b13": "也。",
    "T50n2061_015:0800b14": "唐常州興寧寺義宣傳",
    "T50n2061_015:0800b15": "釋義宣者。晉陵人也。宿植利根翛然出俗。",
    "T50n2061_015:0800b16": "不煩師訓砥礪厥心。納法後孜孜律科時",
    "T50n2061_015:0800b17": "無虛度。玄儒旁綜長在篇章。卒問捷給。而",
    "T50n2061_015:0800b18": "稟延陵恭讓之風。雅得毘尼之體。初揚州法",
    "T50n2061_015:0800b19": "慎傳於舊章。淮甸之間推為碩匠。天寶初",
    "T50n2061_015:0800b20": "宣斂衽摳衣。諮詢彌久輩流率服。慎且歎",
    "T50n2061_015:0800b21": "賞曰。可畏乎。宣講終南事鈔請業于周律",
    "T50n2061_015:0800b22": "師之庭。考覈尤精。乃著折中記六卷以解",
    "T50n2061_015:0800b23": "之。蓋慊。融濟崿勝諸師有所紕謬故也。",
    "T50n2061_015:0800b24": "使是非各盡其分。人免據宗而阿比。從此",
    "T50n2061_015:0800b25": "立稱耳。毘陵多出名士。僧有三宣慧德義",
    "T50n2061_015:0800b26": "是歟。時於江都習業。與會稽曇一閩川懷",
    "T50n2061_015:0800b27": "一慶雲靈一同門為朋也。晉陵既有三宣。",
    "T50n2061_015:0800b28": "慎門復出三一焉。江表資為美談。宣天寶末",
    "T50n2061_015:0800b29": "盛行化導。罔究其終。",
    "T50n2061_015:0800c01": "系曰。夫名以制義所出無窮。奈何師資踵",
    "T50n2061_015:0800c02": "武而犯教祖之諱乎。通曰。春秋貴賤不嫌",
    "T50n2061_015:0800c03": "同號也。或曰。滕齊不敵俱書侯。乃曰。不",
    "T50n2061_015:0800c04": "嫌同號。號與名豈得例諸。通曰。號大不",
    "T50n2061_015:0800c05": "嫌。名小豈嫌乎。矧以義宣始為名者。安知",
    "T50n2061_015:0800c06": "弟子成事於南山之門邪。然出家者必也無",
    "T50n2061_015:0800c07": "妨。一則姓既以華從梵。咸稱釋氏。一則西",
    "T50n2061_015:0800c08": "域無諱。此合從旃。具諱者周人以事鬼",
    "T50n2061_015:0800c09": "神。夏商無諱明矣。況乎宣師已生兜率。小",
    "T50n2061_015:0800c10": "為天人大為菩薩。豈宜以鬼神事之。致",
    "T50n2061_015:0800c11": "令唐初高德勝士往往止存一字名。職由諱",
    "T50n2061_015:0800c12": "之極矣。屬今修撰。乃闕文也。乃知真諦無",
    "T50n2061_015:0800c13": "諱。俗諦聞似則懼。或曰。今沙門姓既為釋。",
    "T50n2061_015:0800c14": "名復不諱。言我不隨俗諦。云何對君主稱",
    "T50n2061_015:0800c15": "臣。莫西域有否。通曰。姓名不對王者。臣",
    "T50n2061_015:0800c16": "妾表疏合然。昔齊帝問王儉。遂令對見稱",
    "T50n2061_015:0800c17": "名。自漢至唐肅宗朝。始見稱臣。由此沿",
    "T50n2061_015:0800c18": "而不革。良以沙門德薄日就衰微。一往無",
    "T50n2061_015:0800c19": "復矣。又以法委國王誠難改作。王謂為是",
    "T50n2061_015:0800c20": "楷定莫移。故佛言。雖非我制諸方為清淨",
    "T50n2061_015:0800c21": "者不得不行也。",
    "T50n2061_015:0800c22": "唐蘇州開元寺辯秀傳",
    "T50n2061_015:0800c23": "釋辯秀。俗姓劉氏。漢楚王交三十一代孫也。",
    "T50n2061_015:0800c24": "秀幼孤。諸父哀字。禮如教立孝自天生。而",
    "T50n2061_015:0800c25": "宿植緣深心田欲稔。因請伯氏出家長行。",
    "T50n2061_015:0800c26": "哀而捨旃。事靈隱謀禪師便能問津。圖入",
    "T50n2061_015:0800c27": "道之意。所聞指訓。如涼風入懷。醒然清悟。",
    "T50n2061_015:0800c28": "天寶四年受戒於東海鑒真大師。傳律於會",
    "T50n2061_015:0800c29": "稽曇一。至德中舉高行隷名於吳郡開元",
    "T50n2061_015:0801a01": "寺。乾元中下詔天下二十五寺。各定大德",
    "T50n2061_015:0801a02": "七人長講戒律秀應其數也。頃年於淨土",
    "T50n2061_015:0801a03": "一門不愆于念。嘗謂人曰。昔聞西方之行",
    "T50n2061_015:0801a04": "是有相大乘。此乃蓬心不直非達觀之說。何",
    "T50n2061_015:0801a05": "邪夫出言即性發意皆如。而一色一香無非",
    "T50n2061_015:0801a06": "中道。況我正念乎。秀壇場一十六番度人孤",
    "T50n2061_015:0801a07": "制。律樞正持僧綱自肯。湖南北皆宗仰焉。",
    "T50n2061_015:0801a08": "以建中元年六月十五日寢疾而終。春秋六",
    "T50n2061_015:0801a09": "十七。法臘三十五。當其逝日。有庭樹一本。",
    "T50n2061_015:0801a10": "枝葉扶疎朝華正敷。而遽萎瘁。其年七月五",
    "T50n2061_015:0801a11": "日。遷靈龕於武丘西寺松門之右。門人道亮",
    "T50n2061_015:0801a12": "道該清會。偕遶旃檀之香樹也。故觀察使韋",
    "T50n2061_015:0801a13": "元甫李棲筠虢州刺史李紓。御史中丞李道",
    "T50n2061_015:0801a14": "昌。盡欽慕往德。亦林下之交。霅晝為碑頌",
    "T50n2061_015:0801a15": "焉。",
    "T50n2061_015:0801a16": "唐京師安國寺如淨傳",
    "T50n2061_015:0801a17": "釋如淨。不詳何許人也。甫參法位。當納",
    "T50n2061_015:0801a18": "戒津明練毘尼砥礪名節。時恒講勗徒侶",
    "T50n2061_015:0801a19": "雲屯。辭筆偕長博達儒典。先是關中行智",
    "T50n2061_015:0801a20": "首律師四分律疏。魏郡法礪律師著疏別行。",
    "T50n2061_015:0801a21": "爾時關輔河北各競宗派。微似參辰。隋末唐",
    "T50n2061_015:0801a22": "初道宣律師。以首大疏為本。造刪補律鈔",
    "T50n2061_015:0801a23": "三卷。稍為會要。行事逗機。貞觀已來三輔江",
    "T50n2061_015:0801a24": "淮岷蜀多傳唱之。次裝三藏弟子懷素者。",
    "T50n2061_015:0801a25": "先習鈔宗。後委棄宣礪之學。於咸亨年中",
    "T50n2061_015:0801a26": "別述開四分律記。後號新章歟。至代宗大",
    "T50n2061_015:0801a27": "曆中新章舊疏互相長短。十三年勅。集三宗",
    "T50n2061_015:0801a28": "律匠。重定二家隆殺。時淨推為宗主。語在",
    "T50n2061_015:0801a29": "圓照傳。至建中二年奏二疏並行淨之力也。",
    "T50n2061_015:0801b01": "蓋以國相元公載篤重素公崇其律教。乃",
    "T50n2061_015:0801b02": "命淨為新疏主作傳焉。",
    "T50n2061_015:0801b03": "唐漢州開照寺鑑源傳(慧觀)",
    "T50n2061_015:0801b04": "釋鑑源者。不知何許人也。素行甄明範圍",
    "T50n2061_015:0801b05": "律道。苾芻表率何莫由斯。後講華嚴經號",
    "T50n2061_015:0801b06": "為勝集。日供千人粥食。其倉簞中米粟纔數",
    "T50n2061_015:0801b07": "百斛。取之不竭。沿夏涉秋未嘗告匱。其",
    "T50n2061_015:0801b08": "冥感如此。其山寺越多徵應。有慧觀禪師",
    "T50n2061_015:0801b09": "見三百餘僧持蓮燈凌空而去。歷歷如流",
    "T50n2061_015:0801b10": "星焉。開元中崔冀公寧疑其妖妄。躬自入",
    "T50n2061_015:0801b11": "山宿。預禁山四方面各三十里火光。至第",
    "T50n2061_015:0801b12": "三夜有百餘支燈現。兼紅光可千尺餘。冀",
    "T50n2061_015:0801b13": "公蹶然作禮歎未曾有。時松間出金色手長",
    "T50n2061_015:0801b14": "七尺許。有二菩薩黃白金色閃爍。然復庭前",
    "T50n2061_015:0801b15": "柏樹上晝現一燈。其明如日橫布玻瓈。山",
    "T50n2061_015:0801b16": "可三里所。寶珠一顆。圓一丈熠爚可愛。西",
    "T50n2061_015:0801b17": "嶺山門懸大虹橋。橋上梵僧老叟童子間出",
    "T50n2061_015:0801b18": "有二炬爛然空中。如相迎送交過之狀。下",
    "T50n2061_015:0801b19": "有四菩薩兩兩偶立放通身光。可高六七",
    "T50n2061_015:0801b20": "十尺。復見大松林後。忽有寺額篆書三學",
    "T50n2061_015:0801b21": "字。又燈下垂繡帶二條。東林之間夜出金",
    "T50n2061_015:0801b22": "山。月當于午。金銀二色燈列於知鉉師墳",
    "T50n2061_015:0801b23": "側。韋南康臯每三月就寺設三百菩薩大",
    "T50n2061_015:0801b24": "齋。菩薩現形捧燈。僧持香燈引挹之。鑪在",
    "T50n2061_015:0801b25": "寺門矣。白中令敏中覩瑞興立此寺。大中",
    "T50n2061_015:0801b26": "八年改額曰開照。源律師道化與地俱靈",
    "T50n2061_015:0801b27": "哉。弟子傳講東川所宗也。",
    "T50n2061_015:0801b28": "唐吳郡雙林寺志鴻傳",
    "T50n2061_015:0801b29": "釋志鴻。俗姓錢氏。湖州長城下若人。本名儼。",
    "T50n2061_015:0801c01": "志鴻字也。少出俗于石門鄉寺。則梁靜林也。",
    "T50n2061_015:0801c02": "削染受具訖。往茂苑親道恒師盛集研覈",
    "T50n2061_015:0801c03": "精微。時曇清省躬互相切磋。卒成洪緒。然慊",
    "T50n2061_015:0801c04": "先德釋南山鈔。商略不均否臧無准。捕蟬",
    "T50n2061_015:0801c05": "忘後補袞不完。囊括大慈靈崿已下四十餘",
    "T50n2061_015:0801c06": "師記鈔之玄。勒成二十卷。號搜玄錄。大曆",
    "T50n2061_015:0801c07": "中華嚴疏主澄觀披尋。乃為序冠于首。然其",
    "T50n2061_015:0801c08": "解判不無所長。其如科節繁碎是其短也。",
    "T50n2061_015:0801c09": "春秋一百有八歲。勅署為長壽大師焉。近世",
    "T50n2061_015:0801c10": "止行其字而已。今雙林累遭兵革。加以水",
    "T50n2061_015:0801c11": "潦碑碣失蹤。閟於言行也。吁其儼公氏",
    "T50n2061_015:0801c12": "族本生。必與南山宣律師相同。亦為美事",
    "T50n2061_015:0801c13": "矣。",
    "T50n2061_015:0801c14": "唐京兆安國寺乘如傳",
    "T50n2061_015:0801c15": "釋乘如。未詳氏族。精研律部頗善講宣。繩",
    "T50n2061_015:0801c16": "準緇徒罔不循則。代宗朝翻經如預其任。",
    "T50n2061_015:0801c17": "應左右街臨壇度人弟子千數。先是五眾",
    "T50n2061_015:0801c18": "身亡衣資什具悉入官庫。然歷累朝曷由釐",
    "T50n2061_015:0801c19": "革。如乃援引諸律。出家比丘生隨得利死利",
    "T50n2061_015:0801c20": "歸僧。言其來往來無物也。比丘貪畜自茲",
    "T50n2061_015:0801c21": "而[女*省]者職由於此。今若歸官例同籍沒。前",
    "T50n2061_015:0801c22": "世遺事闕人舉揚。今屬文明乞循律法斷",
    "T50n2061_015:0801c23": "其輕重。大曆二年十一月二十七日勅下。今",
    "T50n2061_015:0801c24": "後僧亡物隨入僧。仍班告中書門牒。天下",
    "T50n2061_015:0801c25": "宜依。如之律匠非上訓二眾而已。抑亦奮",
    "T50n2061_015:0801c26": "內眾之遺事立功不朽。如公是乎。終西明",
    "T50n2061_015:0801c27": "安國二寺上座。有文集三卷。圓照鳩聚流布",
    "T50n2061_015:0801c28": "焉。",
    "T50n2061_015:0801c29": "唐襄州辯覺寺清江傳",
    "T50n2061_015:0802a01": "釋清江。會稽人也。不詳氏族。幼悟幻泡身",
    "T50n2061_015:0802a02": "拘羈鞅。因入精舍便戀空門。父母沮勸建",
    "T50n2061_015:0802a03": "乎難拔。禮曇一律主為親教師。諷誦經法",
    "T50n2061_015:0802a04": "寓目俱通。長者品量之曰。釋門千里駒也。",
    "T50n2061_015:0802a05": "於浙陽天竺戒壇求法。與同學清源從守",
    "T50n2061_015:0802a06": "直和尚下為弟子。還聽習一公相疏并南山",
    "T50n2061_015:0802a07": "律鈔。間歲精義入神舉皆通暢。而善篇章。",
    "T50n2061_015:0802a08": "儒家筆語體高辭典。又擅一隅之美。時少倫",
    "T50n2061_015:0802a09": "儗。其褊懆之性不與人類。嘗於一公少因",
    "T50n2061_015:0802a10": "不足。亦有捨和尚之譏。由是遊方服勤。凡",
    "T50n2061_015:0802a11": "云律筵無不預者。自責己曰。天下行半少",
    "T50n2061_015:0802a12": "有如我本師者。還會稽。一公猶老。當其",
    "T50n2061_015:0802a13": "僧大集時。擊木唱某再投和尚攝受。時一",
    "T50n2061_015:0802a14": "公詬罵。江雨淚而懺悔曰。前念無知後心有",
    "T50n2061_015:0802a15": "悟。望和尚大慈施與歡喜。苟不許收則越",
    "T50n2061_015:0802a16": "人不可以強售章甫也。一公憫其數四求",
    "T50n2061_015:0802a17": "哀。乃曰。為汝含垢。遂為師資如初。江有",
    "T50n2061_015:0802a18": "禪觀之學。大曆八年於汝濆遇忠國師。因",
    "T50n2061_015:0802a19": "弟子說自。忠曰。此律師是和尚鄉人。乃",
    "T50n2061_015:0802a20": "欣然相會尋往南陽。再謁國師密傳心要",
    "T50n2061_015:0802a21": "焉。",
    "T50n2061_015:0802a22": "系曰。江甞為七夕詩。或謂之四背中一背",
    "T50n2061_015:0802a23": "也。通曰。詩人興詠用意不倫。慧休怨別。陸",
    "T50n2061_015:0802a24": "機牽牛星。屈原湘夫人。豈為色邪。皆當時寓",
    "T50n2061_015:0802a25": "言興類而已。若然者言火則焚口。說食則",
    "T50n2061_015:0802a26": "療飢也矣。江之捨師後乃揚師之美。反權",
    "T50n2061_015:0802a27": "合道也。實為此詩警世無常引令入佛",
    "T50n2061_015:0802a28": "智焉。其故何也。詳江遇忠國師大明玄理",
    "T50n2061_015:0802a29": "無以域中小乘法拘之哉。",
    "T50n2061_015:0802b01": "唐會稽雲門寺靈澈傳",
    "T50n2061_015:0802b02": "釋靈澈。不知何許人也。稟氣貞良執操無",
    "T50n2061_015:0802b03": "革。而吟詠性情尤見所長。居越谿雲門寺。",
    "T50n2061_015:0802b04": "成立之歲為文之譽襲遠。講貫無倦生徒戾",
    "T50n2061_015:0802b05": "止如闤闠焉。故祕書郎嚴維劉隋州長卿",
    "T50n2061_015:0802b06": "前殿中侍御史皇甫曾。覩面論心皆如膠",
    "T50n2061_015:0802b07": "固。分聲唱和名散四陬。澈遊吳興與杼山",
    "T50n2061_015:0802b08": "晝師一見為林下之遊。互相擊節。晝與書",
    "T50n2061_015:0802b09": "上包佶中丞盛標揀其警句最所重者歸",
    "T50n2061_015:0802b10": "湘南作。則有山邊水邊待月明。暫向人間。",
    "T50n2061_015:0802b11": "借路行。如今還向山邊去。唯有湖水無行",
    "T50n2061_015:0802b12": "路句。此僧諸作皆妙。獨此一篇使老僧見欲",
    "T50n2061_015:0802b13": "棄筆硯。伏冀中丞高鑒深量。其進諸乎。其",
    "T50n2061_015:0802b14": "捨諸乎。方今天下有故大賢勤王。輒以非",
    "T50n2061_015:0802b15": "急干請視聽。亦昭愚老僧不達時也。然澈",
    "T50n2061_015:0802b16": "公秉心立節不可多得。其道行空慧無慚",
    "T50n2061_015:0802b17": "安遠。復著律宗引源二十一卷。為緇流所",
    "T50n2061_015:0802b18": "歸。至於玄言道理應接靡滯。風月之間亦",
    "T50n2061_015:0802b19": "足以助君子之高興也。其為同曹所重也",
    "T50n2061_015:0802b20": "如此。晝又齎詩附澈去見。佶禮遇非輕。又",
    "T50n2061_015:0802b21": "權德輿聞澈之譽。書問晝公。迴簡極筆稱",
    "T50n2061_015:0802b22": "之。建中貞元已來。江表諺曰。越之澈洞氷",
    "T50n2061_015:0802b23": "雪。可謂一代勝士。與杭標霅晝分鼎足矣。",
    "T50n2061_015:0802b24": "不測其終。",
    "T50n2061_015:0802b25": "唐揚州慧照寺省躬傳",
    "T50n2061_015:0802b26": "釋省躬。睦州桐廬人也。為童強識。耆宿呼語",
    "T50n2061_015:0802b27": "怪其志大而言高。每厭樊籠。忽投聖德寺",
    "T50n2061_015:0802b28": "慕道從師。勅恩得度。性靈天發於毘尼道。",
    "T50n2061_015:0802b29": "學如溫習。復擇名師得姑蘇開元道恒師。",
    "T50n2061_015:0802c01": "恒曰。甚矣吾得躬也。門人日益親。及乎探",
    "T50n2061_015:0802c02": "頤精微愈征愈遠。時有擊論互指為迷者",
    "T50n2061_015:0802c03": "必請見。躬為其判之。坐分曲直。諺曰。義",
    "T50n2061_015:0802c04": "盡省躬。言到躬義無不盡也其博綜律乘",
    "T50n2061_015:0802c05": "扞禦師門也若此。恒曰。自吾有躬也惡言",
    "T50n2061_015:0802c06": "不聞矣。躬避席葉拱而對曰。某不佞也。仰",
    "T50n2061_015:0802c07": "師之道。若採扶桑以啖[蠢春+原]蠶。所患者未",
    "T50n2061_015:0802c08": "能嘔繁絲以報主耳。恒曰。視子吐園客",
    "T50n2061_015:0802c09": "五色絲。可供黼繡之資。言太謙矣。晚赴維",
    "T50n2061_015:0802c10": "揚之召。廣訓徒焉。然其滿口雌黃品藻否",
    "T50n2061_015:0802c11": "臧古今之義。生徒明敏者各錄之。都加潤色",
    "T50n2061_015:0802c12": "號順正記。十卷行之。復著分輕重物儀別",
    "T50n2061_015:0802c13": "行沿襲十三章門。條例外加近世現有物之",
    "T50n2061_015:0802c14": "重輕。頗為要用。躬復高儒學作碑頌越多。",
    "T50n2061_015:0802c15": "以其曾化邪溝。故呼淮南記主。自號清冷",
    "T50n2061_015:0802c16": "山沙門焉。",
    "T50n2061_015:0802c17": "唐吳郡包山神皓傳(維亮)",
    "T50n2061_015:0802c18": "釋神皓。字恒度。姓徐氏。八代祖摛齊竟陵王",
    "T50n2061_015:0802c19": "西邸學士。子陵梁尚書左僕射。其文與庚",
    "T50n2061_015:0802c20": "子山齊名。迨陳國亡。因佐吳邑。遂家姑",
    "T50n2061_015:0802c21": "蘇。皓乃為吳郡人也。天性耿潔風韻朗邁。",
    "T50n2061_015:0802c22": "幼負脫俗之姿。尋依錢塘龍泉道場一公出",
    "T50n2061_015:0802c23": "家。天寶六年降版詔精擇真行一州許",
    "T50n2061_015:0802c24": "度三人。皓居薦首。因隷僧籍于包山福願",
    "T50n2061_015:0802c25": "道場。初進具於興大師。次通律鈔於曇一。",
    "T50n2061_015:0802c26": "後士講律鈔。五昇壇場遂乘舟歸包山。使",
    "T50n2061_015:0802c27": "野叟誅茅山童掃石。逍遙棲息旋增修屋",
    "T50n2061_015:0802c28": "宇。乾元元祀有詔天下二十七寺。各奏大德",
    "T50n2061_015:0802c29": "七人長講戒律。因請住開元寺。欲果其願",
    "T50n2061_015:0803a01": "且懼簡書。遂僶俛從命。奉戒弟子開州刺史",
    "T50n2061_015:0803a02": "陸向前給事中嚴涗服道弟子禮部侍郎劉太",
    "T50n2061_015:0803a03": "真前大理評事張象欽風弟子前廉史亞相李",
    "T50n2061_015:0803a04": "棲筠。請綱任海隅。一邑緇伍三變至于道。",
    "T50n2061_015:0803a05": "末年工於圓宗。別置西方法社。誦法華經",
    "T50n2061_015:0803a06": "九千餘部。貞元六年十月開元寺遇疾至十",
    "T50n2061_015:0803a07": "二月顧囑弟子維亮曰。我棄世後可歸洞",
    "T50n2061_015:0803a08": "庭故山置塔。說法而終。是夜瑠璃色天星",
    "T50n2061_015:0803a09": "霣如雨。西方兆眹密現于前。春秋七十五。",
    "T50n2061_015:0803a10": "僧臘四十三。門人維亮。有文有道獨步當",
    "T50n2061_015:0803a11": "時。執師之喪不以證而廢教也。傳法弟子",
    "T50n2061_015:0803a12": "道超靈俊道濬道稜維讓維誠。皆一時英邁。",
    "T50n2061_015:0803a13": "霅晝為墳塔碑頌美云。",
    "T50n2061_015:0803a14": "唐京師安國寺藏用傳",
    "T50n2061_015:0803a15": "釋藏用。不詳何許人也。從其拔俗依棲嵩",
    "T50n2061_015:0803a16": "山空公為師。及乎年當應法。即於汾川炬",
    "T50n2061_015:0803a17": "律師所受上品形俱法。登詣洛中業公講",
    "T50n2061_015:0803a18": "肄研覈律文。循其奧妙無所不臻。洎聞",
    "T50n2061_015:0803a19": "有禪觀之學。遂登廬陟霍涉漢泛湘。望",
    "T50n2061_015:0803a20": "雙峯之叢林。又歸開法京輦。道既精粹訓且",
    "T50n2061_015:0803a21": "均敷。藹然為物楷模。嚮風宗重。當建中中。",
    "T50n2061_015:0803a22": "已全三十許臘。尋應詔充臨壇首席。相繼",
    "T50n2061_015:0803a23": "度弟子越多。及居東城化塔。乃代宗之邸",
    "T50n2061_015:0803a24": "第也。推用主其綱任。苾芻至息慈。皆遵畏",
    "T50n2061_015:0803a25": "愛焉。席熊延客揮麈開談。指衡山石也",
    "T50n2061_015:0803a26": "有以識前身。傳曹谿鉢也有以知後際。是",
    "T50n2061_015:0803a27": "以門多長者之轍。室滿度人之籌。益物良",
    "T50n2061_015:0803a28": "深坐鎮雅俗。貞元中左司正郎王鋗南臺崔",
    "T50n2061_015:0803a29": "公繼和之如是數公將議標題。兵部正郎程",
    "T50n2061_015:0803b01": "浩作都序。職方正郎知制誥吳通微書之。四",
    "T50n2061_015:0803b02": "年戊辰歲也。用公長於律學急護任持。為",
    "T50n2061_015:0803b03": "上都之表則也。",
    "T50n2061_015:0803b04": "唐湖州八聖道寺真乘傳",
    "T50n2061_015:0803b05": "釋真乘。姓沈氏。德清人也。厥父玄望孝廉舉",
    "T50n2061_015:0803b06": "調兗州司馬。母氏妊乘有神光異氣之祥。",
    "T50n2061_015:0803b07": "識者言。沈氏必大其閥閱。暨誕生也瓌偉。",
    "T50n2061_015:0803b08": "長與宗族諸子雜處。若群草中之琪樹焉。總",
    "T50n2061_015:0803b09": "丱之後。司馬以文學喻之令修官業。且愀",
    "T50n2061_015:0803b10": "然如有不得已之色。居處翫戲則以佛像",
    "T50n2061_015:0803b11": "班布。父觀其宿習果請出家。屬顏魯公許",
    "T50n2061_015:0803b12": "試經得度。時已暗誦五百紙。比令口諷一",
    "T50n2061_015:0803b13": "無差跌。大見褒異。落髮配住八聖道寺得",
    "T50n2061_015:0803b14": "戒。後於通玄寺常進師所綜習毘尼。進公",
    "T50n2061_015:0803b15": "見其俊邁也。誡同門曰。乘雖少齡不可",
    "T50n2061_015:0803b16": "以伯仲齒之。後西上京師雲華寺學法華",
    "T50n2061_015:0803b17": "天台疏義。大著聲望。又章信寺眾僧辟其講",
    "T50n2061_015:0803b18": "發。醉千日者。一聽而自醒。迷終身者。暫聞",
    "T50n2061_015:0803b19": "而永悟。經宗律柄兼講無虧。籍甚緇行炟",
    "T50n2061_015:0803b20": "赫京邑。貞元十一年功德使梁大夫。以德宗",
    "T50n2061_015:0803b21": "亟幸安國寺。奏乘移隷以備應對。充供奉",
    "T50n2061_015:0803b22": "大德數焉。時本師無滯。亦以道業實蒙恩",
    "T50n2061_015:0803b23": "渥。奏舉乘為國祈福無滯。忽夢乘捧一白",
    "T50n2061_015:0803b24": "蓮華南去。無何乘果疾乞歸田閭。勅允。既",
    "T50n2061_015:0803b25": "還鄉里。本郡守李公錡田公敦浙東率薛公",
    "T50n2061_015:0803b26": "戒。或踵門而勸登法座。或馳簡而延蒞戒",
    "T50n2061_015:0803b27": "壇。乘迫以法緣悉所勉強。以是八為律學",
    "T50n2061_015:0803b28": "座主。四為臨壇正員。凡訓授度人。或巾屨",
    "T50n2061_015:0803b29": "結緣。一無所受。遊五臺山禮文殊聖容。",
    "T50n2061_015:0803c01": "所見瑞相不可勝言。後在護國寺禮佛名",
    "T50n2061_015:0803c02": "經一百周。懺法之餘。撰法華經解疏記十",
    "T50n2061_015:0803c03": "卷。以元和十五年冬十月示疾而終于本",
    "T50n2061_015:0803c04": "寺。乘精于律法長於演說。以長慶二年十",
    "T50n2061_015:0803c05": "月十三日。焚身于韶村西隅。遵遺命也。萬",
    "T50n2061_015:0803c06": "年縣尉王甄為碑述德焉。",
    "T50n2061_015:0803c07": "唐杭州靈隱山道標傳",
    "T50n2061_015:0803c08": "釋道標。富陽人也。俗姓秦氏。其遠祖與羸同",
    "T50n2061_015:0803c09": "姓。世為汧隴大族。及晉東渡衣冠隨之。後",
    "T50n2061_015:0803c10": "為杭人也。其高曾至王父。皆沿以儒素不",
    "T50n2061_015:0803c11": "甘為吏。故州里尊奉之。標生則孤明。長而",
    "T50n2061_015:0803c12": "深趣。老而堅固。蓋良善之因有自來矣。年",
    "T50n2061_015:0803c13": "七歲時神清氣茂不雜凡童。倏有大沙門",
    "T50n2061_015:0803c14": "手摩其頂曰。此孺子目秀如青蓮。得非我",
    "T50n2061_015:0803c15": "釋氏之威鳳乎。苟能捨家必有善稱。不然",
    "T50n2061_015:0803c16": "乘雲霓薄天漢。吾不可得而知也。父允",
    "T50n2061_015:0803c17": "其請。遂為靈隱山白雲峯海和尚弟子。妙",
    "T50n2061_015:0803c18": "高之上唯日月是麗。娑竭之宮固雲雷斯蓄。",
    "T50n2061_015:0803c19": "至德二年詔白衣通佛經七百紙者。命為",
    "T50n2061_015:0803c20": "比丘。標首中其選。即日得度。蒙配天竺寺",
    "T50n2061_015:0803c21": "焉。永泰初受具品於靈光寺顗律師。登以護",
    "T50n2061_015:0803c22": "戒嚴謹為時所推毘奈多羅之言罔不該",
    "T50n2061_015:0803c23": "貫。凡度人戒計六壇為眾紏繩。經一十二",
    "T50n2061_015:0803c24": "載。置田畝歲收萬斛。置無盡財與眾共",
    "T50n2061_015:0803c25": "之。貞元中以寺務克豐。我宜宴息。乃擇高",
    "T50n2061_015:0803c26": "爽得西嶺之下。葺茅為堂。不干人事。用",
    "T50n2061_015:0803c27": "養浩氣焉。標經行之外尤練詩章。辭體古",
    "T50n2061_015:0803c28": "健比之潘劉。當時吳興有晝。會稽有靈澈。",
    "T50n2061_015:0803c29": "相與詶唱遞作笙簧。故人諺云。霅之晝能清",
    "T50n2061_015:0804a01": "秀。越之澈洞氷雪。杭之標摩雲霄。每飛章",
    "T50n2061_015:0804a02": "寓韻。竹夕華時。彼三上人當四面之敵。所",
    "T50n2061_015:0804a03": "以辭林樂府常采其聲詩。由是右庶子姑臧",
    "T50n2061_015:0804a04": "李公益書云。重名之下果有斯文。西還京",
    "T50n2061_015:0804a05": "師有以誇耀。又景陵子陸羽云。夫日月雲",
    "T50n2061_015:0804a06": "霞為天標。山川草木為地標。推能歸美為",
    "T50n2061_015:0804a07": "德標。居閑趣寂為道標。名實兩全品藻斯",
    "T50n2061_015:0804a08": "當。爾後聲價軼於公卿間。故與之深者有",
    "T50n2061_015:0804a09": "相國李公吉甫大司空嚴公綬。右僕射韓公",
    "T50n2061_015:0804a10": "臯。禮部侍郎呂公渭。滑毫節制盧公群。襄陽",
    "T50n2061_015:0804a11": "節制孟公簡。同州刺史李公敷。鳳翔尹孫公",
    "T50n2061_015:0804a12": "璹。浙東廉使賈公全中書舍人白公居易。隋",
    "T50n2061_015:0804a13": "州刺史劉公長卿。戶部侍朗丘公丹。外郎裴",
    "T50n2061_015:0804a14": "樞。祕閣嚴維。小諫朱放越。廉問薛戎夕。拜盧",
    "T50n2061_015:0804a15": "元輔。常州釋元浩。潤州釋南容。金華釋乾輔。",
    "T50n2061_015:0804a16": "吳門釋光嚴。上都釋智崇等。並心交塵外",
    "T50n2061_015:0804a17": "分契林中。萬境在空驅之為射御。五峯滿",
    "T50n2061_015:0804a18": "眼立之為疆場。文雄而再鼓不衰。神王",
    "T50n2061_015:0804a19": "而一戰自勝者也。以長慶三年示有微疾。",
    "T50n2061_015:0804a20": "六月七日歸滅于所居蘭若。至冬十月三",
    "T50n2061_015:0804a21": "日葬于舊山春秋八十有四。法臘五十八。",
    "T50n2061_015:0804a22": "弟子如玢如辯行儉省言常儉智猷日超等。",
    "T50n2061_015:0804a23": "皆得師之法。倣仰不遑。空圍遶於栴檀恨",
    "T50n2061_015:0804a24": "滿盈於石室。至今杭民謂之西嶺和尚矣。",
    "T50n2061_015:0804a25": "開成五年中鄭素卿錄德行刊碑頌。立于",
    "T50n2061_015:0804a26": "天竺山之東墟存焉。",
    "T50n2061_015:0804a27": "唐衡嶽寺曇清傳",
    "T50n2061_015:0804a28": "釋曇清。未詳何許人也。幼持邊幅罔或",
    "T50n2061_015:0804a29": "迷方。以謹昏呶究窮佛旨。乃負笈來吳北",
    "T50n2061_015:0804b01": "院道恒宗師法會。與省躬猶滕薛之前後也。",
    "T50n2061_015:0804b02": "旋留南嶽化徒。適會元和中閬州龍與寺",
    "T50n2061_015:0804b03": "結界。時義嵩講素新疏傑出輩流。因云。僧",
    "T50n2061_015:0804b04": "祇律云。齊七樹相去。爾所作羯磨者名善",
    "T50n2061_015:0804b05": "作羯磨。準此四面皆取六十三步等。如是",
    "T50n2061_015:0804b06": "自然界約令作法界上僧。須盡集時清遂",
    "T50n2061_015:0804b07": "廣徵難。如是往返經州涉省。下兩街新舊",
    "T50n2061_015:0804b08": "章南山三宗共定奪。嵩公虧理。時故相令狐",
    "T50n2061_015:0804b09": "楚猶為禮部外郎判轉。牒據兩街傳律斷",
    "T50n2061_015:0804b10": "曇清義為正。天下聲唱。勇執紀綱清能干",
    "T50n2061_015:0804b11": "城矣。後著記號顯宗焉。",
    "T50n2061_015:0804b12": "系曰。清公南山宗崛起別峰。人咸景仰。與",
    "T50n2061_015:0804b13": "嵩悟二公遇于必爭之地。清果得俊。矧夫",
    "T50n2061_015:0804b14": "閬苑也僻用律文三隅不反。既成圖狀。學",
    "T50n2061_015:0804b15": "者流傳致其嵩公如填海底。至大中中玄",
    "T50n2061_015:0804b16": "暢公荐加褒貶貶嵩。之轉沈尾閭中矣。",
    "T50n2061_015:0804b17": "唐京師西明寺圓照傳(利言)",
    "T50n2061_015:0804b18": "釋圓照。姓張氏。京兆藍田人也。年方十歲篤",
    "T50n2061_015:0804b19": "願依西明寺景雲律師。雲亦一方匠手四部",
    "T50n2061_015:0804b20": "歸心。照當應法乃受近圓。謹愿執持如懷",
    "T50n2061_015:0804b21": "寶器尋究經論訪問師承。維摩法華因明",
    "T50n2061_015:0804b22": "唯識涅槃中觀華嚴新經。或深入堂皇或略",
    "T50n2061_015:0804b23": "從染指。仍旁求於儒墨。兼擅美於風騷。律",
    "T50n2061_015:0804b24": "藏珠珍專探日用。後則霜壇秉法雁序度",
    "T50n2061_015:0804b25": "人。洎乎開元年中。勅選名德僧參其譯務。",
    "T50n2061_015:0804b26": "照始預焉至代宗大曆十三年。承詔兩街臨",
    "T50n2061_015:0804b27": "壇大德一十四人。齊至安國寺定奪新舊兩",
    "T50n2061_015:0804b28": "疏是非。蓋以二宗俱盛。兩壯必爭被擒翻",
    "T50n2061_015:0804b29": "利於漁人。互擊定傷於師足。既頻言競。多",
    "T50n2061_015:0804c01": "達帝聰。有勅令將二本律疏定行一家者。",
    "T50n2061_015:0804c02": "時照等序奏云。按四分律部主。梵云曇無德。",
    "T50n2061_015:0804c03": "秦言法藏。自姚秦弘始五年壬寅歲。罽賓",
    "T50n2061_015:0804c04": "三藏佛陀耶舍。秦言覺明。諷出梵文。沙門",
    "T50n2061_015:0804c05": "竺佛念聽而筆受。成四十五卷。至十一年歲",
    "T50n2061_015:0804c06": "次戊申。支法領又從西國將梵本來。於長",
    "T50n2061_015:0804c07": "安中寺重讎校。殆十四年辛亥譯畢。沙門慧",
    "T50n2061_015:0804c08": "辯等筆受。成六十二卷。後有魏朝道覆律",
    "T50n2061_015:0804c09": "師。於法聰講下纂成疏六卷。北齊慧光律",
    "T50n2061_015:0804c10": "師造疏二本。次道雲律師修疏九卷。次道暉",
    "T50n2061_015:0804c11": "撰疏七卷。隋朝法願裁疏十卷。自唐平一",
    "T50n2061_015:0804c12": "天下也。四方昌阜三寶增明。有智首律師",
    "T50n2061_015:0804c13": "述疏二十一卷。次慧滿律師造疏二十卷。事",
    "T50n2061_015:0804c14": "各一時流通絕矣。當武德元年戊寅歲。有相",
    "T50n2061_015:0804c15": "州日光寺法礪律師製疏。至九年丙戌歲",
    "T50n2061_015:0804c16": "成十卷。宗依成實論。今稱舊疏是也。洎高",
    "T50n2061_015:0804c17": "宗天皇大帝咸享元年歲在庚午。有西太原",
    "T50n2061_015:0804c18": "寺懷素律師。撰開四分律宗記十卷。宗依根",
    "T50n2061_015:0804c19": "本一切有部大毘婆沙俱舍等論。稱新章疏",
    "T50n2061_015:0804c20": "是也。至我皇帝受佛付囑欽尚釋門。信重",
    "T50n2061_015:0804c21": "大乘遵承密教。見兩疏傳授各擅顓門學",
    "T50n2061_015:0804c22": "者如林。執見殊異數興諍論。聖慈愍念務",
    "T50n2061_015:0804c23": "息其源。使水乳無乖一味和合。時遣內給",
    "T50n2061_015:0804c24": "事李憲誠。宣勅勾當京城諸寺觀功德使鎮",
    "T50n2061_015:0804c25": "軍大將軍劉崇訓。宣勅云。四分律舊疏新疏。",
    "T50n2061_015:0804c26": "宜令臨壇大德如淨等於安國寺律院僉",
    "T50n2061_015:0804c27": "定一本流行。兩街臨壇大德一十四人俱集",
    "T50n2061_015:0804c28": "安國寺。遣中官趙鳳詮勅尚食局索一千",
    "T50n2061_015:0804c29": "二百六十人齋食并果實解齋粥一事。已上",
    "T50n2061_015:0805a01": "應副。即於安國寺供僧慧徹如淨等十四",
    "T50n2061_015:0805a02": "人。并一供送充九十日齋食。用茶二十五",
    "T50n2061_015:0805a03": "丳藤紙筆墨。充大德如淨等僉定律疏用。",
    "T50n2061_015:0805a04": "兼問諸大德各得好在否。又勅安國寺三",
    "T50n2061_015:0805a05": "綱。僉定律疏院一切僧俗輒不得入。違者錄",
    "T50n2061_015:0805a06": "名奏來云。其時天長寺曇邃。淨住寺崇叡。西",
    "T50n2061_015:0805a07": "明寺道邃興泚。本寺寶意神朗智釗超儕。崇",
    "T50n2061_015:0805a08": "福寺超證。薦福寺如淨。青龍寺惟幹。章信寺",
    "T50n2061_015:0805a09": "希照。保壽寺慧徹圓照。共奉表謝。答詔云。",
    "T50n2061_015:0805a10": "師等道著依經功超自覺。承雪宮之旨奧。",
    "T50n2061_015:0805a11": "為火宅之涼颸。四分律儀三乘扃鍵。須歸",
    "T50n2061_015:0805a12": "總會永息多門。一國三公誰執其咎。初機",
    "T50n2061_015:0805a13": "眩曜迷復孔多。爰命有司婢供資費。所煩",
    "T50n2061_015:0805a14": "筆削竚見裁成。所謝知悉。其日品官楊崇",
    "T50n2061_015:0805a15": "一。宣勅薦福溫國兩寺三綱與淨土院檢校",
    "T50n2061_015:0805a16": "僧等。嚴飾道場命僧行道。用五十四人。起",
    "T50n2061_015:0805a17": "今月一日轉經禮佛六時行道至來年二月",
    "T50n2061_015:0805a18": "一日散。其設齋食料一事已上。令所司祇",
    "T50n2061_015:0805a19": "供。宜各精誠。問師等好在。及解道場。中官",
    "T50n2061_015:0805a20": "李憲誠宣勅語溫國寺轉念道場四分律臨",
    "T50n2061_015:0805a21": "壇大德等。釋門三學以心印相傳。無上菩提",
    "T50n2061_015:0805a22": "以戒法為根本。道場畢日即宜赴大安國",
    "T50n2061_015:0805a23": "寺楷定律疏十道流行。至二月八日勅檢",
    "T50n2061_015:0805a24": "校道場大德曇邃飛錫等。道場定取十日散。",
    "T50n2061_015:0805a25": "設齋外各賜絹帛。其十四人律師並令赴安",
    "T50n2061_015:0805a26": "國寺修疏。程才品用各得其宜。眾推如淨",
    "T50n2061_015:0805a27": "慧徹同筆削潤色。圓照筆受。正字寶意纂文",
    "T50n2061_015:0805a28": "僉定。超儕筆受。其崇叡已下九人證義。共議",
    "T50n2061_015:0805a29": "篇題云。勅僉定四分律疏卷第一。京城臨壇",
    "T50n2061_015:0805b01": "大德。某等奉詔定。以此為題也。照為首唱",
    "T50n2061_015:0805b02": "諸公和之。其間厥義非長若農夫之去草。",
    "T50n2061_015:0805b03": "其義合理猶海客之采珠。可謂名解毘尼",
    "T50n2061_015:0805b04": "不看他面。俄屬德宗即位。改元建中。其年",
    "T50n2061_015:0805b05": "五月疏草畢。六月望勅圓照。依國子學大曆",
    "T50n2061_015:0805b06": "新定字樣抄寫進本。至十二月十二日。送",
    "T50n2061_015:0805b07": "祠部進新僉定疏十卷。仍乞新舊兩疏許",
    "T50n2061_015:0805b08": "以並行從學者所好。勅宜依。照務其搜集",
    "T50n2061_015:0805b09": "專彼研尋。著大唐安國寺利涉法師傳十卷。",
    "T50n2061_015:0805b10": "集景雲先天開元天寶誥制三卷。肅宗代宗",
    "T50n2061_015:0805b11": "制旨碑表集共二卷。不空三藏碑表集七卷。",
    "T50n2061_015:0805b12": "隋傳法高僧信行禪師碑表集三卷。兩寺上",
    "T50n2061_015:0805b13": "座乘如集三卷。僉定律疏一行制表集三卷。",
    "T50n2061_015:0805b14": "般若三藏續古今翻譯圖紀三卷。大乘理趣",
    "T50n2061_015:0805b15": "六波羅蜜多經音義二卷。三教法王存沒年",
    "T50n2061_015:0805b16": "代本記三卷。上卷明佛。中道。下儒也。翻經",
    "T50n2061_015:0805b17": "大德翰林待詔光宅寺利言集二卷。再修釋",
    "T50n2061_015:0805b18": "迦佛法王。本記一卷。佛現八相身利益人天",
    "T50n2061_015:0805b19": "成正覺記一卷。判方等道場欲受近圓沙彌",
    "T50n2061_015:0805b20": "懺悔滅罪辯瑞相記一卷。五部律翻譯年代",
    "T50n2061_015:0805b21": "傳授人記一卷。莊嚴寺佛牙寶塔記三卷。無",
    "T50n2061_015:0805b22": "憂王寺佛骨塔記三卷傳法三學大德碑記集",
    "T50n2061_015:0805b23": "十五卷。建中興元貞元制旨釋門表奏記二",
    "T50n2061_015:0805b24": "卷。御題章信寺詩太子百寮奉和集三卷。貞",
    "T50n2061_015:0805b25": "元續開元釋教錄三卷。照自序云。伏以開元",
    "T50n2061_015:0805b26": "十八年歲在庚午沙門智昇修撰釋教錄。",
    "T50n2061_015:0805b27": "洎乎甲戌經六十五年中間三藏翻經藏內",
    "T50n2061_015:0805b28": "並無收管。恐年代浸遠人。疑偽經又先聖",
    "T50n2061_015:0805b29": "大曆七年許編入。制文猶在。時帝勅宜依。至",
    "T50n2061_015:0805c01": "今江表多集此集中經而施用焉。照於律",
    "T50n2061_015:0805c02": "道頗有功多。肅代二朝尤為傑立。累朝應",
    "T50n2061_015:0805c03": "奉賜紫充臨壇兩街十望大德內供奉檢校",
    "T50n2061_015:0805c04": "鴻臚少卿。食封一百戶。後終于別院。春秋八",
    "T50n2061_015:0805c05": "十二。法臘五十八云。",
    "T50n2061_015:0805c06": "系曰。刊正二宗會歸一見。庶幾知有定分",
    "T50n2061_015:0805c07": "不橫馳求。何以諸師却請雙行。不其感歟。",
    "T50n2061_015:0805c08": "通曰。是此舉也。則元載所請。帝乃曰俞。究",
    "T50n2061_015:0805c09": "其始因乃新章也。挾力輪摧相部。獨存於",
    "T50n2061_015:0805c10": "我專利於人。亦猶紀昌俄遇飛衛併其箭",
    "T50n2061_015:0805c11": "術成我材官御大輅而廢其椎輪得火",
    "T50n2061_015:0805c12": "生而焚其木母。竊量諸德微憤不平。故奏雙",
    "T50n2061_015:0805c13": "行。同不僉定則何異乎眼頭生目。匪成",
    "T50n2061_015:0805c14": "三點之伊。必須聲後知音方驗一夔之足。",
    "T50n2061_015:0805c15": "因排法礪三本生焉。舊有南山四家出矣。",
    "T50n2061_015:0805c16": "又如東漢季也。滅一跋扈生四強臣。初止",
    "T50n2061_015:0805c17": "政出一門。末云賂歸四貴。若然者駢拇懸",
    "T50n2061_015:0805c18": "瘤雖多無用。然則吾善用多矣。大集經云。",
    "T50n2061_015:0805c19": "如是諸見不妨諸佛法界及大涅槃。依之",
    "T50n2061_015:0805c20": "修行皆得解脫。此通方之大解也哉。",
    "T50n2061_015:0805c21": "宋高僧傳卷第十五"
}