{
    "X81n1571_004:0434a11": "五燈全書卷第四",
    "X81n1571_004:0434a13": "京都聖感禪寺住持(臣)僧　(超永)　編輯",
    "X81n1571_004:0434a14": "京都古華嚴寺住持(臣)僧　(超揆)　較閱　進",
    "X81n1571_004:0434a15": "呈",
    "X81n1571_004:0434a16": "五祖大滿禪師旁出法嗣第一世",
    "X81n1571_004:0434a17": "北宗神秀禪師開封李氏子。少親儒業。博綜多聞。俄",
    "X81n1571_004:0434a18": "捨愛出家。尋師訪道。至蘄州雙峰東山寺。遇五祖。以",
    "X81n1571_004:0434a19": "坐禪為務。乃歎伏曰。此真吾師也。誓心苦節。以樵汲",
    "X81n1571_004:0434a20": "自役。而求其道。祖深加器重。祖既示滅。師遂住江陵",
    "X81n1571_004:0434a21": "當陽山。唐武后聞之。召至都下。於內道場供養。特加",
    "X81n1571_004:0434a22": "欽禮。命於舊山。置度門寺。以旌其德。時王公士庶。皆",
    "X81n1571_004:0434a23": "望塵拜伏。暨中宗即位。尤加禮重。大臣張說。甞問法",
    "X81n1571_004:0434a24": "要。執弟子禮　示眾曰。一切佛法。自心本有。將心外",
    "X81n1571_004:0434b01": "求。捨父逃走。唐中宗神龍丙午年。於東都天宮寺入",
    "X81n1571_004:0434b02": "滅。諡大通禪師。羽儀法物。送殯於龍門。帝送至橋。王",
    "X81n1571_004:0434b03": "公士庶。皆至葬所。張說。及徵士盧鴻一。各為碑誄。門",
    "X81n1571_004:0434b04": "人普寂。義福等。並為朝野所重。",
    "X81n1571_004:0434b05": "嵩嶽慧安國師荊州枝江衛氏子。隋開皇丁巳。括天",
    "X81n1571_004:0434b06": "下私度僧尼勘師。師曰。本無名。遂遁於山谷。大業中。",
    "X81n1571_004:0434b07": "大發丁夫。開通濟渠。饑殍相枕。師乞食以救之。獲濟",
    "X81n1571_004:0434b08": "者眾。煬帝徵師不赴。潛入大和山。暨帝幸江都。海內",
    "X81n1571_004:0434b09": "擾攘。乃杖錫登衡嶽。行頭陀行。唐貞觀中。至黃梅謁",
    "X81n1571_004:0434b10": "忍祖。遂得心要。麟德甲子。遊終南山石壁。因止焉。高",
    "X81n1571_004:0434b11": "宗。甞召師不奉詔。於是。徧歷名迹。至嵩少曰。是吾終",
    "X81n1571_004:0434b12": "焉之地也。自爾禪者輻湊　有坦然懷讓二僧。來參",
    "X81n1571_004:0434b13": "問曰。如何是祖師西來意。師曰。何不問自己意。曰如",
    "X81n1571_004:0434b14": "何是自己意。師曰。當觀密作用。曰如何是密作用。師",
    "X81n1571_004:0434b15": "以目開合示之。然於言下知歸。讓乃即謁曹溪　武",
    "X81n1571_004:0434b16": "后徵至輦下。待以師禮。與秀禪師同加欽重。后甞問",
    "X81n1571_004:0434b17": "師甲子多少。師曰。不記。后曰。何不記耶。師曰。生死之",
    "X81n1571_004:0434b18": "身。其若循環。環無起盡。焉用記為。況此心流注。中間",
    "X81n1571_004:0434b19": "無間。見漚起滅者。乃妄想耳。從初識至動相。滅時亦",
    "X81n1571_004:0434b20": "只如此。何年月而可記乎。后聞。稽顙信受　神龍丙",
    "X81n1571_004:0434b21": "午。中宗賜紫袈裟。度弟子二七人。仍延入禁中供養。",
    "X81n1571_004:0434b22": "三年。又賜摩衲。辭歸嵩嶽。是年三月三日。囑門人曰。",
    "X81n1571_004:0434b23": "吾死已。將屍向林中。待野火焚之　俄爾萬回公來",
    "X81n1571_004:0434b24": "見師。猖狂握手言論。傍侍傾耳。都不體會。至八日。閉",
    "X81n1571_004:0434c01": "戶偃身而寂。春秋一百二十八(隋開皇二年壬寅生唐景龍三年己酉滅",
    "X81n1571_004:0434c02": "時稱老安國師)門人遵旨。舁置林間。果野火自然闍維。得舍",
    "X81n1571_004:0434c03": "利八十粒。內五粒色紫。留於宮中。至先天二年。門人",
    "X81n1571_004:0434c04": "建浮圖焉。",
    "X81n1571_004:0434c05": "袁州蒙山道明禪師鄱陽人。陳宣帝之裔也。國亡落",
    "X81n1571_004:0434c06": "於民間。以其王孫。甞受署。因有將軍之號。少於永昌",
    "X81n1571_004:0434c07": "寺出家。慕道頗切。往依五祖。法會極意研尋。初無解",
    "X81n1571_004:0434c08": "悟。及聞五祖密付衣法與盧行者。即率同志數十人。",
    "X81n1571_004:0434c09": "躡迹追逐。至大庾嶺。師最先見。餘輩未及。盧見師奔",
    "X81n1571_004:0434c10": "至。即擲衣鉢於磐石曰。此衣表信。可力爭耶。任君將",
    "X81n1571_004:0434c11": "去。師遂舉之。如山不動。踟躕悚慄。乃曰。我來求法。非",
    "X81n1571_004:0434c12": "為衣也。願行者。開示於我。盧曰。不思善。不思惡。正恁",
    "X81n1571_004:0434c13": "麼時。阿那箇是明。上座本來面目。師當下大悟。徧體",
    "X81n1571_004:0434c14": "汗流。泣禮數拜。問曰。上來密語密意外。還更別有意",
    "X81n1571_004:0434c15": "旨否。盧曰。我今與汝說者。即非密也。汝若返照自己",
    "X81n1571_004:0434c16": "面目。密却在汝邊。師曰。某甲。雖在黃梅隨眾。實未省",
    "X81n1571_004:0434c17": "自己面目。今蒙指授入處。如人飲水。冷煖自知。今行",
    "X81n1571_004:0434c18": "者。即是某甲師也。盧曰。汝若如是。則吾與汝。同師黃",
    "X81n1571_004:0434c19": "梅。善自護持。師又問。某甲。向後宜往何所。盧曰。逢袁",
    "X81n1571_004:0434c20": "可止。遇蒙即居。師禮謝遽回。至嶺下謂眾人曰。向陟",
    "X81n1571_004:0434c21": "崔嵬遠望。杳無蹤迹。當別道尋之。皆以為然。師既回。",
    "X81n1571_004:0434c22": "遂獨往廬山布水臺。經三載後。往袁州蒙山。大唱元",
    "X81n1571_004:0434c23": "化。初名慧明。以避六祖上字。故名道明。弟子等。盡遺",
    "X81n1571_004:0434c24": "過嶺南。參禮六祖。",
    "X81n1571_004:0435a01": "五祖下二世(旁出)",
    "X81n1571_004:0435a02": "北宗秀禪師法嗣",
    "X81n1571_004:0435a03": "五臺山巨方禪師安陸曹氏子。幼稟業於明福院朗",
    "X81n1571_004:0435a04": "禪師。初講經論。後參禪會。及造北宗。秀問白。白雲散",
    "X81n1571_004:0435a05": "處如何。師曰。不昧。秀又問。到此間後如何。師曰。正見",
    "X81n1571_004:0435a06": "一枝生五葉。秀默許之。入室侍對。應機無爽。尋至上",
    "X81n1571_004:0435a07": "黨寒嶺居焉。數歲之間。眾盈千數。後於五臺山闡化。",
    "X81n1571_004:0435a08": "二十餘年示寂。塔於本山。",
    "X81n1571_004:0435a09": "河中府中條山智封禪師姓吳氏。初習唯識論。滯於",
    "X81n1571_004:0435a10": "名相。為知識所詰。乃發憤罷講遊方。見秀禪師。疑心",
    "X81n1571_004:0435a11": "頓釋。乃辭去。居於蒲津安峰。不下山十年。木食澗飲。",
    "X81n1571_004:0435a12": "州牧衛文昇。建安國院居之。緇素歸依。憧憧不絕。使",
    "X81n1571_004:0435a13": "君問曰。某今日後如何。師曰。日從濛汜出。照樹全無",
    "X81n1571_004:0435a14": "影。使君。初不能喻。拱揖而退。少選開曉。釋然自得。師",
    "X81n1571_004:0435a15": "來往中條山。二十餘年。得其道者。不可勝紀。滅後。門",
    "X81n1571_004:0435a16": "人於州城北建塔焉。",
    "X81n1571_004:0435a17": "兖州降魔藏禪師趙郡王氏子。父為亳掾。師七歲出",
    "X81n1571_004:0435a18": "家。時屬野多妖鬼。魅惑於人。師孤形制伏。曾無少畏。",
    "X81n1571_004:0435a19": "故得降魔名焉。即依廣福院明讚禪師落髮。後遇北",
    "X81n1571_004:0435a20": "宗盛化。便誓摳衣。秀問曰。汝名降魔。此無山精木怪。",
    "X81n1571_004:0435a21": "汝翻作魔邪。師曰。有佛有魔。秀曰。汝若是魔。必住不",
    "X81n1571_004:0435a22": "思議境界。師曰。是佛亦空。何境界之有。秀懸記之曰。",
    "X81n1571_004:0435a23": "汝與少皡之墟有緣。師尋入泰山數稔。學者雲集。一",
    "X81n1571_004:0435a24": "日告門人曰。吾今老朽。物極有歸。言訖而逝。",
    "X81n1571_004:0435b01": "壽州三峰道樹禪師唐州聞氏子。幼探經籍。年將五",
    "X81n1571_004:0435b02": "十。因遇高僧誘諭。遂誓出家。禮本部明月山慧文為",
    "X81n1571_004:0435b03": "師。師恥年長。求法淹遲。勵志遊方。後遇秀禪師。言下",
    "X81n1571_004:0435b04": "知微。乃卜壽州三峰山。結茅而居。常有野人服色素",
    "X81n1571_004:0435b05": "朴。言譚詭異。於言笑外。化作佛形。及菩薩羅漢天仙",
    "X81n1571_004:0435b06": "等形。或放神光。或呈聲響。師之學徒覩之。皆不能測。",
    "X81n1571_004:0435b07": "如此涉十年後。寂無形影。師告眾曰。野人作多色伎",
    "X81n1571_004:0435b08": "倆。眩惑於人。只消老僧。不見不聞。伊伎倆有窮。吾不",
    "X81n1571_004:0435b09": "見不聞無盡。唐敬宗實曆乙巳年示寂。壽九十二。塔",
    "X81n1571_004:0435b10": "于本山。",
    "X81n1571_004:0435b11": "鳳陽府旰[日*台]都梁山全植禪師光州芮氏子。初結庵",
    "X81n1571_004:0435b12": "居止。太守。請本州長壽寺開法。問將來佛法隆替若",
    "X81n1571_004:0435b13": "何。師曰。真實之物。無古無今。亦無軌躅。有為之法。四",
    "X81n1571_004:0435b14": "相遷流。法當陻厄。君侯可見。師年九十三而終。唐會",
    "X81n1571_004:0435b15": "昌甲子九月七日。入塔。",
    "X81n1571_004:0435b16": "嵩嶽安國師法嗣",
    "X81n1571_004:0435b17": "洛京福先寺仁儉禪師自嵩山罷問。放曠郊鄽。謂之",
    "X81n1571_004:0435b18": "騰騰和尚。唐天冊萬歲中。天后詔入殿前。仰視天后。",
    "X81n1571_004:0435b19": "良久曰。會麼。后曰。不會。師曰。老僧持不語戒。言訖而",
    "X81n1571_004:0435b20": "出。翌日進短歌一十九首。天后覧而嘉之。厚加賜賚。",
    "X81n1571_004:0435b21": "師皆不受。又令寫歌辭。傳布天下。其辭。竝敷演真理。",
    "X81n1571_004:0435b22": "以警時俗。唯了元歌一首。盛行於世。",
    "X81n1571_004:0435b23": "嵩嶽破竈墮和尚不稱名氏。言行叵測。隱居嵩嶽。山",
    "X81n1571_004:0435b24": "塢有廟甚靈。殿中唯安一竈。遠近祭祀不輟。烹殺物",
    "X81n1571_004:0435c01": "命甚多。師一日領侍僧入廟。以杖敲竈三下曰。咄此",
    "X81n1571_004:0435c02": "竈只是泥瓦合成。聖從何來。靈從何起。恁麼烹宰物",
    "X81n1571_004:0435c03": "命。又打三下。竈乃傾破墮落。須臾有一人青衣峩冠。",
    "X81n1571_004:0435c04": "設拜師前。師曰。是甚麼人。曰我本此廟竈神。久受業",
    "X81n1571_004:0435c05": "報。今日蒙師說無生法。得脫此處。生在天中。特來致",
    "X81n1571_004:0435c06": "謝。師曰。是汝本有之性。非吾彊言。神再禮而沒。少選",
    "X81n1571_004:0435c07": "侍僧問曰。某久侍和尚。不蒙示誨。竈神得甚麼徑旨。",
    "X81n1571_004:0435c08": "便得生天。師曰。我只向伊道是泥瓦合成。別也無道",
    "X81n1571_004:0435c09": "理為伊。侍僧無言。師曰會麼。僧曰不會。師曰。本有之",
    "X81n1571_004:0435c10": "性。為甚麼不會。侍僧乃禮拜。師曰。墮也墮也。破也破",
    "X81n1571_004:0435c11": "也。後義豐禪師。舉似安國師。安歎曰。此子會盡物我",
    "X81n1571_004:0435c12": "一如。可謂如朗月處空。無不見者。難搆伊語脉。豐問",
    "X81n1571_004:0435c13": "曰。未審。甚麼人搆得他語脉。安曰。不知者。時號為破",
    "X81n1571_004:0435c14": "竈墮　僧問。物物無形時如何。師曰。禮。即唯汝非我。",
    "X81n1571_004:0435c15": "不禮。即唯我非汝。其僧乃禮謝。師曰。本有之物。物非",
    "X81n1571_004:0435c16": "物也。所以道心能轉。物即同如來　有僧。從牛頭處",
    "X81n1571_004:0435c17": "來。師問曰。來自何人法會。僧近前叉手。遶師一匝而",
    "X81n1571_004:0435c18": "出。師曰。牛頭會下。不可有此人。僧乃回師上肩。叉手",
    "X81n1571_004:0435c19": "而立。師曰。果然果然。僧却問曰。應物不由他時如何。",
    "X81n1571_004:0435c20": "師曰。爭得不由他。曰恁麼則順正歸元去也。師曰。歸",
    "X81n1571_004:0435c21": "元何順。曰若非和尚。幾錯招愆。師曰。猶是未見四祖",
    "X81n1571_004:0435c22": "時道理。見後道將來。僧却遶師一匝而出。師曰。順正",
    "X81n1571_004:0435c23": "之道。今古如然。僧作禮　又僧侍立久。師乃曰。祖祖",
    "X81n1571_004:0435c24": "佛佛。只說如人本性本心。別無道理。會取會取。僧禮",
    "X81n1571_004:0436a01": "謝。師乃以拂子打之曰。一處如是。千處亦然。僧乃叉",
    "X81n1571_004:0436a02": "手近前。應諾一聲。師曰。更不信。更不信　僧問。如何",
    "X81n1571_004:0436a03": "是大闡提人。師曰。尊重禮拜。曰如何是大精進人。師",
    "X81n1571_004:0436a04": "曰。毀辱嗔恚。後莫知所終。",
    "X81n1571_004:0436a05": "嵩嶽元珪禪師伊闕李氏子。幼歲出家。唐永淳二年",
    "X81n1571_004:0436a06": "受具戒。隸閒居寺。習毗尼無懈。後謁安國師。頓悟元",
    "X81n1571_004:0436a07": "旨。遂卜廬於嶽之龐塢　一日有異人。峨冠袴褶而",
    "X81n1571_004:0436a08": "至。從者極多。輕步舒徐。稱謁大師。師覩其形貌。奇偉",
    "X81n1571_004:0436a09": "非常。乃諭之曰。善來仁者。胡為而至。彼曰。師寧識我",
    "X81n1571_004:0436a10": "邪。師曰。吾觀佛與眾生等。吾一目之。豈分別邪。彼曰。",
    "X81n1571_004:0436a11": "我此嶽神也。能生死於人。師安得一目我哉。師曰。吾",
    "X81n1571_004:0436a12": "本不生。汝焉能死。吾視身與空等。視吾與汝等。汝能",
    "X81n1571_004:0436a13": "壞空與汝乎。苟能壞空及汝。吾則不生不滅也。汝尚",
    "X81n1571_004:0436a14": "不能如是。又焉能生死吾邪。神稽首曰。我亦聰明正",
    "X81n1571_004:0436a15": "直。於餘神。詎知師有廣大之智辯乎。願授以正戒。令",
    "X81n1571_004:0436a16": "我度世。師曰。汝既乞戒。即既戒也。所以者何。戒外無",
    "X81n1571_004:0436a17": "戒。又何戒哉。神曰。此理也。我聞茫昧。止求師戒。我身",
    "X81n1571_004:0436a18": "為門弟子。師即為張座秉爐正几曰。付汝五戒。若能",
    "X81n1571_004:0436a19": "奉持。即應曰能。不能即曰否。曰謹受教。師曰汝能不",
    "X81n1571_004:0436a20": "婬乎。曰我亦娶也。師曰。非謂此也。謂無羅欲也。曰能",
    "X81n1571_004:0436a21": "師曰。汝能不盜乎。曰何乏我也焉有盜取哉。師曰。非",
    "X81n1571_004:0436a22": "謂此也。謂饗而福淫。不供而禍善也。曰能。師曰。汝能",
    "X81n1571_004:0436a23": "不殺乎。曰實司其柄。焉曰不殺。師曰。非謂此也。謂有",
    "X81n1571_004:0436a24": "濫誤疑混也。曰能。師曰。汝能不妄乎。曰我正直焉有",
    "X81n1571_004:0436b01": "妄乎。師曰。非謂此也。謂先後不合天心也。曰能。師曰。",
    "X81n1571_004:0436b02": "汝不遭酒敗乎。曰能。師曰。如上是為佛戒也。又言。以",
    "X81n1571_004:0436b03": "存心奉持。而無心拘執。以有心為物。而無心想身。能",
    "X81n1571_004:0436b04": "如是。則先天地生不為精。後天地死不為老。終日變",
    "X81n1571_004:0436b05": "化。而不為動。畢盡寂默。而不為休。信此。則雖娶非妻",
    "X81n1571_004:0436b06": "也。雖饗非取也。雖柄非權也。雖作非故也。雖醉非惛",
    "X81n1571_004:0436b07": "也。若能無心於萬物。則羅欲不為婬。福淫禍善不為",
    "X81n1571_004:0436b08": "盜。濫誤疑混不為殺。先後違天不為妄。惛荒顛倒不",
    "X81n1571_004:0436b09": "為醉。是謂無心也。無心則無戒。無戒則無心。無佛無",
    "X81n1571_004:0436b10": "眾生。無汝及無我。孰為戒哉。神曰。我神通亞佛。師曰。",
    "X81n1571_004:0436b11": "汝神通。十句。五能五不能。佛則十句。七能三不能。神",
    "X81n1571_004:0436b12": "悚然避席跪啟曰。可得聞乎。師曰。汝能戾上帝東天",
    "X81n1571_004:0436b13": "行。而西七曜乎。曰不能。師曰。汝能奪地祇融五嶽。而",
    "X81n1571_004:0436b14": "結四海乎。曰不能。師曰。是謂五不能也。佛能空一切",
    "X81n1571_004:0436b15": "相。成萬法智。而不能即滅定業。佛能知羣有性。窮億",
    "X81n1571_004:0436b16": "劫事。而不能化導無緣。佛能度無量有情。而不能盡",
    "X81n1571_004:0436b17": "眾生界。是為三不能也。定業亦不牢久。無緣亦是一",
    "X81n1571_004:0436b18": "期。眾生界本無增減。亘無一人能主其法。有法無主。",
    "X81n1571_004:0436b19": "是謂無法。無法無主。是謂無心。如我解佛亦無神通",
    "X81n1571_004:0436b20": "也。但能以無心。通達一切法爾。神曰。我誠淺昧。未聞",
    "X81n1571_004:0436b21": "空義。師所授戒。我當奉行。今願報慈德。効我所能。師",
    "X81n1571_004:0436b22": "曰。吾觀身無物。觀法無常。塊然更有何欲邪。神曰。師",
    "X81n1571_004:0436b23": "必命我為世間事。展我小神功。使已發心。初發心未",
    "X81n1571_004:0436b24": "發心。不信心必信心。五等人目我神蹤。知有佛有神。",
    "X81n1571_004:0436c01": "有能有不能。有自然有非自然者。師曰。無為是。無為",
    "X81n1571_004:0436c02": "是。神曰佛亦使神護法。師寧隳叛佛邪。願隨意垂誨。",
    "X81n1571_004:0436c03": "師不得已而言曰。東巖寺之障。莽然無樹。北岫有之。",
    "X81n1571_004:0436c04": "而背非屏擁。汝能移北樹於東嶺乎。神曰。已聞命矣。",
    "X81n1571_004:0436c05": "然昏夜必而喧動。願師無駭。即作禮辭去。師門送而",
    "X81n1571_004:0436c06": "且觀之。見儀衛逶迤。如王者之狀。嵐靄煙霞。紛綸間",
    "X81n1571_004:0436c07": "錯。幢幡環珮。凌空隱沒焉。其夕。果有暴風吼雷。奔雲",
    "X81n1571_004:0436c08": "掣電。棟宇搖蕩。宿鳥聲喧。師謂眾曰。無怖無怖。神與",
    "X81n1571_004:0436c09": "我契矣。詰旦和霽。則北巖松栝。盡移東嶺。森然行植",
    "X81n1571_004:0436c10": "師謂其徒曰。吾沒後無令外知。若為口實。人將妖我。",
    "X81n1571_004:0436c11": "以唐明皇開元丙辰歲。囑門人曰。吾始居寺東嶺。吾",
    "X81n1571_004:0436c12": "滅汝必寘吾骸於彼。言訖。若委蛻焉。春秋七十有二。",
    "X81n1571_004:0436c13": "門人尊治建塔。",
    "X81n1571_004:0436c14": "五祖下三世(旁出)",
    "X81n1571_004:0436c15": "嵩山寂禪師法嗣",
    "X81n1571_004:0436c16": "終南山惟政禪師平原周氏子。受業於本州延和寺",
    "X81n1571_004:0436c17": "詮澄法師。得法於嵩山普寂禪師。即入太一山中。學",
    "X81n1571_004:0436c18": "者盈室。唐文宗。好嗜蛤蜊。沿海官吏。遞進甚勞。一日",
    "X81n1571_004:0436c19": "御饌中。有擘不張者。帝以其異。即焚香禱之。乃開見。",
    "X81n1571_004:0436c20": "菩薩形儀。梵相具足。帝。遂貯以金粟壇香合。覆以美",
    "X81n1571_004:0436c21": "錦。賜興善寺。令眾僧瞻禮。因問羣臣。期何祥也。或奏。",
    "X81n1571_004:0436c22": "太一山惟政禪師。深明佛法。博聞強記。乞詔問之。帝",
    "X81n1571_004:0436c23": "即頒詔。師至。帝問其事。師曰。臣聞。物無虗應。此乃啟",
    "X81n1571_004:0436c24": "陛下之信心耳。故契經云。應以此身得度者。即現此",
    "X81n1571_004:0437a01": "身。而為說法。帝曰。菩薩身已現。且未聞說法。師曰。陛",
    "X81n1571_004:0437a02": "下覩此。為常邪非常邪。信邪非信邪。帝曰。希奇之事。",
    "X81n1571_004:0437a03": "朕深信焉。師曰。陛下已聞說法竟。皇情悅豫。得未曾",
    "X81n1571_004:0437a04": "有。詔天下寺院。各立觀音像。以答殊休。留師於內道",
    "X81n1571_004:0437a05": "場。累辭歸山。詔令住聖壽寺。至武宗即位。師忽入終",
    "X81n1571_004:0437a06": "南山隱居。人問其故。師曰。吾避仇矣。終後闍維。收舍",
    "X81n1571_004:0437a07": "利四十九粒。而建塔焉。",
    "X81n1571_004:0437a08": "破竈墮和尚法嗣",
    "X81n1571_004:0437a09": "嵩山峻極禪師僧問。如何是修善行人。師曰。擔枷帶",
    "X81n1571_004:0437a10": "鏁。曰如何是作惡行人。師曰。修禪入定。曰某甲淺機。",
    "X81n1571_004:0437a11": "請師直指。師曰。汝問我惡。惡不從善。汝問我善。善不",
    "X81n1571_004:0437a12": "從惡。僧良久。師曰。會麼。僧曰。不會。師曰。惡人無善念。",
    "X81n1571_004:0437a13": "善人無惡心。所以道善惡。如浮雲。俱無起滅處。僧於",
    "X81n1571_004:0437a14": "言下大悟。後破竈墮。聞舉乃曰。此子。會盡諸法無生。",
    "X81n1571_004:0437a15": "五祖下四世",
    "X81n1571_004:0437a16": "益州無相禪師法嗣",
    "X81n1571_004:0437a17": "益州保唐寺無住禪師初得法於無相大師。乃居南",
    "X81n1571_004:0437a18": "陽白崖山。專務宴寂經累歲。學者漸至。勤請不已。自",
    "X81n1571_004:0437a19": "此垂誨。雖廣演言教。而唯以無念為定。唐相國杜鴻",
    "X81n1571_004:0437a20": "漸。出撫坤維。聞師名。思一瞻禮。遣使到山延請。時節",
    "X81n1571_004:0437a21": "度使崔寧。亦命諸寺僧徒。遠出迎引。至空慧寺時。杜",
    "X81n1571_004:0437a22": "公與戎帥。召三學碩德。俱會寺中。致禮訖。公問曰。弟",
    "X81n1571_004:0437a23": "子聞。今和尚說無憶無念莫妄三句法門。是否。師曰。",
    "X81n1571_004:0437a24": "然。公曰。此三句。是一是三。師曰。無憶名戒。無念名定。",
    "X81n1571_004:0437b01": "莫妄名慧。一心不生。具戒定慧。非一非三也。公曰。後",
    "X81n1571_004:0437b02": "句妄字。莫是從心之忘乎。曰從女者是也。公曰。有據",
    "X81n1571_004:0437b03": "否。師曰。法句經云。若起精進心。是妄非精進。若能心",
    "X81n1571_004:0437b04": "不妄。精進無有涯。公聞。疑情盪然。公又問。師還以三",
    "X81n1571_004:0437b05": "句示人否。師曰。初心學人。還令息念。澄停識浪。水清",
    "X81n1571_004:0437b06": "影現。悟無念體。寂滅現前。無念亦不立也。於時。庭樹",
    "X81n1571_004:0437b07": "鵶鳴。公問。師聞否。師曰。聞鵶去已。又問。師聞否。師曰。",
    "X81n1571_004:0437b08": "聞。公曰。鵶去無聲。云何言聞。師乃普告大眾曰。佛世",
    "X81n1571_004:0437b09": "難值。世法難聞。各各諦聽。聞無有聞。非關聞性。本來",
    "X81n1571_004:0437b10": "不生。何曾有滅。有聲之時。是聲塵自生。無聲之時。是",
    "X81n1571_004:0437b11": "聲塵自滅。而此聞性。不隨聲生。不隨聲滅。悟此聞性。",
    "X81n1571_004:0437b12": "則免聲塵之所轉。當知。間無生滅。聞無去來。公與僚",
    "X81n1571_004:0437b13": "屬大眾稽首　問。何名第一義。第一義者。從何次第",
    "X81n1571_004:0437b14": "得入。師曰。第一義無有次第。亦無出入。世諦一切有。",
    "X81n1571_004:0437b15": "第一義即無。諸法無性。性說名第一義。佛言。有法名",
    "X81n1571_004:0437b16": "俗諦。無性第一義。公曰。如師開示。實不可思議。弟子。",
    "X81n1571_004:0437b17": "識性微淺。昔因公暇。撰得起信論章疏兩卷。可得稱",
    "X81n1571_004:0437b18": "佛法否。師曰。夫造章疏。皆用識心。思量分別。有為有",
    "X81n1571_004:0437b19": "作。起心動念。然可造成。據論文云。當知一切法。從本",
    "X81n1571_004:0437b20": "以來。離言說相。離名字相。離心緣相。畢竟平等。無有",
    "X81n1571_004:0437b21": "變異。唯有一心。故名真如。今相公著言說相。著名字",
    "X81n1571_004:0437b22": "相。著心緣相。既著種種相。云何是佛法。公起作禮曰。",
    "X81n1571_004:0437b23": "弟子。亦曾問諸供奉大德。皆讚弟子不可思議。當知",
    "X81n1571_004:0437b24": "彼等但狥人情。師今從理解說。合心地。法實是真理",
    "X81n1571_004:0437c01": "不可思議　公又問。云何不生。云何不滅。如何得解",
    "X81n1571_004:0437c02": "脫。師曰。見境心不起名不生。不生即不滅。既無生滅。",
    "X81n1571_004:0437c03": "即不被前塵所縛。當處解脫。不生名無念。無念即無",
    "X81n1571_004:0437c04": "滅。無念即無縛。無念即無脫。舉要而言。識心即離念",
    "X81n1571_004:0437c05": "見性即解脫。離識心見性外。更有法門。證無上菩提",
    "X81n1571_004:0437c06": "者。無有是處。公曰何名識心見性。師曰。一切學道人。",
    "X81n1571_004:0437c07": "隨念流浪。葢為不識真心。真心者。念生亦不順生。念",
    "X81n1571_004:0437c08": "滅亦不依寂。不來不去。不定不亂。不取不捨。不沉不",
    "X81n1571_004:0437c09": "浮。無為無相。活鱍鱍。平常自在。此心體畢竟不可得。",
    "X81n1571_004:0437c10": "無可知覺。觸目皆如。無非見性也。公與大眾作禮。稱",
    "X81n1571_004:0437c11": "讚踊躍而去。師後居保唐寺而終。",
    "X81n1571_004:0437c12": "六祖大鑒禪師旁出法嗣第一世",
    "X81n1571_004:0437c13": "西域崛多三藏天竺人也。於六祖言下契悟。後遊五",
    "X81n1571_004:0437c14": "臺。見一僧結庵靜坐。師問曰。孤坐奚為。曰觀靜。師曰。",
    "X81n1571_004:0437c15": "觀者何人。靜者何物。其僧作禮。問曰。此理何如。師曰。",
    "X81n1571_004:0437c16": "汝何不自觀自靜。彼僧茫然。師曰。汝出誰門耶。曰秀",
    "X81n1571_004:0437c17": "禪師。師曰。我西域異道最下種者。不墮此見。兀然空",
    "X81n1571_004:0437c18": "坐。於道何益。其僧却問。師所師者何人。師曰。我師六",
    "X81n1571_004:0437c19": "祖。汝何不速往曹溪。決其真要。其僧即往參六祖。六",
    "X81n1571_004:0437c20": "祖垂誨。與師符合。僧即悟入。師後不知所終。",
    "X81n1571_004:0437c21": "韶州法海禪師曲江人也。初見六祖問曰。即心即佛。",
    "X81n1571_004:0437c22": "願垂指喻。祖曰。前念不生即心。後念不滅即佛。成一",
    "X81n1571_004:0437c23": "切相即心。離一切相即佛。吾若具說。窮劫不盡。聽吾",
    "X81n1571_004:0437c24": "偈曰。即心名慧。即佛乃定。定慧等持。意中清淨。悟此",
    "X81n1571_004:0438a01": "法門。由汝習性。用本無生。雙修是正。師信受。以偈贊",
    "X81n1571_004:0438a02": "曰。即心元是佛。不悟而自屈。我知定慧因。雙修離諸",
    "X81n1571_004:0438a03": "物。",
    "X81n1571_004:0438a04": "吉州志誠禪師本州太和人也。初參秀禪師。後因兩",
    "X81n1571_004:0438a05": "宗盛化。秀之徒眾。往往譏南宗曰。能大師不識一字。",
    "X81n1571_004:0438a06": "有何所長。秀曰。他得無師之智。深悟上乘。吾不如也。",
    "X81n1571_004:0438a07": "且吾師五祖。親付衣法。豈徒然哉。吾所恨。不能遠去",
    "X81n1571_004:0438a08": "親近。虗受國恩。汝等諸人。無滯於此。可往曹谿質疑。",
    "X81n1571_004:0438a09": "他日回當為吾說　師聞此語。禮辭至韶陽。隨眾參",
    "X81n1571_004:0438a10": "請。不言來處。時六祖告眾曰。今有盜法之人。潛在此",
    "X81n1571_004:0438a11": "會。師出禮拜。具陳其事。祖曰。汝師若為示眾。師曰。嘗",
    "X81n1571_004:0438a12": "指誨大眾。令住心觀靜。長坐不臥。祖曰。住心觀靜。是",
    "X81n1571_004:0438a13": "病非禪。長坐拘身。於理何益。聽吾偈曰。生來坐不臥。",
    "X81n1571_004:0438a14": "死去臥不坐。一具臭骨頭。何為立功過。師曰。未審和",
    "X81n1571_004:0438a15": "尚以何法誨人。祖曰。吾若言有法與人。即為誑汝。但",
    "X81n1571_004:0438a16": "且隨方解縛。假名三昧。聽吾偈曰。心地無非自性戒。",
    "X81n1571_004:0438a17": "心地無疑自性慧。心地無亂自性定。不增不減自金",
    "X81n1571_004:0438a18": "剛。身去身來本三昧。師聞偈悔謝。即誓依歸。乃呈偈",
    "X81n1571_004:0438a19": "曰。五蘊幻身。幻何究竟。回趣真如。法還不淨。",
    "X81n1571_004:0438a20": "匾擔山曉了禪師傳記不載。唯北宗門人。忽雷澄禪",
    "X81n1571_004:0438a21": "師撰塔碑。盛行於世。其略曰。師住匾擔山。號曉了。六",
    "X81n1571_004:0438a22": "祖之嗣也。師得無心之心。了無相之相。無相者森羅",
    "X81n1571_004:0438a23": "眩目。無心者分別熾然。絕一言一響。響莫可傳。傳之",
    "X81n1571_004:0438a24": "行矣。言莫可窮。窮之非矣。師得無無之無。不無於無",
    "X81n1571_004:0438b01": "也。吾今以有有之有。不有於有也。不有之有。去來非",
    "X81n1571_004:0438b02": "增。不無之無。涅槃非滅。嗚呼。師住世兮曹谿明。師寂",
    "X81n1571_004:0438b03": "滅兮法舟傾。師譚無說兮寰宇盈。師示迷徒兮了義",
    "X81n1571_004:0438b04": "乘。匾擔山色垂茲色。空谷猶留曉了名。",
    "X81n1571_004:0438b05": "洪州法達禪師洪州豐城人也。七歲出家。誦法華經。",
    "X81n1571_004:0438b06": "進具之後。禮拜六祖。頭不至地。祖訶曰。禮不投地。何",
    "X81n1571_004:0438b07": "如不禮。汝心中必有一物。蘊習何事邪。師曰。念法華",
    "X81n1571_004:0438b08": "經。已及三千部。祖曰。汝若念至萬部。得其經意。不以",
    "X81n1571_004:0438b09": "為勝。則與吾偕行。汝今負此事業。都不知過。聽吾偈",
    "X81n1571_004:0438b10": "曰。禮本折慢幢。頭奚不至地。有我罪即生。亡功福無",
    "X81n1571_004:0438b11": "比。祖又曰。汝名甚麼。對曰。名法達。祖曰。汝名法達。何",
    "X81n1571_004:0438b12": "曾達法。復說偈曰。汝今名法達。勤誦未休歇。空誦但",
    "X81n1571_004:0438b13": "循聲。明心號菩薩。汝今有緣故。吾今為汝說。但信佛",
    "X81n1571_004:0438b14": "無言。蓮華從口發。師聞偈悔過曰。而今而後。當謙恭",
    "X81n1571_004:0438b15": "一切。惟願和尚大慈。略說經中義理。祖曰。汝念此經。",
    "X81n1571_004:0438b16": "以何為宗。師曰。學人愚鈍。從來但依文誦念。豈知宗",
    "X81n1571_004:0438b17": "趣。祖曰。汝試為吾念一徧。吾當為汝解說。師即高聲",
    "X81n1571_004:0438b18": "念經。至方便品。祖曰。止。此經元來以因緣出世為宗。",
    "X81n1571_004:0438b19": "縱說多種譬喻亦無越於此。何者因緣。唯一大事。一",
    "X81n1571_004:0438b20": "大事。即佛知見也。汝慎勿錯解經意。見他道開示悟",
    "X81n1571_004:0438b21": "入。自是佛之知見。我輩無分。若作此解。乃是謗經毀",
    "X81n1571_004:0438b22": "佛也。彼既是佛。已具知見。何用更開。汝今當信。佛知",
    "X81n1571_004:0438b23": "見者。只汝自心。更無別體。葢為一切眾生。自蔽光明。",
    "X81n1571_004:0438b24": "貪愛塵境。外緣內擾。甘受驅馳。便勞他從三昧起。種",
    "X81n1571_004:0438c01": "種苦口。勸令寢息。莫向外求。與佛無二。故云開佛知",
    "X81n1571_004:0438c02": "見。汝但勞勞執念。謂為功課者。何異氂牛愛尾也。師",
    "X81n1571_004:0438c03": "曰。若然者。但得解義。不勞誦經耶。祖曰。經有何過。豈",
    "X81n1571_004:0438c04": "障汝念。只為迷悟在人。損益由汝。聽吾偈曰。心迷法",
    "X81n1571_004:0438c05": "華轉。心悟轉法華。誦久不明己。與義作讐家。無念念",
    "X81n1571_004:0438c06": "即正。有念念成邪。有無俱不計。長御白牛車。師聞偈。",
    "X81n1571_004:0438c07": "再啟曰。經云。諸大聲聞。乃至菩薩。皆盡思度量。尚不",
    "X81n1571_004:0438c08": "能測於佛智。今令凡夫但悟自心。便名佛之知見。自",
    "X81n1571_004:0438c09": "非上根。未免疑謗。又經說三車。大牛之車。與白牛車。",
    "X81n1571_004:0438c10": "如何區別。願和尚再垂宣說。祖曰。經意分明。汝自迷",
    "X81n1571_004:0438c11": "背。諸三乘人。不能測佛智者。患在度量也。饒伊盡思",
    "X81n1571_004:0438c12": "共推。轉加懸遠。佛本為凡夫說。不為佛說。此理若不",
    "X81n1571_004:0438c13": "肯信者。從他退席。殊不知坐却白牛車。更於門外覓",
    "X81n1571_004:0438c14": "三車。況經文明向汝道。無二亦無三。汝何不省。三車",
    "X81n1571_004:0438c15": "是假。為昔時故。一乘是實。為今時故。只教你去假歸",
    "X81n1571_004:0438c16": "實。歸實之後。實亦無名。應知所有珍財。盡屬於汝。由",
    "X81n1571_004:0438c17": "汝受用。更不作父想。亦不作子想。亦無用想。是名持",
    "X81n1571_004:0438c18": "法華經。從劫至劫。手不釋卷。從晝至夜。無不念時也。",
    "X81n1571_004:0438c19": "師既蒙啟發。踊躍歡喜。以偈贊曰。經誦三千部。曹谿",
    "X81n1571_004:0438c20": "一句亡。未明出世旨。寧歇累生狂。羊鹿牛權設。初中",
    "X81n1571_004:0438c21": "後善揚。誰知火宅內。元是法中王。祖曰。汝今後方可",
    "X81n1571_004:0438c22": "為念經僧也。師從此領旨。亦不輟誦持。",
    "X81n1571_004:0438c23": "壽州智通禪師者安豐人也。初看楞伽經。約千餘徧。",
    "X81n1571_004:0438c24": "而不會三身四智。禮拜六祖。求解其義。祖曰。三身者。",
    "X81n1571_004:0439a01": "清淨法身。汝之性也。圓滿報身。汝之智也。千百億化",
    "X81n1571_004:0439a02": "身。汝之行也。若離本性。別說三身。即名有身無智。若",
    "X81n1571_004:0439a03": "悟三身無有自性。即名四智菩提。聽吾偈曰。自性具",
    "X81n1571_004:0439a04": "三身。發明成四智。不離見聞緣。超然登佛地。吾今為",
    "X81n1571_004:0439a05": "汝說。諦信永無迷。莫學馳求者。終日說菩提。師曰。四",
    "X81n1571_004:0439a06": "智之義。可得聞乎。祖曰。既會三身。便明四智。何更問",
    "X81n1571_004:0439a07": "邪。若離三身。別譚四智。此名有智無身也。即此有智。",
    "X81n1571_004:0439a08": "還成無智。復說偈曰。大圓鏡智性清淨。平等性智心",
    "X81n1571_004:0439a09": "無病。妙觀察智見非功。成所作智同圓鏡。五八六七",
    "X81n1571_004:0439a10": "果因轉。但用名言無實性。若於轉處不留情。繁興永",
    "X81n1571_004:0439a11": "處那伽定(轉識為智者。教中云。轉前五識。為成所作智。轉第六識。為妙觀察智。轉第七識。為平",
    "X81n1571_004:0439a12": "等性智。轉第八識。為大圓鏡智。雖六七因中轉。五八果上轉。但轉其名。而不轉其體也)師禮謝。",
    "X81n1571_004:0439a13": "以偈贊曰。三身元我體。四智本心明。身智融無礙。應",
    "X81n1571_004:0439a14": "物任隨形。起修皆妄動。守住匪真精。妙旨因師曉。終",
    "X81n1571_004:0439a15": "亡汙染名。",
    "X81n1571_004:0439a16": "江西志徹禪師姓張氏。名行昌。少任陜。自南北分化。",
    "X81n1571_004:0439a17": "二宗主雖亡彼我。而徒侶競起愛憎。時北宗門人。自",
    "X81n1571_004:0439a18": "立秀禪師。為第六祖。而忌大鑑傳衣。為天下所聞。然",
    "X81n1571_004:0439a19": "祖預知其事。即置十一兩於方丈。時行昌受北宗門",
    "X81n1571_004:0439a20": "人之囑。懷刃入祖室。將欲加害。祖舒頸而就。行昌揮",
    "X81n1571_004:0439a21": "刃者三。都無所損。祖曰。正劒不邪。邪劒不正。只負汝",
    "X81n1571_004:0439a22": "金。不負汝命。行昌驚仆。久而方蘇。求哀悔過。即願出",
    "X81n1571_004:0439a23": "家。祖遂與金曰。汝且去。恐徒眾翻害於汝。汝可他日",
    "X81n1571_004:0439a24": "易形而來。吾當攝受。行昌稟旨。宵遁投僧出家。具戒",
    "X81n1571_004:0439b01": "精進。一日憶祖之言。遠來禮覲。祖曰。吾久念於汝。汝",
    "X81n1571_004:0439b02": "來何晚。曰昨蒙和尚捨罪。今雖出家苦行。終難報於",
    "X81n1571_004:0439b03": "深恩。其唯傳法度生乎。弟子嘗覧涅槃經。未曉常無",
    "X81n1571_004:0439b04": "常義。乞和尚慈悲。略為宣說。祖曰。無常者。即佛性也。",
    "X81n1571_004:0439b05": "有常者。即善惡一切諸法分別心也。曰和尚所說。大",
    "X81n1571_004:0439b06": "違經文。祖曰。吾傳佛心印。安敢違於佛經。曰經說佛",
    "X81n1571_004:0439b07": "性是常。和尚却言無常。善惡諸法。乃至菩提心。皆是",
    "X81n1571_004:0439b08": "無常。和尚却言是常。此即相違。令學人轉加疑惑。祖",
    "X81n1571_004:0439b09": "曰。涅槃經。吾昔者聽尼無盡藏讀誦一徧。便為講說。",
    "X81n1571_004:0439b10": "無一字一義不合經文。乃至為汝。終無二說。曰學人",
    "X81n1571_004:0439b11": "識量淺昧。願和尚委曲開示。祖曰。汝知否。佛性若常。",
    "X81n1571_004:0439b12": "更說甚麼善惡諸法。乃至窮劫。無有一人發菩提心",
    "X81n1571_004:0439b13": "者。故吾說無常。正是佛說真常之道也。又一切諸法",
    "X81n1571_004:0439b14": "若無常者。即物物皆有自性。容受生死。而真常性。有",
    "X81n1571_004:0439b15": "不徧之處。故吾說常者。正是佛說真無常義也。佛比",
    "X81n1571_004:0439b16": "為凡夫外道。執於邪常。諸二乘人。於常計無常。共成",
    "X81n1571_004:0439b17": "八倒。故於涅槃了義教中。破彼偏見。而顯說真常真",
    "X81n1571_004:0439b18": "樂真我真淨。汝今依言背義。以斷滅無常。及確定死",
    "X81n1571_004:0439b19": "常。而錯解佛之圓妙最後微言。縱覧千徧。有何所益。",
    "X81n1571_004:0439b20": "行昌忽如醉醒。乃說偈曰。因守無常心。佛演有常性。",
    "X81n1571_004:0439b21": "不知方便者。猶春池拾礫。我今不施功。佛性而見前。",
    "X81n1571_004:0439b22": "非師相授與。我亦無所得。祖曰。汝今徹也。宜名志徹。",
    "X81n1571_004:0439b23": "師禮謝而去。",
    "X81n1571_004:0439b24": "信州智常禪師本州貴谿人也。髫年出家。志求見性。",
    "X81n1571_004:0439c01": "一日參六祖。祖問。汝從何來。欲求何事。師曰。學人近",
    "X81n1571_004:0439c02": "禮大通和尚。蒙示見性成佛之義。未决狐疑。至吉州",
    "X81n1571_004:0439c03": "遇人指迷。令投和尚。伏願垂慈攝受。祖曰。彼有何言",
    "X81n1571_004:0439c04": "句。汝試舉看。吾與汝證明。師曰。初到彼三月。未蒙開",
    "X81n1571_004:0439c05": "示。以為法切故。於中夜獨入方丈。禮拜哀請。大通乃",
    "X81n1571_004:0439c06": "曰。汝見虗空否。對曰見。彼曰。汝見虗空。有相貌否。對",
    "X81n1571_004:0439c07": "曰。虗空無形。有何相貌。彼曰。汝之本性。猶如虗空。返",
    "X81n1571_004:0439c08": "觀自性。了無一物可見。是名正見。無一物可知。是名",
    "X81n1571_004:0439c09": "真知。無有青黃長短。但見本源清淨。覺體圓明。即名",
    "X81n1571_004:0439c10": "見性成佛。亦名極樂世界。亦名如來知見。學人雖聞",
    "X81n1571_004:0439c11": "此說。猶未决了。乞和尚示誨。令無凝滯。祖曰。彼師所",
    "X81n1571_004:0439c12": "說。猶存見知。故令汝未了。吾今示汝一偈曰。不見一",
    "X81n1571_004:0439c13": "法存無見。大似浮雲遮日面。不知一法守空知。還如",
    "X81n1571_004:0439c14": "太虗生閃電。此之知見瞥然興。錯認何曾解方便。汝",
    "X81n1571_004:0439c15": "當一念自知非。自己靈光常顯見。師聞偈已。心意豁",
    "X81n1571_004:0439c16": "然。乃述一偈曰。無端起知解。著相求菩提。情存一念",
    "X81n1571_004:0439c17": "悟。寧越昔時迷。自性覺源體。隨照枉遷流。不入祖師",
    "X81n1571_004:0439c18": "室。茫然趣兩頭。",
    "X81n1571_004:0439c19": "廣州志道禪師南海人也。初參六祖。問曰。學人自出",
    "X81n1571_004:0439c20": "家。覧涅槃經。僅十餘載。未明大意。願和尚垂誨。祖曰。",
    "X81n1571_004:0439c21": "汝何處未了。對曰。諸行無常。是生滅法。生滅滅已。寂",
    "X81n1571_004:0439c22": "滅為樂。於此疑惑。祖曰。汝作麼生疑。對曰。一切眾生",
    "X81n1571_004:0439c23": "皆有二身。謂色身法身也。色身無常。有生有滅。法身",
    "X81n1571_004:0439c24": "有常。無知無覺。經云。生滅滅已寂滅為樂者。未審是",
    "X81n1571_004:0440a01": "何身寂滅。何身受樂。若色身者。色身滅時。四大分散。",
    "X81n1571_004:0440a02": "全是苦苦。不可言樂。若法身寂滅。即同草木瓦石。誰",
    "X81n1571_004:0440a03": "當受樂。又法性。是生滅之體。五蘊是生滅之用。一體",
    "X81n1571_004:0440a04": "五用。生滅是常。生則從體起用。滅則攝用歸體。若聽",
    "X81n1571_004:0440a05": "更生。即有情之類。不斷不滅。苦不聽更生。即永歸寂",
    "X81n1571_004:0440a06": "滅。同於無情之物。如是則一切諸法。被涅槃之所禁",
    "X81n1571_004:0440a07": "伏。尚不得生。何樂之有。祖曰。汝是釋子。何習外道斷",
    "X81n1571_004:0440a08": "常邪見。而議最上乘法。據汝所解。即色身外。別有法",
    "X81n1571_004:0440a09": "身。離生滅求於寂滅。又推涅槃常樂。言有身受者。斯",
    "X81n1571_004:0440a10": "乃執吝生死。耽著世樂。汝今當知。佛為一切迷人。認",
    "X81n1571_004:0440a11": "五蘊和合。為自體相。分別一切法。為外塵相。好生惡",
    "X81n1571_004:0440a12": "死。念念遷流。不知夢幻虗假。抂受輪迴。以常樂涅槃。",
    "X81n1571_004:0440a13": "翻為苦相。終日馳求。佛愍此故。乃示涅槃真樂。剎那",
    "X81n1571_004:0440a14": "無有生相。剎那無有滅相。更無生滅可滅。是則寂滅",
    "X81n1571_004:0440a15": "見前。當見前之時。亦無見前之量。乃謂常樂。此樂無",
    "X81n1571_004:0440a16": "有受者。亦無不受者。豈有一體五用之名。何況更言",
    "X81n1571_004:0440a17": "涅槃。禁伏諸法。令永不生。斯乃謗佛毀法。聽吾偈曰。",
    "X81n1571_004:0440a18": "無上大涅槃。圓明常寂照。凡愚謂之死。外道執為斷。",
    "X81n1571_004:0440a19": "諸求二乘人。目以為無作。盡屬情所計。六十二見本。",
    "X81n1571_004:0440a20": "妄立虗假名。何為真實義。唯有過量人。通達無取捨。",
    "X81n1571_004:0440a21": "以知五蘊法。及以蘊中我。外現眾色象。一一音聲相。",
    "X81n1571_004:0440a22": "平等如夢幻。不起凡聖見。不作涅槃解。二邊三際斷。",
    "X81n1571_004:0440a23": "常應諸根用。而不起用想。分別一切法。不起分別想。",
    "X81n1571_004:0440a24": "劫火燒海底。風鼓山相擊。真常寂滅樂。涅槃相如是。",
    "X81n1571_004:0440b01": "吾今強言說。令汝捨邪見。汝勿隨言解。許汝知少分。",
    "X81n1571_004:0440b02": "師聞偈。踊躍作禮而退。",
    "X81n1571_004:0440b03": "永嘉真覺禪師諱玄覺。本郡戴氏子。丱歲出家。徧探",
    "X81n1571_004:0440b04": "三藏。精天台止觀圓妙法門。於四威儀中。常冥禪觀。",
    "X81n1571_004:0440b05": "後因左谿朗禪師激勵與東陽策禪師。同詣曹溪。初",
    "X81n1571_004:0440b06": "到振錫繞祖三匝。卓然而立。祖曰。夫沙門者。具三千",
    "X81n1571_004:0440b07": "威儀。八萬細行。大德自何方而來。生大我慢師曰。生",
    "X81n1571_004:0440b08": "死事大。無常迅速。祖曰。何不體取無生了無速乎。師",
    "X81n1571_004:0440b09": "曰。體即無生。了本無速。祖曰。如是如是。於時大眾無",
    "X81n1571_004:0440b10": "不愕然。師方具威儀參禮。須臾告辭。祖曰。返大速乎。",
    "X81n1571_004:0440b11": "師曰。本自非動豈有速耶。祖曰。誰知非動師曰。仁者",
    "X81n1571_004:0440b12": "自生分別。祖曰。汝甚得無生之意。師曰。無生豈有意",
    "X81n1571_004:0440b13": "邪。祖曰。無意誰當分別。師曰。分別亦非意。祖歎曰。善",
    "X81n1571_004:0440b14": "哉善哉。少留一宿。時謂一宿覺。師翌日下山回溫州。",
    "X81n1571_004:0440b15": "學者輻湊。著證道歌。及禪宗悟修圓旨。自淺之深。慶",
    "X81n1571_004:0440b16": "州刺史魏靖。緝而序之。目為永嘉集。行世　慕道志",
    "X81n1571_004:0440b17": "儀第一。夫欲修道。先須立志。及事師儀則。彰乎軌訓",
    "X81n1571_004:0440b18": "故標第一明慕道儀式。戒憍奢意第二。初雖立志修",
    "X81n1571_004:0440b19": "道。善識軌儀。若三業憍奢。妄心擾動。何能得定。故次",
    "X81n1571_004:0440b20": "第二明戒憍奢意也。淨修三業第三。前戒憍奢。略標",
    "X81n1571_004:0440b21": "綱要。今子細檢責。令麤過不生。故次第三明淨修三",
    "X81n1571_004:0440b22": "業。戒乎身口意也。奢摩他頌第四。已檢責身口。令麤",
    "X81n1571_004:0440b23": "過不生。次須入門。修道漸次。不出定慧五種起心。六",
    "X81n1571_004:0440b24": "種料揀。故次第四明奢摩他頌也。毗婆舍那頌第五。",
    "X81n1571_004:0440c01": "非戒不禪。非禪不慧。上既修定。定久慧明。故次第五",
    "X81n1571_004:0440c02": "明毗婆舍那頌也。優畢叉頌第六。偏修於定。定久則",
    "X81n1571_004:0440c03": "沈。偏學於慧。慧多心動。故次第六明優畢叉頌。等於",
    "X81n1571_004:0440c04": "定慧。令不沈動。使定慧均等。捨於二邊。三乘漸次第",
    "X81n1571_004:0440c05": "七。定慧既均。則寂而常照。三觀一心。何疑不遣。何照",
    "X81n1571_004:0440c06": "不圓。自解雖明。悲他未悟。悟有深淺。故次第七明三",
    "X81n1571_004:0440c07": "乘漸次也。事理不二第八。三乘悟理。理無不窮。窮理",
    "X81n1571_004:0440c08": "在事。了事即理。故次第八明事理不二。即事而真。用",
    "X81n1571_004:0440c09": "祛倒見也。勸友人書第九。事理既融。內心自瑩。復悲",
    "X81n1571_004:0440c10": "遠學虗擲寸陰。故次第九明勸友人書也。發願文第",
    "X81n1571_004:0440c11": "十。勸友雖是悲他。專心在一。情猶未普。故次第十明",
    "X81n1571_004:0440c12": "發願文。誓度一切也　優畢叉頌。略曰。復次觀心十",
    "X81n1571_004:0440c13": "門。初則言其法爾。次則出其觀體。三則語其相應。四",
    "X81n1571_004:0440c14": "則警其上慢。五則誡其疎怠。六則重出觀體。七則明",
    "X81n1571_004:0440c15": "其是非。八則簡其詮旨。九則觸途成觀。十則妙契玄",
    "X81n1571_004:0440c16": "源。第一言法爾者。夫心性虗通。動靜之源莫二。真如",
    "X81n1571_004:0440c17": "絕慮。緣計之念非殊。惑見紛馳。窮之則唯一寂。靈源",
    "X81n1571_004:0440c18": "不狀。鑒之則以千差。千差不同。法眼之名自立。一寂",
    "X81n1571_004:0440c19": "非異。慧眼之號斯存。理量雙銷。佛眼之功圓著。是以",
    "X81n1571_004:0440c20": "三諦一境。法身之理常清。三智一心。般若之明常照。",
    "X81n1571_004:0440c21": "境智冥合。解脫之應隨機。非縱非橫。圓伊之道玄會。",
    "X81n1571_004:0440c22": "故知三德妙性。宛爾無乖一心。深廣難思。何出要而",
    "X81n1571_004:0440c23": "非路。是以即心為道者。可謂尋流而得源矣。第二出",
    "X81n1571_004:0440c24": "其觀體者。只知一念即空不空。非空非不空。第三語",
    "X81n1571_004:0441a01": "其相應者。心與空相應。則譏毀讚譽。何憂何喜。身與",
    "X81n1571_004:0441a02": "空相應。則刀割香塗。何苦何樂。依報與空相應。則施",
    "X81n1571_004:0441a03": "與劫奪。何得何失。心與空不空相應。則愛見都忘。慈",
    "X81n1571_004:0441a04": "悲普救。身與空不空相應。則內同枯木。外現威儀。依",
    "X81n1571_004:0441a05": "報與空不空相應。則永絕貪求。資財給濟。心與空不",
    "X81n1571_004:0441a06": "空非空非不空相應。則實相初明。開佛知見。身與空",
    "X81n1571_004:0441a07": "不空非空非不空相應。則一塵入正受。諸塵三昧起。",
    "X81n1571_004:0441a08": "依報與空不空非空非不空相應則香臺寶閣嚴土",
    "X81n1571_004:0441a09": "化生。第四警其上慢者。若不爾者。則未相應也。第五",
    "X81n1571_004:0441a10": "誡其疎怠者。然渡海應須上船。非船何以能渡。修心",
    "X81n1571_004:0441a11": "必須入觀。非觀無以明心。心尚未明。相應何日。思之",
    "X81n1571_004:0441a12": "勿自恃也。第六重出觀體者。只知一念即空不空。非",
    "X81n1571_004:0441a13": "有非無。不知即念即空不空。非非有非非無。第七明",
    "X81n1571_004:0441a14": "其是非者。心不是有。心不是無。心不非有。心不非無。",
    "X81n1571_004:0441a15": "是有是無即墮是。非有非無即墮非。如是只是是非",
    "X81n1571_004:0441a16": "之非。未是非是非非之是。今以雙非破兩是。是破非。",
    "X81n1571_004:0441a17": "是猶是非。又以雙非破兩非。非破非。非即是是。如是",
    "X81n1571_004:0441a18": "只是非是非非之是。未是不非不不非。不是不不是。",
    "X81n1571_004:0441a19": "是非之惑。綿微難見。神清慮靜。細而研之。第八簡其",
    "X81n1571_004:0441a20": "詮旨者。然而至理無言。假文言以明其旨。旨宗非觀。",
    "X81n1571_004:0441a21": "藉修觀以會其宗。若旨之未明。則言之未的。若宗之",
    "X81n1571_004:0441a22": "未會。則觀之未深。深觀乃會其宗。的言必明其旨。旨",
    "X81n1571_004:0441a23": "宗既其明會。言觀何得復存邪。第九觸途成觀者。夫",
    "X81n1571_004:0441a24": "再演言詞。重標觀體。欲明宗旨無異。言觀有逐方移。",
    "X81n1571_004:0441b01": "移言則言理無差。改觀則觀旨不異。不異之旨即理。",
    "X81n1571_004:0441b02": "無差之理即宗。宗旨一而二名。言觀明其弄引耳。第",
    "X81n1571_004:0441b03": "十妙契玄源者。夫悟心之士。寧執觀而迷旨。達教之",
    "X81n1571_004:0441b04": "人。豈滯言而惑理。理明。則言語道斷。何言之能議。旨",
    "X81n1571_004:0441b05": "會。則心行處滅。何觀之能思。心言不能思議者。可謂",
    "X81n1571_004:0441b06": "妙契環中矣。唐明皇開元癸丑年十月十七日。安坐",
    "X81n1571_004:0441b07": "視滅。塔於西山之陽。諡無相大師。塔曰淨光。",
    "X81n1571_004:0441b08": "司空山本淨禪師絳州張氏子。幼歲披緇。於曹谿之",
    "X81n1571_004:0441b09": "室受記。隷司空山無相寺。唐天寶三年。玄宗遣中使",
    "X81n1571_004:0441b10": "楊光庭。入山採常春藤。因造丈室。禮問曰。弟子慕道",
    "X81n1571_004:0441b11": "斯久。願和尚慈悲。略垂開示。師曰。天下禪宗碩學。咸",
    "X81n1571_004:0441b12": "會京師。天使歸朝。足可咨决。貧道隈山傍水。無所用",
    "X81n1571_004:0441b13": "心。光庭泣拜。師曰。休禮貧道。天使為求佛耶。問道耶。",
    "X81n1571_004:0441b14": "曰弟子智識昏昧。未審。佛之與道。其義云何。師曰。若",
    "X81n1571_004:0441b15": "欲求佛。即心是佛。若欲會道。無心是道。曰云何即心",
    "X81n1571_004:0441b16": "是佛。師曰。佛因心悟。心以佛彰。若悟無心。佛亦不有。",
    "X81n1571_004:0441b17": "曰云何無心是道。師曰。道本無心。無心名道。若了無",
    "X81n1571_004:0441b18": "心。無心即道。光庭作禮信受。既回闕庭。具以山中所",
    "X81n1571_004:0441b19": "遇奏聞。即勅光庭。詔師到京。勅住白蓮亭。越明年正",
    "X81n1571_004:0441b20": "月十五日。召兩街名僧碩學。赴內道場。與師闡揚佛",
    "X81n1571_004:0441b21": "理　時有遠禪師者。抗聲謂師曰。今對聖上。較量宗",
    "X81n1571_004:0441b22": "旨。應須直問直答。不假繁辭。只如禪師所見。以何為",
    "X81n1571_004:0441b23": "道。師曰。無心是道。遠曰。道因心有。何得言無心是道。",
    "X81n1571_004:0441b24": "師曰。道本無名。因心名道。心名若有。道不虗然。窮心",
    "X81n1571_004:0441c01": "既無。道憑何立。二俱虗妄。總是假名。遠曰。禪師見有",
    "X81n1571_004:0441c02": "身心是道已否。師曰。山僧身心。本來是道。遠曰。適言",
    "X81n1571_004:0441c03": "無心是道。今又言身心本來是道。豈不相違。師曰。無",
    "X81n1571_004:0441c04": "心是道。心泯道無。心道一如。故言無心是道。身心本",
    "X81n1571_004:0441c05": "來是道。道亦本是身心。身心本既是空。道亦窮源無",
    "X81n1571_004:0441c06": "有。遠曰。觀禪師形質甚小。却會此理。師曰。大德只見",
    "X81n1571_004:0441c07": "山僧相。不見山僧無相。見相者。是大德所見。經云。凡",
    "X81n1571_004:0441c08": "所有相。皆是虗妄。若見諸相非相。即見其道。若以相",
    "X81n1571_004:0441c09": "為實。窮劫不能見道。遠曰。今請禪師。於相上說於無",
    "X81n1571_004:0441c10": "相。師曰。淨名經云。四大無主。身亦無我。無我所見。與",
    "X81n1571_004:0441c11": "道相應。大德若以四大有主。是我。若有我見。窮劫不",
    "X81n1571_004:0441c12": "可會道也。遠聞語失色。逡巡避席師有偈曰。四大無",
    "X81n1571_004:0441c13": "主復如水。遇曲逢直無彼此。淨穢兩處不生心。壅決",
    "X81n1571_004:0441c14": "何曾有二意。觸境但似水無心。在世縱橫有何事。復",
    "X81n1571_004:0441c15": "曰。一大如是。四大亦然。若明四大無主。即悟無心。若",
    "X81n1571_004:0441c16": "了無心。自然契道　志明問。若言無心是道。瓦礫無",
    "X81n1571_004:0441c17": "心。亦應是道。又曰。身心本來是道。四生十類。皆有身",
    "X81n1571_004:0441c18": "心。亦應是道。師曰。大德。若作見聞覺知解會。與道懸",
    "X81n1571_004:0441c19": "殊。即是求見聞覺知之人。非是求道之人。經云。無眼",
    "X81n1571_004:0441c20": "耳鼻舌身意。六根尚無。見聞覺知。憑何而立。窮本不",
    "X81n1571_004:0441c21": "有。何處存心。焉得不同草木瓦礫。明杜口而退。師有",
    "X81n1571_004:0441c22": "偈曰。見聞覺知無障礙。聲香味觸常三昧如鳥空中",
    "X81n1571_004:0441c23": "只麼飛。無取無捨無憎愛。若會應處本無心。始得名",
    "X81n1571_004:0441c24": "為觀自在　真禪問。道既無心。佛有心否。佛之與道",
    "X81n1571_004:0442a01": "是一是二。師曰。不一不二。曰佛度眾生。為有心故。道",
    "X81n1571_004:0442a02": "不度人。為無心故。一度一不度。何得無二。師曰。若言",
    "X81n1571_004:0442a03": "佛度眾生。道無度者。此是大德妄生二見。如山僧。即",
    "X81n1571_004:0442a04": "不然。佛是虗名。道亦妄立。二俱不實。總是假名。一假",
    "X81n1571_004:0442a05": "之中。如何分二。曰佛之與道。總是假名。當立名時。是",
    "X81n1571_004:0442a06": "誰為立。若有立者。何得言無。師曰。佛之與道。因心而",
    "X81n1571_004:0442a07": "立。推窮立心。心亦是無。心既是無。即悟二俱不實。知",
    "X81n1571_004:0442a08": "如夢幻。即悟本空。彊立佛道二名。此是二乘人見解。",
    "X81n1571_004:0442a09": "師乃說無修無作偈曰。見道方修道。不見復何修。道",
    "X81n1571_004:0442a10": "性如虗空。虗空何所修。徧觀修道者。撥火覓浮漚。但",
    "X81n1571_004:0442a11": "看弄傀儡。線斷一時休　法空問。佛之與道。俱是假",
    "X81n1571_004:0442a12": "名。十二分教亦應不實。何以從前尊宿。皆言修道。師",
    "X81n1571_004:0442a13": "曰。大德錯會經意。道本無修。大德彊修。道本無作。大",
    "X81n1571_004:0442a14": "德彊作。道本無事。彊生多事。道本無知。於中強知。如",
    "X81n1571_004:0442a15": "此見解。與道相違。從前尊宿。不應如是。自是大德不",
    "X81n1571_004:0442a16": "會。請思之。師有偈曰。道體本無修。不修自合道。若起",
    "X81n1571_004:0442a17": "修道心。此人不會道。棄却一真性。却入閙浩浩。忽逢",
    "X81n1571_004:0442a18": "修道人。第一莫向道　安禪問。道既假名。佛云妄立。",
    "X81n1571_004:0442a19": "十二分教。亦是接物度生。一切是妄。以何為真。師曰。",
    "X81n1571_004:0442a20": "為有妄故。將真對妄。推窮妄性本空。真亦何曾有。故",
    "X81n1571_004:0442a21": "知。真妄總是假名。二事對治。都無實體。窮其根本。一",
    "X81n1571_004:0442a22": "切皆空。曰既言一切是妄。妄亦同真。真妄無殊。復是",
    "X81n1571_004:0442a23": "何物。師曰。若言何物。何物亦妄。經云無相。似無比況。",
    "X81n1571_004:0442a24": "言語道斷。如鳥飛空。安慚伏。不知所措。師有偈曰。推",
    "X81n1571_004:0442b01": "真真無相。窮妄妄無形。返觀推窮心。知心亦假名。會",
    "X81n1571_004:0442b02": "道亦如此。到頭亦只寧　達性問。禪師至妙微真。真",
    "X81n1571_004:0442b03": "妄雙泯。佛道兩亡。修行性空。名相不實。世界如幻。一",
    "X81n1571_004:0442b04": "切假名。作此解時。不可斷絕眾生善惡二根。師曰。善",
    "X81n1571_004:0442b05": "惡二根。皆因心有。窮心若有。根亦非虗。推心既無。根",
    "X81n1571_004:0442b06": "因何立。經云。善不善法。從心化生。善惡業緣。本無有",
    "X81n1571_004:0442b07": "實。師有偈曰。善既從心生。惡豈離心有。善惡是外緣。",
    "X81n1571_004:0442b08": "於心實不有。捨惡歸何處。取善令誰守。傷嗟二見人。",
    "X81n1571_004:0442b09": "攀緣兩頭走。若悟本無心。始悔從前咎　又有近臣",
    "X81n1571_004:0442b10": "問曰。此身從何而來。百年之後。復歸何處。師曰。如人",
    "X81n1571_004:0442b11": "夢時。從何而來。睡覺時。從何而去。曰夢時不可言無。",
    "X81n1571_004:0442b12": "既覺不可言有。雖有有無。來往無所。師曰。貧道此身。",
    "X81n1571_004:0442b13": "亦如其夢。師有偈曰。視生如在夢。夢裏實是鬧。忽覺",
    "X81n1571_004:0442b14": "萬事休。還同睡時悟。智者會悟夢。迷人信夢閙。會夢",
    "X81n1571_004:0442b15": "如兩般。一悟無別悟。富貴與貧賤。更無分別路。唐肅",
    "X81n1571_004:0442b16": "宗上元辛丑年歸寂。諡大曉禪師。",
    "X81n1571_004:0442b17": "玄策禪師婺州金華人。遊方時。屆於河朔。有智隍者。",
    "X81n1571_004:0442b18": "曾謁黃梅。自謂正受。師知隍所得未真。往問曰。汝坐",
    "X81n1571_004:0442b19": "於此作麼。隍曰入定。師曰。汝言入室。有心耶。無心耶。",
    "X81n1571_004:0442b20": "若有心者。一切蠢動之類。皆應得定。若無心者。一切",
    "X81n1571_004:0442b21": "草木之流。亦合得定。曰我正入定時。則不見有有無",
    "X81n1571_004:0442b22": "之心。師曰。既不見有有無之心。即是常定。何有出入。",
    "X81n1571_004:0442b23": "若有出入。則非大定。隍無語。良久問師嗣誰。師曰。我",
    "X81n1571_004:0442b24": "師曹谿六祖。曰六祖以何為禪定。師曰。我師云。夫妙",
    "X81n1571_004:0442c01": "湛圓寂。體用如如。五陰本空。六塵非有。不出不入。不",
    "X81n1571_004:0442c02": "定不亂。禪性無住。離住禪寂。禪性無生。離生禪想。心",
    "X81n1571_004:0442c03": "如虗空。亦無虗空之量。隍聞此說。遂造於曹谿。請決",
    "X81n1571_004:0442c04": "疑翳。而祖意與師冥符。隍始開悟。師後却歸金華。大",
    "X81n1571_004:0442c05": "開法席。",
    "X81n1571_004:0442c06": "河北智隍禪師始參五祖。雖嘗咨決。而循乎漸行。乃",
    "X81n1571_004:0442c07": "往河北。結庵長坐。積二十餘載。不見惰容。後遇玄策",
    "X81n1571_004:0442c08": "激勵。遂往參六祖。祖愍其遠來。便垂開決。師於言下",
    "X81n1571_004:0442c09": "豁然契悟。前二十年所得心。都無影響。其夜。河北檀",
    "X81n1571_004:0442c10": "越士庶。忽聞空中有聲曰。隍禪師今日得道也。後回",
    "X81n1571_004:0442c11": "河北開化。",
    "X81n1571_004:0442c12": "南陽慧忠國師越州諸暨冉氏子。自受心印。居南陽",
    "X81n1571_004:0442c13": "白崖山黨子谷。四十餘祀不下山。道行聞於帝里。唐",
    "X81n1571_004:0442c14": "肅宗上元二年。勅中使孫朝進。賷詔徵赴京。待以師",
    "X81n1571_004:0442c15": "禮。初居千福寺西禪院。及代宗臨御。復迎止光澤精",
    "X81n1571_004:0442c16": "藍。十有六載　時有西天大耳三藏到京。云得他心",
    "X81n1571_004:0442c17": "通。肅宗命國師試驗。三藏纔見師。便禮拜立於右邊。",
    "X81n1571_004:0442c18": "師問曰。汝得他心通耶。對曰不敢。師曰。汝道。老僧即",
    "X81n1571_004:0442c19": "今在甚麼處。曰和尚是一國之師。何得却去西川看",
    "X81n1571_004:0442c20": "競渡。良久再問。汝道。老僧即今在甚麼處。曰和尚是",
    "X81n1571_004:0442c21": "一國之師。何得却在天津橋上。看弄猢猻。師良久復",
    "X81n1571_004:0442c22": "問。汝道。老僧只今在甚麼處。藏罔測。師叱曰。這野狐",
    "X81n1571_004:0442c23": "精。他心通在甚麼處。藏無對(僧問仰山曰。大耳三藏第三度為甚麼不見國",
    "X81n1571_004:0442c24": "師。山曰。前兩度是涉境心。後入自受用三昧。所以不見　又有僧問玄沙。沙曰。汝道前兩度還見麼　玄",
    "X81n1571_004:0443a01": "覺云。前兩度見。後來為甚麼不見。且道利害在甚麼處　僧問趙州。大耳三藏。第三度不見國師。未審。國",
    "X81n1571_004:0443a02": "師在甚麼處。州云。在三藏鼻孔上。僧後問玄沙。既在鼻孔上。為甚麼不見。沙云。只為太近)　　一日",
    "X81n1571_004:0443a03": "喚侍者。者應諾。如是三召三應。師曰。將謂吾孤負汝。",
    "X81n1571_004:0443a04": "却是汝孤負吾。(僧問玄沙。國師喚侍者。意作麼生。沙云。却是侍者會。雲居錫云。且道侍者",
    "X81n1571_004:0443a05": "會不會。若道會。國師又道汝孤負吾。若道不會。玄沙又道。却是侍者會。且作麼生商量。玄覺徵問僧。甚麼處是",
    "X81n1571_004:0443a06": "侍者會處。僧云。若不會。爭解恁麼應。玄覺云。汝少會在。又云。若於這裏。商量得去。便識玄沙。僧問法眼。國師喚",
    "X81n1571_004:0443a07": "侍者。意作麼生。眼云。且去別時來。雲居錫云。法眼恁麼道。為復明國師意。不明國師意　僧問趙州。國師喚侍",
    "X81n1571_004:0443a08": "者。意作麼生。趙州云。如人暗裏書字。字雖不成。文彩已彰)　南泉到參。師問。甚麼",
    "X81n1571_004:0443a09": "處來。曰江西來。師曰。還將得馬師真來否。曰只這是。",
    "X81n1571_004:0443a10": "師曰。背後底聻。南泉便休。(長慶稜云。大似不知　保福展云。幾不到和。尚此間",
    "X81n1571_004:0443a11": "　雲居錫云。此二尊宿。盡扶背後。只如南泉休去。為當扶面前。扶背後)　　麻谷到參。繞",
    "X81n1571_004:0443a12": "禪床三匝。振錫而立。師曰。汝既如是。吾亦如是。谷又",
    "X81n1571_004:0443a13": "振錫。師叱曰。這野狐精出去　上堂。禪宗學者。應遵",
    "X81n1571_004:0443a14": "佛語。一乘了義。契自心源。不了義者。互不相許。如師",
    "X81n1571_004:0443a15": "子身中蟲。夫為人師。若涉名利。別開異端。則自他何",
    "X81n1571_004:0443a16": "益。如世大匠。斤斧不傷其手。香象所負。非驢能堪",
    "X81n1571_004:0443a17": "　僧問。若為得成佛去。師曰。佛與眾生。一時放却。當處",
    "X81n1571_004:0443a18": "解脫。曰作麼生得相應去。師曰。善惡不思。自見佛性。",
    "X81n1571_004:0443a19": "曰若為得證法身。師曰。越毗盧之境界。曰清淨法身。",
    "X81n1571_004:0443a20": "作麼生得。師曰。不著佛求耳。曰阿那箇是佛。師曰。即",
    "X81n1571_004:0443a21": "心是佛。曰心有煩惱否。師曰。煩惱性自離。曰豈不斷",
    "X81n1571_004:0443a22": "耶。師曰。斷煩惱者。即名二乘。煩惱不生。名大涅槃",
    "X81n1571_004:0443a23": "　問。坐禪看靜。此復若為。師曰。不垢不淨。寧用起心而",
    "X81n1571_004:0443a24": "看淨相　問。禪師見十方虗空。是法身否。師曰以想",
    "X81n1571_004:0443b01": "心取之。是顛倒見　問。即心是佛。可更修萬行否。師",
    "X81n1571_004:0443b02": "曰。諸聖皆具二嚴。豈撥無因果耶。又曰。我今答汝。窮",
    "X81n1571_004:0443b03": "劫不盡。言多去道遠矣。所以道。說法有所得。斯則野",
    "X81n1571_004:0443b04": "干鳴。說法無所得。是名師子吼　上堂。青蘿夤緣。直",
    "X81n1571_004:0443b05": "上寒松之頂。白雲淡泞。出沒太虗之中。萬法本閒。而",
    "X81n1571_004:0443b06": "人自鬧　師問僧。近離。甚處。曰南方。師曰。南方知識。",
    "X81n1571_004:0443b07": "以何法示人。曰南方知識祇道。一朝風火散後。如蛇",
    "X81n1571_004:0443b08": "退皮。如龍換骨。本爾真性宛然無壞。師曰。苦哉苦哉。",
    "X81n1571_004:0443b09": "南方知識說法。半生半滅。曰南方知識即如是。未審",
    "X81n1571_004:0443b10": "和尚此間說何法。師曰。我此間。身心一如。身外無餘。",
    "X81n1571_004:0443b11": "曰和尚何得將泡幻之身。同於法體。師曰。你為甚麼",
    "X81n1571_004:0443b12": "入於邪道。曰甚麼處是某甲入於邪道處。師曰。不見",
    "X81n1571_004:0443b13": "教中道。若以色見我。以音聲求我。是人行邪道。不能",
    "X81n1571_004:0443b14": "見如來　南陽張濆行者問。承和尚說無情說法。某",
    "X81n1571_004:0443b15": "甲未體其事。乞和尚垂示。師曰。汝若問無情說法。解",
    "X81n1571_004:0443b16": "他無情。方得聞我說法。汝但聞取無情說法去。濆曰。",
    "X81n1571_004:0443b17": "只約如今有情方便之中。如何是無情因緣。師曰。如",
    "X81n1571_004:0443b18": "今一切動用之中。但凡聖兩流。都無少分起滅。便是",
    "X81n1571_004:0443b19": "出識。不屬有無。熾然見覺。只聞無其情識繫執。所以",
    "X81n1571_004:0443b20": "六祖云。六根對境。分別非識　有僧到參禮。師問。蘊",
    "X81n1571_004:0443b21": "何事業。曰講金剛經。師曰。最初兩字是甚麼。曰如是。",
    "X81n1571_004:0443b22": "師曰。是甚麼。僧無對　問。如何是解脫。師曰。諸法不",
    "X81n1571_004:0443b23": "相到。當處解脫。曰恁麼即斷去也。師曰。向汝道諸法",
    "X81n1571_004:0443b24": "不相到。斷甚麼　師見僧來。以手作圓相。相中書日",
    "X81n1571_004:0443c01": "字。僧無對　師問本淨。汝已後見奇特言語如何。淨",
    "X81n1571_004:0443c02": "曰。無一念心愛。師曰。是汝屋裏事　肅宗帝問。師在",
    "X81n1571_004:0443c03": "曹谿得何法。師曰。陛下還見空中一片雲麼。帝曰見。",
    "X81n1571_004:0443c04": "師曰。釘釘著懸挂著　帝又問。如何是十身調御。師",
    "X81n1571_004:0443c05": "乃起立曰。會麼。帝曰不會。師曰。與老僧過淨瓶來",
    "X81n1571_004:0443c06": "　帝又問。如何是無諍三昧。師曰。檀越蹋毗盧頂上行。",
    "X81n1571_004:0443c07": "帝曰。此意如何。師曰。莫認自己清淨法身　師居常",
    "X81n1571_004:0443c08": "見帝。都不視之。帝曰。朕是大唐天子。師何以殊不顧",
    "X81n1571_004:0443c09": "視。師曰。還見虗空麼。帝曰見。師曰。他還眨目視陛下",
    "X81n1571_004:0443c10": "否　魚軍容問。師住白崖山。十二時中。如何修道。師",
    "X81n1571_004:0443c11": "喚童子來摩頂曰。惺惺直言惺惺。歷歷直言歷歷。已",
    "X81n1571_004:0443c12": "後莫受人謾　師與紫璘供奉論議。師陞座。奉曰。請",
    "X81n1571_004:0443c13": "師立義。某甲破。師曰。立義竟。奉曰。是甚麼義。師曰。果",
    "X81n1571_004:0443c14": "然不見。非公境界。便下座　一日。師問紫璘供奉。佛",
    "X81n1571_004:0443c15": "是甚麼義。曰是覺義。師曰。佛曾迷否。曰不曾迷。師曰。",
    "X81n1571_004:0443c16": "用覺作麼。奉無對。奉問。如何是實相。師曰。把將虗底",
    "X81n1571_004:0443c17": "來。曰虗底不可得。師曰。虗底尚不可得。問實相作麼",
    "X81n1571_004:0443c18": "　師以化緣將畢。涅槃時至。乃辭代宗。帝曰。師滅度",
    "X81n1571_004:0443c19": "後。弟子將何所記。師曰。告檀越。造取一所無縫塔。帝",
    "X81n1571_004:0443c20": "曰。就師請取塔樣。師良久曰。會麼。帝曰不會。師曰。貧",
    "X81n1571_004:0443c21": "道去後。有侍者應真。却知此事。乞詔問之。代宗大曆",
    "X81n1571_004:0443c22": "乙卯年十二月十九日。右脇長往。塔於黨子谷。諡大",
    "X81n1571_004:0443c23": "證禪師。代宗後詔應真。問前語。真良久曰。聖上會麼。",
    "X81n1571_004:0443c24": "帝曰不會。真述偈曰。湘之南潭之北。中有黃金充一",
    "X81n1571_004:0444a01": "國。無影樹下合同船。瑠璃殿上無知識。",
    "X81n1571_004:0444a02": "西京荷澤神會禪師襄陽高氏子。年十四為沙彌。謁",
    "X81n1571_004:0444a03": "六祖。祖曰。知識遠來大艱辛。將本來否。若有本則合",
    "X81n1571_004:0444a04": "識主。試說看。師曰。以無住為本。見即是主。祖曰。這沙",
    "X81n1571_004:0444a05": "彌。爭合取次語。便打。師於杖下思惟曰。大善知識。歷",
    "X81n1571_004:0444a06": "劫難逢。今既得遇。豈惜身命。自此給侍　他日祖告",
    "X81n1571_004:0444a07": "眾曰。吾有一物。無頭無尾。無名無字。無背無面。諸人",
    "X81n1571_004:0444a08": "還識否。師乃出曰。是諸法之本源。乃神會之佛性。祖",
    "X81n1571_004:0444a09": "曰。向汝道。無名無字。汝便喚作本源佛性。師禮拜而",
    "X81n1571_004:0444a10": "退。祖曰。此子向後設有把茆葢頭。也只成得箇知解",
    "X81n1571_004:0444a11": "宗徒。師尋往西京受戒。唐景龍年中。却歸曹谿　閱",
    "X81n1571_004:0444a12": "大藏經。於內六處有疑。問於六祖。第一問戒定慧曰。",
    "X81n1571_004:0444a13": "所用戒何物。定從何處修。慧因何處起。所見不通流。",
    "X81n1571_004:0444a14": "祖曰。定即定其心。將戒戒其行。性中常慧照。自見自",
    "X81n1571_004:0444a15": "知深。第二問。本無今有有何物。本有今無無何物。誦",
    "X81n1571_004:0444a16": "經不見有無義。真似騎驢更覓驢。祖曰。前念惡業本",
    "X81n1571_004:0444a17": "無。後念善生今有。念念常行善行。後代人天不久。汝",
    "X81n1571_004:0444a18": "今正聽吾言。吾即本無今有。第三問。將生滅却滅。將",
    "X81n1571_004:0444a19": "滅滅却生。不了生滅義。所見似聾盲。祖曰。將生滅却",
    "X81n1571_004:0444a20": "滅。令人不執性。將滅滅却生。令人心離境。未即離二",
    "X81n1571_004:0444a21": "邊。自除生滅病。第四問。先頓而後漸。先漸而後頓。不",
    "X81n1571_004:0444a22": "悟頓漸人。心裏常迷悶。祖曰。聽法頓中漸。悟法漸中",
    "X81n1571_004:0444a23": "頓。修行頓中漸。證果漸中頓。頓漸是常因。悟中不迷",
    "X81n1571_004:0444a24": "悶。第五問。先定後慧。先慧後定。定慧後初。何生為正。",
    "X81n1571_004:0444b01": "祖曰。常生清淨心。定中而有慧。於境上無心。慧中而",
    "X81n1571_004:0444b02": "有定。定慧等無先。雙修自心正。第六問。先佛而後法。",
    "X81n1571_004:0444b03": "先法而後佛。佛法本根源。起從何處出。祖曰。說即先",
    "X81n1571_004:0444b04": "佛而後法。聽即先法而後佛。若論佛法本根源。一切",
    "X81n1571_004:0444b05": "眾生心裏出　祖滅後。二十年間。曹溪頓旨。沈廢於",
    "X81n1571_004:0444b06": "荊吳。嵩獄漸門。盛行於秦洛。師入京。天寶四年。方定",
    "X81n1571_004:0444b07": "兩宗。(南能頓宗。北秀漸教)乃著顯宗記。盛行於世　一日鄉信",
    "X81n1571_004:0444b08": "至。報二親亡。師入堂白槌曰。父母俱喪。請大眾念摩",
    "X81n1571_004:0444b09": "訶般若。眾纔集。師便打槌曰。勞煩大眾。師於肅宗上",
    "X81n1571_004:0444b10": "元庚子年。奄然而化。塔於龍門。",
    "X81n1571_004:0444b12": "五燈全書卷第四"
}