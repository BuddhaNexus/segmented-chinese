{
    "X26n0562_001:0905b03": "心經解",
    "X26n0562_001:0905b05": "無依道人　徐昌治覲周父　解",
    "X26n0562_001:0905b06": "男　徐升貞　徐乾貞　徐拱樞　徐頥貞　同挍",
    "X26n0562_001:0905b08": "般若波羅蜜多心經",
    "X26n0562_001:0905b09": "此梵語也。般若云智慧。即人之本心。超情離見。湛",
    "X26n0562_001:0905b10": "寂圓悟之稱。波羅蜜。云到彼岸。多。即眾生。心。即人",
    "X26n0562_001:0905b11": "心。經。常也。法也。心是般若之體。般若是心之用。彼",
    "X26n0562_001:0905b12": "岸。是般若心中所詣之實境。",
    "X26n0562_001:0905b13": "觀自在菩薩。",
    "X26n0562_001:0905b14": "觀有二義。一者能觀觀慧。二者所觀觀相。能所契",
    "X26n0562_001:0905b15": "證。名為自在。以此契證之理。而導眾生。即名菩薩。",
    "X26n0562_001:0905b16": "以一切眾生。妄知莫返。而起三毒。造種種業。輪迴",
    "X26n0562_001:0905b17": "三界。昇沈上下。窮劫無有得自在者。唯此菩薩。了",
    "X26n0562_001:0905b18": "諸法空。境智如如。在生死。不為生死根絆。在涅槃。",
    "X26n0562_001:0905b19": "不為涅槃果縛。自者。顯物物頭頭。無非自己。在者。",
    "X26n0562_001:0905b20": "顯塵塵剎剎。靡不充周。",
    "X26n0562_001:0905b21": "行深般若波羅蜜多時。",
    "X26n0562_001:0905b22": "行者。乃能修習之行也。深般若者。乃所契證之智",
    "X26n0562_001:0905b23": "也。時者。能所雙忘。智理俱泯之時也。此般若。無形",
    "X26n0562_001:0905b24": "無相。無方無所。無內無外。無邊無表。無容擬議。故",
    "X26n0562_001:0905c01": "曰深。時字。追指曠劫以前而言。從此一得相應。則",
    "X26n0562_001:0905c02": "直至未來際。始終不離深般若矣。",
    "X26n0562_001:0905c03": "照見五蘊皆空。度一切苦厄。",
    "X26n0562_001:0905c04": "此釋前菩薩。契入甚深般若。何由致耶。以一念中。",
    "X26n0562_001:0905c05": "見之所及。即名色蘊。領納所見。即名受蘊。思惟不",
    "X26n0562_001:0905c06": "已。即名想蘊。遷變流動。即名行蘊。了別剖斷。即名",
    "X26n0562_001:0905c07": "識蘊。五者陰隱沉淪。纏縛人心。故謂之蘊。一切苦",
    "X26n0562_001:0905c08": "厄。指眾生也。言能修般若之菩薩。自心清淨圓融。",
    "X26n0562_001:0905c09": "略無一點罣礙。便能度世間眾生之有罣有礙。而",
    "X26n0562_001:0905c10": "有苦厄者。和盤邈出心字。而不顯明心字。所以為",
    "X26n0562_001:0905c11": "妙。",
    "X26n0562_001:0905c12": "一切五蘊。本來清淨。常住一心。原是如來藏之真",
    "X26n0562_001:0905c13": "空。○守口。攝意。身莫犯。亦度世法也。出世三乘。亦",
    "X26n0562_001:0905c14": "不過依五蘊。破除深淺建立。離五蘊。亦無三乘諸",
    "X26n0562_001:0905c15": "法也。",
    "X26n0562_001:0905c16": "凡夫無智。為五蘊所縛。二乘智淺。為斷空所縛。深",
    "X26n0562_001:0905c17": "般若。照見五蘊本來自空。即五蘊離五蘊不必屏",
    "X26n0562_001:0905c18": "除五蘊而後見其空也。這五蘊就是苦。五蘊既空。",
    "X26n0562_001:0905c19": "誰為苦者。",
    "X26n0562_001:0905c20": "舍利子。色不異空。空不異色。色即是空。空即是色。",
    "X26n0562_001:0905c21": "梵語舍利。此云鶖。葢此尊者。其母目利。如鶖鳥之",
    "X26n0562_001:0905c22": "目。時人借以贊稱也。尊者因母得名。故呼為舍利",
    "X26n0562_001:0905c23": "子。此尊者。聲聞中。智慧第一。以智慧堪入般若。故",
    "X26n0562_001:0905c24": "世尊特召告之。",
    "X26n0562_001:0906a01": "觀自在菩薩。照見五蘊皆空。這不是蘊自為蘊。空",
    "X26n0562_001:0906a02": "自為空。乃一體而即是的色是法相之首。五蘊之",
    "X26n0562_001:0906a03": "初。故諸經欲釋空義。皆約色說。一則以色是堅固",
    "X26n0562_001:0906a04": "妄想。凝結而成。是眾生最易執著處。二則與虗空",
    "X26n0562_001:0906a05": "體相。敵對角立。是最難和會處。若於此勘破。則其",
    "X26n0562_001:0906a06": "餘四蘊。瓦解氷消。所謂一根既返源。六根成解脫",
    "X26n0562_001:0906a07": "也。",
    "X26n0562_001:0906a08": "小乘。認色為實。有異於空之虗無。遂見色能障空。",
    "X26n0562_001:0906a09": "而空為色礙。菩薩見一切色俱無自性。此無性之",
    "X26n0562_001:0906a10": "色。即是無我空理。初不見有一絲毫。可以點染得",
    "X26n0562_001:0906a11": "空。亦不見一絲毫。可以夾雜得空。色相與空相。初",
    "X26n0562_001:0906a12": "無差別。故云不異。",
    "X26n0562_001:0906a13": "二乘與初心菩薩。見空為斷滅。異於色之染污。遂",
    "X26n0562_001:0906a14": "致滅色證空。而色為空礙。菩薩見自性空為真空。",
    "X26n0562_001:0906a15": "周遍法界。此無我空理。徧在一切色中。不見空外",
    "X26n0562_001:0906a16": "有個染污的色相。亦不見空中有可斷滅的色相。",
    "X26n0562_001:0906a17": "空體與色體。了無變動。故云即是。",
    "X26n0562_001:0906a18": "受想行識。亦復如是。",
    "X26n0562_001:0906a19": "此以四蘊。例推前之色蘊。皆從緣生也。所言受者。",
    "X26n0562_001:0906a20": "領納為性。領順違俱非之三境。皆無實體。若領納",
    "X26n0562_001:0906a21": "于順。終有順性。遇違境時。理不應起。是知受即是",
    "X26n0562_001:0906a22": "空。所言想蘊。亦無實體。若想前境。前境有體。不復",
    "X26n0562_001:0906a23": "想後。既復想後。則知無體。非空而何。所言行蘊。念",
    "X26n0562_001:0906a24": "念遷謝。無有寔性。若性在內。不應遷外。性若在外。",
    "X26n0562_001:0906b01": "不應遷內。是知內外無得。非空而何。所言識蘊。識",
    "X26n0562_001:0906b02": "有其三。一曰阿賴耶。二曰末耶。三曰了境。此三識",
    "X26n0562_001:0906b03": "其性元虗。互起互滅。本無可得。非空而何。所謂五",
    "X26n0562_001:0906b04": "蘊皆空者如此。不離五蘊而空五蘊。非行深般若",
    "X26n0562_001:0906b05": "到彼岸之菩薩。能如是乎。",
    "X26n0562_001:0906b06": "舍利子。是諸法空相。不生不滅。不垢不淨。不增不減。",
    "X26n0562_001:0906b07": "前推空蘊。緣起無體。此直會歸自心。顯此經。以心",
    "X26n0562_001:0906b08": "為主。而亦未涉心字。",
    "X26n0562_001:0906b09": "上文已說明五蘊皆空。恐人不能領略。認作觀照",
    "X26n0562_001:0906b10": "功夫邊事。信不及實相本然。所以就諸法中。指出",
    "X26n0562_001:0906b11": "空相來。使知本來實相。",
    "X26n0562_001:0906b12": "尋常看色空。是個相反的。那知便是真如自相。故",
    "X26n0562_001:0906b13": "復呼舍利弗而告之曰。五蘊即空。其實不獨五蘊。",
    "X26n0562_001:0906b14": "一切諸法。都是即空的。諸法從緣而生。緣生無性。",
    "X26n0562_001:0906b15": "其實法本無生。諸法緣離則滅。滅惟緣滅。其實法",
    "X26n0562_001:0906b16": "本無滅。是不生不滅的。雖在有漏色中。而體空不",
    "X26n0562_001:0906b17": "染。雖在無漏色內。而空體如故。是不垢不淨的。此",
    "X26n0562_001:0906b18": "諸法空相。從來修證不到。德滿不增。本來變壞不",
    "X26n0562_001:0906b19": "得。障盡非滅。是不增不減的。",
    "X26n0562_001:0906b20": "是故空中無色。無受想行識。無眼耳鼻舌身意。無色",
    "X26n0562_001:0906b21": "聲香味觸法。無眼界。乃至無意識界。",
    "X26n0562_001:0906b22": "此以五蘊。六根。六塵。十二處。而顯真空也。葢將萬",
    "X26n0562_001:0906b23": "法緣起。結歸自心。而亦未顯言心。",
    "X26n0562_001:0906b24": "眼根。由明暗二塵。相牽相引。除其妄見。還其本明。",
    "X26n0562_001:0906c01": "都無所有。耳根。由動靜二塵。相攝相援。除其妄聽。",
    "X26n0562_001:0906c02": "還其本聰。都無所有。鼻根。舌根。身根。俱由生滅諸",
    "X26n0562_001:0906c03": "塵。自離自合。除其妄知。還其本分。都無所有。意根。",
    "X26n0562_001:0906c04": "由出入二塵。相起相伏。除其妄想。還其本覺。都無",
    "X26n0562_001:0906c05": "所有。六塵。又從根與識。分別而有。所謂若從耳聽",
    "X26n0562_001:0906c06": "終難會。眼裏聞聲始得知。身安意肯。觸處皆恬。根",
    "X26n0562_001:0906c07": "塵識俱無。界從奚立。總為迷心重者。說五蘊。為迷",
    "X26n0562_001:0906c08": "色重者。說十二入。為色心俱迷者。說十八界。此三",
    "X26n0562_001:0906c09": "科。有則為三有業障。無則為萬象俱空。三有者。三",
    "X26n0562_001:0906c10": "世也。亦三界也。即欲界。色界。無色界。五蘊。只是色",
    "X26n0562_001:0906c11": "心二字。眼耳鼻舌身。色聲香味觸。為色法。意為心",
    "X26n0562_001:0906c12": "法。佛性真空。有二種用。一自性用。一隨緣用。譬如",
    "X26n0562_001:0906c13": "明鏡空懸。不問物之來否。鏡光具能現之功。曰自",
    "X26n0562_001:0906c14": "性用。忽有物至。隨物現形。曰隨緣用。十二處。以內",
    "X26n0562_001:0906c15": "根外塵。各有處所。故六識分別六塵。執妄成差。各",
    "X26n0562_001:0906c16": "有界限。名十八界。雖三六並舉。重在六識。六識本",
    "X26n0562_001:0906c17": "唯一識。",
    "X26n0562_001:0906c18": "無無明。亦無無明盡。乃至無老死。亦無老死盡。",
    "X26n0562_001:0906c19": "承上言。凡人有明有不明。皆眼界為之累耳。眼界",
    "X26n0562_001:0906c20": "既空。明到盡處。何無無明。不抵于盡。到此纔是眼",
    "X26n0562_001:0906c21": "之真空本相。生老病死。極是意中牽纏。不能忘情",
    "X26n0562_001:0906c22": "處。意識界既空。生到盡處。何無老死不抵於盡。到",
    "X26n0562_001:0906c23": "此纔是意之真空本相。",
    "X26n0562_001:0906c24": "真空中。本來常覺。覺則不動。當其動時。原是堪然",
    "X26n0562_001:0907a01": "不動。純一大光明藏。何從而有無明。自行識以至",
    "X26n0562_001:0907a02": "老死。當處發生。隨處滅盡。緣無可緣。起原無起。本",
    "X26n0562_001:0907a03": "性空。六根之身且無。將甚的為老死。而謂有老死",
    "X26n0562_001:0907a04": "盡耶。",
    "X26n0562_001:0907a05": "無苦集滅道。",
    "X26n0562_001:0907a06": "苦集。屬世間因果也。滅道。出世間因果也。世間因",
    "X26n0562_001:0907a07": "果者。集是招感性。苦是逼迫性。以貪嗔癡。招感報",
    "X26n0562_001:0907a08": "業。而逼迫也。此逼迫性。不出八苦。唯聲聞人。知此",
    "X26n0562_001:0907a09": "苦。便修戒定慧道。而入寂滅涅槃。",
    "X26n0562_001:0907a10": "十二緣。既是大光明藏。那有流轉還滅。種種差別",
    "X26n0562_001:0907a11": "次第耶。中下根。則須說苦方畏。說滅方忻。說集方",
    "X26n0562_001:0907a12": "厭。說道方修。故說四諦法。此方便中之方便。若是",
    "X26n0562_001:0907a13": "真性空中。生死即法身。結業即解脫。煩惱即般若。",
    "X26n0562_001:0907a14": "有何苦集。可以厭離。亦無滅道。可以修證。四諦亦",
    "X26n0562_001:0907a15": "是無有的。",
    "X26n0562_001:0907a16": "四皆名諦者。以如來實語。永無變易故也。說此四",
    "X26n0562_001:0907a17": "諦。而先果後因者。欲令眾生。知苦而斷集。樂滅而",
    "X26n0562_001:0907a18": "慕道。始可離苦得樂也。",
    "X26n0562_001:0907a19": "無智。亦無得。",
    "X26n0562_001:0907a20": "此世尊。直以無智無得。統結上意。始焉以蘊與空。",
    "X26n0562_001:0907a21": "參觀著力。猶知有法有相。至於根塵識界都斷。而",
    "X26n0562_001:0907a22": "苦集滅道盡消。渾身世兩忘。心境俱融。真空真理。",
    "X26n0562_001:0907a23": "妙應無窮。又烏知夫般若而有智。與度一切苦厄",
    "X26n0562_001:0907a24": "而有得哉。",
    "X26n0562_001:0907b01": "知空智。與所知空理。皆不可得。曰無智無得。",
    "X26n0562_001:0907b02": "以無所得故。",
    "X26n0562_001:0907b03": "承上起下。",
    "X26n0562_001:0907b04": "菩提薩埵。依般若波羅蜜多故。心無罣礙。無罣礙故。",
    "X26n0562_001:0907b05": "無有恐怖。遠離顛倒夢想。究竟涅槃。",
    "X26n0562_001:0907b06": "至此纔揭出一個心字。所謂結歸自心也。葢前廣",
    "X26n0562_001:0907b07": "顯緣生。即是性空般若。一無所得。故曰以無所得",
    "X26n0562_001:0907b08": "故。菩薩依此性空般若。圓證自心。了無遺餘。故曰",
    "X26n0562_001:0907b09": "依般若波羅蜜多故。心無罣礙。且此心。剎那不住。",
    "X26n0562_001:0907b10": "如大寶聚。纖毫不存。如閃電光。無容擬議。更無一",
    "X26n0562_001:0907b11": "物可作障礙。心法如是之淨。何恐怖而不除。何顛",
    "X26n0562_001:0907b12": "倒之不遠。何夢想之可亂。何涅槃之不得。其自在",
    "X26n0562_001:0907b13": "為何如。菩提薩埵者。能依之人也。般若波羅蜜多",
    "X26n0562_001:0907b14": "者。所依之法也。",
    "X26n0562_001:0907b15": "菩薩於此無所得的真空。著個依字。色空生滅。淨",
    "X26n0562_001:0907b16": "垢增減。蘊界處入。緣諦智得。種種都是罣礙人心",
    "X26n0562_001:0907b17": "的法相。惟般若照見真空。到無所得處。則蕩然一",
    "X26n0562_001:0907b18": "無罣礙。何等自在。觀至此。業性都亡。一切所作。無",
    "X26n0562_001:0907b19": "有作者。依而無依。盡十方世界。在自己光明裏。安",
    "X26n0562_001:0907b20": "有一法與我為緣為對。正智既明。顛倒自息。無端",
    "X26n0562_001:0907b21": "夢想。消歸淨盡。所謂眼若不睡。諸夢自除。心若不",
    "X26n0562_001:0907b22": "異。萬法一如也。無恐怖。則出息不涉眾緣。無夢想。",
    "X26n0562_001:0907b23": "則入息不居陰界。生滅既滅。寂滅現前。無餘涅槃。",
    "X26n0562_001:0907b24": "方得究竟。",
    "X26n0562_001:0907c01": "三世諸佛。依般若波羅蜜多故。得阿耨多羅三藐三",
    "X26n0562_001:0907c02": "菩提。",
    "X26n0562_001:0907c03": "此顯諸佛。亦依般若性空。而圓證自心。葢阿耨多",
    "X26n0562_001:0907c04": "羅。雖然果稱。亦實自心之別名也。萬法至心而極。",
    "X26n0562_001:0907c05": "名曰無上。更無邪正等差。名曰正等。無法不了。名",
    "X26n0562_001:0907c06": "曰正覺。實覺昏迷之識性。能照萬法之重衢。是知",
    "X26n0562_001:0907c07": "三界無別法。惟是一心造。不惟菩薩如是修證。三",
    "X26n0562_001:0907c08": "世諸佛。莫不皆依般若得成正覺。",
    "X26n0562_001:0907c09": "故知般若波羅蜜多。是大神呪。是大明呪。是無上呪。",
    "X26n0562_001:0907c10": "是無等等呪。能除一切苦。真實不虗。",
    "X26n0562_001:0907c11": "故字。緊接上文。可見般若波羅蜜多。是諸佛菩薩",
    "X26n0562_001:0907c12": "之托命。而六百卷之真諦也。其妙義豈易言哉。慧",
    "X26n0562_001:0907c13": "性降魔。是大神呪。心燈破暗。是大明呪。莫可踰越。",
    "X26n0562_001:0907c14": "是無上呪。無可等倫。是無等等呪。其神通廣大。果",
    "X26n0562_001:0907c15": "報無邊。此結般若功用廣大。除苦得樂。決定無疑。",
    "X26n0562_001:0907c16": "故說般若波羅蜜多呪。即說呪曰。揭諦。揭諦。波羅揭",
    "X26n0562_001:0907c17": "諦。波羅僧揭諦。菩提薩婆訶",
    "X26n0562_001:0907c18": "揭。去也。度也。重言揭諦者。自度而普度他也。波羅",
    "X26n0562_001:0907c19": "揭諦者。慧筏也。波羅僧揭諦者。普願同登彼岸也。",
    "X26n0562_001:0907c20": "菩提薩婆訶者。慈航無滯礙也。佛說此呪。天龍八",
    "X26n0562_001:0907c21": "部等眾護持。此係密諦。夫非護善遮惡之意。呪者",
    "X26n0562_001:0907c22": "願也。願諸眾生。皆如我之得成正覺也。○亦云。鬼",
    "X26n0562_001:0907c23": "神王之名號。此經亦具三分。觀自在菩薩至度一",
    "X26n0562_001:0907c24": "切苦厄。屬序分。葢因菩薩而序起法門也。告舍利",
    "X26n0562_001:0908a01": "子。至般若是大神呪。屬正宗分。正以性空會心。與",
    "X26n0562_001:0908a02": "聲聞說也。後說呪文。意屬流通。葢此流通。非同他",
    "X26n0562_001:0908a03": "經。以無相般若。非可文言贊說弘持。直於無言無",
    "X26n0562_001:0908a04": "說。無思無解。以默契於言先。領略於物表。是為真",
    "X26n0562_001:0908a05": "弘通般若。真流傳正宗。故以密呪宣在經末。",
    "X26n0562_001:0908a06": "般若六百餘卷。獨此名心經者。以其不說枝葉。而",
    "X26n0562_001:0908a07": "單說根本也。奘師為性相二宗法主。其於相宗。集",
    "X26n0562_001:0908a08": "成百卷。獨譯此卷。掃盡諸相。單說真空。此是文殊",
    "X26n0562_001:0908a09": "智門。却首舉觀自在者何。正以諸佛說法。單為眾",
    "X26n0562_001:0908a10": "生度苦。若不發大悲心。縱具根本智。自救不了。觀",
    "X26n0562_001:0908a11": "音。是度苦厄大悲菩薩。故首舉之。以為真空妙智",
    "X26n0562_001:0908a12": "的榜樣。",
    "X26n0562_001:0908a13": "此經凡六譯。一東晉姚秦鳩摩羅什譯。名摩訶般",
    "X26n0562_001:0908a14": "若波羅蜜大明呪經。二唐玄奘譯。名般若波羅蜜",
    "X26n0562_001:0908a15": "多心經。三唐般若利言譯。名與奘師譯同。四宋法",
    "X26n0562_001:0908a16": "月譯。名普遍智藏般若波羅蜜多經。五宋施護譯。",
    "X26n0562_001:0908a17": "名佛說聖佛母般若波羅蜜多經。六元達里麻剌",
    "X26n0562_001:0908a18": "怛柰譯。名出有壞聖母智慧到彼岸心經。",
    "X26n0562_001:0908a19": "古傳奘師。至罽賓國。道險。宿空室中。忽有僧口授",
    "X26n0562_001:0908a20": "心經。遂得降伏虎豹。避遠魑魅。達西域。",
    "X26n0562_001:0908a21": "賢首。以此經為釋迦牟尼佛說。尋珠云。此觀自在",
    "X26n0562_001:0908a22": "菩薩所說也。施護本云。世尊在靈鷲山中。入甚深",
    "X26n0562_001:0908a23": "光明。宣說三摩提竟。舍利子。白觀自在菩薩言。若",
    "X26n0562_001:0908a24": "有人欲修學甚深般若法門者。當云何修學。而觀",
    "X26n0562_001:0908b01": "自在菩薩說此經。此經乃世尊所說大品般若之",
    "X26n0562_001:0908b02": "精要。故知菩薩之說。即世尊之語也。觀自在。即觀",
    "X26n0562_001:0908b03": "世音。",
    "X26n0562_001:0908b04": "一釋名。二辨體。三明宗。四論用。五判教相。今題以",
    "X26n0562_001:0908b05": "法喻為名。實相為體。觀照為宗。度苦為用。大乘為",
    "X26n0562_001:0908b06": "教相。",
    "X26n0562_001:0908b08": "附楞嚴經七處徵心",
    "X26n0562_001:0908b09": "先示三觀。為開佛知見之根本。",
    "X26n0562_001:0908b10": "次破妄心不在內。而靈知之心。在六根門頭。明明",
    "X26n0562_001:0908b11": "不昧。了了常知。二掃除執心在外。",
    "X26n0562_001:0908b12": "三破心不隨根。心見山河。亦應見眼。若使心能見",
    "X26n0562_001:0908b13": "眼。眼反為心所緣之境。不是能生之根。",
    "X26n0562_001:0908b14": "四破見暗不成見內。合眼見暗之時。名為反觀身",
    "X26n0562_001:0908b15": "中。是則開眼見明之時。應反觀己面。若不見面。內",
    "X26n0562_001:0908b16": "對不成。",
    "X26n0562_001:0908b17": "五破心不隨合。謂法有定相。心無定體。既無定體。",
    "X26n0562_001:0908b18": "則無合處。",
    "X26n0562_001:0908b19": "六因執中間。先為審定中間在身在境。而後兩破",
    "X26n0562_001:0908b20": "其中。俱無定在。",
    "X26n0562_001:0908b21": "七破無著。世尊在般若會中。談無著真宗。不在內",
    "X26n0562_001:0908b22": "外中間。正言心無處所。無處住心。不應復有所著。",
    "X26n0562_001:0908b23": "法身無在。而無不在。始阿難計心在內在外潛根",
    "X26n0562_001:0908b24": "雙計隨合中間。是以心為有在。故世尊以無在破",
    "X26n0562_001:0908c01": "之。及至第七。又計心為無在。世尊復以相有則在",
    "X26n0562_001:0908c02": "破之。總顯無在無不在之旨。",
    "X26n0562_001:0908c03": "如來十大弟子",
    "X26n0562_001:0908c04": "迦葉頭陀。阿難多聞。舍利弗智慧。目連神通。羅睺",
    "X26n0562_001:0908c05": "羅密行。阿那律天眼。富樓那說法。迦旃延論義。優",
    "X26n0562_001:0908c06": "波離持律。須菩提解空。皆稱第一。",
    "X26n0562_001:0908c07": "大千世界",
    "X26n0562_001:0908c08": "相傳以須彌山為中。分東西南北四大洲。南閻浮",
    "X26n0562_001:0908c09": "提。東弗于逮。西瞿耶尼。北鬱單越。一州分八所。又",
    "X26n0562_001:0908c10": "有一中所。為三十三天。即謂忉利天成一小世界。",
    "X26n0562_001:0908c11": "如此一千小世界。曰小千。如此一千小千世界。曰",
    "X26n0562_001:0908c12": "中千。又如此一千中千世界。曰大千。三次言千。故",
    "X26n0562_001:0908c13": "謂三千大千。至日月在此山半腰中。繞山而行。照",
    "X26n0562_001:0908c14": "處為晝。背處為夜。",
    "X26n0562_001:0908c15": "無餘涅槃",
    "X26n0562_001:0908c16": "涅槃已登彼岸。超出輪迴。是修行極地。無餘有三。",
    "X26n0562_001:0908c17": "一煩惱餘。一業餘。一果報餘。非大乘最上乘未易",
    "X26n0562_001:0908c18": "臻此。",
    "X26n0562_001:0908c19": "三乘",
    "X26n0562_001:0908c20": "一聲聞乘。羅漢得道。全賴佛語指示。二緣覺乘。辟",
    "X26n0562_001:0908c21": "支佛得道。緣有感觸而心悟。三菩薩乘。不惟修行",
    "X26n0562_001:0908c22": "六度。通修萬行。志在廣濟。是登大乘。",
    "X26n0562_001:0908c23": "六度",
    "X26n0562_001:0908c24": "一布施。為檀波羅蜜。二持戒。為尸羅波羅蜜。三忍",
    "X26n0562_001:0909a01": "辱。為羼提波羅蜜。四精進。為毘離耶波羅蜜。五禪",
    "X26n0562_001:0909a02": "定。為禪波羅蜜。六智慧。為般若波羅蜜。六者全則",
    "X26n0562_001:0909a03": "登彼岸。故云六度。",
    "X26n0562_001:0909a04": "十地",
    "X26n0562_001:0909a05": "一歡喜地。達佛境界。一離垢地。同異性滅。一發光",
    "X26n0562_001:0909a06": "地。淨極明生。一現慧地。明極光滿。一現前地。同異",
    "X26n0562_001:0909a07": "不生。一難勝地。性淨明露。一遠行地。盡真如際。一",
    "X26n0562_001:0909a08": "不動地。合真如心。一善慧地。發真如用。一慈雲地。",
    "X26n0562_001:0909a09": "覆涅槃海。",
    "X26n0562_001:0909a14": "般若心經句義一卷",
    "X26n0562_001:0909a15": "清　淨挺著",
    "X26n0562_001:0909a16": "收于閱經十二種第十"
}