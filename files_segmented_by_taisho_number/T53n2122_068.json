{
    "T53n2122_068:0799b17": "法苑珠林卷第六十八",
    "T53n2122_068:0799b19": "西明寺沙門釋道世撰",
    "T53n2122_068:0799b20": "◎業因篇第七十八(此有五部)",
    "T53n2122_068:0799b21": "述意部業因部十惡部十善部引",
    "T53n2122_068:0799b22": "證部",
    "T53n2122_068:0799b23": "述意部第一",
    "T53n2122_068:0799b24": "夫涉其流者。則澄愛河而清五濁。失其宗者。",
    "T53n2122_068:0799b25": "則震邪山而起三障。靜言茲理。豈虛也哉。是",
    "T53n2122_068:0799b26": "知善由信發。惡由邪開。所以一念之惡。能開",
    "T53n2122_068:0799b27": "五不善門。一念之善。能除累劫之殃。是故善",
    "T53n2122_068:0799b28": "須彫琢自勉。可有心師之訓。惡須省退懲",
    "T53n2122_068:0799b29": "過。可有情悔之時。不爾徒煩長養浪飾畫瓶。",
    "T53n2122_068:0799c01": "終糜碎於黃塵。會楚苦於幽府。貽厥繢素",
    "T53n2122_068:0799c02": "鑒勗意焉。",
    "T53n2122_068:0799c03": "業因部第二",
    "T53n2122_068:0799c04": "如對法論云。復次有四種諸業差別。謂黑黑",
    "T53n2122_068:0799c05": "異熟業。白白異熟業。黑白黑白異熟業。非黑",
    "T53n2122_068:0799c06": "白無異熟業能盡諸業。黑黑異熟業者。謂不",
    "T53n2122_068:0799c07": "善業。由染污故。不可愛異熟故。白白異熟業",
    "T53n2122_068:0799c08": "者。謂三界善業。不染污故。可愛異熟故。黑白",
    "T53n2122_068:0799c09": "黑白異熟業者。謂欲界雜業。善不善雜故。非",
    "T53n2122_068:0799c10": "黑白無異熟業能盡諸業者。謂於方便無間",
    "T53n2122_068:0799c11": "道中。諸無漏業以方便道無間道。是彼諸業",
    "T53n2122_068:0799c12": "對治故。非黑者。離煩惱垢故。白者。一向清淨",
    "T53n2122_068:0799c13": "故。無異熟者。生死相違故。能盡諸業者。由",
    "T53n2122_068:0799c14": "無漏業。為永拔得黑等三有漏業與異熟習",
    "T53n2122_068:0799c15": "氣故。",
    "T53n2122_068:0799c16": "又優婆塞戒經云。若善男子。有人不解如是",
    "T53n2122_068:0799c17": "業緣。無量世中流轉生死。雖生非想非非想",
    "T53n2122_068:0799c18": "處。壽八萬劫。福盡還墮三惡道故。佛告善",
    "T53n2122_068:0799c19": "男子。一切摸畫無勝於意。意畫煩惱。煩惱",
    "T53n2122_068:0799c20": "畫業。業則畫身。",
    "T53n2122_068:0799c21": "又阿毘曇雜心業品偈云。",
    "T53n2122_068:0799c22": "　業能莊飾世　　趣趣各處處",
    "T53n2122_068:0799c23": "　是以當思業　　求離世解脫",
    "T53n2122_068:0799c24": "　身口意集業　　在於有有中",
    "T53n2122_068:0799c25": "　彼業為諸行　　嚴飾種種身",
    "T53n2122_068:0799c26": "　身業當知二　　謂作及無作",
    "T53n2122_068:0799c27": "　口業亦如是　　意業當知思",
    "T53n2122_068:0799c28": "又涅槃經云。善男子。因有五種。何等為五。一",
    "T53n2122_068:0799c29": "生因。二和合因。三住因。四增長因。五遠因。",
    "T53n2122_068:0800a01": "云何生因。生因者。即是業煩惱等及外諸草",
    "T53n2122_068:0800a02": "木子。是名生因。云何和合因。如善與善心和",
    "T53n2122_068:0800a03": "合。不善與不善心和合。無記與無記心和合。",
    "T53n2122_068:0800a04": "是名和合因。云何住因。如下有柱屋則不墮。",
    "T53n2122_068:0800a05": "山河樹木因大地故而得住立。內有四大無",
    "T53n2122_068:0800a06": "量煩惱眾生得住。是名住因。云何增長因。因",
    "T53n2122_068:0800a07": "緣衣服飲食等故令眾生增長。如外種子。火",
    "T53n2122_068:0800a08": "所不燒。鳥所不食。則得增長。如諸沙門婆羅",
    "T53n2122_068:0800a09": "門等。依因和尚善知識等。而得增長。如因父",
    "T53n2122_068:0800a10": "母子得增長。是名增長因。云何遠因。譬如",
    "T53n2122_068:0800a11": "因呪鬼不能害。毒不能中。依憑國王無有盜",
    "T53n2122_068:0800a12": "賊。如牙依因地水火風等。如乳人攢為",
    "T53n2122_068:0800a13": "蘇遠因。如無明色等為識遠因。父母精血",
    "T53n2122_068:0800a14": "為眾生遠因。如時節等悉名遠因。善男子。涅",
    "T53n2122_068:0800a15": "槃之體非是如是五因所成。云何當云是無",
    "T53n2122_068:0800a16": "常因。一切諸法復有二種因。一者作因。二者",
    "T53n2122_068:0800a17": "了因。如陶師輪繩。是名作因。如燈燭等照暗",
    "T53n2122_068:0800a18": "中物。是名了因。善男子。大涅槃者。不從作因",
    "T53n2122_068:0800a19": "而有了因。了因者。即是三十七品助道之法",
    "T53n2122_068:0800a20": "六波羅蜜。是名了因。又云。三解脫門三十七",
    "T53n2122_068:0800a21": "品。能為一切煩惱作不生生因。亦為涅槃而",
    "T53n2122_068:0800a22": "作了因。善男子。遠離煩惱則得了了見於涅",
    "T53n2122_068:0800a23": "槃。是故涅槃唯有了因無有生因。又云。若離",
    "T53n2122_068:0800a24": "如是三十七品。終不能得聲聞正果。乃至阿",
    "T53n2122_068:0800a25": "耨多羅三藐三菩提果。不見佛性及佛性果。",
    "T53n2122_068:0800a26": "以是因緣。梵行即是三十七品。何以故。三十",
    "T53n2122_068:0800a27": "七品性非顛倒。能壞顛倒。性非惡見。能壞惡",
    "T53n2122_068:0800a28": "見。性非悑畏。能壞悑畏。性是淨行故。能令眾",
    "T53n2122_068:0800a29": "生畢竟造作清淨梵行也。",
    "T53n2122_068:0800b01": "述曰。上來雖引經論明業因多種。至時斷罪",
    "T53n2122_068:0800b02": "未明輕重。故別引優婆塞戒經辯業不同。別",
    "T53n2122_068:0800b03": "有四例。一將物對意有四。二輕重不同有",
    "T53n2122_068:0800b04": "八。三上中下不同復八。四依薩婆多論。有心",
    "T53n2122_068:0800b05": "無心不同復八。臨時判罪並皆攝盡。故經第",
    "T53n2122_068:0800b06": "一云。有物重意輕。有物輕意重。有物重意重。",
    "T53n2122_068:0800b07": "有物輕意輕。第一有物重意輕者。如無惡心",
    "T53n2122_068:0800b08": "殺於父母者是。第二物輕意重者。如以惡心",
    "T53n2122_068:0800b09": "殺於畜生者是。第三物重意重者。如以極",
    "T53n2122_068:0800b10": "惡心殺所生母者是。第四物輕意輕者。如",
    "T53n2122_068:0800b11": "以輕心殺於畜生者是。",
    "T53n2122_068:0800b12": "第二如是惡業復有八種輕重不同。何等為",
    "T53n2122_068:0800b13": "八。一者方便重根本成已輕。二有根本重",
    "T53n2122_068:0800b14": "方便成已輕。三有成已重方便根本輕。四",
    "T53n2122_068:0800b15": "有方便根本重成已輕。五有方便成已重根",
    "T53n2122_068:0800b16": "本輕。六有根本成已重方便輕。七有方便",
    "T53n2122_068:0800b17": "根本成已重。八有方便根本成已輕。物是",
    "T53n2122_068:0800b18": "一種。以心力故得輕重果。如十善業道有",
    "T53n2122_068:0800b19": "其三事。一方便。二根本。三成已。若復有人",
    "T53n2122_068:0800b20": "能勤禮拜供養父母師長和尚有德之人。先",
    "T53n2122_068:0800b21": "意問訊言則柔軟。是名方便。若作已竟能修",
    "T53n2122_068:0800b22": "念心歡喜不悔。是名成已。作時專著。是名根",
    "T53n2122_068:0800b23": "本。十善既爾。十惡亦然。",
    "T53n2122_068:0800b24": "第三是十業道復有三種。謂上中下。或方便",
    "T53n2122_068:0800b25": "上。根本中。成已下。或方便中。根本上。成已",
    "T53n2122_068:0800b26": "下。或方便下。根本上。成已中(綺互作八准前可知)。",
    "T53n2122_068:0800b27": "第四依薩婆多論。方便根本成已有心無心",
    "T53n2122_068:0800b28": "作八句。准類可知。",
    "T53n2122_068:0800b29": "又如阿毘曇心論云。有五種果。一報果。二所",
    "T53n2122_068:0800c01": "依果。三增上果。四身力果。五解脫果。若是善",
    "T53n2122_068:0800c02": "有漏法。或四果。或五果。能斷結使。是謂五",
    "T53n2122_068:0800c03": "果。不依斷結。是謂四果。除解脫果。若是無漏",
    "T53n2122_068:0800c04": "法。或四果或三果。若能斷結。於四果中除其",
    "T53n2122_068:0800c05": "報果。若不斷結。除報果解脫果。若是無記法",
    "T53n2122_068:0800c06": "中唯有三果。除報果解脫果。",
    "T53n2122_068:0800c07": "十惡部第三",
    "T53n2122_068:0800c08": "第一就地獄明起不善。依毘曇論云。有五業",
    "T53n2122_068:0800c09": "道。一惡口。二綺語。三貪。四瞋。五邪見。於中",
    "T53n2122_068:0800c10": "惡口綺語及瞋彼受苦時三種現行。惡罵獄",
    "T53n2122_068:0800c11": "卒故惡口現行。即此惡口語不應時。違法非",
    "T53n2122_068:0800c12": "正即落綺語。爾時忿怒即是瞋恚。此三不善",
    "T53n2122_068:0800c13": "地獄現行。若論貪業及與邪見。成就在心而",
    "T53n2122_068:0800c14": "不現行。以彼麁凡未斷煩惱故。貪邪見成",
    "T53n2122_068:0800c15": "就在心。彼處男女各常受苦。無有男女共",
    "T53n2122_068:0800c16": "行邪事。是故無此貪心現行。以常受苦心識",
    "T53n2122_068:0800c17": "暗鈍。不能推求因果有無。是故亦無邪見現",
    "T53n2122_068:0800c18": "行。自餘殺盜妄語兩舌。彼處不行一向是無",
    "T53n2122_068:0800c19": "間。若地獄不有現行貪及邪見業道者。云何",
    "T53n2122_068:0800c20": "說彼成就此二。答煩惱心法未斷已來。雖不",
    "T53n2122_068:0800c21": "現行性常成就。不同身口七支色業。是麁作",
    "T53n2122_068:0800c22": "法。發動方成。無造作處則不說成。故雜心論",
    "T53n2122_068:0800c23": "云。地獄之中無相殺故無殺業道。無受財故",
    "T53n2122_068:0800c24": "無盜業道。無執受女人故無邪婬業道。異想",
    "T53n2122_068:0800c25": "說故名妄語。彼無異想故無妄語。常樂離故",
    "T53n2122_068:0800c26": "無兩舌。為苦所逼故有惡口。不時說故故有",
    "T53n2122_068:0800c27": "綺語。貪及邪見成就不行。",
    "T53n2122_068:0800c28": "第二第三明鬼畜道中十惡具有。而無身口七",
    "T53n2122_068:0800c29": "支惡律儀也。問今畜生中不知言者。雖有音",
    "T53n2122_068:0801a01": "聲成口業不。答彼起瞋時發聲則別。雖非言",
    "T53n2122_068:0801a02": "辯亦成口業。故成實論云。畜生音聲是口業",
    "T53n2122_068:0801a03": "不。答雖無言說之別。從心起故亦名為業。亦",
    "T53n2122_068:0801a04": "可言具十者。多是龍王。解人意志故具十業",
    "T53n2122_068:0801a05": "道。自餘癡鈍畜生但可具身三意三六種。餘",
    "T53n2122_068:0801a06": "四不具。以口不解語故。若據劫初畜生解人",
    "T53n2122_068:0801a07": "語者。此亦可具十惡。",
    "T53n2122_068:0801a08": "第四就人中起罪行者。人中即有四天下。南",
    "T53n2122_068:0801a09": "閻東弗西耶此三方人。起惡多故皆具十惡。",
    "T53n2122_068:0801a10": "然東西則輕。南方最重。以有受惡律儀故。若",
    "T53n2122_068:0801a11": "就北單以論罪者。彼方唯有四不善業。一綺",
    "T53n2122_068:0801a12": "語。二貪。三瞋。四邪見。由有歌詠故有綺語。",
    "T53n2122_068:0801a13": "貪瞋邪見成而不行。問北方有行欲事。云何",
    "T53n2122_068:0801a14": "言無邪婬業道。答彼方無夫妻共相配偶。",
    "T53n2122_068:0801a15": "雖有婬事無相凌奪故無邪婬。問既有行婬",
    "T53n2122_068:0801a16": "即貪欲現行。云何而言但成不行。答彼起婬",
    "T53n2122_068:0801a17": "貪非俗能裁。雖數現行聖說無罪。但此貪心",
    "T53n2122_068:0801a18": "所起之婬。尚非罪業。不牽苦報。何況內心",
    "T53n2122_068:0801a19": "能起之貪。如世夫妻貪愛非制。問北方之人",
    "T53n2122_068:0801a20": "既有歌詠等。此不應法。即是妄語。云何不說",
    "T53n2122_068:0801a21": "有妄語業。答彼人淳直不行姦偽。無誑他心",
    "T53n2122_068:0801a22": "故非妄語。彼定千歲故無殺命。彼方衣食地",
    "T53n2122_068:0801a23": "有粳米。樹有寶衣自然而出。無有主掌故無",
    "T53n2122_068:0801a24": "偷盜。彼人和柔故無兩舌惡口等業。故雜心",
    "T53n2122_068:0801a25": "論云。欝單有四不善業道。壽命定故無殺生。",
    "T53n2122_068:0801a26": "無愛財故無盜。無執受女人故無邪婬。無欺",
    "T53n2122_068:0801a27": "他故無妄語。常和合故無兩舌。以柔軟故無",
    "T53n2122_068:0801a28": "麁言。有歌歎故有綺語。若論意業道雖成就",
    "T53n2122_068:0801a29": "而不現行。",
    "T53n2122_068:0801b01": "第五就天起罪行者。此欲界六天有殺盜等。",
    "T53n2122_068:0801b02": "於中雖有十不善業。而無身口七種惡律儀。",
    "T53n2122_068:0801b03": "故雜心論云。欲界六天有十業道離不律儀。",
    "T53n2122_068:0801b04": "雖不害天而害餘趣。如害修羅亦有截手足",
    "T53n2122_068:0801b05": "斷而復還生。若斬首則死。展轉相奪。乃至十",
    "T53n2122_068:0801b06": "業道一切皆有。亦有薄福諸天。乏少資緣更",
    "T53n2122_068:0801b07": "相攬竊。故有盜業。或有諸天自薄所愛婬他",
    "T53n2122_068:0801b08": "美天。故有邪婬。自餘七業文顯可知。若論色",
    "T53n2122_068:0801b09": "無色天。依如毘曇則無不善。據理而言亦有",
    "T53n2122_068:0801b10": "輕微三業不善。謂彼意地有邪慢等。身口業",
    "T53n2122_068:0801b11": "過如初禪中。婆伽梵王語諸梵眾。汝得住此。",
    "T53n2122_068:0801b12": "我能令汝盡老死邊。汝等不須諸瞿曇所。黑",
    "T53n2122_068:0801b13": "齒比丘往彼問言。初禪三昧。依何三昧生。從",
    "T53n2122_068:0801b14": "何三昧滅。梵王答言。我是諸梵中尊者。黑齒",
    "T53n2122_068:0801b15": "比丘言。我不問梵王尊卑。但問初禪三昧。依",
    "T53n2122_068:0801b16": "何三昧生。從何三昧滅。彼不能答。即捉尊者",
    "T53n2122_068:0801b17": "牽出眾外。語尊者言。我不能知初禪三昧。從",
    "T53n2122_068:0801b18": "何三昧生從何三昧滅。汝何忍在梵中損辱",
    "T53n2122_068:0801b19": "我也。此是諂詐不善煩惱。言佛不能令汝",
    "T53n2122_068:0801b20": "解脫。即是謗佛綺語惡口。上界唯有此諂詐。",
    "T53n2122_068:0801b21": "發動身口微不善業。然不於他人起麁違損",
    "T53n2122_068:0801b22": "以生上者。曾修得定盡離欲界麁貪瞋等。",
    "T53n2122_068:0801b23": "故得彼報還能修定。雖有煩惱唯是癡心。以",
    "T53n2122_068:0801b24": "迷道故起愛慢等。樂修善法望得勝他。此等",
    "T53n2122_068:0801b25": "煩惱為定所壞。故不損物不相違害。若依毘",
    "T53n2122_068:0801b26": "曇。上界煩惱非是不善。說為無記。此細貪等",
    "T53n2122_068:0801b27": "能行淨心。雖是無記體是染污。不同報生色",
    "T53n2122_068:0801b28": "苦心樂及威儀等白淨無記。故論說為穢污",
    "T53n2122_068:0801b29": "無記。是污穢故潤業受生。若此煩惱不潤",
    "T53n2122_068:0801c01": "業者。業種則焦永不牽報。上界眾生不應更",
    "T53n2122_068:0801c02": "生。由能潤業故得更生。問上界煩惱既能潤",
    "T53n2122_068:0801c03": "業潤生得報。何故非記。答上界煩惱雖復潤",
    "T53n2122_068:0801c04": "業。唯得總報受生而已。不由此惑正感樂果。",
    "T53n2122_068:0801c05": "亦不招苦故是無記。不同下界不善煩惱感",
    "T53n2122_068:0801c06": "得總報及別報苦。",
    "T53n2122_068:0801c07": "若依成實論。上二界中所起邪見。皆名不善。",
    "T53n2122_068:0801c08": "如彼論說。人在色無色界。謂是涅槃。臨命盡",
    "T53n2122_068:0801c09": "時見欲色中陰。即生邪見。謂無涅槃謗無上",
    "T53n2122_068:0801c10": "法。當知彼中有不善業。又論說。彼上界邪見",
    "T53n2122_068:0801c11": "是苦因緣道理。上界據其位判。眾生心細所",
    "T53n2122_068:0801c12": "起或微。多不成業故名無記。若據通論。不",
    "T53n2122_068:0801c13": "妨於中有起麁耶成不善者。毘曇所說義當",
    "T53n2122_068:0801c14": "前判。成實所論義當後通。又據望理。彼細煩",
    "T53n2122_068:0801c15": "惱皆違理起。悉是不善。准依成實。不善惡業",
    "T53n2122_068:0801c16": "三界通起。唯有多少增微為異。",
    "T53n2122_068:0801c17": "述曰。向來就凡明諸罪行依身起處竟。若論",
    "T53n2122_068:0801c18": "聖人如須陀洹等。出觀失念容有起意。輕",
    "T53n2122_068:0801c19": "微不善生惡願等。具欲結者。貪瞋雖強片",
    "T53n2122_068:0801c20": "似餘凡。唯可直起貪欲瞋慢。不更思量起邪",
    "T53n2122_068:0801c21": "見心。亦不起殺盜等心。如依毘曇。得有眷屬",
    "T53n2122_068:0801c22": "加拳等事輕不善業。若依成論。有意不善設",
    "T53n2122_068:0801c23": "動身口不成業報。",
    "T53n2122_068:0801c24": "又彌勒菩薩所問經論云。此十不善業道一切",
    "T53n2122_068:0801c25": "惡法。皆從貪瞋癡起。如依三毒起殺生者。",
    "T53n2122_068:0801c26": "若依貪心起者。或為皮肉錢財故斷生命等。",
    "T53n2122_068:0801c27": "是名依貪起。若依瞋心起者。或以瞋心殺害",
    "T53n2122_068:0801c28": "怨家等。是名依瞋起。若依癡心起者。或有人",
    "T53n2122_068:0801c29": "言。殺蛇蠍等以生眾生苦惱故雖殺無罪。",
    "T53n2122_068:0802a01": "或言波羅斯等。言殺却老父母及重病者則",
    "T53n2122_068:0802a02": "無罪報。是名依癡起。如依三毒起偷盜者。若",
    "T53n2122_068:0802a03": "依貪心起者。或為自身。或為他身。或為飲食",
    "T53n2122_068:0802a04": "等。是名依貪起。若依瞋心起者。或於瞋人邊",
    "T53n2122_068:0802a05": "及瞋人所愛偷盜彼物等。是名依瞋起。若",
    "T53n2122_068:0802a06": "依癡心起者。如有婆羅門言。一切大地諸所",
    "T53n2122_068:0802a07": "有物。唯是我有。何以故。以彼國王先施我故。",
    "T53n2122_068:0802a08": "以我無力故。為餘姓奪我受用。是故我取即",
    "T53n2122_068:0802a09": "是自物。不名偷盜。是名依癡心起。如依三毒",
    "T53n2122_068:0802a10": "起邪婬者。若依貪心起者。或於眾生起貪染",
    "T53n2122_068:0802a11": "心。不如實修行等。是名依貪起。若依瞋心起",
    "T53n2122_068:0802a12": "者。或於他守護資生。依瞋心故起。或婬怨家",
    "T53n2122_068:0802a13": "妻妾。或婬怨所愛之人等。是名依瞋起。若",
    "T53n2122_068:0802a14": "依癡心起者。或有人言。譬如碓臼熟華果飲",
    "T53n2122_068:0802a15": "食河水。及道路等女人行婬無罪。或如波羅",
    "T53n2122_068:0802a16": "斯等邪婬母等。是名依癡起。",
    "T53n2122_068:0802a17": "如依三毒起妄語者(此三可解)如是兩舌惡口綺語",
    "T53n2122_068:0802a18": "(皆亦如是)依貪心起者。依貪結生。次第二心現前。",
    "T53n2122_068:0802a19": "如是名為依貪起。依瞋結生者。名為依瞋起。",
    "T53n2122_068:0802a20": "依癡結生者。名為依癡結起。如貪瞋與邪見",
    "T53n2122_068:0802a21": "皆亦如是應知。",
    "T53n2122_068:0802a22": "問曰。何故不說作不作相無作相。決定何業",
    "T53n2122_068:0802a23": "中有。何業中無。答曰。唯除邪婬。餘六業中悉",
    "T53n2122_068:0802a24": "皆不定。此義云何。若自作者。成就作業及無",
    "T53n2122_068:0802a25": "作業。若使他作。唯有不作。不得有作。於邪婬",
    "T53n2122_068:0802a26": "中決定有作。不得有不作。何以故。以此邪婬",
    "T53n2122_068:0802a27": "畢竟自作。無使他作。是故經言。頗有非身作",
    "T53n2122_068:0802a28": "業而得成就殺生罪不。答言。有。如口使人",
    "T53n2122_068:0802a29": "作成就殺罪。",
    "T53n2122_068:0802b01": "又問。頗有非口業作而得成就妄語罪不。答",
    "T53n2122_068:0802b02": "言。有。如以身業作成就口業妄語之罪。",
    "T53n2122_068:0802b03": "又問。頗有非身業作非口業作而得成就身",
    "T53n2122_068:0802b04": "口業不。答言。有。如以依仙人瞋心故以唯欲",
    "T53n2122_068:0802b05": "界色身。善業道中畢竟有作及以無作。禪無",
    "T53n2122_068:0802b06": "漏戒無無作戒。何以故。以依心故。中間禪不",
    "T53n2122_068:0802b07": "定。若深厚心畢竟恭敬心作身口業。成就作",
    "T53n2122_068:0802b08": "業及無作業。若深厚心結使心起身口業。亦",
    "T53n2122_068:0802b09": "成就作業及無作業。若非深厚心非畢竟恭",
    "T53n2122_068:0802b10": "敬心造身口業。唯有作業無無作業。若非",
    "T53n2122_068:0802b11": "深厚結使心發身口業。亦唯有作業無無作",
    "T53n2122_068:0802b12": "業。而方便作業心還悔者。唯有作業無無作",
    "T53n2122_068:0802b13": "業。",
    "T53n2122_068:0802b14": "問曰。於業道中。何者是前眷屬。何者是後眷",
    "T53n2122_068:0802b15": "屬。答曰。若起殺生方便。如屠兒殺羊。或以",
    "T53n2122_068:0802b16": "物買將詣屠所。始下一刀。或二三刀。羊命未",
    "T53n2122_068:0802b17": "斷。所有惡業名前眷屬。隨下何刀。斷其命根。",
    "T53n2122_068:0802b18": "即彼念時。所有作業。及無作業。是等皆名根",
    "T53n2122_068:0802b19": "本業道。次後所作身行作業。是名殺生後眷",
    "T53n2122_068:0802b20": "屬業。乃至綺語皆亦如是。應知自餘貪瞋邪",
    "T53n2122_068:0802b21": "見業中無前眷屬。以初起心即時成就根本",
    "T53n2122_068:0802b22": "業道。",
    "T53n2122_068:0802b23": "又身口意十不善業道。一切皆有前後眷屬。",
    "T53n2122_068:0802b24": "此義云何。如人起心欲斷此眾生命。因復更",
    "T53n2122_068:0802b25": "斷餘眾生命。如欲祭天殺害眾生。即奪他物。",
    "T53n2122_068:0802b26": "欲殺彼人。復婬其妻。生如是心。還使彼妻自",
    "T53n2122_068:0802b27": "殺夫主復以種種鬪亂言說。破彼親屬。無時",
    "T53n2122_068:0802b28": "非實。於破物中生於貪心。即於彼人復生瞋",
    "T53n2122_068:0802b29": "心。為殺彼人故生如是邪見。增長邪見以斷",
    "T53n2122_068:0802c01": "彼命。復欲殺其妻男女等。如是次第具足十",
    "T53n2122_068:0802c02": "種不善業道。如是等業名前眷屬。一切十不",
    "T53n2122_068:0802c03": "善業道皆亦如是應知。",
    "T53n2122_068:0802c04": "又離善道非方便修行善業道。是方便以遠",
    "T53n2122_068:0802c05": "離根本故。及遠離方便者。言方便者。如彼沙",
    "T53n2122_068:0802c06": "彌欲受大戒。將詣戒場禮眾僧足。即請和尚",
    "T53n2122_068:0802c07": "受持三衣。始作一白。作第二白時如是。悉皆",
    "T53n2122_068:0802c08": "名前眷屬。從第三白至羯磨竟。所起作業及",
    "T53n2122_068:0802c09": "彼念無作業。是等皆名根本業道。次說四依",
    "T53n2122_068:0802c10": "乃至不捨。所受善行身口作業。及無作業。如",
    "T53n2122_068:0802c11": "是等悉皆名後眷屬。問曰。應說十不善業道",
    "T53n2122_068:0802c12": "果及隨順因。答曰。有三種果。一果報果。二習",
    "T53n2122_068:0802c13": "氣果。三增上果。一一業道皆有此三種。此義",
    "T53n2122_068:0802c14": "云何。具足十不善業道有下中上。若生地獄",
    "T53n2122_068:0802c15": "中是果報果。習氣果者。從地獄退生于人",
    "T53n2122_068:0802c16": "中。依殺生故有短命果。依偷盜故無資生果。",
    "T53n2122_068:0802c17": "依邪婬故不能護妻。依妄語故有他謗果。依",
    "T53n2122_068:0802c18": "兩舌故眷屬破壞。依惡口故不聞好聲。依綺",
    "T53n2122_068:0802c19": "語故為人不信。依本貪故貪心增上。依本瞋",
    "T53n2122_068:0802c20": "故瞋心增上。依邪見故癡心增上。如是一切",
    "T53n2122_068:0802c21": "名習氣果。增上果者。依彼十種不善業道。一",
    "T53n2122_068:0802c22": "切外物無有氣勢。所謂土地高下。雀鼠雹棘。",
    "T53n2122_068:0802c23": "塵土臭氣。多有蛇蠍。少穀細穀。少果細果。",
    "T53n2122_068:0802c24": "及以苦果。如是一切名增上果。復有相似果",
    "T53n2122_068:0802c25": "者。如殺者故興所害眾生種種諸苦。因彼苦",
    "T53n2122_068:0802c26": "故生地獄中受種種苦。以斷他命後生人中。",
    "T53n2122_068:0802c27": "得短命報。斷他暖觸。是故一切外物資生無",
    "T53n2122_068:0802c28": "有氣量。如是一切十業道中。隨義相應解釋",
    "T53n2122_068:0802c29": "應知。如劫奪他物邪婬他妻。雖不生他重逼",
    "T53n2122_068:0803a01": "惱苦。而破壞心。是故受罪。雖不破壞不瞋不",
    "T53n2122_068:0803a02": "惡口。而由惡心。是故得罪。◎",
    "T53n2122_068:0803a03": "◎十善部第四",
    "T53n2122_068:0803a04": "若依十善分別者。如毘曇說。於彼地獄趣中",
    "T53n2122_068:0803a05": "唯有意地三善業道。然但成就而不現行。北",
    "T53n2122_068:0803a06": "方亦同。自餘一切皆具十義。文顯可知。",
    "T53n2122_068:0803a07": "如彌勒菩薩所問經論云。是菩薩行十不善",
    "T53n2122_068:0803a08": "業道。集因緣故則墮三惡。行十善業道集因",
    "T53n2122_068:0803a09": "緣故則生人天。",
    "T53n2122_068:0803a10": "又是上十善業道。與智慧觀和合修行。其心",
    "T53n2122_068:0803a11": "陜劣。心厭三界。遠離大悲。從他聞聲而通達",
    "T53n2122_068:0803a12": "故。聞聲意解成聲聞乘。",
    "T53n2122_068:0803a13": "又是上十善清淨業道不從他聞。自正覺故",
    "T53n2122_068:0803a14": "不具大悲。而通達深因緣法成辟支佛乘。",
    "T53n2122_068:0803a15": "又是上上十善業道。清淨具足其心廣大無",
    "T53n2122_068:0803a16": "量。為諸眾生起悲愍故。修行一切種令清",
    "T53n2122_068:0803a17": "淨具足。故成菩薩乘。",
    "T53n2122_068:0803a18": "問曰。云何名業道義。答曰。身口七業即自",
    "T53n2122_068:0803a19": "體相。名為業道。餘三者意相應心。又即彼業。",
    "T53n2122_068:0803a20": "能作道故。名為業道。",
    "T53n2122_068:0803a21": "問曰。若即業名道。皆能起地獄等者。何故",
    "T53n2122_068:0803a22": "餘三非是業道。答曰。如彼七業。此三能作彼",
    "T53n2122_068:0803a23": "根本故。以相應故。不能如彼業故。不名業",
    "T53n2122_068:0803a24": "道。",
    "T53n2122_068:0803a25": "問曰。一切美味飲酒食肉拳手摑打一切戲",
    "T53n2122_068:0803a26": "笑。如是等惡行。一切禮拜供養恭敬遠離飲",
    "T53n2122_068:0803a27": "酒等。如是等善行。何故不記以為業道。",
    "T53n2122_068:0803a28": "答曰。遠離飲酒等唯是心業。能起七業非身",
    "T53n2122_068:0803a29": "口業。是故非業道。若作與心相應亦是業",
    "T53n2122_068:0803b01": "道。",
    "T53n2122_068:0803b02": "問曰。若即彼業能作道名為業道者。即一切",
    "T53n2122_068:0803b03": "法於心皆名業道。何故但說十種業道。不說",
    "T53n2122_068:0803b04": "無量業道。答曰。以勝重故。以諸惡行及善行",
    "T53n2122_068:0803b05": "中十業道重。餘非重故不說無量。又七業一",
    "T53n2122_068:0803b06": "向極重。意三亦輕亦重。飲酒等不爾。以是故",
    "T53n2122_068:0803b07": "但說十名為業道。不說餘者名為業道。",
    "T53n2122_068:0803b08": "問曰。遠離殺生者。云何殺生等相應說。答曰。",
    "T53n2122_068:0803b09": "殺生有八種。一故心。二他。三定不定眾生相。",
    "T53n2122_068:0803b10": "四疑心。五起捨命方便。六作。七不作相。八無",
    "T53n2122_068:0803b11": "作相。是等名為殺生身業。身口意業名為殺",
    "T53n2122_068:0803b12": "生。",
    "T53n2122_068:0803b13": "問曰。何故名故心者。答曰。若不故心成殺生",
    "T53n2122_068:0803b14": "罪者。則阿羅漢不得涅槃。以阿羅漢斷世間",
    "T53n2122_068:0803b15": "因。有不作心而殺眾生。亦應還生世間。而",
    "T53n2122_068:0803b16": "實不然。以是義故。不故心殺不得罪報。",
    "T53n2122_068:0803b17": "問曰。何故名他。答曰。非自命故。若有他人",
    "T53n2122_068:0803b18": "是可殺者。能殺人得殺生罪。以自殺者無可",
    "T53n2122_068:0803b19": "殺境故。自斷命不得惡報。又阿羅漢自害其",
    "T53n2122_068:0803b20": "身。斷己命故而彼無罪。何以故。已離瞋心等",
    "T53n2122_068:0803b21": "故。是自殺不得殺罪。",
    "T53n2122_068:0803b22": "問曰。何名定不定眾生相者。答曰。定眾生相",
    "T53n2122_068:0803b23": "者。如有百千人作心於中定殺其人。是得殺",
    "T53n2122_068:0803b24": "罪。若殺餘人不得殺罪。不定者。以捨一切故",
    "T53n2122_068:0803b25": "隨殺得罪。以彼處不離眾生相故。",
    "T53n2122_068:0803b26": "問曰。何故名疑者。答曰。疑心殺生亦得殺罪。",
    "T53n2122_068:0803b27": "以彼是眾生亦得殺罪。以捨慈悲心故得殺",
    "T53n2122_068:0803b28": "罪。",
    "T53n2122_068:0803b29": "問曰。何故名起捨命方便者。答曰。若殺者於",
    "T53n2122_068:0803c01": "彼事中起不善心。必欲斷命。非慈悲心。作殺",
    "T53n2122_068:0803c02": "方便。是名為起。",
    "T53n2122_068:0803c03": "問曰。何故名作不作相無作相者。答曰。作者",
    "T53n2122_068:0803c04": "所作事。不作者所名作事。彼作事共起。雖作",
    "T53n2122_068:0803c05": "業滅而善無記法相續不斷。如修多羅說。有",
    "T53n2122_068:0803c06": "信者修行十種功德。行住睡寤等。日夜常生",
    "T53n2122_068:0803c07": "功德。增長功德。若離身口業更無無作。云何",
    "T53n2122_068:0803c08": "異心法而得增長。是故當知。離身口業有無",
    "T53n2122_068:0803c09": "作法。又自不作使他作業。若無無作此云何",
    "T53n2122_068:0803c10": "成。若無無作法。離波羅提木叉。亦應無無作",
    "T53n2122_068:0803c11": "戒。是故當知。有無作法。",
    "T53n2122_068:0803c12": "問曰。云何名遠離偷盜者。答曰。偷盜有九種。",
    "T53n2122_068:0803c13": "一他護。二彼想。三疑心。四知不隨他。五欲",
    "T53n2122_068:0803c14": "奪。六知他物起我心。七作。八不作相。九無",
    "T53n2122_068:0803c15": "作相。是等名為偷盜身業。",
    "T53n2122_068:0803c16": "問曰。何名他護者。答曰。此明取他護物。問",
    "T53n2122_068:0803c17": "曰。何名彼想者。答曰。若不生自想。不言是我",
    "T53n2122_068:0803c18": "物。則不得罪。名為彼想。",
    "T53n2122_068:0803c19": "問曰。何名疑心者。答曰。若心有疑。為是我",
    "T53n2122_068:0803c20": "物。為是他物。而彼物他物並須識之。",
    "T53n2122_068:0803c21": "問曰。何名知不隨他者。知他物生心他隨我",
    "T53n2122_068:0803c22": "想。",
    "T53n2122_068:0803c23": "問曰。何名欲奪者。答曰。起損害心。",
    "T53n2122_068:0803c24": "問曰。何名和他物起我心者。答曰。若不異見。",
    "T53n2122_068:0803c25": "若闇地取。若疾疾取。若取餘物。若取他物。",
    "T53n2122_068:0803c26": "若取自物想。",
    "T53n2122_068:0803c27": "問曰。何名作不作相無作相者。答曰。此三如",
    "T53n2122_068:0803c28": "前殺生中說。",
    "T53n2122_068:0803c29": "問曰。云何遠離邪婬者。答曰。邪婬有八種。一",
    "T53n2122_068:0804a01": "護女人。二彼想。三疑心。四道非道。五不護。",
    "T53n2122_068:0804a02": "六非道非時。七作。八無作想。是等名為邪",
    "T53n2122_068:0804a03": "婬身業。",
    "T53n2122_068:0804a04": "問曰。何名護女人者。答曰。所謂父母等",
    "T53n2122_068:0804a05": "護。",
    "T53n2122_068:0804a06": "問曰。何名彼想者。答曰。若知彼女是父母",
    "T53n2122_068:0804a07": "等所護。女想非不護想。",
    "T53n2122_068:0804a08": "問曰。何名疑心者。答曰。若生疑心為自女。",
    "T53n2122_068:0804a09": "為他女。為父母護。為不護等女。一一皆成邪",
    "T53n2122_068:0804a10": "婬。",
    "T53n2122_068:0804a11": "問曰。何名道非道者。答曰。道者所有道。非道",
    "T53n2122_068:0804a12": "者。謂非道。",
    "T53n2122_068:0804a13": "問曰。何名彼不護女非道非時者。答曰。此亦",
    "T53n2122_068:0804a14": "名邪婬。",
    "T53n2122_068:0804a15": "問曰。何名作不作相無作相者。答曰。此三",
    "T53n2122_068:0804a16": "如殺生中說。然此中不作相者。於邪婬中無",
    "T53n2122_068:0804a17": "如是不作法以要自作成。",
    "T53n2122_068:0804a18": "問曰。云何名遠離妄語者。答曰。妄語有七種。",
    "T53n2122_068:0804a19": "一見等事。二顛倒非顛倒事。三疑心。四起覆",
    "T53n2122_068:0804a20": "藏想。五作。六不作相。七無作相。是等名為妄",
    "T53n2122_068:0804a21": "語口業。",
    "T53n2122_068:0804a22": "問曰。何名見等事者。答曰。謂見聞覺知。",
    "T53n2122_068:0804a23": "問曰。何名顛倒非顛倒事者。答曰。顛倒事者",
    "T53n2122_068:0804a24": "如聞如彼事非顛倒者。謂如彼事。",
    "T53n2122_068:0804a25": "問曰。何名疑心者。答曰。若生疑為如是不如",
    "T53n2122_068:0804a26": "是。為一向如是。為一向不如是。",
    "T53n2122_068:0804a27": "問曰。何名起覆藏想者。答曰。覆藏實事異",
    "T53n2122_068:0804a28": "相事中住異相說。作不作無作相如殺生中",
    "T53n2122_068:0804a29": "說。",
    "T53n2122_068:0804b01": "問曰。云何遠離兩舌者。答曰。兩舌有七種。一",
    "T53n2122_068:0804b02": "起不善意。二實虛妄。三破壞心。四先破不和",
    "T53n2122_068:0804b03": "合意。五作。六不作相。七無作相。是等名為兩",
    "T53n2122_068:0804b04": "舌口業(此七易解不煩釋之)。",
    "T53n2122_068:0804b05": "問曰。云何遠離惡口者。答曰。惡口有七種。",
    "T53n2122_068:0804b06": "一依不善意。二起惱亂心。三依亂心。四言說",
    "T53n2122_068:0804b07": "他。五作。六不作相。七無作相(此七亦易不煩釋之)。",
    "T53n2122_068:0804b08": "問曰。云何遠離綺語者。答曰。綺語有七種。一",
    "T53n2122_068:0804b09": "依不善意。二無義。三非時。四惡法相應。五",
    "T53n2122_068:0804b10": "作。六不作相。七無作相。",
    "T53n2122_068:0804b11": "問曰。何名依不善意者。答曰。依欲界修道煩",
    "T53n2122_068:0804b12": "惱心相應說名為綺語。",
    "T53n2122_068:0804b13": "問曰。何名無義者。答曰。離實義故。",
    "T53n2122_068:0804b14": "問曰。何名非時者。答曰。語雖有義而非時說",
    "T53n2122_068:0804b15": "亦成綺語。又有時說於大眾中為自在人說",
    "T53n2122_068:0804b16": "亦成綺語。",
    "T53n2122_068:0804b17": "問曰。何名惡法相應者。答曰。謂一切戲語非",
    "T53n2122_068:0804b18": "法歌舞等。一切與不善法相應者。皆是綺語。",
    "T53n2122_068:0804b19": "作不作無作相者。如前殺生中說(此下貪瞋邪見其文易解",
    "T53n2122_068:0804b20": "不煩釋之)。",
    "T53n2122_068:0804b21": "又論云。如娑伽羅龍王所問經中如來說言。",
    "T53n2122_068:0804b22": "龍王離殺獲得十種離煩惱熱清涼之法。何",
    "T53n2122_068:0804b23": "等為十。一施與一切眾生無畏。二安住大慈",
    "T53n2122_068:0804b24": "念中。三斷諸煩惱過患習氣。四取無病果。五",
    "T53n2122_068:0804b25": "增長壽種子。六諸非人等常所守護。七睡寤",
    "T53n2122_068:0804b26": "安隱。八不見惡夢離怨恨心。九不畏一切外",
    "T53n2122_068:0804b27": "道。十退生天中。是名十種離煩惱熱清涼之",
    "T53n2122_068:0804b28": "法。龍王。若不殺善根迴向阿耨菩提者。彼人",
    "T53n2122_068:0804b29": "得菩提時心得自在。是故壽命無量。如龍王",
    "T53n2122_068:0804c01": "菩薩離殺生故能起布施。則得成就大富資",
    "T53n2122_068:0804c02": "生。不可破壞。得長壽命。行菩薩行。過諸世間",
    "T53n2122_068:0804c03": "所惱惡事。如是龍王。十善業道亦復如是。莊",
    "T53n2122_068:0804c04": "嚴成就大利益故。",
    "T53n2122_068:0804c05": "引證部第五",
    "T53n2122_068:0804c06": "如雜寶藏經云。昔佛在世時。波斯匿王有其",
    "T53n2122_068:0804c07": "一女。名曰善光。聰明端正。父母憐愍舉宮愛",
    "T53n2122_068:0804c08": "敬。父語女言。汝因我力舉宮愛敬。女答父言。",
    "T53n2122_068:0804c09": "我有業力不因父王。王聞瞋忿而語之言。今",
    "T53n2122_068:0804c10": "當試汝有自業力。即遣左右覓一最下貧窮",
    "T53n2122_068:0804c11": "乞人。以女妻之。王語女言。汝自有業不假",
    "T53n2122_068:0804c12": "我者。從今可驗。女猶答言。我有業力。即共窮",
    "T53n2122_068:0804c13": "人相將出去。婦問夫言。有父母不。夫答婦言。",
    "T53n2122_068:0804c14": "我父母先此舍衛城中第一長者。父母居家",
    "T53n2122_068:0804c15": "都已死盡。無所依怙是以窮乞。婦復問言。汝",
    "T53n2122_068:0804c16": "今頗知故宅處不。答言。知處。垣宅毀壞遂有",
    "T53n2122_068:0804c17": "空地。夫婦相將往至故舍周歷案行。隨其行",
    "T53n2122_068:0804c18": "處伏藏自出。即以珍寶雇人造宅。未盈一月",
    "T53n2122_068:0804c19": "宮宅悉成。宮人伎女奴婢僕使不可稱計。王",
    "T53n2122_068:0804c20": "卒憶念我女善光。云何生活。有人答王。善",
    "T53n2122_068:0804c21": "光女郎宮室錢財不減於王。王女即日遣其",
    "T53n2122_068:0804c22": "夫主。請王到舍。王即受請。見其家內宮宅莊",
    "T53n2122_068:0804c23": "嚴。歎未曾有。王往問佛。此女先世作何福業。",
    "T53n2122_068:0804c24": "得生王家身有光明。佛答王言。乃往過去九",
    "T53n2122_068:0804c25": "十一劫。毘婆尸佛入涅槃後。有槃頭王。以",
    "T53n2122_068:0804c26": "佛舍利起七寶塔。王大夫人見即便以天冠",
    "T53n2122_068:0804c27": "拂飾著像頂上。以天冠中如意寶珠著塔[亭*支]",
    "T53n2122_068:0804c28": "頭。因發願言。使我將來身有光明。紫磨金色",
    "T53n2122_068:0804c29": "尊榮豪貴。莫墮三惡八難之處。昔夫人者。今",
    "T53n2122_068:0805a01": "善光是。後於過去迦葉佛時。復以餚膳供養",
    "T53n2122_068:0805a02": "佛僧。而夫遮斷。婦即勸請。我今已請使得充",
    "T53n2122_068:0805a03": "足。夫還聽婦。爾時婦者今善光是。爾時夫者",
    "T53n2122_068:0805a04": "今日夫是。由昔遮婦世常貧賤。以還聽故。",
    "T53n2122_068:0805a05": "要因其婦得大富貴。無其婦時後還貧賤。以",
    "T53n2122_068:0805a06": "是因緣。善惡之業。逐身受報。未曾違失。",
    "T53n2122_068:0805a07": "又雜寶藏經云。佛在世時。波斯匿王時於眠",
    "T53n2122_068:0805a08": "中聞二內官共諍道理。一人說言。我依王活。",
    "T53n2122_068:0805a09": "一答言。我自依業不依王也。王聞可彼依王",
    "T53n2122_068:0805a10": "活者。而欲賞之。即遣直人語夫人言。我今",
    "T53n2122_068:0805a11": "當使一人往者重與財物。尋即遣彼依王活",
    "T53n2122_068:0805a12": "者。持所飲酒送與夫人。此人出戶鼻中血出",
    "T53n2122_068:0805a13": "不得前進。尋即倩彼依業者送。夫人見已重",
    "T53n2122_068:0805a14": "賜錢財衣服瓔珞。來到王前。王見深怪。即便",
    "T53n2122_068:0805a15": "喚彼依王活者。而問之言。我使汝去。云何不",
    "T53n2122_068:0805a16": "去。彼即向王具白情事。王聞歎言。佛語真實",
    "T53n2122_068:0805a17": "自作其業還自受報。不可奪也。由是觀善惡",
    "T53n2122_068:0805a18": "報應自業所引。非天非王之所能與。要須自",
    "T53n2122_068:0805a19": "作自得。起於正見信業果報。近獲人天。遠招",
    "T53n2122_068:0805a20": "佛果。若違聖教具受前苦。",
    "T53n2122_068:0805a21": "又輪轉五道經云。迦維羅衛國。舍衛國。佛在",
    "T53n2122_068:0805a22": "世時。二國之間有一大樹。名尼俱類。樹高二",
    "T53n2122_068:0805a23": "十里。枝布方圓覆六十里。其樹上子皆數千",
    "T53n2122_068:0805a24": "萬斛。食之香甘。其味如蜜。甘果熟落。人民",
    "T53n2122_068:0805a25": "食之。眾病皆愈。眼目精明。佛在樹下。時諸比",
    "T53n2122_068:0805a26": "丘取果食之。佛告阿難。天下萬物各有宿緣。",
    "T53n2122_068:0805a27": "阿難白佛。何等宿緣。佛言。夫人作福。譬喻此",
    "T53n2122_068:0805a28": "樹稍稍漸大收子無限。夫人豪貴國王長者。",
    "T53n2122_068:0805a29": "從禮三尊中來。為人大富財物無限。從布施",
    "T53n2122_068:0805b01": "中來。為人長壽無有疾病。身體強壯姝長。從",
    "T53n2122_068:0805b02": "持戒中來。為人端正顏色潔白輝容第一見",
    "T53n2122_068:0805b03": "無不喜。從忍辱中來。為人精進樂於福事。從",
    "T53n2122_068:0805b04": "精進中來。為人安庠言行審諦。從禪定中來。",
    "T53n2122_068:0805b05": "為人才明達解深法。從智慧中來。為人音聲",
    "T53n2122_068:0805b06": "清徹聞者樂聽。從歌歎三寶中來。為人潔淨",
    "T53n2122_068:0805b07": "無有疾痛。從慈心中來。阿難白佛。云何為慈。",
    "T53n2122_068:0805b08": "佛言。一慈眾生如母愛子。二悲世間欲令解",
    "T53n2122_068:0805b09": "脫。三解脫道意心常歡喜。四為能護一切不",
    "T53n2122_068:0805b10": "犯。是名慈心。佛言。為人姝長恭敬人故。為",
    "T53n2122_068:0805b11": "人短小輕慢人故。為人醜陋喜瞋恚故。為",
    "T53n2122_068:0805b12": "人生無所知不學問故。為人專愚不教人故。",
    "T53n2122_068:0805b13": "為人瘖瘂謗毀人故。為人聾盲不聽法故。",
    "T53n2122_068:0805b14": "為人奴婢負債不償不禮三寶故。為人醜黑",
    "T53n2122_068:0805b15": "遮佛光明故。為人生在裸國者。輕衣入精舍",
    "T53n2122_068:0805b16": "故。生馬蹄國者。著屐躡佛前故。生穿胸人國",
    "T53n2122_068:0805b17": "者。布施作福悔惜心故。生在麞鹿麋麂中",
    "T53n2122_068:0805b18": "者。喜驚悑人故。生在龍中者。調戲忿怒人故。",
    "T53n2122_068:0805b19": "身生惡瘡癩疾難差醫藥所不治苦痛難言",
    "T53n2122_068:0805b20": "者。前身喜鞭打眾生故。人見歡悅者。前身",
    "T53n2122_068:0805b21": "見人歡悅故。人見不歡悅者。前身見人不",
    "T53n2122_068:0805b22": "歡悅故。喜遭縣官閉在牢獄杻械其身者。前",
    "T53n2122_068:0805b23": "身喜籠繫眾生不從意故。為人口缺者。前",
    "T53n2122_068:0805b24": "身鉤魚口缺故。為人聞說法心不聽採於中",
    "T53n2122_068:0805b25": "兩舌亂人聽受者。後生作長耳驢耽耳狗",
    "T53n2122_068:0805b26": "中。為人慳貪而驕悕好獨食者。死入地獄墮",
    "T53n2122_068:0805b27": "餓鬼中。出生為人貧窮飢餓。衣不蓋形。食不",
    "T53n2122_068:0805b28": "供口。為人好食獨噉惡食施人者。後墮猪肫",
    "T53n2122_068:0805b29": "蜣蜋之中。為人喜剝脫人物者。後墮羊中生",
    "T53n2122_068:0805c01": "被剝皮。為人喜殺生者。後生為水上作蜉蝣",
    "T53n2122_068:0805c02": "之蟲。朝生暮死。為人喜偷盜人物者。後生奴",
    "T53n2122_068:0805c03": "婢牛馬中。為人喜妄語傳人惡者。死入地獄。",
    "T53n2122_068:0805c04": "烊銅灌口拔出其舌。以牛犁之。後墮鴝鵅",
    "T53n2122_068:0805c05": "鴉鵲鳥中。人聞其鳴莫不驚悑。皆言變怪祝",
    "T53n2122_068:0805c06": "令其死。為人喜婬他婦女者。死入地獄。男",
    "T53n2122_068:0805c07": "抱銅柱。女臥鐵床。後墮婬象鵞鴨鳥中。為",
    "T53n2122_068:0805c08": "人喜飲酒醉犯三十六失者。死入地獄墮沸",
    "T53n2122_068:0805c09": "屎泥犁中。後生墮狌狌獸中。後生為人。愚",
    "T53n2122_068:0805c10": "癡故無所知。為人夫婦不相和順。數共鬪諍",
    "T53n2122_068:0805c11": "更相驅遣者。後墮鳩鴿中。為人喜貪人力者。",
    "T53n2122_068:0805c12": "後墮象中。佛言。除州縣官長稟食官祿無",
    "T53n2122_068:0805c13": "罪。或私侵於民。鞕打輸送。告訴無地。杻械",
    "T53n2122_068:0805c14": "繫錄。不得寬縱者。此人罪報死入地獄。神",
    "T53n2122_068:0805c15": "更受痛數千萬劫。罪畢乃出。後墮水牛中。",
    "T53n2122_068:0805c16": "穿領決鼻牽船挽車。大杖打撲償其宿罪。",
    "T53n2122_068:0805c17": "為人不潔淨者。從猪中來。為人慳貪不好",
    "T53n2122_068:0805c18": "施者。從狗中來。為人佷戾自用者。從羊中",
    "T53n2122_068:0805c19": "來。為人不安庠不能忍事者。從獼猴中來。為",
    "T53n2122_068:0805c20": "人內惡含毒心者。從蝮蛇中來。為人好於美",
    "T53n2122_068:0805c21": "食恐害眾生無有善者。前身從犲狼狸猫中",
    "T53n2122_068:0805c22": "來。",
    "T53n2122_068:0805c23": "又佛說須摩提女經云。爾時羅閱城有長者。",
    "T53n2122_068:0805c24": "號曰郁迦。有女名須摩提。厥年八歲。歷世奉",
    "T53n2122_068:0805c25": "敬過去無數百千諸佛。積累功德不可稱計。",
    "T53n2122_068:0805c26": "行到佛所頭面禮足。却住一面。叉手白佛。",
    "T53n2122_068:0805c27": "欲有所問。願為解說。佛語須摩提。恣所欲問。",
    "T53n2122_068:0805c28": "今當為說令汝歡喜。須摩提問佛言。菩薩云",
    "T53n2122_068:0805c29": "何所生處人見之常歡喜。云何得大富有常",
    "T53n2122_068:0806a01": "多財寶。云何不為他人所別離。云何不在母",
    "T53n2122_068:0806a02": "人腹中。常得化生千葉蓮花中立法王前。",
    "T53n2122_068:0806a03": "云何得神足。從不可計億剎土去到彼間得",
    "T53n2122_068:0806a04": "禮諸佛。云何得無讎怨無侵嫉者。云何所說",
    "T53n2122_068:0806a05": "聞者信從踊躍受行。云何得無殃罪所作",
    "T53n2122_068:0806a06": "善行無能壞者。云何魔不能得其便。云何臨",
    "T53n2122_068:0806a07": "壽終時。佛在前立為說經法。即令不墮苦痛",
    "T53n2122_068:0806a08": "之處。所問如是。是時佛語須摩提。如汝所問",
    "T53n2122_068:0806a09": "如來義者。善哉大快。乃如是乎。汝若欲聞。吾",
    "T53n2122_068:0806a10": "當解說。時女即言。甚善世尊。願樂欲聞。佛",
    "T53n2122_068:0806a11": "言菩薩有四事法。人見皆歡喜。何等為四。",
    "T53n2122_068:0806a12": "一瞋恚不起。視怨家如善知識。二常有慈心",
    "T53n2122_068:0806a13": "向於一切。三常行求索無上要法。四作佛形",
    "T53n2122_068:0806a14": "像。",
    "T53n2122_068:0806a15": "菩薩復有四事法得大富有。何等為四。一布",
    "T53n2122_068:0806a16": "施以時。二與已倍悅。三與後不悔。四既與不",
    "T53n2122_068:0806a17": "求其報。",
    "T53n2122_068:0806a18": "菩薩復有四事法。不為他人所別離。何等為",
    "T53n2122_068:0806a19": "四。一不傳應說鬪亂彼此。二導愚癡者使入",
    "T53n2122_068:0806a20": "佛道。三若有毀敗正法護使不絕。四勸勉諸",
    "T53n2122_068:0806a21": "人教使求佛令堅不動。",
    "T53n2122_068:0806a22": "菩薩復有四事法。得化生千葉蓮華中立法",
    "T53n2122_068:0806a23": "王前。何等為四。一細擣紅青黃白蓮華。合此",
    "T53n2122_068:0806a24": "四種末之如塵。使滿軟妙華。持是供養世尊。",
    "T53n2122_068:0806a25": "若塔及舍利。二不令他人起瞋恚意。三作佛",
    "T53n2122_068:0806a26": "形像使坐蓮華上。四得最正覺便歡喜住。",
    "T53n2122_068:0806a27": "菩薩復有四事法。得神足從一佛國復至一",
    "T53n2122_068:0806a28": "佛國。何等為四。一見人作功德不行斷絕。二",
    "T53n2122_068:0806a29": "見人說法而不中止。三常然燈火於塔寺中。",
    "T53n2122_068:0806b01": "四求三昧。",
    "T53n2122_068:0806b02": "菩薩復有四事法。得無讎怨無侵嫉者。何等",
    "T53n2122_068:0806b03": "為四。一於善知識無諛諂心。二不慳貪妬他",
    "T53n2122_068:0806b04": "人物。三見人布施助其喜。四見菩薩諸所",
    "T53n2122_068:0806b05": "作為不行誹謗。菩薩復有四事法。其所語言",
    "T53n2122_068:0806b06": "聞者信從踊躍受行。何等為四。一口之所說",
    "T53n2122_068:0806b07": "心亦無異。二於善知識常有至誠。三聞人說",
    "T53n2122_068:0806b08": "法不生是非。四若見他人請令說法不求其",
    "T53n2122_068:0806b09": "短。",
    "T53n2122_068:0806b10": "菩薩復有四事法。得無殃罪所作善行疾得",
    "T53n2122_068:0806b11": "淨住。何等為四。一心意所念常志於善。二",
    "T53n2122_068:0806b12": "常持戒三昧智慧。三初發菩薩意。便起一切",
    "T53n2122_068:0806b13": "智多所度脫。四常有大慈愍於一切。",
    "T53n2122_068:0806b14": "菩薩復有四事法。魔不能得其便。何者為四。",
    "T53n2122_068:0806b15": "一常念於佛。二常精進。三常念經法。四常立",
    "T53n2122_068:0806b16": "功德。",
    "T53n2122_068:0806b17": "菩薩復有四事法。臨壽終時佛在前立為說",
    "T53n2122_068:0806b18": "經法。令其不墮苦痛之處。何等為四。一為一",
    "T53n2122_068:0806b19": "切人故具滿諸願。二若人布施諸不足念欲",
    "T53n2122_068:0806b20": "足之。三見人雜施若有短少便裨助之。四常",
    "T53n2122_068:0806b21": "念供養於三寶。",
    "T53n2122_068:0806b22": "爾時須摩提白佛言。唯世尊所說四十事。我",
    "T53n2122_068:0806b23": "當奉行令不缺減。悉使具足不違一事。",
    "T53n2122_068:0806b24": "又辯意長者子經云。爾時世尊與無央數大",
    "T53n2122_068:0806b25": "眾共會圍繞說法。時舍衛城中有大長者子。",
    "T53n2122_068:0806b26": "名曰辯意。從五百長者子。來詣佛所為佛作",
    "T53n2122_068:0806b27": "禮。叉手白言。欲有所問。唯願慈愍。有何因緣",
    "T53n2122_068:0806b28": "得生天上。復何因緣來生人中。復何因緣生",
    "T53n2122_068:0806b29": "地獄中。復何因緣常生餓鬼中。復何因緣生",
    "T53n2122_068:0806c01": "畜生中。復何因緣常生尊貴中眾人所敬。復",
    "T53n2122_068:0806c02": "何因緣生奴婢中為人所使。復何因緣生庶",
    "T53n2122_068:0806c03": "民中。口氣香潔身心常安。為人所譽不被誹",
    "T53n2122_068:0806c04": "謗。復何因緣得生為人。常被誹謗為人所憎。",
    "T53n2122_068:0806c05": "形體醜惡身意不安。常懷恐悑復何因緣所",
    "T53n2122_068:0806c06": "生之處。常與佛會聞法奉眾。初不差違。遭遇",
    "T53n2122_068:0806c07": "知識逮得好心。若作沙門當得所願。所問如",
    "T53n2122_068:0806c08": "是。唯願世尊。分別解說。令使眾會得聞正教。",
    "T53n2122_068:0806c09": "願使一切得濟彼安。佛告長者子。諦聽諦聽。",
    "T53n2122_068:0806c10": "善思念之。吾當為汝解說妙要。有五事行得",
    "T53n2122_068:0806c11": "生天上。何謂為五。一慈心不殺。恤養物命",
    "T53n2122_068:0806c12": "令眾得安。二賢良不盜他物。布施無貪濟諸",
    "T53n2122_068:0806c13": "窮乏。三貞潔不犯外色男女。護戒奉齋精進。",
    "T53n2122_068:0806c14": "四誠信不欺於人護口。四過無得貪欺。五不",
    "T53n2122_068:0806c15": "飲酒不經過口。行此五事乃得生天。",
    "T53n2122_068:0806c16": "佛告辯意。復有五事得生人中。何謂為五。一",
    "T53n2122_068:0806c17": "布施恩潤貧窮。二持戒不犯十惡。三忍辱不",
    "T53n2122_068:0806c18": "亂眾患。四精進勸化無有懈怠。五一心奉孝",
    "T53n2122_068:0806c19": "盡忠。是為五事得生人中大富長壽端正威",
    "T53n2122_068:0806c20": "德得為人主一切敬侍。",
    "T53n2122_068:0806c21": "佛告辯意。復有五事死入地獄億劫乃出。何",
    "T53n2122_068:0806c22": "謂為五。一不信有佛法眾。而行誹謗輕毀聖",
    "T53n2122_068:0806c23": "道。二破壞佛寺尊廟。三四輩轉相誹謗不計",
    "T53n2122_068:0806c24": "殃罪。無敬順意。四反逆無有上下君臣父子",
    "T53n2122_068:0806c25": "不相順從。五當來有欲為道。已得為道便不",
    "T53n2122_068:0806c26": "順師教誨。而自貢高輕慢誹謗師。是為五事",
    "T53n2122_068:0806c27": "死入地獄展轉地獄無有出期。復有五事墮",
    "T53n2122_068:0806c28": "餓鬼中。何謂為五。一慳貪不欲布施。二盜竊",
    "T53n2122_068:0806c29": "不孝二親。三愚闇無有慈心。四積聚財物不",
    "T53n2122_068:0807a01": "肯衣食。五不給父母兄弟妻子奴婢。是為五",
    "T53n2122_068:0807a02": "事墮餓鬼中。",
    "T53n2122_068:0807a03": "復有五事作畜生行墮畜生中。何謂為五。一",
    "T53n2122_068:0807a04": "犯戒私竊偷盜。二負債觝而不償。三殺生以",
    "T53n2122_068:0807a05": "身償之。四不善聽受經法。五常以因緣艱難",
    "T53n2122_068:0807a06": "齋戒施會以俗為緣。是為五事生畜生中。",
    "T53n2122_068:0807a07": "復有五事得為尊貴眾人所敬。何謂為五。一",
    "T53n2122_068:0807a08": "施慧普廣。二禮敬三寶及眾長者。三忍辱無",
    "T53n2122_068:0807a09": "有瞋恚。四柔和謙下。五博聞經戒。是為五事",
    "T53n2122_068:0807a10": "得為尊貴眾人所敬。",
    "T53n2122_068:0807a11": "復有五事常生卑賤為人奴婢。何謂為五。一",
    "T53n2122_068:0807a12": "憍慢不敬。二親二剛強無恪心。三放逸不禮",
    "T53n2122_068:0807a13": "三尊。四盜竊以為生業。五負債逃避不償。是",
    "T53n2122_068:0807a14": "為五事常生卑賤奴婢之中。",
    "T53n2122_068:0807a15": "復有五事得生人中。口氣香潔身心常安。為",
    "T53n2122_068:0807a16": "人所譽不被誹謗。何謂為五。一至誠不欺於",
    "T53n2122_068:0807a17": "人。二誦經無有彼此。三護戒不謗聖道。四教",
    "T53n2122_068:0807a18": "人遠惡就善。五不求人長短。是為五事生",
    "T53n2122_068:0807a19": "於人中口氣香潔身心常安為人所譽不被誹",
    "T53n2122_068:0807a20": "謗。復有五事若在人中。常被誹謗為人所憎。",
    "T53n2122_068:0807a21": "形體醜惡心意不安。常懷恐悑。何謂為五。一",
    "T53n2122_068:0807a22": "常無至誠欺詐於人。二大會之人有說法者",
    "T53n2122_068:0807a23": "而誹謗之。三見諸同學而輕試之。四不見他",
    "T53n2122_068:0807a24": "事而為作過。五鬪亂兩舌彼此。是為五事。若",
    "T53n2122_068:0807a25": "在人中常被誹謗。為人所憎形體醜惡身心",
    "T53n2122_068:0807a26": "不安常懷恐悑。",
    "T53n2122_068:0807a27": "復有五事所生之處。常與佛法眾會。初不差",
    "T53n2122_068:0807a28": "違。見佛聞法便得好心。若作沙門即得所願。",
    "T53n2122_068:0807a29": "何謂為五。一身奉三寶勸人令事。二作佛形",
    "T53n2122_068:0807b01": "像當使鮮潔。三常奉佛教不犯所受。四普慈",
    "T53n2122_068:0807b02": "一切與尊正等如愛赤子。五所受經法晝夜",
    "T53n2122_068:0807b03": "諷誦。是為五事所生之處。常與佛法眾會。初",
    "T53n2122_068:0807b04": "不差違。見佛聞法便得好心。若作沙門即得",
    "T53n2122_068:0807b05": "所願。",
    "T53n2122_068:0807b06": "於是長者子辯意。聞佛說是五十事要法之",
    "T53n2122_068:0807b07": "義。欣然歡喜逮得法忍。五百長者皆得法眼",
    "T53n2122_068:0807b08": "淨。又諸會各得所志。",
    "T53n2122_068:0807b09": "頌曰。",
    "T53n2122_068:0807b10": "　心境相乘　　業結牽纏　　七識起發",
    "T53n2122_068:0807b11": "　八識因緣　　三界受報　　六趣遷延",
    "T53n2122_068:0807b12": "　隨事起業　　觸處拘連　　五陰勞倦",
    "T53n2122_068:0807b13": "　九惱迍邅　　自非慈聖　　豈益我筌",
    "T53n2122_068:0807b14": "　含情普洽　　機寤重玄　　舒則利物",
    "T53n2122_068:0807b15": "　卷則自然◎",
    "T53n2122_068:0807b16": "法苑珠林卷第六十八"
}