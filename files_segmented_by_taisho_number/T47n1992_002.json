{
    "T47n1992_002:0607c13": "汾陽無德禪師頌古代別卷中",
    "T47n1992_002:0607c15": "門人住石霜山慈明大師楚圓集",
    "T47n1992_002:0607c16": "二祖問達磨。請師安心。磨云。將心來與汝安。",
    "T47n1992_002:0607c17": "祖云。覓心了不可得。磨云。與汝安心竟。九年",
    "T47n1992_002:0607c18": "面壁待當機。立雪齊腰未展眉。恭敬願安心",
    "T47n1992_002:0607c19": "地法。覓心無得始無疑。",
    "T47n1992_002:0607c20": "六祖問讓和尚。甚麼處來嵩山安和尚處來。",
    "T47n1992_002:0607c21": "祖云。甚麼物恁麼來說似一物即不堪。祖云。",
    "T47n1992_002:0607c22": "還假修證也無。修證即不無。污染即不得。祖",
    "T47n1992_002:0607c23": "云。只此不污染。是諸佛之護念。汝善護持。因",
    "T47n1992_002:0607c24": "師顧問自何來。報道嵩山意不迴。修證即無",
    "T47n1992_002:0607c25": "不污染。撥雲見日便心開。",
    "T47n1992_002:0607c26": "馬祖住菴時常坐禪。讓和尚將甎於菴前磨。",
    "T47n1992_002:0607c27": "祖云。磨甎作什麼。讓云作鏡。祖云。磨甎豈得",
    "T47n1992_002:0607c28": "成鏡。讓云。磨甎既不成鏡。坐禪豈得成佛。云",
    "T47n1992_002:0607c29": "如何即是。讓云。譬如駕車。牛若不行。打車即",
    "T47n1992_002:0608a01": "是。打牛即是。磨甎作鏡慕同音。來問分明示",
    "T47n1992_002:0608a02": "本心。纔喚耕人迴面指。犁牛觸破古皇金。",
    "T47n1992_002:0608a03": "百丈再參馬祖。祖以手指繩床角拂子。丈云。",
    "T47n1992_002:0608a04": "即此用離此用。祖云。爾他後開兩片皮。將何",
    "T47n1992_002:0608a05": "為人。丈取拂子竪起。祖云。即此用離此用。丈",
    "T47n1992_002:0608a06": "掛拂子於舊處。祖便喝。丈因此大悟。直得三",
    "T47n1992_002:0608a07": "日耳聾。每因無事侍師前。師指繩床角上懸。",
    "T47n1992_002:0608a08": "舉放却歸本位立。分明一喝至今傳。",
    "T47n1992_002:0608a09": "長慶問靈雲。如何是佛法大意。雲云。驢使未",
    "T47n1992_002:0608a10": "去。馬使到來。靈雲因問出家才。驢使前行馬",
    "T47n1992_002:0608a11": "使來。長慶不明真實地。句中認影影難開。余",
    "T47n1992_002:0608a12": "今報爾諸禪侶。九衢杲日照香街。",
    "T47n1992_002:0608a13": "僧問雲門。如何是透法身句。門云。北斗裏藏",
    "T47n1992_002:0608a14": "身。藏身北斗最分明。只為人多見不精。巧妙",
    "T47n1992_002:0608a15": "妄陳心意解。却如平地作深坑。昏燈日晝何",
    "T47n1992_002:0608a16": "曾易。青竹黃花滿地生。",
    "T47n1992_002:0608a17": "溈山示眾云。老僧遷化後。去山下檀越家。作",
    "T47n1992_002:0608a18": "一頭水牯牛。於左脇上。書一行字云。溈山僧",
    "T47n1992_002:0608a19": "某甲。若喚作溈山僧。又是水牯牛。若喚作水",
    "T47n1992_002:0608a20": "牯牛。又是溈山僧。當恁麼時。喚作什麼。古德",
    "T47n1992_002:0608a21": "垂慈力未酬。纔聞異相便爭牛。聲前句後明",
    "T47n1992_002:0608a22": "玄旨。失却溈山見不週。且與同袍通一線。蘆",
    "T47n1992_002:0608a23": "花雪覆菊當秋。",
    "T47n1992_002:0608a24": "麻谷持錫到章敬。遶禪床三匝。振錫而立。敬",
    "T47n1992_002:0608a25": "云是是。又到南泉亦如是。泉云。不是不是。章",
    "T47n1992_002:0608a26": "敬道是。和尚為什麼道不是。泉云。章敬即是",
    "T47n1992_002:0608a27": "是。汝不是此是。風力所轉終成敗壞。",
    "T47n1992_002:0608a28": "章敬南泉路似殊。明明道理話親疎。多人不",
    "T47n1992_002:0608a29": "用磨金鏡。漢自漢兮胡自胡。指月迷津迷自",
    "T47n1992_002:0608b01": "指。示君持錫却如無。",
    "T47n1992_002:0608b02": "馬祖上堂眾方集。百丈出捲簟。祖便下座。百",
    "T47n1992_002:0608b03": "丈當初侍馬師。對師捲簟更無私。人天不測",
    "T47n1992_002:0608b04": "為奇特。恰是攢鵶捉鳳兒。上士瞥然全體現。",
    "T47n1992_002:0608b05": "太陽出照嶽峰低。",
    "T47n1992_002:0608b06": "無著喫茶。文殊托起玻瓈盞。問無著。南方還",
    "T47n1992_002:0608b07": "有這箇麼。著云無。殊云將什麼喫茶。著無語。",
    "T47n1992_002:0608b08": "文殊大士托玻瓈。遂問南方有箇奇。無著忽",
    "T47n1992_002:0608b09": "言無這箇。誤他多少老闍黎。至今猶未知端",
    "T47n1992_002:0608b10": "的。擡手拈茶不用疑。",
    "T47n1992_002:0608b11": "祕魔嚴和尚。凡見僧來。提起杈云。什麼魔魅",
    "T47n1992_002:0608b12": "教爾出家。什麼魔魅教爾行脚。道得也杈下",
    "T47n1992_002:0608b13": "死。道不得也杈下死。速道速道。祕魔巖下坐",
    "T47n1992_002:0608b14": "擎杈來者教伊識本家。苦切為君俱不薦。失",
    "T47n1992_002:0608b15": "却真杈捉妄杈。",
    "T47n1992_002:0608b16": "僧問大隨。劫火洞然。大千俱壞。未審這箇壞",
    "T47n1992_002:0608b17": "不壞。隨云壞。云恁麼則隨他去也。隨云隨他",
    "T47n1992_002:0608b18": "去。懶安的子大隨師。人問隨他師亦隨。返顧",
    "T47n1992_002:0608b19": "不能休駐意。更生異見却狐疑。汾陽與汝開",
    "T47n1992_002:0608b20": "天路。萬別千差一道歸。",
    "T47n1992_002:0608b21": "石鞏常張弓架箭。凡見僧來云看箭。三平纔",
    "T47n1992_002:0608b22": "見便擘開胸。鞏云。三十年一張弓兩隻箭。只",
    "T47n1992_002:0608b23": "射得半箇聖人。便拗折。張弓架箭喚君迴。",
    "T47n1992_002:0608b24": "不省宗師特意來。箇箇盡隨迷醉走。句中認",
    "T47n1992_002:0608b25": "影影難開。三平猶未全提得。霹靂雷聲遍九",
    "T47n1992_002:0608b26": "垓。",
    "T47n1992_002:0608b27": "無業禪師。凡有請問。皆云莫妄想。汾州老作",
    "T47n1992_002:0608b28": "坐安眠。問者千般及萬般。一正百邪皆罔措。",
    "T47n1992_002:0608b29": "報伊莫妄直歸源。三乘五性空華夢。一王臨",
    "T47n1992_002:0608c01": "詔恰如閒。",
    "T47n1992_002:0608c02": "僧問木平。如何是祖師西來意。平云。石羊頭",
    "T47n1992_002:0608c03": "子向東看。木平高道最難過。人問西來意若",
    "T47n1992_002:0608c04": "何。石羊頭子向東望。月明纔上遍山坡。直言",
    "T47n1992_002:0608c05": "不用多疑慮。海澄浪息現森羅。",
    "T47n1992_002:0608c06": "玄沙示眾云。亡僧面前。正是觸目菩提。就中",
    "T47n1992_002:0608c07": "至直是玄沙。觸目全真語不賒。亡者面前親",
    "T47n1992_002:0608c08": "正驗。更無遍黨絕週遮。叢林浩浩爭脣吻。恰",
    "T47n1992_002:0608c09": "似虛空捉幻花。",
    "T47n1992_002:0608c10": "魯祖凡見僧來便面壁。人來面壁坐顒顒。不",
    "T47n1992_002:0608c11": "話多般說異同。親切不教心外覓。免將明暗",
    "T47n1992_002:0608c12": "諕盲聾。秋霜博地生寒暑。魯祖垂慈不用功",
    "T47n1992_002:0608c13": "僧問雲居。截水停輪時如何。居云。磨不轉。雲",
    "T47n1992_002:0608c14": "居有語機關絕。不轉令君返照看。截[金*戠]閉關",
    "T47n1992_002:0608c15": "停妄解。百花俱發一花園。開花結果從何有。",
    "T47n1992_002:0608c16": "因地抽條長碧天。",
    "T47n1992_002:0608c17": "藥山手中書佛字。問道吾。是什麼字。吾云佛",
    "T47n1992_002:0608c18": "字。山云。這多口阿師。道吾忽爾見先師。問字",
    "T47n1992_002:0608c19": "開拳顯妙機。對佛是真真是佛。藥山為破句",
    "T47n1992_002:0608c20": "中疑。狂風纔起香林動。正是波中拾礫時。",
    "T47n1992_002:0608c21": "欽山問德山。天皇也恁麼道。龍潭也恁麼道。",
    "T47n1992_002:0608c22": "未審德山作麼生道。山云。汝試舉天皇龍潭",
    "T47n1992_002:0608c23": "底看。欽山擬議。德山便打。老倒忘機大作家。",
    "T47n1992_002:0608c24": "古今皆賞絕纖瑕。天皇一脈龍潭現。涌出靈",
    "T47n1992_002:0608c25": "源萬路差。切囑欽山猶定動。得無言說至今",
    "T47n1992_002:0608c26": "誇。",
    "T47n1992_002:0608c27": "趙州見僧到便問。曾到此間麼。云不曾到。州",
    "T47n1992_002:0608c28": "云。喫茶去。或云曾到。州亦云。喫茶去。院主",
    "T47n1992_002:0608c29": "問。不曾到喫茶去。到來為甚也喫茶去。州召",
    "T47n1992_002:0609a01": "院主。主應諾。州云。喫茶去。趙州有語喫茶",
    "T47n1992_002:0609a02": "去。天下胡僧總到來。不是石橋元底滑。喚他",
    "T47n1992_002:0609a03": "多少衲僧迴。",
    "T47n1992_002:0609a04": "僧問寶應念和尚。如何是祖師西來意。念云。",
    "T47n1992_002:0609a05": "風吹日炙。日炙風吹不計年。行人塵路辨應",
    "T47n1992_002:0609a06": "難。擬心已早深三尺。更教誰問箇中玄。",
    "T47n1992_002:0609a07": "靈雲見桃花悟道。有頌。三十年來尋劍客。幾",
    "T47n1992_002:0609a08": "迴葉落又抽枝。自從一見桃花後。直至如今",
    "T47n1992_002:0609a09": "更不疑。舉似玄沙。沙云。諦當甚諦當。敢保老",
    "T47n1992_002:0609a10": "兄未徹在。昔日靈雲自有知。桃花已落布華",
    "T47n1992_002:0609a11": "夷。寰中拔劍當鋒者。未徹橫身斬萬機。",
    "T47n1992_002:0609a12": "俱胝和尚。凡有請問只竪一指。天龍一指悟",
    "T47n1992_002:0609a13": "俱胝。當下無私物匪齊。萬互千差寧別說。直",
    "T47n1992_002:0609a14": "教今古勿針錐。",
    "T47n1992_002:0609a15": "溈山令僧。馳書并鏡。至仰山。山接得提起云。",
    "T47n1992_002:0609a16": "若道是溈山鏡。又在仰山手裏。若道仰山鏡。",
    "T47n1992_002:0609a17": "又是溈山寄來。還有人定當得麼。眾無語遂",
    "T47n1992_002:0609a18": "撲破却。向僧使云到和尚處。但恁麼舉似。仰",
    "T47n1992_002:0609a19": "山接得溈山鏡。告眾拈來行正令。懵懂禪流",
    "T47n1992_002:0609a20": "眼不開。仰山直下驀頭釘。",
    "T47n1992_002:0609a21": "龍潭在俗時。常供餅十枚上天皇。皇食已每",
    "T47n1992_002:0609a22": "留一餅。與之曰。惠汝以蔭子孫。師忽訝之問",
    "T47n1992_002:0609a23": "曰。餅是某甲將來。何以返云惠汝。皇曰。是汝",
    "T47n1992_002:0609a24": "持來復汝何咎。師因悟遂投出家。將去將來",
    "T47n1992_002:0609a25": "事不差。龍潭故問勿交加。後徒多少爭脣吻。",
    "T47n1992_002:0609a26": "春鳥喃喃罵落花。",
    "T47n1992_002:0609a27": "馬祖與百丈行。次見野鴨飛過。祖曰。是什麼。",
    "T47n1992_002:0609a28": "丈云。野鴨子。祖曰。甚麼處去。丈曰。飛過去",
    "T47n1992_002:0609a29": "也。祖遂扭百丈鼻頭。丈作忍痛聲。祖曰。何曾",
    "T47n1992_002:0609b01": "飛去。野鴨飛空却問僧。要傳祖印付心燈。應",
    "T47n1992_002:0609b02": "機雖對無移動。纔扭綱宗道可增。",
    "T47n1992_002:0609b03": "裴相國托一尊佛。向黃檗前[跍*月]跪云。請師安",
    "T47n1992_002:0609b04": "名。檗召裴休。休應喏。檗云。與汝安名竟。裴",
    "T47n1992_002:0609b05": "遂禮拜。師前跪托請安名。驀地當鋒喚一聲。",
    "T47n1992_002:0609b06": "不是裴公誰敢應。直教聾瞽也聞聽。",
    "T47n1992_002:0609b07": "大禪佛。一夜於僧堂內叫云。我悟也我悟也。",
    "T47n1992_002:0609b08": "僧問。爾悟箇什麼。大禪云。師姑元來是女人",
    "T47n1992_002:0609b09": "作。悟來不在苦多端。了解都由瞥爾間。定道",
    "T47n1992_002:0609b10": "師姑女人作。癡人積雪作銀山。",
    "T47n1992_002:0609b11": "普化喫生菜。臨際云。普化大似一頭驢。化便",
    "T47n1992_002:0609b12": "拓地作驢鳴。濟云。直歲與他。細抹草料。著",
    "T47n1992_002:0609b13": "化云少室人不識金陵又再來。臨際一隻眼。",
    "T47n1992_002:0609b14": "到處為人開。",
    "T47n1992_002:0609b15": "老倒分明兩路差。箭鋒相柱勿喎斜。龍蛇混",
    "T47n1992_002:0609b16": "雜人難辨。白日長空下雪花。",
    "T47n1992_002:0609b17": "保壽開堂三聖推出一僧。壽便打。聖云。爾恁",
    "T47n1992_002:0609b18": "麼為人。瞎却鎮州一城人眼去在。壽擲下拄",
    "T47n1992_002:0609b19": "杖歸方丈。三聖擔他保壽槍。推僧出眾擬商",
    "T47n1992_002:0609b20": "量。塞外將軍行正令。直得盲人滿大唐。",
    "T47n1992_002:0609b21": "普化見馬步使喝街聲。化當街舉手云。滕行",
    "T47n1992_002:0609b22": "者相撲一交來。官人吽云。侮弄人。遂喚當直",
    "T47n1992_002:0609b23": "檐上打五棒。化云。這田舍兒。似即似。是即不",
    "T47n1992_002:0609b24": "是。官人云。說甚是不是。打得爾便休。混俗和",
    "T47n1992_002:0609b25": "光用最難。相逢正是兩風顛。雖然大化無方",
    "T47n1992_002:0609b26": "所。俗官且不是僧官。",
    "T47n1992_002:0609b27": "僧問法眼。慧超咨和尚。如何是佛。眼云。汝是",
    "T47n1992_002:0609b28": "慧超。問答從頭理不虧。莫同巧妙騁鋒機。真",
    "T47n1992_002:0609b29": "金若不鑪中鍛。爭不將金喚作泥。",
    "T47n1992_002:0609c01": "香嚴初開堂。溈山令僧送書并拄杖。嚴接得",
    "T47n1992_002:0609c02": "便哭。僧問。和尚哭什麼。嚴云。不是哭只為春",
    "T47n1992_002:0609c03": "行秋令。拄杖將來便徹心。淚流不覺思沈吟。",
    "T47n1992_002:0609c04": "春行秋令人驚怪。絕後光前越古今。",
    "T47n1992_002:0609c05": "僧問永興安和尚。如何是祖師西來意。師云。",
    "T47n1992_002:0609c06": "壁上畫枯松。蜂來競採蘂。發志忘疲効上機。",
    "T47n1992_002:0609c07": "便伸請益欲除疑。宗師正示空花樹。免教土",
    "T47n1992_002:0609c08": "上更加泥。",
    "T47n1992_002:0609c09": "韓愈侍郎問大顛。和尚春秋多少。顛提起數",
    "T47n1992_002:0609c10": "珠云。會麼。侍云不會。顛云。晝夜一百八。明日",
    "T47n1992_002:0609c11": "復來。門首見首座遂問。和尚道。晝夜一百八。",
    "T47n1992_002:0609c12": "意旨如何。首座叩齒三下。侍郎至方丈復問。",
    "T47n1992_002:0609c13": "晝夜一百八意。旨如何。大顛叩齒三下。侍云。",
    "T47n1992_002:0609c14": "元來佛法不別。顛云。侍郎見何道理。侍云。適",
    "T47n1992_002:0609c15": "來問首座。亦恁麼祇對。顛請首座問。適來恁",
    "T47n1992_002:0609c16": "麼祗對侍郎是否。座云是。顛乃打趁出院。解",
    "T47n1992_002:0609c17": "展機鋒是大顛。明知不為小因緣。一般叩齒",
    "T47n1992_002:0609c18": "叢林異。出院韓公始得閒。",
    "T47n1992_002:0609c19": "文殊問無著。南方如何住持。著云。末法比丘。",
    "T47n1992_002:0609c20": "少奉戒律。云多少眾。著云。或三百或五百。無",
    "T47n1992_002:0609c21": "著却問。此間如何住持。殊云。凡聖同居。龍蛇",
    "T47n1992_002:0609c22": "混雜。云多少眾。殊云。前三三後三三。至晚求",
    "T47n1992_002:0609c23": "宿。殊云。大德有執心在。某甲無執心。云還曾",
    "T47n1992_002:0609c24": "受戒否。云受戒久矣。云既無執心。何用受戒。",
    "T47n1992_002:0609c25": "著無語。童子送出。至門遂問。適來大聖道。前",
    "T47n1992_002:0609c26": "三三後三三。是多少。童子召大德。著迴首。童",
    "T47n1992_002:0609c27": "子云。是多少。又問。此是什麼寺額。童子指金",
    "T47n1992_002:0609c28": "剛背後。無著迴首。化寺乃隱。顧問南方住若",
    "T47n1992_002:0609c29": "何。對云三五眾非多。吉祥自述龍蛇混。三三",
    "T47n1992_002:0610a01": "之說告和和。無著未明重話會。均提謂指不",
    "T47n1992_002:0610a02": "仙陀。金剛背後看名字。滿目荒山不奈何。",
    "T47n1992_002:0610a03": "女人哭入法堂。百丈問作什麼。云父母俱喪。",
    "T47n1992_002:0610a04": "請師揀日。丈云。明日一時埋却。百丈山頭坐",
    "T47n1992_002:0610a05": "不遙。女人山下哭嘷咷。一時埋向清涼地。至",
    "T47n1992_002:0610a06": "孝方能今古超。",
    "T47n1992_002:0610a07": "西國有聲明三藏。至閩王請玄沙。驗看玄沙",
    "T47n1992_002:0610a08": "背處。以銅筋敲鐵火爐。問是什麼聲。藏云。銅",
    "T47n1992_002:0610a09": "鐵聲。師云。大王莫受外國人謾。師問同人聲",
    "T47n1992_002:0610a10": "色心。報言銅鐵響高音。世間學博雖明了。爭",
    "T47n1992_002:0610a11": "奈將金不識金。",
    "T47n1992_002:0610a12": "閩王封柑橘各一顆。令使送上雪峰。問云。既",
    "T47n1992_002:0610a13": "是一般。顏色為甚。名字不同。雪峰遂封。回復",
    "T47n1992_002:0610a14": "馳問玄沙。沙將一張紙蓋却。柑橘閩王親手",
    "T47n1992_002:0610a15": "封。將來直問擊胡風。長人入水分明在。更問",
    "T47n1992_002:0610a16": "玄沙又不通。汾陽為汝開天路。寶方金界碧",
    "T47n1992_002:0610a17": "霄空。",
    "T47n1992_002:0610a18": "僧問地藏。以字不成。八字不是。未審是什麼",
    "T47n1992_002:0610a19": "字。藏云。看取下頭註脚。以八不成只目前。經",
    "T47n1992_002:0610a20": "中未識註中看。垂慈不為多知解。切要參玄",
    "T47n1992_002:0610a21": "達本源。",
    "T47n1992_002:0610a22": "僧問德山。如何是露地白牛。云叱叱。云飲噉",
    "T47n1992_002:0610a23": "何物。山云喫喫。白牛露地勿遮欄。在處橫眠",
    "T47n1992_002:0610a24": "在處閒。水草恣情甘美足。醍醐純出潤良田。",
    "T47n1992_002:0610a25": "耽源辭忠國師問。某甲到南方。人問極則事。",
    "T47n1992_002:0610a26": "向他道什麼。國師云。幸自可憐生剛。要箇護",
    "T47n1992_002:0610a27": "身符子作麼。護身符子最通靈。國師起坐總",
    "T47n1992_002:0610a28": "將行。耽源得用南方去。為說令人睡眼惺。",
    "T47n1992_002:0610a29": "僧問鏡清。祖歌如何唱。清云。拋送醉人酒。云",
    "T47n1992_002:0610b01": "恁麼則辜負和尚。清云。猛虎不喫伏肉。對眾",
    "T47n1992_002:0610b02": "橫身問祖歌。師云拋送醉和和。猶言未肯剛",
    "T47n1992_002:0610b03": "瞠眼。伏肉無緣更喫多。",
    "T47n1992_002:0610b04": "南泉兩堂爭猫兒。泉見遂提起云。道得即不",
    "T47n1992_002:0610b05": "斬。眾無對。泉便斬却後。舉問趙州。州脫草",
    "T47n1992_002:0610b06": "鞋。於頭上戴出。泉云。子若在却救得猫兒。兩",
    "T47n1992_002:0610b07": "堂上座未開盲。猫兒各有我須爭。一刀兩段",
    "T47n1992_002:0610b08": "南泉手。草鞋留著後人行。",
    "T47n1992_002:0610b09": "臺山路上有一婆子。凡有僧問。臺山路向什",
    "T47n1992_002:0610b10": "麼處去。婆云。驀直去。僧纔行。婆云。好箇阿",
    "T47n1992_002:0610b11": "師。又恁麼去也。趙州聞云。我與爾勘破這婆",
    "T47n1992_002:0610b12": "子。遂往問婆亦如是。州迴舉似大眾云。勘破",
    "T47n1992_002:0610b13": "婆子了也。臺山路上老婆禪。南北東西萬萬",
    "T47n1992_002:0610b14": "千。趙州勘破人難會。南北草鞋徹底穿。",
    "T47n1992_002:0610b15": "洞山勘泰上座云。有一物黑。洞洞上拄天下",
    "T47n1992_002:0610b16": "拄地。常在動用中。動用中收不得。過在什麼",
    "T47n1992_002:0610b17": "處。泰云。過在動用中。山便喝出。同人直示問",
    "T47n1992_002:0610b18": "同袍。舉過分明驗的毛。說理妄陳狂浪動。幻",
    "T47n1992_002:0610b19": "花糊眼不能蘇。",
    "T47n1992_002:0610b20": "三聖問雪峰。透網金麟。以何為食。峰云。待汝",
    "T47n1992_002:0610b21": "出網來。即向汝道。聖云。一千五百人。善知識",
    "T47n1992_002:0610b22": "話頭。也不識。峰云。老僧住持事繁。透網之魚",
    "T47n1992_002:0610b23": "不識鉤。貪游浪水認浮頭。高灘坐釣垂慈者。",
    "T47n1992_002:0610b24": "迴棹收綸却上舟。",
    "T47n1992_002:0610b25": "僧問巖頭。古帆不掛時如何。巖云。小魚吞大",
    "T47n1992_002:0610b26": "魚。古帆不掛更何疑。學問依前又是迷。大小",
    "T47n1992_002:0610b27": "二魚俱一海。爭奈鉤頭餌不齊。",
    "T47n1992_002:0610b28": "修山主悟空法眼。行脚到地藏。向火舉話。次",
    "T47n1992_002:0610b29": "地藏入來乃問。山河大地。與上座自己。是同",
    "T47n1992_002:0610c01": "是別。修云不別。藏竪起兩指出去(云云)。入院",
    "T47n1992_002:0610c02": "高茅總不疑。都緣未達祖師機。妄空學問爭",
    "T47n1992_002:0610c03": "長短。虛記閒詞一肚皮。大地山河君可別。報",
    "T47n1992_002:0610c04": "云不別恰如癡。當人被息狂迷者。見成舉指",
    "T47n1992_002:0610c05": "不楊岐。",
    "T47n1992_002:0610c06": "僧問思和尚。如何是佛法大意。思云。廬陵米",
    "T47n1992_002:0610c07": "作麼價。出家學道未心開。請問宗乘大意來。",
    "T47n1992_002:0610c08": "却問廬陵米幾價。當時心境一齊灰。",
    "T47n1992_002:0610c09": "僧問趙州。承聞和尚。親見南泉是否。州云。鎮",
    "T47n1992_002:0610c10": "州出大蘿蔔頭。因問當初得法緣。不言東土",
    "T47n1992_002:0610c11": "及西天。鎮州有菜名蘿蔔。濟却飢瘡幾萬千。",
    "T47n1992_002:0610c12": "僧問趙州。如何是祖師西來意。州云。庭前柏",
    "T47n1992_002:0610c13": "樹子。云和尚莫將境示人。云我不將境示汝。",
    "T47n1992_002:0610c14": "云如何是祖師西來意。云庭前柏樹子。庭前",
    "T47n1992_002:0610c15": "柏樹地中生。不假犁牛嶺上耕。正示西來千",
    "T47n1992_002:0610c16": "種路。欝密稠林是眼睛。",
    "T47n1992_002:0610c17": "僧問洞山。如何是祖師西來意。山云。待洞水",
    "T47n1992_002:0610c18": "逆流。即向汝道。龍牙未息狂心地。遍問諸",
    "T47n1992_002:0610c19": "師不肯休。先達愍他親志切。直言洞水逆須",
    "T47n1992_002:0610c20": "流。",
    "T47n1992_002:0610c21": "臨濟兩堂首座相見。齊下喝。僧問臨濟。還有",
    "T47n1992_002:0610c22": "賓主也無。濟云。賓主歷然。兩堂上座總作家。",
    "T47n1992_002:0610c23": "其中道理有分拏。賓主歷然明似鏡。宗師為",
    "T47n1992_002:0610c24": "點眼中花。",
    "T47n1992_002:0610c25": "閩王令使。送交床與雪峯。僧問和尚。受大王",
    "T47n1992_002:0610c26": "如此供養。將何答報。峯以兩手托地云。輕打",
    "T47n1992_002:0610c27": "我輕打我。因問如何報主恩。舉畢全收坐要",
    "T47n1992_002:0610c28": "津。船頭若有風浪動。滿目流沙不見人。",
    "T47n1992_002:0610c29": "打地和尚。凡見僧來。打地一下。紫府山前真",
    "T47n1992_002:0611a01": "正士。主丈常擎在手中。南北問津無限眾。唯",
    "T47n1992_002:0611a02": "將打地報盲聾。",
    "T47n1992_002:0611a03": "甘贄行者。往南泉設粥云。請和尚念誦。泉自",
    "T47n1992_002:0611a04": "打槌云。請大眾為猩奴白牯。念摩訶般若波",
    "T47n1992_002:0611a05": "羅蜜。贄禮拜便出去。泉後問典座。行者在",
    "T47n1992_002:0611a06": "麼。云去也。泉遂打破粥鍋。一般設粥古今稀。",
    "T47n1992_002:0611a07": "十利功圓果不低。鍋鑊盡穿無煮粒。叢林遠",
    "T47n1992_002:0611a08": "近總應知。",
    "T47n1992_002:0611a09": "中邑纔見僧。拍手鼓唇云。嗚[口*耶]嗚[口*耶]仰山到。",
    "T47n1992_002:0611a10": "從東過西立。邑云。子甚處得此三昧。云某甲",
    "T47n1992_002:0611a11": "從曹溪脫印學得來。邑云。如是山却問和尚。",
    "T47n1992_002:0611a12": "甚處得此三昧。邑云。我從章敬處得來。鼓唇",
    "T47n1992_002:0611a13": "拍手口嗚[口*耶]。直引人來辨正邪。千萬往迴都",
    "T47n1992_002:0611a14": "不薦。仰山才見便同家。",
    "T47n1992_002:0611a15": "鳥窠和尚。侍者辭去問。什麼處去者。云諸方",
    "T47n1992_002:0611a16": "學佛法去。窠云。若是佛法。我者裏也。有些子",
    "T47n1992_002:0611a17": "云。如何是和尚佛法。窠拈布毛一吹。侍者悟",
    "T47n1992_002:0611a18": "去。侍者初心慕聖緣。辭師欲去學參禪。鳥窠",
    "T47n1992_002:0611a19": "知是根機熟。吹毛當下得心安。",
    "T47n1992_002:0611a20": "崔禪上堂云。出來打出來打。僧出云崔禪聻。",
    "T47n1992_002:0611a21": "師擲下主丈。便歸方丈。大展家風示眾人。垂",
    "T47n1992_002:0611a22": "鉤入海釣金鱗。游魚弄水騰波浪。船棹俱拋",
    "T47n1992_002:0611a23": "出大津。",
    "T47n1992_002:0611a24": "長慶保福遊山。次福云。秖這裏便是妙峯頂",
    "T47n1992_002:0611a25": "也無。慶云。是即是可惜許。因上高巖到頂頭。",
    "T47n1992_002:0611a26": "僧人致問已圓周。是即便是可惜許。只恐同",
    "T47n1992_002:0611a27": "音別處遊。",
    "T47n1992_002:0611a28": "僧問長沙。本來人還成佛否。沙云。大唐天子。",
    "T47n1992_002:0611a29": "不可割茅刈草去也。岑公出袖播鴻機。問佛",
    "T47n1992_002:0611b01": "人多作佛稀。王主割茅親下手。不能土上更",
    "T47n1992_002:0611b02": "加泥。",
    "T47n1992_002:0611b03": "曹山聞鐘云。阿邪阿邪。僧云。和尚作什麼。山",
    "T47n1992_002:0611b04": "云。打著吾心。聞鐘便道打余心。語淺分明理",
    "T47n1992_002:0611b05": "事深。楞嚴會上圓通者。正法明王觀世音。",
    "T47n1992_002:0611b06": "睦州喚僧。大德僧迴首。州云。擔板漢。垂慈",
    "T47n1992_002:0611b07": "只要總通靈。不是宗師妄自生。擔板直教須",
    "T47n1992_002:0611b08": "放下。免伊虛度百千生。",
    "T47n1992_002:0611b09": "西禪到保壽云。甚處來。云西山來。壽云。還見",
    "T47n1992_002:0611b10": "胡孫麼。云見。壽云。作得箇甚伎倆。云見。某",
    "T47n1992_002:0611b11": "甲一箇。伎倆也做不得。壽便打。舊人相見話",
    "T47n1992_002:0611b12": "中心。詰問西山路淺深。對眾直言呈伎倆。洪",
    "T47n1992_002:0611b13": "爐鍛煉要真金。",
    "T47n1992_002:0611b14": "報恩令侍者取西橋水。灌東面蓮盆。侍者灌",
    "T47n1992_002:0611b15": "了。恩云。灌何處者。云東面蓮盆。恩却問傍",
    "T47n1992_002:0611b16": "僧。是真實是虛妄。西邊取水灌東邊。侍者親",
    "T47n1992_002:0611b17": "行往又還。汲使更無心外法。却問傍僧恐不",
    "T47n1992_002:0611b18": "圓。",
    "T47n1992_002:0611b19": "僧問巖頭。塵中如何辨主。嵓云。銅砂羅裏滿",
    "T47n1992_002:0611b20": "盛油。塵中辨主最難明。千萬人中少一惺。銅",
    "T47n1992_002:0611b21": "砂羅油今古淨。與君拔却眼中釘。",
    "T47n1992_002:0611b22": "僧問石頭。如何是解脫。師云。誰縛汝。云無人",
    "T47n1992_002:0611b23": "縛。師云。無人縛汝。即是解脫。何用更求解",
    "T47n1992_002:0611b24": "脫。未息狐疑問上流。如何解脫得心休。承君",
    "T47n1992_002:0611b25": "解縛從誰起。直說無生是石頭。",
    "T47n1992_002:0611b26": "僧問趙州。牛頭未見四祖時如何。州云。飽柴",
    "T47n1992_002:0611b27": "飽水。云見後如何。云飽柴飽水。古人抱志坐",
    "T47n1992_002:0611b28": "牛頭。信師示話示無休。飽柴飽水心安靜。真",
    "T47n1992_002:0611b29": "正無私是趙州。",
    "T47n1992_002:0611c01": "曹山問僧。甚處來。云掃地來。云佛前掃佛後",
    "T47n1992_002:0611c02": "掃。云前後一時掃。山云。與老僧過袈裟來。量",
    "T47n1992_002:0611c03": "器方圓識得伊。問君掃地示慈悲。前後一時",
    "T47n1992_002:0611c04": "俱掃却。也是拈他第二機。",
    "T47n1992_002:0611c05": "鼓山問僧。如何是不跨石門句。僧無語。不跨",
    "T47n1992_002:0611c06": "石門入理深。學人不用更沈吟。晏公正坐鼓",
    "T47n1992_002:0611c07": "山上。大海無波浪不侵。",
    "T47n1992_002:0611c08": "玄沙示眾云。諸方老宿盡道。接物利生。忽遇",
    "T47n1992_002:0611c09": "三種病人來。作麼生接。患盲者拈槌竪拂。他",
    "T47n1992_002:0611c10": "又不見。患聾者語言三昧。他又不聞。患瘂者",
    "T47n1992_002:0611c11": "教伊說。又說不得。且作麼生接。若接不得。佛",
    "T47n1992_002:0611c12": "法無靈驗。權生聾瞽瘂[病-丙+(君/巾)]痲。要顯吾宗驗作",
    "T47n1992_002:0611c13": "家。金剛截銕如泥碎。透金纔動失玄沙。",
    "T47n1992_002:0611c14": "廓侍者問德山。從上諸聖向甚處去。山云。作",
    "T47n1992_002:0611c15": "麼作麼。廓云。官家勅點飛龍馬。跛鼈出頭來",
    "T47n1992_002:0611c16": "作麼。山休去。明日浴。次山將木杓。打廓一下",
    "T47n1992_002:0611c17": "云。昨日公案作麼生。廓云。這老漢今日方始",
    "T47n1992_002:0611c18": "瞥地。跛鼈飛龍騎。形殊理不殊。欲明二大士。",
    "T47n1992_002:0611c19": "棒下識真珠。",
    "T47n1992_002:0611c20": "藥山看經。次僧問。和尚尋常。不許人看經。為",
    "T47n1992_002:0611c21": "什麼却自看。山云。我祇要遮眼。云某甲學和",
    "T47n1992_002:0611c22": "尚得麼。山云。汝若看牛皮也須穿。徹底更何",
    "T47n1992_002:0611c23": "疑。覻穿會者稀。叮嚀猶付囑。句句是玄機。",
    "T47n1992_002:0611c24": "外道問佛。不問有言。不問無言。世尊良久。外",
    "T47n1992_002:0611c25": "道讚嘆云。世尊大慈大悲。開我迷雲。令我得",
    "T47n1992_002:0611c26": "入。外道去。阿難問佛。外道有何所證。讚嘆而",
    "T47n1992_002:0611c27": "去。世尊云。如世良馬見鞭影而行。鞭影分明",
    "T47n1992_002:0611c28": "指似君。多聞瞥地爽精神。汾陽報汝諸禪侶。",
    "T47n1992_002:0611c29": "信手拈來莫厭塵。",
    "T47n1992_002:0612a01": "藥山謂雲巖云。與我喚沙彌來。巖曰。喚他作",
    "T47n1992_002:0612a02": "什麼。云我有箇折脚鐺子。要伊提上提下。云",
    "T47n1992_002:0612a03": "恁麼則共和尚。出一隻手。道人相見喚沙彌。",
    "T47n1992_002:0612a04": "來往須勤勿得遲。折脚鐺子常拈掇。各携一",
    "T47n1992_002:0612a05": "耳臂交加。",
    "T47n1992_002:0612a06": "藥山示眾云。智不到處切忌道著道著即頭",
    "T47n1992_002:0612a07": "角生道吾便出去。雲巖問藥山。智師兄為什",
    "T47n1992_002:0612a08": "麼。不秖對和尚。山曰。却是智頭陀會爾去。問",
    "T47n1992_002:0612a09": "取他却來。問智師兄。適來為什麼。不祇對和",
    "T47n1992_002:0612a10": "尚。云我今日頭痛。爾去。問取和尚。巖遷化",
    "T47n1992_002:0612a11": "後。吾云。雲巖不知有悔。不當時向伊道。雖然",
    "T47n1992_002:0612a12": "如是。要且不違藥山之子。言詮不到是同袍。",
    "T47n1992_002:0612a13": "拂袖歸坐眾手掏。砂礫真金元底別。不須疑",
    "T47n1992_002:0612a14": "慮更忉忉。",
    "T47n1992_002:0612a15": "歸宗鋤草。見一條蛇便斬却。僧問。久嚮歸宗",
    "T47n1992_002:0612a16": "到來。只是箇麁行沙門。宗云。是爾麁我麁。後",
    "T47n1992_002:0612a17": "雪峯問德山。古人斬蛇意旨如何。山便打。峯",
    "T47n1992_002:0612a18": "便走。山召云。布納布納。峯回首。山云。他後",
    "T47n1992_002:0612a19": "悟去。方知老漢徹底老婆心。廬嶽宗師接上",
    "T47n1992_002:0612a20": "機。斬蛇特地施慈悲。高茅座主驚忙怕。却道",
    "T47n1992_002:0612a21": "麁心錯是非。",
    "T47n1992_002:0612a22": "藥山問僧。年多少。云七十二。云是年七十二",
    "T47n1992_002:0612a23": "麼。僧云是。山便打。有僧馳此語。問曹山。此",
    "T47n1992_002:0612a24": "意如何。曹山云。前箭猶是可。後箭射人深。僧",
    "T47n1992_002:0612a25": "云。如何免棒。曹山云。王勅既行。諸侯避道。",
    "T47n1992_002:0612a26": "垂慈接引問年多。應答隨時未許他。再審始",
    "T47n1992_002:0612a27": "明端的處。令行霹靂不仙陀。",
    "T47n1992_002:0612a28": "僧辭趙州問。甚麼處去。僧云。閩中去。州云。",
    "T47n1992_002:0612a29": "彼中軍馬隘鬧。直須迴避。僧云。向什麼處。迴",
    "T47n1992_002:0612b01": "避始得。州云。恰好。僧去閩中路不遙。報言軍",
    "T47n1992_002:0612b02": "馬王嘈嘈。問師迴避居何處。恰好安眠日正",
    "T47n1992_002:0612b03": "高。",
    "T47n1992_002:0612b04": "雪峯負一束藤。路逢一僧。便拋下。僧擬取。峯",
    "T47n1992_002:0612b05": "便蹈倒歸。舉似長生。乃云。我今日蹈者僧甚",
    "T47n1992_002:0612b06": "快。生云。和尚替這僧。入涅槃堂始得。峯休",
    "T47n1992_002:0612b07": "去。雪峯拋束示傍僧。僧取遭師脚一登。懵懂",
    "T47n1992_002:0612b08": "不靈知恰好。長生却解揥籠燈。",
    "T47n1992_002:0612b09": "三聖令秀上座問長沙。南泉遷化。向什麼處",
    "T47n1992_002:0612b10": "去。沙云。石頭作沙彌時。參見六祖。秀云。不",
    "T47n1992_002:0612b11": "問石頭參見六祖。南泉遷化。向什麼處去。沙",
    "T47n1992_002:0612b12": "云。教伊尋思去。秀云。和尚雖有千尺寒松。且",
    "T47n1992_002:0612b13": "無抽條石笋。沙不對。秀云。謝師答話。沙亦不",
    "T47n1992_002:0612b14": "對。秀舉似三聖。聖云。若實恁麼。猶勝臨濟七",
    "T47n1992_002:0612b15": "步。雖然如此。待我更驗看。至明日。三聖問。",
    "T47n1992_002:0612b16": "承聞和尚昨日。答南泉遷化話。可謂光前絕",
    "T47n1992_002:0612b17": "後。今古罕聞。長沙亦不對。聖云。從來疑著這",
    "T47n1992_002:0612b18": "漢。三聖令僧問同人。長沙輕輕為指陳。多少",
    "T47n1992_002:0612b19": "毳流言下覓。從來疑著走如塵。",
    "T47n1992_002:0612b20": "藥山打鼓。高沙彌捧鉢。作舞入堂。山便拋下",
    "T47n1992_002:0612b21": "鼓槌云。是第幾和。沙彌云。第二和。作麼生是",
    "T47n1992_002:0612b22": "第一和。沙彌就桶內。盛一杓飯便去。一般打",
    "T47n1992_002:0612b23": "鼓并作舞。與爾諸家事不同。歷歷正聲霄漢",
    "T47n1992_002:0612b24": "外。且非數目落寰中。",
    "T47n1992_002:0612b25": "僧問石霜。咫尺之間為什麼。不覩師顏。霜云。",
    "T47n1992_002:0612b26": "我道遍界不曾藏。僧復問雪峰。遍界不曾藏。",
    "T47n1992_002:0612b27": "意旨如何。峰云。什麼處不是石霜。後玄沙云。",
    "T47n1992_002:0612b28": "雪峯老子。蹉過石霜。千疑萬慮扣禪關。遍界",
    "T47n1992_002:0612b29": "非藏豈小言。象骨玄沙猶定動。誤他遊子失",
    "T47n1992_002:0612c01": "歸源。高賢不用隨聲色。地久天長目對門。",
    "T47n1992_002:0612c02": "法眼問修山主。毫釐有差。天地懸隔。兄作麼",
    "T47n1992_002:0612c03": "生會。修云。毫釐有差。天地懸隔。眼云。恁",
    "T47n1992_002:0612c04": "麼會又爭得。修云。和尚意作麼生。眼云。毫",
    "T47n1992_002:0612c05": "釐有差。天地懸隔。修便禮拜宗師故故問同",
    "T47n1992_002:0612c06": "人。一擊毫釐兩路分。再審便能明的旨。自然",
    "T47n1992_002:0612c07": "青白不從聞。",
    "T47n1992_002:0612c08": "白兆舉紫胡有犬。上取人頭。中取人心。下取",
    "T47n1992_002:0612c09": "人腰。僧問如何是白兆犬。師云。不作聲。僧便",
    "T47n1992_002:0612c10": "喝。師便打云。向道不作聲。白兆有犬不作",
    "T47n1992_002:0612c11": "聲。學人一喝眾皆驚。宗師縱奪能舒展。直教",
    "T47n1992_002:0612c12": "睡眼一齊明。",
    "T47n1992_002:0612c13": "僧問南泉。和尚百年後。向什麼處去。泉云。向",
    "T47n1992_002:0612c14": "山下檀越家。作一頭水牯牛去。云某甲隨和",
    "T47n1992_002:0612c15": "尚去得也無。泉云。爾若來。銜取一枝草來。類",
    "T47n1992_002:0612c16": "中難辨要分明。戴角披毛卒未惺。銜取草來",
    "T47n1992_002:0612c17": "方定動。頭頭物物現真靈。",
    "T47n1992_002:0612c18": "永嘉到六祖。遶繩床振錫而立。祖云。夫沙門。",
    "T47n1992_002:0612c19": "具三千威儀八萬細行。大德從何方而來。生",
    "T47n1992_002:0612c20": "大我慢。師云。生死事大。無常迅速。祖云。何",
    "T47n1992_002:0612c21": "不體取無生。了取無速。師云。體即無生。達本",
    "T47n1992_002:0612c22": "無速。祖云。汝甚得無生意耶。師云。無生豈有",
    "T47n1992_002:0612c23": "意。祖云。既無意誰為分別。師云。分別亦非",
    "T47n1992_002:0612c24": "意。祖云。如是如是。圓悟真心作本心。無人",
    "T47n1992_002:0612c25": "證據思沈吟。崛多擊發緣當熟。一見能師便",
    "T47n1992_002:0612c26": "得金。",
    "T47n1992_002:0612c27": "南泉問僧。甚處來。云神山打羅來。泉云。手打",
    "T47n1992_002:0612c28": "脚打。僧無語。泉云。爾問我與爾道。僧云。手",
    "T47n1992_002:0612c29": "打脚打。泉云。向後遇明眼人。舉似後法眼問",
    "T47n1992_002:0613a01": "僧。神山打羅話。爾作麼生會。僧便拜。眼云。",
    "T47n1992_002:0613a02": "我擗脊棒。爾作麼生。僧云。若不打何處討崇",
    "T47n1992_002:0613a03": "壽。眼云。別處即得這裏不得。法眼當初似一",
    "T47n1992_002:0613a04": "明。打羅道理甚叮嚀。恰如飢國逢王饍。未食",
    "T47n1992_002:0613a05": "疑心却欲爭。",
    "T47n1992_002:0613a06": "良遂座主。初參麻谷。谷見來便去鋤草。良遂",
    "T47n1992_002:0613a07": "到谷都不顧。便歸方丈。閉却門。良遂三日後",
    "T47n1992_002:0613a08": "去。參纔扣門。谷云阿誰。云和尚莫謾良遂。若",
    "T47n1992_002:0613a09": "不來禮拜和尚。泪被經論賺過一生。谷乃開",
    "T47n1992_002:0613a10": "門相見。迸順之機不易當。大根良遂解思量。",
    "T47n1992_002:0613a11": "若非久積同風事。爭肯迴頭信法王。",
    "T47n1992_002:0613a12": "雪峯示眾云。望州亭與爾相見了也。烏石嶺",
    "T47n1992_002:0613a13": "與爾相見了也。僧堂前與爾相見了也。保福",
    "T47n1992_002:0613a14": "問鵝湖。僧堂前且置。望州亭烏石嶺甚麼處",
    "T47n1992_002:0613a15": "相見。鵝湖[跳-兆+聚]步歸方丈。保福便入僧堂。望州",
    "T47n1992_002:0613a16": "烏石與堂前。相見相知幾萬千。唯有鵝湖并",
    "T47n1992_002:0613a17": "保福。此時相見解推遷。",
    "T47n1992_002:0613a18": "雪峯到浦泉辭去。入簥裏坐。泉云。這箇四人",
    "T47n1992_002:0613a19": "舁。那箇幾人舁。峯從簥內湧起身云。道什麼。",
    "T47n1992_002:0613a20": "泉再問。峯云。行行是伊不識。湧泉故故問舁",
    "T47n1992_002:0613a21": "僧。四一分明說似君。再問早踰千萬里。行行",
    "T47n1992_002:0613a22": "要得識慈身。",
    "T47n1992_002:0613a23": "溈山與仰山行。次鵶衘一紅柿落。仰山捧上",
    "T47n1992_002:0613a24": "溈山。溈云。甚處得來。仰云。是和尚道德所",
    "T47n1992_002:0613a25": "感。溈云子也不得空。然遂分一半。鵶衘柿子",
    "T47n1992_002:0613a26": "落師前。獻問何來事皎然。各分一半甜似蜜。",
    "T47n1992_002:0613a27": "如今不會更何年。",
    "T47n1992_002:0613a28": "溈山與仰山摘茶。次溈云。終日只聞子聲。不",
    "T47n1992_002:0613a29": "見子形。仰山撼茶樹。溈云。子只得其用。不",
    "T47n1992_002:0613b01": "得其體。云某甲只恁麼和尚作麼生。源山良",
    "T47n1992_002:0613b02": "久。仰云。和尚只得其體。不得其用。溈云。放",
    "T47n1992_002:0613b03": "子三十棒。摘茶更莫別思量。處處分明是道",
    "T47n1992_002:0613b04": "場。體用共推真應物。禪流頓覺雨前香。",
    "T47n1992_002:0613b05": "南泉麻谷歸宗同去。禮拜忠國師。泉於地上。",
    "T47n1992_002:0613b06": "畫一圓相。云道得即去。歸宗於圓相中坐。麻",
    "T47n1992_002:0613b07": "谷便作女人拜。泉云。恁麼則不去也。宗云。",
    "T47n1992_002:0613b08": "是什麼心行。國師欲見義多般。圓相端居拜",
    "T47n1992_002:0613b09": "請看。不去同音聞便解。久經行陣奪旗旛。",
    "T47n1992_002:0613b10": "玄沙令僧持書上雪峯。峯開見是白紙。遂呈",
    "T47n1992_002:0613b11": "示大眾云。會麼。眾無語。峯云。不見道君子。",
    "T47n1992_002:0613b12": "千里同風僧。回舉似玄沙。沙云。山頭老漢蹉",
    "T47n1992_002:0613b13": "過也不知。故遣馳書達遠信。不于文字示家",
    "T47n1992_002:0613b14": "風。回來却報玄沙語。蹉過分明理更封。",
    "T47n1992_002:0613b15": "百丈問雲居。承聞溈山近來。作水牯牛去也。",
    "T47n1992_002:0613b16": "雲居云。是却問百丈。溈山水牯牛話作麼生",
    "T47n1992_002:0613b17": "會。丈云。彼此老大。雲居因問古人牛。賓主天",
    "T47n1992_002:0613b18": "然互換酬。彼此老年真可信。類中拈出一毛",
    "T47n1992_002:0613b19": "頭。",
    "T47n1992_002:0613b20": "李翱尚書問藥山。如何是道。山以手指天云。",
    "T47n1992_002:0613b21": "會麼。李云。不會。師云。雲在青天。水在瓶翱。",
    "T47n1992_002:0613b22": "乃述一偈上師。練得身形似寉形。千株松下",
    "T47n1992_002:0613b23": "兩函經。我來問道無餘說。雲在青天水在瓶。",
    "T47n1992_002:0613b24": "雲在青天水在瓶。恐君妄解詐惺惺。□□□",
    "T47n1992_002:0613b25": "□□魂聽。如實通神現姓名。",
    "T47n1992_002:0613b26": "香巖垂語云。如人上樹。口啣樹枝。手不攀枝。",
    "T47n1992_002:0613b27": "脚不蹈樹。枝下有人。問西來意。不對則違他",
    "T47n1992_002:0613b28": "所問。若對又喪身失命。當恁時作麼生即是。",
    "T47n1992_002:0613b29": "香巖銜樹示多人。要引同袍達本真。擬擬却",
    "T47n1992_002:0613c01": "從言下取。喪身失命數如塵。汾陽為爾開迷",
    "T47n1992_002:0613c02": "路。雲散長天日月新。",
    "T47n1992_002:0613c03": "都頌",
    "T47n1992_002:0613c04": "先賢一百則。天下錄來傳。難知與易會。汾陽",
    "T47n1992_002:0613c05": "頌皎然。空花結空果。非後亦非先。普告諸開",
    "T47n1992_002:0613c06": "士。同明第一玄。",
    "T47n1992_002:0613c07": "師註首山念禪師頌",
    "T47n1992_002:0613c08": "　咄哉拙郎君(素潔條然)　　巧妙無相識(運機非面目)",
    "T47n1992_002:0613c09": "　打破鳳林關(蕩盡玲瓏性)　　著靴水上立(塵泥自異)",
    "T47n1992_002:0613c10": "　咄哉巧女兒(玅智理圓容)　　攢梭不解織(無間功不立)",
    "T47n1992_002:0613c11": "　看他鬪雞人(傍觀審騰距爭功不自傷)　　水牛也不識(全力能負不露頭角)",
    "T47n1992_002:0613c12": "詰問一百則逐一代之于後。",
    "T47n1992_002:0613c13": "問寶華座上。獨有慈尊。萬聖俱攢。千光透影。",
    "T47n1992_002:0613c14": "明明普照。各各凝然。盡已神通。穿雲渡水。為",
    "T47n1992_002:0613c15": "什麼識不得。如今還有識得底麼。有即道來。",
    "T47n1992_002:0613c16": "代云。却勞心力。",
    "T47n1992_002:0613c17": "風無形象。為什麼。水輪持上。代云。力不虧。",
    "T47n1992_002:0613c18": "水無筋骨。為什麼。能持大地。代云。柔弱勝剛",
    "T47n1992_002:0613c19": "強。",
    "T47n1992_002:0613c20": "地無偏黨。為什麼。高下不平。代云。顯然。",
    "T47n1992_002:0613c21": "火在木中為什麼。不燒本體。代云。壞不得。",
    "T47n1992_002:0613c22": "空無邊際。為什麼。世界不同。代云。不添減。",
    "T47n1992_002:0613c23": "佛身無。為什麼。雙林入滅。代云示。",
    "T47n1992_002:0613c24": "如來至聖。為什麼。不到曠野林中。代云明。",
    "T47n1992_002:0613c25": "如來至聖。為什麼。却到曠野林中。代云知。",
    "T47n1992_002:0613c26": "佛身廣大。為什麼。隱於微塵。代云。隱得麼。",
    "T47n1992_002:0613c27": "空中鳥跡。水內□蹤。茶中鹽味。色裏膠清。",
    "T47n1992_002:0613c28": "明眼衲僧。不能分別。作麼生析得晶然去。代",
    "T47n1992_002:0613c29": "云可明。",
    "T47n1992_002:0614a01": "真佛無形。為什麼却言。具三十二相。代云。恐",
    "T47n1992_002:0614a02": "斷絕。",
    "T47n1992_002:0614a03": "佛不違眾生願。為什麼。不受宿請。代云。不失",
    "T47n1992_002:0614a04": "時。",
    "T47n1992_002:0614a05": "佛不脫眾生願。為什麼。不付法與提婆達多。",
    "T47n1992_002:0614a06": "代云。量才補職。",
    "T47n1992_002:0614a07": "佛心平等。為什麼。無緣眾生不度。代云。不欺",
    "T47n1992_002:0614a08": "他。",
    "T47n1992_002:0614a09": "佛化普備為什麼。化勝鬘夫人老婢不得。代",
    "T47n1992_002:0614a10": "云。自屈。",
    "T47n1992_002:0614a11": "如來之身。諸惡已盡。眾善普集。為什麼。不免",
    "T47n1992_002:0614a12": "金槍馬麥。迸石木盂之苦。代云。歷然。",
    "T47n1992_002:0614a13": "佛言。一切眾生皆有佛性。為什麼。六道四生。",
    "T47n1992_002:0614a14": "各不能知。代云。非日月咎。",
    "T47n1992_002:0614a15": "一切眾生。本來成佛。地獄眾生。因何受苦。代",
    "T47n1992_002:0614a16": "云。知恩者少。文不加點。是什麼人境界。代",
    "T47n1992_002:0614a17": "云。赤土塗牛嬭。",
    "T47n1992_002:0614a18": "盡劫難窮。不同語默。覺空幻有。早落名言。絕",
    "T47n1992_002:0614a19": "跡忘機。如狂如騃。作麼生。得不傷物義去。代",
    "T47n1992_002:0614a20": "云。不勞再舉。",
    "T47n1992_002:0614a21": "法門廣大。為什麼。時人入不得。代云。是誰。",
    "T47n1992_002:0614a22": "法無隱顯。為什麼。人天不見。代云。有即不",
    "T47n1992_002:0614a23": "可。",
    "T47n1992_002:0614a24": "法無內外。為什麼。却有得失。代云。不勞故問。",
    "T47n1992_002:0614a25": "法無定相。眾魔。為什麼。不能壞真說。代云。",
    "T47n1992_002:0614a26": "今古分明。",
    "T47n1992_002:0614a27": "法無增減。為什麼。滿字匉匉。代云。人平不",
    "T47n1992_002:0614a28": "語。水平不流。",
    "T47n1992_002:0614a29": "眾生無邊誓願度。誰是度者。代云。車輪往靈",
    "T47n1992_002:0614b01": "山。",
    "T47n1992_002:0614b02": "法門無邊誓願學。作麼生學。代云。朝參暮請。",
    "T47n1992_002:0614b03": "煩惱無邊誓願斷。將什麼斷。代云。有麼。",
    "T47n1992_002:0614b04": "無上菩提誓願成。作麼生得成。代云。天子不",
    "T47n1992_002:0614b05": "刈草。",
    "T47n1992_002:0614b06": "文殊普賢。觀音勢至。滿心十地彌勒慈尊。一",
    "T47n1992_002:0614b07": "生補處。為什麼。却擔柴著火。荷眾苦辛。憨癡",
    "T47n1992_002:0614b08": "不辨。掃地放牛。喫人殘食。亡身盡命。絕世超",
    "T47n1992_002:0614b09": "倫。出生入死。具甚道理。代云渾。",
    "T47n1992_002:0614b10": "大海能納眾流濟。水為什麼。過新羅國。代云。",
    "T47n1992_002:0614b11": "雜不得。",
    "T47n1992_002:0614b12": "大海無增減。為什麼。三潮盈縮不定。代云。今",
    "T47n1992_002:0614b13": "古歷然。",
    "T47n1992_002:0614b14": "海水一味。為什麼。龍王所食不同。代云。變業。",
    "T47n1992_002:0614b15": "海深無底。脩羅王。為什麼。水只到脚膝。代",
    "T47n1992_002:0614b16": "云。大業。",
    "T47n1992_002:0614b17": "海水無知。為什麼。潮不失時。代云。和修吉行",
    "T47n1992_002:0614b18": "無嚴令。群神來往自知時。",
    "T47n1992_002:0614b19": "泰山不厭微塵。須彌山。為什麼。不容塵污。代",
    "T47n1992_002:0614b20": "云。入不得。",
    "T47n1992_002:0614b21": "須彌山不動不搖。大劫壞時為什麼。都無形",
    "T47n1992_002:0614b22": "質。代云。不與世爭。",
    "T47n1992_002:0614b23": "白王無瑕。為什麼。卞和刖足。代云。鑑在。",
    "T47n1992_002:0614b24": "實際理地。不受一塵。一切眾生。如何運步。代",
    "T47n1992_002:0614b25": "云。東涌西沒。",
    "T47n1992_002:0614b26": "龍騰滄海。魚鼈潛蹤。虎嘯高巖。群狐併跡。象",
    "T47n1992_002:0614b27": "王蹴蹈。寶岸皆崩。師子嚬呻。猛獸隱匿。目連",
    "T47n1992_002:0614b28": "鶖子。運智及通。金色頭陀瞬眸。釋主聲聞。莫",
    "T47n1992_002:0614b29": "測十地。寧知。空生纔唱。天早雨花。豈況繁詞",
    "T47n1992_002:0614c01": "更堪談說。通仁一線。滿口道來有麼。代云[口*耶]",
    "T47n1992_002:0614c02": "僧有六和。為什麼。法歸一法。代云。怪得麼。",
    "T47n1992_002:0614c03": "僧是佛弟子。為什麼。道先供養僧。後供養佛。",
    "T47n1992_002:0614c04": "代云。末後最初。",
    "T47n1992_002:0614c05": "僧依法出家。為什麼法因僧說。代云。莫謗如",
    "T47n1992_002:0614c06": "來。",
    "T47n1992_002:0614c07": "如天普蓋。為什麼。無藏身處。代云。賊是小人",
    "T47n1992_002:0614c08": "智過君子。",
    "T47n1992_002:0614c09": "似地普擎。纖毫為什麼。著不得。代云窄。",
    "T47n1992_002:0614c10": "一真之法。盡可有矣。為什麼。各人不得受用。",
    "T47n1992_002:0614c11": "代云。不占田地。",
    "T47n1992_002:0614c12": "人人具足。為什麼。千少萬少。代云。不信衣珠",
    "T47n1992_002:0614c13": "百不會底人。為什麼不疑。代云明。",
    "T47n1992_002:0614c14": "黃河遇聖明。則清未審得什麼人力。代云。此",
    "T47n1992_002:0614c15": "恩難報。",
    "T47n1992_002:0614c16": "乾坤朗耀。日月齊明。心不負人。面無慚色。萬",
    "T47n1992_002:0614c17": "象燦然。不會者過在甚處。代云。不勞再驗。",
    "T47n1992_002:0614c18": "千邪不如一直。一直即不問。如何是千邪。代",
    "T47n1992_002:0614c19": "云。識得爾。",
    "T47n1992_002:0614c20": "但有一切。總是興來如何是不興來。代云。莫",
    "T47n1992_002:0614c21": "瞞我思量。不到處便請道。代云。口澁麼。",
    "T47n1992_002:0614c22": "言詮不及作。麼生商量。代云。好事不如無。",
    "T47n1992_002:0614c23": "真理無言如何親近。代云疎。",
    "T47n1992_002:0614c24": "正法中還許咨問也無。代云。擗口打。",
    "T47n1992_002:0614c25": "乾坤之內眾生。擾壤如何。辨得主中主。代云。",
    "T47n1992_002:0614c26": "放爾一頓。",
    "T47n1992_002:0614c27": "唯一無二乘。什麼處得龍宮海藏來。代云。平",
    "T47n1992_002:0614c28": "地骨堆。",
    "T47n1992_002:0614c29": "道無形相。為什麼行之有力。代云。信耳。",
    "T47n1992_002:0615a01": "東風纔動。百卉抽條。和氣昇天。陰陽合運。雷",
    "T47n1992_002:0615a02": "興雨澍。掣鼓奪旗。不傷物義。誰當先手。有底",
    "T47n1992_002:0615a03": "在什麼處。有麼有麼。代云。讓即有餘。",
    "T47n1992_002:0615a04": "三春景秀。四序芬芳。白日流光。古今不墜。是",
    "T47n1992_002:0615a05": "箇什麼物。代云。化得麼。",
    "T47n1992_002:0615a06": "所見色如盲等。作麼生。得分別諸法皎然去。",
    "T47n1992_002:0615a07": "代云。恰似瞎。",
    "T47n1992_002:0615a08": "一法遍含一切法。為什麼。山河大地。各不相",
    "T47n1992_002:0615a09": "知。代云。著得麼。",
    "T47n1992_002:0615a10": "天不能蓋。地不能載。向什麼處。安身立命。代",
    "T47n1992_002:0615a11": "云。蒿荒裏。",
    "T47n1992_002:0615a12": "一切眾生。具足見聞。為什麼。經中道無眼耳",
    "T47n1992_002:0615a13": "鼻舌身意。代云。真實不虛。",
    "T47n1992_002:0615a14": "目前無物。為什麼。却有盈餘。代云。爭即不",
    "T47n1992_002:0615a15": "足。",
    "T47n1992_002:0615a16": "戒如海無涯。如寶求無厭。為什麼。只持二百",
    "T47n1992_002:0615a17": "五十條。代云。盡法無民。",
    "T47n1992_002:0615a18": "不曾有一法與人。世尊為什麼道。我有正法",
    "T47n1992_002:0615a19": "眼。付囑摩訶大迦葉。代云。陽和萬物生。",
    "T47n1992_002:0615a20": "心然法亦然。真心勿後先。為什麼。却道問諸",
    "T47n1992_002:0615a21": "先達。代云。萬中無一箇。",
    "T47n1992_002:0615a22": "人天不測。凡聖那知。橫竪長空。虛間自在。觸",
    "T47n1992_002:0615a23": "目隨緣。應機施設。是何相貌。代云。醜頭顋。",
    "T47n1992_002:0615a24": "四大無主。身亦無我。佛為什麼道。唯我獨尊。",
    "T47n1992_002:0615a25": "代云。自憐不覺醜。",
    "T47n1992_002:0615a26": "亘古亘今。都來是一法。前佛後佛。為什麼。用",
    "T47n1992_002:0615a27": "不盡。代云便棒。",
    "T47n1992_002:0615a28": "法無盡藏。為什麼。只說五千四十八卷。代云。",
    "T47n1992_002:0615a29": "早是多。",
    "T47n1992_002:0615b01": "道本無失。為什麼。却言得道。代云信。",
    "T47n1992_002:0615b02": "如芭蕉堅似太虛實。雲中掣電。迅速難停。作",
    "T47n1992_002:0615b03": "麼生是趁不迭底句。代云。和聲打。",
    "T47n1992_002:0615b04": "無言童子。為什麼解說經。代云。忍不徹。",
    "T47n1992_002:0615b05": "真性心地藏心。在什麼處藏。代云有麼。",
    "T47n1992_002:0615b06": "性似虛空。虛空為什麼。比他不得。代云。愛嗔",
    "T47n1992_002:0615b07": "愛喜。",
    "T47n1992_002:0615b08": "鐘鈴螺鼓聲。琴瑟箜篌聲。與驢鳴狗吠。是同",
    "T47n1992_002:0615b09": "是別。代云。鳥飛空中。不雜空色。",
    "T47n1992_002:0615b10": "滿字匉匉。佛為什麼。道無法可說。代云恐。",
    "T47n1992_002:0615b11": "無神通菩薩。為什麼。足跡難尋。代云猶自。",
    "T47n1992_002:0615b12": "法不屬因。不在緣故。作麼生說得。代云。據欵",
    "T47n1992_002:0615b13": "結案。",
    "T47n1992_002:0615b14": "大如天地者。是什麼物。代云。蓋不得。",
    "T47n1992_002:0615b15": "從生至老。將什麼。著衣喫飯。代云。驢齩博地",
    "T47n1992_002:0615b16": "草。",
    "T47n1992_002:0615b17": "佛法是佛說。為什麼。道謗佛。代云又。",
    "T47n1992_002:0615b18": "明明無悟者有句。為什麼却迷人。代云有。",
    "T47n1992_002:0615b19": "有情為什麼無佛性。代云隔。",
    "T47n1992_002:0615b20": "無情為什麼有佛性。代云知。",
    "T47n1992_002:0615b21": "橫該宇宙。竪括乾坤。海水騰波。須彌岌峇。還",
    "T47n1992_002:0615b22": "有撲不碎底句麼。有即道將來。代云撲。",
    "T47n1992_002:0615b23": "日月無心。為什麼。能分萬象。代云。此恩難",
    "T47n1992_002:0615b24": "報。",
    "T47n1992_002:0615b25": "日月光明。照人心地。迷人還假日月也無。代",
    "T47n1992_002:0615b26": "云。不見道。",
    "T47n1992_002:0615b27": "燈光雖小。為什麼。能破闇室中昏。代云明。",
    "T47n1992_002:0615b28": "火星至微起。為什麼。成壞俱能。代云。時來天",
    "T47n1992_002:0615b29": "地皆同力。勢往英雄不自由。",
    "T47n1992_002:0615c01": "山嶽雖高。為什麼。不比人心。代云。識法者恐。",
    "T47n1992_002:0615c02": "全不知底人。為什麼。不求佛祖。代云。屈得麼。",
    "T47n1992_002:0615c03": "天垂甘露。地氣所滋。萬物生芽。千祥合彩。擎",
    "T47n1992_002:0615c04": "拳合掌。供養三尊。還有超佛越祖底道理。代",
    "T47n1992_002:0615c05": "云嚮。",
    "T47n1992_002:0615c06": "如拳作手。如手作拳。展縮自由。不因他力。過",
    "T47n1992_002:0615c07": "在什麼處。代云。朝打三千暮打八百。",
    "T47n1992_002:0615c08": "雲生巨海。雨澍龍心。出金入福。長養人天。虛",
    "T47n1992_002:0615c09": "空有盡。此事無窮。還有識得底麼。識得喚作",
    "T47n1992_002:0615c10": "什麼。代云。波斯眼瞎。",
    "T47n1992_002:0615c11": "頌曰",
    "T47n1992_002:0615c12": "詰問一百則。從頭道理全。古今如目覩。有口",
    "T47n1992_002:0615c13": "不能詮。室中請益。古人公案。未盡善者。請以",
    "T47n1992_002:0615c14": "代之。語不格者。請以別之故。目之為代別。",
    "T47n1992_002:0615c15": "外道六師告波斯匿王。萍沙王及十六大國",
    "T47n1992_002:0615c16": "王。一切人天。悉集俱薩羅國。索世尊鬪神通。",
    "T47n1992_002:0615c17": "富蘭那迦葉云。瞿曇現一。我等現二。乃至百",
    "T47n1992_002:0615c18": "千各各一倍。佛從十二月十五日。對天人國",
    "T47n1992_002:0615c19": "王一切龍神。現無量神通。至正月十五日。度",
    "T47n1992_002:0615c20": "無數人天。彼外道等。一無所現。被諸國王問",
    "T47n1992_002:0615c21": "云。六師何不現神通。外道等悉皆無語。四散",
    "T47n1992_002:0615c22": "馳走。直至死者。正與麼時。對佛現得什麼神",
    "T47n1992_002:0615c23": "通。代云。專甲謹退。",
    "T47n1992_002:0615c24": "提婆達多。教惡生王。殺父殺母。及殺世尊。失",
    "T47n1992_002:0615c25": "却神通。却來見佛。佛告曰。癡人。汝何不現神",
    "T47n1992_002:0615c26": "通。無對慚恥。代云。君子惡先言。",
    "T47n1992_002:0615c27": "佛陀波利遊臺。到忻州東。見一老人問。師向",
    "T47n1992_002:0615c28": "什麼處去。對云。臺山禮拜文殊去。老人云。大",
    "T47n1992_002:0615c29": "德。見文殊還識也無。無對。代云。今日慶幸。",
    "T47n1992_002:0616a01": "佛弟子畢陵伽婆蹉。見一僧塔。觀知是凡夫",
    "T47n1992_002:0616a02": "恐遭天人禮。到彼坼却。被六群尼來打。一無",
    "T47n1992_002:0616a03": "言對。代云。好心無好報。",
    "T47n1992_002:0616a04": "阿育王請賓頭盧。齋問。承聞尊者。親見佛來",
    "T47n1992_002:0616a05": "是否。尊者以手擡眉示王云。會麼。王云。不",
    "T47n1992_002:0616a06": "會。老僧親見佛來。無對。代云。却勞尊者。",
    "T47n1992_002:0616a07": "阿難問迦葉。世尊傳金襴外。更傳何法。迦葉",
    "T47n1992_002:0616a08": "呼。阿難應諾。云倒却門前剎竿著。代云。不問",
    "T47n1992_002:0616a09": "那知。",
    "T47n1992_002:0616a10": "優波毱多來。看蓮花色比丘尼。纔入門觸撒",
    "T47n1992_002:0616a11": "油鉢。尼云。佛在之日。六群比丘。甚是麁行。",
    "T47n1992_002:0616a12": "數來我舍。尚不觸此鉢。尊者是紹祖位之人。",
    "T47n1992_002:0616a13": "得恁麼麁行。代云。已知錯怪。",
    "T47n1992_002:0616a14": "文殊觀音彌勒。問戒賢法師云。四大無主。身",
    "T47n1992_002:0616a15": "亦無我是否。云是。云教誰患刺風。代云。不",
    "T47n1992_002:0616a16": "見道無主。",
    "T47n1992_002:0616a17": "十八祖伽耶舍多。至月氏國。鳩摩羅多問。是",
    "T47n1992_002:0616a18": "何徒眾。祖云。是佛弟子。彼聞佛號。心神竦",
    "T47n1992_002:0616a19": "然。即時閉門。祖扣其門。彼曰。此舍無人。祖",
    "T47n1992_002:0616a20": "曰。道無者誰。代云。洎合忘却。",
    "T47n1992_002:0616a21": "羅睺羅行化。到摩竭國。手執一竿。竿懸一幡。",
    "T47n1992_002:0616a22": "在人前立。人問汝是什麼人。云我是一切智",
    "T47n1992_002:0616a23": "人。眾皆無語。代云。自憐不覺醜。",
    "T47n1992_002:0616a24": "西天外道。問一入定僧云。輪王種眾生種。非",
    "T47n1992_002:0616a25": "佛非羅漢。不受後有身。是什麼義。羅漢無語。",
    "T47n1992_002:0616a26": "遂却入定問彌勒。彌勒為答。却出定來。如彌",
    "T47n1992_002:0616a27": "勒云。譬如陶師挻埴成器。代云。却勞尊者往",
    "T47n1992_002:0616a28": "復神用。",
    "T47n1992_002:0616a29": "彌遮迦從中印土來。至北天竺。見一人手執",
    "T47n1992_002:0616b01": "酒器問。師從何方來。復往何許。迦曰。我自心",
    "T47n1992_002:0616b02": "來。欲往無處。又問。師識我手中物否。師曰。",
    "T47n1992_002:0616b03": "此是觸器。而負淨者。又問。師識我否。師曰。",
    "T47n1992_002:0616b04": "我即不識。識即非我。我雖識汝。不知姓字。汝",
    "T47n1992_002:0616b05": "暫稱名。我即悟矣。代云。師既識我。何待稱",
    "T47n1992_002:0616b06": "名。",
    "T47n1992_002:0616b07": "馬鳴問迦毘摩羅。汝有何聖。云我化大海。不",
    "T47n1992_002:0616b08": "足為難。又問。汝化性海得否。云若化性海。我",
    "T47n1992_002:0616b09": "當不得。別云。許即不讓。",
    "T47n1992_002:0616b10": "龍樹行化。至西印土。見提婆問。汝佛性如何。",
    "T47n1992_002:0616b11": "報言。布施。我求福利。非解佛性。汝會佛性。",
    "T47n1992_002:0616b12": "當為我說。師曰。欲學佛道。先除我慢。心生敬",
    "T47n1992_002:0616b13": "仰。發大慚愧。方得佛性。云何汝今不生恭敬。",
    "T47n1992_002:0616b14": "而欲得也。提婆求哀。別云。因一事長一智。",
    "T47n1992_002:0616b15": "師子尊者。行化於罽賓國。彼有一師。名波梨",
    "T47n1992_002:0616b16": "迦。有少智慧。習小乘禪定。自後出得五眾。各",
    "T47n1992_002:0616b17": "處一方。師子尊者。一一自問。問不語眾曰。說",
    "T47n1992_002:0616b18": "佛真教。演波羅蜜。誰教不語。而禁佛邪。代",
    "T47n1992_002:0616b19": "云。語亦非通。",
    "T47n1992_002:0616b20": "問捨相眾。佛說真教。威儀具足。梵行清白。何",
    "T47n1992_002:0616b21": "於此相。而謂捨邪。代云。捨亦非污。",
    "T47n1992_002:0616b22": "問執相眾。佛土清淨。自在無著。云何執相。而",
    "T47n1992_002:0616b23": "定得邪。代云。將謂無人。",
    "T47n1992_002:0616b24": "問知見眾。諸佛智見。無所得故。此法微妙。覺",
    "T47n1992_002:0616b25": "聞不及。無相無為。何知見邪。代云。却勞相",
    "T47n1992_002:0616b26": "為。",
    "T47n1992_002:0616b27": "王問尊者曰。師得勝法否。云已得。王曰。於生",
    "T47n1992_002:0616b28": "死有懼否。云已離生死。既離生死。可施我頭。",
    "T47n1992_002:0616b29": "師曰。身非我有。豈況施頭。別云。識頭麼。王",
    "T47n1992_002:0616c01": "便下劍。頭臂俱落。別云。知師不悋。",
    "T47n1992_002:0616c02": "東印土國王。請般若多羅。齋王問。諸人盡轉",
    "T47n1992_002:0616c03": "經。師為什麼不轉。師曰。貧道出息。不隨眾",
    "T47n1992_002:0616c04": "緣。入息不居蘊界。常轉如是經。百千萬億卷。",
    "T47n1992_002:0616c05": "非但一卷兩卷。代云。却勞尊者心力。",
    "T47n1992_002:0616c06": "梁帝問祖師。如何是聖諦第一義。祖曰。廓然",
    "T47n1992_002:0616c07": "無聖。帝云。對朕者誰。祖云。不識。代云。弟子",
    "T47n1992_002:0616c08": "智淺。",
    "T47n1992_002:0616c09": "誌公問祖師。承聞仁者喚我作屠兒。還見我",
    "T47n1992_002:0616c10": "殺生否。云見。誌公云。有見見無見見。不有不",
    "T47n1992_002:0616c11": "無見邪。祖云。汝有如是見邪。代云。不枉西來。",
    "T47n1992_002:0616c12": "梁武帝請傅大士講經。大士儼然。帝曰。請大",
    "T47n1992_002:0616c13": "士與朕講經。為什麼不講。誌公云。大士講經",
    "T47n1992_002:0616c14": "畢。代云。講得甚好。",
    "T47n1992_002:0616c15": "大士講經。次帝來。諸人總起。大士端坐。臣",
    "T47n1992_002:0616c16": "問。帝來何不起。大士云。法地若動。萬法不",
    "T47n1992_002:0616c17": "安。代云。解說道理。",
    "T47n1992_002:0616c18": "大士側坐。帝云。何不正坐。大士云。正人無正",
    "T47n1992_002:0616c19": "性。側人無側心。代云。其義皎然。",
    "T47n1992_002:0616c20": "無著喫茶。文殊托玻瓈盞問。南方還有這箇",
    "T47n1992_002:0616c21": "麼。著云。無。殊云。將什麼喫茶。代云。謝顧問。",
    "T47n1992_002:0616c22": "又至晚求宿。文殊云。大德有執心在。著云。某",
    "T47n1992_002:0616c23": "甲無執心。文殊云。還曾受戒否。云受戒久矣。",
    "T47n1992_002:0616c24": "殊云。既無執心。何用受戒。代云。悔出前言。",
    "T47n1992_002:0616c25": "童子送出門。問童子。適來大聖。道前三三後",
    "T47n1992_002:0616c26": "三三是多少。童子召大德著迴頭。童子云。是",
    "T47n1992_002:0616c27": "多少。代云。識得汝。",
    "T47n1992_002:0616c28": "又不見寺額。遂問童子。是什麼寺。童子指金",
    "T47n1992_002:0616c29": "剛背後。著迴頭。化寺乃隱。代云。辯才遇蕭",
    "T47n1992_002:0617a01": "翼。",
    "T47n1992_002:0617a02": "文殊令善財云。不是藥者。採一莖來。却來白",
    "T47n1992_002:0617a03": "云。無有不是藥者。云是藥者採將來。童子隨",
    "T47n1992_002:0617a04": "手。取一枝草。與文殊。殊接得呈大眾曰。亦能",
    "T47n1992_002:0617a05": "殺人。亦能活人。代云。秤子在手頭。",
    "T47n1992_002:0617a06": "跋陀三藏。問生法師。如何是色空義。生法師",
    "T47n1992_002:0617a07": "云。眾微聚為色。眾微無自性為空。又問。眾微",
    "T47n1992_002:0617a08": "未聚時。喚作什麼。代云體葛藤。",
    "T47n1992_002:0617a09": "誌公坐。見梁帝來。竪起蠟燭。帝曰。莫是令弟",
    "T47n1992_002:0617a10": "子傳無盡燈否。誌公把蠟燭。直下刺殺。代云。",
    "T47n1992_002:0617a11": "洎合錯承當。",
    "T47n1992_002:0617a12": "梁帝殿上坐。大士披納。頂冠靸履來。帝問。師",
    "T47n1992_002:0617a13": "是僧耶。指頭上冠。是道耶。指納帔。是俗耶。",
    "T47n1992_002:0617a14": "指鞋履。代云。大士多能。",
    "T47n1992_002:0617a15": "四祖接牛頭融禪師。見菴後虎。祖師。作怕勢。",
    "T47n1992_002:0617a16": "牛頭云。師猶有這箇在。祖曰。居士適來見什",
    "T47n1992_002:0617a17": "麼。代云。一似怕。",
    "T47n1992_002:0617a18": "肅宗問忠國師。師得何法。師曰。陛下見空中",
    "T47n1992_002:0617a19": "一片雲否。云見。師云。釘釘著懸掛著。代云洎",
    "T47n1992_002:0617a20": "錯會。",
    "T47n1992_002:0617a21": "又問。如何是十身調御。師起立。云會麼。云不",
    "T47n1992_002:0617a22": "會。與老僧過淨瓶來。代云諾。",
    "T47n1992_002:0617a23": "又有山人。多學師問識地否。云不敢。師曰。殿",
    "T47n1992_002:0617a24": "前脚下是什麼地。代云。但一隻脚。蹈地云乾。",
    "T47n1992_002:0617a25": "又問。自住底山。是雌是雄。代云。一語兩當。",
    "T47n1992_002:0617a26": "又問。這箇是什麼字。代云。添減得麼。",
    "T47n1992_002:0617a27": "又問。三七是多少。云二十一。何曾解算。代",
    "T47n1992_002:0617a28": "云。力不如勢。",
    "T47n1992_002:0617a29": "又問。更解何事。云設有解者。對師說不得。代",
    "T47n1992_002:0617b01": "云。已醜惡也。",
    "T47n1992_002:0617b02": "師呵云。阿那裏引這懵鈍漢來。代云。不來何",
    "T47n1992_002:0617b03": "辨。",
    "T47n1992_002:0617b04": "肅宗問訊。師都不見。帝曰。朕是一國天子。何",
    "T47n1992_002:0617b05": "得無些子顧視。師云。陛下見面前虛空麼。云",
    "T47n1992_002:0617b06": "見還曾與陛下眨眼麼。代云。早是不著便。",
    "T47n1992_002:0617b07": "又魚軍容問。師住白崖山。如何修行。師喚童",
    "T47n1992_002:0617b08": "子來。以手摩頂云。惺惺直言惺惺。歷歷直言",
    "T47n1992_002:0617b09": "歷歷。他後莫受人瞞。軍容無語。代云爭肯。",
    "T47n1992_002:0617b10": "麻浴參忠國師。遶菴一匝。振錫一下。師曰。既",
    "T47n1992_002:0617b11": "有如是。何用見吾。又振錫一下。師喝云。這野",
    "T47n1992_002:0617b12": "狐精。代云。唐突和尚。",
    "T47n1992_002:0617b13": "國師問座主。講什麼經。云金剛經。最初兩字。",
    "T47n1992_002:0617b14": "是什麼字。云如是。又問。是什麼字。代云。早",
    "T47n1992_002:0617b15": "是葛藤。",
    "T47n1992_002:0617b16": "丹霞問僧。什麼處來。山下來。師云。喫飯了也",
    "T47n1992_002:0617b17": "未。云喫了也。師云。將飯與闍梨喫底人。還具",
    "T47n1992_002:0617b18": "眼也無。代云。若不上山。爭識丹霞。",
    "T47n1992_002:0617b19": "僧問五洩。何物大於天地。師云。無人識得伊。",
    "T47n1992_002:0617b20": "還可雕琢否。師云。爾試下手看。代云。放過即",
    "T47n1992_002:0617b21": "不可。",
    "T47n1992_002:0617b22": "僧問龍潭。髻中珠什麼人得。師云。不賞翫者。",
    "T47n1992_002:0617b23": "云安著何處。待爾有處所。即說似爾。代云。掩",
    "T47n1992_002:0617b24": "耳便過。",
    "T47n1992_002:0617b25": "德山問維那。幾人新到。云八人。師云。一時喚",
    "T47n1992_002:0617b26": "來生案過。代云勘破了。",
    "T47n1992_002:0617b27": "南泉把斧頭云。道得也一斧。道不得也一斧。",
    "T47n1992_002:0617b28": "代云打一掌。",
    "T47n1992_002:0617b29": "百丈捲[簟-日+田]。馬祖歸堂。僧問。如何是佛法旨趣。",
    "T47n1992_002:0617c01": "師云。正是放身命處。代云。功不浪放。",
    "T47n1992_002:0617c02": "女人哭入法堂。百丈問作什麼。云父母俱喪。",
    "T47n1992_002:0617c03": "請師揀日。師云。明日一時埋却。代云。換手搥",
    "T47n1992_002:0617c04": "胸。",
    "T47n1992_002:0617c05": "僧問杉山。如何是本來身。師云。無相似者。代",
    "T47n1992_002:0617c06": "云。爭肯受瞞。",
    "T47n1992_002:0617c07": "僧問魯祖。如何是言不言。師云。汝口在什麼",
    "T47n1992_002:0617c08": "處。云無口。師云。將什麼問。代云。只為不會。",
    "T47n1992_002:0617c09": "石鞏云。看箭看箭。三平擘胸。師云。三十年一",
    "T47n1992_002:0617c10": "張弓一下箭。只射得半箇人。代云。彼此鈍置。",
    "T47n1992_002:0617c11": "僧問茗溪。如何修行。師云。好箇阿師莫客作。",
    "T47n1992_002:0617c12": "代云。本非所望。",
    "T47n1992_002:0617c13": "草堂參海昌禪師。師問。什麼處來。云道場來。",
    "T47n1992_002:0617c14": "師云。這裏是什麼所在。云賊不打貧兒家。代",
    "T47n1992_002:0617c15": "云和聲打。",
    "T47n1992_002:0617c16": "麻浴持錫。到章敬。遶師三匝。振錫而立。敬云",
    "T47n1992_002:0617c17": "是是。代云。莫瞞專甲。",
    "T47n1992_002:0617c18": "又持錫到南泉。泉云。不是不是。浴云。章敬道",
    "T47n1992_002:0617c19": "是。和尚為什麼道不是。泉云。章敬即是是。汝",
    "T47n1992_002:0617c20": "不是此是。風力所轉。終成敗壞。代云。道無遠",
    "T47n1992_002:0617c21": "近。力有淺深。",
    "T47n1992_002:0617c22": "僧辭大慈。慈云。什麼處去。江西去。將取老僧",
    "T47n1992_002:0617c23": "去得麼。云非但和尚。更有過如和尚者。亦不",
    "T47n1992_002:0617c24": "將去。代云。知汝力微。",
    "T47n1992_002:0617c25": "僧問萬歲。大眾上堂。合談何事。師云。序品第",
    "T47n1992_002:0617c26": "一。代云。習氣不除。",
    "T47n1992_002:0617c27": "僧問六祖。黃梅意旨。什麼人得。祖云。會佛法",
    "T47n1992_002:0617c28": "者得。和尚還得麼。師云。我不得。和尚為什麼",
    "T47n1992_002:0617c29": "不得。祖云。我不會佛法。代云。方知密旨難",
    "T47n1992_002:0618a01": "傳。",
    "T47n1992_002:0618a02": "江南劉王。訪菴主報云。鑾駕來也。菴主云。佛",
    "T47n1992_002:0618a03": "來也不起。云佛豈不是師。主云是為什麼不",
    "T47n1992_002:0618a04": "起。代云足知。",
    "T47n1992_002:0618a05": "韓侍郎問僧。承聞大德。講肇論是否。云隨分",
    "T47n1992_002:0618a06": "讀文字。肇有四不遷是否。云是侍郎將茶盞。",
    "T47n1992_002:0618a07": "撲破云。這箇是遷不遷。代云。方識侍郎。",
    "T47n1992_002:0618a08": "光侍者向玄沙道。師叔學得禪。某甲打鐵船",
    "T47n1992_002:0618a09": "下海去。玄沙後住。教人持語。問侍者。打得鐵",
    "T47n1992_002:0618a10": "船也未。代云。只見錐頭利。失却鑿頭方。",
    "T47n1992_002:0618a11": "宰相合內。盛李子一顆。問忠國師。裏面是什",
    "T47n1992_002:0618a12": "麼物。師云。千鈞之弩。不為鼷鼠而發機。代",
    "T47n1992_002:0618a13": "云。欺敵者亡。",
    "T47n1992_002:0618a14": "投子問僧。什麼處來。云東西山禮拜祖師來。",
    "T47n1992_002:0618a15": "云祖師不在東西山。代云。早是不著便。",
    "T47n1992_002:0618a16": "有老宿。見僧鋤茄子云。道者護生。某甲只管",
    "T47n1992_002:0618a17": "鋤茄子。老宿展脚向前。代云。豈是護生。",
    "T47n1992_002:0618a18": "僧問雪峯。拈槌豎拂不當。未審和尚如何。峯",
    "T47n1992_002:0618a19": "竪起拂子。僧抱頭出去。代云。可惜許一員戰",
    "T47n1992_002:0618a20": "將。",
    "T47n1992_002:0618a21": "曹山令僧馳書。到虔州李侍中處。接書了云。",
    "T47n1992_002:0618a22": "書已領得。請取信物。代云。莫怪輕黷。",
    "T47n1992_002:0618a23": "僧問長慶。如何是文彩未生時事。師云。爾先",
    "T47n1992_002:0618a24": "舉我後舉。汝作麼生舉。代云合伸請益。",
    "T47n1992_002:0618a25": "侍者鎖泗州塔門。官人問。既是三界大師。為",
    "T47n1992_002:0618a26": "什麼却被弟子鎖。代云放一著。",
    "T47n1992_002:0618a27": "百丈塔主。見僧禮塔云。古人得一言半句。便",
    "T47n1992_002:0618a28": "休去。今時師僧。波波地有什麼了期。洞山云。",
    "T47n1992_002:0618a29": "只如塔主。得多少言句。代云。龍蛇易辨。衲子",
    "T47n1992_002:0618b01": "難瞞。",
    "T47n1992_002:0618b02": "洞山問雪峯。柴重多少。云盡大地。人擎不起。",
    "T47n1992_002:0618b03": "云爭得到這裏。代云。也知擎不起。",
    "T47n1992_002:0618b04": "又問。什麼處去來。云斫槽來。幾斧斫成。云一",
    "T47n1992_002:0618b05": "斧斫成。猶是這邊事。那邊事作麼生。云直得。",
    "T47n1992_002:0618b06": "無下手處。云無下手處。猶是這邊事。那邊事",
    "T47n1992_002:0618b07": "作麼生。代云。專甲早是困。",
    "T47n1992_002:0618b08": "藥山問雲巖。什麼處來。云百丈來。百丈有什",
    "T47n1992_002:0618b09": "麼言句。巖云。和尚云我有一句子。百味具足。",
    "T47n1992_002:0618b10": "山云鹹是鹹味。淡是淡味。不鹹不淡是常味。",
    "T47n1992_002:0618b11": "作麼生百味具足。代云。洎合不具足。",
    "T47n1992_002:0618b12": "雲巖鋤薑道。吾問。只鋤得這箇。還鋤得那箇",
    "T47n1992_002:0618b13": "麼。巖云。把來把來。代云。奪取鋤頭。",
    "T47n1992_002:0618b14": "安州法雲與州主行。次主指壁問。這箇是什",
    "T47n1992_002:0618b15": "麼文字。云心鏡圖。既是心鏡圖。為什麼却在",
    "T47n1992_002:0618b16": "壁上。代云。照一問。",
    "T47n1992_002:0618b17": "襄州洞山勘僧近離什麼處。云鹿門。山云。鹿",
    "T47n1992_002:0618b18": "王不跨澗。諸子復何來。云還許學人親近也",
    "T47n1992_002:0618b19": "無。爾擬作麼生親近。僧珍重而去。代云。也是",
    "T47n1992_002:0618b20": "第二搥。",
    "T47n1992_002:0618b21": "鎮州天王院主官人問。什麼功德。云護國天",
    "T47n1992_002:0618b22": "王。云只護此國。偏護餘國。云在秦為秦。在楚",
    "T47n1992_002:0618b23": "為楚。云臘月二十九日。打破鎮州城。天王向",
    "T47n1992_002:0618b24": "什麼處去來。代云。喜對尊顏。",
    "T47n1992_002:0618b25": "杏山問甘贄行者。什麼處來。云臺山來。還見",
    "T47n1992_002:0618b26": "文殊麼。云見。云見爾道什麼。云道闍梨父母。",
    "T47n1992_002:0618b27": "臥在荊棘林中。代云。著槽廠去。",
    "T47n1992_002:0618b28": "夾山勘僧近離什麼處。云洞山洞山。有什麼",
    "T47n1992_002:0618b29": "言句。和尚上堂。云今時向去。許伊三路學。所",
    "T47n1992_002:0618c01": "謂玄路鳥道展手。夾云。實有此語否。云是師。",
    "T47n1992_002:0618c02": "云鬼持千里鈔。林下道人悲。代云。枉行千里。",
    "T47n1992_002:0618c03": "百丈見僧看經云。到甚處。云廣百論。師云。知",
    "T47n1992_002:0618c04": "諸法唯心。便捨外塵相。作麼生。說箇捨底道",
    "T47n1992_002:0618c05": "理。代云豈悋。",
    "T47n1992_002:0618c06": "尊宿看官人著碁云。請禪師一著。尊宿作著",
    "T47n1992_002:0618c07": "子勢。官人云。放過即不可。代云。全局輸了。",
    "T47n1992_002:0618c08": "僧行餬餅。睦州云。是什麼。僧云餬餅。州云。",
    "T47n1992_002:0618c09": "這俗漢。代云。方知君子。",
    "T47n1992_002:0618c10": "忠國師問僧。城外草作什麼色。云青色。這俗",
    "T47n1992_002:0618c11": "漢。代云果然。",
    "T47n1992_002:0618c12": "雲門問僧。什麼處來。云禮塔來。門云。□我。",
    "T47n1992_002:0618c13": "云某甲禮拜去來。云五戒也不持。代云。彼此",
    "T47n1992_002:0618c14": "鈍置。",
    "T47n1992_002:0618c15": "又問僧。看什麼經。云須知。有不看經者。師",
    "T47n1992_002:0618c16": "云。一頭兩面漢。代云。檢不在他。",
    "T47n1992_002:0618c17": "又問僧。近離什麼處。云郴州。我問爾一箇事",
    "T47n1992_002:0618c18": "得麼。和尚有什麼事。師云。箭過新羅國。代",
    "T47n1992_002:0618c19": "云。小遇大便。",
    "T47n1992_002:0618c20": "淨照禪師。問楞嚴大師。經中道。若能轉物。即",
    "T47n1992_002:0618c21": "同如來。只如升元閣。作麼生轉得。代云。彼此",
    "T47n1992_002:0618c22": "老人。",
    "T47n1992_002:0618c23": "檀越請僧。齊纔展開功德幀子。云請和尚開",
    "T47n1992_002:0618c24": "光明。代云。頂禮有分。",
    "T47n1992_002:0618c25": "廬山偃臺和尚。見保慶菴童子。織草鞋云。與",
    "T47n1992_002:0618c26": "我打一緉得麼。童子云。和尚脚大小。師翹起",
    "T47n1992_002:0618c27": "脚。代云。只瞞得童子。",
    "T47n1992_002:0618c28": "老宿見僧看寶藏論問。色可色非真色。爾作",
    "T47n1992_002:0618c29": "麼生會。代云。和尚念得熟。",
    "T47n1992_002:0619a01": "老宿問經論僧云。疏鈔解義。廣略如何。云鈔",
    "T47n1992_002:0619a02": "即解疏。疏即解經。師云。經又解什麼。代云。",
    "T47n1992_002:0619a03": "廣略不及。",
    "T47n1992_002:0619a04": "王常侍註信心銘。呈香嚴。嚴接得便棄地上。",
    "T47n1992_002:0619a05": "常侍失色。師云。纔有是非。紛然失心。作麼生",
    "T47n1992_002:0619a06": "註。代云。和尚註得好。",
    "T47n1992_002:0619a07": "老宿註金剛經。演教大師問。若以色見我。以",
    "T47n1992_002:0619a08": "音聲求我。是人行邪道。不能見如來。作麼生",
    "T47n1992_002:0619a09": "註。代云。只恁註。",
    "T47n1992_002:0619a10": "問看維摩經僧。持世菩薩。為什麼不識天魔。",
    "T47n1992_002:0619a11": "代云。放汝歸天。",
    "T47n1992_002:0619a12": "法眼因僧參提起數珠。問是多少。代云。和尚",
    "T47n1992_002:0619a13": "記得。",
    "T47n1992_002:0619a14": "又因僧來報云。收下廣南。燒却南華寺。師問。",
    "T47n1992_002:0619a15": "還救得祖師麼。代云。大殺著急。",
    "T47n1992_002:0619a16": "有官人。看涅槃相。問僧。是甚相。云涅槃相。",
    "T47n1992_002:0619a17": "既是涅槃。為什麼却有悲有憙。代云。細腰鼓",
    "T47n1992_002:0619a18": "子兩頭打。",
    "T47n1992_002:0619a19": "百丈恒和尚問僧。什麼處來。云久響當山大",
    "T47n1992_002:0619a20": "樹去遊來。師云。是什麼樹。得與麼大。代云。",
    "T47n1992_002:0619a21": "早是枝條少。",
    "T47n1992_002:0619a22": "世尊夏末自恣。文殊三處過夏。迦葉欲擯文",
    "T47n1992_002:0619a23": "殊。拈槌了。見百千萬億文殊。盡其神力。槌不",
    "T47n1992_002:0619a24": "能下。世尊問迦葉。汝擬白那箇文殊。迦葉無",
    "T47n1992_002:0619a25": "語。代云三三。",
    "T47n1992_002:0619a26": "汾陽無德禪師拈古代別卷中"
}