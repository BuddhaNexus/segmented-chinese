{
    "T08n0261_008:0899a02": "大乘理趣六波羅蜜多經卷第八",
    "T08n0261_008:0899a04": "罽賓國三藏般若奉　詔譯",
    "T08n0261_008:0899a05": "靜慮波羅蜜多品第九之一",
    "T08n0261_008:0899a06": "爾時，佛薄伽梵處種種摩尼寶王師子之座，",
    "T08n0261_008:0899a07": "為無量無數大菩薩摩訶薩眾之所圍遶——是",
    "T08n0261_008:0899a08": "諸菩薩，或現天身天眾圍遶，或現龍身龍眾圍",
    "T08n0261_008:0899a09": "遶，乃至或現非人身非人眾圍遶，或現菩薩",
    "T08n0261_008:0899a10": "身菩薩眾圍遶——光明晃曜普及大會靡不周",
    "T08n0261_008:0899a11": "遍。時慈氏菩薩摩訶薩即從座起，偏袒右肩",
    "T08n0261_008:0899a12": "右膝著地，合掌恭敬而白佛言：「大聖世尊以",
    "T08n0261_008:0899a13": "大慈悲，利益安樂諸菩薩眾，已說精進波羅",
    "T08n0261_008:0899a14": "蜜多。唯願哀愍，宣說靜慮波羅蜜多，令諸有",
    "T08n0261_008:0899a15": "情起大乘行。云何思惟、云何修習如是靜慮",
    "T08n0261_008:0899a16": "波羅蜜多而得圓滿？唯願宣說？我等樂聞。」",
    "T08n0261_008:0899a17": "爾時薄伽梵告慈氏菩薩摩訶薩言：「善哉，善",
    "T08n0261_008:0899a18": "哉！善男子！汝今能問如是深義，利益安樂一",
    "T08n0261_008:0899a19": "切有情。汝等諦聽善思念之，吾當為汝分別",
    "T08n0261_008:0899a20": "解說。若善男子、善女人，發阿耨多羅三藐三",
    "T08n0261_008:0899a21": "菩提心，應作如是諦念思惟：『佛道懸遠無人",
    "T08n0261_008:0899a22": "能到，唯有一法饒益有情，所謂正定。若諸",
    "T08n0261_008:0899a23": "菩薩未獲此定，其心未得清淨不動，生死涅",
    "T08n0261_008:0899a24": "槃無有二相。』由此義故，為度眾生，以巧方便",
    "T08n0261_008:0899a25": "精勤修習相應靜慮無相正智，猶如虛空清",
    "T08n0261_008:0899a26": "淨無垢常住不變。復觀此定猶如滿月，一切",
    "T08n0261_008:0899a27": "妄想猶若浮雲，又此正定如清涼風，能除",
    "T08n0261_008:0899a28": "虛空一切雲翳，朗然清淨光明照曜，一切有",
    "T08n0261_008:0899a29": "情見皆生喜。如是滿月光明莊嚴，能施有情",
    "T08n0261_008:0899b01": "清涼安樂。如是靜慮清涼之風，能除性空妄",
    "T08n0261_008:0899b02": "想雲翳。正定滿月出現世間大悲光明，能除",
    "T08n0261_008:0899b03": "有情諸煩惱熱，使得清淨安樂涅槃。」爾時薄",
    "T08n0261_008:0899b04": "伽梵而說頌言：",
    "T08n0261_008:0899b05": "「靜慮能生智，　　定復從智生，",
    "T08n0261_008:0899b06": "　佛果大菩提，　　定慧為根本。",
    "T08n0261_008:0899b07": "　供養讀誦持，　　施戒及安忍，",
    "T08n0261_008:0899b08": "　正智見不二，　　無二何可得。",
    "T08n0261_008:0899b09": "　靜慮為親友，　　究竟不相離，",
    "T08n0261_008:0899b10": "　世間一切法，　　身歿皆相捨，",
    "T08n0261_008:0899b11": "　未來無善伴，　　父母不能救，",
    "T08n0261_008:0899b12": "　況餘諸眷屬，　　唯靜慮能護。",
    "T08n0261_008:0899b13": "　捨此身命時，　　如棄於土木，",
    "T08n0261_008:0899b14": "　親戚皆相離，　　唯禪定隨逐。",
    "T08n0261_008:0899b15": "　此身不堅固，　　散亂造諸惡，",
    "T08n0261_008:0899b16": "　若不修禪定，　　死墮三惡趣。",
    "T08n0261_008:0899b17": "　如人理家務，　　事畢應止息，",
    "T08n0261_008:0899b18": "　如牛踐穀時，　　被捶猶應食。",
    "T08n0261_008:0899b19": "　如盲還本處，　　慣習不失路，",
    "T08n0261_008:0899b20": "　若人樂修定，　　必歸空寂舍。",
    "T08n0261_008:0899b21": "　眾生妄心起，　　如翳見空花，",
    "T08n0261_008:0899b22": "　唯定慧能治，　　諸佛說如是。",
    "T08n0261_008:0899b23": "　眾生心躁動，　　猶如旋火輪，",
    "T08n0261_008:0899b24": "　若欲止息時，　　無過修靜慮。",
    "T08n0261_008:0899b25": "　若於一念中，　　不勤修靜慮，",
    "T08n0261_008:0899b26": "　如人遭賊劫，　　身命難保全。",
    "T08n0261_008:0899b27": "　捨定修餘業，　　雖獲大果報，",
    "T08n0261_008:0899b28": "　猶如雜毒藥，　　智者不應食。",
    "T08n0261_008:0899b29": "　財寶如塵穢，　　盛色方駛流，",
    "T08n0261_008:0899c01": "　若不勤修定，　　甘露門難啟。",
    "T08n0261_008:0899c02": "　如薪火所燒，　　壯年老所逼，",
    "T08n0261_008:0899c03": "　愚不修靜慮，　　為欲之所害？",
    "T08n0261_008:0899c04": "　一切無常吞，　　皆由貪五欲，",
    "T08n0261_008:0899c05": "　禪定棄不修，　　云何得常住？",
    "T08n0261_008:0899c06": "　如人煑少米，　　惜薪燒栴檀，",
    "T08n0261_008:0899c07": "　捨定不修行，　　散亂亦如是。",
    "T08n0261_008:0899c08": "　愚人耽睡眠，　　流轉生死海，",
    "T08n0261_008:0899c09": "　犛牛自愛尾，　　貪惜喪其軀。",
    "T08n0261_008:0899c10": "　輪王壽盡時，　　七寶皆散失，",
    "T08n0261_008:0899c11": "　大臣及妃后，　　一切無隨者。",
    "T08n0261_008:0899c12": "　唯有修靜慮，　　隨逐不相離，",
    "T08n0261_008:0899c13": "　智者樂修行，　　必到涅槃岸。",
    "T08n0261_008:0899c14": "「復次，慈氏！若菩薩摩訶薩欲修靜慮波羅蜜",
    "T08n0261_008:0899c15": "多，先當親近大善知識，復應遠離諸惡知識。",
    "T08n0261_008:0899c16": "世間不善及惡名聞由惡友生，諸善法利名",
    "T08n0261_008:0899c17": "聞福德，皆因善友之所生起，以依善友受持",
    "T08n0261_008:0899c18": "淨戒莊嚴法身。破戒之人如燋穀種，一切善",
    "T08n0261_008:0899c19": "法皆不得生，況能滋長無漏深定。如是知已，",
    "T08n0261_008:0899c20": "應當一心奉持淨戒，乃至小罪應生怖畏，寧喪",
    "T08n0261_008:0899c21": "身命不毀禁戒，如淨戒中已廣分別。復次，菩",
    "T08n0261_008:0899c22": "薩摩訶薩欲修靜慮，先應捨離一切世間治生",
    "T08n0261_008:0899c23": "販賣種殖根栽。何以故？若不捨離，擾亂其心，",
    "T08n0261_008:0899c24": "何能安住甚深禪定？以是因緣，菩薩摩訶薩",
    "T08n0261_008:0899c25": "於四威儀，斷除妄想善攝其心，設聞眾聲亦",
    "T08n0261_008:0899c26": "無動亂。譬如毒蛇置竹筒內其身自直。菩薩",
    "T08n0261_008:0899c27": "亦爾，妄想迴曲，置靜慮中正見端直，不住生",
    "T08n0261_008:0899c28": "死不入涅槃，離諸邪曲。若能如是善攝六根",
    "T08n0261_008:0899c29": "不令放逸，眼雖見色而不取相，安住甚深寂",
    "T08n0261_008:0900a01": "靜解脫；耳鼻舌身意亦如是。恒以正智觀察",
    "T08n0261_008:0900a02": "思惟：『而此三業所作善根，為是自利？為是利",
    "T08n0261_008:0900a03": "他？為益現在？為益未來？』若無如是利益事者，",
    "T08n0261_008:0900a04": "菩薩觀察決定不為。猶如世間安立石像，身",
    "T08n0261_008:0900a05": "口意業不動亦然。設遇瞋罵應起慈心，或侵",
    "T08n0261_008:0900a06": "利養不生忿恨，或被打罵，應捨本居，自求寂",
    "T08n0261_008:0900a07": "靜無患難處，結跏趺坐正念觀察，以大悲心",
    "T08n0261_008:0900a08": "而為屋宅，智慧為鼓以覺悟杖，而扣擊之。",
    "T08n0261_008:0900a09": "告諸煩惱：『汝等當知，諸煩惱賊從妄想生，我",
    "T08n0261_008:0900a10": "法身家有善事起，非汝所為，汝宜速出。若",
    "T08n0261_008:0900a11": "不時出，當斷汝命。』如是告已，諸煩惱賊尋自",
    "T08n0261_008:0900a12": "退散。次於自身善起防護不應放逸，以大悲",
    "T08n0261_008:0900a13": "真言令諸有情所求滿足，以方便慧而為大",
    "T08n0261_008:0900a14": "將，用四念處以為守護，本覺心王住第一義",
    "T08n0261_008:0900a15": "禪定宮闕，安處不動猶若金剛，以智慧劍斬",
    "T08n0261_008:0900a16": "煩惱賊，破生死軍摧伏魔怨，荷負一切，令諸",
    "T08n0261_008:0900a17": "眾生皆得解脫。爾時菩薩復語其心：『汝於昔",
    "T08n0261_008:0900a18": "時已發誓願，今當自勉令其圓滿。過去如來",
    "T08n0261_008:0900a19": "已記別汝：「當得菩提廣度一切。」汝於爾時",
    "T08n0261_008:0900a20": "對十方佛三乘賢聖作是誓願，拔濟一切五",
    "T08n0261_008:0900a21": "趣有情咸令解脫。今諸有情無依無怙無救",
    "T08n0261_008:0900a22": "無歸，若入涅槃捨於生死，違本誓願。凡諸世",
    "T08n0261_008:0900a23": "間，濡行忠信言尚無二，況汝昔願而不依",
    "T08n0261_008:0900a24": "行。汝於今者應當正念一心不動，拔濟有情",
    "T08n0261_008:0900a25": "出生死獄，安置無上大般涅槃。』如是思已，住",
    "T08n0261_008:0900a26": "於大乘甚深禪定，是即名為菩薩摩訶薩修",
    "T08n0261_008:0900a27": "習靜慮波羅蜜多。」",
    "T08n0261_008:0900a28": "佛告慈氏：「有十六種靜慮波羅蜜多，一切聲聞",
    "T08n0261_008:0900a29": "獨覺所不能知。一者了達生死而無生死是",
    "T08n0261_008:0900b01": "菩薩靜慮，安住如來清淨禪故。二者於諸禪定",
    "T08n0261_008:0900b02": "不生味著是菩薩靜慮，不住一切定亂相故。三",
    "T08n0261_008:0900b03": "者起大悲心是菩薩靜慮，除諸有情二重障故。",
    "T08n0261_008:0900b04": "四者增長正定是菩薩靜慮，不如三界見三界",
    "T08n0261_008:0900b05": "故。五者成就神通是菩薩靜慮，能了有情諸",
    "T08n0261_008:0900b06": "心行故。六者善調伏心是菩薩靜慮，不住調",
    "T08n0261_008:0900b07": "伏不調伏故。七者依無相智得淨解脫、超諸",
    "T08n0261_008:0900b08": "禪定是菩薩靜慮，於色無色界得自在故。八",
    "T08n0261_008:0900b09": "者寂靜極寂靜是菩薩靜慮，勝出一切聲聞、獨",
    "T08n0261_008:0900b10": "覺諸禪定故。九者無能嬈亂是菩薩靜慮，了",
    "T08n0261_008:0900b11": "心清淨本無動故。十者對治毀禁是菩薩靜",
    "T08n0261_008:0900b12": "慮，除諸有情煩惱習故。十一者入智慧門是",
    "T08n0261_008:0900b13": "菩薩靜慮，善達世間如幻夢故。十二者知眾生",
    "T08n0261_008:0900b14": "心是菩薩靜慮，了諸有情本性空故。十三者紹",
    "T08n0261_008:0900b15": "三寶種是菩薩靜慮，能現如來出世間故。十",
    "T08n0261_008:0900b16": "四者得法自在是菩薩靜慮，了一切法皆佛",
    "T08n0261_008:0900b17": "法故。十五者常住不壞是菩薩靜慮，普門示",
    "T08n0261_008:0900b18": "現、用恒寂故。十六者遍照一切是菩薩靜慮，",
    "T08n0261_008:0900b19": "法界平等無不鑒故。慈氏！當知此即名為菩",
    "T08n0261_008:0900b20": "薩摩訶薩十六種靜慮波羅蜜多，一切聲聞",
    "T08n0261_008:0900b21": "獨覺所未曾有。「復次，慈氏！菩薩摩訶薩於此",
    "T08n0261_008:0900b22": "勝三摩地，如是發起。如人要火，取木作燧，以",
    "T08n0261_008:0900b23": "手鑽搖，勤求不懈方得火生；若數休息，終難",
    "T08n0261_008:0900b24": "得火。菩薩摩訶薩亦復如是，求種智火，以定",
    "T08n0261_008:0900b25": "為燧，安忍為手，精勤不息，便能發生一切智",
    "T08n0261_008:0900b26": "火。是火生已燒煩惱薪，以布施水沐浴清淨，",
    "T08n0261_008:0900b27": "用持戒香塗摩其身，處大悲座受法王位，雨",
    "T08n0261_008:0900b28": "大法雨利樂有情，至大涅槃安樂解脫。「復次，",
    "T08n0261_008:0900b29": "慈氏！若諸菩薩心未純熟，於三摩地心有動",
    "T08n0261_008:0900c01": "轉，猶如惡馬難可調伏，當知是人退失禪定。",
    "T08n0261_008:0900c02": "應於如是勝三摩地，四威儀中無暫放捨。若",
    "T08n0261_008:0900c03": "諸菩薩三種心生：一者懶惰，二者精進，三非",
    "T08n0261_008:0900c04": "勤惰。如是知已，應善調伏勤加精進，當除懈",
    "T08n0261_008:0900c05": "怠、懶惰、睡眠及世緣務治生艱難。若離勤惰，",
    "T08n0261_008:0900c06": "其心正直湛然寂靜。如人遠行，速即疲極緩",
    "T08n0261_008:0900c07": "即不至，遲疾處中任運能達。菩薩摩訶薩亦",
    "T08n0261_008:0900c08": "復如是，應以中道安止其心，設身火然安處",
    "T08n0261_008:0900c09": "不動，住三摩地亦無味著，以大智力常住寂",
    "T08n0261_008:0900c10": "靜，於生死海拔濟有情令得解脫，應以十六",
    "T08n0261_008:0900c11": "種三摩地印記別其心，於剎那中有少動念。",
    "T08n0261_008:0900c12": "應當觀察，以正智鉤制令止住，精勤不息修",
    "T08n0261_008:0900c13": "行靜慮波羅蜜多。",
    "T08n0261_008:0900c14": "「復次，慈氏！菩薩摩訶薩修靜慮者，有五種障，",
    "T08n0261_008:0900c15": "一切有情皆被覆翳，所謂五蓋：一者貪欲，二",
    "T08n0261_008:0900c16": "者瞋恚，三者掉悔，四者昏眠，五者疑蓋。除此",
    "T08n0261_008:0900c17": "五蓋，方得禪定身心不動。是故菩薩而觀察",
    "T08n0261_008:0900c18": "之：『何因而起？云何遠離？』菩薩應當先觀色欲",
    "T08n0261_008:0900c19": "猶如水月，水動月動、心生法生、貪欲之心亦",
    "T08n0261_008:0900c20": "復如是，念念不住速起速滅。復觀色欲猶如",
    "T08n0261_008:0900c21": "蟒蛇在曠野中，瞋毒發時頭如蔭蓋，行人熱",
    "T08n0261_008:0900c22": "逼投此蓋下，為毒所觸因致命終。貪欲之人",
    "T08n0261_008:0900c23": "亦復如是，行於生死曠野磧中，妄見欲境生",
    "T08n0261_008:0900c24": "染著心，欲想纔起喪失禪定，是即名為貪欲",
    "T08n0261_008:0900c25": "障蓋。復次觀於欲性，如地獄火，燒炙有情；",
    "T08n0261_008:0900c26": "如水瀑流，漂沒一切；無有慈悲，猶如羅剎損",
    "T08n0261_008:0900c27": "害有情，亦如獄卒損人手足；猶如利刀、復如",
    "T08n0261_008:0900c28": "魁膾，斷眾生命；又如磣毒，犯必命終；如墜高",
    "T08n0261_008:0900c29": "山，受大苦惱；如夜黑闇，無所知見；如白癩病，",
    "T08n0261_008:0900c30": "不可療治；又如大海難使乾竭，貪欲深廣過",
    "T08n0261_008:0901a01": "於巨海；五欲麁重如妙高山；如緊波果端正",
    "T08n0261_008:0901a02": "可觀，若人執之觸便喪命；如屠羊柱，懸者必",
    "T08n0261_008:0901a03": "亡；如熱金冠，戴之燒死。猶如過去轉輪聖王、",
    "T08n0261_008:0901a04": "釋提桓因、四天王等，及諸力士、那羅延天一",
    "T08n0261_008:0901a05": "切有情，皆因貪欲興兵相伐，所積身骨如毘",
    "T08n0261_008:0901a06": "富羅山，過去既然，現在未來亦復如是。復次，",
    "T08n0261_008:0901a07": "世間之人，於己親屬父母兄弟極相憐愛，乃",
    "T08n0261_008:0901a08": "至身命無所悋惜，為貪欲故更相憎嫉，起毒",
    "T08n0261_008:0901a09": "惡心互相殺害。貪色之人有二苦因：一者富",
    "T08n0261_008:0901a10": "貴為貪色欲，受諸卑賤種種輕欺。二者為貪",
    "T08n0261_008:0901a11": "欲刀挑智慧眼，無所分別猶如盲人。為此因",
    "T08n0261_008:0901a12": "緣，死墮地獄受無量苦。復次，貪欲之人心無",
    "T08n0261_008:0901a13": "厭足如火添薪，亦如國王貪於土境，亦如商",
    "T08n0261_008:0901a14": "主貪其財利，如求慧解貪於聽聞，如諸菩薩",
    "T08n0261_008:0901a15": "樂度眾生，如是等人各於己事皆無厭足。貪",
    "T08n0261_008:0901a16": "欲之人亦復如是無有厭足，求於欲境憂苦",
    "T08n0261_008:0901a17": "艱難，得已守護纏縛倍增，死墮地獄受大劇",
    "T08n0261_008:0901a18": "苦。求靜慮者，常於如是色欲怨家不應想念，",
    "T08n0261_008:0901a19": "況親近之。以是名為貪欲重蓋。「復次，瞋恚蓋",
    "T08n0261_008:0901a20": "者，如耽酒人飲已色變，瞋恚亦爾顏容改變，",
    "T08n0261_008:0901a21": "作種種相身心戰掉，或行毀謗損惱自他。瞋",
    "T08n0261_008:0901a22": "火燒心何能修定？劫功德賊無過瞋恚，修靜",
    "T08n0261_008:0901a23": "慮者應當遠離。",
    "T08n0261_008:0901a24": "「復次，掉悔蓋者，猶如狂人身心錯亂，或緣親",
    "T08n0261_008:0901a25": "里國邑壽命苦樂等事妄起尋求，生善惡念",
    "T08n0261_008:0901a26": "追悔所作。如是躁動不能寂靜，覆蔽行捨障",
    "T08n0261_008:0901a27": "奢摩他，如是名為掉悔重蓋。「復次，昏眠蓋者，",
    "T08n0261_008:0901a28": "疲極[夢夕+登]懵顰申欠呿昏昧不任，能覆輕安、障",
    "T08n0261_008:0901a29": "觀慧品。修靜慮者應當除棄、是則名為昏眠",
    "T08n0261_008:0901b01": "重蓋。「復次，疑惑蓋者，常懷疑惑理事不决，障",
    "T08n0261_008:0901b02": "礙施、戒、安忍、精進、禪定、智慧三世因果，三寶",
    "T08n0261_008:0901b03": "性相皆不顯現。如何能生微妙靜慮？是名疑",
    "T08n0261_008:0901b04": "蓋。「由此五蓋，學行難成，戒、定、慧門不能顯了。",
    "T08n0261_008:0901b05": "如是知已，審諦思惟，修定之人應當遠離。精",
    "T08n0261_008:0901b06": "勤修習能除欲苦，獲深禪定而不味著，由此",
    "T08n0261_008:0901b07": "靜慮起五神通。云何為五？所謂天眼、天耳、他",
    "T08n0261_008:0901b08": "心、宿住、神境智證通。云何名為天眼智通？以",
    "T08n0261_008:0901b09": "天眼力徹見十方無量無邊諸佛世界，所有",
    "T08n0261_008:0901b10": "一切眾生之類——若卵生，若胎生、濕生、化生，有色",
    "T08n0261_008:0901b11": "無色，有想無想非有想非無想等一切有情——",
    "T08n0261_008:0901b12": "如觀掌中阿摩勒果。如是有情，皆被諸苦之",
    "T08n0261_008:0901b13": "所纏縛。菩薩觀已起大悲心，此等有情墮生",
    "T08n0261_008:0901b14": "死海糞穢大坑，我今云何放捨不救？以是應",
    "T08n0261_008:0901b15": "當勤加精進身心無倦，便能發起念佛三昧。",
    "T08n0261_008:0901b16": "以定力故，能見十方一切諸佛遍滿虛空，坐",
    "T08n0261_008:0901b17": "金剛座成等正覺，或見諸佛初轉法輪，或見",
    "T08n0261_008:0901b18": "諸佛往於天上，或見如來從寶階下，或見如",
    "T08n0261_008:0901b19": "來入里乞食，或見如來隨根說法——或為國王、",
    "T08n0261_008:0901b20": "大臣、長者、居士、婆羅門身如應說法，或為苾",
    "T08n0261_008:0901b21": "芻、苾芻尼、信男、信女如應說法；或現天、龍、藥",
    "T08n0261_008:0901b22": "叉、阿蘇羅、健闥婆、迦嚕羅、緊捺羅、摩呼洛迦、人",
    "T08n0261_008:0901b23": "非人等，薜荔多、畢舍遮、鳩畔吒、補呾那、迦吒",
    "T08n0261_008:0901b24": "補呾那、閻摩羅王、餓鬼、傍生，各隨本音，皆言：",
    "T08n0261_008:0901b25": "『如來為我說法。』悉得解悟歡喜踊躍；或見諸",
    "T08n0261_008:0901b26": "佛為諸菩薩說六波羅蜜，或為緣覺說十二因",
    "T08n0261_008:0901b27": "緣，或為聲聞說四諦法，或勸有情安十善道；",
    "T08n0261_008:0901b28": "或見諸佛現梵王身如應說法，或現帝釋身",
    "T08n0261_008:0901b29": "如應說法，或現護世四王身如應說法，或現",
    "T08n0261_008:0901c01": "大自在天身如應說法，或現那羅延天身如",
    "T08n0261_008:0901c02": "應說法，或現日天子身如應說法，或現月天",
    "T08n0261_008:0901c03": "子身如應說法，或現龍、神、藥叉、諸仙、婆羅門",
    "T08n0261_008:0901c04": "等身如應說法，或有應見轉輪王身、國王、宰",
    "T08n0261_008:0901c05": "官、諸男女身，和上、阿闍梨及佛如來尊重弟",
    "T08n0261_008:0901c06": "子，皆為現之，如應說法；或現地獄、餓鬼、傍生",
    "T08n0261_008:0901c07": "異類之身而為說法，各各聞已，離諸苦難及",
    "T08n0261_008:0901c08": "離飢渴，不相殘害慈心相向——或有應見娑羅",
    "T08n0261_008:0901c09": "樹林入般涅槃，而為現之如應說法；或有應",
    "T08n0261_008:0901c10": "見般涅槃後分布設利起諸塔廟而為現之，",
    "T08n0261_008:0901c11": "令申供養而得解脫。如是諸佛現種種相，皆",
    "T08n0261_008:0901c12": "令得度生老病死。如是諸相遍滿虛空，皆佛",
    "T08n0261_008:0901c13": "神通自在變現，種種奇特諸希有事。菩薩雖",
    "T08n0261_008:0901c14": "見如是種種神通變化，但名靜慮所起天眼，",
    "T08n0261_008:0901c15": "不得名為波羅蜜多。",
    "T08n0261_008:0901c16": "「復次，菩薩摩訶薩所得天眼，勝於一切天龍八",
    "T08n0261_008:0901c17": "部、有學無學聲聞獨覺所得天眼，最上最勝",
    "T08n0261_008:0901c18": "最妙最尊、最極明淨最大勢力。以此天眼能",
    "T08n0261_008:0901c19": "見過去無量無邊諸佛菩薩，行住坐臥種種",
    "T08n0261_008:0901c20": "威儀種種行門，禪定解脫十地妙智，陀羅尼",
    "T08n0261_008:0901c21": "門無礙辯才，善巧方便悉令圓滿。如是菩薩",
    "T08n0261_008:0901c22": "天眼清淨，見諸色像無有障礙，無染無著不",
    "T08n0261_008:0901c23": "取一切色像之相，能離一切隨眠執見。然其",
    "T08n0261_008:0901c24": "眼根本性清淨，亦不依止一切境界。又此眼根",
    "T08n0261_008:0901c25": "不從一切隨眠煩惱習氣所生，亦無染著不",
    "T08n0261_008:0901c26": "迷不亂亦無翳障無復分別，不為一切諸煩惱",
    "T08n0261_008:0901c27": "障及所知障之所纏縛，於一切法而得自在。",
    "T08n0261_008:0901c28": "又此眼根，能了一切諸法平等住真解脫，能",
    "T08n0261_008:0901c29": "知一切差別根性無能壞相，於一剎那能見",
    "T08n0261_008:0902a01": "一切有情之類。又此天眼體性明淨，能離一",
    "T08n0261_008:0902a02": "切濁亂之法，而能覺知慈悲之性，不捨有情，",
    "T08n0261_008:0902a03": "亦無縛著無貪無害。又此天眼勝義境界，從",
    "T08n0261_008:0902a04": "真諦生，智為先導，住於大悲，了達諸法及甚",
    "T08n0261_008:0902a05": "深義，離諸戲論。如所見聞能如實說，遠離一",
    "T08n0261_008:0902a06": "切諸不善法，趣向無上正等菩提心無障礙。",
    "T08n0261_008:0902a07": "見慳悋者勸令捨施，見毀禁者生悲愍心，見",
    "T08n0261_008:0902a08": "多瞋者令住安忍，見懈怠者令起精進，見散",
    "T08n0261_008:0902a09": "亂者令修靜慮，見愚癡者令學智慧，行邪徑",
    "T08n0261_008:0902a10": "者示以正道，狹劣心者示以大乘，令諸有情",
    "T08n0261_008:0902a11": "入一切智，發勝神通圓滿菩提一切智智。慈",
    "T08n0261_008:0902a12": "氏！當知此即名為菩薩摩訶薩修行靜慮所",
    "T08n0261_008:0902a13": "起清淨天眼智通。",
    "T08n0261_008:0902a14": "「復次，慈氏！云何名為菩薩摩訶薩修行靜慮",
    "T08n0261_008:0902a15": "波羅蜜多起天耳通？所謂以天耳力，勝於一切",
    "T08n0261_008:0902a16": "天龍八部、聲聞、獨覺，菩薩摩訶薩所得天耳",
    "T08n0261_008:0902a17": "最上最勝最妙最尊、最極明淨有大勢力。何",
    "T08n0261_008:0902a18": "以故？由此功德迴向無上正等菩提。菩薩摩",
    "T08n0261_008:0902a19": "訶薩以此天耳，能聞十方無量世界諸佛如",
    "T08n0261_008:0902a20": "來、獨覺、聲聞、天龍八部、人與非人乃至地獄、",
    "T08n0261_008:0902a21": "餓鬼、畜生、情非情等所有音聲。悉皆得聞彼",
    "T08n0261_008:0902a22": "諸有情若干種心，三業差別所出音聲，如是",
    "T08n0261_008:0902a23": "菩薩皆如實知。凡所發言作善惡因，起貪著",
    "T08n0261_008:0902a24": "語迷惑之聲，亦如實知。或有言音理雖真正",
    "T08n0261_008:0902a25": "言詞麁獷，或有言音理雖不正言詞柔軟，或",
    "T08n0261_008:0902a26": "有言音二俱妙好，或有言音二俱麤鄙，以此天",
    "T08n0261_008:0902a27": "耳皆如實知。又此天耳能聞一切凡聖之聲，",
    "T08n0261_008:0902a28": "於凡不厭、於聖不忻，於賢聖境起愛樂心，於",
    "T08n0261_008:0902a29": "凡夫境起大悲心。如是一切前中後際所有音",
    "T08n0261_008:0902b01": "聲，皆如實知，不生執著。又此天耳，普聞十方",
    "T08n0261_008:0902b02": "無量無邊所有世界一切諸佛說法音聲，皆",
    "T08n0261_008:0902b03": "如實知，心無錯亂亦不忘失，隨根為說，了知",
    "T08n0261_008:0902b04": "法性無堅不堅、非虛非實。聞一如來所說正",
    "T08n0261_008:0902b05": "法，無邊諸佛所有法門一時悉聞，不錯不亂、",
    "T08n0261_008:0902b06": "不相妨礙，悉能領受文字章句，義理性相皆",
    "T08n0261_008:0902b07": "如實知。又聞如來為諸眾生各隨類音而為",
    "T08n0261_008:0902b08": "說法，令諸有情了真實相皆得解脫。以此功",
    "T08n0261_008:0902b09": "德迴向如來清淨天耳，願於未來不聞一切",
    "T08n0261_008:0902b10": "聲聞、獨覺二乘之名。慈氏！當知此即名為菩",
    "T08n0261_008:0902b11": "薩摩訶薩修行靜慮所起清淨天耳智通。",
    "T08n0261_008:0902b12": "「復次，慈氏！云何名為菩薩摩訶薩他心智通？",
    "T08n0261_008:0902b13": "所謂一切有情過去未來現在之心，善、惡、無",
    "T08n0261_008:0902b14": "記皆悉能知。復知過去一切有情所作諸業",
    "T08n0261_008:0902b15": "因果差別。又知眾生大心小心非大小心，有",
    "T08n0261_008:0902b16": "欲無欲有垢無垢心，愚心智心廣心略心，",
    "T08n0261_008:0902b17": "定亂縛脫勝劣差別，上心下心皆悉知之。又",
    "T08n0261_008:0902b18": "知有情布施、持戒、忍辱、精進、禪定、智慧，有相",
    "T08n0261_008:0902b19": "無相慈悲喜捨相應之心，聲聞、獨覺、大乘菩",
    "T08n0261_008:0902b20": "薩相應之心，此諸有情能具如是善根之因。",
    "T08n0261_008:0902b21": "或復有情生於貴族所為下劣，或生下賤心",
    "T08n0261_008:0902b22": "性清淨，或心性不善所為清淨，或二俱清淨",
    "T08n0261_008:0902b23": "或二俱不善。如是有情過去所有心行差別",
    "T08n0261_008:0902b24": "皆如實知，隨其所應而為說法，此即名為了",
    "T08n0261_008:0902b25": "知過去一切有情他心智通。復能了知未來有",
    "T08n0261_008:0902b26": "情現在布施，能生未來淨持戒因。復知有情",
    "T08n0261_008:0902b27": "現在持戒，能生未來安忍之因。又知現在安",
    "T08n0261_008:0902b28": "忍因緣，能生未來精進之因。又知有情現在",
    "T08n0261_008:0902b29": "精進，能生未來靜慮之因。又知有情現修相",
    "T08n0261_008:0902c01": "善，能生未來無相慧因。又知有情現修小善，",
    "T08n0261_008:0902c02": "能作未來大乘之因。如是諸心因緣相貌，菩",
    "T08n0261_008:0902c03": "薩摩訶薩皆如實知，隨緣救拔心無勞倦，令",
    "T08n0261_008:0902c04": "諸有情深入佛慧無有增減。如是說法無有",
    "T08n0261_008:0902c05": "斷絕，未曾於法生慳悋心，此即菩薩能知未",
    "T08n0261_008:0902c06": "來他心智通。復知現在一切有情，有貪欲心",
    "T08n0261_008:0902c07": "無貪欲心，有過失心無過失心，愚心智心，廣",
    "T08n0261_008:0902c08": "心略心，定心亂心，動心不動心，縛無縛心，垢",
    "T08n0261_008:0902c09": "無垢心，廣大心無量心上下心，皆如實知。一",
    "T08n0261_008:0902c10": "一有情無量煩惱之所繫縛，皆如實知。如是",
    "T08n0261_008:0902c11": "知已，隨根差別如應說法，了心無心不著自",
    "T08n0261_008:0902c12": "他，以善方便禪定智慧，決擇有情根性利鈍，",
    "T08n0261_008:0902c13": "永斷生死煩惱根源，了本性空圓滿無缺，無",
    "T08n0261_008:0902c14": "染無著亦無過失，無滓無穢亦無麁澁，了知",
    "T08n0261_008:0902c15": "諸法如幻如化，能知有情心行差別。慈氏！當",
    "T08n0261_008:0902c16": "知此即名為菩薩摩訶薩修行靜慮所起清",
    "T08n0261_008:0902c17": "淨他心智通。",
    "T08n0261_008:0902c18": "「復次，慈氏！云何名為菩薩摩訶薩修行靜慮",
    "T08n0261_008:0902c19": "波羅蜜多起宿住隨念智證通？所謂住不動",
    "T08n0261_008:0902c20": "地得法平等，善能了知諸法實性，清淨智慧",
    "T08n0261_008:0902c21": "住奢摩他、毘鉢舍那止觀相應，於一切事心",
    "T08n0261_008:0902c22": "無忘失，智為先導三業清淨，福德、智慧二種",
    "T08n0261_008:0902c23": "莊嚴，自然覺悟不由師教，到於涅槃常樂彼",
    "T08n0261_008:0902c24": "岸。菩薩摩訶薩以如是智，能憶過去一生二",
    "T08n0261_008:0902c25": "生若十二十乃至一劫百千萬億那庾多劫",
    "T08n0261_008:0902c26": "若成若壞，皆悉憶知。彼諸劫中如是有情，生",
    "T08n0261_008:0902c27": "如是家，如是父母，如是種族，如是姓字，如是",
    "T08n0261_008:0902c28": "相貌色力壽量苦樂等事，無不明了。又諸有",
    "T08n0261_008:0902c29": "情此滅彼生，種種家族自身他身，無量劫生",
    "T08n0261_008:0903a01": "悉皆憶念。及彼生處所有善根及相勸發，憶",
    "T08n0261_008:0903a02": "念知已，悉皆迴向無上菩提。又觀過去生死",
    "T08n0261_008:0903a03": "之身，無常、苦、空、無我、不淨，如是知已，於諸色",
    "T08n0261_008:0903a04": "相壽命修短富貴自在不生我慢，不求釋、梵、",
    "T08n0261_008:0903a05": "護世四王、人天果報，但以大悲利樂有情隨",
    "T08n0261_008:0903a06": "願受生。又知過去無量生中所造惡業，深生",
    "T08n0261_008:0903a07": "媿悔，於現在世能捨身命不造諸惡，於無量",
    "T08n0261_008:0903a08": "世所有善業悉皆迴向阿耨多羅三藐三菩",
    "T08n0261_008:0903a09": "提，普施法界一切有情，不求世間最上果報，",
    "T08n0261_008:0903a10": "紹三寶種盡未來際，無有斷絕永無休息。慈",
    "T08n0261_008:0903a11": "氏！當知此即名為菩薩摩訶薩修行靜慮所",
    "T08n0261_008:0903a12": "起清淨宿住智通。",
    "T08n0261_008:0903a13": "「復次，慈氏！云何名為菩薩摩訶薩修行靜慮",
    "T08n0261_008:0903a14": "波羅蜜多起神境智通利樂無盡？所謂菩薩",
    "T08n0261_008:0903a15": "住不動地得真寂靜，除去憂苦、尋、伺、喜、樂、出",
    "T08n0261_008:0903a16": "入息等，不生不滅住真法界，能現種種神",
    "T08n0261_008:0903a17": "通變化——或身如火聚放大光明，遍滿三千大",
    "T08n0261_008:0903a18": "千世界；或身上出水如注大雨；捫摸日月威",
    "T08n0261_008:0903a19": "光自在；或現大身上至梵天；或現小身猶如",
    "T08n0261_008:0903a20": "芥子；或震動大地如水濤波；或以一身而現",
    "T08n0261_008:0903a21": "多身，或以多身還復一身；或隱或顯說種種",
    "T08n0261_008:0903a22": "法；或沒山石，或復直過若上若下，如電流光",
    "T08n0261_008:0903a23": "往還自在，行坐空中如鳥飛翔；或履地如水",
    "T08n0261_008:0903a24": "履水如地，出沒自在無所障礙——如是神力皆",
    "T08n0261_008:0903a25": "為利樂一切有情。復以大悲普門示現——或現",
    "T08n0261_008:0903a26": "佛身或菩薩身，聲聞、獨覺、釋、梵等身，及諸異",
    "T08n0261_008:0903a27": "類種種之身——隨其根性皆悉為現，隨其樂欲",
    "T08n0261_008:0903a28": "而為說法。或諸有情恃其力勢而起貢高，隨",
    "T08n0261_008:0903a29": "彼所應而為現身調伏說法。或為釋、梵、護世",
    "T08n0261_008:0903b01": "四王、那羅延等諸大力士，為降伏故，舉妙高",
    "T08n0261_008:0903b02": "山擲置他方無量世界，猶如擲彼阿摩勒果",
    "T08n0261_008:0903b03": "還置本處，而諸天人無往來想，菩薩神力亦",
    "T08n0261_008:0903b04": "無損減。又復於此三千大千世界，上至色究",
    "T08n0261_008:0903b05": "竟天、下至水際，以其右手掌此世界住經一",
    "T08n0261_008:0903b06": "劫，行住坐臥而無妨礙，還置本處，而諸有情",
    "T08n0261_008:0903b07": "水性之屬亦無嬈害，都不覺知往來之想。如",
    "T08n0261_008:0903b08": "是菩薩示現自在神通力時，令諸有情驕慢",
    "T08n0261_008:0903b09": "之心悉皆調伏，而為說法。",
    "T08n0261_008:0903b10": "「復次，菩薩以神通力，隨意所欲皆得自在，如",
    "T08n0261_008:0903b11": "如意寶所求皆得。或變大海而為牛跡，或以",
    "T08n0261_008:0903b12": "牛跡而為大海。或現火災至於初禪，或現水",
    "T08n0261_008:0903b13": "災至於二禪，或現風災至於三禪。或變水作",
    "T08n0261_008:0903b14": "火、變火為水。如是種種上中下法，隨心變化",
    "T08n0261_008:0903b15": "而得自在，更無有人能動轉者，除佛世尊，餘",
    "T08n0261_008:0903b16": "無能壞。菩薩以此廣大神變，隨其根緣說廣",
    "T08n0261_008:0903b17": "略法，令諸有情而得解脫。如是菩薩自在神",
    "T08n0261_008:0903b18": "力，一切天魔及煩惱魔所不能障，以是菩薩",
    "T08n0261_008:0903b19": "過彼天魔及煩惱魔入佛境界，隨其根緣拔",
    "T08n0261_008:0903b20": "濟有情得大自在，常不斷絕無能動轉。慈氏！",
    "T08n0261_008:0903b21": "當知此即名為菩薩摩訶薩修行靜慮所起",
    "T08n0261_008:0903b22": "神境智通化用無盡。如是五通但名靜慮，不",
    "T08n0261_008:0903b23": "得名為波羅蜜多。",
    "T08n0261_008:0903b24": "「復次，慈氏！若諸菩薩得此通已，精勤修習靜",
    "T08n0261_008:0903b25": "慮波羅蜜多，於無上菩提得不退轉。譬如貧",
    "T08n0261_008:0903b26": "人掘一伏藏，未見異相猶懷懈慢，穿掘不已",
    "T08n0261_008:0903b27": "漸見少相，勇銳精勤無有休息，以不息故便",
    "T08n0261_008:0903b28": "能得之。菩薩摩訶薩亦復如是，未得阿耨多",
    "T08n0261_008:0903b29": "羅三藐三菩提，日夜精勤修真靜慮不休不",
    "T08n0261_008:0903c01": "息，乃至證得無上菩提。",
    "T08n0261_008:0903c02": "「復次，慈氏！如是靜慮，一切有情發心非難，長",
    "T08n0261_008:0903c03": "時不懈能成就者是則為難。譬如勝軍侵奪",
    "T08n0261_008:0903c04": "他國取之不難，得已善守是則為難。外道邪",
    "T08n0261_008:0903c05": "師修定亦爾，不近善友、不聞正法，邪求解脫，",
    "T08n0261_008:0903c06": "獲無色定謂得涅槃，壽盡之時趣地獄報。復",
    "T08n0261_008:0903c07": "如癡人畜養毒蛇常飲牛乳。所以者何？世醫",
    "T08n0261_008:0903c08": "皆言牛乳除毒。蛇飲乳已瞋毒轉盛，如是癡",
    "T08n0261_008:0903c09": "人謂蛇毒盡，而摩[打丁+(改己)]之，為蛇所螫中毒而死。",
    "T08n0261_008:0903c10": "一切眾生亦復如是，日夜畜養如是毒身，為",
    "T08n0261_008:0903c11": "求安樂常供飲食，無常忽至死魔毒發，失諸",
    "T08n0261_008:0903c12": "善法，趣向三塗。",
    "T08n0261_008:0903c13": "「復次，慈氏！聲聞、獨覺所得靜慮斷煩惱障，無",
    "T08n0261_008:0903c14": "大悲心而入涅槃，非真靜慮。凡夫有情身口",
    "T08n0261_008:0903c15": "意業，恒為八萬四千煩惱之所纏縛不得自",
    "T08n0261_008:0903c16": "在。譬如有人供養怨家、羅剎惡鬼，供給不已，",
    "T08n0261_008:0903c17": "漸得調伏煩惱怨家，惡羅剎鬼則不如是，供",
    "T08n0261_008:0903c18": "給色香煩惱轉熾難可調伏，何能修習禪定",
    "T08n0261_008:0903c19": "解脫？既無禪定何有智慧？既無正智十善亦",
    "T08n0261_008:0903c20": "無，當墮地獄餓鬼傍生。以是因緣，菩薩摩訶",
    "T08n0261_008:0903c21": "薩應修梵行四無量心，起無緣慈普遍法界。",
    "T08n0261_008:0903c22": "何以故？菩薩大慈無有齊限，不可思量無邊",
    "T08n0261_008:0903c23": "際故，一切有情遍十方界，菩薩大慈亦復如",
    "T08n0261_008:0903c24": "是。譬如虛空無有邊際，菩薩大慈亦復如是。",
    "T08n0261_008:0903c25": "以是當知有情無盡，菩薩大慈心亦無盡。真",
    "T08n0261_008:0903c26": "空無盡慈亦無盡。以是因緣，菩薩大慈真實",
    "T08n0261_008:0903c27": "無盡。」",
    "T08n0261_008:0903c28": "爾時慈氏菩薩白佛言：「世尊！菩薩普於如是",
    "T08n0261_008:0903c29": "有情起大慈悲，頗有譬喻得宣說者，願為開",
    "T08n0261_008:0904a01": "示。」爾時薄伽梵告慈氏菩薩摩訶薩言：「善",
    "T08n0261_008:0904a02": "男子！不可以少因緣譬喻而得宣說。慈氏！當",
    "T08n0261_008:0904a03": "知譬如東方有殑伽沙等世界，南西北方四",
    "T08n0261_008:0904a04": "維上下亦復如是。如是十方殑伽沙數世界",
    "T08n0261_008:0904a05": "合為一海，滿中海水，如是十方殑伽沙數世",
    "T08n0261_008:0904a06": "界滿中有情，一一有情各持一毛，取大海水",
    "T08n0261_008:0904a07": "滴於餘處，至滿一劫是海有竭，彼諸有情尚",
    "T08n0261_008:0904a08": "未窮盡。善男子！如是有情遍於十方殑伽沙",
    "T08n0261_008:0904a09": "數世界，菩薩於彼一一有情起大慈心。善男",
    "T08n0261_008:0904a10": "子！於意云何，如是慈心有邊際不？」慈氏菩薩",
    "T08n0261_008:0904a11": "白佛言：「世尊！假使虛空尚可測量，此大慈心",
    "T08n0261_008:0904a12": "不可窮盡。」佛告慈氏：「若菩薩摩訶薩聞是慈",
    "T08n0261_008:0904a13": "心無邊無盡不驚怖者，當知是人亦得如是",
    "T08n0261_008:0904a14": "慈心無盡。其慈心者能護自他，滅除一切諍",
    "T08n0261_008:0904a15": "訟諸惡，能覆有情所有過失，令諸眾生三業",
    "T08n0261_008:0904a16": "調善，常得安樂離諸怨怖。多瞋恨者令其慈",
    "T08n0261_008:0904a17": "忍，息諸戰陣刀兵等苦，悉能救護一切有情。",
    "T08n0261_008:0904a18": "離諸欺誑名聞十方，釋梵四王恭敬供養。慈",
    "T08n0261_008:0904a19": "心瓔珞以自莊嚴，為諸有情解脫導首。能令",
    "T08n0261_008:0904a20": "二乘迴心向大，積集一切菩提資糧。不為世",
    "T08n0261_008:0904a21": "福之所屈伏，恒以相好莊嚴其身。能除一切",
    "T08n0261_008:0904a22": "諸根殘缺，捨離八難得生人天，行八聖道涅",
    "T08n0261_008:0904a23": "槃正路。菩薩修慈不貪五欲，但於有情起平",
    "T08n0261_008:0904a24": "等心。行布施時心無分別，護淨尸羅救犯禁",
    "T08n0261_008:0904a25": "者，示安忍力令離瞋恚，所行精進皆順正法，",
    "T08n0261_008:0904a26": "住三摩地慈救一切，發大智慧出離世間。煩",
    "T08n0261_008:0904a27": "惱菩提無有二相，無緣大慈降魔軍眾，而能",
    "T08n0261_008:0904a28": "安樂一切有情，此生來生常不捨離。行住坐",
    "T08n0261_008:0904a29": "臥恒勸修持，我慢銷除離諸放逸。又慈心者",
    "T08n0261_008:0904b01": "慚愧衣服淨戒塗香，能斷世間煩惱習氣，饒",
    "T08n0261_008:0904b02": "益有情施一切樂。聲聞慈心唯求自利，菩薩",
    "T08n0261_008:0904b03": "大慈救護一切。",
    "T08n0261_008:0904b04": "「復次，慈氏！慈有三種：一眾生緣慈，二法緣慈，",
    "T08n0261_008:0904b05": "三無緣慈。云何眾生緣慈？若初發心，遍觀有",
    "T08n0261_008:0904b06": "情起大慈心。云何法緣慈？若修行時觀一",
    "T08n0261_008:0904b07": "切法，名法緣慈。云何無緣慈？得無生忍，無",
    "T08n0261_008:0904b08": "有二相，名無緣慈。慈氏！當知此即菩薩摩訶",
    "T08n0261_008:0904b09": "薩住真法界大慈心也。」",
    "T08n0261_008:0904b10": "大乘理趣六波羅蜜多經卷第八"
}