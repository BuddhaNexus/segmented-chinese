{
    "X77n1522_008:0139c20": "新脩科分六學僧傳卷第八",
    "X77n1522_008:0139c22": "淛東沙門　曇噩　述",
    "X77n1522_008:0139c23": "　　慧學",
    "X77n1522_008:0139c24": "　　　傳宗科",
    "X77n1522_008:0140a01": "梁無作字不用。姓司馬氏。姑蘇人。父宛丘縣尉。母戴。",
    "X77n1522_008:0140a02": "方妊時。夢異沙門稱姓徐。住持流水寺。苦從求寄宿。",
    "X77n1522_008:0140a03": "父亦夢。於盤中書字。殊得意。欲獻之天子。旦則各詫",
    "X77n1522_008:0140a04": "所夢。母因自指其腹。謂父曰。果生男。其必歸之流水",
    "X77n1522_008:0140a05": "寺乎。蓋其家去寺不甚遠也。及生岐嶷可愛。性介潔。",
    "X77n1522_008:0140a06": "惡葷羶物。四歲教之誦習。能強識。父滋喜其類己也。",
    "X77n1522_008:0140a07": "且將圖婚。以待其成。母不可。竟出家。如前志。年滿受",
    "X77n1522_008:0140a08": "具戒。講通經論。俄棄去。後入閩。依雪峯存公。得禪要。",
    "X77n1522_008:0140a09": "未幾。盧陵檀越。挽居三顧山之云亭院。豫章之南平",
    "X77n1522_008:0140a10": "院。皆固辭。時鍾氏據洪井。作客十年。終莫晤會。卒遊",
    "X77n1522_008:0140a11": "會稽。考槃四明山中。吳越錢氏。聞其名。遣使召之。略",
    "X77n1522_008:0140a12": "上謁遽別。仍以詩謝曰。雲鶴性孤單。爭堪名利關。銜",
    "X77n1522_008:0140a13": "恩雖入國。辭病却歸山。樂安孫郃。方逸老奉化。素慢",
    "X77n1522_008:0140a14": "緇侶。詣作則談笑終日。進士揚弇亦傾蓋。開平中示",
    "X77n1522_008:0140a15": "滅。春秋五十六。作平生不入尼寺。不謁公門。不脩名",
    "X77n1522_008:0140a16": "刺。不趨時利。有草隸字式。諸經禮懺文。注道安六時",
    "X77n1522_008:0140a17": "禮佛文。并所述詩歌行世。自號逍遙子。",
    "X77n1522_008:0140a18": "梁師備生閩之謝氏。少隨其父。漁南臺江中。得魚輒",
    "X77n1522_008:0140a19": "縱之。父雖怒不恤也。咸通初。出家芙蓉山。即往豫章",
    "X77n1522_008:0140a20": "開元寺受具。歸執役隸業院。辛苦無所憚。布納芒鞋。",
    "X77n1522_008:0140a21": "日中一食。常坐不臥。叢林以備頭陀稱之。雪峯存禪",
    "X77n1522_008:0140a22": "師。其同學兄也。甞謂之曰。備頭陀何不徧參去。備曰。",
    "X77n1522_008:0140a23": "達磨不來東土。二祖不往西天。存深以為然。出世玄",
    "X77n1522_008:0140a24": "沙。毳士之相從者。常七百許人。備一日上堂。默坐良",
    "X77n1522_008:0140b01": "久。大眾將謂不說法。一時散去。備咄云。看者一隊漢。",
    "X77n1522_008:0140b02": "略無一個有智慧者。但見我開者兩片皮。盡來簇著。",
    "X77n1522_008:0140b03": "覓言覓語。是我真實為他。却總不會。若恁麼大難大",
    "X77n1522_008:0140b04": "難。備有時垂語曰。諸方老宿盡道。接物利生。且問汝",
    "X77n1522_008:0140b05": "三種病人來。汝作麼生接。若拈椎竪拂。盲者不見。提",
    "X77n1522_008:0140b06": "唱古今。聾者不聞。待他對答。瘂者無言。若接不得。佛",
    "X77n1522_008:0140b07": "法無靈驗。有僧。出云。三種病人。和尚還許人商量否。",
    "X77n1522_008:0140b08": "備云。汝作麼生商量。其僧便珍重而出。備云。不是不",
    "X77n1522_008:0140b09": "是。羅漢云。桂深現有眼見。有耳聽。又有口說話。和尚",
    "X77n1522_008:0140b10": "作麼生接。中塔云。三種病人。即今在什麼處。備見僧",
    "X77n1522_008:0140b11": "來禮拜。乃云。因我得禮汝。備問長生。維摩觀佛。前際",
    "X77n1522_008:0140b12": "不去。後際不來。見在不住。汝作麼生觀。長生云。放皎",
    "X77n1522_008:0140b13": "然過。有个商量。備云。放汝過。作麼生商量。長生良久。",
    "X77n1522_008:0140b14": "備云。情知汝向鬼窟裏作活計。僧問云。是什麼得恁",
    "X77n1522_008:0140b15": "麼難見。備云。只為太近。又問。學人為什麼道不得。備",
    "X77n1522_008:0140b16": "云。畐塞汝口。爭解道得。當是時。審知王氏。以侍中據",
    "X77n1522_008:0140b17": "有閩土。為奏賜紫伽梨。師號宗一。開平二年。戊辰十",
    "X77n1522_008:0140b18": "一月二十七日終。壽七十四。臘四十四。忠懿王為樹",
    "X77n1522_008:0140b19": "塔焉。",
    "X77n1522_008:0140b20": "梁本仁得心法於洞山。住筠州白水院。眾盈三百。玄",
    "X77n1522_008:0140b21": "言流播。設洞山忌齋次。僧問。供養先師。先師還來也",
    "X77n1522_008:0140b22": "無。仁云更下一分供食著。西山眾行者禮拜。仁問云。",
    "X77n1522_008:0140b23": "來作麼。行云。來求指示。仁云。爾許多人。教我分付阿",
    "X77n1522_008:0140b24": "誰。鏡清行脚到。仁喚清云。天寒道者。清云不敢。仁問",
    "X77n1522_008:0140c01": "云。還有臥單得蓋否。清云設有。亦無工夫展得。仁云。",
    "X77n1522_008:0140c02": "直饒道者滴水滴凍。亦不干他事。清云。滴水滴凍有",
    "X77n1522_008:0140c03": "什麼事。仁云。高山頂上。無可與道者啗啄。僧問如何",
    "X77n1522_008:0140c04": "是不遷義。仁云。落華隨流水。明月上孤峯。仁將逝。焚",
    "X77n1522_008:0140c05": "香趺坐乃曰。香煙盡處。吾即行矣。果然。",
    "X77n1522_008:0140c06": "梁光仁不知何許人。叢林號矮師叔。以其形質矬陋",
    "X77n1522_008:0140c07": "也。然氣槩精爽。其說法。且不以杖拂為用。時時捫撫",
    "X77n1522_008:0140c08": "木蛇。或問焉。則曰。曹家女也。機辦宏峻。四方學者所",
    "X77n1522_008:0140c09": "嚴憚。蓋洞山門下之雄傑士也。僧問如何是和尚家",
    "X77n1522_008:0140c10": "風。仁云尺五頭巾。又問。如何是尺五頭巾。仁云圓中",
    "X77n1522_008:0140c11": "取不得。仁一日舉香嚴旨重不得全話。問鏡清云。怤",
    "X77n1522_008:0140c12": "道者作麼生會。鏡清云全歸旨重。仁云作麼生不得",
    "X77n1522_008:0140c13": "全。清云个中無旨路。仁云始愜病僧意。冬至上堂。僧",
    "X77n1522_008:0140c14": "問如何是冬來意。仁云京師出大黃。仁遷化時有偈",
    "X77n1522_008:0140c15": "曰。我路碧空外。白雲閑處閑。世有無根樹。黃葉風送",
    "X77n1522_008:0140c16": "還。又著四大等頌。李長者華嚴論略。行世。既入龕。有",
    "X77n1522_008:0140c17": "白鹿。屈膝龕前。",
    "X77n1522_008:0140c18": "梁智閑青州人。軀幹七尺。讀世書。有材具。親黨推許",
    "X77n1522_008:0140c19": "之。俄而出家。遊潭湘。事大圓禪師於溈山。一日山謂",
    "X77n1522_008:0140c20": "之云。吾不問汝平生。於經卷冊子上說得底。且汝於",
    "X77n1522_008:0140c21": "未出胞胎。未辨東西時。道將一句來。吾要識汝。閑懵",
    "X77n1522_008:0140c22": "然。久之進數語陳其所解。山皆不許。閑云却請和尚",
    "X77n1522_008:0140c23": "與某甲說。山云。吾說得。是吾之見。於汝眼目。有何所",
    "X77n1522_008:0140c24": "益。閑遂歸堂。徧檢所集諸方語句。無一字可以詶對。",
    "X77n1522_008:0141a01": "歎曰。畫餅不可以療飢。因盡焚之。涕泣辭山而去。且",
    "X77n1522_008:0141a02": "曰。此生不學佛法。已作个長行鬻飯僧。庶幾免於勞",
    "X77n1522_008:0141a03": "役也。抵南陽。覩國師忠公之遺跡。而憩止焉。一日芟",
    "X77n1522_008:0141a04": "除草木於茅茨次。偶擲瓦礫。擊竹作聲。廓然大悟。遽",
    "X77n1522_008:0141a05": "歸沐浴焚香。遙禮山云。和尚慈悲。恩逾父母。當時若",
    "X77n1522_008:0141a06": "與某甲說破。豈有今日事也。仍述偈云。一擊忘所知。",
    "X77n1522_008:0141a07": "更不假脩持。動容揚古路。不墮悄然機。處處無踪跡。",
    "X77n1522_008:0141a08": "聲色外威儀。諸方達道者。咸言上上機。上堂云。道由",
    "X77n1522_008:0141a09": "自悟。不在說言。況乎密密堂堂。曾無間隔。不勞心意。",
    "X77n1522_008:0141a10": "暫借威光。日用全功。迷途自背。參詢之士。如水走下。",
    "X77n1522_008:0141a11": "鬱成叢社。卒諡襲燈。塔號延福。",
    "X77n1522_008:0141a12": "梁大同舒之懷寧劉氏子。夙事洛下保唐滿禪師出",
    "X77n1522_008:0141a13": "家。始習安般。業且成矣。意以為華嚴性海。豈局此哉。",
    "X77n1522_008:0141a14": "乃負錫趨翠微法會。偕伏牛元通請益。大明祖意。歸",
    "X77n1522_008:0141a15": "鄉里。茅茨投子山。以接學徒。一日趙州諗和尚。以分",
    "X77n1522_008:0141a16": "衛抵桐城縣。同亦出山。遇諸途。未相識也。州加偵察。",
    "X77n1522_008:0141a17": "知是同。乃問云。莫是投子山主否。同云茶鹽錢乞我",
    "X77n1522_008:0141a18": "一个。州先入山坐庵中。同後攜油一缾至。州云。久響",
    "X77n1522_008:0141a19": "投子。到來只見個賣油翁。同云。汝只見賣油翁。且不",
    "X77n1522_008:0141a20": "識投子。州云如何是投子。同提起油缾云。油油。州又",
    "X77n1522_008:0141a21": "問死中得活時如何。同云。不許衣行。投明須到。州曰。",
    "X77n1522_008:0141a22": "我早侯白。汝更侯黑。自是同譽播海寓。而諮詢之侶。",
    "X77n1522_008:0141a23": "輻輳焉。中和中。巢寇擾攘天下。有渠魁。持刃問同曰。",
    "X77n1522_008:0141a24": "住此何為。同色不變。對以佛法。皆懲戒意。渠魁遽膜",
    "X77n1522_008:0141b01": "拜。脫身所著衣服施之。感泣而去。梁乾化四年。甲戌",
    "X77n1522_008:0141b02": "四月六日趺坐而亡。壽九十六。臘四十六。凡居此山",
    "X77n1522_008:0141b03": "三十餘載云。",
    "X77n1522_008:0141b04": "梁本寂姓黃氏。泉之蒲田人。年十九。即出家於福州",
    "X77n1522_008:0141b05": "之雲名山。年二十二。而受具。舉措老成。識者知其為",
    "X77n1522_008:0141b06": "法器。成通初。禪學方盛。會悟本价禪師。住洞山。寂往",
    "X77n1522_008:0141b07": "來請益。洞山問云。闍梨名什麼。寂云本寂。洞云向上",
    "X77n1522_008:0141b08": "更道。寂云不道。洞云為什麼不道。寂云向上不名本",
    "X77n1522_008:0141b09": "寂。洞深器之。寂辭洞山。山問云什麼處去。寂云不變",
    "X77n1522_008:0141b10": "異處去。洞云不變異豈有去耶。寂云去亦不變異。後",
    "X77n1522_008:0141b11": "受請。出世撫之曹山。徙荷玉山。二處法席俱盛。僧問",
    "X77n1522_008:0141b12": "眉與目還相識也無。寂云不相識。僧云為什麼不相",
    "X77n1522_008:0141b13": "識。寂云只為同在一處。僧云恁麼即不分也。寂云眉",
    "X77n1522_008:0141b14": "且不是目。僧云如何是目。寂云端的。僧云如何是眉。",
    "X77n1522_008:0141b15": "寂云曹山却疑。僧云和尚為什麼却疑。寂云若不疑",
    "X77n1522_008:0141b16": "即端的去也。問承教有言。大海不宿死屍。如何是海。",
    "X77n1522_008:0141b17": "寂云。包含萬有。曰為什麼不宿死屍。寂云絕氣者不",
    "X77n1522_008:0141b18": "著。曰既是包含萬有。為什麼絕氣者不著。寂云。萬有",
    "X77n1522_008:0141b19": "非其功。絕氣有其德。曰向上還有事也無。寂云。道有",
    "X77n1522_008:0141b20": "道無即得。爭柰龍王按劒何。訓應之暇。又出君臣五",
    "X77n1522_008:0141b21": "位之說。以詮其妙。復著對寒山子詩。行世。文辭雅麗",
    "X77n1522_008:0141b22": "可觀。尋示疾終。壽六十二。臘三十七。弟子樹塔以窆。",
    "X77n1522_008:0141b23": "南嶽玄泰追撰塔銘。",
    "X77n1522_008:0141b24": "梁存壽石霜弟子也。住蒲坂。方冀王友謙作鎮此邦",
    "X77n1522_008:0141c01": "尤禮下之。數迎入府論道。每為之前席。供施便蕃。且",
    "X77n1522_008:0141c02": "請為菩薩戒師。所居棲巖山。玄侶駢擁。誠無媿於枯",
    "X77n1522_008:0141c03": "木眾也。卒年九十三。停龕一月。髭髮再生。因復鬀除",
    "X77n1522_008:0141c04": "然後入塔。",
    "X77n1522_008:0141c05": "梁師彥閩越許氏子。既受巗頭奯禪師心印。初若杜",
    "X77n1522_008:0141c06": "默。後為所知。勉之利物。乃允眾請。居台之瑞巖院。其",
    "X77n1522_008:0141c07": "治人治己。嚴整有法度。故江表之言叢席者推焉。且",
    "X77n1522_008:0141c08": "機辨峻捷。鏡清道怤。甞致問輒挫。一日有三梵僧至。",
    "X77n1522_008:0141c09": "彥問曰。何時離天竺。曰朝時。曰得無勞乎。曰為法忘",
    "X77n1522_008:0141c10": "勞。彥召維那。俾入堂。上座安置。明日求之。不復見。吳",
    "X77n1522_008:0141c11": "越錢氏屢聘。僅一至。即苦辭去。或謂有自滿倉蓋不",
    "X77n1522_008:0141c12": "待耕獲。而眾常給也。忽遇一村媼。語之曰。汝疾歸。救",
    "X77n1522_008:0141c13": "取千百物命。媼即到家。其兒婦。方挈竹器。拾田螺。媼",
    "X77n1522_008:0141c14": "遽放之水云。又檀越數家。同日請齋。而彥一時應赴。",
    "X77n1522_008:0141c15": "則其分化可知。及卒。方闍維。巨蛇緣木杪。投身火聚",
    "X77n1522_008:0141c16": "與俱化。噫異矣。薪盡舍利飛。散草木上。精瑩絕世。",
    "X77n1522_008:0141c17": "梁居遁姓郭氏。臨川南城人。年十四。出家於廬陵滿",
    "X77n1522_008:0141c18": "田寺。旋詣嵩山受具。因入翠微禪會不契。德山又不",
    "X77n1522_008:0141c19": "契。遂止於洞山。一日問。如何是祖師西來意。洞曰待",
    "X77n1522_008:0141c20": "洞水逆流。即向汝道。從此始寤。碌碌眾底。八年。楚王",
    "X77n1522_008:0141c21": "馬氏承其譽。而敬慕之。請居龍牙山妙濟院。負錫而",
    "X77n1522_008:0141c22": "至者。常半千。示眾云。夫參學人。須透過佛祖始得。所",
    "X77n1522_008:0141c23": "以古德道。佛教祖教。是生冤家。方有共語分。若透佛",
    "X77n1522_008:0141c24": "祖不過。即被佛祖謾去也。時有僧問。佛祖還有謾人",
    "X77n1522_008:0142a01": "心也無。遁云汝道江湖還有礙人之心麼。僧無語。遁",
    "X77n1522_008:0142a02": "云江湖。雖無礙人之心。為時人過不得。江湖成礙人",
    "X77n1522_008:0142a03": "去。不得道江湖不礙人。佛祖雖無謾人之心。為時人",
    "X77n1522_008:0142a04": "透不得。佛祖成謾人去。不得道佛祖不謾人。若透得",
    "X77n1522_008:0142a05": "佛祖過。此人却過於佛祖。始是體得佛祖意。方與向",
    "X77n1522_008:0142a06": "上古人不別。如未透得學佛學祖。萬劫無有得。時僧",
    "X77n1522_008:0142a07": "因問。如何得不被佛祖謾去。遁云即須自悟去。遁在",
    "X77n1522_008:0142a08": "翠微時。問如何是祖師意。微云與我將禪板來。遁遂",
    "X77n1522_008:0142a09": "過禪板。微接得便打。遁云打即任打。要且無祖師意。",
    "X77n1522_008:0142a10": "又問臨濟。濟云與我將蒲團來。遁遂過蒲團。濟接得",
    "X77n1522_008:0142a11": "便打。遁云打即任打。要且無祖師意。貞明初奏賜紫",
    "X77n1522_008:0142a12": "伽梨。號證空龍德三年。癸未九月十三日。終于所居",
    "X77n1522_008:0142a13": "院。",
    "X77n1522_008:0142a14": "唐休靜不知何許人。參洞山。得記別靜於樂普作維",
    "X77n1522_008:0142a15": "那時。白椎普請云。上間搬柴。下間鋤地。於是第一座",
    "X77n1522_008:0142a16": "問云。聖僧聻。靜云當堂不正坐。誰赴兩頭機。靜問洞",
    "X77n1522_008:0142a17": "山云。未見理路者。爭免得情識去。洞云。汝還見理路",
    "X77n1522_008:0142a18": "也無。靜云見無理路。洞云。什麼處得情識來。靜云正",
    "X77n1522_008:0142a19": "是學人問處。洞云汝須向萬里無寸草處立始得。靜",
    "X77n1522_008:0142a20": "云無寸草處。還許立也無。洞云直須恁麼去。靜後遊",
    "X77n1522_008:0142a21": "河朔於平陽示寂。茶毗獲舍利。建四塔以葬。一晉州",
    "X77n1522_008:0142a22": "二房州。三終南山逍遙園。四終南山華嚴寺。諡寶智",
    "X77n1522_008:0142a23": "塔號無為。",
    "X77n1522_008:0142a24": "唐惟勁福州長溪人。操行精苦。奉養尤儉素。人以頭",
    "X77n1522_008:0142b01": "陀稱之。登雪峯即領指。無底滯。乾化中。住嶽之慈報",
    "X77n1522_008:0142b02": "寺。一日詣三生藏。見燈鏡光影涉入。歎曰。先達聖人",
    "X77n1522_008:0142b03": "具不思議智慧方便。而使華嚴法界。主伴互融之指。",
    "X77n1522_008:0142b04": "昭示目前。又豈區區世間小巧。所能為哉。後有於道",
    "X77n1522_008:0142b05": "觀中。設此器者。勁作頌五章非之。續寶林傳南嶽高",
    "X77n1522_008:0142b06": "僧傳。皆勁筆。開平中楚王馬氏奏賜紫衣。號寶聞大",
    "X77n1522_008:0142b07": "師云。",
    "X77n1522_008:0142b08": "唐棲隱字巨徵。姓徐氏佩觽之歲。辭父母入道。具戒",
    "X77n1522_008:0142b09": "已。還勤於習律。後得心要於歸宗。然風雅之情。出於",
    "X77n1522_008:0142b10": "天性。廣明中。避巢冦於廬山。花朝月夕。未甞不見之",
    "X77n1522_008:0142b11": "吟詠。其嘉聯妙句。往往膾灸湖海齒頰。與貫休處默",
    "X77n1522_008:0142b12": "脩睦遊。若沈顏曹松張凝陳昌符。又其次也。及寇平。",
    "X77n1522_008:0142b13": "放曠荊楚。每陟祝融。為留戀不能去。光化三年。南抵",
    "X77n1522_008:0142b14": "番禺。受知放太尉徐彥若。同光二年。邂逅鉅鹿魏仲",
    "X77n1522_008:0142b15": "甫於洪井。遂締文字交。天成中卒。詩之精粹者。計百",
    "X77n1522_008:0142b16": "餘首。號桂峯集而丐序於仲甫。弟子應之寔記綱焉。",
    "X77n1522_008:0142b17": "唐慧稜杭州海鹽孫氏子。初娩胞純紫色。兒肩腋間。",
    "X77n1522_008:0142b18": "若服伽梨狀。逮成童。益俊朗。遂出家於蘇之通玄寺。",
    "X77n1522_008:0142b19": "纔登戒品。即事南詢。至雪峯問云。從上諸聖。傳授一",
    "X77n1522_008:0142b20": "路。請師指示。峯默然。稜禮拜而退。峯笑頷之。一日峯",
    "X77n1522_008:0142b21": "謂稜曰。我尋常向諸人道。南山有一條鼈鼻蛇。汝等",
    "X77n1522_008:0142b22": "出入好看。汝作麼生會。稜曰今日堂中大有人。喪身",
    "X77n1522_008:0142b23": "失命。稜入方丈參。峯云。是什麼。稜云今日。天晴好普",
    "X77n1522_008:0142b24": "請。叩激之機。無所疑滯。因述頌曰。萬象之中獨露身。",
    "X77n1522_008:0142c01": "為人自旨乃方親。昔時謾向途中覓。今日看來火裏",
    "X77n1522_008:0142c02": "氷。天祐三年。受泉州刺史王延彬。以昭慶院。詣師居",
    "X77n1522_008:0142c03": "之。群納雲委。後又居長樂府之長慶院。出世二十餘",
    "X77n1522_008:0142c04": "年。眾常不減一千五百。蓋其資性能容忍。而慎許可。",
    "X77n1522_008:0142c05": "故受其益者無筭云。長興三年壬辰五月十七日卒。",
    "X77n1522_008:0142c06": "壽七十九。臘六十。",
    "X77n1522_008:0142c07": "唐桂琛生常山之李氏。童時即篤志離俗。親戚鄉黨",
    "X77n1522_008:0142c08": "皆莫之從。年且弱冠。乃獲為郡之萬壽寺無相大師",
    "X77n1522_008:0142c09": "弟子。既登戒品。方學毗尼。歎曰。此豈足以臻觀脫哉。",
    "X77n1522_008:0142c10": "於是南謁雲居雪峯。抵玄沙。沙問云。三界惟心。汝作",
    "X77n1522_008:0142c11": "麼生會。琛指椅子云。和尚喚這个作什麼。沙曰椅子。",
    "X77n1522_008:0142c12": "琛云。和尚不會。沙曰。我喚作竹木。汝喚作什麼。琛云",
    "X77n1522_008:0142c13": "桂琛亦喚作竹木。沙云盡大地覓一个會佛法底人",
    "X77n1522_008:0142c14": "不可得。自是玄沙每誘迪學者。出諸三昧。皆命琛為",
    "X77n1522_008:0142c15": "助發。於是漳牧王公。建地藏精舍。而請駐錫焉。久之",
    "X77n1522_008:0142c16": "徙居羅漢院。上堂。宗門玄妙為當只恁麼。更別有奇",
    "X77n1522_008:0142c17": "特。若別有奇特。汝且舉看。若無。不可只將三个字。便",
    "X77n1522_008:0142c18": "當卻也。三个字謂宗教乘而已。爾若道著宗乘。便是",
    "X77n1522_008:0142c19": "宗乘。若道著教乘。便是教乘。禪德佛法元來。由爾口",
    "X77n1522_008:0142c20": "裡安立名字。爾向這裏。說圓說頓。說實說常。禪德爾",
    "X77n1522_008:0142c21": "把什麼作圓作頓。作實作常。傍家行脚。理須甄別莫",
    "X77n1522_008:0142c22": "相理沒。珍重。問如何是羅漢家風。答不向爾道。問因",
    "X77n1522_008:0142c23": "甚麼不向學人道。答是我家風。問如何是沙門正命",
    "X77n1522_008:0142c24": "食。答喫得麼。曰欲喫此食。作何方便。答塞却汝口。問",
    "X77n1522_008:0143a01": "如何是十方眼。答時上眉毛。天成三年。戊子秋示疾",
    "X77n1522_008:0143a02": "數日安坐而終。壽六十二。臘四十。茶毗於城西院之",
    "X77n1522_008:0143a03": "東岡。建塔葬舍利於院之西。則清泰二年十二月望",
    "X77n1522_008:0143a04": "日也。琛無恙時。鼓山神晏尤見重于王氏。以他事脅",
    "X77n1522_008:0143a05": "令捨玄沙嗣雪峯。琛終不變。",
    "X77n1522_008:0143a06": "唐如敏閩人也。始得心法於安禪師。及劉氏據番禺。",
    "X77n1522_008:0143a07": "每迎入府供養。有所詢訪。謂之乞願。敏亦無所顧忌。",
    "X77n1522_008:0143a08": "輙隨事占對。後皆奇中。因署號知聖大師所居靈樹",
    "X77n1522_008:0143a09": "院。巗谷尤深。窅丈室燕坐。悉屏絕童僕。獨一淨人侍",
    "X77n1522_008:0143a10": "側。呼之為所由。一日登山。遽麾使去。淨人因蔽草中",
    "X77n1522_008:0143a11": "窺之。見敏沒入地。久之乃復出。淨人竟前問所往。徐",
    "X77n1522_008:0143a12": "曰。吾與山王有故。邀吾閑談耳。且戒之。曰。所由勿泄",
    "X77n1522_008:0143a13": "吾跡於外。有僧問云。如何是佛法至理。敏展兩手。云",
    "X77n1522_008:0143a14": "如何是和尚家風。敏云千年田八百主。云學人不會。",
    "X77n1522_008:0143a15": "敏云。即當屋舍沒人脩。問云。如何是西來意。敏云。童",
    "X77n1522_008:0143a16": "子莫傜兒。云乞師指示。敏云。汝從虔州來。問云。是什",
    "X77n1522_008:0143a17": "麼得恁麼難會。敏云。火官頭上風車子。有尼送瓷鉢。",
    "X77n1522_008:0143a18": "敏托起云。者个出在什麼處。尼云。定州敏檏破。尼罔",
    "X77n1522_008:0143a19": "措。或問和尚年多少。敏云。今日生。明日死。又問和尚",
    "X77n1522_008:0143a20": "生緣何處。敏云。日出東。月落西。廣主將興兵。欲訣臧",
    "X77n1522_008:0143a21": "否於敏。敏知之乃封一圅子。付知事云。王來則出此",
    "X77n1522_008:0143a22": "開之。竟化去。及廣主至。怒知事曰。和尚疾時。何不見",
    "X77n1522_008:0143a23": "報耶。對曰。和尚未甞有疾。於是出其圅。得一帖子。於",
    "X77n1522_008:0143a24": "內書云。人天眼目。堂中上座。主因召第一座文偃。開",
    "X77n1522_008:0143b01": "堂說法。以紹其化。兵亦遂寢。且塔其全身於山中。葬",
    "X77n1522_008:0143b02": "費皆出王府。",
    "X77n1522_008:0143b03": "唐道怤姓陳氏。永嘉人。幼惡鯹血。親戚強啖之。輒嘔",
    "X77n1522_008:0143b04": "噦不已。因求出家於郡之開元寺。既受具。即徧參請。",
    "X77n1522_008:0143b05": "入楚抵臨川。尤於曹山寂公。微詰不小挫。入閩遂服",
    "X77n1522_008:0143b06": "膺雪峯。一日峯。問什麼處人。怤答溫州。峯云恁麼是",
    "X77n1522_008:0143b07": "一宿覺鄉人也。怤云只如一宿覺是什麼處人。峯云",
    "X77n1522_008:0143b08": "好喫捧。且放過。怤問峯云。古德以心傳心。心如何傳。",
    "X77n1522_008:0143b09": "峯良久。怤禮謝。峯云更問我一轉語好。怤云就和尚",
    "X77n1522_008:0143b10": "請取問頭。峯休去。其機鋒峻捷。時叢林稱小怤布納。",
    "X77n1522_008:0143b11": "蓋太原有與同名者。年臘稍高云。出世居越之鏡清",
    "X77n1522_008:0143b12": "院。上堂如今事不得已。向汝道箇著實親切處。到汝",
    "X77n1522_008:0143b13": "分上。因何特地生疎。只為汝拋家日久。流浪年深。一",
    "X77n1522_008:0143b14": "向緣塵。致見如此。所以喚作背覺合塵。亦名捨父逃",
    "X77n1522_008:0143b15": "逝。今勸兄弟。未歇歇去好。未徹徹去好。大丈夫兒。得",
    "X77n1522_008:0143b16": "恁麼無氣槩。還惆快麼。終日茫茫地。何不且覓取个",
    "X77n1522_008:0143b17": "管帶路好。時有僧問。如何是管帶路。怤噓噓云。要棒",
    "X77n1522_008:0143b18": "喫麼。僧云。恁麼即學人罪過也。怤云幾被汝打破蔡",
    "X77n1522_008:0143b19": "州。尤與皮公光業相往來。公日休子也。辭章宏贍。議",
    "X77n1522_008:0143b20": "論該博。篤志禪學。甞謂人曰。鏡清深造遠詣。莫臻其",
    "X77n1522_008:0143b21": "極。吳越錢氏欽慕之。命居天龍寺。及建龍冊寺。請為",
    "X77n1522_008:0143b22": "第一世。天福元年丁酉八月示滅。壽七十四。茶毗于",
    "X77n1522_008:0143b23": "大慈山。塢塔舍利於龍姥山前。僧主彚征著塔銘。",
    "X77n1522_008:0143b24": "晉善靜長安金城王氏子。父朗唐威州刺史。母李氏",
    "X77n1522_008:0143c01": "夢。佛像金色晃耀。因而有娠。及生岐嶷。稍長讀書。能",
    "X77n1522_008:0143c02": "文辭。為神策軍掌書奏。中尉器重之。年纔二十又七。",
    "X77n1522_008:0143c03": "詣終南山豐德寺。禮廣度禪師。去飾受具。而家人莫",
    "X77n1522_008:0143c04": "之知也。天復中。南謁樂普。器之。容入室。仍典園務。有",
    "X77n1522_008:0143c05": "僧辭樂普。普問云。四面是山。闍梨向什麼處去。其僧",
    "X77n1522_008:0143c06": "不能答。苦求靜代答。靜云竹密不妨流水過。山高那",
    "X77n1522_008:0143c07": "礙野雲飛。且囑其僧曰。如和尚問。慎不可道是某甲",
    "X77n1522_008:0143c08": "語也。後僧既以此語答樂普。普詰之曰。此非汝語。果",
    "X77n1522_008:0143c09": "誰語邪。僧具以靜對。至晚樂普上堂云。園中有五百",
    "X77n1522_008:0143c10": "人善知識。汝等勿輕視也。尋辭樂普北還故山。結廬",
    "X77n1522_008:0143c11": "而止。復遊峩眉。興元連師王公禮重。旋歸鄉里。住永",
    "X77n1522_008:0143c12": "安禪院。僧問云。知有底人。道不得時如何。答知者个",
    "X77n1522_008:0143c13": "什麼。云不可無也。答恁麼只合道得。云道即不無。爭",
    "X77n1522_008:0143c14": "柰語偏。答水凍魚難躍。山寒花發遲。問云牛頭未見",
    "X77n1522_008:0143c15": "四祖。時如何。答異境靈松。覩者皆羨。云見後如何。答",
    "X77n1522_008:0143c16": "葉落已枝摧。風來不得韻。開運丙午。冬鳴虔稚。集僧",
    "X77n1522_008:0143c17": "囑累。歸方丈。東向右脇而化。壽八十九。僧臘六十。明",
    "X77n1522_008:0143c18": "年正月八日。茶毗於城南。得舍利數千粒。漢乾祐三",
    "X77n1522_008:0143c19": "年庚戌八月八日。塔於長安義陽鄉。靜平居多異。洗",
    "X77n1522_008:0143c20": "沐往往舍利殞墜。必自收閟。不以示人。且戒弟子。勿",
    "X77n1522_008:0143c21": "外傳。甞禪寂。群鶴馴狎庭際。若聽法狀。靜恐有見者。",
    "X77n1522_008:0143c22": "每使人驅去之。",
    "X77n1522_008:0143c23": "晉師會姓巨氏。漢荊州刺史武之後。祖北徙。遂為薊",
    "X77n1522_008:0143c24": "門人。考知古。母趙氏會幼從鄉里之溫泉院道丕出",
    "X77n1522_008:0144a01": "家。年滿受具於金臺寶剎寺壇。梁開平中。北遊河朔",
    "X77n1522_008:0144a02": "南走江淮。迄未有所得也。抵漢南遇觀音院巖俊。問",
    "X77n1522_008:0144a03": "會曰。子聞投子山大同禪師否。曰。聞。曰甞往見否。曰",
    "X77n1522_008:0144a04": "未之見也。曰宜亟往。毋緩也。於是會以為然。既見。語",
    "X77n1522_008:0144a05": "果契。乾化二年。特過俊公謝曰。微子吾幾空度此生。",
    "X77n1522_008:0144a06": "時俊公居汴。因亦留會佐法席。四年秋寶積坊羅漢",
    "X77n1522_008:0144a07": "院住持志脩。願舉會自代。會讓不可。且顧其院隘陋",
    "X77n1522_008:0144a08": "莫足容眾。俄檀越尚書左丞吳藹兵部侍郎張衮共",
    "X77n1522_008:0144a09": "疏請額於朝。詔賜額天壽自爾翕然興起。矣天福七",
    "X77n1522_008:0144a10": "年。詔賜紫衣。開運初。賜號法相。如是歷三十五載。飯",
    "X77n1522_008:0144a11": "僧滿二百餘萬。其所得所用無小差互。其操守廉潔",
    "X77n1522_008:0144a12": "槩可見。三年七月二十六日。囑累門人。泊然而化。壽",
    "X77n1522_008:0144a13": "六十七。臘四十八。闍維收舍利。起塔於東郊汴陽鄉",
    "X77n1522_008:0144a14": "刑部侍郎邊歸讜文其碑。",
    "X77n1522_008:0144a15": "晉全付吳之崐山人。父攜以賈於豫章。年幼爾乃悅",
    "X77n1522_008:0144a16": "禪寂之業。懇從父祈出家。父怒不應。已而察父色稍",
    "X77n1522_008:0144a17": "霽。又祈焉。如是至三四不已。父謾諾之。因即辭去。走",
    "X77n1522_008:0144a18": "江夏清平大師所。清平問曰。爾來何求。曰志求法也。",
    "X77n1522_008:0144a19": "清平憐其幼而敏慧。納之。付事清平尤謹。未幾為落",
    "X77n1522_008:0144a20": "[髟/采]登具。間謂人曰。吾聞學無常師。吾非匏瓜。豈繫於",
    "X77n1522_008:0144a21": "此哉。遂抵宜春仰山之南塔涌公。執役左右。且屢載",
    "X77n1522_008:0144a22": "遊廬陵。安福縣宰楊公。建應國禪院。邀之。及楊宰罷",
    "X77n1522_008:0144a23": "任去。徙鴿湖山之清化院。僧有同里者。謂之曰父母",
    "X77n1522_008:0144a24": "之邦。寧無意乎。明日棄鴿湖而東謁吳越錢氏文穆",
    "X77n1522_008:0144b01": "王於錢唐。衣衾盋器。施予有加。既剏院雲峯山。仍名",
    "X77n1522_008:0144b02": "清化而俾居焉。參扣者臻萃。僧問如何是佛法大意。",
    "X77n1522_008:0144b03": "付曰。華表柱頭飛木鶴。問路逢達道人。不將語默對。",
    "X77n1522_008:0144b04": "未審將什麼對。付云眼裏瞳人吹呌子。問亡僧遷化",
    "X77n1522_008:0144b05": "向什麼處去。答長江無間斷。聚沫任風飄。問還受祭",
    "X77n1522_008:0144b06": "祀也無。答祭祀即不無。問如何祭祀。答漁歌舉櫂谷",
    "X77n1522_008:0144b07": "裏聞聲。忠獻奏賜紫伽梨。以付累讓改納衣。尋號純",
    "X77n1522_008:0144b08": "一大師。開運四年丁未秋七月示微疾。謂其徒曰。生",
    "X77n1522_008:0144b09": "也法起。沒也法滅。起滅非言論所及也。竟坐逝。隨有",
    "X77n1522_008:0144b10": "大風疾雨。發屋㧞木。壽六十六。臘四十五。窆於所居",
    "X77n1522_008:0144b11": "山之北塢。沙門彚征銘。",
    "X77n1522_008:0144b12": "晉靈照高麗人。入中國。得心法於雪峯。不憚寒暑。服",
    "X77n1522_008:0144b13": "勤眾務。叢林畏敬之。稱照布納始住婺之齊雲山。次",
    "X77n1522_008:0144b14": "遷越之鏡清院。又遷杭之報慈寺。照在齊雲時。上堂。",
    "X77n1522_008:0144b15": "良久。忽舉手視其眾曰。乞取些子。乞取些子。僧問。靈",
    "X77n1522_008:0144b16": "山會。上法法相傳。未審齊雲將何分付。答不可為汝",
    "X77n1522_008:0144b17": "荒却齊雲也。在鏡清時。僧問向上一路。千聖不傳。未",
    "X77n1522_008:0144b18": "審什麼人傳。得。答千聖也疑我。問莫便是傳否。答晉",
    "X77n1522_008:0144b19": "帝斬嵆康。在報慈時。僧問菩提樹下。度眾生。如何是",
    "X77n1522_008:0144b20": "菩提樹。答大似苦練樹。問為什麼似苦練樹。答素非",
    "X77n1522_008:0144b21": "良馬。何勞鞭影。後吳越忠獻王。迎金華傅翕大士靈",
    "X77n1522_008:0144b22": "骨道具。於元帥府供養。仍造龍華寺。樹塔以寘之。命",
    "X77n1522_008:0144b23": "付住持。終遷塔大慈山。",
    "X77n1522_008:0144b24": "晉智朗單州城武黃氏子。母劉甞夢。沙門數人圓坐",
    "X77n1522_008:0144c01": "為說法。及寤聲猶歷然在耳。遂妊。朗生而簡潔淳靜。",
    "X77n1522_008:0144c02": "弗嗜華靡。蚤歲依曹州扈通院行滿鬀染。即習四分",
    "X77n1522_008:0144c03": "淨名經律。粗得其緒。歎曰。謂之出俗。而顧有所滯。豈",
    "X77n1522_008:0144c04": "予志哉。因擁盋南邁。至衡陽閱藏於嶽之般若寺。抵",
    "X77n1522_008:0144c05": "洞山登雪峯。佛乘祖印。與此心合。然後歸開導鄉里。",
    "X77n1522_008:0144c06": "四十餘年。開運之季丁未十一月二十三日卒。春秋",
    "X77n1522_008:0144c07": "七十七。法臘五十三。火葬收舍利起塔。大名府少尹",
    "X77n1522_008:0144c08": "李鉉文其碑。",
    "X77n1522_008:0144c09": "漢行脩出泉州陳氏。少依北巖院。課習經律。年十三",
    "X77n1522_008:0144c10": "乃落髮。往受具於長樂府戒壇。年十八。即造雪峯。從",
    "X77n1522_008:0144c11": "存禪師。扣激心法。隨眾請益。未有趨向。方將辭存遊",
    "X77n1522_008:0144c12": "兩浙。存指其耳曰。輪郭幸長。垂璫猶短。吾為汝伸之。",
    "X77n1522_008:0144c13": "異日庶幾使人睹相發心。於是為舉手拽之者三即",
    "X77n1522_008:0144c14": "過肩。後唐天成二年。抵錢唐傾城瞻禮檀。施填委。因",
    "X77n1522_008:0144c15": "卜西關高峯下。考室以居。俄成大院。然脩不事舉唱。",
    "X77n1522_008:0144c16": "但終日危坐如木偶。或問宗門事。但一笑而已。出則",
    "X77n1522_008:0144c17": "士女譁逐。戲牽耳於頥下。交結之。時號長耳相和尚。",
    "X77n1522_008:0144c18": "乾祐三年十一月示疾。明年三月中夜坐終。檀越門",
    "X77n1522_008:0144c19": "人以髹枲為永久計。久之復見夢於刺史陳榮曰。吾",
    "X77n1522_008:0144c20": "牀坐未完。且而視之。則牀坐果不髹枲。趣命工。",
    "X77n1522_008:0144c21": "周文益姓魯氏餘杭人。七齡即獲依新定智通院全",
    "X77n1522_008:0144c22": "偉禪師削染。甫弱冠。從希覺律師。登具於越之開元",
    "X77n1522_008:0144c23": "寺。既而覺師。又以毗尼之道。盛化於鄮峯之育王寺。",
    "X77n1522_008:0144c24": "益仍聽稟焉。未幾南遊。止長慶法會。俄偕友出湖湘。",
    "X77n1522_008:0145a01": "過漳浦遇羅漢琛公於地藏寺。琛公問云。上座何往。",
    "X77n1522_008:0145a02": "答行脚去。云行脚事作麼生。答不知。云不知最親切。",
    "X77n1522_008:0145a03": "益有省。遂求咨決於琛焉。後至臨川。州收請以崇壽",
    "X77n1522_008:0145a04": "院出世。茶筵罷。四眾圍繞陞座。益謂眾云。諸人既盡",
    "X77n1522_008:0145a05": "在此。山僧不可無語。聊為舉古人一則現成公案去",
    "X77n1522_008:0145a06": "也。珍重。便下座。時有僧於座下出禮拜。益云好問著",
    "X77n1522_008:0145a07": "僧方欲伸問。次。益云。長老未開堂。不答話。有子方上",
    "X77n1522_008:0145a08": "座。自長慶來。益舉稜和尚偈。問云。作麼生是萬象之",
    "X77n1522_008:0145a09": "中獨露身。子方舉起拂子。益云。恁麼會又爭得。進云。",
    "X77n1522_008:0145a10": "和尚尊意如何。益云。喚什麼作萬象。進云。古人不撥",
    "X77n1522_008:0145a11": "萬象。益云萬象之中獨露身。說什麼撥不撥。子方悟。",
    "X77n1522_008:0145a12": "述偈投誠。江南國主。承益教戒。迎住報恩禪院。署淨",
    "X77n1522_008:0145a13": "慧號。上堂。古人道。我立地待汝構去。山僧今日坐地",
    "X77n1522_008:0145a14": "待汝構去。還有道理也。無。那个親那个疎。試裁斷看。",
    "X77n1522_008:0145a15": "住清涼上堂。出家人但隨時及節便得。寒即寒熱即",
    "X77n1522_008:0145a16": "熱。欲知佛性義。當觀時節因緣。不見石頭和尚因看",
    "X77n1522_008:0145a17": "肇論。便解道。竺土大僊心。東西密相付參同契語。豈",
    "X77n1522_008:0145a18": "不是會萬物為己麼。上座若能會萬物為己去。盡大",
    "X77n1522_008:0145a19": "地無一法可見。後頭道。光陰莫虗度。是古人恐爾移",
    "X77n1522_008:0145a20": "時失節。苦口叮嚀如此。珍重。顯德五年戊午秋七月",
    "X77n1522_008:0145a21": "十七日示疾。閏月五日。剃澡畢集眾告別。跏坐而逝。",
    "X77n1522_008:0145a22": "壽七十四。臘五十五。諡大法眼。塔全身於江寧縣丹",
    "X77n1522_008:0145a23": "陽鄉名無相。後主為文勒頌德。韓熙載銘。",
    "X77n1522_008:0145a24": "周慧明錢唐蔣氏子。夙探三學。逮徧參得清涼益公",
    "X77n1522_008:0145b01": "指訣於臨川。遂歸隱天台之白沙。以究所寤入。玄侶",
    "X77n1522_008:0145b02": "之扣激者。皆摧折莫敢近傍。因以為魔說。而謗詈四",
    "X77n1522_008:0145b03": "起。漢乾祐中。出山。時鄞之翠巖參公。率諸禪德。就僧",
    "X77n1522_008:0145b04": "主思憲院勘辨之。明酬對皆契宗旨。未幾。吳越錢氏",
    "X77n1522_008:0145b05": "造大報恩寺以住持迎之。署號圓通普照禪師。玄沙",
    "X77n1522_008:0145b06": "之道賴以振。顯德中示寂。時方大暑。眾欲即葬之。弟",
    "X77n1522_008:0145b07": "子永安曰我知師請必無葬而闍維焉。獲舍利五色。",
    "X77n1522_008:0145b08": "周行因鴈門人。參方得法於襄陽之鹿門山。尋遊匡",
    "X77n1522_008:0145b09": "廬南唐元宗。承其名。請出世棲賢寺未期月遁居佛",
    "X77n1522_008:0145b10": "千巖。巖峻峭不易陟。有石室。深邃可禪燕。下瞰錦綉",
    "X77n1522_008:0145b11": "谷尤幽勝。因無弟子給侍。賴鄰僧時往來。所須曾莫",
    "X77n1522_008:0145b12": "之缺乏。居常有異鹿一。遇夜闌。則臥石簷下。錦囊鳥",
    "X77n1522_008:0145b13": "一棲石壁間。元宗三徵之。終不起。一日小疾。謂其人",
    "X77n1522_008:0145b14": "曰。捲上簾。我去我去。方捲簾。即下床行三數步。屹立",
    "X77n1522_008:0145b15": "而化。春秋七十許矣。闍維收餘骨。塔之巗背。元宗使",
    "X77n1522_008:0145b16": "工寫其真。以供養。",
    "X77n1522_008:0145b17": "宋彥求生縉雲之葉氏。梁貞明中。落髮受具戒。即習",
    "X77n1522_008:0145b18": "毗尼於景霄律主。而獲其精粹。尋棄去遊閩中。從長",
    "X77n1522_008:0145b19": "慶禪師。咨問心要。乃回浙赴請居丹丘之六通院。久",
    "X77n1522_008:0145b20": "之吳越錢氏聞其名以功臣院迎之後聚徒於州治",
    "X77n1522_008:0145b21": "之龍華寺。求澹無嗜好。專以利物濟眾。為己任。所得",
    "X77n1522_008:0145b22": "檀信。悉委之常住。門無扄鐍。房無筐篋。尼眾禮謁。輒",
    "X77n1522_008:0145b23": "斥去。遇度戒。四遠屯擁。日食累千僧。未甞告匱。宋建",
    "X77n1522_008:0145b24": "隆終於所住。",
    "X77n1522_008:0145c01": "宋道潛蒲津武氏子。美容姿。軀幹頎碩。匈有七黑子。",
    "X77n1522_008:0145c02": "若魁斗幼依中條山棲巗大通院真寂禪師。薙染。既",
    "X77n1522_008:0145c03": "明戒檢。入鴈門五臺山覩文殊大士。自爾徧歷禪會。",
    "X77n1522_008:0145c04": "及見臨川崇壽益禪師。頓了心地。閱藏典於衢之古",
    "X77n1522_008:0145c05": "剎。而文殊復現妙相於宴坐中。及詣鄞禮育王塔。見",
    "X77n1522_008:0145c06": "舍利紅色。行懸鐘外。潛悲喜交集。於是光文大師彚",
    "X77n1522_008:0145c07": "征請於山齋。行普賢懺法三七日。感徧吉降瑞。其所",
    "X77n1522_008:0145c08": "御象鼻。枕道場所。吳越王錢氏迎之入府。授菩薩戒",
    "X77n1522_008:0145c09": "造大伽藍。慧日永明。以居之。仍寵以慈化定慧禪師",
    "X77n1522_008:0145c10": "之號。月別給俸示優禮也。建隆二秊辛酉九月十八",
    "X77n1522_008:0145c11": "日示疾而終。將入棺。白光晝發。十月茶毗於龍井。收",
    "X77n1522_008:0145c12": "舍利無算。有屠者。自以罪惡不可懺悔。展襟向火聚。",
    "X77n1522_008:0145c13": "請求不得。則死於火。斯須獲七粒。開寶庚午。天台韶",
    "X77n1522_008:0145c14": "國師。建塔以葬。癸酉塔頂時起白光。其機緣語句具",
    "X77n1522_008:0145c15": "載傳燈錄。",
    "X77n1522_008:0145c16": "宋從彥姓米氏。薊門人。年十五辭父母。出家於并州",
    "X77n1522_008:0145c17": "之慧覺寺。既受具歷遊教苑。乃歎曰。文字之學。徒足",
    "X77n1522_008:0145c18": "勞神。又豈可以解粘去縛哉。遂杖策南詢。見遁公於",
    "X77n1522_008:0145c19": "龍牙山中。為決所疑。唐清泰間。中州寧謐。彥北還。駐",
    "X77n1522_008:0145c20": "錫嵩少。頃之檀信響趨。明徒影附。堂殿壇場。由以落",
    "X77n1522_008:0145c21": "成。歷晉漢周三朝。寵令備至。開寶二秊八月三日示",
    "X77n1522_008:0145c22": "疾而終。",
    "X77n1522_008:0145c23": "宋紹巗雍州劉氏子。母張氏。感異夢娠。巗生七年出",
    "X77n1522_008:0145c24": "家從高安禪師薙落。年十八進具。自爾遊歷諸方。而",
    "X77n1522_008:0146a01": "天台四明之勝。尤所研玩。既與德韶禪師。共決凝滯",
    "X77n1522_008:0146a02": "於臨川之益公。遂閣錫錢唐西湖上真身寶塔寺。課",
    "X77n1522_008:0146a03": "誦法華妙經。無怠晝夜。俄蓮華開庭宇間。人以為精",
    "X77n1522_008:0146a04": "誠所感云。建隆二年。誓効藥王焚身供養。吳越錢氏",
    "X77n1522_008:0146a05": "篤敬之。固留乃止。又甞趨曹娥江自溺。以飽鱗互。會",
    "X77n1522_008:0146a06": "漁者拯之以出。卒無恙。固徙越之法華山。復召居杭",
    "X77n1522_008:0146a07": "之上方淨院。開寶四年七月。忽作偈累篇。示門人曰。",
    "X77n1522_008:0146a08": "吾平生誦經。滿二萬部。所願以生安養也。今其可矣。",
    "X77n1522_008:0146a09": "竟坐逝。壽七十三。臘五十五。喪費悉給王府。茶毗獲",
    "X77n1522_008:0146a10": "舍利。圅寘之影堂中。垂不朽。",
    "X77n1522_008:0146a11": "宋德韶縉雲陳氏子。幼年出家受具。同光中。尋訪知",
    "X77n1522_008:0146a12": "識。初發心於投子。次謁龍牙遁和尚問云。雄雄之尊。",
    "X77n1522_008:0146a13": "為什麼近之不得。牙云如火與火。問忽遇水來又作",
    "X77n1522_008:0146a14": "麼生。答汝不會我語。又天不蓋地不載時如何。答合",
    "X77n1522_008:0146a15": "如是。韶不喻。請益。牙謂韶曰。汝向後自會去。問疎山",
    "X77n1522_008:0146a16": "百匝千重。是何人境界。疎云左搓芒繩縛鬼子。進云。",
    "X77n1522_008:0146a17": "不落古今請師說。疎云不說。進云。為什麼不說。踈云。",
    "X77n1522_008:0146a18": "个中不辨有無。進云。師今善說。踈大駭。如是歷參五",
    "X77n1522_008:0146a19": "十四善知識。然韶亦倦於參請矣。後至臨川但隨眾",
    "X77n1522_008:0146a20": "耳。一日有僧問淨慧如何是曹源一滴水。慧曰。是曹",
    "X77n1522_008:0146a21": "源一滴水。其僧惘然。韶則豁爾開悟於側。遂以所見",
    "X77n1522_008:0146a22": "似慧。慧云汝向後當為國王師。祖道光大。吾不如也。",
    "X77n1522_008:0146a23": "遊天台。州牧錢俶。以國王子。嚮韶之名。延請問道。韶",
    "X77n1522_008:0146a24": "知其他日必貴。因以佛法囑累焉。漢乾祐元年。戊申",
    "X77n1522_008:0146b01": "俶果嗣國位。為忠懿王。即遣使迎致。申弟子之禮。擇",
    "X77n1522_008:0146b02": "形勝地。為作道場。而般若其一也。開堂說法。凡十二",
    "X77n1522_008:0146b03": "會。語多不錄。得其旨者。徧天下。且智者顗公之傳鈔",
    "X77n1522_008:0146b04": "疏為多。自唐季以五代之乱。放失海外。新羅諸國。至",
    "X77n1522_008:0146b05": "是而忠懿以書幣求於高句麗。使一家教觀全璧而",
    "X77n1522_008:0146b06": "還者。韶之力也。故世以韶為智者後身云。開寶四年",
    "X77n1522_008:0146b07": "辛未華頂西峯忽摧。聲震遐邇。韶曰吾寧久乎。明年",
    "X77n1522_008:0146b08": "六月。大星隕於峯頂。林木變白。韶方示疾於蓮華峰",
    "X77n1522_008:0146b09": "眾參問如常。時二十八日。集弟子言別而逝。壽八十",
    "X77n1522_008:0146b10": "二。臘六十三。",
    "X77n1522_008:0146b11": "宋行滿萬州南浦人也。蚤年出蜀。閱潭湘禪會。掛錫",
    "X77n1522_008:0146b12": "石霜最久。諸公既示滅。乃抵豫章卒得指於大寂室",
    "X77n1522_008:0146b13": "中。尋遊天台。覧勝跡。因掌茗事於華頂峯下之智者",
    "X77n1522_008:0146b14": "院。平生怡懌。或與之共住幾十年。未甞覩其有慍色",
    "X77n1522_008:0146b15": "夜就土榻。解衣餧蚤蝨。晨坐房內外。則鉅松之上。寄",
    "X77n1522_008:0146b16": "生小樹低枝。若為滿作禮。識者以為異。食量差少。四",
    "X77n1522_008:0146b17": "十年間。維至昵。略不見其便溺。開寶初。忽謂其友曰。",
    "X77n1522_008:0146b18": "我將行矣。當為我誦文殊名相助。其友從之。乃坐逝。",
    "X77n1522_008:0146b19": "春秋可八十餘。有唱道偈。頌行世。",
    "X77n1522_008:0146b20": "宋延壽生錢塘王氏。錢氏有兩浙壽以胥史督軍須。",
    "X77n1522_008:0146b21": "然質直。未甞妄語。日行坐誦法華。不輟口。屬鄞之翠",
    "X77n1522_008:0146b22": "巗參公盛化。壽棄妻子。求剃染。既登戒習定於天台",
    "X77n1522_008:0146b23": "之天柱峯者九旬。有鳥類斥鷃。巢衣襵中。俄謁國師",
    "X77n1522_008:0146b24": "韶公。決擇所見。徙居雪竇山。從忠懿王錢氏請。為眾",
    "X77n1522_008:0146c01": "生行方等懺法。誦法華經計一萬三千餘部。著宗鏡",
    "X77n1522_008:0146c02": "萬善同歸等錄。營造塔像。不可殫紀。高麗國王。遠聞",
    "X77n1522_008:0146c03": "其譽。遣使致金縷織成袈裟。紫水精數珠。金澡罐等。",
    "X77n1522_008:0146c04": "壽勤於訓迪。而接物利生。尤所究意。然自靈隱徙居",
    "X77n1522_008:0146c05": "永明。舉唱之繁。斯錄一二。僧問如何是永明妙旨。壽",
    "X77n1522_008:0146c06": "云。更添香著云。謝師指示。壽云且喜勿交涉。因有偈",
    "X77n1522_008:0146c07": "曰。欲識永明。指門前一湖水。日照光明生。風吹波浪",
    "X77n1522_008:0146c08": "起。僧問成佛作祖。亦出不得六道輪回。亦出不得。未",
    "X77n1522_008:0146c09": "審出個甚麼不得。壽云出汝問處不得。僧問如何是",
    "X77n1522_008:0146c10": "大圓鏡。壽云破沙盆。開寶八年。終於所住。春秋七十",
    "X77n1522_008:0146c11": "二。臘三十七。葬於大慈山中。",
    "X77n1522_008:0146c12": "宋緣德錢塘黃氏。父超脩儒而工畵。傅周昉佛粉本。",
    "X77n1522_008:0146c13": "受筆法於吳興李長史紹。德出家。既受具。從天龍道",
    "X77n1522_008:0146c14": "怤禪師。得心要。徧參江西之雲居廬阜江南李氏召",
    "X77n1522_008:0146c15": "入內道場。別構羅漢院安置。苦辭。令居廬山新院。仍",
    "X77n1522_008:0146c16": "使有司列威儀奉引。德皆謝去。獨攜瓶負鉢而已。及",
    "X77n1522_008:0146c17": "陞座提唱。殊可觀。國相宋齊丘。師事焉開寶中卒。",
    "X77n1522_008:0146c18": "宋唔恩字脩巳。姑蘇常熟人。姓路母張氏甞夢。梵僧",
    "X77n1522_008:0146c19": "入其舍。而娠。孩提中見沙門必迎拜。秊十三。聞誦彌",
    "X77n1522_008:0146c20": "陀經有所感寤。因求出家。親黨挽留之。不可獲。披落",
    "X77n1522_008:0146c21": "於破山之興福寺。唐長興中。受具足戒。尋究南山律",
    "X77n1522_008:0146c22": "部於崑山慧聚寺。晉天福初。從攜李皓端師聽習。駿",
    "X77n1522_008:0146c23": "潁出流輩。漢開運間。依錢唐慈光院志因師。受天台",
    "X77n1522_008:0146c24": "三觀六即之說。窮覈法華光明經。止觀論等義。已而",
    "X77n1522_008:0147a01": "復述。有青藍氷水之譽。雍熙三年八月朔。中夜覩白",
    "X77n1522_008:0147a02": "光自井出。明滅不恒。[(厂@((既-旡)-日+口))*頁]謂其徒曰。吾報盡矣。自是絕",
    "X77n1522_008:0147a03": "粒禁語專志念佛。夢祖師灌頂。擁納執金爐焚香。三",
    "X77n1522_008:0147a04": "繞其室。曰吾來迎汝。及覺猶聞香氣馥然。二十五日",
    "X77n1522_008:0147a05": "召弟子。為說止觀大要。面西端坐而化。壽七十三。臘",
    "X77n1522_008:0147a06": "五十五。闍維獲舍利。圓瑩無算。",
    "X77n1522_008:0147a07": "宋義寂字常照。姓胡氏。溫之永嘉人。方在娠。母頓厭",
    "X77n1522_008:0147a08": "葷血。及娩。蒙紫胞。墮蓐不呱泣。成童竟辭俗。為開元",
    "X77n1522_008:0147a09": "寺息慈師授法華經朞月能暗誦。耆宿歎美之。既登",
    "X77n1522_008:0147a10": "具戒。復往讀南山律於會稽。乃造天台。研究止觀。先",
    "X77n1522_008:0147a11": "是智者遺文。遠則安史兵殘。近則會昌焚毀。零編斷",
    "X77n1522_008:0147a12": "簡。教迹幾熄。寂甞於金華古藏中。得淨名疏因復有",
    "X77n1522_008:0147a13": "意於鳩集。以全其舊。時通玄韶公以禪學為兩浙忠",
    "X77n1522_008:0147a14": "懿王錢氏俶師。一日偶閱永嘉真覺集。有曰。同居四",
    "X77n1522_008:0147a15": "住。此處為齊。忠懿問。此何等語。韶答以為教家語。吾",
    "X77n1522_008:0147a16": "禪者不知也。且使召寂問其義。寂至。因得以前意。請",
    "X77n1522_008:0147a17": "於忠懿而為遣使。弊於海國。以致其書焉。天台一宗",
    "X77n1522_008:0147a18": "至于今賴之。太平興國五年。詔天下僧尼。試經業。寂",
    "X77n1522_008:0147a19": "引弟子。自螺溪趨州治試。且先安置於州治之寺樓",
    "X77n1522_008:0147a20": "上。樓迫大山。夜夢剎柱陷入地。獨心惡之。且雨甚亟。",
    "X77n1522_008:0147a21": "遷處西偏。而山頺樓壓矣。海門靈石。昔智者冬居道",
    "X77n1522_008:0147a22": "場也。地屬黃巗。眾請寂乘舟泛海。講金光明流水長",
    "X77n1522_008:0147a23": "者品。放生。以為常法。寺像為一新。上聞詔遣高品衛",
    "X77n1522_008:0147a24": "紹欽。入山重建壽昌寺。為所在官僚授菩薩戒。雍熙",
    "X77n1522_008:0147b01": "初。又授戒於永安縣之光明寺。會尊像隳弛。偶於腹",
    "X77n1522_008:0147b02": "中。獲唐咸通六年。沙門希皎。所發願辭。觀者知於寂",
    "X77n1522_008:0147b03": "有宿契。四年赴臨海縉雲永嘉東陽諸邑請。九月至",
    "X77n1522_008:0147b04": "自縉雲。十月寢疾千寺之方丈。十一月四日。垂誡囑",
    "X77n1522_008:0147b05": "後事。奄爾而化。壽六十九。臘五十。初寂甞寓四明之",
    "X77n1522_008:0147b06": "育王寺。夢登國清上方。有寶莊嚴幢座在焉。題曰。文",
    "X77n1522_008:0147b07": "殊臺。前限拒馬不可入。俄而觀音菩薩。手却拒馬。從",
    "X77n1522_008:0147b08": "中出接。頓覺己與菩薩身合。自是勝氣日增。而進於",
    "X77n1522_008:0147b09": "才辯矣。講法華光明淨名梵網等經。止觀金錍等論。",
    "X77n1522_008:0147b10": "法界還源等觀。玄義禪源詮永嘉集等。各數徧。所著",
    "X77n1522_008:0147b11": "止觀義例法華十妙不二門科節等。各數卷。",
    "X77n1522_008:0147b12": "宋永安姓翁氏。溫州永嘉人。少聞同郡彚征大師與",
    "X77n1522_008:0147b13": "樂安孫郃相往來。因投之出家。然征性高伉。每事之",
    "X77n1522_008:0147b14": "者。多以不合去而安曲盡無所忤。儕類歎以為難及。",
    "X77n1522_008:0147b15": "唐天成間。隨侍至錢唐。俄遁之隱僻。行頭陀法。既又",
    "X77n1522_008:0147b16": "入閩。參扣禪指。然皆以盜賊擾攘。道路梗澁而止。乃",
    "X77n1522_008:0147b17": "依國師韶公於天台。盡遣群滯。尋歸省。征咄之曰。棄",
    "X77n1522_008:0147b18": "背孝養。罪何容貸。今幸來歸。還有裨補前咎計否。安",
    "X77n1522_008:0147b19": "跪而對曰。從來無事用以塞責。征首肯之。吳越國王",
    "X77n1522_008:0147b20": "錢氏。召居報恩寺。并署禪師號。仍合華嚴李論於經。",
    "X77n1522_008:0147b21": "而募人彫板。得檀施。皆培植二田。略無儲畜。實納子",
    "X77n1522_008:0147b22": "之脩潔者也。開寶七年終。春秋六十四。法臘四十四。",
    "X77n1522_008:0147b23": "闍維舌根累煅不壞。",
    "X77n1522_008:0147b24": "讚曰。",
    "X77n1522_008:0147c01": "　夫戒定慧　　學者司南　　戒捉定縛　　卒用慧殲",
    "X77n1522_008:0147c02": "　非三而一　　非一而三　　根有利鈍　　鮮克爾兼",
    "X77n1522_008:0147c03": "　脩多羅部　　及阿毗曇　　毗柰耶等　　是討是探",
    "X77n1522_008:0147c04": "　蘊為玄解　　發為妙談　　涅槃心印　　於焉久緘",
    "X77n1522_008:0147c05": "　付大迦葉　　允也其堪　　至達磨氏　　法乃遐霑",
    "X77n1522_008:0147c07": "新脩科分六學僧傳卷第八"
}