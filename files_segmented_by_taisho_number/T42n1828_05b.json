{
    "T42n1828_05b:0414c02": "folio_5b 瑜伽論記卷第五之下論本第十六至第十九",
    "T42n1828_05b:0414c04": "釋遁倫集撰",
    "T42n1828_05b:0414c05": "論本卷第十六",
    "T42n1828_05b:0414c06": "11 思所成地(五下)思所成地思謂思慮即遍行思惟意識。但因",
    "T42n1828_05b:0414c07": "思生慧。名為思慧。今取因思所成諸法。體",
    "T42n1828_05b:0414c08": "通五蘊為此地體。文分為二。初標列三門。後",
    "T42n1828_05b:0414c09": "隨別釋。自性清淨者。明思慧體。簡生得善。故",
    "T42n1828_05b:0414c10": "名清淨。思擇所知者。思擇一切所應知法。思",
    "T42n1828_05b:0414c11": "擇諸法者。思擇佛經長行及頌諸要義者。",
    "T42n1828_05b:0414c12": "遠離一切不思議處者。謂置記境及非已分",
    "T42n1828_05b:0414c13": "諸地證境。能善了知默說大說者。泰云。無",
    "T42n1828_05b:0414c14": "所稟承所發言說名為默說。有稟承如從佛",
    "T42n1828_05b:0414c15": "菩薩處聞說者名為大說。基云。外道邪說",
    "T42n1828_05b:0414c16": "及諸惡說名默說。內道正說及諸善說名大",
    "T42n1828_05b:0414c17": "說。於法少分唯生信解等者。謂非已分少所",
    "T42n1828_05b:0414c18": "知解處名法少分。但應信解不應謗故。若於",
    "T42n1828_05b:0414c19": "已分少所知法應以慧觀察。第二段思擇所",
    "T42n1828_05b:0414c20": "知中。文分為三。初總問答體。次別略問答體。",
    "T42n1828_05b:0414c21": "後隨別釋。別釋為三。初釋有法。次釋無法。後",
    "T42n1828_05b:0414c22": "雙辨二。有法有二。初標五門。後隨別釋。自相",
    "T42n1828_05b:0414c23": "有法文分為三。初標列。次別釋。後結成。勝義",
    "T42n1828_05b:0414c24": "相有。謂即真如根本智得。非安立相。相狀相",
    "T42n1828_05b:0414c25": "有。即依他性。現在相有。唯現在世非於去來。",
    "T42n1828_05b:0414c26": "現在有中要具四義。方是自相有法。謂諸假",
    "T42n1828_05b:0414c27": "法略有三種。一聚集假如瓶盆等。二相續假",
    "T42n1828_05b:0414c28": "於三世立一有情于今不斷我即是彼。三",
    "T42n1828_05b:0414c29": "分位假謂不相應等。今非此三故自相有。一",
    "T42n1828_05b:0415a01": "於是處名可得者。謂依他性後得智證雖離",
    "T42n1828_05b:0415a02": "名言。以名詮之與名相順。非如真如不順於",
    "T42n1828_05b:0415a03": "名故可得簡圓成實性。二事可得者。簡所執",
    "T42n1828_05b:0415a04": "性。雖有其名無體事故。三此名於此事非不",
    "T42n1828_05b:0415a05": "決定者。簡分位假。此名唯因於此事故。如",
    "T42n1828_05b:0415a06": "所見青等名定目彼。非如熱病見青謂黃。熱",
    "T42n1828_05b:0415a07": "病差時其名不定。迷亂故然名不決定。亦如",
    "T42n1828_05b:0415a08": "瓶破成瓦即去瓶名。以無常故名不決定。四",
    "T42n1828_05b:0415a09": "此名於此事無礙隨轉者。謂色等名若聚若",
    "T42n1828_05b:0415a10": "散名常隨轉非如瓶等於聚集處其名隨轉於",
    "T42n1828_05b:0415a11": "離散處名即退還。返顯名於此事無礙隨轉。",
    "T42n1828_05b:0415a12": "即簡聚集假。現在相有者。簡相續假。若現已",
    "T42n1828_05b:0415a13": "生為未來因為過去果。方是自相有法。共相",
    "T42n1828_05b:0415a14": "中文亦有三。謂標釋結。種類共相者。五蘊種",
    "T42n1828_05b:0415a15": "類雖體各別積聚義同總名為蘊。蘊為共相。",
    "T42n1828_05b:0415a16": "成所作共相者。景云。因雖善惡漏無漏別。辨",
    "T42n1828_05b:0415a17": "果義同俱名一種成所共相。基云。謂三業六",
    "T42n1828_05b:0415a18": "識。思體雖殊善有漏同。皆感愛果。名所作共",
    "T42n1828_05b:0415a19": "相如是等類。一切行共相者謂無常者。今據",
    "T42n1828_05b:0415a20": "此文但無常觀則非現量。以是共相觀故。故",
    "T42n1828_05b:0415a21": "集量論。說現量唯取自相境故。故彼論說五",
    "T42n1828_05b:0415a22": "識賴耶散心緣境自相。是其現量。意識中若",
    "T42n1828_05b:0415a23": "是定心雖緣有為作無常觀。一一別證諸行",
    "T42n1828_05b:0415a24": "體上無常。是故現量皆自相境。戒賢論師云。",
    "T42n1828_05b:0415a25": "如四善根觀五蘊無常。總於五蘊上有一無",
    "T42n1828_05b:0415a26": "常相當觀心現。如以一縷總括眾華。此即五",
    "T42n1828_05b:0415a27": "蘊共一無常相。此非現量。若如見道觀五蘊",
    "T42n1828_05b:0415a28": "無常則有五箇無常相當觀心現。以一觀心",
    "T42n1828_05b:0415a29": "有其五解別證五蘊無常亦是自相境。西方",
    "T42n1828_05b:0415b01": "有釋云。如小乘見道但觀無常所顯真如是",
    "T42n1828_05b:0415b02": "勝義自相。故是現量。若散心緣共相法不知",
    "T42n1828_05b:0415b03": "自相。如遠見火之煙。此知有火。以不知彼",
    "T42n1828_05b:0415b04": "火熱自性。亦不知彼是何等火草火糞火等。",
    "T42n1828_05b:0415b05": "釋假相有法中。文分為四。初總略問答標。二",
    "T42n1828_05b:0415b06": "問答列名。三隨別釋。四總結成。屬主相應言",
    "T42n1828_05b:0415b07": "論者。說分位假。遠離此彼言論者。說聚集假。",
    "T42n1828_05b:0415b08": "謂說宅之門等。景云。以此顯此言論謂石之",
    "T42n1828_05b:0415b09": "圓油之渧燬之焰亦說聚集假有。若說飄之",
    "T42n1828_05b:0415b10": "鼓是說假風謂有塵風亦是聚集假有。以彼",
    "T42n1828_05b:0415b11": "顯彼假謂佛授德友衣服等。亦說聚集假有。",
    "T42n1828_05b:0415b12": "基云。以此顯此者。以此物還周備顯於此物。",
    "T42n1828_05b:0415b13": "以彼顯彼者。以餘物別顯於餘物。遠離此彼",
    "T42n1828_05b:0415b14": "者謂求前二如宅之門。以此顯此中地之堅",
    "T42n1828_05b:0415b15": "乃至風之動皆於實相處轉。燬之焰等皆於",
    "T42n1828_05b:0415b16": "假相處轉。燬者假火之別名。炎熾名燬故。以",
    "T42n1828_05b:0415b17": "彼顯彼中。佛授等有情假。飲食等是法假。遠",
    "T42n1828_05b:0415b18": "離此彼中。宅之門等。宅大門小。非周備以此",
    "T42n1828_05b:0415b19": "顯此自體。亦非離宅面別有門。亦非以彼更",
    "T42n1828_05b:0415b20": "顯於彼。故是俱非。百之十十之三者。問曰。何",
    "T42n1828_05b:0415b21": "以不言十之一十之二耶。解。且據顯處說也。",
    "T42n1828_05b:0415b22": "眾共施設言論有六種者。此中舉識及五遍",
    "T42n1828_05b:0415b23": "行答別相狀。意顯共相假法不離實法。此亦",
    "T42n1828_05b:0415b24": "各別所取自相是實有法。六種所取共相假",
    "T42n1828_05b:0415b25": "法。增益自相可起言說相狀自性名共施設",
    "T42n1828_05b:0415b26": "言論如瓶盆等。故唯識言假謂增益非實相",
    "T42n1828_05b:0415b27": "有。於六所變各附已體真實自相而增益故。",
    "T42n1828_05b:0415b28": "雖別境等所取相狀亦可共立假言。然六種",
    "T42n1828_05b:0415b29": "定遍境故不說餘境。眾人共施設所起言論",
    "T42n1828_05b:0415c01": "必依此六相狀。非說此六相狀定是假有。然",
    "T42n1828_05b:0415c02": "唯識說作意能取事之總相及餘心所所取",
    "T42n1828_05b:0415c03": "別相。此中即說通二境色。或此但舉能取總",
    "T42n1828_05b:0415c04": "境故說作意所取能起於識。不爾便違顯揚等",
    "T42n1828_05b:0415c05": "論既總取境名心亦別名心所故。然六十五",
    "T42n1828_05b:0415c06": "說一種假。謂若有法待餘依所餘施設自相",
    "T42n1828_05b:0415c07": "名為假有。如待依蘊施設有我。待依色等相",
    "T42n1828_05b:0415c08": "事假立色等。待五塵等立舍宅等。待蘊相事",
    "T42n1828_05b:0415c09": "立生等。乃至待諸色不轉假立虛空如是等。",
    "T42n1828_05b:0415c10": "對法等或說二假。謂待名言想境或待此。餘",
    "T42n1828_05b:0415c11": "想境。大品經說三假。謂名假受假法假。唯識",
    "T42n1828_05b:0415c12": "亦說三假。謂聚集相續分位。成實論說有四",
    "T42n1828_05b:0415c13": "假。謂因生假。相待假。相續假。緣成假。此論",
    "T42n1828_05b:0415c14": "第一百說有六假。謂聚集假。因假。果假。所行",
    "T42n1828_05b:0415c15": "假。分位假。觀待假。此中及顯揚十八復說有",
    "T42n1828_05b:0415c16": "六。言論生起處名假。可解也。亭者亭縣之舍。",
    "T42n1828_05b:0415c17": "邏者壁障。流轉因中。由此種子者業種也。由",
    "T42n1828_05b:0415c18": "此熏習者名言種。也由此助伴者無明愛取",
    "T42n1828_05b:0415c19": "也。彼法流轉者生老死起。還滅因中。諸行",
    "T42n1828_05b:0415c20": "還滅者。有漏三性行滅滅界也。雜染還滅者。",
    "T42n1828_05b:0415c21": "見修煩惱斷斷界及無欲界。此舉滅諦。所有",
    "T42n1828_05b:0415c22": "一切能寂靜道。謂能寂靜前二還滅諸無漏",
    "T42n1828_05b:0415c23": "道。此無漏道能般涅槃能趣菩提及彼資糧",
    "T42n1828_05b:0415c24": "并其方便等者。景云。謂近資糧道并遠方便",
    "T42n1828_05b:0415c25": "道。能為助伴能生聖道能辨涅槃。相從亦名",
    "T42n1828_05b:0415c26": "還滅因。基云。及彼資糧即資糧道。并其方便",
    "T42n1828_05b:0415c27": "即加行道。能生者謂彼道能生種。能辨者謂",
    "T42n1828_05b:0415c28": "能辨涅槃現行無漏道故。對法第九說若資",
    "T42n1828_05b:0415c29": "糧道若加行道見道修道及無學道皆名道",
    "T42n1828_05b:0416a01": "諦。此說還因唯攝前四。又釋此中資糧方便",
    "T42n1828_05b:0416a02": "皆無漏道。是無間道前遠近加行故。不同對",
    "T42n1828_05b:0416a03": "法前能寂靜道是無間道故。若廣分別如思",
    "T42n1828_05b:0416a04": "因果中應知其相者。景云。指修所成地名為",
    "T42n1828_05b:0416a05": "修果。亦可指後決擇名思果。備云。難解思果",
    "T42n1828_05b:0416a06": "將問三藏。三藏云。若覔得。論廣說果相處",
    "T42n1828_05b:0416a07": "應知其相。若不得者因五相中並說果相應",
    "T42n1828_05b:0416a08": "知其相。亦可有尋伺地廣辨因果文名為思",
    "T42n1828_05b:0416a09": "果。約有法即以前五因如次得五果。基云。決",
    "T42n1828_05b:0416a10": "擇思慧地說。因果思議者如有尋有伺地已",
    "T42n1828_05b:0416a11": "說。此即指前本地分及決擇分兩處有尋有",
    "T42n1828_05b:0416a12": "伺地具明染淨因果故。所觀無法中。若遠離",
    "T42n1828_05b:0416a13": "性者。牛中無馬等性。若非有性者。此人蘊界",
    "T42n1828_05b:0416a14": "處。非有彼人蘊界處性。不和合性者。謂三性",
    "T42n1828_05b:0416a15": "法漏無漏法。彼此互無和合性者。勝義無",
    "T42n1828_05b:0416a16": "者。諸世俗言所說自性。依勝義諦皆非有故。",
    "T42n1828_05b:0416a17": "下文合釋五種有無性中分二。初總標後別",
    "T42n1828_05b:0416a18": "釋。言第四是不二相等者。生老等相名差別",
    "T42n1828_05b:0416a19": "相。與所依法無別體故名不二相。事相所識",
    "T42n1828_05b:0416a20": "相等者。即前六種言論中眾共施設言論也。",
    "T42n1828_05b:0416a21": "如來滅後若有若無等不可宣說者。景云。此",
    "T42n1828_05b:0416a22": "說化身計為如來。如來滅後若有無等不可",
    "T42n1828_05b:0416a23": "宣說。諸外道計解脫神我名曰如來有三身",
    "T42n1828_05b:0416a24": "別。若有若無。即不可說事。又前依體無。此依",
    "T42n1828_05b:0416a25": "體妙。故名甚深。五種無性翻五有性如應當",
    "T42n1828_05b:0416a26": "知。第三大段。思擇諸法。文分為二。初標後釋。",
    "T42n1828_05b:0416a27": "思擇素怛覽義者。素怛覽藏依此論說十二",
    "T42n1828_05b:0416a28": "分中多分攝七分。除緣起譬喻本事本生此",
    "T42n1828_05b:0416a29": "四毘奈耶藏攝。緣起自性故。餘三眷屬故。又",
    "T42n1828_05b:0416b01": "除論議阿毘達磨藏攝故。依七分中除單誦",
    "T42n1828_05b:0416b02": "伽陀諷誦經。餘六分教。是所思擇素怛覽義。",
    "T42n1828_05b:0416b03": "單誦伽陀。是所思擇伽陀之義。此有三種。勝",
    "T42n1828_05b:0416b04": "義伽陀者明無我理。意趣伽陀者釋伽陀意。",
    "T42n1828_05b:0416b05": "如四意趣等。體義伽陀者。景云。謂明諸法體",
    "T42n1828_05b:0416b06": "性差別。基云。謂明伽陀中體性義理。就勝義",
    "T42n1828_05b:0416b07": "伽陀中。文分為二。初舉經頌。後隨別釋。頌有",
    "T42n1828_05b:0416b08": "四十四中。泰師云。大判為二。初有十六頌。顯",
    "T42n1828_05b:0416b09": "雜染品所觀。後有三十八頌。顯清淨品能觀",
    "T42n1828_05b:0416b10": "無我云云。備師云。初有十一頌。明人無我。次",
    "T42n1828_05b:0416b11": "有五頌。明雜染差別所依時分。後有二十八",
    "T42n1828_05b:0416b12": "頌。顯清淨品如實觀時得清淨云云。今依景",
    "T42n1828_05b:0416b13": "基兩師所判開為十二。初九頌明無有情我",
    "T42n1828_05b:0416b14": "及作用體義諸法。二有兩頌明在家出家雜",
    "T42n1828_05b:0416b15": "染自性無明貪愛。三有五頌。明雜染品依因",
    "T42n1828_05b:0416b16": "時分。四有四頌明自共相及二諦觀。五有兩",
    "T42n1828_05b:0416b17": "頌明三種三法無和合義。六有一頌明同性",
    "T42n1828_05b:0416b18": "心所相應非異性等。七有兩頌依二諦理明",
    "T42n1828_05b:0416b19": "人法有無。八有一頌明作者受者一異不可",
    "T42n1828_05b:0416b20": "說。九有五頌釋通疑難。十有五頌。明集生苦",
    "T42n1828_05b:0416b21": "障解脫等。十一有一頌明阿賴耶識譬如池",
    "T42n1828_05b:0416b22": "派流。十二後七頌。顯示解了解脫遍知及縛",
    "T42n1828_05b:0416b23": "遍知。初九頌中。文分為三。初之五頌正明無",
    "T42n1828_05b:0416b24": "我及作用。次三頌半重明法無作用。後有半",
    "T42n1828_05b:0416b25": "頌顯法從緣生自然而滅。長行釋中文分為",
    "T42n1828_05b:0416b26": "二。初總釋頌意。後別牒釋之。對治增減邊執",
    "T42n1828_05b:0416b27": "者。執有我用名為增益。撥法性無名為損減。",
    "T42n1828_05b:0416b28": "此依三乘通境界說。不說法增及真如滅。別",
    "T42n1828_05b:0416b29": "牒釋中。若隨義釋成十二段。如是半頌遮遣",
    "T42n1828_05b:0416c01": "別義所分別我者。破離蘊我。諸法亦無用等",
    "T42n1828_05b:0416c02": "者。破即蘊我。諸蘊我用亦都無故。此顯不取",
    "T42n1828_05b:0416c03": "微細多我便能對治等者。景云。謂了知唯十",
    "T42n1828_05b:0416c04": "二有支蘊界處流轉法。不執真實多我。故除",
    "T42n1828_05b:0416c05": "宰主等執。基云。說諸蘊等多微細法便能對",
    "T42n1828_05b:0416c06": "治宰主等執。不依一身執有微細多實我故。",
    "T42n1828_05b:0416c07": "成唯識云。我應如蘊非常一故。此若無者云",
    "T42n1828_05b:0416c08": "何建立內外成就等者。次下有六云何。皆乘",
    "T42n1828_05b:0416c09": "前起後問。此意問言我若無者云何立內外。",
    "T42n1828_05b:0416c10": "第二問云。若一切空云何得有能觀空者所",
    "T42n1828_05b:0416c11": "觀空境。第三問言。能所觀皆空云何得有凡",
    "T42n1828_05b:0416c12": "聖差別。景又加解亦可破彼聖者犢子部計",
    "T42n1828_05b:0416c13": "有我性及破異生計我並是顛倒。第四問云。",
    "T42n1828_05b:0416c14": "凡聖若無云何得有能教所化彼此差別。第",
    "T42n1828_05b:0416c15": "五問云。若無能教所化云何得有染者淨者。",
    "T42n1828_05b:0416c16": "此中初答法假非真。次答人法非實。後三唯",
    "T42n1828_05b:0416c17": "答我無常。六問答法無實用如其次第宰",
    "T42n1828_05b:0416c18": "主作者俱無所有者。謂無任持無主宰也。無",
    "T42n1828_05b:0416c19": "驅役者無作者也。第三段中差別所依因及",
    "T42n1828_05b:0416c20": "時分者。對法論說謂於因時有能引所引。於",
    "T42n1828_05b:0416c21": "果時有能生所生。引因位名因熟變位名果。",
    "T42n1828_05b:0416c22": "此二名時分。故此說言有因諸法有因眾苦。",
    "T42n1828_05b:0416c23": "前七俱為有因故名有因諸法。後二為眾苦。",
    "T42n1828_05b:0416c24": "然愛取有為有因故名有因眾苦。非內亦非",
    "T42n1828_05b:0416c25": "外等頌中至能生雜染者。此中意顯五頌明",
    "T42n1828_05b:0416c26": "雜染品依因時分中。初二頌明煩惱業生雜",
    "T42n1828_05b:0416c27": "染。下之三頌明依過現諸行能生雜染不依",
    "T42n1828_05b:0416c28": "未來而生雜染。初七句意明未來不生雜染。",
    "T42n1828_05b:0416c29": "後五句明依過現能生雜染。謂不依未來內",
    "T42n1828_05b:0417a01": "根外塵而生雜染。行未生故。於過現世可得",
    "T42n1828_05b:0417a02": "生行。故云有時而可得也。反顯未來無時可",
    "T42n1828_05b:0417a03": "得。又釋未來在未來生染不可得。未來至現",
    "T42n1828_05b:0417a04": "在生染有時得。設行已生即由此相無有分",
    "T42n1828_05b:0417a05": "別者。此釋頌言設諸行已生由此故無得。謂",
    "T42n1828_05b:0417a06": "設於過現已生行中作前不在內外中間不生",
    "T42n1828_05b:0417a07": "之觀。由此觀故尚無分別。不得生於三種雜",
    "T42n1828_05b:0417a08": "染。未來無相故無分別者。釋頌未來無有相。",
    "T42n1828_05b:0417a09": "謂說未來相都無有都無分別而生雜染。如",
    "T42n1828_05b:0417a10": "此如是當來決定不可知故者。此結未來定",
    "T42n1828_05b:0417a11": "難知故不生雜染。若不如是分別異類或時",
    "T42n1828_05b:0417a12": "可得者。若不如是分別未來異過現類。或時",
    "T42n1828_05b:0417a13": "有疑未來有行生諸雜染可得。若於過去即",
    "T42n1828_05b:0417a14": "可分別如此如是曾有相貌可分別故者。此",
    "T42n1828_05b:0417a15": "釋頌中過去可分別能生雜染。非唯曾更而",
    "T42n1828_05b:0417a16": "可非分別乃至生諸雜染者。此釋頌中分別",
    "T42n1828_05b:0417a17": "曾所更非曾亦分別。此言意顯非唯過去曾",
    "T42n1828_05b:0417a18": "所更境而可分別生諸雜染。現在諸境未曾",
    "T42n1828_05b:0417a19": "更者未曾更故。雖不分明取其相貌。然隨過",
    "T42n1828_05b:0417a20": "去曾得種類。此現新境亦可分別生諸雜染。",
    "T42n1828_05b:0417a21": "結文可知。行雖無始然始可得者。無始時來",
    "T42n1828_05b:0417a22": "常隨起。是故無始。新新生起故始非無。第",
    "T42n1828_05b:0417a23": "四段中。有四頌。初一頌半明自相觀。日親者",
    "T42n1828_05b:0417a24": "佛也。喬答摩此云日煮。故呼佛為日親。次",
    "T42n1828_05b:0417a25": "半頌明共相觀。後兩頌明二諦觀。初三句勝",
    "T42n1828_05b:0417a26": "義諦觀。後五句世俗諦觀。法無實用故無有",
    "T42n1828_05b:0417a27": "實癡。無實有情故無有實癡者。故上三句癡",
    "T42n1828_05b:0417a28": "不能癡癡亦不能癡彼者。非餘不愚者能有",
    "T42n1828_05b:0417a29": "癡能有其癡名勝義諦觀。世俗諦觀中愚",
    "T42n1828_05b:0417b01": "癡非無。非不愚者起可說有癡及有癡者。第",
    "T42n1828_05b:0417b02": "五段有兩頌。釋中。說業為所隨識為能隨。果",
    "T42n1828_05b:0417b03": "隨因故。勝義中無。又三世三業說不和合非",
    "T42n1828_05b:0417b04": "於一世。又一世三業無實相應非無假法。若",
    "T42n1828_05b:0417b05": "彼與此更互相應。如福等行無有和合者。更",
    "T42n1828_05b:0417b06": "互相應說和合義。福等行三世三業決定無",
    "T42n1828_05b:0417b07": "相應義。第六段一頌釋中。心相應亦爾。無實",
    "T42n1828_05b:0417b08": "相應隨轉之性。非無假法。又相應者謂同性。",
    "T42n1828_05b:0417b09": "不相應者謂別性。非同性者或不相應。非異",
    "T42n1828_05b:0417b10": "性者或非不相應。由此故知無實隨轉性。以",
    "T42n1828_05b:0417b11": "上釋初二句。又非一心或相應或不相應者。",
    "T42n1828_05b:0417b12": "釋下二句。於相應中又非一切定與一切相",
    "T42n1828_05b:0417b13": "應。若一切不相應亦非定不相應。於勝義諦",
    "T42n1828_05b:0417b14": "中無實相應不相應義故。第七段有兩頌。依",
    "T42n1828_05b:0417b15": "二諦理明人法有無。中初一頌依世俗諦明",
    "T42n1828_05b:0417b16": "心隨轉因緣。次半頌依勝義諦明我體無。後",
    "T42n1828_05b:0417b17": "半頌明依世俗諦有作受果。流謂相似。相似",
    "T42n1828_05b:0417b18": "果續故。無斷謂不相似。不相似果生故。此顯",
    "T42n1828_05b:0417b19": "等流果及餘三有為果。第八段有一頌。明人",
    "T42n1828_05b:0417b20": "物一異性不可得。唯有因果差別生故。第九",
    "T42n1828_05b:0417b21": "段有五頌釋通疑難中。又此因道無有斷絕",
    "T42n1828_05b:0417b22": "頌中四句如其次第釋此四難者。一者難言",
    "T42n1828_05b:0417b23": "若無有我後有應斷初句答言因道不斷故。",
    "T42n1828_05b:0417b24": "二有難言。果應頓俱生答此難言。和合作用",
    "T42n1828_05b:0417b25": "轉非頓非俱作用合故。三有難言若無實我",
    "T42n1828_05b:0417b26": "應從一切一切得生故。次答言從自因而生",
    "T42n1828_05b:0417b27": "自無他因有不生故。四有難言。既無有我誰",
    "T42n1828_05b:0417b28": "攝受生死等作用故。此答言。及攝受所作由",
    "T42n1828_05b:0417b29": "因不斷果生立假者能攝受所作實我故成",
    "T42n1828_05b:0417c01": "無。由此名為四句如次。初頌顯示乃至不可",
    "T42n1828_05b:0417c02": "見者。景云。此約末那所緣我境名自內證。此",
    "T42n1828_05b:0417c03": "末那執我行相難知名為無色不可見。基云。",
    "T42n1828_05b:0417c04": "經說色相為尋思故。難說示他故。不可見者。",
    "T42n1828_05b:0417c05": "所證色自相性離言說。以尋伺境不稱自相",
    "T42n1828_05b:0417c06": "名為尋思難為示他。第十段有五頌明集生",
    "T42n1828_05b:0417c07": "苦中。顯彼我見由集次第發生苦者。貪愛正",
    "T42n1828_05b:0417c08": "是集自體故。即內貪境名貪愛緣。能生苦故",
    "T42n1828_05b:0417c09": "皆名為集。我見及苦俱名當苦因緣。我見體",
    "T42n1828_05b:0417c10": "亦是苦。第十一段一頌明阿賴耶識譬如池",
    "T42n1828_05b:0417c11": "流派此顯不一義。楞伽經說如海遇風緣境",
    "T42n1828_05b:0417c12": "等風所擊等頌明不異義。故彼此文義無乖",
    "T42n1828_05b:0417c13": "返。又此據本末義彼據體用義。二義皆成不",
    "T42n1828_05b:0417c14": "一異義。第十二段有七頌。顯示解了解脫遍",
    "T42n1828_05b:0417c15": "知及縛遍知中。文分為二。初又法行等。總",
    "T42n1828_05b:0417c16": "釋七頌。解了縛遍知者。二別釋七頌。別釋中",
    "T42n1828_05b:0417c17": "有二。初一頌明解了縛遍知。餘六頌明解了",
    "T42n1828_05b:0417c18": "解脫遍知。於中初一頌明所離惑。即是末那",
    "T42n1828_05b:0417c19": "與四惑俱同生同滅非先亦非後者。金剛道",
    "T42n1828_05b:0417c20": "起染意四惑俱時而斷。故無先後。又非先者",
    "T42n1828_05b:0417c21": "末那與惑恒俱生故。非後者即與彼惑俱時",
    "T42n1828_05b:0417c22": "滅故。後釋符順長行也。次兩頌顯解脫性。泰",
    "T42n1828_05b:0417c23": "云。即彼末那先與惑俱時。非四惑染污性故。",
    "T42n1828_05b:0417c24": "即說四惑俱時末那解脫四惑故。非彼末那",
    "T42n1828_05b:0417c25": "與惑俱生。已後斷惑時別有所餘清淨意生",
    "T42n1828_05b:0417c26": "異前染意。備云。別有第六意識生起治末那",
    "T42n1828_05b:0417c27": "心及惑故。第六意識自有。惑無惑雖異而性",
    "T42n1828_05b:0417c28": "清淨遂名解脫。基云。先染污無名為解脫。非",
    "T42n1828_05b:0417c29": "意後淨得解脫名。二乘之意唯染污無。所淨",
    "T42n1828_05b:0418a01": "無故能淨意亦無。非要意淨名為解脫。次一",
    "T42n1828_05b:0418a02": "頌釋有餘涅槃。次一頌顯無餘涅槃。後一頌",
    "T42n1828_05b:0418a03": "顯無實數取趣生死涅槃。第二段釋意趣伽",
    "T42n1828_05b:0418a04": "陀中。文分為三。初結前生後標其請者。次舉",
    "T42n1828_05b:0418a05": "伽陀。後隨別釋。五十一頌。中文分二。初一頌",
    "T42n1828_05b:0418a06": "梵王請舉問。後五十頌世尊答。請問有二。上",
    "T42n1828_05b:0418a07": "半讚下半請。請有三。一問學體。二問學數。三",
    "T42n1828_05b:0418a08": "問學法。如次配請頌中學及所學并修學文。",
    "T42n1828_05b:0418a09": "就五十頌答中有二釋。若以文段。此卷二十",
    "T42n1828_05b:0418a10": "二頌即為二十二段。後卷有二十八頌釋分",
    "T42n1828_05b:0418a11": "為十九段。至後卷當配合。五十頌若以義科",
    "T42n1828_05b:0418a12": "分之為二。初一頌答學體學數。所餘頌答當",
    "T42n1828_05b:0418a13": "修學。就答當修學中分為十四段。初一頌學",
    "T42n1828_05b:0418a14": "方便。第二有一頌學次第生起。第三一頌學",
    "T42n1828_05b:0418a15": "次第清淨差別。第四一頌。學所得果。第五一",
    "T42n1828_05b:0418a16": "頌。學漸次因緣別總修習。第六有三頌。總叡",
    "T42n1828_05b:0418a17": "者次第為後果因。第七次有三頌。明學成敗",
    "T42n1828_05b:0418a18": "共與不共。第八有一頌。明正邪學。第九一頌。",
    "T42n1828_05b:0418a19": "辨三學離障成滿。第十有一頌。明學差別。",
    "T42n1828_05b:0418a20": "第十一一頌。明學純雜可得。第十二有二十",
    "T42n1828_05b:0418a21": "一頌。純明戒學遠離清淨。第十三有九頌半。",
    "T42n1828_05b:0418a22": "純明定學遠離清淨。第十四有三頌半。純明",
    "T42n1828_05b:0418a23": "慧學究竟清淨。怖多所作懈怠眾生者。樂聞",
    "T42n1828_05b:0418a24": "略故怖修學多。雖有六度萬行但說三學。以",
    "T42n1828_05b:0418a25": "三學名攝一切行。非顯了說故名密意。如是",
    "T42n1828_05b:0418a26": "六支顯示四種尸羅清淨者。初一是受後五",
    "T42n1828_05b:0418a27": "是持。望持為本故是所依根本。初句是總。由",
    "T42n1828_05b:0418a28": "初受戒名為安住。後五持戒攝之為四名四",
    "T42n1828_05b:0418a29": "淨淨。如文所列。此六支義前雖略明。至聲聞",
    "T42n1828_05b:0418b01": "地廣說。顯示四趣三有者。持戒得欲界人天",
    "T42n1828_05b:0418b02": "善趣。定學得上二界天趣。慧學得涅槃趣。如",
    "T42n1828_05b:0418b03": "此四趣合為三所。別解脫戒成就得生欲界",
    "T42n1828_05b:0418b04": "所。心學得生上二界所。慧學得證涅槃所。此",
    "T42n1828_05b:0418b05": "言顯示世出世間二道所得者。前三趣二所",
    "T42n1828_05b:0418b06": "世間道所得。後一趣一所出世道所得。二安",
    "T42n1828_05b:0418b07": "住二種一能趣涅槃等者。景公解云。戒能安",
    "T42n1828_05b:0418b08": "戒及安心學。心學安心學及安慧學。言顯示",
    "T42n1828_05b:0418b09": "中間乃至能為二種安住因緣者。定慧同時",
    "T42n1828_05b:0418b10": "共有律儀能為定慧安住因緣。言顯示最上",
    "T42n1828_05b:0418b11": "一種能為涅槃安住因緣者。三學慧勝斷惑",
    "T42n1828_05b:0418b12": "證滅能為涅槃安住因緣。基法師釋。顯示最",
    "T42n1828_05b:0418b13": "初增上戒學乃至安住因緣者。此釋二安住",
    "T42n1828_05b:0418b14": "二種漸次為因緣。初義謂增上別解脫戒能",
    "T42n1828_05b:0418b15": "安住靜慮戒及增上方便定心。方便定心復",
    "T42n1828_05b:0418b16": "能安住根本定心及增上修慧。是名初安住",
    "T42n1828_05b:0418b17": "二種因緣。別解脫戒引生定戒及定故。初方",
    "T42n1828_05b:0418b18": "便定引生根本定及修慧故則此中間慧定",
    "T42n1828_05b:0418b19": "俱時所攝靜慮戒學能為無漏定慧二種安住",
    "T42n1828_05b:0418b20": "因緣。是名第二安住二種。言中間者。初戒定",
    "T42n1828_05b:0418b21": "後所生定慧在無漏定慧之前因。故名中間。",
    "T42n1828_05b:0418b22": "顯示最上一種能為涅槃安住因緣者。釋一",
    "T42n1828_05b:0418b23": "能趣涅槃漸次為因緣義。因緣義通上兩句",
    "T42n1828_05b:0418b24": "故。無漏慧一種三中最上。亦是二因緣所生",
    "T42n1828_05b:0418b25": "極果。名為最上。顯示修習若別若總隨其所",
    "T42n1828_05b:0418b26": "應者。釋上純雜而修習義。別修三學名純總",
    "T42n1828_05b:0418b27": "修三學名雜。若行趣不淨者別影顯趣淨。亦",
    "T42n1828_05b:0418b28": "趣於善趣者影顯趣惡趣。初一不共者。初戒",
    "T42n1828_05b:0418b29": "學可修唯有一。不假定慧亦得成故。中不離",
    "T42n1828_05b:0418c01": "初者。第二定學不離戒學修方便得成。上不",
    "T42n1828_05b:0418c02": "離二者。第三慧學必具初二。若阿羅漢三學",
    "T42n1828_05b:0418c03": "已滿超彼一切。此後顯示受持戒相者。下二",
    "T42n1828_05b:0418c04": "十一頌戒學清淨相。唱令家者謂屠羊等者。",
    "T42n1828_05b:0418c05": "西國之法。有造惡者令彼守將預罪人巡歷",
    "T42n1828_05b:0418c06": "唱告此人造作如此等罪。謂屠羊等倡穢家",
    "T42n1828_05b:0418c07": "者。婬女家等旃荼羅及羯恥那家者。謂旃荼",
    "T42n1828_05b:0418c08": "羅即根本執惡。依執惡家更作極惡名羯恥",
    "T42n1828_05b:0418c09": "那如屠兒名執惡。執惡執刀杖等名羯恥那。",
    "T42n1828_05b:0418c10": "此即典獄之類。又解。羯恥那家此名堅勤家。",
    "T42n1828_05b:0418c11": "如其出離亦無惡作等者。泰云。出家名出離。",
    "T42n1828_05b:0418c12": "悔名惡作。於諸小罪見大怖畏。此釋如其出",
    "T42n1828_05b:0418c13": "家亦無所悔乃至不犯小罪故曰無悔。設作小",
    "T42n1828_05b:0418c14": "罪如其能悔後亦無犯云云。如其惡作亦無有",
    "T42n1828_05b:0418c15": "犯者。悔作善少而無有犯。非太沈太浮等頌",
    "T42n1828_05b:0418c16": "釋者。謂遠離劣惡作者非太沈。離非處惡作",
    "T42n1828_05b:0418c17": "者非太浮。遠離失念故住正念。究竟時謂根",
    "T42n1828_05b:0418c18": "本。方便時謂眷屬。於此二時修行梵行皆得清",
    "T42n1828_05b:0418c19": "淨。此頌顯五支戒義。五支者。如雜心偈云。根",
    "T42n1828_05b:0418c20": "本眷屬淨。不為覺所壞。攝受於正念。隨順涅",
    "T42n1828_05b:0418c21": "槃道。下釋云。根本淨者。謂離根本業道。眷屬",
    "T42n1828_05b:0418c22": "淨者。謂離前後惡業。不為覺所壞者。謂離貪",
    "T42n1828_05b:0418c23": "瞋害覺。攝受於正念者。謂攝受佛法僧念。隨",
    "T42n1828_05b:0418c24": "順涅槃者。謂迴向於菩提。雖次第前後不同。",
    "T42n1828_05b:0418c25": "而文相具有。謂言非太沈太浮者。即是不為",
    "T42n1828_05b:0418c26": "覺所壞。恒善住正念者即是攝受於正念。根",
    "T42n1828_05b:0418c27": "本眷屬淨者如文即同。而修行梵行者即是",
    "T42n1828_05b:0418c28": "隨順涅槃道。首律師云。一一諸戒各具此五",
    "T42n1828_05b:0418c29": "支。又云受為根本。此之五種是隨戒善。依受",
    "T42n1828_05b:0419a01": "而起名為支也。亦可支名為因。皆有成是果",
    "T42n1828_05b:0419a02": "之能。以為支。",
    "T42n1828_05b:0419a03": "第十七卷",
    "T42n1828_05b:0419a04": "若依初文段。此卷釋前二十八頌為十九段。",
    "T42n1828_05b:0419a05": "初一頌為一。次兩頌為一。次一頌為一。次兩",
    "T42n1828_05b:0419a06": "頌為一。次有十頌各一。次兩頌為一。次兩頌",
    "T42n1828_05b:0419a07": "為一。次兩頌為一。次兩頌為一。次兩頌半",
    "T42n1828_05b:0419a08": "為一。次三頌半為一。若依後義科。下二十八",
    "T42n1828_05b:0419a09": "頌分三。初十五頌明增上戒。次有九頌半明",
    "T42n1828_05b:0419a10": "增上定。後有三頌半明增上慧。應發勤精進",
    "T42n1828_05b:0419a11": "者被甲也。常堅固者加行也。勇猛者無退也。",
    "T42n1828_05b:0419a12": "不言無足精進。此明修因不說彼果故。不言",
    "T42n1828_05b:0419a13": "無下精進者。被甲加行於善初修。無退一種",
    "T42n1828_05b:0419a14": "於苦能忍。攝善離苦此二已周。略無無下故",
    "T42n1828_05b:0419a15": "但說二。如瑜伽八十九廣說。五支不放逸",
    "T42n1828_05b:0419a16": "者。三世精進即為三支。一一世中作意為先",
    "T42n1828_05b:0419a17": "名先時所作。即加行作意為第四。及與精進",
    "T42n1828_05b:0419a18": "作意俱時諸心心所身語業等為第五支。杜",
    "T42n1828_05b:0419a19": "多功德者。即舊頭陀也。即少欲知足離著之",
    "T42n1828_05b:0419a20": "義。此翻名為除棄亦名抖擻。遠離眷屬貪欲",
    "T42n1828_05b:0419a21": "即發露惡也。因貪欲生故名眷屬。遠離多欲",
    "T42n1828_05b:0419a22": "不知足因者即得衣服等麁妙皆歡喜。遠離",
    "T42n1828_05b:0419a23": "多欲不知足障淨學因者。少隨世務麁弊亦",
    "T42n1828_05b:0419a24": "隨轉名離多欲。受杜多功德為寂離煩惱者。",
    "T42n1828_05b:0419a25": "名離障淨學因。為修梵行資持壽命有所受",
    "T42n1828_05b:0419a26": "者。釋應量而受義。以所得利轉招利故者。釋",
    "T42n1828_05b:0419a27": "得已不輕毀。毀此所得少轉更招多利。五種",
    "T42n1828_05b:0419a28": "惡見者。即五利煩惱也。不受信施頌中。不",
    "T42n1828_05b:0419a29": "耽著利養恭敬是總意。不執惡見是第二句。",
    "T42n1828_05b:0419b01": "不虛受施是初句。不謗正法是下半頌。下",
    "T42n1828_05b:0419b02": "文亦總。或恐加害瘡皰者。堅執惡見。虛受信",
    "T42n1828_05b:0419b03": "施。毀謗正法。貪後世欲。生惡見因。此五名瘡",
    "T42n1828_05b:0419b04": "皰。因受信施耽利恭敬因所生故。習近順定",
    "T42n1828_05b:0419b05": "諸臥具者。謂邊際臥具。諸臥具中最極鄙劣",
    "T42n1828_05b:0419b06": "下極邊際。因此後能順生寂定。非沈掉等下",
    "T42n1828_05b:0419b07": "兩句。如次釋堅精進及勇猛斷二惡修二善",
    "T42n1828_05b:0419b08": "故。於諸善品生起欲故者。釋頌中生欲及不",
    "T42n1828_05b:0419b09": "增惡。於諸欲中極憎厭者。釋無有欲及憎惡。",
    "T42n1828_05b:0419b10": "為修善品乃至習睡眠故者。釋前睡眠為有",
    "T42n1828_05b:0419b11": "堪任及心安靜。應時時眠不應令疲。其似惛",
    "T42n1828_05b:0419b12": "沈亦此所攝。若心沈沒至不居靜故者。初釋",
    "T42n1828_05b:0419b13": "離眠睡。思惟光明淨妙相故。後釋離掉舉",
    "T42n1828_05b:0419b14": "修似掉舉相。遊行乞食行利他時不居靜故。",
    "T42n1828_05b:0419b15": "或不居靜亦解離睡眠。若時居靜增眠睡故。",
    "T42n1828_05b:0419b16": "於先所犯便生憂悔者釋前惡作。於所不犯",
    "T42n1828_05b:0419b17": "無憂悔者釋離惡作。後後殊勝生希慮者。釋",
    "T42n1828_05b:0419b18": "於勝生希慮翻顯於前前微劣不希不慮。此",
    "T42n1828_05b:0419b19": "顯似疑除真疑相。上之五蓋皆說似蓋以離",
    "T42n1828_05b:0419b20": "真蓋。殷重無間正方便者。殷重者一切種也。",
    "T42n1828_05b:0419b21": "即具足修。無間者是恒時也。正方便方便修",
    "T42n1828_05b:0419b22": "也。危逸所依地者。人天之身名所名地。由",
    "T42n1828_05b:0419b23": "欲失財故危逸也。彼諸欲如枯骨故令無飽",
    "T42n1828_05b:0419b24": "滿者。即後舉頌釋前頌。如段肉故眾多共有",
    "T42n1828_05b:0419b25": "者。亦舉後釋前。猶如草炬正起現前極燒惱",
    "T42n1828_05b:0419b26": "故者。唯在後頌。前二頌無。非法因緣如大火",
    "T42n1828_05b:0419b27": "坑生渴愛故等下五故字。並舉前釋後。第三",
    "T42n1828_05b:0419b28": "段釋體義伽陀中。文分為三。初結前生後。次",
    "T42n1828_05b:0419b29": "舉九十一頌釋。後第十九卷末總以一頌結",
    "T42n1828_05b:0419c01": "上所明。成十四段。此卷中令有五段。初一",
    "T42n1828_05b:0419c02": "頌名惡。第二有四頌名說。第三有五頌名貪。",
    "T42n1828_05b:0419c03": "第四有三頌名流。第五有三頌半名怖。第六",
    "T42n1828_05b:0419c04": "有三頌名類。第七有二頌名舉。第八有三頌",
    "T42n1828_05b:0419c05": "名池。第九有五頌復名流。第十有四頌復名",
    "T42n1828_05b:0419c06": "貪。第十一有五頌名作。第十二有五頌名劬",
    "T42n1828_05b:0419c07": "勞。第十三有三頌名得義。第十四諸行無",
    "T42n1828_05b:0419c08": "常下。四十四頌半名論議。此中或以頌初所",
    "T42n1828_05b:0419c09": "明。或以宗義而為名號。如後頌釋。釋第二應",
    "T42n1828_05b:0419c10": "說等頌中。有四番釋。第三番中略不解第三",
    "T42n1828_05b:0419c11": "頌。諸有為法皆三種言事之所攝故者。俱舍",
    "T42n1828_05b:0419c12": "云。世路言依此。三種者即三世路也。言事者",
    "T42n1828_05b:0419c13": "即言所依事。無為不然。此即總舉有為。即此",
    "T42n1828_05b:0419c14": "義中別說妙欲以為應說。應說想者名也。由",
    "T42n1828_05b:0419c15": "說欲名彼方解故。彼不擎鼻內懷貪顛者。勸",
    "T42n1828_05b:0419c16": "諸比丘不應如彼狂醉之象擎舉其鼻直往他",
    "T42n1828_05b:0419c17": "家規求所欲。第二番釋中。初頌顯示待時諸",
    "T42n1828_05b:0419c18": "欲者。釋初句。以應說故所以待時。如前初番",
    "T42n1828_05b:0419c19": "四復次釋。於邪行者。即第二句依應說安",
    "T42n1828_05b:0419c20": "住。邪行果者。即下半頌集招生死。第二頌中",
    "T42n1828_05b:0419c21": "上半頌名捨欲應理。後半頌修行被譏不應",
    "T42n1828_05b:0419c22": "道理。及待時欲者。後半亦顯欲必待時。若欲",
    "T42n1828_05b:0419c23": "受用待時方得故。第三亦爾者。亦是捨慢求",
    "T42n1828_05b:0419c24": "無慢。第三番釋第二頌中。顯於諸欲能了知",
    "T42n1828_05b:0419c25": "故者釋初句。次二故字釋第二句。次三故字",
    "T42n1828_05b:0419c26": "釋第三句。第四番釋前三頌中。景云。謂佛世",
    "T42n1828_05b:0419c27": "尊於餘經中為諸天說苾芻不能顯揚如來聖",
    "T42n1828_05b:0419c28": "教大義而我獨能。爾時諸天於苾芻所生凌",
    "T42n1828_05b:0419c29": "蔑心及於自身而生憍慢。由佛為說前三頌",
    "T42n1828_05b:0420a01": "故諸天領悟捨凌蔑心及憍慢心。基師復解",
    "T42n1828_05b:0420a02": "佛為彼天說前三頌時彼領悟。聞前二頌深",
    "T42n1828_05b:0420a03": "厭諸欲。聞第三頌捨凌蔑心并斷憍慢。第三",
    "T42n1828_05b:0420a04": "有五頌釋貪中。初一頌問。後四頌答。答中初",
    "T42n1828_05b:0420a05": "三方便觀。後一根本觀。方便觀中。初一厭境",
    "T42n1828_05b:0420a06": "觀。次一不淨觀。第三有三觀。一苦．二無我．",
    "T42n1828_05b:0420a07": "三身念住觀。長行釋中。若攝諸根不欲貪損",
    "T42n1828_05b:0420a08": "壞其心下。釋第四頌根本觀。將釋彼頌。預",
    "T42n1828_05b:0420a09": "前判簡。了知是已未離欲貪一分學者下。",
    "T42n1828_05b:0420a10": "正釋本頌。亦可又此欲貪纏及隨眠略有二",
    "T42n1828_05b:0420a11": "種補特伽羅相續可得等下方乃釋第四頌。",
    "T42n1828_05b:0420a12": "貪欲生五因中。第二由欣樂欲樂。三由取男",
    "T42n1828_05b:0420a13": "女等有情想。四由猛貪逼迫。第四釋流三",
    "T42n1828_05b:0420a14": "頌。初一頌天女問。餘二頌世尊答。云何苾芻",
    "T42n1828_05b:0420a15": "多所住者。於憂喜捨三多住何受。下答住捨",
    "T42n1828_05b:0420a16": "越五暴流當度六者下。答斷五下分結時。度",
    "T42n1828_05b:0420a17": "五根暴流。斷五上分結時。當度第六意根暴",
    "T42n1828_05b:0420a18": "流。云何定者能度廣欲愛而未得腰舟者。此",
    "T42n1828_05b:0420a19": "問學人云何斷五下分結方便未得無學時意",
    "T42n1828_05b:0420a20": "腰舟。如世度海以葫蘆或皮袋或餘作為浮",
    "T42n1828_05b:0420a21": "囊梙置腰上名曰腰舟。海喻生死。意識如腰。",
    "T42n1828_05b:0420a22": "慧如舟故。二頌答中。初頌正答。後頌結答。長",
    "T42n1828_05b:0420a23": "行釋中唯釋後二頌答。而靜慮審慮諦慮者。",
    "T42n1828_05b:0420a24": "初中後別故。若和合愛者。未得勝境。若增",
    "T42n1828_05b:0420a25": "長愛若不離愛者。謂已得勝境。若不合愛者。",
    "T42n1828_05b:0420a26": "未得惡境。若退減愛若差別離愛者。謂已得",
    "T42n1828_05b:0420a27": "惡境。復有差別云何修習於無尋定等者。前",
    "T42n1828_05b:0420a28": "番已釋修無尋定是斷五下分結方便。由初",
    "T42n1828_05b:0420a29": "靜慮有三識身。方生喜捨而起癡愛。尋等未",
    "T42n1828_05b:0420b01": "盡故依無尋伺定修斷方便。今此差別。依第",
    "T42n1828_05b:0420b02": "二靜慮復數修習名如彼善斷。又前復次明",
    "T42n1828_05b:0420b03": "依欲界聞思等持厭諸尋故名無尋定。是斷",
    "T42n1828_05b:0420b04": "下分結方便。依初靜慮離欲下分結斷。今第",
    "T42n1828_05b:0420b05": "二差別。修第二靜慮。無尋伺定。令下分結遠。",
    "T42n1828_05b:0420b06": "名如彼善斷。餘如前說者。謂了法解脫皆同",
    "T42n1828_05b:0420b07": "前釋也。如經說慚軸意腰舟者。慚如車軸能",
    "T42n1828_05b:0420b08": "攝善輪駕御智車運度危厄。腰舟如上。第五",
    "T42n1828_05b:0420b09": "三頌半怖中。分三。初一頌半請。次一頌答。後",
    "T42n1828_05b:0420b10": "一頌讚。十資身具者。如前第二卷釋。",
    "T42n1828_05b:0420b11": "第十八卷",
    "T42n1828_05b:0420b12": "十四段解體義伽陀中。上已五段訖。此卷有",
    "T42n1828_05b:0420b13": "次八段全。并第十四段少分。此初解類有三",
    "T42n1828_05b:0420b14": "頌。初一頌問。後二頌答。問中有五。一獎勝",
    "T42n1828_05b:0420b15": "生。二開出道。三於何師學。四住何法學。五不",
    "T42n1828_05b:0420b16": "懼死。答中。初一頌半答初二問。標具九德。既",
    "T42n1828_05b:0420b17": "成勝人。能獎勝生。及開出道。後半頌答後三",
    "T42n1828_05b:0420b18": "問。以法以正以制以導者。景云。謂以佛法及",
    "T42n1828_05b:0420b19": "以王正法惡者顯制善者須達。泰云。弉有",
    "T42n1828_05b:0420b20": "四義。一以教法。二說正因果。三以戒律制。四",
    "T42n1828_05b:0420b21": "以三乘導。基云。以法者道理。以正者順益。以",
    "T42n1828_05b:0420b22": "制者軌範。以導者奘勸。又以法者教。以正",
    "T42n1828_05b:0420b23": "者理。以制者以此教理制御。以導者訓示非",
    "T42n1828_05b:0420b24": "以威嚴而刑罰之。謂因力故者布施也。士用",
    "T42n1828_05b:0420b25": "力者諦實也。助伴者慧捨也。云何泉謂六觸",
    "T42n1828_05b:0420b26": "處者。六處如泉。煩惱如水。泉所出故。或安受",
    "T42n1828_05b:0420b27": "受所攝者。基公解云。安受謂喜。受所攝謂樂。",
    "T42n1828_05b:0420b28": "又以悅心名安適身名受所攝。不安返此。更",
    "T42n1828_05b:0420b29": "有一解。安受謂喜樂。受所攝謂身心也。或受",
    "T42n1828_05b:0420c01": "種子也。第九段又釋流中有五頌分為二段。",
    "T42n1828_05b:0420c02": "初兩頌顯異生有學等漸次能越暴流。後三",
    "T42n1828_05b:0420c03": "頌明得究竟道永越暴流。初兩頌中。前問後",
    "T42n1828_05b:0420c04": "答。答中初一句明異生由正信越欲暴流。後",
    "T42n1828_05b:0420c05": "之三句皆有學越餘三流。四流義如前第八",
    "T42n1828_05b:0420c06": "第九卷等釋。後三頌釋中。二十二處者。如下",
    "T42n1828_05b:0420c07": "聲聞地廣說。及顯能證第一住道者。謂能證",
    "T42n1828_05b:0420c08": "滅盡是。第十貪四頌中。初一頌問。次一頌答。",
    "T42n1828_05b:0420c09": "次一頌結。後一明對除。釋中若依景基兩師",
    "T42n1828_05b:0420c10": "所判分為四段。初釋初頌。云何潤生下釋第",
    "T42n1828_05b:0420c11": "二頌。釋第三頌中取文不同。景云。謂略有六",
    "T42n1828_05b:0420c12": "種別欲下是。基云或有手力下是。又有沙門",
    "T42n1828_05b:0420c13": "下釋第四頌。今判為三。初釋初頌。云何潤生",
    "T42n1828_05b:0420c14": "下釋次二頌。又有沙門下釋第四頌。諾瞿陀",
    "T42n1828_05b:0420c15": "樹者。此樹本從一種子生。後枝長大倒乘入",
    "T42n1828_05b:0420c16": "上。自有眾生。又鳥食樹子戴墮樹岐。又生",
    "T42n1828_05b:0420c17": "多樹根依樹岐。如是展轉。從本一樹出生多",
    "T42n1828_05b:0420c18": "樹。水名共緣。故貪恚等皆以潤愛而為共緣。",
    "T42n1828_05b:0420c19": "各自種子而為別緣。摩魯迦條者。藤葛之類。",
    "T42n1828_05b:0420c20": "此喻諸欲。舊云摩婁迦子。六種別欲猶如林",
    "T42n1828_05b:0420c21": "樹。貪能纏繞故喻藤葛。略義中於諸中二種",
    "T42n1828_05b:0420c22": "別縛者。論文自釋名為別縛。各別種生名不",
    "T42n1828_05b:0420c23": "共因。皆由愛潤名為共緣。斷方便斷勝利者。",
    "T42n1828_05b:0420c24": "第四行頌中。上半頌明了無常性已不起貪",
    "T42n1828_05b:0420c25": "著名斷方便。後半頌明度暴流已終無有退",
    "T42n1828_05b:0420c26": "名斷勝利。若貪若欣乃至愛品等者。六別欲",
    "T42n1828_05b:0420c27": "中所生愛恚品。如前應知。耽著即是第六於",
    "T42n1828_05b:0420c28": "外五塵之尋思。第十一作有五頌。初一頌問。",
    "T42n1828_05b:0420c29": "餘四頌答。釋中初釋向頌。第二又顯如來依",
    "T42n1828_05b:0421a01": "第一義下釋初答頌。由此顯示學與無學下",
    "T42n1828_05b:0421a02": "釋第二答頌。此則顯示諸婆羅門下釋第三",
    "T42n1828_05b:0421a03": "答頌。得靜慮者永斷一切下釋第四答頌。若",
    "T42n1828_05b:0421a04": "未離欲。為度欲流運足動手發勤精進。名未",
    "T42n1828_05b:0421a05": "極底。若已離欲。名得源底。庸預進斷上分諸",
    "T42n1828_05b:0421a06": "結不運手動足勤加精進。名非諸身分。第十",
    "T42n1828_05b:0421a07": "二段有五頌。前四行半頌劬勞中。有三問答。",
    "T42n1828_05b:0421a08": "初三句是一問答。明佛度暴流。天喚佛名苾",
    "T42n1828_05b:0421a09": "芻。次二句是第二問答。明佛無攀無住已度",
    "T42n1828_05b:0421a10": "暴流。下有三頌半是第三問答明佛無攀無",
    "T42n1828_05b:0421a11": "住暴流相。於中初一頌問。下二頌半答。答",
    "T42n1828_05b:0421a12": "中初一頌半舉障。後一頌明治。如如我劬勞",
    "T42n1828_05b:0421a13": "者。明佛昔日六年苦行虛為劬勞。如是如是",
    "T42n1828_05b:0421a14": "劣者。由行苦行善法退失故名為劣。如如我",
    "T42n1828_05b:0421a15": "劣已如是如是住者。知我善法退捨邪行。住",
    "T42n1828_05b:0421a16": "已如是如是漂者。復往外道欝頭藍子等所",
    "T42n1828_05b:0421a17": "隨順觀察名為漂流。下明治中。佛復於菩提",
    "T42n1828_05b:0421a18": "樹下棄捨一切非方便攝無益精進名捨劬勞。",
    "T42n1828_05b:0421a19": "無減者善法增長。如是廣說鮮白下者。此",
    "T42n1828_05b:0421a20": "句含有二義。由不知足修故不遑而住。即翻",
    "T42n1828_05b:0421a21": "前住。更不求餘外道師等自然成佛故無漂",
    "T42n1828_05b:0421a22": "流。此中祇焰應知者。結上所說頌是應頌伽",
    "T42n1828_05b:0421a23": "陀。長行有三。初舉無舉無住指同前說。謂",
    "T42n1828_05b:0421a24": "涅槃滅定等者。若就涅槃離現纏故名無攀",
    "T42n1828_05b:0421a25": "離隨眠故名無住。若就滅定滅想名無攀滅",
    "T42n1828_05b:0421a26": "受名無住。世尊依昔已下。第二解第三答文。",
    "T42n1828_05b:0421a27": "先總釋頌中障治。後別釋。非方便者眤健陀",
    "T42n1828_05b:0421a28": "所日食麻麥邪自苦行也。嗢達洛迦者。是猛",
    "T42n1828_05b:0421a29": "盛義。舊云欝頭藍子。於彼修非想定。阿邏茶",
    "T42n1828_05b:0421b01": "者。是逢遇義。即舊阿藍加藍也。於彼所修無",
    "T42n1828_05b:0421b02": "所有所定。即顯苦行在樂行前。此中四義捨",
    "T42n1828_05b:0421b03": "劬勞等四句經文如次配釋者。謂前復於後",
    "T42n1828_05b:0421b04": "時坐菩提座下為第一句捨劬勞。所有善法",
    "T42n1828_05b:0421b05": "遂得增長是第二捨劣。如如善法既增長已",
    "T42n1828_05b:0421b06": "下第三捨住。既由如是不知足下第四捨漂。",
    "T42n1828_05b:0421b07": "故言如次。云何復依涅槃無依無住以顯差",
    "T42n1828_05b:0421b08": "別下第三却解初二問答中無依無住。先就",
    "T42n1828_05b:0421b09": "涅槃解後就想受滅解。無依者度現纏無住",
    "T42n1828_05b:0421b10": "者度隨眠。還復止住下地生因者。謂還退起",
    "T42n1828_05b:0421b11": "第四禪惑故。住彼因故心便定趣彼所所得",
    "T42n1828_05b:0421b12": "果者。欲界命終生第四靜慮。如對法說。頗有",
    "T42n1828_05b:0421b13": "聖弟子已離色界欲得無色界寂靜解脫定後",
    "T42n1828_05b:0421b14": "生色界耶。答曰有。謂得滅盡定退生色界中。",
    "T42n1828_05b:0421b15": "即此是也。此頌意說外道有邪劬勞等。我世",
    "T42n1828_05b:0421b16": "尊已離生死劬勞等證涅槃者定已離故。若",
    "T42n1828_05b:0421b17": "聖退者有劬勞等。不退聖者定已離之。第十",
    "T42n1828_05b:0421b18": "三段得義伽陀中。一頌半問。一頌半答。了知",
    "T42n1828_05b:0421b19": "其初者知集因也。下三了知苦滅道如次。善見",
    "T42n1828_05b:0421b20": "善知善鑒善達者。以集等四諦智如次應知。",
    "T42n1828_05b:0421b21": "第十四段諸行無常下。有四十四頌釋論議。",
    "T42n1828_05b:0421b22": "中分為二十七段。辨揚深理故名論議。釋初",
    "T42n1828_05b:0421b23": "頌中文分有四。初釋初總句。有非恒有無非",
    "T42n1828_05b:0421b24": "恒無故。生與滅皆是無常。無常之言通總三",
    "T42n1828_05b:0421b25": "世及別過去。蘊及取蘊皆名諸行意在取蘊",
    "T42n1828_05b:0421b26": "者。蘊體通漏無漏。取蘊唯漏。今此義中意明",
    "T42n1828_05b:0421b27": "取蘊故也。第二若過去生過去所得下。如次",
    "T42n1828_05b:0421b28": "釋第一句無常第二句有生滅法。過去世已",
    "T42n1828_05b:0421b29": "生滅名無常法。未來世當生可滅名有生滅",
    "T42n1828_05b:0421c01": "法。現在世現生將滅故名有生滅法。三世諸",
    "T42n1828_05b:0421c02": "行皆有生滅法。言皆過去故等者。已往諸法",
    "T42n1828_05b:0421c03": "名皆過去。簡於現在名已謝滅。又簡未來名",
    "T42n1828_05b:0421c04": "生已沒。第三若彼諸蘊在於未來下。釋第三",
    "T42n1828_05b:0421c05": "句。若諸有情下釋第四句。苦因滅故當生解",
    "T42n1828_05b:0421c06": "脫說之為樂。麁重息故現安樂住說之為樂。",
    "T42n1828_05b:0421c07": "若依小乘釋此四句云諸行無常者立宗。有",
    "T42n1828_05b:0421c08": "生滅法者是因。生必有滅者通外難。難云過",
    "T42n1828_05b:0421c09": "現有生滅可是無常未來唯生無滅云何是無",
    "T42n1828_05b:0421c10": "常。為通此難故云由生必滅故是無常。略義",
    "T42n1828_05b:0421c11": "之中有九對別釋。初六復次如次配諸行及",
    "T42n1828_05b:0421c12": "彼寂靜無為法。名遍知者。所證從能證道為",
    "T42n1828_05b:0421c13": "名也。諸有為行觀起無願不見我故。即觀為",
    "T42n1828_05b:0421c14": "空。故空無願觀諸行起。一隨順戲論者。謂四",
    "T42n1828_05b:0421c15": "見或苦諦下一切煩惱。二怖無戲論。謂我見",
    "T42n1828_05b:0421c16": "或滅諦下一切煩惱。此二法與現觀相違。今",
    "T42n1828_05b:0421c17": "顯二法斷依處即苦滅諦。所知無倒性即即",
    "T42n1828_05b:0421c18": "上半頌。所證無倒性即下半頌。外道執世間",
    "T42n1828_05b:0421c19": "常謗涅槃故。此名不共也。第二段頌中第一",
    "T42n1828_05b:0421c20": "句是道諦與滅諦為跡。第三句由道諦證滅",
    "T42n1828_05b:0421c21": "諦。第二句集諦為苦諦因跡。第四句由有集",
    "T42n1828_05b:0421c22": "諦常受苦諦。釋中。依四所依立四護者。即以",
    "T42n1828_05b:0421c23": "四種不放逸為四所依立四種護。由不放逸",
    "T42n1828_05b:0421c24": "令命得全即立命護。由不放逸令身得全即",
    "T42n1828_05b:0421c25": "立力護。由不放逸心離雜染即立心雜染護。",
    "T42n1828_05b:0421c26": "由不放逸修涅槃道即立正方便護。若善修",
    "T42n1828_05b:0421c27": "習此無縱逸等者。景師云。羅漢今身雖調善",
    "T42n1828_05b:0421c28": "死。此死亦由過去不調善死故有今死。於現",
    "T42n1828_05b:0421c29": "在不由不調善死而於未來俱不由死。以更",
    "T42n1828_05b:0422a01": "不生故。若有縱逸補特伽羅現不調死。亦由",
    "T42n1828_05b:0422a02": "過去不調而死。於現於未皆不調死。基師又",
    "T42n1828_05b:0422a03": "云。謂修道諦諸有學者於過去世已死之時",
    "T42n1828_05b:0422a04": "未習道故可由不調善死。現在未來由習道",
    "T42n1828_05b:0422a05": "故不由不調善死。諸阿羅漢未來無死亦名",
    "T42n1828_05b:0422a06": "不由調善死及不調善死。縱逸翻此。略義中。",
    "T42n1828_05b:0422a07": "處非處性自業作性者。景云。由明無逸是不",
    "T42n1828_05b:0422a08": "死迹放逸是死迹即是處。異此所明是其非",
    "T42n1828_05b:0422a09": "處。由明無逸者不死縱逸者常死。即顯自業",
    "T42n1828_05b:0422a10": "業力境也。基云。處非處性善惡因果順相生",
    "T42n1828_05b:0422a11": "故。自業所作非他所作及無因故。師於弟子",
    "T42n1828_05b:0422a12": "作所應作教誡法故。諸弟子等自所作義依",
    "T42n1828_05b:0422a13": "於師授修斷法故。第三段頌中明其五義。一",
    "T42n1828_05b:0422a14": "惡尋思。二猛利貪。三隨觀妙。四增染愛。五堅",
    "T42n1828_05b:0422a15": "固縛。長行隨釋此五即為五段。第四段頌釋",
    "T42n1828_05b:0422a16": "中。謂能順惡戒冗戒因緣者。能發惡身語名",
    "T42n1828_05b:0422a17": "惡戒因緣即舊所云惡尸羅也。污惡善戒故",
    "T42n1828_05b:0422a18": "名惡戒。非戒體惡。犯諸善戒之根本名冗戒",
    "T42n1828_05b:0422a19": "因緣。釋此頌中唯解上半。第五段頌中文分",
    "T42n1828_05b:0422a20": "有二。先釋上三句。後釋第四句。釋上三句中",
    "T42n1828_05b:0422a21": "謂以八種觀觀諸有情業之果報。於中復二。",
    "T42n1828_05b:0422a22": "初別明八觀。後如是戒善男子下結為四行。",
    "T42n1828_05b:0422a23": "初行第二行如次各攝三。第三第四如次各",
    "T42n1828_05b:0422a24": "攝一。其略義中明善惡業并得果分名如理",
    "T42n1828_05b:0422a25": "思業業果報。乃至止止此諸惡業終不應為",
    "T42n1828_05b:0422a26": "等。名如理思為先之法隨法行。",
    "T42n1828_05b:0422a27": "第十九卷",
    "T42n1828_05b:0422a28": "釋第十四論議中。有二十七段。上已釋五段。",
    "T42n1828_05b:0422a29": "此卷二十二段。四語之中。初語總標。後三",
    "T42n1828_05b:0422b01": "別釋。善說善言善論者。景云。體一義異故有",
    "T42n1828_05b:0422b02": "此三。基云。善說。是總句。後二是別說。體名",
    "T42n1828_05b:0422b03": "善言。說義名善論。善言善論皆有善說三相。",
    "T42n1828_05b:0422b04": "善說三相或別配後三句。或隨所應通後三",
    "T42n1828_05b:0422b05": "句。或有愛語非諦非法等者。此舉世間愛語",
    "T42n1828_05b:0422b06": "諦語。或有法語亦諦等者。返顯出世二語。以",
    "T42n1828_05b:0422b07": "頌初標賢聖語故。其愛語相四十三說。愛語",
    "T42n1828_05b:0422b08": "有三。謂慰喻慶悅及勝益語。廣如彼說。第二",
    "T42n1828_05b:0422b09": "頌中由行信等五種善事得三種果。獲正信",
    "T42n1828_05b:0422b10": "者信也。恥居家者慚也。受持戒者戒也。得衣",
    "T42n1828_05b:0422b11": "服等者施也。所有正法等者法也。此釋初句。",
    "T42n1828_05b:0422b12": "彼既成熟釋下三句。初名譽果即第二句。次",
    "T42n1828_05b:0422b13": "解脫果證解脫處。清淨諸天眾同分中者。景",
    "T42n1828_05b:0422b14": "云。二施所引福智資糧是欲界法得欲天界。",
    "T42n1828_05b:0422b15": "亦可彼由此展轉修起靜慮發無漏慧圓滿",
    "T42n1828_05b:0422b16": "故。因此後生五淨居天。不出彼天而證解脫。",
    "T42n1828_05b:0422b17": "故云證解脫處。故上論云雜修定者生五淨",
    "T42n1828_05b:0422b18": "居。亦可除梵天無想。自外餘天皆是證解脫",
    "T42n1828_05b:0422b19": "處。基云。無漏名清淨。聖自在名天。此釋第三",
    "T42n1828_05b:0422b20": "句。後得生天果。釋第四句。復有差別下。第二",
    "T42n1828_05b:0422b21": "復次重釋頌文。第三頌釋中分三。初釋初句。",
    "T42n1828_05b:0422b22": "次諸惡行所應速遠離下釋第二第三句。諸",
    "T42n1828_05b:0422b23": "不善業名惡。外道無利諸邪苦行名無義因。",
    "T42n1828_05b:0422b24": "皆遠捨故。第三若於增上四聖諦等下釋第",
    "T42n1828_05b:0422b25": "四句略義。中先聞正法如理思惟是初句。法",
    "T42n1828_05b:0422b26": "隨法行是第二第三句。得勝利果是第四句。",
    "T42n1828_05b:0422b27": "第四頌釋中。有三復次。第二云所有飲食言",
    "T42n1828_05b:0422b28": "說遊行者。此二如次是三頌處無染。然處",
    "T42n1828_05b:0422b29": "無相住猶有餘苦隨逐不名極圓滿。或為自",
    "T42n1828_05b:0422c01": "利飲食遊行無染。或為利他言說遊行不動。",
    "T42n1828_05b:0422c02": "遊行之言通上二利。處無相住如泛清淨池。",
    "T42n1828_05b:0422c03": "餘苦隨逐名厭泥時生死之海。第三云慧解",
    "T42n1828_05b:0422c04": "脫有學身證及俱解脫如次三處者。由此三",
    "T42n1828_05b:0422c05": "人煩惱障盡非定障。定障盡故非煩惱。二障",
    "T42n1828_05b:0422c06": "俱離。故說如次。略義中。離三界欲於佛聖旨",
    "T42n1828_05b:0422c07": "猶有餘依。即諸無學名為智者。離欲界貪勝",
    "T42n1828_05b:0422c08": "進道攝。即第四向名為不動。已離欲貪起勝",
    "T42n1828_05b:0422c09": "進道故。或第二向并果及第三向為離欲貪",
    "T42n1828_05b:0422c10": "起勝進道故。其不還果如泛清淨池。又顯解",
    "T42n1828_05b:0422c11": "脫等持智慧三勝利者。諸解脫觀觀光明遠",
    "T42n1828_05b:0422c12": "離定障故成無染。等持觀空非我不動。智慧",
    "T42n1828_05b:0422c13": "照斷。若泛清淨池。又顯心慧學所得果者。",
    "T42n1828_05b:0422c14": "景云。謂慧解脫不染如空無所著。俱解脫如",
    "T42n1828_05b:0422c15": "泛清涼盈滿池不樂淤泥生死海。言及顯增",
    "T42n1828_05b:0422c16": "上心慧二學者。即顯有學證不動猶如帝釋",
    "T42n1828_05b:0422c17": "幢。基云。心學果名不動。慧學果如泛池。心慧",
    "T42n1828_05b:0422c18": "二學如空無染。或如次第。心慧學果如空無",
    "T42n1828_05b:0422c19": "染。心學如天帝幢。慧學如泛清池。第五段有",
    "T42n1828_05b:0422c20": "五頌中。分二。初四異生後一聖者。聖者具見",
    "T42n1828_05b:0422c21": "佛之法化故名見。其異生中初一欲貪邪分",
    "T42n1828_05b:0422c22": "別者。第二天眼見佛不定者。第三肉眼見佛",
    "T42n1828_05b:0422c23": "不定者。第四內外俱障都不能見。金剛般若",
    "T42n1828_05b:0422c24": "云。諸以色見我以音聲尋我彼生履邪斷",
    "T42n1828_05b:0422c25": "不能當見我。即此異生前四所攝。彼說三乘",
    "T42n1828_05b:0422c26": "雖達諦理未證法身。亦不能知佛色身等非",
    "T42n1828_05b:0422c27": "第一義。不名能見內外二身。制多者。泰云。此",
    "T42n1828_05b:0422c28": "翻應供養處。舊云尸提訛也。光云積聚義。",
    "T42n1828_05b:0422c29": "第六段一頌釋中有四。初釋初句。第二若有",
    "T42n1828_05b:0423a01": "已度五暴流下釋第二句。定俱愛味名有染",
    "T42n1828_05b:0423a02": "時。然有於此染愛味中執為已有。我能愛味",
    "T42n1828_05b:0423a03": "於定愛味於定愛味執堅不捨。此後染心染",
    "T42n1828_05b:0423a04": "前自心愛定之取。此復能愛於前所愛名為",
    "T42n1828_05b:0423a05": "貪染。因此愛故當來苦生亦名為染。此生煩",
    "T42n1828_05b:0423a06": "惱非定煩惱故說招生。此即第六六暴流之",
    "T42n1828_05b:0423a07": "相。第三若染自取於所染心下釋第三句。若",
    "T42n1828_05b:0423a08": "染自取者是後染心。於所染心者是前定心。",
    "T42n1828_05b:0423a09": "謂由後染心於次前所染心能不隨順而生愛",
    "T42n1828_05b:0423a10": "染。發起功用攝受一處令不流散。為遮止染",
    "T42n1828_05b:0423a11": "修第六意暴流之對治作意故。此能染心現",
    "T42n1828_05b:0423a12": "在亦無能染相應之心。即所染不相應之心",
    "T42n1828_05b:0423a13": "自性淨故名無染心。此中意說於所染心不",
    "T42n1828_05b:0423a14": "隨功用故離縛所緣無有染污。於無染心故",
    "T42n1828_05b:0423a15": "離縛相應。二縛離故當苦不生亦名無染。以",
    "T42n1828_05b:0423a16": "重緣貪能潤生故。第四若有於彼隨作功用",
    "T42n1828_05b:0423a17": "下。釋第四句。按四分律伊羅鉢羅龍王向",
    "T42n1828_05b:0423a18": "那羅陀說偈言。何者王中上染者與染等。云",
    "T42n1828_05b:0423a19": "何得無垢。何者名為愚。何者流所漂。得何名",
    "T42n1828_05b:0423a20": "為智。云何流不流。而名為解脫。那羅陀梵志",
    "T42n1828_05b:0423a21": "即以此偈。向佛說。佛以偈報言。第六王為上。",
    "T42n1828_05b:0423a22": "染者與染等。不染則無垢。染者謂之愚。愚者",
    "T42n1828_05b:0423a23": "流所漂。能滅者為智。能捨一切流。天及於世",
    "T42n1828_05b:0423a24": "間。不與流相應。不為死所惑。能以念為主。諸",
    "T42n1828_05b:0423a25": "流得解脫廣說因緣如彼律中受戒犍度。今",
    "T42n1828_05b:0423a26": "此一頌與彼答初行偈相似。第七段。城者內",
    "T42n1828_05b:0423a27": "攝持外有捍禦。內攝四法外禦信解。故喻",
    "T42n1828_05b:0423a28": "城也。相應善法二種心城者。一善說法二毘",
    "T42n1828_05b:0423a29": "奈耶。第八一頌釋。分三。初釋初二句。第二彼",
    "T42n1828_05b:0423b01": "於此定正安住時下釋第三句。不生愛味無",
    "T42n1828_05b:0423b02": "所依止也。第三彼由如是正方便故下釋第",
    "T42n1828_05b:0423b03": "四句。略義中。四種擾亂者。第一即初二句。第",
    "T42n1828_05b:0423b04": "二第三即第三句。第四即第四。第九段一頌",
    "T42n1828_05b:0423b05": "釋中有四。初釋初句。第二又佛示現內寂靜",
    "T42n1828_05b:0423b06": "下釋第二第三句。如因其㲉卵生雞等下釋",
    "T42n1828_05b:0423b07": "第四句。此中差別下重釋捨命行義。初句明",
    "T42n1828_05b:0423b08": "得差別。後三明捨差別。俱舍者。泰云。此名",
    "T42n1828_05b:0423b09": "繭。繭能生蠶。佛之名身從色身出如蠶從繭",
    "T42n1828_05b:0423b10": "出。基云。㲉藏義。得菩提復與未得前色身",
    "T42n1828_05b:0423b11": "相似名曰等生。少相似故。餘四蘊名身生。與",
    "T42n1828_05b:0423b12": "因全別名不等生。內寂靜樂者示現獨處林",
    "T42n1828_05b:0423b13": "野。及沙門樂者示現持戒無悔善樂。二樂為",
    "T42n1828_05b:0423b14": "因心便得定。諸勝定力能捨二行。一壽行二",
    "T42n1828_05b:0423b15": "有行即餘有漏蘊。有行寬壽行狹。從寬為論",
    "T42n1828_05b:0423b16": "頌無壽行。此所捨色身生示現有漏。與前相",
    "T42n1828_05b:0423b17": "似名與前正等。其無漏四蘊名身生非所示",
    "T42n1828_05b:0423b18": "現。捨故與前不等。故二差別。色身如㲉藏。",
    "T42n1828_05b:0423b19": "無漏四蘊破㲉而生。如雞等生。差別亦爾。",
    "T42n1828_05b:0423b20": "此中名色二身等不等義何以重說者。前辨",
    "T42n1828_05b:0423b21": "得菩提時色身名身與前等不等義。後明般",
    "T42n1828_05b:0423b22": "涅槃時捨色名身與前等不等。謂佛尊若不",
    "T42n1828_05b:0423b23": "棄捨諸壽行等者。此有二說。一云佛壽百年。",
    "T42n1828_05b:0423b24": "但年八十捨第五分。二十年為一分壽故。經",
    "T42n1828_05b:0423b25": "多說迦葉佛二萬歲時出。釋迦佛人壽百歲",
    "T42n1828_05b:0423b26": "時出。二云釋迦佛大分應壽百二十歲。四十",
    "T42n1828_05b:0423b27": "年為一分。但年八十捨第三分壽。諸教多言",
    "T42n1828_05b:0423b28": "此四十人壽一百二十五歲。東洲二百五十",
    "T42n1828_05b:0423b29": "等。准大集經後解為勝。彼說佛壽為三分故。",
    "T42n1828_05b:0423c01": "壽行命有何差別。壽是限量經時久近義。命",
    "T42n1828_05b:0423c02": "是活義。壽命即行。佛顯於有知足。故捨壽行。",
    "T42n1828_05b:0423c03": "為顯於命亦得自在。為須跋等却後三月方",
    "T42n1828_05b:0423c04": "滅度故留命行。然以所捨餘分所有福業施",
    "T42n1828_05b:0423c05": "弟子。略義中。及顯棄捨所依因緣者。二業",
    "T42n1828_05b:0423c06": "為因定自在也。第十段一頌釋中。景師云。長",
    "T42n1828_05b:0423c07": "行兩復次釋法體何異。解云。體即同。同是欲",
    "T42n1828_05b:0423c08": "恚癡愛。前番指法體後番約人失。略中還二。",
    "T42n1828_05b:0423c09": "前云此中略示諸界諸品愚夫纏縛者。略前",
    "T42n1828_05b:0423c10": "廣中初復次義。復有差別下略前廣中後復",
    "T42n1828_05b:0423c11": "次義。如是四法當知能障諸聰慧者。四應知",
    "T42n1828_05b:0423c12": "法依次配障可知。基判有三。初依諸釋。次辨",
    "T42n1828_05b:0423c13": "略義。後依惡者。又初依三界在家出家。次辨",
    "T42n1828_05b:0423c14": "界義。後依欲界在家惡者以釋本頌。不教學",
    "T42n1828_05b:0423c15": "者不比數紀括義。第十一段一頌釋中分四。",
    "T42n1828_05b:0423c16": "初汎釋三非。第二此中欲求有求攝者下釋",
    "T42n1828_05b:0423c17": "初句。第三若樂沙門及婆羅門下釋第二句。",
    "T42n1828_05b:0423c18": "第四又此一切三門所攝下釋後兩句。第十",
    "T42n1828_05b:0423c19": "二段一頌中。一住皆無愛。二戲論皆無愛。三",
    "T42n1828_05b:0423c20": "喻牆離愛。四喻塹離愛。故說阿羅漢永離貪",
    "T42n1828_05b:0423c21": "愛。由四相故遊諸世間天人不識。釋文分二。",
    "T42n1828_05b:0423c22": "初釋下半頌牟尼遊世間天人不能識。阿羅",
    "T42n1828_05b:0423c23": "漢名牟尼證寂默法故。後云何離愛諸阿羅",
    "T42n1828_05b:0423c24": "漢下釋上半頌。顯永離愛別彰四相。魔怨主",
    "T42n1828_05b:0423c25": "者所謂貪愛。略義中羞不應羞等者。求屬他",
    "T42n1828_05b:0423c26": "財是不應羞。而生輕誚名羞不應羞。營屬己",
    "T42n1828_05b:0423c27": "財名曰應羞。耽翫繫攝名應羞不羞。合成一",
    "T42n1828_05b:0423c28": "處也。求有斷滅名不應怖。訶毀勤趣名生怖",
    "T42n1828_05b:0423c29": "見。生天縱樂名為應怖。讚說希求名無怖見。",
    "T42n1828_05b:0424a01": "名第二處妄生輕毀。第十三段一頌中。熏除",
    "T42n1828_05b:0424a02": "者。薰謂熏修。除謂除滅。第十四段一頌釋中。",
    "T42n1828_05b:0424a03": "文分為四。初釋初句。第二若有復能於善說",
    "T42n1828_05b:0424a04": "法下釋第二句。第三如是善修正方便已下",
    "T42n1828_05b:0424a05": "釋第三句。第四又修如先所得道故下釋第",
    "T42n1828_05b:0424a06": "四句。受持七種依福業事者。此有三說。一云",
    "T42n1828_05b:0424a07": "即七聖財施最增上所以偏說。二云所說八",
    "T42n1828_05b:0424a08": "施中翻前七有過。三云俱舍等說。如契經言",
    "T42n1828_05b:0424a09": "諸有淨信若善男子或善女人成就有依七福",
    "T42n1828_05b:0424a10": "業事。若行若住若寐若覺恒時相續福業漸",
    "T42n1828_05b:0424a11": "增福業續起。無依亦爾除無表業。解云。有依",
    "T42n1828_05b:0424a12": "七福業者。一施羈旅客。二施路行人。三施有",
    "T42n1828_05b:0424a13": "病人。四施侍病人。五施園林。六施常乞食。七",
    "T42n1828_05b:0424a14": "隨時施。此云七種即是彼也。第十五段一頌",
    "T42n1828_05b:0424a15": "釋中分三。初釋初句。一切種因緣處所者。景",
    "T42n1828_05b:0424a16": "基等云。十惡業道名一切種。貪恚癡等名一",
    "T42n1828_05b:0424a17": "切因緣。造業之境若情非情及資具。等名一",
    "T42n1828_05b:0424a18": "切處所。泰云。所依種別起諸惡行名一切種。",
    "T42n1828_05b:0424a19": "因緣同前。五趣處所名一切處。第二彼由三",
    "T42n1828_05b:0424a20": "相下釋第二句。依戒起定依定起慧證境名",
    "T42n1828_05b:0424a21": "三相。第三如是具足下釋第三句。不釋第四",
    "T42n1828_05b:0424a22": "結句。喗法師釋初句辨戒。次句辨慧。第三句",
    "T42n1828_05b:0424a23": "辨定也。略義中。三學者謂初二句學。果者謂",
    "T42n1828_05b:0424a24": "第三句。不與他共者是第四句。第十六段一",
    "T42n1828_05b:0424a25": "頌。釋中。初釋初句。難可調伏已上釋調。雖",
    "T42n1828_05b:0424a26": "施安處下釋輕躁。輕舉躁急性數易故。第二",
    "T42n1828_05b:0424a27": "雖強安處內寂止中下釋第二句。第三諸聖",
    "T42n1828_05b:0424a28": "弟子於如是等下釋第三句。第四彼既如是",
    "T42n1828_05b:0424a29": "善調伏心下釋第四句。略中。左道乖正道理",
    "T42n1828_05b:0424b01": "謂上兩句。不隨左道之心者謂第三句。所得",
    "T42n1828_05b:0424b02": "勝利第四句。第十七段一頌中。初句是總所",
    "T42n1828_05b:0424b03": "因。後三句是所得四功德。釋中。四功德。一能",
    "T42n1828_05b:0424b04": "飡遠離味。二靜慮。三常委念。四受無染喜樂。",
    "T42n1828_05b:0424b05": "憚謂懼憚怯怖。無憚者無此也。解脫喜樂謂",
    "T42n1828_05b:0424b06": "無為。無染喜樂謂有為。略義中。毘鉢舍那所",
    "T42n1828_05b:0424b07": "作即頌中靜慮也內審慮也內審慮道理獲",
    "T42n1828_05b:0424b08": "得毘鉢舍那成其所作。故前說靜慮後說慧",
    "T42n1828_05b:0424b09": "作。第十八一頌中。初兩句是所成熟五支。後",
    "T42n1828_05b:0424b10": "兩句是所斷五支。一無工巧活謂無四事。一",
    "T42n1828_05b:0424b11": "不憍邪活命。二不恃有勢家。三不規名族。四",
    "T42n1828_05b:0424b12": "不詐受聖說。如世異生依止工巧以為業巧",
    "T42n1828_05b:0424b13": "非法希求。真實苾芻則不如是。不依此四起",
    "T42n1828_05b:0424b14": "非法希求飲食衣服猶如彼故。二無輕自己。",
    "T42n1828_05b:0424b15": "若於衣食非法貪聚不持衣鉢名輕自己。苾",
    "T42n1828_05b:0424b16": "芻不然名不自輕。三樂勝。希愛沙門希愛學",
    "T42n1828_05b:0424b17": "處堅固禁戒。四諸根。謂淨命喜足等。即喜根",
    "T42n1828_05b:0424b18": "慧根念根等。五盡解脫。結縛纏種皆解脫故。",
    "T42n1828_05b:0424b19": "名成五支。一無家終不捨戒退還俗網。二無",
    "T42n1828_05b:0424b20": "所貯積。受財受境。三無希望。不希財命知而",
    "T42n1828_05b:0424b21": "妄語。四斷欲。無不與取。五獨行。貪欲已盡無",
    "T42n1828_05b:0424b22": "伴孤遊離非梵行妙達因果。諸惡皆盡不計",
    "T42n1828_05b:0424b23": "惡因無因招果。名斷五支。隨其義勢別配釋",
    "T42n1828_05b:0424b24": "文。第十九一頌釋中。分四。初釋初句。第二又",
    "T42n1828_05b:0424b25": "此現在隨其自體下釋第二句。第三若有聰",
    "T42n1828_05b:0424b26": "慧由此四相下釋第三句。第四彼能超度下",
    "T42n1828_05b:0424b27": "釋第四句。心者通八識。無量差別自體展轉",
    "T42n1828_05b:0424b28": "者謂三性四差別而轉。及因展轉者。謂前",
    "T42n1828_05b:0424b29": "前心為因生後後自體心故。或心種子及餘",
    "T42n1828_05b:0424c01": "緣能生心體皆名因展轉。前際叵知故名遠",
    "T42n1828_05b:0424c02": "行。下五十七云。由於前際無始時故遍緣一",
    "T42n1828_05b:0424c03": "切所知境故名遠行。彼文偏說意識作業。此",
    "T42n1828_05b:0424c04": "通一切。故不相違。一一而轉者。無第二眼識",
    "T42n1828_05b:0424c05": "等一時生故。亦非一切種三性頓現前故名",
    "T42n1828_05b:0424c06": "獨行。五十七有二義。一一一轉故。二為主宰",
    "T42n1828_05b:0424c07": "故。名為獨行。此中前因遠行說識從緣起。",
    "T42n1828_05b:0424c08": "乘文便故已遮無作者。獨行中略亦不相違。",
    "T42n1828_05b:0424c09": "然此心體現在起時心性不定。數加轉易間",
    "T42n1828_05b:0424c10": "斷。名不畢竟轉。畢竟者。始終相似相續之義。",
    "T42n1828_05b:0424c11": "其五色根或異熟同與長養異。雖初暗劣後",
    "T42n1828_05b:0424c12": "明殊勝。始終相似相續而生名畢竟轉。種種",
    "T42n1828_05b:0424c13": "品類異生時生異滅時滅等者。異者別義。謂",
    "T42n1828_05b:0424c14": "三性品類別異生。如善心異餘二性品生時",
    "T42n1828_05b:0424c15": "而生。異餘二性品滅時而滅。餘二性亦爾。又",
    "T42n1828_05b:0424c16": "如煩惱中貪俱品異於餘品若生若滅。然彼",
    "T42n1828_05b:0424c17": "心體自性非染。其性染體前後相似可得。及",
    "T42n1828_05b:0424c18": "由心性本淨其染體不可得。故不成實名無",
    "T42n1828_05b:0424c19": "身。此中意說心體速謝異類生滅不畢竟轉。",
    "T42n1828_05b:0424c20": "不同色根初後相似畢竟而轉及無染體。故",
    "T42n1828_05b:0424c21": "名無身。五十七云。無色無見亦無對故名為",
    "T42n1828_05b:0424c22": "無身。此未來世居四識住等者。此若隨經部",
    "T42n1828_05b:0424c23": "師理門義說於未來世有心隨眠居四識住。",
    "T42n1828_05b:0424c24": "可於後世從隨眠起有往有來。緣歷境義名",
    "T42n1828_05b:0424c25": "寐於窟。未來識種現居識住當來可生是寐",
    "T42n1828_05b:0424c26": "窟義。依真實理門釋此文者。若未來世居四",
    "T42n1828_05b:0424c27": "識住之識在現在世本識之中而有隨眠。可",
    "T42n1828_05b:0424c28": "於後生有往來義名寐於窟。五十七說依止",
    "T42n1828_05b:0424c29": "色故名寐於窟。彼說有色界識非未來識。此",
    "T42n1828_05b:0425a01": "說通三界識三世別識。以釋頌文。理不相違。",
    "T42n1828_05b:0425a02": "遠行者。說過去識。獨行無身二義說現在識。",
    "T42n1828_05b:0425a03": "寐於窟者說未來識。即三世四義識名為四",
    "T42n1828_05b:0425a04": "相。非去來世而無獨行及無身義。現用可知。",
    "T42n1828_05b:0425a05": "從增說現。略義中景云。心於過去此略遠行。",
    "T42n1828_05b:0425a06": "長時染污無作者性此略獨行。無作者性於",
    "T42n1828_05b:0425a07": "現在世性是剎那。此據三性間起無有相續",
    "T42n1828_05b:0425a08": "色身。自性清淨者。此略無有染污身。於未來",
    "T42n1828_05b:0425a09": "世等下。此略當起放逸不放逸識相續道中",
    "T42n1828_05b:0425a10": "假說染淨。以未起故但住現識種中名寐於",
    "T42n1828_05b:0425a11": "窟。略不解彼下半頌文。泰云。心體非惑故自",
    "T42n1828_05b:0425a12": "性清淨。於未來世凡有放逸聖無放逸。故染",
    "T42n1828_05b:0425a13": "淨別。基云。長時染污者即前際叵知。無作者",
    "T42n1828_05b:0425a14": "性即自體展轉及因展轉義。此亦解遠行。於",
    "T42n1828_05b:0425a15": "現在世性是剎那貪嗔等轉易不畢竟故。自",
    "T42n1828_05b:0425a16": "性清淨染污之體不成實故。此解無身。然闕",
    "T42n1828_05b:0425a17": "獨行。於未來世由有放逸故。於後生有往來",
    "T42n1828_05b:0425a18": "義。即寐於窟。由不放逸故清淨。即聰慧者了",
    "T42n1828_05b:0425a19": "知彼心住陸地等。即下半頌。第二十段有十",
    "T42n1828_05b:0425a20": "頌。中有五問答。二頌為一。皆初問後答。釋中",
    "T42n1828_05b:0425a21": "有二。初總指經頌。後隨別釋。波羅延者是經",
    "T42n1828_05b:0425a22": "名。從請人為名。波羅名彼岸。延之言趣。梵音",
    "T42n1828_05b:0425a23": "迷底履此云慈氏。即族姓。名字阿氏多。此言",
    "T42n1828_05b:0425a24": "無勝。舊曰彌勒阿逸多並訛也。問若爾何",
    "T42n1828_05b:0425a25": "故婆沙論云。慈氏菩薩現於世時。阿氏多王",
    "T42n1828_05b:0425a26": "於壤佉。然即不可言慈氏字阿氏多。答現見",
    "T42n1828_05b:0425a27": "多人同名。故無相違。言世間下。別釋五。初釋",
    "T42n1828_05b:0425a28": "初答。第二又惡說法者由無明門下釋第二",
    "T42n1828_05b:0425a29": "答。第三。又惡說法者及在家者下。釋第三答。",
    "T42n1828_05b:0425b01": "第四乃至彼法末永滅來下。釋第四答。第五",
    "T42n1828_05b:0425b02": "若諸有學斯應顯了下。釋第五答。皆唯釋答",
    "T42n1828_05b:0425b03": "不解諸頌。初明染污法若因若果。次明能斷",
    "T42n1828_05b:0425b04": "諸染因。次明根總別果蘊滅位。次明於二",
    "T42n1828_05b:0425b05": "受不生欣樂得六恒住唯無學法後終盡位。",
    "T42n1828_05b:0425b06": "後明異類諸有學者所作眾事。釋初頌中。初",
    "T42n1828_05b:0425b07": "釋初句。三種世間是通世間。二種世間三中",
    "T42n1828_05b:0425b08": "別立。無明覆世間出家者外道也。善說法者",
    "T42n1828_05b:0425b09": "由有明故下釋第二句。若諸在家異類白衣",
    "T42n1828_05b:0425b10": "下釋第三句。三戲論者。一三言事。二四言說。",
    "T42n1828_05b:0425b11": "三尋伺。三種言事謂三世法。四種言說謂見",
    "T42n1828_05b:0425b12": "聞覺知。言事唯名戲論。所分別故。違順思惟",
    "T42n1828_05b:0425b13": "名為塗染。能分別故。能增長故能隨順故。此",
    "T42n1828_05b:0425b14": "中惡說法者。無明所覆下釋第四句。前三句",
    "T42n1828_05b:0425b15": "因。此一句果。初是無明。次是放逸。後是違順",
    "T42n1828_05b:0425b16": "分別思惟。釋第二答中。又惡說法者下釋初",
    "T42n1828_05b:0425b17": "句。如是無明放逸戲論下釋第二句。若出世",
    "T42n1828_05b:0425b18": "間正見所攝下釋第四句。於世流漏若伏若",
    "T42n1828_05b:0425b19": "永下釋第三句。釋依義。次頌隨文便前後不",
    "T42n1828_05b:0425b20": "同。釋第三答中有二。初又惡說法者及在家",
    "T42n1828_05b:0425b21": "者下汎釋染淨二品不顯了顯了二類差別。",
    "T42n1828_05b:0425b22": "後諸阿羅漢斯已顯了下總釋頌意。已顯了",
    "T42n1828_05b:0425b23": "者謂阿羅漢。應顯了者謂諸有學。釋第四答",
    "T42n1828_05b:0425b24": "中亦總釋頌意。釋第五答中有四。乃至委悉",
    "T42n1828_05b:0425b25": "所作釋初句。一常所作。二委悉作。此之二種",
    "T42n1828_05b:0425b26": "是應更作不放逸事。通是一切有學所作故",
    "T42n1828_05b:0425b27": "有學異類。若諸有學下釋第二句有兩番釋。",
    "T42n1828_05b:0425b28": "初說下上分結合名無染污心。無染污即心",
    "T42n1828_05b:0425b29": "無濁。後又於諸欲不耽著下。別釋二結。不配",
    "T42n1828_05b:0425c01": "無染及無濁義。第三又於一切有苦法下釋",
    "T42n1828_05b:0425c02": "第三句。第四修習如先下釋第四句。第二十",
    "T42n1828_05b:0425c03": "一段六頌釋中分六。如是總名諸欲愛味已",
    "T42n1828_05b:0425c04": "上釋初頌。第二又彼希求下釋第二頌。第三",
    "T42n1828_05b:0425c05": "又復毒蛇下釋第三頌。第四又諸欲自性下",
    "T42n1828_05b:0425c06": "釋第四頌。第五又於事欲下釋第五頌。第六",
    "T42n1828_05b:0425c07": "若於諸欲下釋第六頌。諸寶珠等名共相應",
    "T42n1828_05b:0425c08": "者。同七寶數。謂可重故。一切處同用。翻此即",
    "T42n1828_05b:0425c09": "名不相應也。此六頌中。初三頌明諸有學觀",
    "T42n1828_05b:0425c10": "染遠離。後三頌明諸無學觀染永絕。略義中。",
    "T42n1828_05b:0425c11": "事欲名愛味。惱欲名過患。斷二名出離。此",
    "T42n1828_05b:0425c12": "初三頌如次配之。次二頌是愛味能為過患。",
    "T42n1828_05b:0425c13": "後一頌是出離功德。第二十二段一頌半釋",
    "T42n1828_05b:0425c14": "中。文分為三。初總釋頌意。泰云。此頌中明造",
    "T42n1828_05b:0425c15": "作賢善五觀行故。名造賢善頌。次謂能捨離",
    "T42n1828_05b:0425c16": "下。別顯五相。屬釋頌文。色等諸法及彼安立",
    "T42n1828_05b:0425c17": "者。所詮能詮也。初法第二法毘鉢舍那者。初",
    "T42n1828_05b:0425c18": "學成滿二分位也。後由此五相下。結修梵行",
    "T42n1828_05b:0425c19": "極成真善。前卷有五段。此卷二十二段。合成",
    "T42n1828_05b:0425c20": "論議中二十七段。體義伽陀中有三。此末一",
    "T42n1828_05b:0425c21": "頌是第三段。以十四門結頌上義。泰云。自諸",
    "T42n1828_05b:0425c22": "行無常後所引頌論辨體義。更不別法。故云",
    "T42n1828_05b:0425c23": "論義十四也。",
    "T42n1828_05b:0425c24": "瑜伽論記卷第五之下終"
}