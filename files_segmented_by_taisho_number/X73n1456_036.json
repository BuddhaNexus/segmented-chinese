{
    "X73n1456_036:0723a12": "憨山老人夢遊集卷第三十六",
    "X73n1456_036:0723a14": "侍　者　　福　善　日錄",
    "X73n1456_036:0723a15": "門　人　　通　炯　編輯",
    "X73n1456_036:0723a16": "嶺南弟子　劉起相　重較",
    "X73n1456_036:0723a17": "頌",
    "X73n1456_036:0723a18": "佛祖機緣(三十則)",
    "X73n1456_036:0723a19": "釋迦牟尼世尊初生。一手指天。一手指地。周行七",
    "X73n1456_036:0723a20": "步。目顧四方。云天上天下。唯吾獨尊。後雲門云。我",
    "X73n1456_036:0723a21": "當時若見。一棒打殺與狗子喫。貴圖天下太平。瑯",
    "X73n1456_036:0723a22": "琊覺云。可謂將此身心奉塵剎。是則名為報佛恩。",
    "X73n1456_036:0723a23": "頌曰。",
    "X73n1456_036:0723a24": "纔出頭來便著忙。虗開大口說行藏。祇知要吐心中",
    "X73n1456_036:0723b01": "事。番惹旁人說短長。",
    "X73n1456_036:0723b02": "世尊因調達謗佛。生身陷地獄。佛勅阿難傳問云。",
    "X73n1456_036:0723b03": "汝在地獄中安否。云我雖在地獄。如三禪天樂。佛",
    "X73n1456_036:0723b04": "又令阿難傳問。你還求出否。云我待世尊來便出。",
    "X73n1456_036:0723b05": "阿難云。佛是三界大師。豈有入地獄分。云佛既無",
    "X73n1456_036:0723b06": "入地獄分。我豈有出地獄分。頌曰。",
    "X73n1456_036:0723b07": "地獄天堂有甚差。受恩深處便為家。人生適意即為",
    "X73n1456_036:0723b08": "樂。何用閒情檢點他。",
    "X73n1456_036:0723b09": "世尊因黑齒梵志運神力。以左右手。擎來合歡梧",
    "X73n1456_036:0723b10": "桐樹兩株。至靈山獻佛。佛云。梵志。志應諾。佛云。放",
    "X73n1456_036:0723b11": "下著。志放下左手一株。佛又云。放下著。志放下右",
    "X73n1456_036:0723b12": "手一株。佛又云。放下著。志云。我兩手盡空。未審更",
    "X73n1456_036:0723b13": "放下個甚麼。佛云。吾非教汝放下其華。汝當放下",
    "X73n1456_036:0723b14": "內六根。外六塵。中六識。無一可捨。是汝免生死處。",
    "X73n1456_036:0723b15": "志忽然大悟。頌曰。",
    "X73n1456_036:0723b16": "擎來平地起干戈。放下教伊沒奈何。直到水窮山盡",
    "X73n1456_036:0723b17": "處。縱無一物也嫌多。",
    "X73n1456_036:0723b18": "世尊昔至多子塔前。命摩訶迦葉分座令坐。以僧",
    "X73n1456_036:0723b19": "伽黎圍之。遂告云。吾有正法眼藏。密付與汝。汝當",
    "X73n1456_036:0723b20": "護持。傳授將來。勿令斷絕。頌曰。",
    "X73n1456_036:0723b21": "分明大地露堂堂。一片袈裟豈蓋藏。纔說密時原不",
    "X73n1456_036:0723b22": "密。舌頭遍地太郎當。",
    "X73n1456_036:0723b23": "文殊師利。在靈山會上諸佛集處。見一女子近佛",
    "X73n1456_036:0723b24": "座入於三昧。文殊白佛。云何此女得近佛坐。佛云。",
    "X73n1456_036:0723c01": "汝但覺此女。令從三昧起。汝自問之。文殊遶女子",
    "X73n1456_036:0723c02": "三匝。鳴指一下。乃至托上梵天。盡其神力而不能",
    "X73n1456_036:0723c03": "出。佛云。假使百千文殊。亦出此女定不得。下方過",
    "X73n1456_036:0723c04": "四十二恒河沙國土。有罔明菩薩能出此女定。須",
    "X73n1456_036:0723c05": "臾罔明至佛所。佛勅出此女定。罔明即於女子前。",
    "X73n1456_036:0723c06": "鳴指一下。女子於是從定而出。頌曰。",
    "X73n1456_036:0723c07": "佛前女子路頭差。不是文殊力不加。縱有拿龍捉虎",
    "X73n1456_036:0723c08": "手。無如打鼓弄琵琶。",
    "X73n1456_036:0723c09": "達摩初至金陵見武帝。帝問如何是聖諦第一義",
    "X73n1456_036:0723c10": "諦。摩云。廓然無聖。帝云。對朕者誰摩云。不識。帝不",
    "X73n1456_036:0723c11": "契。遂折蘆渡江。至少室面壁九年。頌曰。",
    "X73n1456_036:0723c12": "遠來一片熱心腸。只道他鄉是故鄉。豈料相逢不相",
    "X73n1456_036:0723c13": "識。掉頭冷坐最淒涼。",
    "X73n1456_036:0723c14": "二祖至少林。參承達摩。立雪斷臂。問曰。諸佛法印。",
    "X73n1456_036:0723c15": "可得聞乎。摩曰。諸佛法印。不從人得。祖曰。我心未",
    "X73n1456_036:0723c16": "安。乞師安心。摩曰。將心來與汝安。祖云。覓心了不",
    "X73n1456_036:0723c17": "可得。摩云。與汝安心竟。祖於是悟入。頌曰。",
    "X73n1456_036:0723c18": "齊腰大雪臂摧殘。特地將心強要安。借爾拳頭築爾",
    "X73n1456_036:0723c19": "嘴。何曾添上一毫端。",
    "X73n1456_036:0723c20": "六祖大師參黃梅。五祖著入碓房舂米。一日因五",
    "X73n1456_036:0723c21": "祖索偈。欲付衣法。師書偈於壁曰。菩提本無樹。明",
    "X73n1456_036:0723c22": "鏡亦非臺。本來無一物。何處惹塵埃。祖默識之。夜",
    "X73n1456_036:0723c23": "呼入室。密示心宗法眼。傳付衣鉢。令渡江南歸曹",
    "X73n1456_036:0723c24": "溪。頌曰。",
    "X73n1456_036:0724a01": "碓頭柴斧有何差。又向晴空眼見華。剛道本來無一",
    "X73n1456_036:0724a02": "物。如何又拾破袈裟。",
    "X73n1456_036:0724a03": "未到黃梅早已知。三更入室又何為。祇將衣鉢為奇",
    "X73n1456_036:0724a04": "貨。引得兒孫箇箇癡。",
    "X73n1456_036:0724a05": "南陽忠國師。一日喚侍者。者應諾。如是三召。皆應",
    "X73n1456_036:0724a06": "諾。師曰。將謂吾辜負汝。却是汝辜負吾。頌曰。",
    "X73n1456_036:0724a07": "三呼三應太分明。辜負何曾有重輕。試向未呼前勘",
    "X73n1456_036:0724a08": "破。長風日夜吼松聲。",
    "X73n1456_036:0724a09": "南嶽讓禪師初參六祖。祖問甚處來。師曰。嵩山來。",
    "X73n1456_036:0724a10": "祖曰。什麼物。恁麼來。師曰。說似一物即不中。祖曰。",
    "X73n1456_036:0724a11": "還可修證否。師曰。修證即不無。染污即不得。祖曰。",
    "X73n1456_036:0724a12": "即此不染污。諸佛之所護念。汝既如是吾亦如是。",
    "X73n1456_036:0724a13": "頌曰。",
    "X73n1456_036:0724a14": "遠來意氣甚揚揚。問著何如雪上霜。早向太陽門下",
    "X73n1456_036:0724a15": "立。何須撥火更澆湯。",
    "X73n1456_036:0724a16": "馬師一日陞堂。百丈收却面前席。祖便下座。頌曰。",
    "X73n1456_036:0724a17": "大將登壇八面風。捲旗息鼓四壘空。太平氣象清如",
    "X73n1456_036:0724a18": "許。方見王師大戰功。",
    "X73n1456_036:0724a19": "馬師不安。院主問和尚近日尊候如何。祖曰。日面",
    "X73n1456_036:0724a20": "佛。月面佛。頌曰。",
    "X73n1456_036:0724a21": "病在膏肓不可醫。閉門暗地自尋思。傍人不解難禁",
    "X73n1456_036:0724a22": "處。纔問如何已失時。",
    "X73n1456_036:0724a23": "趙州因僧遊五臺。問一婆子曰。臺山路。向甚麼處",
    "X73n1456_036:0724a24": "去。婆云。驀直去。僧便去。婆曰。好箇阿師。又恁麼去",
    "X73n1456_036:0724b01": "也。後有僧舉似師。師曰。待我去勘過。明日師便去。",
    "X73n1456_036:0724b02": "問臺山路向甚麼處去。婆曰。驀直去。師便去。婆曰。",
    "X73n1456_036:0724b03": "好箇阿師。又恁麼去也。師歸院。謂僧曰。臺山婆子",
    "X73n1456_036:0724b04": "為汝勘破了也。頌曰。",
    "X73n1456_036:0724b05": "斜陽芳草正萋萋。漫把王孫去路迷。多少迷中留宿",
    "X73n1456_036:0724b06": "客。五更夢破一聲鷄。",
    "X73n1456_036:0724b07": "趙州問新到。曾到此閒麼。曰曾到。師曰。喫茶去。又",
    "X73n1456_036:0724b08": "問僧。僧曰。不曾到。師曰。喫茶去。後院主問曰。為甚",
    "X73n1456_036:0724b09": "麼曾到也云喫茶去。不曾到也云喫茶去。師召院",
    "X73n1456_036:0724b10": "主。主應諾。師曰。喫茶去。頌曰。",
    "X73n1456_036:0724b11": "趙州一味澹生涯。但是相逢請喫茶。若問梅花探春",
    "X73n1456_036:0724b12": "色。一枝墻外過隣家。",
    "X73n1456_036:0724b13": "遠來經涉路迢遙。壘塊填胸氣正驕。不用靈丹并妙",
    "X73n1456_036:0724b14": "藥。只須一碗熱湯澆。",
    "X73n1456_036:0724b15": "趙州因僧問。如何是祖師西來意。師曰。庭前栢樹",
    "X73n1456_036:0724b16": "子。曰和尚莫將境示人。師曰。我不將境示人。曰如",
    "X73n1456_036:0724b17": "何是祖師西來意。師曰。庭前栢樹子。頌曰。",
    "X73n1456_036:0724b18": "大千經卷剖微塵。臘盡陽回大地春。拈出庭前栢樹",
    "X73n1456_036:0724b19": "子。西來祖意又重新。",
    "X73n1456_036:0724b20": "南泉因東西兩堂。各爭猫兒。師遇之。白眾曰。道得",
    "X73n1456_036:0724b21": "即救取猫兒。道不得即斬却也。眾無對。師即斬之。",
    "X73n1456_036:0724b22": "趙州自外歸。師舉前語示之。州乃脫草鞋。安頭上",
    "X73n1456_036:0724b23": "而出。師曰。汝適來若在。即救得猫兒也。頌曰。",
    "X73n1456_036:0724b24": "太阿出匣絕無情。觸著須教斷死生。偶遇白牯誇好",
    "X73n1456_036:0724c01": "手。却將驢糞換雙睛。",
    "X73n1456_036:0724c02": "睦州示眾云。大事未明。如喪考妣。大事已明。如喪",
    "X73n1456_036:0724c03": "考妣。頌曰。",
    "X73n1456_036:0724c04": "長江無際渺風波。一任輕帆帶雨過。到岸回頭看白",
    "X73n1456_036:0724c05": "浪。愁心轉比在船多。",
    "X73n1456_036:0724c06": "德山一日飯遲。托鉢下堂。時雪峰作飯頭。見便云。",
    "X73n1456_036:0724c07": "這老漢。鐘未鳴。鼓未響。托鉢向甚麼處去。師便歸",
    "X73n1456_036:0724c08": "方丈。峰舉似巖頭。頭云。大小德山。不會末後句。師",
    "X73n1456_036:0724c09": "聞。令侍者喚來。問汝不肯老僧那。頭密啟其意。師",
    "X73n1456_036:0724c10": "乃休去。至明日陞堂。果與尋常不同。頭至僧堂前。",
    "X73n1456_036:0724c11": "撫掌大笑曰。且喜老漢會末後句。雖然如是。只得",
    "X73n1456_036:0724c12": "三年。果三年而沒。頌曰。",
    "X73n1456_036:0724c13": "閒看師子漫調兒。顧欠頻呻力盡施。觸著翻身聊一",
    "X73n1456_036:0724c14": "擲。低頭歸去令全提。末後句。莫狐疑。自在遊行更讓",
    "X73n1456_036:0724c15": "誰。萬古長空風月在。三年未必是歸期。",
    "X73n1456_036:0724c16": "德山因廓侍者。問從上諸聖向甚麼去。師曰。作麼",
    "X73n1456_036:0724c17": "作麼。廓曰。勅點飛龍馬。跛鱉出頭來。師休去。明日",
    "X73n1456_036:0724c18": "師浴出。廓過茶與師。師撫廓背曰。昨日公案作麼",
    "X73n1456_036:0724c19": "生。廓曰。這老漢。今日方始瞥。師又休去。頌曰。",
    "X73n1456_036:0724c20": "慣戰深藏陷虎機。窮追焉敢犯重圍。縱然保得全身",
    "X73n1456_036:0724c21": "去。折盡旗鎗已喪威。",
    "X73n1456_036:0724c22": "馬祖與百丈西堂南泉玩月次。祖曰。正與麼時如",
    "X73n1456_036:0724c23": "何。丈曰。正好修行。堂曰。正好供養。泉拂袖便行。祖",
    "X73n1456_036:0724c24": "曰。經入藏。禪歸海。唯有善願。獨超物外。頌曰。",
    "X73n1456_036:0725a01": "月到中秋分外明。幾家歌管不停聲。漁翁歸去蘆花",
    "X73n1456_036:0725a02": "宿。睡熟江天夢不成。",
    "X73n1456_036:0725a03": "長沙因張拙秀才。看千佛名經。問曰。百千諸佛。但",
    "X73n1456_036:0725a04": "見其名。未審居何國土。還化物也無。師曰。黃鶴樓",
    "X73n1456_036:0725a05": "崔顥題後。秀才還曾題也未。曰未曾。師曰。得閒題",
    "X73n1456_036:0725a06": "取一篇。頌曰。",
    "X73n1456_036:0725a07": "黃鶴樓前江水深。風波日夜吼雷音。百千諸佛同搖",
    "X73n1456_036:0725a08": "舌。覿面何勞別處尋。",
    "X73n1456_036:0725a09": "夾山參船子。纔見便問大德住甚麼寺。山曰。寺即",
    "X73n1456_036:0725a10": "不住。住即不似。子曰。不似。似個甚麼。山曰。不是目",
    "X73n1456_036:0725a11": "前法。師曰。甚麼處得來。山曰。非耳目之所到。師曰。",
    "X73n1456_036:0725a12": "一句合頭語。萬劫繫驢橛。師又曰。垂絲千尺。意在",
    "X73n1456_036:0725a13": "深潭。離鈎三寸。子何不道。山擬開口。被師一橈打",
    "X73n1456_036:0725a14": "落水中。山纔上船。師又曰。道。道。山擬開口。師便打。",
    "X73n1456_036:0725a15": "山豁然大悟。乃點頭三下。師曰。竿頭絲線從君弄。",
    "X73n1456_036:0725a16": "不犯清波意自殊。山遂問拋綸罷釣時如何。師曰。",
    "X73n1456_036:0725a17": "絲懸淥水。浮定有無之意。山曰。語帶玄而無路。舌",
    "X73n1456_036:0725a18": "頭談而不談。師曰。釣盡江波。錦鱗始遇。山乃掩耳。",
    "X73n1456_036:0725a19": "師曰。如是如是。頌曰。",
    "X73n1456_036:0725a20": "蘭橈獨倚把關津。鈎線閒垂釣錦鱗。偶遇獰龍纔一",
    "X73n1456_036:0725a21": "撞。滔天浪裏解翻身。",
    "X73n1456_036:0725a22": "趙州因僧問。狗子還有佛性也無。州云無。頌曰。",
    "X73n1456_036:0725a23": "長江一望渺寒煙。極目中流思惘然。可惜夜深明月",
    "X73n1456_036:0725a24": "下。更無人問渡頭船。",
    "X73n1456_036:0725b01": "趙州因僧問萬法歸一。一歸何處。師曰。老僧在青",
    "X73n1456_036:0725b02": "州。做領布衫重七斤。頌曰。",
    "X73n1456_036:0725b03": "路到懸崖沒處行。轉身一步脚頭輕。要尋挂角羚羊",
    "X73n1456_036:0725b04": "跡。有眼饒君亦似盲。",
    "X73n1456_036:0725b05": "雪峰因三聖問透網金鱗。未審以何為食。師曰。待",
    "X73n1456_036:0725b06": "汝出網來向汝道。聖曰。一千五百人善知識。話頭",
    "X73n1456_036:0725b07": "也不識。師曰。老僧住持事繁。頌曰。",
    "X73n1456_036:0725b08": "扁舟使盡一帆風。到岸何勞又轉篷。若問漁翁何處",
    "X73n1456_036:0725b09": "宿。放歌歸去月明中。",
    "X73n1456_036:0725b10": "僧問雲門。不起一念。還有過也無。門云。須彌山。頌",
    "X73n1456_036:0725b11": "曰。",
    "X73n1456_036:0725b12": "天寒霜落月沉西。清夜迢迢鶴夢迷。海底日輪紅似",
    "X73n1456_036:0725b13": "火。行人猶聽五更雞。",
    "X73n1456_036:0725b14": "雲門上堂。光不透脫。有兩般病。一切處不明。面前",
    "X73n1456_036:0725b15": "有物是一。又透得一切法空。隱隱地。似有箇物相",
    "X73n1456_036:0725b16": "似。亦是光不透脫。又法身亦有兩般病。得到法身。",
    "X73n1456_036:0725b17": "為法執不忘。己見猶存。坐在法身邊是一。直饒透",
    "X73n1456_036:0725b18": "得法身去。放過即不可。仔細檢點將來。有甚麼氣",
    "X73n1456_036:0725b19": "息。亦是病。頌曰。",
    "X73n1456_036:0725b20": "天街華月影珊珊。沉醉東風獨倚欄。朝罷九重人靜",
    "X73n1456_036:0725b21": "後。六宮猶整尚衣冠。",
    "X73n1456_036:0725b22": "魯祖尋常見僧來便面壁。南泉聞云。我尋常向師",
    "X73n1456_036:0725b23": "僧道。佛未出世時會取。尚不得一箇半箇。他恁麼",
    "X73n1456_036:0725b24": "驢年去。頌曰。",
    "X73n1456_036:0725c01": "寒巖雪壓一枝梅。無限春光不放開。却被東風輕漏",
    "X73n1456_036:0725c02": "泄。暗香吹入夢中來。",
    "X73n1456_036:0725c03": "溈山示眾云。老僧百年後。向山下作一頭水牯牛。",
    "X73n1456_036:0725c04": "左脇下書五字。曰溈山僧某甲。此時若喚作溈山",
    "X73n1456_036:0725c05": "僧。又是水牯牛。喚作水牯牛。又是溈山僧。喚作甚",
    "X73n1456_036:0725c06": "麼即得。頌曰。",
    "X73n1456_036:0725c07": "馬腹驢胎佛祖家。大人行處路途賒。牯牛若較溈山",
    "X73n1456_036:0725c08": "老。頭角崢嶸更讓他。",
    "X73n1456_036:0725c09": "雲門因僧問如何是佛。門云。乾屎橛。頌曰。",
    "X73n1456_036:0725c10": "山河國土露堂堂。瓦礫叢林總放光。若使一塵當面",
    "X73n1456_036:0725c11": "立。恒沙諸佛盡遮藏。",
    "X73n1456_036:0725c12": "金剛經頌(十八首)",
    "X73n1456_036:0725c13": "世尊著衣持鉢空生歎希有",
    "X73n1456_036:0725c14": "著衣持鉢只如斯。飯食經行有甚奇。何故空生歎希",
    "X73n1456_036:0725c15": "有。令人特地更生疑。",
    "X73n1456_036:0725c16": "應如是住",
    "X73n1456_036:0725c17": "窮途白眼正悽惶。忽漫相逢大歇場。放下便為安樂",
    "X73n1456_036:0725c18": "地。何須忉怛費商量。",
    "X73n1456_036:0725c19": "如是降伏其心",
    "X73n1456_036:0725c20": "壁閒燈影弄孩兒。黑夜翻疑有鬼隨。試到天明親看",
    "X73n1456_036:0725c21": "破。許多驚喜向誰提。",
    "X73n1456_036:0725c22": "實無眾生得滅度者",
    "X73n1456_036:0725c23": "夜來夢到鬼門關。無數羅叉擁鐵山。唱罷寒雞天大",
    "X73n1456_036:0725c24": "曉。回頭一笑破愁顏。",
    "X73n1456_036:0726a01": "不住於相",
    "X73n1456_036:0726a02": "乾闥婆城落鏡中。樓臺殿閣滿虗空。但看無數登臨",
    "X73n1456_036:0726a03": "客。倚檻披襟送去鴻。",
    "X73n1456_036:0726a04": "應無所住而生其心",
    "X73n1456_036:0726a05": "鳥跡魚蹤莫浪尋。電光石火豈容心。時人但聽春禽",
    "X73n1456_036:0726a06": "噪。誰信頻伽鷇裏音。",
    "X73n1456_036:0726a07": "無我人眾生壽者",
    "X73n1456_036:0726a08": "傀儡登壇待鼓鑼。大家相聚聽高歌。不知線索經誰",
    "X73n1456_036:0726a09": "手。線斷羞慚最懡[怡-台+羅]。",
    "X73n1456_036:0726a10": "四果不作是念",
    "X73n1456_036:0726a11": "長途客店暫招商。一宿休閒豈久長。夜夢忽登兜率",
    "X73n1456_036:0726a12": "界。回頭空費好思量。",
    "X73n1456_036:0726a13": "燃燈佛所於法實無所得",
    "X73n1456_036:0726a14": "少擕書劍走他鄉。主意將來赴選場。偶向街頭遇占",
    "X73n1456_036:0726a15": "卜。報言當作狀元郎。",
    "X73n1456_036:0726a16": "持四句偈其福甚多",
    "X73n1456_036:0726a17": "年年鬼祟請神巫。送退還來作穢污。太上老君如律",
    "X73n1456_036:0726a18": "令。諸邪從此一齊驅。",
    "X73n1456_036:0726a19": "須菩提感激流涕",
    "X73n1456_036:0726a20": "心頭痛處有誰知。國喪家亡說向誰。回首故鄉消息",
    "X73n1456_036:0726a21": "斷。不堪重聽雁聲悲。",
    "X73n1456_036:0726a22": "歌利王割截身體",
    "X73n1456_036:0726a23": "穆王心愛偃師人。歌笑歡娛當是真。一怒頓教支解",
    "X73n1456_036:0726a24": "後。始知膠漆合成身。",
    "X73n1456_036:0726b01": "一念信心即得菩提",
    "X73n1456_036:0726b02": "莫道夷門薦狗屠。一言然諾許金軀。提鎚直入中軍",
    "X73n1456_036:0726b03": "帳。奪得將軍肘後符。",
    "X73n1456_036:0726b04": "三心不可得",
    "X73n1456_036:0726b05": "寒空落落雁孤征。望眼昏迷里數生。自是本來踪迹",
    "X73n1456_036:0726b06": "斷。勸君不必計途程。",
    "X73n1456_036:0726b07": "無法可說",
    "X73n1456_036:0726b08": "幻戲場中伎倆多。歌聲不斷舞婆娑。可憐觀者增悲",
    "X73n1456_036:0726b09": "喜。曾見其中一線麼。",
    "X73n1456_036:0726b10": "如來說非眾生是名眾生",
    "X73n1456_036:0726b11": "畫工隨意寫形容。狀貌衣冠各不同。好醜任他分別",
    "X73n1456_036:0726b12": "盡。到頭不是主人公。",
    "X73n1456_036:0726b13": "凡夫者如來說則非凡夫",
    "X73n1456_036:0726b14": "貴賤原無定準程。從來白屋出公卿。一蒙天子親宣",
    "X73n1456_036:0726b15": "詔。便是當場第一名。",
    "X73n1456_036:0726b16": "如來者無所從來亦無所去",
    "X73n1456_036:0726b17": "夢向華胥國裏遊。到時歡喜轉時愁。一聲雞唱霜天",
    "X73n1456_036:0726b18": "曉。枕上空華落兩眸。",
    "X73n1456_036:0726b19": "淨土十六妙觀頌",
    "X73n1456_036:0726b20": "第一日觀。觀落日如懸鼓",
    "X73n1456_036:0726b21": "白日西沉寄所思。夕陽盡處有心知。一從別後無消",
    "X73n1456_036:0726b22": "息。自此常如見面時。",
    "X73n1456_036:0726b23": "第二水觀。觀大水澄清。凝氷映徹。作琉璃",
    "X73n1456_036:0726b24": "想",
    "X73n1456_036:0726c01": "清涼心地碧澄澄。瑩徹猶如水結氷。一片琉璃光潔",
    "X73n1456_036:0726c02": "地。休教埋沒老胡僧。",
    "X73n1456_036:0726c03": "第三地觀。觀氷琉璃。成就地想",
    "X73n1456_036:0726c04": "遊心何處可經行。寶地琉璃一掌平。未動脚跟前一",
    "X73n1456_036:0726c05": "步。看來原不涉途程。",
    "X73n1456_036:0726c06": "第四樹觀。觀琉璃地上。作寶樹想",
    "X73n1456_036:0726c07": "行樹重重七寶林。目前羅列氣陰森。花含無量摩尼",
    "X73n1456_036:0726c08": "聚。風動常宣妙法音。",
    "X73n1456_036:0726c09": "第五池觀。觀七寶池中。有八功德水想",
    "X73n1456_036:0726c10": "如意珠王出涌泉。水含八德注花閒。金剛池底金沙",
    "X73n1456_036:0726c11": "布。念念心開七寶蓮。",
    "X73n1456_036:0726c12": "第六總觀。作寶樓閣想",
    "X73n1456_036:0726c13": "寶嚴樓閣影重重。無量諸天集此中。不鼓自鳴天樂",
    "X73n1456_036:0726c14": "動。法音盈耳樂無窮。",
    "X73n1456_036:0726c15": "第七座觀。觀七寶蓮華中。含金剛臺想",
    "X73n1456_036:0726c16": "七寶華含七寶臺。摩尼華蕊結胞胎。隨心一片光明",
    "X73n1456_036:0726c17": "藏。自身金容出現來。",
    "X73n1456_036:0726c18": "第八像觀。觀一佛二菩薩想",
    "X73n1456_036:0726c19": "相好光明水月身。恰如亡子見慈親。從今一識娘生",
    "X73n1456_036:0726c20": "面。不作悠悠行路人。",
    "X73n1456_036:0726c21": "第九佛觀。觀佛相好想",
    "X73n1456_036:0726c22": "毫若須彌目若蓮。重重相好總無邊。通身毛孔光明",
    "X73n1456_036:0726c23": "聚。照徹三千及大千。",
    "X73n1456_036:0726c24": "第十觀音觀。作大士形像。佛立頂冠想",
    "X73n1456_036:0727a01": "長大無邊大士身。頂光化佛等微塵。細看毛孔含生",
    "X73n1456_036:0727a02": "土。觸目分明是故人。",
    "X73n1456_036:0727a03": "第十一勢至觀。作端坐。手執蓮花想",
    "X73n1456_036:0727a04": "光明色相總非差。頂上天冠百寶華。華裏淨含諸佛",
    "X73n1456_036:0727a05": "土。不知誰是主人家。",
    "X73n1456_036:0727a06": "第十二普觀。作自身往生蓮華開合想",
    "X73n1456_036:0727a07": "心想蓮華量若空。託身深處密難通。光明照破華開",
    "X73n1456_036:0727a08": "後。醒眼依然似夢中。",
    "X73n1456_036:0727a09": "第十三雜觀。作佛大小不定身想",
    "X73n1456_036:0727a10": "百川月落影參差。來去隨人任所之。只道兩頭分二",
    "X73n1456_036:0727a11": "路。誰知動處不曾移。",
    "X73n1456_036:0727a12": "第十四。上三品觀",
    "X73n1456_036:0727a13": "心想遙登兜率宮。莊嚴妙麗境重重。親聞彌勒談真",
    "X73n1456_036:0727a14": "諦。只恐相逢是夢中。",
    "X73n1456_036:0727a15": "第十五。中三品觀",
    "X73n1456_036:0727a16": "天子求才選孝廉。鄉評大小共稱賢。一朝特地登金",
    "X73n1456_036:0727a17": "殿。白屋公卿豈偶然。",
    "X73n1456_036:0727a18": "第十六。下三品觀",
    "X73n1456_036:0727a19": "劍樹刀山在目前。回光一照變金蓮。椎埋拜將英雄",
    "X73n1456_036:0727a20": "事。始信為官不是錢。",
    "X73n1456_036:0727a21": "本住法頌壽黃檗山無念禪師八十(有引)",
    "X73n1456_036:0727a22": "上御宇之三年。癸亥仲春。二月十有七日。廼黃檗",
    "X73n1456_036:0727a23": "山無念禪師四百八十甲子之辰也。惟師少志向",
    "X73n1456_036:0727a24": "上。早悟自心。開頂門之正眼。豎無畏之高幢。法門",
    "X73n1456_036:0727b01": "歸重。衲子趨風。莫不指歸第一義。令入自信之地。",
    "X73n1456_036:0727b02": "誠末法之津梁。長夜之慧炬也。宗門寥落。賴師獨",
    "X73n1456_036:0727b03": "振其家聲。不慧雖未承顏。而心光相照。不隔一毫。",
    "X73n1456_036:0727b04": "以法忘情。無彼我相。為日久矣。嗟今老矣。愧不能",
    "X73n1456_036:0727b05": "一接麈尾。以結法喜之緣耳。今幸值師示生之辰。",
    "X73n1456_036:0727b06": "十方宰官居士緇白眾等。各持供養而興慶讚。不",
    "X73n1456_036:0727b07": "慧聞而歡喜。私謂悟無生者。離壽者相。非四相之",
    "X73n1456_036:0727b08": "可遷。安可以世諦而擬之耶。乃說本住法頌。敬遣",
    "X73n1456_036:0727b09": "侍者。遙持香花。用申讚歎。是以滴水而稱大海。以",
    "X73n1456_036:0727b10": "一隙而覩太虗。非敢盡其涯量。聊見微忱。以法供",
    "X73n1456_036:0727b11": "養之意耳。而說頌曰。",
    "X73n1456_036:0727b12": "諸法自性常寂滅。湛然不動如虗空。世界森羅及萬",
    "X73n1456_036:0727b13": "象。唯此一法之所印。佛未出世祖未來。此本住法無",
    "X73n1456_036:0727b14": "欠闕。草芥塵毛體自全。白牯黧奴亦知有。何況眾生",
    "X73n1456_036:0727b15": "各具足。而與諸佛性平等。平等自性無生滅。又豈四",
    "X73n1456_036:0727b16": "相之可遷。不來不去無始終。是故名為本住法。若人",
    "X73n1456_036:0727b17": "悟此體如如。一超頓絕凡聖見。正眼開時生死空。迷",
    "X73n1456_036:0727b18": "悟兩關當下闢。已過關者掉臂行。獨蹈大方無滯礙。",
    "X73n1456_036:0727b19": "猶如師子自在遊。非是野干可隨逐。揭開五蘊封蔀",
    "X73n1456_036:0727b20": "茅。露地披襟坦然坐。是名無畏解脫人。從此常依本",
    "X73n1456_036:0727b21": "法住。唯師了此本住法。獨踞黃檗最高峰。巍巍不動",
    "X73n1456_036:0727b22": "若須彌。萬象森羅齊額手。日月遊行若電光。世界山",
    "X73n1456_036:0727b23": "河鏡中影。良以心空身亦空。混融萬法無起滅。是故",
    "X73n1456_036:0727b24": "一塵與空合。即與虗空共一體。一切微塵亦復然。身",
    "X73n1456_036:0727c01": "與微塵等無二。身塵既入法界空。自性體與虗空等。",
    "X73n1456_036:0727c02": "此空即是本住法。入此法者壽無量。空中世界任起",
    "X73n1456_036:0727c03": "滅。一切聖凡從去來。是法不動相常住。此是大地眾",
    "X73n1456_036:0727c04": "生壽。眾生既與諸佛同。吾師豈與眾生別。但願吾師",
    "X73n1456_036:0727c05": "常化生。證入眾生無量壽。",
    "X73n1456_036:0727c06": "箴",
    "X73n1456_036:0727c07": "座右箴示黃生",
    "X73n1456_036:0727c08": "欲不可縱。志不可蕩。性不可僻。心不可放。身不可逸。",
    "X73n1456_036:0727c09": "學不可浪。理不可蔽。思不可妄。勿佚豫而外馳。勿嗜",
    "X73n1456_036:0727c10": "好而內喪。恬憺自居。百骸無恙。不為物誘。其神自王。",
    "X73n1456_036:0727c11": "定志箴示江生",
    "X73n1456_036:0727c12": "勿汩汩於物欲。勿鬱鬱於亂想。勿矯矯於浮雲。勿逐",
    "X73n1456_036:0727c13": "逐於世網。宜定志以素居。冀凝神而靜養。藜藿澹以",
    "X73n1456_036:0727c14": "自茹。山水清而獨賞。披玄易以窮化。覽春秋而鑒往。",
    "X73n1456_036:0727c15": "誦南華以銷憂。叩西墳而破障。觀世態若陽焰。聽是",
    "X73n1456_036:0727c16": "非如谷響。視眾物如蟲臂。看此身如鼠壤。富貴於我",
    "X73n1456_036:0727c17": "何求。得失於人翻掌。明明在前。昭昭在上。不妄不虞。",
    "X73n1456_036:0727c18": "何惚何恍。形似木雞。心如象罔。孔子曰。不忮不求。何",
    "X73n1456_036:0727c19": "用不臧。此之謂善長。",
    "X73n1456_036:0727c20": "我箴",
    "X73n1456_036:0727c21": "一切愛憎。皆由我障。我障若空。光明無量。逐境心生。",
    "X73n1456_036:0727c22": "隨情動念。心境兩忘。物我無辨。物無妍醜。由我是非。",
    "X73n1456_036:0727c23": "我心不起。彼物何為。動靜等觀。貴賤一視。凡聖齊平。",
    "X73n1456_036:0727c24": "名不思議。",
    "X73n1456_036:0728a01": "身箴",
    "X73n1456_036:0728a02": "敬咨爾身。爾何為者。四大合成。內外虗假。聚沫芭蕉。",
    "X73n1456_036:0728a03": "塵埃野馬。眾苦稠林。生死曠野。昧之者多。識之者寡。",
    "X73n1456_036:0728a04": "一息不來。贅疣土苴。",
    "X73n1456_036:0728a05": "心箴",
    "X73n1456_036:0728a06": "爾胡為心。恍惚杳冥。為物之則。為人之靈。昭昭不昧。",
    "X73n1456_036:0728a07": "耿耿常惺。善惡之府。賢聖之庭。無為欲蔽。勿使妄縈。",
    "X73n1456_036:0728a08": "恬憺寂寞。其神自寧。",
    "X73n1456_036:0728a09": "性箴",
    "X73n1456_036:0728a10": "爾體圓明。爾形精奧。不動不遷。無相無貌。如水之溼。",
    "X73n1456_036:0728a11": "如火之燥。萬化不移。名言不到。去住來今。閒忙靜躁。",
    "X73n1456_036:0728a12": "卓爾獨存。是名真道。",
    "X73n1456_036:0728a13": "命箴",
    "X73n1456_036:0728a14": "咨爾何從。實唯天顧。壽夭窮通。聽其所遇。不忮不求。",
    "X73n1456_036:0728a15": "無怨無惡。鶉居鷇食。龍雲豹霧。信乎爾神。浮沉有數。",
    "X73n1456_036:0728a16": "安以俟之。無容外慕。",
    "X73n1456_036:0728a17": "銘",
    "X73n1456_036:0728a18": "母子銘(并序)",
    "X73n1456_036:0728a19": "清因弘法致難。上干聖天子怒。聲若雷霆。私念老",
    "X73n1456_036:0728a20": "母。聞之必驚絕矣。乃蒙恩宥不死。遣戍雷陽。道經",
    "X73n1456_036:0728a21": "故鄉。迎老母於江上。一見歡喜談笑。音聲清亮。胸",
    "X73n1456_036:0728a22": "中略無纖毫滯念。因問老母。聞兒死生之際。豈不",
    "X73n1456_036:0728a23": "憂乎。乃曰。死生分定耳。我尚不憂。何憂於汝。但人",
    "X73n1456_036:0728a24": "言參差。於事無決定見。為疑念耳。相與侍坐。達旦",
    "X73n1456_036:0728b01": "即作永訣。老母囑曰。汝善以道自愛。無為我憂。今",
    "X73n1456_036:0728b02": "亦與汝長別矣。欣然就道。了不相顧。余因感天下",
    "X73n1456_036:0728b03": "之為母有如此者。豈不頓盡死生之情乎。乃為之",
    "X73n1456_036:0728b04": "銘曰。",
    "X73n1456_036:0728b05": "母子之情。磁石引針。天然妙性。本自圓成。我見我母。",
    "X73n1456_036:0728b06": "如木出火。木已被焚。火原無我。生而不戀。死若不知。",
    "X73n1456_036:0728b07": "始見我身。是石女兒。",
    "X73n1456_036:0728b08": "澄心銘示丁右武",
    "X73n1456_036:0728b09": "真性湛淵。如澄止水。僧愛擊之。煩惱浪起。起之不休。",
    "X73n1456_036:0728b10": "自性渾濁。煩惱無明。愈增不覺。以我取彼。如泥入水。",
    "X73n1456_036:0728b11": "以彼動我。如膏益火。彼亂我真。亂實我生。我若不生。",
    "X73n1456_036:0728b12": "劫燒成氷。是故至人。先空我相。我相若空。彼從何障。",
    "X73n1456_036:0728b13": "忘我之功。在乎堅忍。習氣纔發。忽然猛省。省處即覺",
    "X73n1456_036:0728b14": "一念回光。掃蹤絕跡。當下清涼。清涼寂靜。挺然獨立。",
    "X73n1456_036:0728b15": "恬澹怡神。物無與敵。",
    "X73n1456_036:0728b16": "觀心銘",
    "X73n1456_036:0728b17": "觀身非身。鏡像水月。觀心無相。光明皎潔。一念不生。",
    "X73n1456_036:0728b18": "虗靈寂照。圓同太虗。具含眾妙。不出不入。無狀無貌。",
    "X73n1456_036:0728b19": "百千方便。總歸一竅。不依形氣。形氣窒礙。莫認妄想。",
    "X73n1456_036:0728b20": "妄想生怪。諦觀此心。空洞無物。瞥爾情生。便覺恍惚。",
    "X73n1456_036:0728b21": "急處迴光。著力一照。雲散晴空。白日朗耀。內心不起。",
    "X73n1456_036:0728b22": "外境不生。但凡有相。不是本真。念起即覺。覺即照破。",
    "X73n1456_036:0728b23": "境來便掃。掃即放過。善惡之境。隨心轉變。凡聖之形。",
    "X73n1456_036:0728b24": "應念而現。持呪觀心。如磨鏡藥。塵垢若除。此亦不著。",
    "X73n1456_036:0728c01": "廣大神通。自心全具。淨土天宮。逍遙任意。不用求真。",
    "X73n1456_036:0728c02": "心本是佛。熱處若生。生處自熟。二六時中。頭頭盡妙。",
    "X73n1456_036:0728c03": "觸處不迷。是名心要。",
    "X73n1456_036:0728c04": "師心銘",
    "X73n1456_036:0728c05": "人性本大。超乎形器。直以有我。自生障蔽。習染濃厚。",
    "X73n1456_036:0728c06": "故為物累。問學不廣。故多自是。見理不明。驕矜恃氣。",
    "X73n1456_036:0728c07": "輕內重外。逐物喪志。嗜慾戕生。不知避忌。棄己忘真。",
    "X73n1456_036:0728c08": "孰稱為智。達人虗懷。應緣無滯。與時逶迤。龍蛇玩世。",
    "X73n1456_036:0728c09": "得失靡驚。貴賤無預。恬憺怡神。省思寡慮。力其未能。",
    "X73n1456_036:0728c10": "謹其未至。學其無為。行其無事。聽其無聽。視其無視。",
    "X73n1456_036:0728c11": "返觀內照。念念不住。諸妄消滅。精一無二。此乃至人。",
    "X73n1456_036:0728c12": "師心之秘。在我求之。恢有餘地。不如是觀。名為自棄。",
    "X73n1456_036:0728c13": "覺非銘",
    "X73n1456_036:0728c14": "萬里之行。步步皆非。維人不覺。寸步不移。人生百歲。",
    "X73n1456_036:0728c15": "念念不住。昧者冒然。孰分新故。善惡迭遷。如環無端。",
    "X73n1456_036:0728c16": "莫知其極。誰使之然。使者不知。愈新愈迷。脚跟罔措。",
    "X73n1456_036:0728c17": "舉足成疲。疲之既久。失其故有。變怪百出。不見其醜。",
    "X73n1456_036:0728c18": "以迷為覺。大地皆錯。嫫母效顰。恬然自樂。霎時臨鏡。",
    "X73n1456_036:0728c19": "忽然猛省。但歇狂心。不勞施粉。天然秀媚。眉目清朗。",
    "X73n1456_036:0728c20": "本來面皮。毫髮無爽。無論美惡。不須雕琢。只任現成。",
    "X73n1456_036:0728c21": "自然還樸。覺不覺是。不知知非。是非俱唾。萬物齊歸。",
    "X73n1456_036:0728c22": "夢覺銘",
    "X73n1456_036:0728c23": "善惡無端。一心返復。聖凡不隔。唯存夢覺。以覺入夢。",
    "X73n1456_036:0728c24": "顛倒滋重。以夢入覺。當下解脫。夢覺俱非。寂爾靈知。",
    "X73n1456_036:0729a01": "不生不滅。何慮何思。幻化百千。唯在一念。念起不覺。",
    "X73n1456_036:0729a02": "太虗閃電。煩惱不結。業即不生。愛憎堅固。實生死根。",
    "X73n1456_036:0729a03": "因果報應。捷如影響。根若不生。枝從何長。業有多種。",
    "X73n1456_036:0729a04": "以殺為先。好生惡死。彼此皆然。軀殻雖異。佛性是同。",
    "X73n1456_036:0729a05": "但平等觀。殺念自空。心鏡塵埋。習染既厚。以覺消磨。",
    "X73n1456_036:0729a06": "光明自透。漸磨漸落。念起即覺。覺至無生。心境空廓。",
    "X73n1456_036:0729a07": "妄想馳逐。究竟無益。諦審思維。死生迅疾。生死來往。",
    "X73n1456_036:0729a08": "大夢冥冥。但隨業轉。如不有生。有生不著。須從夢覺。",
    "X73n1456_036:0729a09": "醒眼看來。無繩自縛。念念迴光。心心返照。但不隨情。",
    "X73n1456_036:0729a10": "是名要妙。",
    "X73n1456_036:0729a11": "忘緣銘",
    "X73n1456_036:0729a12": "情有智愚。性無明昧。凡聖之分。實存向背。如臣事君。",
    "X73n1456_036:0729a13": "如子侍父。一念精真。不容顧佇。顧佇則移。移則造迷。",
    "X73n1456_036:0729a14": "迷之既久。其神日疲。不移即悟。悟則不顧。獨立湛然。",
    "X73n1456_036:0729a15": "妙用常住。應緣若響。處世如空。逍遙物化。頓脫樊籠。",
    "X73n1456_036:0729a16": "不出不入。無去無來。空華世相。水月襟懷。",
    "X73n1456_036:0729a17": "觀世銘",
    "X73n1456_036:0729a18": "四大幻身。本無一物。愚者執之。愛憎桎梏。妙圓覺心。",
    "X73n1456_036:0729a19": "彌滿清淨。妄想積迷。顛倒增病。渴鹿逐燄。愈逐愈渴。",
    "X73n1456_036:0729a20": "看破即休。始知是錯。遊戲神通。不離日用。貴賤好醜。",
    "X73n1456_036:0729a21": "任其搬弄。達人大觀。洞然明白。離合悲歡。了不可得。",
    "X73n1456_036:0729a22": "六塵境界。如夢聚寶。無量貪求。一覺便了。音聲色相。",
    "X73n1456_036:0729a23": "風月行空。於斯不著。豈是盲聾。以此處世。有何罣礙。",
    "X73n1456_036:0729a24": "身雖凡夫。名觀自在。",
    "X73n1456_036:0729b01": "六根銘",
    "X73n1456_036:0729b02": "身為業媒。心為業種。從六情根。貪奔愛涌。眼流於色。",
    "X73n1456_036:0729b03": "失其真明。耳流於聲。遺其本聞。舌非爽味。實多妄語。",
    "X73n1456_036:0729b04": "恣意縱情。識風內皷。習發竅鳴。如簧有聲。不知所自。",
    "X73n1456_036:0729b05": "聽者震驚。出口入耳。愛憎斯起。聲已消亡。禍方資始。",
    "X73n1456_036:0729b06": "如雷擊糞。忽生毒菌。愚者食之。誤傷其命。維鼻合身。",
    "X73n1456_036:0729b07": "同為一覺。總是浮塵。身多過惡。意乃樞機。波流毒海。",
    "X73n1456_036:0729b08": "為彼所漂。汩其真宰。是故世人。雖生不生。若能返觀。",
    "X73n1456_036:0729b09": "各得精真。精真若復。六根無物。似雲浮空。如響出谷。",
    "X73n1456_036:0729b10": "不被形拘。不為心礙。逈出情塵。超然自在。",
    "X73n1456_036:0729b11": "念佛三昧銘",
    "X73n1456_036:0729b12": "念佛念心。念心念佛。佛不外心。心不是物。自性光明。",
    "X73n1456_036:0729b13": "心心照燭。妄想潛蹤。形骸空谷。淨土不離目前。蓮花",
    "X73n1456_036:0729b14": "常襯兩足。何必待身後方生。即現前不出不入。此正",
    "X73n1456_036:0729b15": "是普光三昧。只在當人一嗾。",
    "X73n1456_036:0729b16": "正心銘",
    "X73n1456_036:0729b17": "心本光明。欲蔽故暗。天然之體。隨情耗散。今欲正之。",
    "X73n1456_036:0729b18": "祛慾制情。一真既復。諸妄不生。",
    "X73n1456_036:0729b19": "誠意銘",
    "X73n1456_036:0729b20": "意乃妄根。乘虗日鑿。密察其原。潛乎不覺。覺則不妄。",
    "X73n1456_036:0729b21": "妄息即真。至誠無息。其善乃敦。",
    "X73n1456_036:0729b22": "修身銘",
    "X73n1456_036:0729b23": "只體之慾。縱情之本。酒色之迷。陷身之穽。迷欲不返。",
    "X73n1456_036:0729b24": "身心不固。徒有此生。誠為虗度。",
    "X73n1456_036:0729c01": "齊家銘",
    "X73n1456_036:0729c02": "齊家之要。惟儉與勤。義禮若豐。澹薄自醇。勤儉傳家。",
    "X73n1456_036:0729c03": "澹薄寧志。是乃聖賢。處世之秘。",
    "X73n1456_036:0729c04": "六妙銘(并引)",
    "X73n1456_036:0729c05": "雪嶠山主。結廬雙徑之朝陽峰下。千峰如指。故顏",
    "X73n1456_036:0729c06": "曰千指。前峰緊抱。彎環如角。予名之曰麟角。且喻",
    "X73n1456_036:0729c07": "獨也。菴前有池。俗呼洗硯。葢東坡嘗三遊茲山。特",
    "X73n1456_036:0729c08": "附諱乎。予易曰來月。古人喻道曰。池成月自來。池",
    "X73n1456_036:0729c09": "上有齋。予扁曰洗月。喻心境也。齋後有泉。味甘冽",
    "X73n1456_036:0729c10": "而醇。予題之曰。過乳。以昔聖言。劫初之水。味過於",
    "X73n1456_036:0729c11": "乳。以從金剛際來。今峰頂之水。其源必深。可喻道",
    "X73n1456_036:0729c12": "脈欲知本也。菴後有石。予名大歇。謂阿蘭若。真修",
    "X73n1456_036:0729c13": "行處。為寂滅場。乃大休歇地也。此景天然。故題稱",
    "X73n1456_036:0729c14": "六妙。而卷首書曰。六通四達。欲此境中人。老人隨",
    "X73n1456_036:0729c15": "不為妙縛也。直須雙奪。故曰通達耳。手而各為之",
    "X73n1456_036:0729c16": "銘。志不忘也。不作境會。不落言思。是在賓主自得",
    "X73n1456_036:0729c17": "耳。",
    "X73n1456_036:0729c18": "千指菴",
    "X73n1456_036:0729c19": "千峰卓立。直指此菴。此菴如空。了沒遮闌。問菴中主。",
    "X73n1456_036:0729c20": "不出不入。有來參者。空中一咄。",
    "X73n1456_036:0729c21": "麟角峰",
    "X73n1456_036:0729c22": "羣走奔騰。一麟自足。惟麟所重。在乎角獨。片石如麟。",
    "X73n1456_036:0729c23": "萬木若毛。可笑騎者。不動一毫。",
    "X73n1456_036:0729c24": "來月池",
    "X73n1456_036:0730a01": "月原不來。水亦不去。驀爾相逢。不知其故。水底之天。",
    "X73n1456_036:0730a02": "池中之月。去來之相。了不可說。",
    "X73n1456_036:0730a03": "洗月齋",
    "X73n1456_036:0730a04": "月本無塵。水自清潔。從何處洗。求之不得。月墮水中。",
    "X73n1456_036:0730a05": "水涵月影。可惜觀者。熱夢未醒。",
    "X73n1456_036:0730a06": "過乳泉",
    "X73n1456_036:0730a07": "水中擇乳。須是鵞王。此不須擇。在乎善嘗。不許入口。",
    "X73n1456_036:0730a08": "要先知味。惟知味者。飲之心醉。",
    "X73n1456_036:0730a09": "大歇石",
    "X73n1456_036:0730a10": "石不善走。為何要歇。歇之大者。為本寂滅。趺坐此中。",
    "X73n1456_036:0730a11": "不動不搖。吐廣長舌。松風夜號。",
    "X73n1456_036:0730a12": "般若軒銘(并序)",
    "X73n1456_036:0730a13": "軒因閱此經以得名也。為吳門居士朱鷺王在公",
    "X73n1456_036:0730a14": "棲息所。鷺故奇士。在公舉鄉進士。為郡司馬。唾軒",
    "X73n1456_036:0730a15": "冕。棄妻子。結隱於天目。無何復過雙徑。居此軒。閱",
    "X73n1456_036:0730a16": "般若經。大有省發。予自南嶽來。以達大師末後因",
    "X73n1456_036:0730a17": "緣。得至此山。居士見而歡喜。執弟子業。予歎曰。非",
    "X73n1456_036:0730a18": "大力量。欣寂滅之樂者。何能頓脫塵累而至此耶",
    "X73n1456_036:0730a19": "因名朱曰大力。王曰大[金*(起-巳+戍)]。顏其軒曰般若。乃為銘",
    "X73n1456_036:0730a20": "以紀之。銘曰。",
    "X73n1456_036:0730a21": "咄哉此軒。光明透脫。內外洞然。了無縛著。六根門頭。",
    "X73n1456_036:0730a22": "圓通虗豁。世出世閒。一齊拋却。此軒之味。恬憺寂漠。",
    "X73n1456_036:0730a23": "軒中主人。身心快樂。一切情塵。火聚太末。問此法門。",
    "X73n1456_036:0730a24": "名不可說。",
    "X73n1456_036:0730b01": "毗耶室銘(有序)",
    "X73n1456_036:0730b02": "居士管覺僊。生長吳門。早歸三寶。不畜妻子。不治",
    "X73n1456_036:0730b03": "生產。唯結一室。顏曰毗耶。以延十方。以無法可說。",
    "X73n1456_036:0730b04": "但以香飯而作佛事。老人過其室。因請銘之。銘曰。",
    "X73n1456_036:0730b05": "毗耶離城。堅固綿密。雖居市[廓-享+墨]。而無塵跡。中有居士。",
    "X73n1456_036:0730b06": "獨寢一室。門不通風。六窗虗寂。唯有十方。不時雲集。",
    "X73n1456_036:0730b07": "有問法者。止是一默。香飯不請。隨緣摶食。座不用借。",
    "X73n1456_036:0730b08": "露地為席。諸有屏空。一塵不立。身心兩忘。世界齊擲。",
    "X73n1456_036:0730b09": "萬累俱捐。諸緣頓息。在塵出塵。斯為第一。",
    "X73n1456_036:0730b10": "鐵如意銘(并引)",
    "X73n1456_036:0730b11": "予別雙徑。雪嶠山主。以鐵如意并香奩為供。感而",
    "X73n1456_036:0730b12": "為銘。",
    "X73n1456_036:0730b13": "維此如意。代我心口。我不能談。借爾善吼。爾言不無。",
    "X73n1456_036:0730b14": "我法非有。兩者既離。一亦不守。唯法身香。與爾作耦。",
    "X73n1456_036:0730b15": "託此金剛。用垂不朽。",
    "X73n1456_036:0730b17": "憨山老人夢遊集卷第三十六"
}