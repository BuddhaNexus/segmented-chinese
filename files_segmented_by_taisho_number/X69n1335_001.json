{
    "X69n1335_001:0104a06": "善慧大士錄序",
    "X69n1335_001:0104a08": "菩薩戒弟子國子進士　樓頴　撰",
    "X69n1335_001:0104a09": "夫諸佛菩薩。現三身遊十方世界。弘六度以攝五道",
    "X69n1335_001:0104a10": "眾生。眾生之性。邪見妄取。言將行違。性與理背。雖欲",
    "X69n1335_001:0104a11": "服勤冥奧。濫觴洪源。而智不能知。慧不能照。適足以",
    "X69n1335_001:0104a12": "為名相。為盖為纏。乃見讎魔冤。受制外道。倒屣六塵",
    "X69n1335_001:0104a13": "之境。攘臂三界之內。無復突國陷陣。先鋒而出者。悲",
    "X69n1335_001:0104a14": "夫聖人所以恢張逸網。為大權之教。或昔為能仁之",
    "X69n1335_001:0104a15": "師。今為弟子。或祕菩薩之行。現聲聞之學。於是以清",
    "X69n1335_001:0104a16": "淨為戰場。以持戒為守禦。以金剛為鋒刃。以方便為",
    "X69n1335_001:0104a17": "間諜。以會眾為將士。以說法為號令。遂與無數部伍",
    "X69n1335_001:0104a18": "共破魔城。城內諸魔悉皆降伏。歡喜踴躍發菩提心",
    "X69n1335_001:0104a19": "者。無量無數矣。自雙林涅槃之後。法輪輟軌。慧日韜",
    "X69n1335_001:0104a20": "暉。使六道眾生狴牢日固。故我諸佛菩薩。悲其若此。",
    "X69n1335_001:0104a21": "所以用威神之力。現無數身。將以解其扃鐍。而示之",
    "X69n1335_001:0104a22": "要會。故世之言雙林大士自云是彌勒應身。明矣。不",
    "X69n1335_001:0104a23": "然。何以有自然無師之智超出凡夫之中。辯才無方。",
    "X69n1335_001:0104a24": "玄解經藏。恒以護持正法。發眾生之聾瞽。皆如經言。",
    "X69n1335_001:0104b01": "維摩之奉戒清淨。葢以攝諸毀禁。俾歸正道者也。時",
    "X69n1335_001:0104b02": "梁武帝以皇王之貴。精勤佛寶。由是異人間出。共羽",
    "X69n1335_001:0104b03": "翼正教。如大士之時。比丘僧則有智者．頭陀．慧集．慧",
    "X69n1335_001:0104b04": "和．普建．普成。居士則有傅普敏．徐普㧞．潘普成．昌居",
    "X69n1335_001:0104b05": "士。皆六度四等。清心淨行。以嚴持於身。放生蔬食。醫",
    "X69n1335_001:0104b06": "病救苦。以泛愛於物。造立塔廟。崇飾尊像。以嚴佛事。",
    "X69n1335_001:0104b07": "敷演句偈。闡揚經論。以廣多聞。此皆是不可思議之",
    "X69n1335_001:0104b08": "人。行不可思議之事。迭為表裏。用度難信難化之人。",
    "X69n1335_001:0104b09": "欲使其得登無上之道。見當來之佛耳。頴以煩籠久",
    "X69n1335_001:0104b10": "翳。長夜未曉。恨不得於日月之下。親承鑒燭。猶願上",
    "X69n1335_001:0104b11": "生兜率。下會龍華。故以伐木思人。聞韶忘味。將恐芳",
    "X69n1335_001:0104b12": "塵散逸。後來無聞。遂追訪長老。編而次之。以為傳八",
    "X69n1335_001:0104b13": "卷。以示于後云耳。",
    "X69n1335_001:0104b19": "善慧大士錄卷第一",
    "X69n1335_001:0104b21": "大士姓傅。名翕。字玄風。東陽郡烏傷縣稽停里人。烏",
    "X69n1335_001:0104b22": "傷。即今義烏縣也。父名宣慈。字廣愛。母王氏。世為農。",
    "X69n1335_001:0104b23": "以齊建武四年丁丑歲五月八日生。端靖淳和。無所",
    "X69n1335_001:0104b24": "愛著。少不學問。時與里人漁。每得魚。常以竹籠盛之。",
    "X69n1335_001:0104c01": "沈深水中。祝曰。欲去者去。止者留。時人以為愚。梁天",
    "X69n1335_001:0104c02": "監十一年。年十六歲。娶留氏。名曰玅光。有子二人。曰。",
    "X69n1335_001:0104c03": "普建．普成。普通元年。年二十四。泝水取魚於稽停塘",
    "X69n1335_001:0104c04": "下。遇一胡僧。號嵩頭陀。語大士曰。我昔與汝於毗婆",
    "X69n1335_001:0104c05": "尸佛前發願度眾生。汝今兜率宮中受用悉在。何時",
    "X69n1335_001:0104c06": "當還。大士瞪目而已。頭陀曰。汝試臨水觀影。大士從",
    "X69n1335_001:0104c07": "之。乃見圓光寶盇。便悟前因。乃曰。鑪韛之所多鈍鐵。",
    "X69n1335_001:0104c08": "良醫門下足病人。當度眾生為急。何暇思天宮之樂",
    "X69n1335_001:0104c09": "乎。於是棄魚具。携行歸舍。因問修道之地。頭陀指松",
    "X69n1335_001:0104c10": "山下雙檮樹曰。此可矣。即今雙林寺是。大士於此結",
    "X69n1335_001:0104c11": "菴。自號雙林樹下當來解脫善慧大士。種植蔬果。為",
    "X69n1335_001:0104c12": "人傭作。與妻玅光。晝作夜歸。敷演佛法。苦行七年。一",
    "X69n1335_001:0104c13": "日。宴坐次。見釋迦．金粟．定光三佛。來自東方。放光如",
    "X69n1335_001:0104c14": "日。復見金色自天而下。集大士身。從是身常出玅香。",
    "X69n1335_001:0104c15": "每聞空中唱言。成道之日。當代釋迦坐道場。既而四",
    "X69n1335_001:0104c16": "眾常集。問訊作禮。郡守王烋謂是妖妄。囚之數旬。大",
    "X69n1335_001:0104c17": "士唯不飲食。而眾益歎異。遂釋之。大士還山。愈加精",
    "X69n1335_001:0104c18": "進。遠近願師事者日眾。每旦鐘鳴。有仙人騰空而下。",
    "X69n1335_001:0104c19": "隨喜行道。嘗謂弟子曰。我得首楞嚴三昧。又曰。我得",
    "X69n1335_001:0104c20": "無漏智。弟子僉曰。首楞嚴三昧。唯住十地菩薩方能",
    "X69n1335_001:0104c21": "得之。故知大士是住十地菩薩。示迹同凡耳。大士欲",
    "X69n1335_001:0104c22": "導群品。先化妻子。令發道心。即捨田宅。請四眾設大",
    "X69n1335_001:0104c23": "會。而說偈曰。",
    "X69n1335_001:0104c24": "　捨抱現天心　　傾資為善會　　願度羣生盡",
    "X69n1335_001:0105a01": "　俱翔三界外　　歸投無上士　　仰恩普令盇",
    "X69n1335_001:0105a02": "是年饑饉。設會之後。家無斗儲。同里傅昉．傅子良等。",
    "X69n1335_001:0105a03": "入山供養。大士化諭妻子。鬻身助會。玅光受命。乃曰。",
    "X69n1335_001:0105a04": "唯願一切眾生因此同得解脫。大通二年三月。同里",
    "X69n1335_001:0105a05": "傅重昌．傅僧舉母。以錢五萬買之。大士得錢。即營設",
    "X69n1335_001:0105a06": "大會。乃發願曰。弟子善慧。稽首釋迦世尊．十方三世",
    "X69n1335_001:0105a07": "諸佛．盡虗空遍法界常住三寶。今捨賣妻子。普為三",
    "X69n1335_001:0105a08": "界苦趣眾生消災集福。滅除罪垢。同證菩提。後月餘。",
    "X69n1335_001:0105a09": "傅氏悉遣玅光等還山。大士有僕。亡匿為盜。時有同",
    "X69n1335_001:0105a10": "里傅昉．傅暀。罄產來施。大士轉為亡僕營救苦齋。周",
    "X69n1335_001:0105a11": "七七日。玅光紡績。傭賃。曾不少休。傅昉亦質妻子。得",
    "X69n1335_001:0105a12": "米來作供養。大士復轉給諸修道者。自後靈異益多。",
    "X69n1335_001:0105a13": "人或謗毀。大士倍生慈愍。一日。去叔家。自稱。我是彌",
    "X69n1335_001:0105a14": "勒。故來相化。叔可作禮。叔遂作禮。又欲往從祖孚公。",
    "X69n1335_001:0105a15": "孚初不信。玅光諫曰。他謂汝失心。豈有叔祖作禮之",
    "X69n1335_001:0105a16": "義。慎無往也。大士即撥胸前。作金色。出天香。以示玅",
    "X69n1335_001:0105a17": "光。玅光猶言。勿往。大士竟詣孚所。說令設禮。孚固不",
    "X69n1335_001:0105a18": "從。大士歸。玅光問曰。孚作禮否。答曰。今雖未禮。明日",
    "X69n1335_001:0105a19": "會當步步作禮。是夜。孚夢八人迎大士去。孚隨之問。",
    "X69n1335_001:0105a20": "人叱曰。汝高慢不從聖訓。今復何問。俄見大士金相",
    "X69n1335_001:0105a21": "奇特。翔空而行。孚追之。但見石壁橫空。大士．侍從直",
    "X69n1335_001:0105a22": "過無礙。孚不得而前。既寤。悲悔。遲明入山。寖聞異香。",
    "X69n1335_001:0105a23": "遙見大士。雨淚稽首。願為弟子。大士曰。我從兜率天",
    "X69n1335_001:0105a24": "下。正為相接耳。孚公遂即依止。三業清淨。時有沙門",
    "X69n1335_001:0105b01": "慧集來至雙林。大士為說無上菩提。慧集願為弟子。",
    "X69n1335_001:0105b02": "初。大士感夢項左邊出五色圓光。身昇虗空。而下至",
    "X69n1335_001:0105b03": "所住山東南面頂上。及寤。慧集來。便留此山。爾後。慧",
    "X69n1335_001:0105b04": "集處處教化。常言大士是彌勒應身。大士凡講說及",
    "X69n1335_001:0105b05": "作功德。請佛停光。兩眼常出金色光明。告大眾曰。學",
    "X69n1335_001:0105b06": "道若不值無生師。終不得道。我是現前得無生人。昔",
    "X69n1335_001:0105b07": "隱此事。今不覆藏。以示汝等。又弟子禮拜。大士因謂",
    "X69n1335_001:0105b08": "之曰。汝莫禮我。但禮殿中佛。即我形像。又曰。我於夢",
    "X69n1335_001:0105b09": "中憶得過去師。名曰善明世尊。或問曰。善明世尊。得",
    "X69n1335_001:0105b10": "道時師耶。發心時師耶。答曰。非發心時師也。彼佛出",
    "X69n1335_001:0105b11": "世時。我為國王。供養彼佛。彼佛壽八萬歲。我作佛時。",
    "X69n1335_001:0105b12": "壽量亦爾。我夢得師名。悲相憶念。一夕雨淚。又曰。我",
    "X69n1335_001:0105b13": "夢見釋迦以手掌來合我手。問曰。此是何相。答曰。此",
    "X69n1335_001:0105b14": "是我心與世尊心相應耳。",
    "X69n1335_001:0105b15": "中大通三年。大士與弟子於雲黃山所居前十許里。",
    "X69n1335_001:0105b16": "開鑿為精舍。乃種麻．荳．芋．菜等。及至秋稔。忽有賜潄",
    "X69n1335_001:0105b17": "里賈曇頴來爭其地。大士即與之。大士居松山．雲黃",
    "X69n1335_001:0105b18": "兩處。林麓葱蒨。其中多有猛獸。人常畏之。大士常以",
    "X69n1335_001:0105b19": "餘食飼之。自茲伏匿。",
    "X69n1335_001:0105b20": "大通六年。大士言。雙林僻處。教化眾生不廣。乃欲詣",
    "X69n1335_001:0105b21": "闕見天子。宣揚正教。以正月十八日。遣弟子傅暀奉",
    "X69n1335_001:0105b22": "書於梁武帝。曰。雙林樹下當來解脫善慧大士白國",
    "X69n1335_001:0105b23": "主救世菩薩。大士今欲條上．中．下善。希能受持。其上",
    "X69n1335_001:0105b24": "善。以虗懷為本。不著為宗。無相為因。涅槃為果。其中",
    "X69n1335_001:0105c01": "善。以治身為本。治國為宗。天上人間。果報安樂。其下",
    "X69n1335_001:0105c02": "善。以護養眾生。勝殘去殺。普令百姓俱稟六齋。今大",
    "X69n1335_001:0105c03": "士立誓。紹弘正教。普度羣生。故遣弟子暀告白。暀奉",
    "X69n1335_001:0105c04": "書至都。詣大樂令何昌。昌見書。難曰。國師智者尚復",
    "X69n1335_001:0105c05": "作啟。況大士國民。忽作白書。豈敢呈通。暀曰。頃從東",
    "X69n1335_001:0105c06": "來。恐無人為達此書。乃心立誓。燒手於御路側。庶得",
    "X69n1335_001:0105c07": "上聞。昌聞是語。即將此書往同泰寺見浩法師。共議",
    "X69n1335_001:0105c08": "以表進上。有詔赴闕。大士即以十二月十九日至蔣",
    "X69n1335_001:0105c09": "山。閏十二月八日辰時到闕。初武帝聞大士神異。即",
    "X69n1335_001:0105c10": "試命閽人預鎖諸門。大士心已先知。預作大木槌一",
    "X69n1335_001:0105c11": "雙。先扣一門。諸門悉啟。直入善言殿。唱拜不從。徑登",
    "X69n1335_001:0105c12": "西國所貢寶榻。此榻。昭明太子．智者法師洎大士得",
    "X69n1335_001:0105c13": "坐耳。帝問大士。師事從誰。答曰。從無所從。師無所師。",
    "X69n1335_001:0105c14": "事無所事。設食竟。遂還鍾山定林寺。詔令資給。自是",
    "X69n1335_001:0105c15": "天下名僧雲集。此處常降甘露。",
    "X69n1335_001:0105c16": "大同元年正月。帝幸華林園重雲殿。請四部眾。自講",
    "X69n1335_001:0105c17": "三慧．般若經。于時公卿連席。貂紱滿座。詔特為大士",
    "X69n1335_001:0105c18": "別設一榻。四人侍接。時有劉中亟至。問大士。何以不",
    "X69n1335_001:0105c19": "臣天子。不友諸侯。大士對曰。敬中無敬性。不敬無不",
    "X69n1335_001:0105c20": "敬心。講眾既集。帝陞殿。唯大士不起。中亟又問其故。",
    "X69n1335_001:0105c21": "大士對曰。法地若動。一切法不安。時諸王公送嚫。請",
    "X69n1335_001:0105c22": "大眾誦經。唯大士嘿然。人問其故。對曰。語默皆佛事",
    "X69n1335_001:0105c23": "也。太子遣人問曰。何不論議。對曰。當知所說。非長非",
    "X69n1335_001:0105c24": "短。非廣非狹。非有邊非無邊。如如正理。夫復何言。講",
    "X69n1335_001:0106a01": "眾既散。帝因賜水火之珠。大踰徑寸。圓明洞徹。以大",
    "X69n1335_001:0106a02": "士山居。水火難致。故以此珠賜之大士。常用取水火",
    "X69n1335_001:0106a03": "於日月。時王公貴人有至大士所。見大士坐不正。問",
    "X69n1335_001:0106a04": "曰。何不正坐。答曰。正人無正性。側人無側心。一日。帝",
    "X69n1335_001:0106a05": "延至壽光殿說法。至夜方出。",
    "X69n1335_001:0106a06": "四月。復還雲黃山。至九月二日。又遣傅暀奉書於帝。",
    "X69n1335_001:0106a07": "曰。雙林樹下當來解脫善慧大士白國主救世菩薩。",
    "X69n1335_001:0106a08": "今有如意寶珠。清淨解脫。照徹十方。光色微玅。難可",
    "X69n1335_001:0106a09": "思議。欲施人主。若能受者。疾至菩提。帝詔曰。若欲見",
    "X69n1335_001:0106a10": "顧。甚佳也。",
    "X69n1335_001:0106a11": "大同五年始。重入都。行至鍾山。以狀上帝曰。帝豈有",
    "X69n1335_001:0106a12": "心而欲辨。大士豈有義而欲論耶。帝答曰。有心與無",
    "X69n1335_001:0106a13": "心。俱入於實相。實相離言說。無辨亦無論。",
    "X69n1335_001:0106a14": "三月十六日。帝於壽光殿共論真諦。大士曰。息而不",
    "X69n1335_001:0106a15": "滅。帝曰。若息而不滅。此則有色。故鈍。大士曰。一切諸",
    "X69n1335_001:0106a16": "法。不有不無。帝曰。謹受旨矣。大士曰。一切色像。莫不",
    "X69n1335_001:0106a17": "歸空。百川不過於大海。萬法不出於真如。如來於三",
    "X69n1335_001:0106a18": "界．九十六道中。獨超其最。普視眾生有若自身。有若",
    "X69n1335_001:0106a19": "赤子。天下非道不安。非理不樂。帝默然。大士退。至十",
    "X69n1335_001:0106a20": "八日。大士作偈進帝。答息而不滅義。其辭曰。",
    "X69n1335_001:0106a21": "　若息而滅　　見苦斷集　　如趣涅槃　　則有我所",
    "X69n1335_001:0106a22": "　亦無平等　　不會大悲　　既無大悲　　猶有放逸",
    "X69n1335_001:0106a23": "　修學無住　　不趣涅槃　　若趣涅槃　　鄣於悉達",
    "X69n1335_001:0106a24": "　為有相人　　令趣涅槃　　息而不滅　　但息攀緣",
    "X69n1335_001:0106b01": "　不息本無　　本無不生　　今則不滅　　不趣涅槃",
    "X69n1335_001:0106b02": "　不著世間　　名大慈悲　　乃無我所　　亦無彼我",
    "X69n1335_001:0106b03": "　遍一切色　　而無色性　　名不放逸　　何不放逸",
    "X69n1335_001:0106b04": "　一切眾生　　有若赤子　　有若自身　　常欲利安",
    "X69n1335_001:0106b05": "　云何能安　　無過去有　　無現在有　　無未來有",
    "X69n1335_001:0106b06": "　三世清淨　　饒益一切　　共同解脫　　又觀一乘",
    "X69n1335_001:0106b07": "　入一切乘　　觀一切乘　　還入一乘　　又觀修行",
    "X69n1335_001:0106b08": "　無量道品　　普濟羣生　　而不取我　　不縛不脫",
    "X69n1335_001:0106b09": "　盡於未來　　乃名精進",
    "X69n1335_001:0106b10": "大同六年。辭帝東歸。後數月。以功德事。復至都下。止",
    "X69n1335_001:0106b11": "蔣山。遣傅暀奉書於帝。曰。雙林樹下當來解脫善慧",
    "X69n1335_001:0106b12": "大士白國主救世菩薩。皇帝性合正道。履踐如如。大",
    "X69n1335_001:0106b13": "士為菩提下而故高。皇帝為菩提高而故下。機緣感",
    "X69n1335_001:0106b14": "應。故成佛事。今者故來普勸一切同修正道。謹白。時",
    "X69n1335_001:0106b15": "何昌使外。此書未達。時有沙門問曰。大士。今日大耶。",
    "X69n1335_001:0106b16": "後日大耶。對曰。亦可今日小。後日大。亦可今日大。後",
    "X69n1335_001:0106b17": "日小。何以故。凡地修聖道。果地習凡因。常行無所踐。",
    "X69n1335_001:0106b18": "常度無度人。時因啟帝置寺於雙檮間。號雙林。寺前",
    "X69n1335_001:0106b19": "此兩樹。根株異植。枝葉連理。各有祥氣出木竅中。上",
    "X69n1335_001:0106b20": "有雙鶴。和鳴棲翔。大士還造佛殿。殿前先有白楊樹。",
    "X69n1335_001:0106b21": "枝葉秀異。經行其下。常聞天樂。時降甘露。大士令伐",
    "X69n1335_001:0106b22": "此木為殿中像。未間。刀匠自至。復於樹所創塼塔九",
    "X69n1335_001:0106b23": "層。至今存焉。躬寫經律。千有餘卷。白佛。誓願眾生離",
    "X69n1335_001:0106b24": "為解脫。大士三至京師。所度道俗。不可勝計。",
    "X69n1335_001:0106c01": "大同七年。謂弟子曰。我於賢劫千佛中一佛耳。若願",
    "X69n1335_001:0106c02": "生千佛中。即得見我。弟子問曰。若復有人深障。大士",
    "X69n1335_001:0106c03": "還先知否。答曰。補處菩薩有所不知耶。我當坐道場",
    "X69n1335_001:0106c04": "時。此人是魔使。為我作障礙。我當用此為法門。汝等",
    "X69n1335_001:0106c05": "但看我遭此惱亂。不生瞋恚。汝等云何小小被鄣而",
    "X69n1335_001:0106c06": "便欲分天隔地殊。我亦平等度之。無有差也。又曰。我",
    "X69n1335_001:0106c07": "是如來使。從如中來耳。弟子曰。師既如是。何故無六",
    "X69n1335_001:0106c08": "通。答曰。聲聞．辟支尚有六通。汝視我行業緣起若此。",
    "X69n1335_001:0106c09": "豈無六通。今我但示同凡耳。一日。又告眾曰。我捨此",
    "X69n1335_001:0106c10": "身時期。嵩頭陀暫過忉利天。不久還兜率天。汝願生",
    "X69n1335_001:0106c11": "彼。即得見我也。",
    "X69n1335_001:0106c12": "大同八年。乃立誓持上齋。作願文曰。弟子善慧。今啟",
    "X69n1335_001:0106c13": "釋迦世尊．十方三世諸佛．盡虗空遍法界常住三寶。",
    "X69n1335_001:0106c14": "弟子自念今生無可從心布施。拔濟受苦眾生。自今",
    "X69n1335_001:0106c15": "立誓三年持上齋。每六月日不飲食。以此飢渴之苦。",
    "X69n1335_001:0106c16": "代一切眾生酬償罪業。降促苦劫。速得解脫。以不食",
    "X69n1335_001:0106c17": "之糧。廣作布施。願諸眾生世世備足財法無量。永離",
    "X69n1335_001:0106c18": "愛染。不作三業。得大總持。摧伏諸魔。成無上道。",
    "X69n1335_001:0106c19": "大同十年。大士以佛像經文委諸善眾。又以屋宇田",
    "X69n1335_001:0106c20": "地。資生什物。悉皆捐捨。營立精舍。設大法會。啟白諸",
    "X69n1335_001:0106c21": "佛。普為十方三世．六道四生．怨親平等。供養三寶及",
    "X69n1335_001:0106c22": "一切眾。以為佛事。此世界十方無邊國土一切眾生。",
    "X69n1335_001:0106c23": "若有身．口．意業。造作一切無量眾罪。因是墮大地獄。",
    "X69n1335_001:0106c24": "或復業報畜生。嬰受眾苦。或復出生人間。貧窮下賤。",
    "X69n1335_001:0107a01": "盲聾瘖啞。諸根不具。或復枷鎖徒流。牢獄繫閇。無量",
    "X69n1335_001:0107a02": "苦厄。或不見佛。不聞法。不見僧。不值知識。解脫無因。",
    "X69n1335_001:0107a03": "以此供養。仰請世尊。慈力除滅。速得解脫。遇善知識。",
    "X69n1335_001:0107a04": "聞法悟道。發菩提心。大士家資屋宅。傾捨既盡。無庇",
    "X69n1335_001:0107a05": "身之地。創立草菴。玅光亦自立菴。草衣木食。晝夜勤",
    "X69n1335_001:0107a06": "苦。僅得少足。俄有劫賊羣至。以刃駈脇。大士初無懼",
    "X69n1335_001:0107a07": "色。徐謂之曰。若要財物。任意取之。何為怒耶。賊去家",
    "X69n1335_001:0107a08": "空。猶有米二百餘斛。乃自念言。由有身故。乃生諸人",
    "X69n1335_001:0107a09": "罪業。壽終之後。必墮地獄。長嬰大苦。遂乃捨米百斛。",
    "X69n1335_001:0107a10": "為諸劫賊設會供養三寶。為懺罪惡。舍前小塘。偶自",
    "X69n1335_001:0107a11": "枯涸。大士盡取虫魚投大江中。死者葬於山下。牛犬",
    "X69n1335_001:0107a12": "死者亦葬之。深念是等輪回苦趣。解脫無期。又捨米",
    "X69n1335_001:0107a13": "二百斛。為魚犬等設會供養三寶。乃仰聖則。遂有偈",
    "X69n1335_001:0107a14": "曰。",
    "X69n1335_001:0107a15": "　昔賢捨頭目　　王子救虎身　　慈尊推國走",
    "X69n1335_001:0107a16": "　修忍㧞怨親　　今余聞此德　　仰慕菩提因",
    "X69n1335_001:0107a17": "　傾資度牛犬　　捨命濟魚身　　願為常樂友",
    "X69n1335_001:0107a18": "　共趣涅槃津　　同會俗無俗　　齊證真無真",
    "X69n1335_001:0107a19": "太清二年二月。大士復捨田園產業。以十五日設會。",
    "X69n1335_001:0107a20": "為此國土遍十方普佛世界。六道四生怨親平等。供",
    "X69n1335_001:0107a21": "養三寶。諸佛住世。普度羣生。乃說偈曰。",
    "X69n1335_001:0107a22": "　傾資為善供　　歸命天中天　　仰請停光照",
    "X69n1335_001:0107a23": "　流恩普大千　　三塗皆解脫　　六趣超自然",
    "X69n1335_001:0107a24": "　普會體無體　　齊證緣無緣",
    "X69n1335_001:0107b01": "又偈曰。",
    "X69n1335_001:0107b02": "　隱崖修正道　　憩茲三十餘　　遠媿山林友",
    "X69n1335_001:0107b03": "　歸命帝玄虗　　設會宣經懺　　為彼盪塵墟",
    "X69n1335_001:0107b04": "　普願無暇穢　　心淨等芙蕖　　竝契三空理",
    "X69n1335_001:0107b05": "　同證一如如",
    "X69n1335_001:0107b06": "大士又欲持不食上齋及燒身為燈。遍為一切供養",
    "X69n1335_001:0107b07": "三寶。三月十五日。乃謂眾曰。昔聞月光大士捨頭弘",
    "X69n1335_001:0107b08": "施太子。救窮濟乏。無悋命財。經之所明。此人不久成",
    "X69n1335_001:0107b09": "佛。故余不揆凡微。仰慕聖則。乃立心誓。捨身命財。普",
    "X69n1335_001:0107b10": "為一切供養諸佛。謹持不食上齋而取滅度。執志燒",
    "X69n1335_001:0107b11": "身為大明燈。為一切供養三寶。今取來月八日。遂先",
    "X69n1335_001:0107b12": "告眾曰。莫懷憂惱。夫物有生有死。事有成有敗。天下",
    "X69n1335_001:0107b13": "恩愛皆悉離別。今捨此穢濁之身。當得無生清淨法",
    "X69n1335_001:0107b14": "身。唯願徒眾無懷悲戀。生生世世不相捨離。永為眷",
    "X69n1335_001:0107b15": "屬。至成佛道。但自相率共辨樵薪。於雙林山頂營行",
    "X69n1335_001:0107b16": "火龕。願以此因緣。當來世界必為佛事。普度一切。共",
    "X69n1335_001:0107b17": "同解脫。至四月八日。弟子留堅意．范難陀等十有九",
    "X69n1335_001:0107b18": "人。各請奉代師主。持不食上齋及燒身供養三寶。又",
    "X69n1335_001:0107b19": "弟子朱堅固燒一指為燈。陳超捨身自賣。姚普薰．智",
    "X69n1335_001:0107b20": "朗等傭賃。各以得直供養師主。普願一切捨身．受身",
    "X69n1335_001:0107b21": "常值諸佛。聞法悟道。竝證無生。是月九日。弟子留和",
    "X69n1335_001:0107b22": "睦．周堅固二人燒一指燈。弟子樓寶印刺心。葛玄杲",
    "X69n1335_001:0107b23": "割左右耳。比丘菩提．優婆夷駱玅德二人割左耳。比",
    "X69n1335_001:0107b24": "丘智朗．智品等二十二人割右耳。發願曰。弟子菩提",
    "X69n1335_001:0107c01": "等。上啟釋迦世尊．十方三世諸佛．盡虗空遍法界常",
    "X69n1335_001:0107c02": "住三寶。伏惟師主。誓弘聖教。普度羣生。捨身命財。燒",
    "X69n1335_001:0107c03": "身為燈。普為一切供養諸佛。謹割耳刺心。用血洒地。",
    "X69n1335_001:0107c04": "奉代師主。普為一切供養諸佛。伏聞大覺慈父。愍育",
    "X69n1335_001:0107c05": "含生。哀傷物命。大悲熏修。濟㧞含識。動經塵劫。臨唱",
    "X69n1335_001:0107c06": "涅槃。諸天勸請。遂駐恒沙。隨喜凡聖。是以某等。伏見",
    "X69n1335_001:0107c07": "師主并山門眷屬二十許人。將欲莊嚴佛剎。雷動法",
    "X69n1335_001:0107c08": "音。震無畏鼓。廣利無邊。剋己灰身。成就勝德。此實難",
    "X69n1335_001:0107c09": "思上行。非凡境界。某等不以銜愆帶舋。罪垢深重。今",
    "X69n1335_001:0107c10": "謹割耳燒指。殷勤勸請。譬若窮子伶俜失父。況乃含",
    "X69n1335_001:0107c11": "胎喪母。則暗墮冥壑。杳無智日。像法即頹。慧光隱沒。",
    "X69n1335_001:0107c12": "眾生擾擾。沒溺愛河。痛哉傷悼。伏願師主停威駐影。",
    "X69n1335_001:0107c13": "久留世間。顧念含靈。慈悲六趣。接養孤窮。利安貧老。",
    "X69n1335_001:0107c14": "遍使迷徒咸蒙覺悟。等契無生。俱歸寂滅。伏願大慈。",
    "X69n1335_001:0107c15": "一垂降許。次有比丘尼法脫．法堅等十五人。各持三",
    "X69n1335_001:0107c16": "日不食上齋。留師久住。闡揚正教。復有比丘普濟。居",
    "X69n1335_001:0107c17": "士傅長．傅遠等四十二人。稽首和南大士膝下。伏聞",
    "X69n1335_001:0107c18": "佛日初輝。思惟三七。為眾生根鈍。著樂癡盲。寧不說",
    "X69n1335_001:0107c19": "法。疾入涅槃。於是釋梵祈勸。即轉法輪。爾所年中。常",
    "X69n1335_001:0107c20": "注法雨。利益無量。潛光八樹。委法四依。師主恊本誓",
    "X69n1335_001:0107c21": "願。超然挺拔。端坐雙林。不辭勤苦。欲廣弘佛法。流通",
    "X69n1335_001:0107c22": "正道。如何便欲克日闍維。嬰孩失母。未足為喻。海舡",
    "X69n1335_001:0107c23": "破沒。亦非為苦。本師世眼。智月已虧。慈氏明導。慧日",
    "X69n1335_001:0107c24": "未朗。當今長夜。正須照燭。濟等決志刺心洒血塗地。",
    "X69n1335_001:0108a01": "特乞留心。卒閻浮壽。",
    "X69n1335_001:0108a02": "太清三年。梁運將終。災禍競興。大士鄉邑逢災。所有",
    "X69n1335_001:0108a03": "資財散與飢貧。課勵徒侶共拾野菜煑粥。人人割食。",
    "X69n1335_001:0108a04": "以濟閭里。",
    "X69n1335_001:0108a05": "大寶元年二年。大士又課徒眾煑粥。皆如太清故事。",
    "X69n1335_001:0108a06": "其年春作里無耕牛。大士乃遣弟子自植。將牛助人",
    "X69n1335_001:0108a07": "耕地取足。己田唯耕畞半。",
    "X69n1335_001:0108a08": "承聖元年正月十六日。大士又捨田園．家業．牛犢．倉",
    "X69n1335_001:0108a09": "庫。奉設法會。自是每年正月十日。捨米二千斛。奉設",
    "X69n1335_001:0108a10": "法會。說偈曰。",
    "X69n1335_001:0108a11": "　傾資為羣品　　奉供天中天　　仰祈甘露雨",
    "X69n1335_001:0108a12": "　流注普無邊　　六道咸蒙潤　　四趣等皆然",
    "X69n1335_001:0108a13": "　普會實無實　　齊證堅無堅",
    "X69n1335_001:0108a14": "紹泰元年四月二十日。大士告眾曰。我聞大覺世尊",
    "X69n1335_001:0108a15": "曠劫以來。捨頭目財寶。利安六道。又聞經言。佛法欲",
    "X69n1335_001:0108a16": "滅。先有眾災雲集。人民困苦。死亡者多。次有水災。如",
    "X69n1335_001:0108a17": "今所見。次第當至。誰能普為一切眾生。不惜身命。復",
    "X69n1335_001:0108a18": "持不食上齋。燒身滅度。以此身燈。普為一切供養三",
    "X69n1335_001:0108a19": "寶。請佛住世。普度眾生。六月二十五日。弟子范難陀",
    "X69n1335_001:0108a20": "者。奉持上齋。遂於雙林山頂燒身滅度。至九月十五",
    "X69n1335_001:0108a21": "日。比丘法曠於始豐縣天台山下燒身滅度。太平元",
    "X69n1335_001:0108a22": "年三月一日。次有優婆夷子嚴於雙林山頂赴火滅",
    "X69n1335_001:0108a23": "度。",
    "X69n1335_001:0108a24": "陳永定元年二月十八日。大士告眾曰。今世界眾災",
    "X69n1335_001:0108b01": "不息。人民困劇。誰能苦行燒指為燒。普為一切供養",
    "X69n1335_001:0108b02": "三寶。請佛住世。普度羣生。時有比丘慧海．菩提．法解。",
    "X69n1335_001:0108b03": "居士普成等八人謹奉命。比丘法如．居士寶月二人",
    "X69n1335_001:0108b04": "鈎身懸燈。大士又曰。誰能割耳出血。和香洒地。普為",
    "X69n1335_001:0108b05": "一切供養三寶。時有比丘智雲等一十二人。沙彌慧",
    "X69n1335_001:0108b06": "普等十人。又有普知．慧炬等二十三人。小兒善覺等",
    "X69n1335_001:0108b07": "一十七人。總六十二人。謹奉命割耳出血。和香洒地。",
    "X69n1335_001:0108b08": "大士又曰。誰能持不食上齋。請佛住世。時有比丘曇",
    "X69n1335_001:0108b09": "展等二十六人。沙彌尼慧堅等九人。小兒法極．玅貞。",
    "X69n1335_001:0108b10": "優婆夷平等．法瑱等十人。道士陳令成．徐尹等總四",
    "X69n1335_001:0108b11": "十九人。奉持不食上齋。大士謂眾曰。我同度眾生之",
    "X69n1335_001:0108b12": "伴。去將盡矣。唯潘．徐二人不出其名。如弟子傅普敏",
    "X69n1335_001:0108b13": "則是文殊。沙門慧和是我解義弟子。亦是聖人。然行",
    "X69n1335_001:0108b14": "位不高。慧集上人是觀世音。與我作弟子昌居士是",
    "X69n1335_001:0108b15": "阿難。昌在世形容行業。還示闇劣。世人不免輕之。乃",
    "X69n1335_001:0108b16": "誡諸弟子曰。汝等莫輕昌居士。佗捨命甚易。無餘痛",
    "X69n1335_001:0108b17": "惱。顏色鮮潔。倍勝平常。捨命之後。大士方說是阿難",
    "X69n1335_001:0108b18": "耳。甞有一沙門來詣大士曰。聞大士修菩薩行。菩薩",
    "X69n1335_001:0108b19": "之人。乞頭與頭。乞眼與眼。國城．妻子皆所不吝。今就",
    "X69n1335_001:0108b20": "大士乞手中香爐。若與。即真菩薩。不與。即非也。大士",
    "X69n1335_001:0108b21": "曰。捨與不捨。悉非菩薩。沙門強自持去。得十許日。復",
    "X69n1335_001:0108b22": "來問曰。前有人逼奪香爐。於意云何。大士曰。得如本",
    "X69n1335_001:0108b23": "有。失如本無。唯願上人擎爐焚香。供養諸佛。生生世",
    "X69n1335_001:0108b24": "世。增進菩提。常為善友。沙門懷愧。送香爐還。先有沙",
    "X69n1335_001:0108c01": "門僧朔等四人。自信安來遊雙林。我慢不禮。忽見大",
    "X69n1335_001:0108c02": "士身高丈餘。金色晃耀。不覺稽首。願為弟子。後隨入",
    "X69n1335_001:0108c03": "都。住蔣山下定林寺。一日。見白光在大士座前。疑是",
    "X69n1335_001:0108c04": "白[疊*毛]。以手取之。光還大士。乃無可覔。大士曰。爾後設",
    "X69n1335_001:0108c05": "有所見。不用取也。時定林寺草木常降甘露。諸蟲來",
    "X69n1335_001:0108c06": "食。人物雲集。殺傷至多。大士欲遷他處。是夕。露止蟲",
    "X69n1335_001:0108c07": "去。遂止。尋還雲黃。",
    "X69n1335_001:0108c08": "天嘉元年。弟子慧榮等欲建龍華會。大士曰。汝可作",
    "X69n1335_001:0108c09": "請佛停光會。龍華是我事也。若從吾言。定見龍華矣。",
    "X69n1335_001:0108c10": "大士又曰。吾悟道已四十劫。釋迦世尊方始發心。葢",
    "X69n1335_001:0108c11": "為能捨身苦行。所以先我成佛耳。",
    "X69n1335_001:0108c12": "天嘉二年。大士在山行道。常見七佛在前。維摩從後。",
    "X69n1335_001:0108c13": "因謂弟子云。七佛之中。唯釋迦數與我語。餘佛不也。",
    "X69n1335_001:0108c14": "數數如是。問曰。餘佛何為不語。答曰。釋迦今正綜此",
    "X69n1335_001:0108c15": "世界。我當紹繼。是故世尊數與我語。問曰。那不見他",
    "X69n1335_001:0108c16": "方佛。但見七佛耶。答曰。七佛雖去世綿遠。由共綜此",
    "X69n1335_001:0108c17": "世界故也。問。大士知人心中所念否。答曰。不也。我常",
    "X69n1335_001:0108c18": "遊無生至理。轉勝於昔。問曰。經曰。一受不退常寂然。",
    "X69n1335_001:0108c19": "云何失宿命智乎。答曰。我今作凡夫。用有興廢。然用",
    "X69n1335_001:0108c20": "中始終亦不失矣。今時不具足。現道樹時。乃當具耳。",
    "X69n1335_001:0108c21": "然諸弟子遠行當歸。亦自知其到日。此少宿命智通",
    "X69n1335_001:0108c22": "耳。有會法師者。欲試大士。率八十餘人。忽來索食。大",
    "X69n1335_001:0108c23": "士常饍。纔給四人。玅光憂之。大士手自行飯。眾悉飽",
    "X69n1335_001:0108c24": "足。",
    "X69n1335_001:0109a01": "天嘉四年正月十二日。大士又捨五百斛米。三十束",
    "X69n1335_001:0109a02": "絹。奉設法會。乃說偈曰。",
    "X69n1335_001:0109a03": "　竊聞佛法將欲滅　　憂愁怖畏實難當",
    "X69n1335_001:0109a04": "　眾災亂起數非一　　含識遭值盡中傷",
    "X69n1335_001:0109a05": "　如何眾生遭此苦　　悲念切抱益皇皇",
    "X69n1335_001:0109a06": "　今與妻兒捨田業　　身命財物及餘糧",
    "X69n1335_001:0109a07": "　遍為十方設三會　　并燒塗末雜薰香",
    "X69n1335_001:0109a08": "　煙雲玅色獻三寶　　願為如意出芬芳",
    "X69n1335_001:0109a09": "　奉供人天大慈父　　啟請調御心中王",
    "X69n1335_001:0109a10": "　唯願哀愍諸羣生　　留情久住放慈光",
    "X69n1335_001:0109a11": "　照燭六道四生類　　蒙澤悟解等金剛",
    "X69n1335_001:0109a12": "　增加神通恒自在　　堅固勇猛救危荒",
    "X69n1335_001:0109a13": "　蕩除世界災穢惡　　安泰皎潔若西方",
    "X69n1335_001:0109a14": "　金池玉沼皆湧出　　珍華寶樹悉鏗鏘",
    "X69n1335_001:0109a15": "　適悅羣生無短乏　　尊榮富貴壽延長",
    "X69n1335_001:0109a16": "　得修無為八正道　　齊超不二涅槃常",
    "X69n1335_001:0109a17": "天嘉五年歲次甲申正月十七日營齋。至二月八日。",
    "X69n1335_001:0109a18": "轉法華經二十一遍。又於會稽鑄寶王像十軀。設無",
    "X69n1335_001:0109a19": "遮法會。其月九日。又建禳災無礙法席。十日。轉涅槃",
    "X69n1335_001:0109a20": "經一部。燃長命燈。自後五年。凡設六會。如前供養。",
    "X69n1335_001:0109a21": "嵩頭陀入滅。大士心自知之。乃集諸弟子曰。嵩公已",
    "X69n1335_001:0109a22": "還兜率天宮待我。我同度眾生之人。去已盡矣。我決",
    "X69n1335_001:0109a23": "不久住於世。乃作還源詩十二章。大士既涅槃時至。",
    "X69n1335_001:0109a24": "亦預有徵應。先是雙林及雲黃兩處房前皆生瑞梨",
    "X69n1335_001:0109b01": "樹。其上常有甘露。四時不絕。乃忽萎黃。漸至枯死。時",
    "X69n1335_001:0109b02": "大建元年歲次己丑夏四月丙申朔。大士寢疾。告其",
    "X69n1335_001:0109b03": "子普建．普成二法師曰。我從第四天來。為度眾生故。",
    "X69n1335_001:0109b04": "汝等慎護三業。精勤六度。行懺悔法。免墮三塗。二師",
    "X69n1335_001:0109b05": "因問曰。脫不住世。眾或離散。佛殿不成。若何。大士曰。",
    "X69n1335_001:0109b06": "我去世後。或可現相。至二十四日乙卯。大士入涅槃。",
    "X69n1335_001:0109b07": "時年七十三。肉色不變。至三日。舉身還煖。形相端潔。",
    "X69n1335_001:0109b08": "轉手柔輭。更七日。烏傷縣令陳鍾耆來求香火結緣。",
    "X69n1335_001:0109b09": "因取香火。及四眾次第傳之。次及大士。大士猶反手",
    "X69n1335_001:0109b10": "受香。沙門法璿等曰。我等有幸。預蒙菩薩示還源相。",
    "X69n1335_001:0109b11": "手自傳香。表存非異。使後世知聖化餘芳。初。大士之",
    "X69n1335_001:0109b12": "未亡也。語弟子曰。我滅度後。莫移我臥牀。後七日當",
    "X69n1335_001:0109b13": "有法猛上人送織成彌勒佛像來。長鎮我牀上。用標",
    "X69n1335_001:0109b14": "形相也。及至七日。果有法猛上人將織成彌勒佛像",
    "X69n1335_001:0109b15": "并一小銅鍾子安大士牀上。猛時作禮流淚。須臾。忽",
    "X69n1335_001:0109b16": "然不見。始大士寢疾。弟子恐其滅度。乃問曰。如或不",
    "X69n1335_001:0109b17": "可諱。則靈樞若為安厝。答曰。將我屍於雙林山頂。如",
    "X69n1335_001:0109b18": "法焚之。以其灰骨分為二分。一安山頂塔中。一安塚",
    "X69n1335_001:0109b19": "上塔中。兩塔中各作一彌勒佛像。亦用標形相也。又",
    "X69n1335_001:0109b20": "問曰。若不遂所囑。欲依世俗禮葬。若為安置。答曰。若",
    "X69n1335_001:0109b21": "不獲我願。則不須材器。但累甓作牀。即轝我屍於其",
    "X69n1335_001:0109b22": "上。以三尺屏風繞之。以絳帳覆之。可也。又囑弟子徐",
    "X69n1335_001:0109b23": "普㧞等曰。我去後。若猶憶我。汝當共迎慧集上人遺",
    "X69n1335_001:0109b24": "形還山。共為佛事。於是弟子竟不奉大士初命。而特",
    "X69n1335_001:0109c01": "用漢禮并迎集上人。屍於潛印渚松山之隅。與大士",
    "X69n1335_001:0109c02": "鄰墳而葬。",
    "X69n1335_001:0109c03": "大建四年九月十九日。弟子沙門法璿．菩提．智瓚等。",
    "X69n1335_001:0109c04": "為雙林寺啟陳宣帝。請立大士并慧集法師．慧和闍",
    "X69n1335_001:0109c05": "棃等碑。於是詔侍中尚書左僕射領大著作建昌縣",
    "X69n1335_001:0109c06": "開國侯東海徐陵為大士碑。尚書左僕射領國子祭",
    "X69n1335_001:0109c07": "酒豫州太中正汝南周弘正為慧和闍棃碑。",
    "X69n1335_001:0109c08": "大士在日。常以經目繁多。人或不能遍閱。乃就山中",
    "X69n1335_001:0109c09": "建大層龕一柱八面。實以諸經。運行不礙。謂之輪藏。",
    "X69n1335_001:0109c10": "仍有願言。登吾藏門者。生生世世不失人身。從勸世",
    "X69n1335_001:0109c11": "人。有發菩提心者。志誠竭力。能推輪藏。不計轉數。是",
    "X69n1335_001:0109c12": "人即與持誦諸經功德無異。隨其願心。皆獲饒益。今",
    "X69n1335_001:0109c13": "天下所建輪藏。皆設大士像。實始於此。山有古松。大",
    "X69n1335_001:0109c14": "士曾於松間。願度眾生。以斧為誓。至今松木斧痕猶",
    "X69n1335_001:0109c15": "在。其飼虎之餘飯。棄擲林間。化而為石。青白錯雜。可",
    "X69n1335_001:0109c16": "作數珠。謂之飲石。靈異之迹。豈容思議耶。",
    "X69n1335_001:0109c18": "善慧大士錄卷第一"
}