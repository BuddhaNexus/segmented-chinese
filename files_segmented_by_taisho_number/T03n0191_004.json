{
    "T03n0191_004:0942b09": "佛說眾許摩訶帝經卷第四",
    "T03n0191_004:0942b11": "西天譯經三藏朝散大夫試鴻臚少",
    "T03n0191_004:0942b12": "卿明教大師臣法賢奉　詔譯",
    "T03n0191_004:0942b13": "爾時提婆達多手持弓箭，出迦毘羅城而欲",
    "T03n0191_004:0942b14": "教射。悉達多太子知已，與五百眷屬亦出國",
    "T03n0191_004:0942b15": "城同為弓射。時提婆達多即持弓箭遙射一",
    "T03n0191_004:0942b16": "樹，其樹中箭應弦而倒。悉達多太子，亦射一",
    "T03n0191_004:0942b17": "樹，箭力甚大，樹雖兩斷儼然不動。提婆達多",
    "T03n0191_004:0942b18": "見樹如故，疑箭不中，白太子言：「常聞太子解",
    "T03n0191_004:0942b19": "五種射法，云何射樹而不能中？」如是言已，帝",
    "T03n0191_004:0942b20": "釋天主於虛空中，而自思惟：「我須今日顯發",
    "T03n0191_004:0942b21": "菩薩神通威力，若不如是，云何有情知彼菩",
    "T03n0191_004:0942b22": "薩善能通達一切眾事？」作是念已，即化大風",
    "T03n0191_004:0942b23": "吹中箭樹，忽然倒地；時提婆達多即自驚歎。",
    "T03n0191_004:0942b24": "爾時太子又令安置七多羅樹，七重鐵鼓，七",
    "T03n0191_004:0942b25": "重鐵豬，令眾射之。時提婆達多顯自威力，挽",
    "T03n0191_004:0942b26": "弓前射，透一多羅樹；難陀次之，透二多羅樹；",
    "T03n0191_004:0942b27": "悉達多太子即便隨射，所有七多羅樹、七重鐵",
    "T03n0191_004:0942b28": "鼓及鐵豬等皆悉透過，其箭入地至龍王宮。",
    "T03n0191_004:0942b29": "爾時龍王見菩薩箭，以手捧之，於箭入處涌",
    "T03n0191_004:0942c01": "水上流，即有信心婆羅門長者起塔供養，一",
    "T03n0191_004:0942c02": "切苾芻常來瞻禮；爾時悉達多太子乃乘寶輦",
    "T03n0191_004:0942c03": "迴歸王城。有一相師占太子曰：「至十二歲，若",
    "T03n0191_004:0942c04": "不出家，為轉輪王，統領四洲千子圍繞。」時淨",
    "T03n0191_004:0942c05": "飯王聞是事已，心大歡喜，即集群臣及諸釋",
    "T03n0191_004:0942c06": "種，具白斯事。時有大臣白淨飯王：「若要太子",
    "T03n0191_004:0942c07": "紹輪王位，速於國內公卿、臣僚、士庶之舍，選",
    "T03n0191_004:0942c08": "擇淑女為其妃配。仍造種種上妙衣服，真珠、",
    "T03n0191_004:0942c09": "瓔珞、珍玩之具及舍宅樓閣等；如是造已，即",
    "T03n0191_004:0942c10": "選良辰，令太子於王正殿坐師子座，命公卿、",
    "T03n0191_004:0942c11": "臣僚及長者居士等所有童女，悉赴王宮，如",
    "T03n0191_004:0942c12": "有端正福德殊勝之女太子樂者，即賜上件",
    "T03n0191_004:0942c13": "珍玩物等，納為夫人。」",
    "T03n0191_004:0942c14": "爾時淨飯王即依所奏，後至吉日，命悉達多",
    "T03n0191_004:0942c15": "太子，登王寶殿，坐師子座，所集童女俱來赴",
    "T03n0191_004:0942c16": "會。爾時有一童女名耶輸陀羅，而不赴召。父",
    "T03n0191_004:0942c17": "問其故，耶輸陀羅曰：「金帛財貨我家自有，何",
    "T03n0191_004:0942c18": "須王宮而受錫賚？」父又告言：「汝至王宮，太子",
    "T03n0191_004:0942c19": "見已，或當採擇納為夫人，豈獨寶玩而充贈",
    "T03n0191_004:0942c20": "遺耶？」童女聞已，即著上妙衣服，嚴身瓔珞而",
    "T03n0191_004:0942c21": "赴王宮。太子見是童女福相殊勝身有光明，",
    "T03n0191_004:0942c22": "心大歡喜下師子座，依古儀禮，互相設拜，",
    "T03n0191_004:0942c23": "拜已復坐合掌恭肅。時僚等俱白王言：「如是",
    "T03n0191_004:0942c24": "童女諸相具足，福德深厚，堪與太子為其夫",
    "T03n0191_004:0942c25": "人。」王即詔命二萬童女，圍繞耶輸陀羅同入",
    "T03n0191_004:0942c26": "宮室。",
    "T03n0191_004:0942c27": "爾時迦毘羅城不遠，有一大河名嚕賀迦，於",
    "T03n0191_004:0942c28": "河岸上有一大樹，名娑囉迦里(梨也切)拏，與太",
    "T03n0191_004:0942c29": "子同時而生。此樹不久長及百肘，太陽未出",
    "T03n0191_004:0943a01": "樹身柔軟爪甲能傷，日既昇天則斧不能入、",
    "T03n0191_004:0943a02": "火不能爇；尋以河津汎漲浸壞樹根，偃仆洪",
    "T03n0191_004:0943a03": "川下流乾涸。時酥鉢囉沒駄王，以嚕賀迦河",
    "T03n0191_004:0943a04": "為大樹所塞，水不通行，國內民眾乏水受用，",
    "T03n0191_004:0943a05": "發使出國告淨飯王：「顛木壅流。」邦人大恐，欲",
    "T03n0191_004:0943a06": "假太子神力去樹導川。時淨飯王默然不允，",
    "T03n0191_004:0943a07": "若太子自去即當隨意。有大臣名曰飡那，潛",
    "T03n0191_004:0943a08": "知王意，以方便力告太子言：「嚕賀迦河旁有",
    "T03n0191_004:0943a09": "園苑，亭臺樓觀，花卉池沼，甚是嚴飾，可去遊",
    "T03n0191_004:0943a10": "從。」太子聞言，即與眷屬及諸臣僚，同出迦毘",
    "T03n0191_004:0943a11": "羅城，往彼園中隨意遊戲。時提婆達多見一",
    "T03n0191_004:0943a12": "飛鵝從空而過，挽弓仰射墮太子前，太子見",
    "T03n0191_004:0943a13": "之嗟念傷害，與拔其箭放鵝飛去。提婆達多",
    "T03n0191_004:0943a14": "遣人取鵝，太子告曰：「我發菩提心，常行慈愍",
    "T03n0191_004:0943a15": "行，利益諸有情，不欲見損惱，所有飛鵝拔箭",
    "T03n0191_004:0943a16": "放去令彼安隱，汝宜迴心勿生嗔恨。」提婆達",
    "T03n0191_004:0943a17": "多聞是語已，默然不悅。",
    "T03n0191_004:0943a18": "爾時酥鉢囉沒駄王，知其太子近在園林，即",
    "T03n0191_004:0943a19": "遣國人往彼河津，出其大樹，唱聲用力，響震",
    "T03n0191_004:0943a20": "郊原。太子聞之訪諸左右，群臣具白：「此是酥",
    "T03n0191_004:0943a21": "鉢囉沒駄王遣其人眾，出河中樹。」太子聞已：",
    "T03n0191_004:0943a22": "「我當自往。」去河不遠，有一大窟毒龍所居，太",
    "T03n0191_004:0943a23": "子至前龍乃出窟；眾人恐懼慮傷太子，即以",
    "T03n0191_004:0943a24": "利劍斷彼龍命。龍有毒氣，被觸之者遍身青",
    "T03n0191_004:0943a25": "黑，因以立名迦路那夷。太子行至河邊，先令",
    "T03n0191_004:0943a26": "提婆達多出彼大樹，提婆達多極其神力終",
    "T03n0191_004:0943a27": "不能舉；次及難陀，盡力挽樹稍離於地；是時",
    "T03n0191_004:0943a28": "太子以己神力，手把大樹折為兩段擲虛空",
    "T03n0191_004:0943a29": "中，於河兩邊各下一段，告眾人言：「此娑囉迦",
    "T03n0191_004:0943b01": "里(梨也切)拏樹，是大良藥，火不能燒，若有瘡腫塗",
    "T03n0191_004:0943b02": "之即差，汝等眾人勿復忘失。」太子作是語",
    "T03n0191_004:0943b03": "已，即乘車騎迴歸城邑。時有相師，相太子曰：",
    "T03n0191_004:0943b04": "「若至七歲而不出家，作轉輪王。」太子入城將",
    "T03n0191_004:0943b05": "至王宮，釋種伽吒儗里有一女，名娛閉迦，在",
    "T03n0191_004:0943b06": "高樓上，忽見太子身相端嚴心生戀仰；太子",
    "T03n0191_004:0943b07": "見此女已，令住車騎，迴首觀瞻，手執弓箭不",
    "T03n0191_004:0943b08": "覺墮地。時諸人眾見此童女福相殊勝，皆言：",
    "T03n0191_004:0943b09": "「此女堪事太子。」父淨飯王知是事已，遣童女",
    "T03n0191_004:0943b10": "二萬圍遶娛閉迦女令入王宮。爾時太子納",
    "T03n0191_004:0943b11": "夫人已，思惟城外遊觀園苑，即告御車人阿",
    "T03n0191_004:0943b12": "誐多：「汝今諦聽！我思城外遊觀園苑，與我如",
    "T03n0191_004:0943b13": "法安置裝嚴上好車騎。」時阿誐多聞是語已，",
    "T03n0191_004:0943b14": "即於厩中如法裝飾上好車騎，至太子前。爾",
    "T03n0191_004:0943b15": "時太子即乘車騎出於城外，於其馬前見一",
    "T03n0191_004:0943b16": "老人，髮白面皺策杖呻吟。太子不識，問阿誐",
    "T03n0191_004:0943b17": "多：「此是何人？」阿誐多曰：「此是老人。」太子問",
    "T03n0191_004:0943b18": "云：「何名為老？」阿誐多言：「幻化之體無有堅實，",
    "T03n0191_004:0943b19": "四相遷移六情昏昧，起坐無力執杖而行，名",
    "T03n0191_004:0943b20": "之為老。」太子問云：「汝能免不？」阿誐多曰：「我何",
    "T03n0191_004:0943b21": "能免？」太子問云：「汝即不免，我能免不？」阿誐多",
    "T03n0191_004:0943b22": "曰：「貴賤雖異，幻體一般，日月推遷，無人能免。」",
    "T03n0191_004:0943b23": "太子聞已不悅而歸，復自思惟：「四大假合，五",
    "T03n0191_004:0943b24": "蘊無實，始自少年便成衰老，如是之相深可",
    "T03n0191_004:0943b25": "悲愍。」爾時淨飯王問阿誐多曰：「我子出外，有",
    "T03n0191_004:0943b26": "何所見？」阿誐多曰：「太子出外，見一老人髮白",
    "T03n0191_004:0943b27": "面皺。」具說上事。王既聞已，憶前相師占言太",
    "T03n0191_004:0943b28": "子後必出家；「太子於今安處深宮受五欲樂，",
    "T03n0191_004:0943b29": "情必愛著而不出家。」即說偈言：",
    "T03n0191_004:0943c01": "「王聞相師占太子，　　恐後捨父求出家；",
    "T03n0191_004:0943c02": "　今以五欲悅其情，　　愛著必繼輪王位。」",
    "T03n0191_004:0943c03": "爾時太子又復思惟出城遊觀，即告阿誐多：",
    "T03n0191_004:0943c04": "「汝今諦聽！我思城外遊觀園苑，與我如前安",
    "T03n0191_004:0943c05": "置裝嚴上好車騎。」時阿誐多聞是語已，即",
    "T03n0191_004:0943c06": "往廐中如法裝飾上好車騎至太子前。爾時",
    "T03n0191_004:0943c07": "太子即乘車騎出於城外，於其馬前見一病",
    "T03n0191_004:0943c08": "人，形體羸瘦，心神劣弱，太子不識。問阿誐",
    "T03n0191_004:0943c09": "多曰：「此是何人？」阿誐多答言：「此是病人。」太子",
    "T03n0191_004:0943c10": "問云：「何名為病？」車匿答云：「四大之體互相",
    "T03n0191_004:0943c11": "乖反而有病生，形容瘦惡，心識無安，此名為",
    "T03n0191_004:0943c12": "病。」太子問云：「汝能免耶？」阿誐多言：「亦不能",
    "T03n0191_004:0943c13": "免。」又復問言：「汝既不免，我免得不？」阿誐多",
    "T03n0191_004:0943c14": "言：「俱是幻質，云何獨免？」太子聞已，即歸王宮。",
    "T03n0191_004:0943c15": "復自思惟：「假合之身眾病所集，眾生愚迷深",
    "T03n0191_004:0943c16": "可憐愍。」時淨飯王問阿誐多曰：「太子出外，有",
    "T03n0191_004:0943c17": "何所見？」爾時阿誐多具說上事。王既聞已，恐",
    "T03n0191_004:0943c18": "子出家，復令宮中以五欲樂娛侍太子。即說",
    "T03n0191_004:0943c19": "偈言：",
    "T03n0191_004:0943c20": "「色聲香味觸最妙，　　娛樂深宮太子情；",
    "T03n0191_004:0943c21": "　若生愛樂而貪著，　　應不出家求覺道。」",
    "T03n0191_004:0943c22": "爾時太子復自思惟出城遊觀，即告阿誐多：",
    "T03n0191_004:0943c23": "「汝今諦聽！我思城外遊觀園苑，與我如前安",
    "T03n0191_004:0943c24": "置裝嚴上好車騎。」時阿誐多聞是語已，即往",
    "T03n0191_004:0943c25": "廐中如法裝飾上好車騎至太子前。爾時太",
    "T03n0191_004:0943c26": "子即乘車騎出於城外，於其馬前見一死人，",
    "T03n0191_004:0943c27": "氣絕神逝，猶如土木瓦石無所知覺，男女眷",
    "T03n0191_004:0943c28": "屬圍繞悲哭。問阿誐多曰：「此是何人？」阿誐",
    "T03n0191_004:0943c29": "多答云：「此是死人。」太子復問：「云何名死？」阿誐",
    "T03n0191_004:0944a01": "多答云：「有為之體，壽有短長，一旦無常，永別",
    "T03n0191_004:0944a02": "親眷，此名為死。」太子聞已，問阿誐多曰：「汝能",
    "T03n0191_004:0944a03": "免不？」阿誐多答云：「亦不可免。」太子問云：「汝身",
    "T03n0191_004:0944a04": "不免，我應免得。」阿誐多答曰：「三界無常，生滅",
    "T03n0191_004:0944a05": "不住，太子之身亦復如是。」太子爾時心不適",
    "T03n0191_004:0944a06": "悅，却歸王宮。至王宮已，而復思惟：「無常之法，",
    "T03n0191_004:0944a07": "念念不住，乃至有色、無色、非想非非想處，無",
    "T03n0191_004:0944a08": "有免斯無常大患，於諸眾生深可悲愍。」作是",
    "T03n0191_004:0944a09": "念已情不適悅。爾時淨飯大王問阿誐多曰：",
    "T03n0191_004:0944a10": "「太子出外，有何所見？」爾時阿誐多具如上事",
    "T03n0191_004:0944a11": "一一宣說。王既聞已，思念昔時有婆羅門占",
    "T03n0191_004:0944a12": "相太子，福德淳厚，諸相具足，決定出家成正",
    "T03n0191_004:0944a13": "覺道。即令宮內以五欲樂種種適悅，令彼愛",
    "T03n0191_004:0944a14": "著捨出家意。即說偈言：",
    "T03n0191_004:0944a15": "「我以五欲大富貴，　　適悅太子天中天；",
    "T03n0191_004:0944a16": "　令彼無心求出家，　　付與輪王最上位。」",
    "T03n0191_004:0944a17": "爾時悉達多太子，復自思惟出城遊觀，即告",
    "T03n0191_004:0944a18": "阿誐多：「我思城外遊觀園苑，與我如前安置",
    "T03n0191_004:0944a19": "裝嚴上好車騎。」於是阿誐多即往厩中，如",
    "T03n0191_004:0944a20": "法裝飾上好車騎至太子前。爾時太子即",
    "T03n0191_004:0944a21": "乘車騎出外遊觀。時兜率天子作是思惟：",
    "T03n0191_004:0944a22": "「今茲菩薩出城遊觀，求出家緣，我應當作沙",
    "T03n0191_004:0944a23": "門之相，持鉢乞食現太子前。」作是念已，即",
    "T03n0191_004:0944a24": "剃鬚髮身被法服，手持應器住立馬首。太子",
    "T03n0191_004:0944a25": "見已，迴問阿誐多：「此何人耶？」阿誐多答言：「是",
    "T03n0191_004:0944a26": "出家人。」太子問云：「何名出家？」阿誐多答言：「此",
    "T03n0191_004:0944a27": "人了悟生死、誓斷輪迴，修菩提因求解脫果，",
    "T03n0191_004:0944a28": "剃除鬚髮身被法服，清淨身心此名出家。」太",
    "T03n0191_004:0944a29": "子聞已心生踊躍，即便下馬而問苾芻：「云何",
    "T03n0191_004:0944b01": "出家，有何利益？」苾芻答言：「夫出家者，離其親",
    "T03n0191_004:0944b02": "愛，不著榮樂，恒修梵行，堅守律儀，棄背塵勞，",
    "T03n0191_004:0944b03": "禁縛根識，妄念不生，實行增長，如是進修名",
    "T03n0191_004:0944b04": "出家者。」太子聞已歎言：「善哉！汝大丈夫！於其",
    "T03n0191_004:0944b05": "濁世能善調伏，能善勤求，是真出家，是真善",
    "T03n0191_004:0944b06": "友。」言已頂禮，上馬歸宮。即於宮中至意思惟",
    "T03n0191_004:0944b07": "出家之法，其行甚妙，其理甚深，厭離王宮欲",
    "T03n0191_004:0944b08": "求解脫。時淨飯王問阿誐多曰：「太子出遊有",
    "T03n0191_004:0944b09": "何所見，得悅樂不？」阿誐多逡巡具白上事。王",
    "T03n0191_004:0944b10": "聞所奏，又復思惟：「相師曾言，若不出家必作",
    "T03n0191_004:0944b11": "輪王。我須今辰別設方便，令彼太子斷出家",
    "T03n0191_004:0944b12": "意。」即告悉達多：「迦里沙迦聚落，國之重地，汝",
    "T03n0191_004:0944b13": "今往彼代吾撫臨，當使一方人民和悅。」太子",
    "T03n0191_004:0944b14": "聞已迷悶不樂，晝夜思念專求出家，未遂本",
    "T03n0191_004:0944b15": "心，往赴迦里沙迦聚落。行至路次，有五大寶",
    "T03n0191_004:0944b16": "藏從地涌出。主藏神等白言：「太子！此等寶藏",
    "T03n0191_004:0944b17": "菩薩所有，唯願菩薩為我受之。」太子告言：「此",
    "T03n0191_004:0944b18": "等寶藏眾寶所聚，有情愛著非我所求。」主藏",
    "T03n0191_004:0944b19": "之神聞菩薩言，知不領納，即率同類入於大",
    "T03n0191_004:0944b20": "海。爾時太子漸次前行，至迦里沙迦聚落之",
    "T03n0191_004:0944b21": "界，見有多人，各執牛具，苦力耕種，手脚麤惡，",
    "T03n0191_004:0944b22": "塵土坌身，衣服破弊，飢渴無力，如是種種苦",
    "T03n0191_004:0944b23": "惱逼迫。太子宿懷慈愍，見之驚問。左右告曰：",
    "T03n0191_004:0944b24": "「此是太子部內耕種之人。」太子聞之，即令：「放",
    "T03n0191_004:0944b25": "免丁壯、牛畜，任自營生，不令官司更有拘檢。」",
    "T03n0191_004:0944b26": "作是語已，即往閻浮樹下，結跏趺坐而入禪",
    "T03n0191_004:0944b27": "定。其諸臣僚僮僕吏民，亦於樹下圍繞侍立。",
    "T03n0191_004:0944b28": "經於食時，淨飯王心自思惟：「太子出外已過",
    "T03n0191_004:0944b29": "時約，由未迴歸，我當自往觀視太子。」即嚴",
    "T03n0191_004:0944c01": "車駕出臨聚落，至閻浮樹下，乃見太子入三",
    "T03n0191_004:0944c02": "摩地身心不動，日色雖轉，樹影不移。時淨飯",
    "T03n0191_004:0944c03": "王歎言：「善哉，善哉！大威德！大丈夫！甚為稀",
    "T03n0191_004:0944c04": "有，日行不住樹影不移。」以頭至地禮菩薩足，",
    "T03n0191_004:0944c05": "而說偈言：",
    "T03n0191_004:0944c06": "「善哉！大丈夫！　　世間甚稀有；",
    "T03n0191_004:0944c07": "　生時放光明，　　大地皆振動。",
    "T03n0191_004:0944c08": "　今坐閻浮樹，　　日轉影不移；",
    "T03n0191_004:0944c09": "　時眾普見聞，　　我今歸命禮。」",
    "T03n0191_004:0944c10": "爾時太子從禪定起，即乘車輦歸迦毘羅城。",
    "T03n0191_004:0944c11": "經尸陀林，見彼林中而有死人，裸形臭惡支",
    "T03n0191_004:0944c12": "體壞爛，於其世間深生厭離。王與太子入迦",
    "T03n0191_004:0944c13": "毘羅城，時有相師瞻見太子威德殊異，告淨",
    "T03n0191_004:0944c14": "飯王：「今此太子，於七日內若不出家，定有轉",
    "T03n0191_004:0944c15": "輪聖王之位。」爾時相師，即說偈言：",
    "T03n0191_004:0944c16": "「大王今當知，　　悉達多太子，",
    "T03n0191_004:0944c17": "　七日不出家，　　當作輪王位，",
    "T03n0191_004:0944c18": "　統領四大洲，　　富有於七寶；",
    "T03n0191_004:0944c19": "　如成正等覺，　　法財救世間。」",
    "T03n0191_004:0944c20": "爾時相師說此偈已，太子進車而漸前行。時",
    "T03n0191_004:0944c21": "有釋種名迦羅叉摩，其女名蜜里誐惹，瞻見",
    "T03n0191_004:0944c22": "太子威儀尊重，而興讚歎。於太子前即說偈",
    "T03n0191_004:0944c23": "言：",
    "T03n0191_004:0944c24": "「父得解脫樂，　　母身亦復然；",
    "T03n0191_004:0944c25": "　生此悉達多，　　願與我為夫。",
    "T03n0191_004:0944c26": "　當成二足尊，　　圓證涅槃法；",
    "T03n0191_004:0944c27": "　名聞遍十方，　　我今歸命禮。」",
    "T03n0191_004:0944c28": "爾時太子聞是伽陀心生歡喜，即以真珠、瓔",
    "T03n0191_004:0944c29": "珞承其威力，入窓牖中安著女項。時淨飯王",
    "T03n0191_004:0945a01": "見是事已，即以二萬宮人圍繞蜜里誐惹女",
    "T03n0191_004:0945a02": "入於王宮。爾時太子有三夫人：耶輸陀羅、",
    "T03n0191_004:0945a03": "虞閉迦、蜜里誐惹；及六萬宮人朝夕供侍，",
    "T03n0191_004:0945a04": "心無愛著專求捨棄。時淨飯王知是事已，告",
    "T03n0191_004:0945a05": "諭三王：「有婆羅門相我太子，若七日內不令",
    "T03n0191_004:0945a06": "出家，必作轉輪王；汝等諸王於七晝夜可共",
    "T03n0191_004:0945a07": "守護。」復起民眾造七重城，七重壕塹，城安鐵",
    "T03n0191_004:0945a08": "門，於門上下遍置鈴鐸，若開門時鈴聲振",
    "T03n0191_004:0945a09": "響一由旬外。爾時太子於其內宮，與諸宮人",
    "T03n0191_004:0945a10": "妓舞作樂，晝夜無異。時淨飯王詔令群臣，於",
    "T03n0191_004:0945a11": "諸禁掖處處防衛，仍遣四兵——象、馬、車、步——於城",
    "T03n0191_004:0945a12": "四門分布巡察。時淨飯王在城東門，斛飯王",
    "T03n0191_004:0945a13": "在城南門，白飯王在城西門，甘露飯王在城",
    "T03n0191_004:0945a14": "北門，各領臣僚夜不睡眠專心守護。復命大",
    "T03n0191_004:0945a15": "臣摩賀曩摩，於其夜分不住來往巡歷四門，",
    "T03n0191_004:0945a16": "警覺軍眾令不睡眠。爾時摩賀曩摩領其人",
    "T03n0191_004:0945a17": "眾巡至東門，而即問言：「何人在此不睡守護？」",
    "T03n0191_004:0945a18": "時淨飯王告言：「我今在此躬自防衛。」摩賀曩",
    "T03n0191_004:0945a19": "摩告言：「大王！若不睡眠無諸過失。」時摩賀曩",
    "T03n0191_004:0945a20": "摩，即說偈言：",
    "T03n0191_004:0945a21": "「耽睡人如死，　　亦如魔魅人；",
    "T03n0191_004:0945a22": "　若能止其睡，　　過咎必不生。」",
    "T03n0191_004:0945a23": "爾時摩賀曩摩說此偈已，即往南門而復問",
    "T03n0191_004:0945a24": "言：「此有何人不睡守護？」時斛飯王告言：「我今",
    "T03n0191_004:0945a25": "在此專心防衛。」摩賀曩摩告言：「大王！若不睡",
    "T03n0191_004:0945a26": "眠無諸過失。」時摩賀曩摩，即說偈言：",
    "T03n0191_004:0945a27": "「人睡亦如死，　　須知有睡魔；",
    "T03n0191_004:0945a28": "　若能止得睡，　　過咎必不生。」",
    "T03n0191_004:0945a29": "爾時摩賀曩摩說此偈已，即往西門而復問",
    "T03n0191_004:0945b01": "言：「此有何人不睡守護？」時白飯王告言：「我今",
    "T03n0191_004:0945b02": "在此專心防衛。」摩賀曩摩告言：「大王！若不睡",
    "T03n0191_004:0945b03": "眠無諸過失。」時摩賀曩摩，即說偈言：",
    "T03n0191_004:0945b04": "「耽睡如飲酒，　　醉入於曠野；",
    "T03n0191_004:0945b05": "　過失即隨生，　　是故須止睡。」",
    "T03n0191_004:0945b06": "佛說眾許摩訶帝經卷第四"
}