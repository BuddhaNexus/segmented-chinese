{
    "X68n1315_034:0219b20": "古尊宿語錄卷第三十四",
    "X68n1315_034:0219b22": "　　　舒州龍門佛眼和尚語錄",
    "X68n1315_034:0219b23": "住南康雲居嗣法　善悟　編",
    "X68n1315_034:0219b24": "頌古",
    "X68n1315_034:0219c01": "外道問佛",
    "X68n1315_034:0219c02": "杲日連天照有無。孰云善逝坐跏趺。如今要見當年",
    "X68n1315_034:0219c03": "事。邪正猶來在半途。",
    "X68n1315_034:0219c04": "世尊陞座。文殊白槌",
    "X68n1315_034:0219c05": "法王法令若為酬。潦倒文殊強出頭。負累釋迦猶可",
    "X68n1315_034:0219c06": "事。至今千古閙啾啾。",
    "X68n1315_034:0219c07": "世尊拈花。迦葉微笑",
    "X68n1315_034:0219c08": "百萬人天望舉揚。拈花微笑大乖張。幾多業識茫茫",
    "X68n1315_034:0219c09": "者。問著勞生沸似湯。",
    "X68n1315_034:0219c10": "二祖請達磨安心",
    "X68n1315_034:0219c11": "若有絲毫付與人。可師何得更全身。人間天上迷逢",
    "X68n1315_034:0219c12": "處。八兩元來是半斤。",
    "X68n1315_034:0219c13": "六祖風幡",
    "X68n1315_034:0219c14": "非風幡動唯心動。大海波瀾常汹湧。魚龍出沒任昇",
    "X68n1315_034:0219c15": "沉。生死聖凡無別共。無別共底怎麼樣。祖佛傍觀空",
    "X68n1315_034:0219c16": "合掌。",
    "X68n1315_034:0219c17": "國師三喚侍者",
    "X68n1315_034:0219c18": "潦倒江湖上。竿頭事可咍。一回浮子動。又是上鈎來。",
    "X68n1315_034:0219c19": "百丈野鴨子",
    "X68n1315_034:0219c20": "草裏尋常萬萬千。報云飛去豈徒然。鼻頭是甚閑皮",
    "X68n1315_034:0219c21": "草。十字縱橫一任穿。",
    "X68n1315_034:0219c22": "百丈歸。與同事坐次。忽然哭。事問曰。憶父",
    "X68n1315_034:0219c23": "母耶。丈云。無。事。曰被人罵耶。丈云。無。事。曰",
    "X68n1315_034:0219c24": "哭作什麼。丈云。問取和尚。事往問大師。大",
    "X68n1315_034:0220a01": "師曰。你去問取他。事回至寮中。見百丈呵",
    "X68n1315_034:0220a02": "呵大笑。事曰。適來為什麼哭。而今為什麼",
    "X68n1315_034:0220a03": "却笑。丈曰。適來哭。而今笑。同事惘然",
    "X68n1315_034:0220a04": "一回思想一傷神。不覺飜然笑轉新。雲在嶺頭閑不",
    "X68n1315_034:0220a05": "徹。水流澗下太忙生。",
    "X68n1315_034:0220a06": "馬祖陞堂。百丈捲席",
    "X68n1315_034:0220a07": "挂得帆來遇便風。須臾千里到家鄉。臨門上岸逢妻",
    "X68n1315_034:0220a08": "子。歡喜情懷不可當。",
    "X68n1315_034:0220a09": "百丈再參馬祖",
    "X68n1315_034:0220a10": "挂拂遭呵耳便聾。衲僧奚若驗宗風。金剛腦後抽生",
    "X68n1315_034:0220a11": "鐵。華岳三峯倒卓空。",
    "X68n1315_034:0220a12": "黃蘗一日問百丈曰。和尚在大師處。有甚",
    "X68n1315_034:0220a13": "奇特言句。乞師不恡。丈遂舉再參馬祖因",
    "X68n1315_034:0220a14": "緣。乃曰。我當時被大師一喝。直得三日耳",
    "X68n1315_034:0220a15": "聾。黃蘗不覺縮項吐舌。丈曰。子已後莫承",
    "X68n1315_034:0220a16": "嗣馬祖麼。蘗曰。不然。今因和尚。得見馬祖",
    "X68n1315_034:0220a17": "大機大用。要且不識馬祖。若承嗣馬祖。恐",
    "X68n1315_034:0220a18": "已後喪我兒孫。丈曰。如是。如是",
    "X68n1315_034:0220a19": "家肥生孝子。國霸有謀臣。拳頭劈口槌。未到無兒孫。",
    "X68n1315_034:0220a20": "百丈開田說大義",
    "X68n1315_034:0220a21": "開田說大義。後人莫容易。百丈總持門。淡而還有味。",
    "X68n1315_034:0220a22": "黃蘗問百丈。從上宗乘苗裔。此間如何商",
    "X68n1315_034:0220a23": "量。百丈默然。蘗曰。教後人如何委悉。丈云。",
    "X68n1315_034:0220a24": "我將謂你是箇人。便起去。蘗隨後入方丈",
    "X68n1315_034:0220b01": "曰。某甲得得而來。祇要箇印信足矣。丈曰。",
    "X68n1315_034:0220b02": "若恁麼。他後不得辜負老僧",
    "X68n1315_034:0220b03": "打麵還他州土麥。唱歌須是帝鄉人。現成財本成家",
    "X68n1315_034:0220b04": "者。多見飢寒在子孫。",
    "X68n1315_034:0220b05": "百丈一日問黃蘗。何處去來。蘗曰。大雄山",
    "X68n1315_034:0220b06": "下採菌子來。丈曰。還見大蟲麼。蘗便作虎",
    "X68n1315_034:0220b07": "聲。丈便抽斧作斫勢。蘗約住便與一掌。丈",
    "X68n1315_034:0220b08": "便休。至晚。上堂謂眾曰。大雄山下有一虎。",
    "X68n1315_034:0220b09": "汝等諸人好看。老漢今日親遭一口",
    "X68n1315_034:0220b10": "大雄山下斑斑虎。觸著傷人誰敢顧。親遭一口老婆",
    "X68n1315_034:0220b11": "心。何曾用著腰間斧。",
    "X68n1315_034:0220b12": "百丈問黃蘗。甚處來。蘗云。開田來。丈云。辛",
    "X68n1315_034:0220b13": "苦不易。蘗云。隨眾作務。丈云。有勞道用。蘗",
    "X68n1315_034:0220b14": "云。爭敢辭勞。丈云。開得多少田。蘗遂钁地",
    "X68n1315_034:0220b15": "數下。丈便喝。蘗掩耳而去",
    "X68n1315_034:0220b16": "相見言談理不虧。等閑轉面便相輝。畢竟水須朝海",
    "X68n1315_034:0220b17": "去。到頭雲定覔山歸。",
    "X68n1315_034:0220b18": "黃蘗示眾。汝等諸人盡是噇酒槽漢",
    "X68n1315_034:0220b19": "大唐國裏無禪師。不許會兮祇許知。著肉汗衫如脫",
    "X68n1315_034:0220b20": "了。方知棒喝誑愚癡。",
    "X68n1315_034:0220b21": "黃蘗一日在南泉位中坐。南泉遂問。長老",
    "X68n1315_034:0220b22": "是甚年中行道。蘗云。威音王佛已前。泉云。",
    "X68n1315_034:0220b23": "猶是王老師孫在。蘗遂歸本位坐",
    "X68n1315_034:0220b24": "彼此老來誰記得。人前各自強惺惺。一坑未免俱埋",
    "X68n1315_034:0220c01": "却。幾個如今眼子青。",
    "X68n1315_034:0220c02": "南泉問黃蘗。定慧等學。明見佛性。此理如",
    "X68n1315_034:0220c03": "何。蘗云。某甲十二時中不依倚一物。泉云。",
    "X68n1315_034:0220c04": "莫是長老見處麼。蘗云。不敢。泉云。漿水錢",
    "X68n1315_034:0220c05": "且置。草鞋錢教什麼人還。蘗不對",
    "X68n1315_034:0220c06": "問答分明是切磋。幾人於此見詨訛。少年俱決龍蛇",
    "X68n1315_034:0220c07": "陣。潦倒同吟稚子歌。",
    "X68n1315_034:0220c08": "南泉門送黃蘗。泉曰。如許大身材。戴椰子",
    "X68n1315_034:0220c09": "大笠子。蘗云。三千大千世界總在裏許。泉",
    "X68n1315_034:0220c10": "曰。王老師[妳-女+口]。黃蘗戴笠子便行",
    "X68n1315_034:0220c11": "相見錦江頭。相携上酒樓。會醫還少病。知分不多愁。",
    "X68n1315_034:0220c12": "百丈問南泉。何處來。泉曰。江西來。丈曰。還",
    "X68n1315_034:0220c13": "將得馬師真來麼。泉曰。祇這是。丈曰。背後",
    "X68n1315_034:0220c14": "底[妳-女+口]。泉拂袖便出",
    "X68n1315_034:0220c15": "八面當風祇這是。拂袖之談動天地。堪愛賣身王老",
    "X68n1315_034:0220c16": "師。不作賤兮不作貴。",
    "X68n1315_034:0220c17": "南泉坐次。一僧叉手而立。泉云。太俗生。僧",
    "X68n1315_034:0220c18": "合掌。泉云。太僧生。僧無對",
    "X68n1315_034:0220c19": "南北東西無不利。令人深愛老南泉。眉毛撕繫如相",
    "X68n1315_034:0220c20": "似。鼻孔遼天不著穿。",
    "X68n1315_034:0220c21": "洞山謂雲居云。昔南泉問座主。講何經論。",
    "X68n1315_034:0220c22": "主云。彌勒下生經。泉云。彌勒幾時下生。主",
    "X68n1315_034:0220c23": "云。現在天宮。當來下生。泉云。天上無彌勒。",
    "X68n1315_034:0220c24": "地下無彌勒。時雲居遂問洞山。祗如天上",
    "X68n1315_034:0221a01": "無彌勒。地下無彌勒。未審誰與他安名著",
    "X68n1315_034:0221a02": "字。洞山直得禪床震動。乃曰。膺闍黎",
    "X68n1315_034:0221a03": "禪床驚震被搽糊。惹得兒孫不丈夫。拄杖劈頭連打",
    "X68n1315_034:0221a04": "出。也教知道赤鬚胡。",
    "X68n1315_034:0221a05": "南泉示眾云。馬大師道。即心即佛。又云。非",
    "X68n1315_034:0221a06": "心非佛。老僧却不恁麼。不是心。不是佛。不",
    "X68n1315_034:0221a07": "是物。恁麼道還有過也無。趙州出禮拜歸",
    "X68n1315_034:0221a08": "眾。僧問趙州。適來禮拜歸眾。意作麼生。州",
    "X68n1315_034:0221a09": "云。却問取和尚。僧上問南泉。適來諗上座",
    "X68n1315_034:0221a10": "意作麼生。泉云。他却領得老僧意旨",
    "X68n1315_034:0221a11": "祖佛場中不展戈。後人剛地起詨訛。道泰不傳天子",
    "X68n1315_034:0221a12": "令。時清休唱太平歌。",
    "X68n1315_034:0221a13": "南泉斬猫兒",
    "X68n1315_034:0221a14": "五色狸奴盡力爭。及乎按劒總生盲。分身兩處重相",
    "X68n1315_034:0221a15": "為。直得悲風動地生。",
    "X68n1315_034:0221a16": "晚趙州從外歸。泉舉前話問之。州脫草鞋",
    "X68n1315_034:0221a17": "戴頭上而出。泉云。子適來若在。即救得猫",
    "X68n1315_034:0221a18": "兒",
    "X68n1315_034:0221a19": "安國安家不在兵。魯連一箭亦多情。三千劒客今何",
    "X68n1315_034:0221a20": "在。獨許莊周致太平。",
    "X68n1315_034:0221a21": "南泉．歸宗．麻谷三人去禮忠國師",
    "X68n1315_034:0221a22": "同氣相求事可論。一回見面一歡情。兩行何處閑文",
    "X68n1315_034:0221a23": "字。一隊誰家好弟兄。",
    "X68n1315_034:0221a24": "大隋葢龜",
    "X68n1315_034:0221b01": "骨裏皮兮皮裏骨。大隋老子無窠窟。上士聞之笑未",
    "X68n1315_034:0221b02": "休。中流特地生疑惑。",
    "X68n1315_034:0221b03": "俱胝豎指",
    "X68n1315_034:0221b04": "老大宗師豎指頭。一生用得最風流。玄沙抝折無人",
    "X68n1315_034:0221b05": "會。年來年去冷颼颼。",
    "X68n1315_034:0221b06": "德山參見龍潭吹紙燭",
    "X68n1315_034:0221b07": "黃金為骨玉為稜。莫把他家此日尋。多少從來悟心",
    "X68n1315_034:0221b08": "匠。盡將底事繼威音(咦)。",
    "X68n1315_034:0221b09": "魯祖面壁",
    "X68n1315_034:0221b10": "池陽何處得捫摸。後代商量苦也無。古人剛地成多",
    "X68n1315_034:0221b11": "事。敢問如今會也無。",
    "X68n1315_034:0221b12": "雪峯示眾云。望州亭與上座相見了也。烏",
    "X68n1315_034:0221b13": "石嶺與上座相見了也。僧堂前與上座相",
    "X68n1315_034:0221b14": "見了也",
    "X68n1315_034:0221b15": "密密堂堂早二三。本來無物更何堪。癡人見了生歡",
    "X68n1315_034:0221b16": "喜。作者相逢滿面慙。",
    "X68n1315_034:0221b17": "米和尚令僧問仰山。今時人還假悟也無。",
    "X68n1315_034:0221b18": "山云。悟即不無。爭柰落在第二頭。米聞深",
    "X68n1315_034:0221b19": "肯之",
    "X68n1315_034:0221b20": "悟人千箇道無憂。肯信遭他第二頭。寂寞山花寒食",
    "X68n1315_034:0221b21": "後。夕陽西去水東流。",
    "X68n1315_034:0221b22": "金牛和尚每至齋時。自將飯於僧堂前。作",
    "X68n1315_034:0221b23": "舞呵呵大笑云。菩薩子。喫飯來",
    "X68n1315_034:0221b24": "長連床上狐屎尿。三聖堂前狗吠春。跳出金牛窠窟",
    "X68n1315_034:0221c01": "子。月明照見夜行人。",
    "X68n1315_034:0221c02": "玄沙三種病人",
    "X68n1315_034:0221c03": "玄沙三種病人。有理不在高聲。引得香嚴老子。走來",
    "X68n1315_034:0221c04": "樹上懸身。",
    "X68n1315_034:0221c05": "破竈墮和尚居嵩嶽山塢。有一廟甚靈。廟",
    "X68n1315_034:0221c06": "中唯安一竈。遠近祭祀不歇。烹殺物命甚",
    "X68n1315_034:0221c07": "多。師一日領侍者入廟。以拄杖敲竈數下",
    "X68n1315_034:0221c08": "云。汝本磚瓦泥土合成。靈從何來。聖從何",
    "X68n1315_034:0221c09": "起。又敲數下。竈乃隳破墮落。師云。破也。墮",
    "X68n1315_034:0221c10": "也。須臾有一青衣峩冠。忽然設拜師前。師",
    "X68n1315_034:0221c11": "云。是什麼人。神云。我本廟神。久受業報。今",
    "X68n1315_034:0221c12": "日蒙和尚說無生法忍。遂得生天。特來禮",
    "X68n1315_034:0221c13": "謝。師曰。是汝本有之性。非吾強言。神再禮",
    "X68n1315_034:0221c14": "而沒",
    "X68n1315_034:0221c15": "禍福威嚴不自靈。殘盃冷[夕/肉]享何人。一從去後無消",
    "X68n1315_034:0221c16": "息。野老猶敲祭鼓聲。",
    "X68n1315_034:0221c17": "大眾遂曰。如某等久在和尚左右。不蒙示",
    "X68n1315_034:0221c18": "誨。適來竈神說何法。便得解脫。師曰。我也",
    "X68n1315_034:0221c19": "別無道理。祇向伊道。元是一堆泥土合成。",
    "X68n1315_034:0221c20": "靈從何來。聖從何起。你等諸人。何不禮拜。",
    "X68n1315_034:0221c21": "眾遂作禮。師云。破也。墮也。大眾一時悟入",
    "X68n1315_034:0221c22": "春寒料峭。凍殺年少。切忌參商。別無奇妙。低頭侍奉。",
    "X68n1315_034:0221c23": "歡喜問訊。佛法商量。傷子性命。",
    "X68n1315_034:0221c24": "趙州勘婆",
    "X68n1315_034:0222a01": "趙州言勘破。笑殺老禪和。院主鬚眉落。南泉打粥鍋。",
    "X68n1315_034:0222a02": "趙州勘破。却成罪過。大地眾生。千箇萬箇。",
    "X68n1315_034:0222a03": "百丈野狐",
    "X68n1315_034:0222a04": "醉眠醒臥不歸家。一身流落在天涯。祖佛位中留不",
    "X68n1315_034:0222a05": "住。夜來依舊宿蘆花。",
    "X68n1315_034:0222a06": "黃蘗問百丈。古人錯答一轉話。墮在野狐",
    "X68n1315_034:0222a07": "身。今人轉轉不錯時如何。丈曰。近前來。向",
    "X68n1315_034:0222a08": "汝道。蘗近前打師一掌。丈呵呵大笑云。將",
    "X68n1315_034:0222a09": "謂胡鬚赤。更有赤鬚胡",
    "X68n1315_034:0222a10": "一問當機絕異同。定乾坤箭驗勳功。轟轟一掌胲腮",
    "X68n1315_034:0222a11": "下。笑殺雄山者老翁。",
    "X68n1315_034:0222a12": "司馬頭陀問溈山。百丈野狐話。你作麼生",
    "X68n1315_034:0222a13": "會。溈山以手撼門扇三下。司馬云。太麤生。",
    "X68n1315_034:0222a14": "溈山云。佛法說甚麤細",
    "X68n1315_034:0222a15": "春至是花開。朱顏安在哉。可怜園裏色。不入鏡中來。",
    "X68n1315_034:0222a16": "靈雲見桃花",
    "X68n1315_034:0222a17": "春來依舊一枝枝。同地同天道不疑。未徹之言人莫",
    "X68n1315_034:0222a18": "問。令余特地笑嘻嘻。",
    "X68n1315_034:0222a19": "臨濟參黃蘗。首座令問。如何是佛法的的",
    "X68n1315_034:0222a20": "大意。三度問。三度被打",
    "X68n1315_034:0222a21": "擘開華岳連天色。放出黃河到海聲。瞎驢死後蒿枝",
    "X68n1315_034:0222a22": "折。大地如今有幾人。",
    "X68n1315_034:0222a23": "雲門三頓棒",
    "X68n1315_034:0222a24": "奉君三頓曲周遮。屈辱雲門老作家。渡水穿雲五湖",
    "X68n1315_034:0222b01": "客。欲將何物當生涯。",
    "X68n1315_034:0222b02": "雲門餬餅",
    "X68n1315_034:0222b03": "雲門答餬餅。言前句後領。驢鞍爺下頷。到了終不省。",
    "X68n1315_034:0222b04": "塞却你咽喉。把將餬餅來。速道。速道。",
    "X68n1315_034:0222b05": "罽賓國王。自將劒至師子尊者處問。師得",
    "X68n1315_034:0222b06": "蘊空否。尊者云。已得。王云。既得蘊空。可施",
    "X68n1315_034:0222b07": "我頭否。尊者云。身非我有。豈況於頭。王即",
    "X68n1315_034:0222b08": "斬之。白乳高數丈。王臂遂落",
    "X68n1315_034:0222b09": "楊子江頭楊柳春。楊花愁殺渡頭人。一聲殘笛離亭",
    "X68n1315_034:0222b10": "晚。君向瀟湘我向秦。",
    "X68n1315_034:0222b11": "仰山插鍬",
    "X68n1315_034:0222b12": "數目分明舉即難。衲僧無不膽毛寒。須知更有壺中",
    "X68n1315_034:0222b13": "路。但向須彌頂外看。",
    "X68n1315_034:0222b14": "長慶萬象之中獨露身",
    "X68n1315_034:0222b15": "萬象之中獨露身。一回相見一回嗔。東西南北吾皇",
    "X68n1315_034:0222b16": "化。莫向江頭苦問津。",
    "X68n1315_034:0222b17": "雪峯鼇山成道",
    "X68n1315_034:0222b18": "鼇山成道足人傳。莫是從前話不圓。賴有玄沙知始",
    "X68n1315_034:0222b19": "末。徧身紅爛在漁船。",
    "X68n1315_034:0222b20": "子胡狗",
    "X68n1315_034:0222b21": "老大宗師沒巴鼻。養狗之緣太兒戲。奪牌禪客如到",
    "X68n1315_034:0222b22": "來。鉛刀爭及吹毛利。",
    "X68n1315_034:0222b23": "鳥窠吹布毛",
    "X68n1315_034:0222b24": "欲求佛法往南方。老大宗師為舉揚。山花滿地雖狼",
    "X68n1315_034:0222c01": "藉。一陣風來一陣香。",
    "X68n1315_034:0222c02": "玄沙虎",
    "X68n1315_034:0222c03": "宗師方便太慈悲。是汝之言實古錐。萬里神光騰頂",
    "X68n1315_034:0222c04": "後。肯將生死嚇愚痴。",
    "X68n1315_034:0222c05": "五洩參石頭",
    "X68n1315_034:0222c06": "在途在舍若為酬。莫把先師一例求。雄雄宇宙如王",
    "X68n1315_034:0222c07": "者。未免半邊無髑髏。",
    "X68n1315_034:0222c08": "藥山一句子",
    "X68n1315_034:0222c09": "犢牛生子頗相諳。兩眼通紅色似藍。把火照來無覔",
    "X68n1315_034:0222c10": "處。大家普請一時參。",
    "X68n1315_034:0222c11": "趙州喫茶",
    "X68n1315_034:0222c12": "趙州一椀茶。驗盡當行家。一期雖似好。爭免事如麻。",
    "X68n1315_034:0222c13": "盤山臨入滅。垂示云。還有人邈得吾真麼。",
    "X68n1315_034:0222c14": "眾人競寫呈師。師皆不納。時普化出眾云。",
    "X68n1315_034:0222c15": "某甲邈得。山云。何不呈似老僧看。普化乃",
    "X68n1315_034:0222c16": "打筋斗而出",
    "X68n1315_034:0222c17": "師真醜拙不堪呈。用盡身心笑殺人。彼中莫覔絲頭",
    "X68n1315_034:0222c18": "意。白鼻崑崙賀新正。",
    "X68n1315_034:0222c19": "女子出定",
    "X68n1315_034:0222c20": "出得出不得。初不離是定。聖者起凡情。凡人而乃聖。",
    "X68n1315_034:0222c21": "倒用與橫拈。扶邪及顯正。春雨春風竹戶涼。落花啼",
    "X68n1315_034:0222c22": "鳥千峯靜。",
    "X68n1315_034:0222c23": "良遂參見麻谷",
    "X68n1315_034:0222c24": "平生心膽向人傾。到此門中有幾人。別後都城舊知",
    "X68n1315_034:0223a01": "己。暖煙斜日又黃昏。",
    "X68n1315_034:0223a02": "黃龍三關",
    "X68n1315_034:0223a03": "佛手驢脚生緣。黃龍元無此語。直饒恁麼知之。我儂",
    "X68n1315_034:0223a04": "亦未相許。奉報四海禪人。第一不得錯舉。",
    "X68n1315_034:0223a05": "晦堂拳頭",
    "X68n1315_034:0223a06": "著眼看來寧免瞎。全身何用佩金魚。黃龍意氣雄豪",
    "X68n1315_034:0223a07": "甚。祗為他家不識書。",
    "X68n1315_034:0223a08": "五祖老和尚凡見僧來。便云。屈。屈。僧云。屈",
    "X68n1315_034:0223a09": "作什麼。師云。如今不屈。更待何時",
    "X68n1315_034:0223a10": "盡力不柰何。按牛頭喫草。若無錦繡文。難以論嘉藻。",
    "X68n1315_034:0223a11": "又每見僧來。展手問云。何故喚作手",
    "X68n1315_034:0223a12": "何故喚作手。衲僧難開口。擬議自顢頇。可怜大蒙斗。",
    "X68n1315_034:0223a13": "又每遇僧請益。祇云。無這閑工夫",
    "X68n1315_034:0223a14": "彼此且無相負累。行人無不失鈎錐。雖然不瞎眾生",
    "X68n1315_034:0223a15": "眼。也好拳頭劈口槌。",
    "X68n1315_034:0223a16": "室中垂示",
    "X68n1315_034:0223a17": "師云。不負平生眼目。還知龍門老為人處麼。若知得。",
    "X68n1315_034:0223a18": "終不相辜負。若不知。實無為人底道理。　師云。上座未",
    "X68n1315_034:0223a19": "來此間時無一人。上座既來此間後有一人。上座祇",
    "X68n1315_034:0223a20": "是一人上座。為什麼成有成無。　師云。正恁麼時。作麼",
    "X68n1315_034:0223a21": "生辦。　師云。得底人還具四大五蘊麼。　師云。真佛住在",
    "X68n1315_034:0223a22": "何處。　師云。盡十方世界是你自己。折旋俯仰復是何",
    "X68n1315_034:0223a23": "人。　師云。古人道。無情有佛性。　師云。有情具覺知。可容",
    "X68n1315_034:0223a24": "知有佛性。無情無覺知。若為知有佛性。　師云。昨夜山",
    "X68n1315_034:0223b01": "前。虎咬大蟲。　師云。無目仙人能揣骨。既是無目。將什",
    "X68n1315_034:0223b02": "麼辨貴賤。　師從東過西。顧謂眾曰。是。是。復從西過東。",
    "X68n1315_034:0223b03": "顧謂眾曰。不是。不是。遂歸位立曰。適來猶記得。　舉。魯",
    "X68n1315_034:0223b04": "祖凡見人來。便面壁而坐。不知後來有甚人會得。　師",
    "X68n1315_034:0223b05": "云。離却三界。還見香臺麼。　師云。有情說法易見。無情",
    "X68n1315_034:0223b06": "說法難聞。祇如無情說法。什麼人得聞。　師云。溈山接",
    "X68n1315_034:0223b07": "仰山。　師云。現今是箇什麼。何不猛會取。　師云。有人問",
    "X68n1315_034:0223b08": "你。隨問便答。無人問你時。作麼生道。　師云。芥子納須",
    "X68n1315_034:0223b09": "彌。且問你諸人。即今在芥子外。芥子內。若道在芥子",
    "X68n1315_034:0223b10": "外。如何納得須彌。若道在芥子內。許多大身材如何",
    "X68n1315_034:0223b11": "却在芥子內。　師云。隔宿不問道。今朝事作麼生。　師云。",
    "X68n1315_034:0223b12": "山僧問你諸人尋常一件事。諸人舊時曾到處。忽然",
    "X68n1315_034:0223b13": "思量著。一一在目前。為將眼見耶。將心見耶。若道將",
    "X68n1315_034:0223b14": "眼見。諸人思量舊時到處。如何是眼見。若道是心見。",
    "X68n1315_034:0223b15": "心豈有見耶。現今目前燈籠露柱是心見耶。是眼見",
    "X68n1315_034:0223b16": "耶。世尊道。從本已來。非心非眼。且道是箇什麼。　舉。古",
    "X68n1315_034:0223b17": "人道。一堆火。兩人坐。我是你。你是我。　師云。你自是你",
    "X68n1315_034:0223b18": "向火。我自是我向火。為什麼却道我是你。你是我。　師",
    "X68n1315_034:0223b19": "云。無舌人解說。說則說了也。師却吐舌云。爭柰者一",
    "X68n1315_034:0223b20": "片子何。　師云。明來暗謝。智起惑亡。正當明時。暗向什",
    "X68n1315_034:0223b21": "麼處去。祖師道。祇者明便是暗。明暗覿體不可得。　師",
    "X68n1315_034:0223b22": "云。黑地裏行時。為什麼脚高脚低。　師云。古人道。世間",
    "X68n1315_034:0223b23": "法便是出世間法。露柱是世間法。如何明得知是出",
    "X68n1315_034:0223b24": "世間法去。　師云。一切眾生眼見耳聞。先聖去者裏有",
    "X68n1315_034:0223c01": "箇指示人處。道即此見聞非見聞。　師云。諸人正當見",
    "X68n1315_034:0223c02": "聞時。作麼生見得非見聞。　師云。忽然被人稱名道姓。",
    "X68n1315_034:0223c03": "喚你一聲時。你去者裏還入得麼。　師云。山僧與諸人",
    "X68n1315_034:0223c04": "總在者裏。其間有了者不了者。作麼生辨得。者箇是",
    "X68n1315_034:0223c05": "了者。這箇是不了者。作麼生辨。　師云。諸人還會古人",
    "X68n1315_034:0223c06": "說底話麼。那箇是古人。作麼生是說底話。若不恁麼",
    "X68n1315_034:0223c07": "明得。祖教佛教俱為剩語。作麼生是古人說底話。　師",
    "X68n1315_034:0223c08": "云。十二時中作麼生是你相應底句。　師云。不是山僧",
    "X68n1315_034:0223c09": "瞞你。却是你瞞我。作麼生是你瞞我處。　師云。中夜間",
    "X68n1315_034:0223c10": "忽然會得去。今朝起來所見所聞別也。作麼生是別",
    "X68n1315_034:0223c11": "處。　師云。此事易見難曉。你等諸人還見狗子麼。見生",
    "X68n1315_034:0223c12": "客則吠。見熟客則搖尾。且道是一耶。是二耶。若道是",
    "X68n1315_034:0223c13": "一。吠則咬人。搖尾則求食。若道二來。生也是客。熟也",
    "X68n1315_034:0223c14": "是客。所以道。易見難曉。須是向不一不二處會取。山",
    "X68n1315_034:0223c15": "僧不誑謼你。子細檢點看。　師云。山僧齋時。見箇蠮螉",
    "X68n1315_034:0223c16": "子在聖僧鼻孔裏出來入去。得大無畏。你諸人十二",
    "X68n1315_034:0223c17": "時中出來入去。在什麼處。　師云。古來有箇禪客。依栖",
    "X68n1315_034:0223c18": "一人尊宿。每日上去問訊。纔見來。便道。且去。未在。如",
    "X68n1315_034:0223c19": "是數年。忽一日省得。便上去。宿纔見來。便云。噁。是也。",
    "X68n1315_034:0223c20": "　師云。作麼生見得便知道是也。　師云。不重久習。不輕",
    "X68n1315_034:0223c21": "初學。久習之人有何過不重。初學之人有何能不輕。",
    "X68n1315_034:0223c22": "正當撞著。此二人相見時如何。　師云。諸人大似開眼",
    "X68n1315_034:0223c23": "尿床。還見開眼處麼。　師云。須得作衲僧家說話。且道",
    "X68n1315_034:0223c24": "衲僧家如何說話。　師云。你上來時早是分外也。更口",
    "X68n1315_034:0224a01": "吧吧堪作什麼。　師云。曹溪大師道。繁興永處那伽定。",
    "X68n1315_034:0224a02": "祖師在你背後。還見麼。",
    "X68n1315_034:0224a03": "垂代",
    "X68n1315_034:0224a04": "師一日問侍者。三人中。那箇不在數。　代云。和尚問不",
    "X68n1315_034:0224a05": "著。又云。某甲祇得緘口。又云。慙愧。且得和尚委悉。",
    "X68n1315_034:0224a06": "因病臂示眾云。我一隻左臂。因你諸人教我動不得。",
    "X68n1315_034:0224a07": "因你諸人教我受無限辛苦。　代云。和尚要如此分踈",
    "X68n1315_034:0224a08": "作麼。又云。不敢辜負和尚一隻左臂。又云。學人聞得",
    "X68n1315_034:0224a09": "不安不樂。又云。此是和尚成褫某甲。祇恐某甲不到",
    "X68n1315_034:0224a10": "者田地。　舉古人云。飛猿嶺峻你好看。問僧。你如何。　代",
    "X68n1315_034:0224a11": "云。恁麼則不去也。又云。為什麼不去。　代云。祇者便是",
    "X68n1315_034:0224a12": "飛猿嶺。　問。大庾嶺頭提不起時如何。　代云。你却會得",
    "X68n1315_034:0224a13": "好。又云。你適來披袈裟來麼。據款結案。　又云。依樣畫",
    "X68n1315_034:0224a14": "葫蘆。　聞書閤門開。云。無風自動。好與三十棒。　舉古云。",
    "X68n1315_034:0224a15": "泉眼不通被沙礙。道眼不通被什麼礙。古云。被眼礙。",
    "X68n1315_034:0224a16": "問僧。祇如眼如何礙。　代云。早知燈是火。飯熟已多時。",
    "X68n1315_034:0224a17": "　問僧。你許多時在什麼處安身立命。　代云。少人知。　問。",
    "X68n1315_034:0224a18": "南泉牽牛巡堂如何。　代云。你尋常東行西行。有佛法",
    "X68n1315_034:0224a19": "道理。無佛法道理。又云。錯行此路。　問。高麗淨缾為什",
    "X68n1315_034:0224a20": "麼在者裏。　代云。非但在者裏。　舉。龐居士問馬大師。不",
    "X68n1315_034:0224a21": "與萬法為侶者是甚麼人。　代云。某甲已答和尚了也。",
    "X68n1315_034:0224a22": "　一日。聞茶版聲。又聞浴鼓聲。問僧云。赴那處即是。　代",
    "X68n1315_034:0224a23": "云。聞時雖普。不妨應處成偏。應處雖偏。不礙聞時常",
    "X68n1315_034:0224a24": "普。　問僧。如鏡鑄像。像成後。鏡光向什麼處去。　代云。老",
    "X68n1315_034:0224b01": "僧出家三十年也。　問。孤燈獨照時如何。　代云。露柱證",
    "X68n1315_034:0224b02": "明。　問。如何是你受胎處。　代云。和尚甚處去來。　問。念念",
    "X68n1315_034:0224b03": "攀緣。心心永寂時如何。　代云。復有何事。　問。我與釋迦",
    "X68n1315_034:0224b04": "老子同參。釋迦老子具三十二相八十種好。如何說",
    "X68n1315_034:0224b05": "同參底事。　代云。莫來污我耳目。　問。久嚮千佛。到來為",
    "X68n1315_034:0224b06": "什麼一佛也不見。　代云。已見千佛。　問。識情不到處如",
    "X68n1315_034:0224b07": "何。　代云。大蟲看水磨。　問。識情不到處。還聞雨聲麼。　代",
    "X68n1315_034:0224b08": "云。將為某甲落他情識裏。　問。大安樂底人還見有春",
    "X68n1315_034:0224b09": "夏秋冬麼。　代云。若不恁麼。爭喚作大安樂底人。　問。衲",
    "X68n1315_034:0224b10": "僧家如何商量。　代云。寒時言寒。熱時言熱。　問。如何是",
    "X68n1315_034:0224b11": "古人田地。　代云。豈有異耶。　問。飯袋子如何。　代云。正道",
    "X68n1315_034:0224b12": "著。　因遊白蓮峯至半山亭。有僧後到云。和尚尚在這",
    "X68n1315_034:0224b13": "裏。　師云。我到了來也。僧無語。　代云。也是齋後鐘。　呂少",
    "X68n1315_034:0224b14": "馮入室問。和尚有何提誨。　師云。若有提誨。即埋沒足",
    "X68n1315_034:0224b15": "下。　又問。請和尚徑直指示。　師云。太迃曲生。　問。有一物。",
    "X68n1315_034:0224b16": "上拄天。下拄地。黑似漆。常在動用中。動用中收不得。",
    "X68n1315_034:0224b17": "過在什麼處。　代云。有什麼過。　謂僧云。我為你著盡氣",
    "X68n1315_034:0224b18": "力。如何著力。　代云。早朝有粥。齋時有飯。　問。會佛法人",
    "X68n1315_034:0224b19": "為什麼病。　代云。也知和尚心切。　師插一隻火筯在爐",
    "X68n1315_034:0224b20": "中云。此意如何。　代云。頂門上著一隻金剛箭。又云。刺",
    "X68n1315_034:0224b21": "破你眼睛。穿過你心肝。又云。莫向虗空裏釘橛。　有一",
    "X68n1315_034:0224b22": "屠兒。身上常出乳香舍利。此意如何。　代云。恐人不信。",
    "X68n1315_034:0224b23": "　又問。別底屠兒為甚却無。　代云。他得大闡提。　問。虗空",
    "X68n1315_034:0224b24": "還有變異也無。　代云。青黃赤白。長短大小。　師豎起拂",
    "X68n1315_034:0224c01": "子問僧。從什麼處得來。　代云。也祗是某甲底夢中。　僧",
    "X68n1315_034:0224c02": "問。和尚因什麼得悟。　代云。莫搽糊我見。畫兔子相咬。",
    "X68n1315_034:0224c03": "　師云。咬殺也。又云。我也知你親。",
    "X68n1315_034:0224c04": "示眾云。會佛法底人。不得龍門飯喫。不會佛法底人。",
    "X68n1315_034:0224c05": "亦不得龍門飯喫。總不恁麼人。亦不得龍門飯喫。且",
    "X68n1315_034:0224c06": "道什麼人得喫。　代云。無慙媿底人。又云。似我者得喫。",
    "X68n1315_034:0224c07": "　遊山次。問僧。竹密不妨流水過。如何。　代云。不許夜行。",
    "X68n1315_034:0224c08": "投明須到。　問僧。癩狗為什麼無毛。　代云。已被和尚道",
    "X68n1315_034:0224c09": "了也。又云。直得恁麼。　因僧問病。師云。我身在這裏。為",
    "X68n1315_034:0224c10": "什麼心不在這裏。　代云。身在這裏。你疑箇什麼。又云。",
    "X68n1315_034:0224c11": "洎合空過一生。　問。亡僧遷化向什麼處去。　代云。你問",
    "X68n1315_034:0224c12": "我。又云。深領和尚一問。　一日。喫粥了。白眾云。許多人",
    "X68n1315_034:0224c13": "喫粥。也無一人搆得。便起去。　舉。古德一日不赴堂。侍",
    "X68n1315_034:0224c14": "者白云。請和尚赴堂。德云。我今日在莊裏喫油糍來",
    "X68n1315_034:0224c15": "也。者云。和尚不曾出入。為什麼却道在莊裏喫油糍",
    "X68n1315_034:0224c16": "來。德云。你但去問取莊主。者纔出。莊主歸謝和尚莊",
    "X68n1315_034:0224c17": "中喫油糍。　代云。事實如此。　聞鼯鼠聲。侍僧問。古人道。",
    "X68n1315_034:0224c18": "即此物。非他物。意旨如何。　師云。這老漢不識好惡。與",
    "X68n1315_034:0224c19": "人說作什麼。又云。你尋常寮舍裏東語西話。還有吉",
    "X68n1315_034:0224c20": "凶麼。　問。廣額屠兒手中屠刀如何放下。　代云。不須放",
    "X68n1315_034:0224c21": "也。　問。面前是什麼。　代云。無物。　問。六祖不識字。為什麼",
    "X68n1315_034:0224c22": "墜腰石上題云龍朔二年老盧記。　代云。更須子細。　問",
    "X68n1315_034:0224c23": "侍僧。汝恁麼供養老僧。老僧將什麼報答你。　代云。謝",
    "X68n1315_034:0224c24": "和尚報答。　因看月。問侍僧。那一半在什麼處去。　代以",
    "X68n1315_034:0225a01": "手指月。　問。大地眾生如何度得去。　代云。有箇度處。　僧",
    "X68n1315_034:0225a02": "云。和尚如何度。　師云。莫管他。　因僧亡。問眾云。齋後燒",
    "X68n1315_034:0225a03": "你也。你如何。　代云。事不徒然。又云。非但某甲。又云。深",
    "X68n1315_034:0225a04": "領此問。　師謂侍僧云。我尋常向你說。却成罪過。　代云。",
    "X68n1315_034:0225a05": "也知和尚小心。　呂少馮再至褒禪見師。師尋常以六",
    "X68n1315_034:0225a06": "隻骰子示禪人。遂將三隻令侍者送與少馮。仍傳語",
    "X68n1315_034:0225a07": "云。此是老僧平生用不盡底。　少馮接得。復令回語云。",
    "X68n1315_034:0225a08": "謝和尚見惠。祇得一半在。　師復令侍者傳語云。一半",
    "X68n1315_034:0225a09": "留與老僧。　師一日到寶公塔前。忽云。雲光好法師。安",
    "X68n1315_034:0225a10": "角在頭上。既是雲光法師。為什麼安角在頭上。　代云。",
    "X68n1315_034:0225a11": "陋巷不騎金色馬。回來却著破襴衫。　師在方丈坐。見",
    "X68n1315_034:0225a12": "僧上來。師云。入室未到。你次在。　代云。恁麼則某甲伏",
    "X68n1315_034:0225a13": "惟謹退。　師因喫藥次。問僧云。適來胷中似有一物。且",
    "X68n1315_034:0225a14": "道是何之物。　代云。肺氣。又云。猶有者箇在。又云。者箇",
    "X68n1315_034:0225a15": "是什麼。乃驟步而去。　師謂僧云。開鋪席了也。東買西",
    "X68n1315_034:0225a16": "賣。　僧云。好茶。　師云。賤貨自收。　師問僧。你忽然死去時",
    "X68n1315_034:0225a17": "如何。僧無語。師呵呵大笑。　僧問。如何是眹兆未生時",
    "X68n1315_034:0225a18": "事。　師云。你何不早問。　師一日謂僧云。扶不起。設使一",
    "X68n1315_034:0225a19": "萬人也扶不起。良久。云。祇有一人扶得起。　僧云。未審",
    "X68n1315_034:0225a20": "是什麼人。　師云。無力者。　師問僧。燈籠什麼處得來。　代",
    "X68n1315_034:0225a21": "云。驗在目前。　問僧。忽遇虎狼刀劒時如何。　代云。是虎",
    "X68n1315_034:0225a22": "狼刀劒。　問僧。子已後如何。　代云。一似今日。　問僧。從緣",
    "X68n1315_034:0225a23": "得者。永無退失。者裏見得自己。亦是生冤家。還會麼。",
    "X68n1315_034:0225a24": "　僧云。自己亦不見時如何。　師云。時教阿誰敘。僧無語。",
    "X68n1315_034:0225b01": "　師代云。孟春猶寒。　師舉。僧問雪峯。知有向上事。始有",
    "X68n1315_034:0225b02": "語話分時如何。峯提起僧手云。作麼生。僧無語。　代云。",
    "X68n1315_034:0225b03": "引得者老和尚到恁麼田地。　舉僧問法燈。百尺竿頭。",
    "X68n1315_034:0225b04": "如何進步。燈云。噁。問僧。下得什麼語。　代云。平地神仙。",
    "X68n1315_034:0225b05": "　舉。藥山謂高沙彌云。見說長安甚閙。高云。我國宴然。",
    "X68n1315_034:0225b06": "　師問僧。如何是我國。　代云。四五百條花柳巷。二三千",
    "X68n1315_034:0225b07": "處管絃樓。　五祖老和尚常展手問人云。因何喚作手。",
    "X68n1315_034:0225b08": "　代云。瞞我太煞。",
    "X68n1315_034:0225b09": "示禪人心要",
    "X68n1315_034:0225b10": "不應於無際空中立分限。若立無分限。是無際空。乃",
    "X68n1315_034:0225b11": "自負墮。所以解空者無空想。若人以語言名狀心。終",
    "X68n1315_034:0225b12": "不得心。不以語言名狀心。亦不得心。語言本是心。名",
    "X68n1315_034:0225b13": "狀之。故不得也。無語言本是心。不名狀之。故不得也。",
    "X68n1315_034:0225b14": "種種會當。皆不與自心契。上祖曰默契而已。為若此。",
    "X68n1315_034:0225b15": "道若未達。但無妄念爾。若人知是妄念作意止之者。",
    "X68n1315_034:0225b16": "見有妄念故也。知有妄念作意。觀察令見正理。亦見",
    "X68n1315_034:0225b17": "有妄念也。知妄元是道。乃無妄焉。故達道者。無所得",
    "X68n1315_034:0225b18": "也。發意求道。道即得之。但不別求。知無迷妄。謂之見",
    "X68n1315_034:0225b19": "道。近世皆曰無不是道。譬如飯籮邊坐說食。終不能",
    "X68n1315_034:0225b20": "飽。為不親下口也。證者。絕能所也。非別有玄理在。尋",
    "X68n1315_034:0225b21": "常日用處。如見色時是證時。聞聲時是證時。飲水食",
    "X68n1315_034:0225b22": "粥是證時。一一絕能所。此非久習。不假薰煉。葢現成",
    "X68n1315_034:0225b23": "之事。世人不識。名曰流浪。故云唯證乃知難可測。　學",
    "X68n1315_034:0225b24": "道者明知有是事。何故不得旨而長疑。葢信未極。疑",
    "X68n1315_034:0225c01": "未深也。唯深與極。若信與疑。真是事也。不解如此返",
    "X68n1315_034:0225c02": "照遂迷亂。不知由緒。困躓中途。能自返省。更無第二",
    "X68n1315_034:0225c03": "人也。既曰此事。又豈更知耶。知是妄慮。此事則不失",
    "X68n1315_034:0225c04": "也。道不止說與示而後顯。葢體自常露。說示者方便",
    "X68n1315_034:0225c05": "道用。爾省悟者亦暫時岐路也。或因說而證。或因示",
    "X68n1315_034:0225c06": "而入。或自覺觸以歸。終無異事別得。至心源而止也。",
    "X68n1315_034:0225c07": "人言悟了方修。此屬對治門。雖然禪門亦許以正知",
    "X68n1315_034:0225c08": "見治之。若論當人。即不須若是也。　佛道長遠。久受勤",
    "X68n1315_034:0225c09": "苦。乃可得成者。綿亘三世。凡聖一如。故曰佛道長遠。",
    "X68n1315_034:0225c10": "不起異見。未始遺棄。故曰久受勤苦。畢竟無別法。故",
    "X68n1315_034:0225c11": "曰乃可得成。此大丈夫事。人不識問。遂依來而答。不",
    "X68n1315_034:0225c12": "知乃自問。爾欲答誰耶。人不識答。遂依言起見。不知",
    "X68n1315_034:0225c13": "乃自答。爾何有旨趣耶。故曰總是你好看好看。或人",
    "X68n1315_034:0225c14": "曰。從上古聖佛祖指示言教。流布世間。一一分明。何",
    "X68n1315_034:0225c15": "故都是自己深負上古先聖苦口垂慈也。今對之曰。",
    "X68n1315_034:0225c16": "吾順佛祖宗趣。爾自負。吾不負也。若言有所說。即是",
    "X68n1315_034:0225c17": "謗佛祖。曰莫作最後斷佛種人。若不就己知歸。所作",
    "X68n1315_034:0225c18": "皆成造偽。縱記得河沙。會盡塵墨。於己何益。故曰將",
    "X68n1315_034:0225c19": "聞持佛。佛何不自聞。聞外求有相佛。與汝不相似。尊",
    "X68n1315_034:0225c20": "宿云。我今對你一句子亦不難。你若一言下薦去。猶",
    "X68n1315_034:0225c21": "較些子。若不會。老僧却成妄去。　夫今時學者。競以問",
    "X68n1315_034:0225c22": "答為禪宗中關要。不知是取捨作想心。嗚呼。就理就",
    "X68n1315_034:0225c23": "事之學。葢是近家語。縱有少領覽。未可休息。豈不聞",
    "X68n1315_034:0225c24": "說涅槃之道圖度絕矣。直須解自點檢始得。人以迷",
    "X68n1315_034:0226a01": "心故進道。乃來山林中見知識。將謂別有一道可令",
    "X68n1315_034:0226a02": "人安樂。不知返究向來迷處工夫最第一。若不及此。",
    "X68n1315_034:0226a03": "入山林而不返。徒爾為也。迷處極易而難入。故先德",
    "X68n1315_034:0226a04": "曰難信難解。又曰此是頓宗說道。返照向來。已是走",
    "X68n1315_034:0226a05": "作語。況不爾耶。後世遂用此語為平常無事。一味實",
    "X68n1315_034:0226a06": "頭。此又後學之不明。服食之不審也。　從上來有二種",
    "X68n1315_034:0226a07": "方便。有真實方便。所謂說無有間。有善巧方便。所謂",
    "X68n1315_034:0226a08": "妙應羣機。若從真實方便得入。不假思量。性自神解。",
    "X68n1315_034:0226a09": "永無有退。妙用河沙也。若從善巧方便得入。得坐披",
    "X68n1315_034:0226a10": "衣。向後自看。始得未足。將為究竟。此二種方便。皆一",
    "X68n1315_034:0226a11": "法也。不可須臾有失。學者思之。雪峯示人曰。莫教老",
    "X68n1315_034:0226a12": "僧有一句子到你分上。若有一句子到你分上。堪作",
    "X68n1315_034:0226a13": "什麼也。此是古人不得已而已。後者不了古人意。便",
    "X68n1315_034:0226a14": "謂自己分上無許多言談。所以錯會也。今時人多將",
    "X68n1315_034:0226a15": "目前鑒覺用為極則。玄沙所以向人道。深山逈絕無",
    "X68n1315_034:0226a16": "人處。你道還有否。悟心見性。當如雪峯．玄沙。履實踐",
    "X68n1315_034:0226a17": "真。當如南泉．趙州。今時學者。但以古人方便為禪道。",
    "X68n1315_034:0226a18": "不能與古人同參也。譬如有力人負一百二十斤檐",
    "X68n1315_034:0226a19": "過獨木橋。不傾不側。何物扶持得如此耶。其精緻無",
    "X68n1315_034:0226a20": "雜而已。為道亦爾。經中稱。譬如師子。捉象亦全其力。",
    "X68n1315_034:0226a21": "捉兔亦全其力。人問。全什麼力。曰。不欺之力。若見一",
    "X68n1315_034:0226a22": "毛髮異於心者。則自喪身命。故達道人無有不是者。",
    "X68n1315_034:0226a23": "此力甚大。但為無邊惡覺侵蝕。致令力用有虧。若無",
    "X68n1315_034:0226a24": "如許多異法．異狀．異緣．異念。則隨心轉變。自在無礙。",
    "X68n1315_034:0226b01": "　道不用苦求。求之即道失。事不在苦融。融之即事有。",
    "X68n1315_034:0226b02": "不求不融。道與事會。也則何事而非道耶。譬如目明",
    "X68n1315_034:0226b03": "之士。入寶聚中而不知方便。為無火燭光明所照也。",
    "X68n1315_034:0226b04": "入矣即被觸擊。自損身首。謂是毒穴。非寶聚也。有智",
    "X68n1315_034:0226b05": "入中。持燈燭光照。見種種寶。任意採擇。得寶而出。十",
    "X68n1315_034:0226b06": "二時中須用智光。勿令六塵自傷觸也。昔日永首座",
    "X68n1315_034:0226b07": "與慈明同辭汾陽。而永未盡其妙。相從慈明二十年。",
    "X68n1315_034:0226b08": "終不脫灑。一夕圍爐。深夜。慈明以火筯敲炭曰。永首",
    "X68n1315_034:0226b09": "座。永首座。永乃咄之曰。野狐精。慈明遂指永而謂曰。",
    "X68n1315_034:0226b10": "訝郎當又恁麼去也。永由是方得究竟。然畢命相隨。",
    "X68n1315_034:0226b11": "凡慈明居常差別激問。眾不能酬對。唯永至。慈明即",
    "X68n1315_034:0226b12": "點頭許可。此所謂無病之藥。學者罕得其要。況後世",
    "X68n1315_034:0226b13": "知見會解之徒何由領是事哉。得之當若永。發藥當",
    "X68n1315_034:0226b14": "若慈明。庶幾可也。　閙中得靜。則井邑成山林。煩惱即",
    "X68n1315_034:0226b15": "菩提。眾生成正覺。此語初心學人例道得會得。作一",
    "X68n1315_034:0226b16": "種平等知見。及其放心。凡聖依前兩般。靜躁殊用。明",
    "X68n1315_034:0226b17": "知是解會。須有安穩處始得一味。不可強會。近世多",
    "X68n1315_034:0226b18": "以問答為禪家家風。不明古人事。一向逐末不反。可",
    "X68n1315_034:0226b19": "怪。可怪。昔人因迷而問。故問處求證入。得一言半句",
    "X68n1315_034:0226b20": "將為事。究明令徹去。不似如今人胡亂問。趂口答。取",
    "X68n1315_034:0226b21": "笑。達者十二時中學道。無頃刻棄捨。此人縱未得入。",
    "X68n1315_034:0226b22": "念念已是修行也。尋常說修行不過三業．六根清淨。",
    "X68n1315_034:0226b23": "禪門更不必如是。何故。禪定之門。念念與智波羅蜜",
    "X68n1315_034:0226b24": "平等。一切處自無過患也。久久心地通明之日。從前",
    "X68n1315_034:0226c01": "並得滿足。名一行三昧。今時人全為定力。復不開智",
    "X68n1315_034:0226c02": "眼。所有機緣語句祇成諍論生滅心行。　夫禪學不是",
    "X68n1315_034:0226c03": "小小。未用超佛越祖。得了要超亦不難。高郵孫承務",
    "X68n1315_034:0226c04": "作書問。不落意想。不在有無。如何則可。師答云。若問",
    "X68n1315_034:0226c05": "如何則不可。不問如何亦不可。醉客豁醒。神珠自瑩。",
    "X68n1315_034:0226c06": "豈可預為之計。然後領耶。第一等靈利人尋討不著",
    "X68n1315_034:0226c07": "此一念。難得自見。見之即是。無別有岐路也。尋常例",
    "X68n1315_034:0226c08": "以前念為是。以後念照之。前後追逐。以心用心。心則",
    "X68n1315_034:0226c09": "成境。率初已成心境了。展轉更不堪。如今後念不取。",
    "X68n1315_034:0226c10": "自無起滅處。當處解脫。念本不生。何更有有無意想",
    "X68n1315_034:0226c11": "為留礙。一念悟心成正覺。此之謂也。念念無生。念念",
    "X68n1315_034:0226c12": "無相。與虗空等。觸物遇緣。皆佛之妙用。無絲頭許對",
    "X68n1315_034:0226c13": "待。衣珠獨耀。十方世界事目擊可了。不俟舉意。然後",
    "X68n1315_034:0226c14": "知之。此葢大丈夫事業。不可不成就。　取欲要是。葢有",
    "X68n1315_034:0226c15": "不是法為礙。欲要得念。良由前後皆失念故也。晝夜",
    "X68n1315_034:0226c16": "不自在。要與道合。然無少許合處。愈急愈不合。病在",
    "X68n1315_034:0226c17": "取一捨一。不善用心。不得要術。茫然不知。日與道遠。",
    "X68n1315_034:0226c18": "若安坐寧神。不勞自辦。故達磨大師謂楊衒之曰。亦",
    "X68n1315_034:0226c19": "不捨智而近愚。亦不拋迷而就悟。達大道兮過量。通",
    "X68n1315_034:0226c20": "佛心兮出度。不與凡聖同纏。超然名之曰祖。不著棄",
    "X68n1315_034:0226c21": "一邊就一邊。當知明明顯著。明明作用。拄定會取。轉",
    "X68n1315_034:0226c22": "凡成聖。點鐵成金。要徑不可不如此究。祇恐人兩頭",
    "X68n1315_034:0226c23": "走。一既不成。二又不是。不識玄旨。徒勞念靜。二乘斷",
    "X68n1315_034:0226c24": "煩惱得證。名為偏修。不若應念化成無上知覺之速",
    "X68n1315_034:0227a01": "也。　修道人若遇煩惱起時如何。古人云。但以正知見",
    "X68n1315_034:0227a02": "治之。余則不然。祇以煩惱治之。如此看來。即不見有",
    "X68n1315_034:0227a03": "煩惱也。何故。煩惱不可更治煩惱。如火不更燒火。水",
    "X68n1315_034:0227a04": "更不濕水。體性一同。無可得露現。此了煩惱本空。不",
    "X68n1315_034:0227a05": "著除遣。若起智斷治捺伏。却成別用心。有對待。被他",
    "X68n1315_034:0227a06": "二境回換。縱得。亦迃曲有分限。須行徑直路為上。古",
    "X68n1315_034:0227a07": "人云。劫火曾將無氣吹。不勞功力當時萎。此之謂也。",
    "X68n1315_034:0227a08": "　有時靜坐。則心念馳散。或然臨事。又全失却。都緣未",
    "X68n1315_034:0227a09": "得親證。落二落三。致有錯謬。展轉之失。古人云。動靜",
    "X68n1315_034:0227a10": "不二。真妄不二。維摩明一切法皆入不二門。若領此",
    "X68n1315_034:0227a11": "要。萬動自寂滅也。且如眼不至色。色不至眼。聲不至",
    "X68n1315_034:0227a12": "耳。耳不至聲。法法皆爾。元是自心功德藏。無可得取",
    "X68n1315_034:0227a13": "捨。契者何往不利。此正是那伽大定也。今生出來自",
    "X68n1315_034:0227a14": "肯學道者。葢夙生曾種善根。素有根本。便解發心。亦",
    "X68n1315_034:0227a15": "解疑著。就己尋究。又煩惱障薄。有因有緣。此人易可",
    "X68n1315_034:0227a16": "化度。若未薰得此心。正信不生。縱聞之亦不生疑。但",
    "X68n1315_034:0227a17": "如風過耳。勸之又生瞋加誹謗。此又何緣得顯露。所",
    "X68n1315_034:0227a18": "以千人萬人中。但一二人而已。　若自解作活計。收拾",
    "X68n1315_034:0227a19": "得上。生生從此去。展轉明利。更不退失功德。一生勝",
    "X68n1315_034:0227a20": "一生。入他諸佛閫域。常與此事相應。人間天上亦祇",
    "X68n1315_034:0227a21": "如此。設對五欲．八風一切境界。與理符合。不行三塗",
    "X68n1315_034:0227a22": "道。一味平等正知見。復有何事。生死不可不畏。須了",
    "X68n1315_034:0227a23": "此一段死生情偽。始得安樂無過。身心為累耳。身如",
    "X68n1315_034:0227a24": "桎梏。當知身去來處。心如猿猴。當知心起滅處。此二",
    "X68n1315_034:0227b01": "自何處去來起滅。則身心圓明。內外一如而已。且心",
    "X68n1315_034:0227b02": "為內。身則為外。身為內。物為外。國師曰。身心一如。身",
    "X68n1315_034:0227b03": "外無餘。則不見有生死當情。可謂解脫大道也。故能",
    "X68n1315_034:0227b04": "令人見聞不得不脫。意想不得不息。物境不得不融。",
    "X68n1315_034:0227b05": "復奚疑哉。",
    "X68n1315_034:0227b06": "三自省察",
    "X68n1315_034:0227b07": "一．是身壽命。如白駒過隙。何暇閑情。妄為雜事。既隆",
    "X68n1315_034:0227b08": "釋種。須紹門風。諦審先宗。是何標格。　二．道業未辦。去",
    "X68n1315_034:0227b09": "聖時遙。善友師教。誠不可捨。自生勉勵。念報佛恩。惟",
    "X68n1315_034:0227b10": "己自知。大心莫退。　三．報緣虗幻。不可強為。浮世幾何。",
    "X68n1315_034:0227b11": "隨家豐儉。苦樂逆順。道在其中。動靜寒溫。自媿自悔。",
    "X68n1315_034:0227b12": "誡問話",
    "X68n1315_034:0227b13": "近代問話多招譏謗。葢緣不知伸問致疑咨請之意。",
    "X68n1315_034:0227b14": "後生相承。多用祝贊順時語。並非宗乘中建立。如古",
    "X68n1315_034:0227b15": "人問。若為得出三界去。又問。聲色如何透得。又問。此",
    "X68n1315_034:0227b16": "間宗乘。和尚如何言論。並是出眾當場決擇。近時兄",
    "X68n1315_034:0227b17": "弟。進十轉五轉沒巴鼻語。或奉在座官員。或莊嚴修",
    "X68n1315_034:0227b18": "設檀信。俱不是衲僧家氣味。又抽身出眾。便道數句。",
    "X68n1315_034:0227b19": "或時云。某甲則不恁麼道。又云。和尚何不道。夫問話",
    "X68n1315_034:0227b20": "者。激揚玄極也。不在多。進語三兩轉而已。貴得生人",
    "X68n1315_034:0227b21": "信。不至流蕩取笑俗子也。",
    "X68n1315_034:0227b23": "古尊宿語錄卷第三十四",
    "X68n1315_034:0227c01": "佛眼禪師語錄序",
    "X68n1315_034:0227c02": "佛眼老師自得法東山。三坐道場。二十餘年行祖令",
    "X68n1315_034:0227c03": "於淮甸。四方衲子雲奔輻湊。不到龍岫謂之空回。而",
    "X68n1315_034:0227c04": "師端居方丈。惟以傳道為任。的的示人。晨夕無倦。昇",
    "X68n1315_034:0227c05": "堂入室。當陽直指。全用大機。普說小參。方便開諭。巧",
    "X68n1315_034:0227c06": "除禪病。要使學者頓悟本心。大地山河．森羅萬象。曾",
    "X68n1315_034:0227c07": "非外物。十方諸佛．歷代祖師。祇是當人。心外無法。心",
    "X68n1315_034:0227c08": "亦無心。一道靈光。隨處出現。自然無法可取。無法可",
    "X68n1315_034:0227c09": "捨。不見一法為無為有。為逆為順。不見一法為內為",
    "X68n1315_034:0227c10": "外。為去為來。能所兩亡。千差獨露。從前惡覺情見。妄",
    "X68n1315_034:0227c11": "想塵勞。當體化為微妙三昧。塵塵剎剎。情與無情。皆",
    "X68n1315_034:0227c12": "是自己真實本體之所建立。若到這裏穩密田地。便",
    "X68n1315_034:0227c13": "可縱橫變化。任運施為。於不二法中現作無量差別",
    "X68n1315_034:0227c14": "境界。使人於千頭百面處見得根本。毫髮不移。便廼",
    "X68n1315_034:0227c15": "不為萬境回換。獨出獨入。透脫自由。如是神通。錄中",
    "X68n1315_034:0227c16": "具載。言言皆正令。句句盡圓宗。雖然鏤板示人。切忌",
    "X68n1315_034:0227c17": "喚作言句。若人開卷。洞見指歸。當知佛眼禪師至今",
    "X68n1315_034:0227c18": "不曾遷化。宣和七年八月上休日。遂寧馮檝謹敘。",
    "X68n1315_034:0227c19": "宋故和州褒山佛眼禪師塔銘",
    "X68n1315_034:0227c20": "宣教郎前管句西京嵩山崇福宮李彌遜述",
    "X68n1315_034:0227c21": "江淮之南。有大禪師。號曰佛眼。道行聞于朝。勑居和",
    "X68n1315_034:0227c22": "州之褒山。踰年以疾辭歸。隱蔣山之東堂。遠近奔湊。",
    "X68n1315_034:0227c23": "執弟子禮以求法者。不知幾何人。名山大剎。馳使延",
    "X68n1315_034:0227c24": "請者。方來而未已也。　宣和二年。冬至之前一日。飯食",
    "X68n1315_034:0228a01": "訖。整衣趺坐。合掌加額。怡然而逝。其徒哀慕。如亡津",
    "X68n1315_034:0228a02": "梁。如失舟檝。莫知攸濟。嗣法兄佛果大師克勤狀師",
    "X68n1315_034:0228a03": "之行。且謂彌遜曰。師之於公。聞風而悅。一言而契。今",
    "X68n1315_034:0228a04": "其逝。公實見之。知師莫若公。是宜為銘。乃序而銘云。",
    "X68n1315_034:0228a05": "師姓李氏。名清遠。蜀之臨邛人。捨家十四受具。甞依",
    "X68n1315_034:0228a06": "毗尼。師究其說。因讀法華經。至是法非思量分別之",
    "X68n1315_034:0228a07": "所能解。持以問講師。莫能對。乃曰。義學名相。非所以",
    "X68n1315_034:0228a08": "了生死大事。遂捐舊習。南遊江淮間。徧歷禪席。聞舒",
    "X68n1315_034:0228a09": "州太平演道者。為世第一流宗師。徑造其室。恭事勤",
    "X68n1315_034:0228a10": "請。既久益堅。演深奇之。謂可以弘持法忍。壁立不少",
    "X68n1315_034:0228a11": "假。冀其深造。　師七年未甞妄發一語。一日有所契。洞",
    "X68n1315_034:0228a12": "徹超詣。機辯峻捷。莫當其鋒。自是釋子爭歸之。而師",
    "X68n1315_034:0228a13": "益靜默自晦。不自為得。隱居四面山大中庵。屬天下",
    "X68n1315_034:0228a14": "新崇寧萬壽寺方擇人以處。舒守王公渙之迎師住",
    "X68n1315_034:0228a15": "持。師輙引去。會龍門虗席。遂補處焉。居十有二年。遷",
    "X68n1315_034:0228a16": "住褒禪。師三領名剎。所至莫不興起。其在龍門。道望",
    "X68n1315_034:0228a17": "尤振。四方學者皆曰。吾必師龍門。由是雲集至。居無",
    "X68n1315_034:0228a18": "所容。　師不起于座。而化湫隘為巨剎。壯者効筋力。智",
    "X68n1315_034:0228a19": "者授軌度。富者施貲財。初不靳也。師嚴正靜重。澹泊",
    "X68n1315_034:0228a20": "寡言。笑動有矩。則至出語。和懌中節。人服膺之。其為",
    "X68n1315_034:0228a21": "教。則簡易深密。絕蹊徑。離文字。不滯於空無汗漫之",
    "X68n1315_034:0228a22": "說。不以見聞言語辯博為事。使人洞真源。履實際。非",
    "X68n1315_034:0228a23": "大有所契證。不妄許可。　平居以道自任。不從事於務。",
    "X68n1315_034:0228a24": "甞曰。長老但端居方丈傳道而已。與士大夫游。不為",
    "X68n1315_034:0228b01": "勢利屈。苟道合則欣然造之。不爾雖過門或不得見。",
    "X68n1315_034:0228b02": "公卿大人高之。樞密鄧公洵武聞其風。奏錫紫衣．師",
    "X68n1315_034:0228b03": "名。司諫陳公瓘見所傳法語。歎曰。諸佛心宗。眾生性",
    "X68n1315_034:0228b04": "海。遠公涵泳深矣。皆未識師也。況其親炙者乎。與佛",
    "X68n1315_034:0228b05": "果．佛鑑同門莫逆。道價相尚。世稱東山二勤一遠云。",
    "X68n1315_034:0228b06": "甞宗百門義。著圓融禮文。又摭楞嚴．法華。著普門禮",
    "X68n1315_034:0228b07": "字。並行于世。其參學得法者。無慮數十人。士珪．善悟",
    "X68n1315_034:0228b08": "為之首。而宿松無著道人李法慧頗臻其奧。　師壽五",
    "X68n1315_034:0228b09": "十有四。僧臘四十。將逝。謂其徒曰。諸方老宿。必留偈",
    "X68n1315_034:0228b10": "辭世。世可辭耶。且將安往。逮終無一言。初在龍門作",
    "X68n1315_034:0228b11": "靈光臺。以會塟苾蒭之火化者。且自為志曰。余他日",
    "X68n1315_034:0228b12": "亦藏于此。後門人函骨以歸龍門。龍門之人悲且喜。",
    "X68n1315_034:0228b13": "奉之如生。以宣和三年正月壬寅塔成。銘曰。",
    "X68n1315_034:0228b14": "　大智唯心　　無南北祖　　一離其源　　遂開牖戶",
    "X68n1315_034:0228b15": "　守玄尚同　　執解隨趣　　岐行派流　　既倒莫遡",
    "X68n1315_034:0228b16": "　洪融混合　　演得其醇　　師則嗣之　　道益以尊",
    "X68n1315_034:0228b17": "　如收全潮　　眾波莫分　　如舉大地　　萬有以陳",
    "X68n1315_034:0228b18": "　用晦而明　　厥問四馳　　覺迷解繆　　遠邇是依",
    "X68n1315_034:0228b19": "　用捨孰測　　動言有規　　嚴以治己　　夷以示機",
    "X68n1315_034:0228b20": "　端居叢林　　唯道是則　　化行事修　　不識靜默",
    "X68n1315_034:0228b21": "　大興龍門　　蠱壞以飾　　洞明真源　　深履實際",
    "X68n1315_034:0228b22": "　圓融普門　　並照兼利　　最後說法　　不立一偈",
    "X68n1315_034:0228b23": "　嗚呼師乎　　孰識其歸　　淵澄月現　　舟行岸移",
    "X68n1315_034:0228b24": "　於一舉手　　示大慈悲　　元珠在前　　罔象莫窺",
    "X68n1315_034:0228c01": "　後學誰師　　靈光之碑",
    "X68n1315_034:0228c02": "福州鼓山白雲峯湧泉禪院住持嗣法士珪重勘"
}