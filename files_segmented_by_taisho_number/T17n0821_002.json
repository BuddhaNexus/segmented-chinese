{
    "T17n0821_002:0841c15": "大方廣如來祕密藏經卷下",
    "T17n0821_002:0841c17": "失譯人名附三秦錄",
    "T17n0821_002:0841c18": "「善男子！菩薩有四障法，應當覺知。何等四？毀",
    "T17n0821_002:0841c19": "謗正法、祕悋惜法、懷增上慢、修無色定。是為",
    "T17n0821_002:0841c20": "四。」而說頌曰：",
    "T17n0821_002:0841c21": "「菩提心有四，　　說示名障礙；",
    "T17n0821_002:0841c22": "菩薩應覺知，　　應數數遠離。",
    "T17n0821_002:0841c23": "毀謗於正法，　　多聞懷悋惜；",
    "T17n0821_002:0841c24": "增上慢貢高，　　不善起禪定。",
    "T17n0821_002:0841c25": "是故護正法，　　聞已廣流布；",
    "T17n0821_002:0841c26": "捨慢無貢高，　　遠離不禪定。",
    "T17n0821_002:0841c27": "「善男子！菩薩有四法，所造速疾。何等四？所作",
    "T17n0821_002:0841c28": "以智不以憍慢；所有善根迴向菩提不趣下",
    "T17n0821_002:0841c29": "乘；一切諸趣不生染著，若生染著一向專為",
    "T17n0821_002:0842a01": "化於眾生；晝夜三時常修三分，滅過惡業、未",
    "T17n0821_002:0842a02": "來不造。是為四。」而說頌曰：",
    "T17n0821_002:0842a03": "「所造以智不以慢，　　迴善上道非下乘；",
    "T17n0821_002:0842a04": "慧者不信於諸有，　　發心為利諸眾生。",
    "T17n0821_002:0842a05": "晝日三時夜亦爾！　　三分悔過滅先惡；",
    "T17n0821_002:0842a06": "不造眾惡集諸善，　　慧者如是集善業。",
    "T17n0821_002:0842a07": "「善男子！菩薩有四法極好。何等四？不自稱",
    "T17n0821_002:0842a08": "舉、不輕於他、遠離諸惡、捨除諸慢。是為四。」",
    "T17n0821_002:0842a09": "而說頌曰：",
    "T17n0821_002:0842a10": "「不自稱舉不輕他，　　所造諸惡悔不作；",
    "T17n0821_002:0842a11": "不生憍慢及慢慢，　　其心端直修善行。",
    "T17n0821_002:0842a12": "「善男子！菩薩有二法，端直速疾。何等二？若有",
    "T17n0821_002:0842a13": "所問如實而答、先所見事無所覆藏。是為二。」",
    "T17n0821_002:0842a14": "而說頌曰：",
    "T17n0821_002:0842a15": "「如問而演說，　　不藏先所見；",
    "T17n0821_002:0842a16": "寧捨於身命，　　終不說妄語。",
    "T17n0821_002:0842a17": "正直於是法，　　是為賢善根；",
    "T17n0821_002:0842a18": "彼得於質直，　　疾覺勝菩提。",
    "T17n0821_002:0842a19": "「善男子！菩薩有二法，無有諂偽。何等二？雖多",
    "T17n0821_002:0842a20": "獲利不欲歎德、不得利養不自稱舉。是為",
    "T17n0821_002:0842a21": "二。」而說頌曰：",
    "T17n0821_002:0842a22": "「雖多獲利養，　　不歎示己德；",
    "T17n0821_002:0842a23": "大智所不欲，　　是不諂者得。",
    "T17n0821_002:0842a24": "設不得利養，　　此是我本業；",
    "T17n0821_002:0842a25": "不欲他有過，　　勿令彼業熟。",
    "T17n0821_002:0842a26": "「善男子！菩薩有二法，不望他報。何等二？我應",
    "T17n0821_002:0842a27": "當利一切眾生，非諸眾生而利於我；我當覺",
    "T17n0821_002:0842a28": "知而為菩提。是為二。」而說頌曰：",
    "T17n0821_002:0842a29": "「我應利眾生，　　我荷擔彼等；",
    "T17n0821_002:0842b01": "我求無為道，　　不觀望他報。",
    "T17n0821_002:0842b02": "我不求有為，　　我求無為道；",
    "T17n0821_002:0842b03": "我攝護世間，　　不望報得道。",
    "T17n0821_002:0842b04": "「善男子！菩薩有二法，作於不作。何等二？不知",
    "T17n0821_002:0842b05": "恩者而常供給、於知恩者作於重任。是為二。」",
    "T17n0821_002:0842b06": "而說頌曰：",
    "T17n0821_002:0842b07": "「不知恩眾生，　　於彼不望報；",
    "T17n0821_002:0842b08": "諸陰、界、入等，　　皆為作菩提。",
    "T17n0821_002:0842b09": "「善男子！菩薩有二法，是所應處。何等二？常值",
    "T17n0821_002:0842b10": "諸佛、亦常值遇菩薩乘者。是為二。」而說頌曰：",
    "T17n0821_002:0842b11": "「二種所應處，　　是處增名稱；",
    "T17n0821_002:0842b12": "得值諸如來，　　菩薩所識知。",
    "T17n0821_002:0842b13": "「善男子！菩薩有二法所不應修。何等二？不",
    "T17n0821_002:0842b14": "與願行聲聞乘者而共同止；不驚畏諸有，獨",
    "T17n0821_002:0842b15": "處宴默。是為二。」而說頌曰：",
    "T17n0821_002:0842b16": "「不與修行者，　　而共同止住；",
    "T17n0821_002:0842b17": "不驚畏諸趣，　　依止宴寂處。",
    "T17n0821_002:0842b18": "「善男子！是名初入如來密藏根本句也。菩薩",
    "T17n0821_002:0842b19": "若入是初根本句，是菩薩能成就如來祕密",
    "T17n0821_002:0842b20": "藏法。」世尊說入如來密藏初句法時，六萬眾",
    "T17n0821_002:0842b21": "生及天與人發於無上正真道心，十千菩薩",
    "T17n0821_002:0842b22": "得無生法忍，五百比丘不受諸法、永盡諸漏、",
    "T17n0821_002:0842b23": "心得解脫。時此三千大千世界，六種震動大",
    "T17n0821_002:0842b24": "光普照，人天伎樂不鼓自鳴，人、天、阿修羅等，",
    "T17n0821_002:0842b25": "同聲三唱作如是言：「其有眾生得聞於是如",
    "T17n0821_002:0842b26": "來密藏法快得善利，若有書寫、受持、讀誦，如",
    "T17n0821_002:0842b27": "說修行，是等眾生皆當不失如是如來祕密",
    "T17n0821_002:0842b28": "藏法。」",
    "T17n0821_002:0842b29": "爾時無量志莊嚴王菩薩聞是如來密藏法",
    "T17n0821_002:0842c01": "已，即作是念：「我今當以何等供具供養如來、",
    "T17n0821_002:0842c02": "應供、正遍覺？」復作是念：「外物易捨、內事難捨，",
    "T17n0821_002:0842c03": "我今當以自身奉供如來世尊！」即昇虛空而",
    "T17n0821_002:0842c04": "說偈言：",
    "T17n0821_002:0842c05": "「我今奉獨覺，　　以自身供養；",
    "T17n0821_002:0842c06": "以此無上捨，　　願令如導師。",
    "T17n0821_002:0842c07": "財供二足尊，　　此事不為難；",
    "T17n0821_002:0842c08": "云何為希有？　　所謂身供養。",
    "T17n0821_002:0842c09": "我今供無等，　　自身奉遍眼；",
    "T17n0821_002:0842c10": "為世人天供，　　如大智師子。」",
    "T17n0821_002:0842c11": "爾時無量志莊嚴王菩薩即便放身投如來",
    "T17n0821_002:0842c12": "上。當于爾時，以佛神力，未曾有華——異華異色，",
    "T17n0821_002:0842c13": "甚為鮮淨極妙端嚴——散如來上。是菩薩身又",
    "T17n0821_002:0842c14": "不墜地亦不現空，此諸華等至佛身上，即復",
    "T17n0821_002:0842c15": "還踊住虛空中，成大華蓋覆四天下。是華蓋",
    "T17n0821_002:0842c16": "中垂懸華貫出大光明，是光明中現妙蓮華，",
    "T17n0821_002:0842c17": "是蓮華上有菩薩坐，如無量志莊嚴王。是菩",
    "T17n0821_002:0842c18": "薩等從華臺起，頂禮佛足同聲請言：「唯願世",
    "T17n0821_002:0842c19": "尊！說如來祕密藏法，無令斷絕，及護如來密",
    "T17n0821_002:0842c20": "藏眷屬。」",
    "T17n0821_002:0842c21": "爾時大德摩訶迦葉生希有心歎未曾有，白",
    "T17n0821_002:0842c22": "言：「世尊！是無量志莊嚴王菩薩以身莊嚴供",
    "T17n0821_002:0842c23": "養如來，以身供養於如來已，現是菩薩諸莊",
    "T17n0821_002:0842c24": "嚴事。世尊！願令一切諸眾生等得於如是莊",
    "T17n0821_002:0842c25": "嚴之身，願使如來常壽住世。世尊！我等今者",
    "T17n0821_002:0842c26": "快得大利，乃得見是善大丈夫聞其說法」。爾",
    "T17n0821_002:0842c27": "時佛告摩訶迦葉：「汝今見是無量志莊嚴王",
    "T17n0821_002:0842c28": "菩薩不？」「已見，世尊！」「迦葉！是善男子！於恒河沙",
    "T17n0821_002:0842c29": "等佛所，恒得諮請如是如來祕密藏法；賢劫",
    "T17n0821_002:0843a01": "諸佛所，亦當請問如是如來祕密藏法。」",
    "T17n0821_002:0843a02": "爾時大德摩訶迦葉復白佛言：「善哉世尊！",
    "T17n0821_002:0843a03": "唯願敷演，說是如來祕密藏法，如此菩薩所",
    "T17n0821_002:0843a04": "啟請者！」爾時世尊告大迦葉：「汝今善聽！如來",
    "T17n0821_002:0843a05": "密藏少許法分。何以故？若於一劫演說此法，",
    "T17n0821_002:0843a06": "不可窮盡。」迦葉白言：「如是。世尊！」爾時迦葉及",
    "T17n0821_002:0843a07": "諸大眾受教而聽。佛言：「迦葉！於意云何？汝謂",
    "T17n0821_002:0843a08": "我行菩薩道時，所捨手足、頭目、耳鼻、皮肉、骨",
    "T17n0821_002:0843a09": "髓、血及妻子，略說乃至一切財物，處處遍惱",
    "T17n0821_002:0843a10": "於菩薩者，是諸眾生不墮地獄、畜生、餓鬼及",
    "T17n0821_002:0843a11": "諸惡趣。何以故？本菩薩時志意淨故，及大誓",
    "T17n0821_002:0843a12": "願淨戒聚故，於諸眾生大悲純至及堅忍故。",
    "T17n0821_002:0843a13": "以大慈故、大功德法故、牢強精進定向大乘",
    "T17n0821_002:0843a14": "故、自心淨故、大願豐饒故、不嬉自樂故。其",
    "T17n0821_002:0843a15": "有眾生觸嬈菩薩毀罵之者，菩薩德故不墮",
    "T17n0821_002:0843a16": "惡道。迦葉！我今引喻以明斯義。迦葉！猶如病",
    "T17n0821_002:0843a17": "人，良醫授藥，而是病人毀罵是藥及與良醫，",
    "T17n0821_002:0843a18": "先毀已後乃服此藥。迦葉！汝意云何？藥以",
    "T17n0821_002:0843a19": "罵故不為藥耶？病不除耶？」「不也。世尊！雖復毀",
    "T17n0821_002:0843a20": "罵，不失藥勢而能除病。」「如是迦葉！菩薩如彼",
    "T17n0821_002:0843a21": "藥及良醫，雖不恭敬種種觸惱，然是菩薩純",
    "T17n0821_002:0843a22": "淨志意無有缺減。迦葉！如大寶珠眾德所成，",
    "T17n0821_002:0843a23": "其性純淨除諸瑕穢。若有人天毀罵是寶而",
    "T17n0821_002:0843a24": "不恭敬。迦葉！於意云何？是大寶珠畏毀罵故",
    "T17n0821_002:0843a25": "失寶力耶？」「不也。世尊！」佛言：「迦葉！是淨寶珠猶",
    "T17n0821_002:0843a26": "彼菩薩志意清淨，一切眾生雖不恭敬，所有",
    "T17n0821_002:0843a27": "功德無有折減。迦葉！如大油燈，假令人天而",
    "T17n0821_002:0843a28": "毀罵之，以毀罵故便闇冥耶？」「不也。世尊！」",
    "T17n0821_002:0843a29": "佛言：「迦葉！菩薩志意純淨如是，雖復觸惱不",
    "T17n0821_002:0843b01": "失其性。迦葉！以是事故當知眾生雖有觸嬈",
    "T17n0821_002:0843b02": "於菩薩者，不墮惡道。何以故？由是菩薩本願",
    "T17n0821_002:0843b03": "淨故，所願皆成。」爾時大德摩訶迦葉白言：「世",
    "T17n0821_002:0843b04": "尊！如我解佛所說義趣，若於如來起不善業，",
    "T17n0821_002:0843b05": "是眾生等亦復不畏墮於惡道？」佛言：「如是迦",
    "T17n0821_002:0843b06": "葉！若有眾生於大悲如來生信敬心、解入進",
    "T17n0821_002:0843b07": "趣，若佛現在、若滅度後，若有奉施如來及塔，",
    "T17n0821_002:0843b08": "若幢幡蓋、華鬘塗香及與末香，若寶、若衣及",
    "T17n0821_002:0843b09": "諸飲食，隨於種種所有諸物；若取、若食，若自",
    "T17n0821_002:0843b10": "取、若教取，迦葉！我說是人無有所犯。迦葉！貧",
    "T17n0821_002:0843b11": "為最苦，不恭敬故、作劫奪故、無畏懼故、不信",
    "T17n0821_002:0843b12": "敬故、不解業故、不慮報故、以貪求故、難調伏",
    "T17n0821_002:0843b13": "故、貪瞋癡故、無慚愧故、兇橫惡故，不思如來",
    "T17n0821_002:0843b14": "有大慈悲，不信如來多利眾生，取如來塔物",
    "T17n0821_002:0843b15": "乃至一線，若自取、若使人取，我說是人不名",
    "T17n0821_002:0843b16": "少犯，我不說彼不墮惡道。迦葉！若有眾生於",
    "T17n0821_002:0843b17": "如來物及佛塔物，若自取、若教人取，如來今",
    "T17n0821_002:0843b18": "者悉知是人、悉見是人，當墮惡趣；又以此緣",
    "T17n0821_002:0843b19": "當得斷結。何以故？是人心行為佛護故。迦葉！",
    "T17n0821_002:0843b20": "若於如來、若如來塔，生心緣念，乃至起於少",
    "T17n0821_002:0843b21": "許悔心，迦葉！是眾生心自當改悔，以緣如",
    "T17n0821_002:0843b22": "來生悔心故，背棄生死一切之罪，結使微",
    "T17n0821_002:0843b23": "緩。迦葉！假有人天墜墮于地，墮大地已還依",
    "T17n0821_002:0843b24": "大地而得起住。如是迦葉！是眾生等於如來",
    "T17n0821_002:0843b25": "所，生不善故墮在惡道，墮惡道已還緣如來",
    "T17n0821_002:0843b26": "速得出離。云何名為緣於如來？於如來所生",
    "T17n0821_002:0843b27": "慇重心」。爾時大德迦葉白言：「世尊！是人以是",
    "T17n0821_002:0843b28": "惡賊之心，若能生心緣念如來尚得大利，況",
    "T17n0821_002:0843b29": "淨心者？」",
    "T17n0821_002:0843c01": "佛言：「迦葉！如汝所言，若有眾生起念如來、思",
    "T17n0821_002:0843c02": "憶如來、觀緣如來，是等一切悉皆當得涅槃",
    "T17n0821_002:0843c03": "果證。」「大德！」迦葉白言：「世尊！如我解知佛所說",
    "T17n0821_002:0843c04": "義，寧於如來起不善業，非於外道邪見者所",
    "T17n0821_002:0843c05": "施作供養。何以故？若如來所起不善業，當有",
    "T17n0821_002:0843c06": "悔心，究竟必得至於涅槃；隨外道見，當墮地",
    "T17n0821_002:0843c07": "獄、餓鬼、畜生。」",
    "T17n0821_002:0843c08": "佛言：「迦葉！如汝所言。迦葉！設有人天罵赤栴",
    "T17n0821_002:0843c09": "檀，以手打搥速撩棄地。迦葉！於意云何？如",
    "T17n0821_002:0843c10": "是人者有何等香？」迦葉白言：「而是人者有栴",
    "T17n0821_002:0843c11": "檀香。」「如是迦葉！若有眾生眼見、耳聞及口宣",
    "T17n0821_002:0843c12": "說於如來者，當知是人有解脫香。迦葉！有人",
    "T17n0821_002:0843c13": "執把於糞污已，以諸伎樂一切眾華而供養",
    "T17n0821_002:0843c14": "之，如是人者有何等香？」迦葉白言：「世尊！是人",
    "T17n0821_002:0843c15": "唯有糞穢臭惡。」「如是迦葉！其有親近恭敬供",
    "T17n0821_002:0843c16": "養諸外道者，當知是人亦復如是！有諸見畏，",
    "T17n0821_002:0843c17": "地獄、畜生、餓鬼等畏。迦葉！若善男子、善女人",
    "T17n0821_002:0843c18": "信於如來有大慈悲，慇重敬信除慢不憍，無",
    "T17n0821_002:0843c19": "有貪瞋及與愚癡，意志決定解知業報，質直",
    "T17n0821_002:0843c20": "無諂無有幻偽，於如來所得淨信心，諸根無",
    "T17n0821_002:0843c21": "貪無有諂曲，志意不壞淨信成就，信佛大悲",
    "T17n0821_002:0843c22": "多利眾生，信佛本行信於如來，不捨一切諸",
    "T17n0821_002:0843c23": "眾生等。有如是心有如是意，設乏於食病藥",
    "T17n0821_002:0843c24": "所須，未得道果未入正位，若得所須，能得道",
    "T17n0821_002:0843c25": "果入於正位，若其不得飢渴羸劣，不能修善",
    "T17n0821_002:0843c26": "不得道果。是人若取如來佛物，衣服、飲食、病",
    "T17n0821_002:0843c27": "藥所須自服食之。迦葉！我不說是有惡道果。",
    "T17n0821_002:0843c28": "迦葉！是名如來祕密藏法。應當密持善好守",
    "T17n0821_002:0843c29": "護，不應在彼見著者前開示演說，勿令是人",
    "T17n0821_002:0844a01": "重增所見。",
    "T17n0821_002:0844a02": "「迦葉！云何為解？謂解如來說一切法。云何為",
    "T17n0821_002:0844a03": "縛？迦葉！所言縛者，所謂貪著。云何為解？謂不",
    "T17n0821_002:0844a04": "貪著，不分別二。迦葉！我今不說是無著者名",
    "T17n0821_002:0844a05": "之為犯。何以故？迦葉！羸劣煩惱從虛妄生。迦",
    "T17n0821_002:0844a06": "葉！若其不實不以生故，名之為實。迦葉！我",
    "T17n0821_002:0844a07": "今引喻為示不實妄想事故。迦葉！猶如人天",
    "T17n0821_002:0844a08": "持芥子火吹令增長，漸燒諸物成大火聚。如",
    "T17n0821_002:0844a09": "是迦葉！愚小凡夫起少不正思惟妄念，堅著",
    "T17n0821_002:0844a10": "諸見隨所妄想，隨是諸處增長結使。迦葉！若",
    "T17n0821_002:0844a11": "有火聚如須彌山無有所依。迦葉！於意云何？",
    "T17n0821_002:0844a12": "而是火者，為當增長，為當漸滅？」迦葉白言：",
    "T17n0821_002:0844a13": "「是火當滅，更不增長。」佛言：「迦葉！不實妄想諸",
    "T17n0821_002:0844a14": "煩惱等，若更不起，若更不著、更不妄想、更不",
    "T17n0821_002:0844a15": "嬉樂、更不分別，此當漸滅而不增長。迦葉！",
    "T17n0821_002:0844a16": "以是事故，應當解知羸劣不實妄想煩惱是",
    "T17n0821_002:0844a17": "不真實。迦葉！猶如有人至毒家舍，竟不服毒，",
    "T17n0821_002:0844a18": "自生驚怖受大苦痛發聲大呼：『我今遇毒，",
    "T17n0821_002:0844a19": "我今遇毒。』有善良醫持不實藥，令是病人",
    "T17n0821_002:0844a20": "除不實病得離眾苦。迦葉！於意云何？若是",
    "T17n0821_002:0844a21": "良醫持於實藥與是人者，是人活不？」「不也。世",
    "T17n0821_002:0844a22": "尊！是人實不服食於毒，自生毒想，須不實",
    "T17n0821_002:0844a23": "藥以療治之。」佛言：「如是迦葉！諸小凡夫為",
    "T17n0821_002:0844a24": "於不實煩惱所惱，是故如來說不實法。」爾",
    "T17n0821_002:0844a25": "時迦葉白言：「世尊！如來說法不真實耶？」佛",
    "T17n0821_002:0844a26": "言：「迦葉！汝所解說，為是真實、為不真實？」",
    "T17n0821_002:0844a27": "迦葉白言：「我所解說無有真實。何以故？世",
    "T17n0821_002:0844a28": "尊！所有貪欲以不淨對、瞋恚慈對、癡因",
    "T17n0821_002:0844a29": "緣對。世尊！若不淨是實則不能除不實貪",
    "T17n0821_002:0844b01": "欲，亦非貪欲生不淨觀。若愚癡是實，起",
    "T17n0821_002:0844b02": "愚癡已非因緣對，亦非因緣能除愚癡。是故",
    "T17n0821_002:0844b03": "世尊！一切結使及斷結法，二俱不實，無物、無",
    "T17n0821_002:0844b04": "定、無有成就。是故不實諸煩惱等，習近不實",
    "T17n0821_002:0844b05": "便得除去。世尊！結使無去。何以故？若有除去",
    "T17n0821_002:0844b06": "則為有去，若已有去則便有來。是故世尊！一",
    "T17n0821_002:0844b07": "切結使無去無來，是故知諸一切有為，無來",
    "T17n0821_002:0844b08": "無去，名離煩惱。」佛言：「迦葉！此如來密藏，說一",
    "T17n0821_002:0844b09": "切法本性清淨。」爾時大德摩訶迦葉白言：「世",
    "T17n0821_002:0844b10": "尊！是十惡道如佛所說，其性無垢本性淨耶？」",
    "T17n0821_002:0844b11": "佛言：「如是如是。迦葉！何以故？無有自在而",
    "T17n0821_002:0844b12": "犯於殺；無可親信而犯於盜；非無主無護而",
    "T17n0821_002:0844b13": "犯邪婬；非為護他而犯妄語；非為調伏而犯",
    "T17n0821_002:0844b14": "惡口；非為破壞外道邪增恐慢而犯兩舌；無",
    "T17n0821_002:0844b15": "隨應器而犯綺語；無麁惡教而犯瞋恚；無有",
    "T17n0821_002:0844b16": "希望增上善根名之為貪；無有將護自在者",
    "T17n0821_002:0844b17": "意少不正言而犯邪見。迦葉！是十惡道若不",
    "T17n0821_002:0844b18": "堅著，我不說彼名之有過。迦葉！是十惡道若",
    "T17n0821_002:0844b19": "不堅著，名為不犯。如是迦葉！一切煩惱若不",
    "T17n0821_002:0844b20": "堅著，我說無犯。迦葉！諸不著者，名曰離見。」",
    "T17n0821_002:0844b21": "迦葉白言：「世尊！十惡業道何者最重？」佛言：「迦",
    "T17n0821_002:0844b22": "葉！是十惡業道，殺及邪見，名為最重。迦葉！隨",
    "T17n0821_002:0844b23": "在在處諸惡不善，若不堅住、若不堅執、若不",
    "T17n0821_002:0844b24": "堅著，一切我說名為不犯。迦葉！若少不善，若",
    "T17n0821_002:0844b25": "其堅住、堅執、堅著，一切我說名之為犯。迦葉！",
    "T17n0821_002:0844b26": "五無間罪，若不堅住、堅執、堅著，生於見者，我",
    "T17n0821_002:0844b27": "不說彼名曰為犯，況復餘小不善業道？迦葉！",
    "T17n0821_002:0844b28": "我不以不善法而得菩提；亦不以善法而得",
    "T17n0821_002:0844b29": "菩提。迦葉！若以不善得於菩提，諸小凡夫亦",
    "T17n0821_002:0844c01": "得菩提；若以善法得菩提者，一切被燒草木",
    "T17n0821_002:0844c02": "叢林應還生長。迦葉！我今問汝，如來云何得",
    "T17n0821_002:0844c03": "於菩提？」迦葉白言：「佛是法本，世尊是眼，世尊",
    "T17n0821_002:0844c04": "是依，如世尊說當共奉行。」佛言：「迦葉！解知煩",
    "T17n0821_002:0844c05": "惱從因緣生，名得菩提。迦葉！云何為解知從",
    "T17n0821_002:0844c06": "因緣所生煩惱？解知是無自性起法、是無生",
    "T17n0821_002:0844c07": "法，如是解知名得菩提。迦葉！但假名字名得",
    "T17n0821_002:0844c08": "菩提，而是菩提不以文字言說而得。若無文",
    "T17n0821_002:0844c09": "字、無言無說、無得菩提，是第一義。迦葉！如",
    "T17n0821_002:0844c10": "汝所問：『十惡業道何者為重？』迦葉！如人有父",
    "T17n0821_002:0844c11": "得緣覺道，子斷父命，名殺中重；奪三寶物，名",
    "T17n0821_002:0844c12": "盜中重；若復有人其母出家得羅漢道，共為",
    "T17n0821_002:0844c13": "不淨，是婬中重；若以不實謗毀如來，是妄語",
    "T17n0821_002:0844c14": "中重；若兩舌語壞賢聖僧，是兩舌中重；若罵",
    "T17n0821_002:0844c15": "聖人，是惡口中重；言說壞亂求法之人，是綺",
    "T17n0821_002:0844c16": "語中重；若五逆初業，是瞋恚中重；若欲劫奪",
    "T17n0821_002:0844c17": "持淨戒人物，是貪中重、邪見中重，謂之邊見。",
    "T17n0821_002:0844c18": "迦葉！此十惡道，是為最重。迦葉！如來知是十",
    "T17n0821_002:0844c19": "惡業是為最重。迦葉！若有一人具是十惡，迦",
    "T17n0821_002:0844c20": "葉！是惡眾生若解知如來說因緣法，是中無",
    "T17n0821_002:0844c21": "有眾生、壽命，無人、無丈夫、無我、無年少、無作",
    "T17n0821_002:0844c22": "業者、無受者起者；無知者見者、無福伽羅；無",
    "T17n0821_002:0844c23": "生、無滅、無行，是為盡法，無染無著，無善不善，",
    "T17n0821_002:0844c24": "本性清淨。一切諸法本性常淨，解知信入，迦",
    "T17n0821_002:0844c25": "葉！我不說彼趣向惡道，無惡道果。何以故？迦",
    "T17n0821_002:0844c26": "葉！法無積聚，法無集無惱。迦葉！一切諸法生",
    "T17n0821_002:0844c27": "滅不住，因緣和合而得生起，起已還滅。迦葉！",
    "T17n0821_002:0844c28": "若心生滅，一切結使亦生已滅；若如是解，無",
    "T17n0821_002:0844c29": "犯犯處。迦葉！若犯有住，無有是處。迦葉！如百",
    "T17n0821_002:0845a01": "千歲極大闇室不然燈明，是極闇室無門窓",
    "T17n0821_002:0845a02": "牖，乃至無有如針鼻孔日月珠火，所有光明",
    "T17n0821_002:0845a03": "無能得入。迦葉！若闇室中然火燈明，是闇頗",
    "T17n0821_002:0845a04": "能作如是說：『我百千歲住，今不應去？』」迦葉白",
    "T17n0821_002:0845a05": "言：「不也。世尊！當然燈時，是闇已去。」",
    "T17n0821_002:0845a06": "佛言：「如是迦葉！百千萬劫所造業障，信如來",
    "T17n0821_002:0845a07": "語、解知緣法，修觀察行、修於定慧，觀無我、無",
    "T17n0821_002:0845a08": "命、無人、無丈夫等，我說是人名為無犯、無處、",
    "T17n0821_002:0845a09": "無集。迦葉！以是事故，當知羸劣諸煩惱等，智",
    "T17n0821_002:0845a10": "慧燈照勢不能住。",
    "T17n0821_002:0845a11": "「迦葉！是說如來密藏住處無上，大師子吼轉",
    "T17n0821_002:0845a12": "淨法輪，天、人、魔、梵所不能轉。迦葉！若有眾生",
    "T17n0821_002:0845a13": "信是如來祕密藏法，如是受持如是觀察，彼",
    "T17n0821_002:0845a14": "當如是大師子吼。」是時大德阿難白言：「世尊！",
    "T17n0821_002:0845a15": "是無量志莊嚴王菩薩自以其身供養如來，",
    "T17n0821_002:0845a16": "當以何身覺菩提道？」時華臺中諸菩薩等，問",
    "T17n0821_002:0845a17": "阿難言：「於意云何？可以身覺於菩提耶？阿難！",
    "T17n0821_002:0845a18": "勿作斯觀（當以身心覺於菩提）。」阿難報言：「諸",
    "T17n0821_002:0845a19": "善丈夫！若非身心覺於菩提，當用何等而覺",
    "T17n0821_002:0845a20": "菩提？」諸菩薩言：「大德阿難！身之實性是菩提",
    "T17n0821_002:0845a21": "實性，菩提實性是心實性，心之實性即是一",
    "T17n0821_002:0845a22": "切法之實性，覺是一切諸實性，故名覺菩提。」",
    "T17n0821_002:0845a23": "時諸華臺所有菩薩，頂禮佛足說如是言：「世",
    "T17n0821_002:0845a24": "尊！我等若至此大地時，是無量志莊嚴王菩",
    "T17n0821_002:0845a25": "薩乃當得成阿耨多羅三藐三菩提。」是時阿",
    "T17n0821_002:0845a26": "難白言：「世尊！是諸華臺眾菩薩等，幾時當",
    "T17n0821_002:0845a27": "至於此大地？」",
    "T17n0821_002:0845a28": "佛告阿難：「是諸菩薩於下方界分恒河沙等",
    "T17n0821_002:0845a29": "諸佛如來所，諮受請問於是如來祕密藏法，",
    "T17n0821_002:0845b01": "聞已解義。」阿難白言：「世尊！是無量志莊嚴王",
    "T17n0821_002:0845b02": "菩薩，幾時當成阿耨多羅三藐三菩提？」佛告",
    "T17n0821_002:0845b03": "阿難：「是賢劫中千佛已出當出，阿難！最後如",
    "T17n0821_002:0845b04": "來號名盧志。阿難！盧志如來、應、正遍覺諸聲",
    "T17n0821_002:0845b05": "聞眾，多先諸佛所有聲聞僧。阿難！是盧志如",
    "T17n0821_002:0845b06": "來乃當授是無量志莊嚴王菩薩無上道記，",
    "T17n0821_002:0845b07": "云：『無量志莊嚴王菩薩過九十八劫，當得成",
    "T17n0821_002:0845b08": "佛，號莊嚴王，亦於是界得無上道。』是莊嚴王",
    "T17n0821_002:0845b09": "如來坐此地時，是華臺中諸菩薩等爾乃至",
    "T17n0821_002:0845b10": "地，復當聞此如來密藏法。阿難！爾時是莊嚴",
    "T17n0821_002:0845b11": "王如來世界，名作無量功德莊嚴。阿難！一切",
    "T17n0821_002:0845b12": "欲界諸天宮殿，等彼莊嚴王佛國土中一寶",
    "T17n0821_002:0845b13": "臺耳！是娑婆界，爾時當名妙好色土。阿難！莊",
    "T17n0821_002:0845b14": "嚴王如來壽命百劫，佛滅度後正法住世滿",
    "T17n0821_002:0845b15": "足十劫，純菩薩僧。」說是莊嚴王如來記已，佛",
    "T17n0821_002:0845b16": "土華蓋便沒不現，無量志莊嚴王菩薩現佛",
    "T17n0821_002:0845b17": "前住。是時阿難白言：「世尊！護持此法令得久",
    "T17n0821_002:0845b18": "住，於閻浮提增廣流布，令善丈夫能持如來",
    "T17n0821_002:0845b19": "密藏法者，成滿功德手得是法？」爾時世尊告",
    "T17n0821_002:0845b20": "阿難言：「假令四大變易其性，終不令是善丈",
    "T17n0821_002:0845b21": "夫等不聞是法而取命終。阿難！若有書寫受",
    "T17n0821_002:0845b22": "持讀誦，當知是人即是如來所持。阿難！若",
    "T17n0821_002:0845b23": "有人能右手執持恒沙佛界滿中七寶，左手",
    "T17n0821_002:0845b24": "復持恒沙世界滿中七寶，若晝三時、夜三時",
    "T17n0821_002:0845b25": "持用布施，是人不懈經恒沙劫，阿難！是布施",
    "T17n0821_002:0845b26": "功德；若有書寫、受持、讀誦是經典者，所得功",
    "T17n0821_002:0845b27": "德復過於是！是故阿難！汝今受持、讀誦是經，",
    "T17n0821_002:0845b28": "令諸法器普得聞知，是諸人等則為受持如",
    "T17n0821_002:0845b29": "來祕密藏法。」佛說此經已，無量志莊嚴王菩",
    "T17n0821_002:0845c01": "薩，大德阿難、大德迦葉，一切大眾，天、人、阿修",
    "T17n0821_002:0845c02": "羅等，聞佛所說，皆大歡喜。",
    "T17n0821_002:0845c03": "大方廣如來祕密藏經卷下"
}