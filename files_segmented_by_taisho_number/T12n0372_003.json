{
    "T12n0372_003:0362b02": "佛說如幻三摩地無量印法門經",
    "T12n0372_003:0362b03": "卷下",
    "T12n0372_003:0362b05": "西天譯經三藏朝奉大夫",
    "T12n0372_003:0362b06": "試光祿卿傳法大師賜紫",
    "T12n0372_003:0362b07": "臣施護等奉　詔譯",
    "T12n0372_003:0362b08": "「復次勝華藏！爾時彼二童子，向佛世尊復說",
    "T12n0372_003:0362b09": "伽陀曰：",
    "T12n0372_003:0362b10": "「『能仁作大師子吼，　　天人一切普得聞，",
    "T12n0372_003:0362b11": "　　我等今對世尊前，　　各發誠實最上願：",
    "T12n0372_003:0362b12": "　「我等乃至未來際，　　願我所行經多劫，",
    "T12n0372_003:0362b13": "　　隨入生死輪迴中，　　救度無數眾生類。",
    "T12n0372_003:0362b14": "　　我等今者以此緣，　　盡未來際悉思念，",
    "T12n0372_003:0362b15": "　　普為利樂諸眾生，　　於無邊劫行無懈。",
    "T12n0372_003:0362b16": "　　我等從今日已去，　　永滅貪瞋癡等垢，",
    "T12n0372_003:0362b17": "　　十方現在佛世尊，　　證我所說誠無妄。",
    "T12n0372_003:0362b18": "　　我等今發菩提心，　　不樂聲聞緣覺果，",
    "T12n0372_003:0362b19": "　　我等若有樂小心，　　決定當招妄語報。",
    "T12n0372_003:0362b20": "　　我所不樂二乘果，　　但以悲心為眾生，",
    "T12n0372_003:0362b21": "　　縱經俱胝多劫中，　　願我常行而不懈。",
    "T12n0372_003:0362b22": "　　如佛世尊所成就，　　如應佛剎廣莊嚴，",
    "T12n0372_003:0362b23": "　　願我當來得佛時，　　剎土倍多俱胝數。",
    "T12n0372_003:0362b24": "　　又願當來佛剎中，　　無有聲聞緣覺眾，",
    "T12n0372_003:0362b25": "　　純一菩薩所莊嚴，　　廣集無量諸智聚。",
    "T12n0372_003:0362b26": "　　願我得是莊嚴已，　　當令眾生得離垢，",
    "T12n0372_003:0362b27": "　　從諸佛法所出生，　　普使當持佛法藏。",
    "T12n0372_003:0362b28": "　　若我今時諸所說，　　真實無妄無別異，",
    "T12n0372_003:0362b29": "　　願此大海及山川，　　乃至大地皆震動。」",
    "T12n0372_003:0362c01": "　　當發如是願言時，　　大地即時皆震動，",
    "T12n0372_003:0362c02": "　　不鼓音樂自然鳴，　　出微妙音遍十方，",
    "T12n0372_003:0362c03": "　　天雨眾華眾妙香，　　殊麗嚴好極可愛，",
    "T12n0372_003:0362c04": "　　俱胝百千妙天衣，　　周遍繽紛而散布。』",
    "T12n0372_003:0362c05": "「爾時彼二童子，各發阿耨多羅三藐三菩提",
    "T12n0372_003:0362c06": "心。勝華藏！於汝意云何？彼時勝威王者豈異",
    "T12n0372_003:0362c07": "人乎？即今無量光如來、應供、正等正覺是。彼",
    "T12n0372_003:0362c08": "時寶嚴童子者，今觀自在菩薩摩訶薩是。寶",
    "T12n0372_003:0362c09": "上童子者，今大勢至菩薩摩訶薩是。是二菩",
    "T12n0372_003:0362c10": "薩，於彼師子遊戲金光王如來所，首發阿耨",
    "T12n0372_003:0362c11": "多羅三藐三菩提心。」",
    "T12n0372_003:0362c12": "復次勝華藏菩薩前白佛言：「世尊！此二大士",
    "T12n0372_003:0362c13": "甚為希有，如是名字難可得聞，而復具足甚",
    "T12n0372_003:0362c14": "深信解，所發菩提心無與等比。世尊！此二大",
    "T12n0372_003:0362c15": "士於師子遊戲金光王如來之後，又復供養",
    "T12n0372_003:0362c16": "幾許諸佛？」佛言：「善男子！所有殑伽河沙尚可",
    "T12n0372_003:0362c17": "知其邊際數量，此二大士於彼佛後其所供",
    "T12n0372_003:0362c18": "養諸佛如來，我亦不能知其邊際。何以故？此",
    "T12n0372_003:0362c19": "二大士悉已被於不思議鎧，具足無量殊勝",
    "T12n0372_003:0362c20": "功德，是故不能知其邊際。」",
    "T12n0372_003:0362c21": "爾時勝華藏菩薩摩訶薩復白佛言：「世尊！彼",
    "T12n0372_003:0362c22": "無量功德寶莊嚴普現妙樂世界，在何方處？」",
    "T12n0372_003:0362c23": "佛言：「善男子！今此西方極樂世界，即是彼往",
    "T12n0372_003:0362c24": "昔時無量功德寶莊嚴普現妙樂世界。」勝華",
    "T12n0372_003:0362c25": "藏言：「此二大士，當於何時成就阿耨多羅三",
    "T12n0372_003:0362c26": "藐三菩提果？當得何等佛剎功德莊嚴？而佛",
    "T12n0372_003:0362c27": "壽量其數幾何？復有幾許菩薩之眾？惟願如",
    "T12n0372_003:0362c28": "來、應供、正等正覺，廣為悲愍利樂一切世間",
    "T12n0372_003:0362c29": "天人，宣說此二大士當成佛事，令餘菩薩聞",
    "T12n0372_003:0363a01": "已悉得大願圓滿。」佛言：「勝華藏！汝應善聽，極",
    "T12n0372_003:0363a02": "善作意，今為汝說。」是時勝華藏菩薩受教而",
    "T12n0372_003:0363a03": "聽。佛言：「善男子！當知西方無量光如來，壽命",
    "T12n0372_003:0363a04": "無量，極不可計，假使俱胝那庾多百千劫中，",
    "T12n0372_003:0363a05": "亦復不能說其邊際。其佛正法住世，八萬四",
    "T12n0372_003:0363a06": "千那庾多劫，佛涅槃後，以諸眾生善根力故，",
    "T12n0372_003:0363a07": "亦得值遇餘佛出世，而諸菩薩安住念佛三",
    "T12n0372_003:0363a08": "昧，常得見佛中無間缺。善男子！又復無量光",
    "T12n0372_003:0363a09": "如來涅槃之後，其說法處七寶莊嚴妙蓮華",
    "T12n0372_003:0363a10": "樹，自然演出微妙法音，經于一夜至明旦時，",
    "T12n0372_003:0363a11": "觀自在菩薩摩訶薩，即於眾寶莊嚴菩提樹",
    "T12n0372_003:0363a12": "下，安處其座成等正覺。成正覺已，號曰普明",
    "T12n0372_003:0363a13": "高顯吉祥峯王如來、應供、正等正覺、明行足、善",
    "T12n0372_003:0363a14": "逝、世間解、無上士、調御丈夫、天人師、佛、世尊。",
    "T12n0372_003:0363a15": "勝華藏！彼佛剎土功德莊嚴等事，假使我於",
    "T12n0372_003:0363a16": "殑伽沙數劫中，巧以譬喻言詞，而亦不能說",
    "T12n0372_003:0363a17": "其少分。又善男子！如是佛剎功德莊嚴，若以",
    "T12n0372_003:0363a18": "師子遊戲金光王如來剎土功德莊嚴而較量",
    "T12n0372_003:0363a19": "者，即前百分不及一分，千分百千分亦不及",
    "T12n0372_003:0363a20": "一，數分喻分乃至烏波尼殺曇分皆不及一。",
    "T12n0372_003:0363a21": "又彼剎中無有聲聞緣覺名字，純一清淨大菩",
    "T12n0372_003:0363a22": "薩眾。又善男子！總以無量光如來會中一切",
    "T12n0372_003:0363a23": "聲聞緣覺菩薩合集較量，而普明高顯吉祥",
    "T12n0372_003:0363a24": "峯王如來會中菩薩之眾，亦復倍多。其佛壽",
    "T12n0372_003:0363a25": "命九十六俱胝那庾多百千劫，正法住世六",
    "T12n0372_003:0363a26": "十俱胝劫。」勝華藏菩薩白佛言：「世尊！彼佛世",
    "T12n0372_003:0363a27": "界豈不亦以極樂為名邪？」佛言：「不也。善男子！",
    "T12n0372_003:0363a28": "彼世界名眾寶普嚴。彼佛如來隨其所應作",
    "T12n0372_003:0363a29": "諸利樂，而此大勢至菩薩摩訶薩於彼法中，",
    "T12n0372_003:0363b01": "隨佛壽量住世久近，承事供養，乃至彼佛入",
    "T12n0372_003:0363b02": "涅槃後，奉持佛法令法久住，至於最後法欲",
    "T12n0372_003:0363b03": "滅時，大勢至菩薩於其剎中，得成阿耨多羅",
    "T12n0372_003:0363b04": "三藐三菩提果。成正覺已，號曰善住功德寶",
    "T12n0372_003:0363b05": "峯王如來、應供、正等正覺、明行足、善逝、世間解、",
    "T12n0372_003:0363b06": "無上士、調御丈夫、天人師、佛、世尊。其佛剎中",
    "T12n0372_003:0363b07": "所有功德莊嚴等事，菩薩大眾皆悉具足，其",
    "T12n0372_003:0363b08": "佛壽命及正法住世，與普明高顯吉祥峯王",
    "T12n0372_003:0363b09": "如來皆悉同等，一切圓滿不增不減。」",
    "T12n0372_003:0363b10": "復次佛告勝華藏菩薩摩訶薩言：「汝今當知，",
    "T12n0372_003:0363b11": "普明高顯吉祥峯王如來、善住功德寶峯王",
    "T12n0372_003:0363b12": "如來，如是名字，若善男子善女人暫得聞者，",
    "T12n0372_003:0363b13": "是人當得不退轉於阿耨多羅三藐三菩提。",
    "T12n0372_003:0363b14": "又勝華藏！若善男子善女人，得聞過去師子",
    "T12n0372_003:0363b15": "遊戲金光王如來及彼未來普明高顯吉祥峯",
    "T12n0372_003:0363b16": "王如來、善住功德寶峯王如來名字之者，隨",
    "T12n0372_003:0363b17": "彼聚落族氏之中，一切女人皆轉女身而成",
    "T12n0372_003:0363b18": "男子，四十俱胝劫中，背於生死，轉生當得清",
    "T12n0372_003:0363b19": "淨出家，常得見佛聞法，承事僧伽，世世所生",
    "T12n0372_003:0363b20": "具宿命智，及得總持無礙辯才，不退轉於阿",
    "T12n0372_003:0363b21": "耨多羅三藐三菩提。」",
    "T12n0372_003:0363b22": "爾時世尊作是說時，會中有九十六俱胝天",
    "T12n0372_003:0363b23": "人，異口同音作如是言：「南無十方三世一切",
    "T12n0372_003:0363b24": "諸佛，及未來世普明高顯吉祥峯王如來、善",
    "T12n0372_003:0363b25": "住功德寶峯王如來，普集一切諸佛一切",
    "T12n0372_003:0363b26": "善利，我皆隨喜，我等悉發阿耨多羅三藐三",
    "T12n0372_003:0363b27": "菩提心。」即時諸佛咸為記言：「汝等當得不退",
    "T12n0372_003:0363b28": "轉於阿耨多羅三藐三菩提。」爾時會中有七",
    "T12n0372_003:0363b29": "千菩薩得無生法忍，八十四那庾多眾生遠",
    "T12n0372_003:0363c01": "塵離垢得法眼淨，八千苾芻無復諸漏得心",
    "T12n0372_003:0363c02": "解脫。爾時觀自在菩薩摩訶薩、大勢至菩薩",
    "T12n0372_003:0363c03": "摩訶薩，於此會中如其所應現諸色相神通",
    "T12n0372_003:0363c04": "事已，一切眾會皆悉得見。是時十方無量阿",
    "T12n0372_003:0363c05": "僧祇諸佛世尊見如是相，及聞宣說彼二菩",
    "T12n0372_003:0363c06": "薩當成佛事已，咸共讚言：「希有世尊釋迦牟",
    "T12n0372_003:0363c07": "尼如來，能善護念是二菩薩，我等諸佛亦共",
    "T12n0372_003:0363c08": "稱讚。」",
    "T12n0372_003:0363c09": "復次勝華藏菩薩摩訶薩白佛言：「世尊！佛所",
    "T12n0372_003:0363c10": "宣說如是甚深微妙經典，若善男子善女人，",
    "T12n0372_003:0363c11": "有能受持讀誦為他廣說者，得幾所福？」佛",
    "T12n0372_003:0363c12": "言：「止止。善男子！勿致斯問。何以故？諸有劣",
    "T12n0372_003:0363c13": "信解者，於佛所說如是深經不能生信，故我",
    "T12n0372_003:0363c14": "不說。」勝華藏菩薩白佛言：「世尊！今此會中亦",
    "T12n0372_003:0363c15": "有廣大具深信解諸善男子善女人等，惟願",
    "T12n0372_003:0363c16": "如來略為宣說受持功德，與後末世一切眾",
    "T12n0372_003:0363c17": "生作大明照。」",
    "T12n0372_003:0363c18": "佛言勝華藏：「諦聽諦聽！今為汝說。」時勝華藏",
    "T12n0372_003:0363c19": "菩薩受教而聽。",
    "T12n0372_003:0363c20": "佛言：「善男子！假使有人，有大勢力，福德具",
    "T12n0372_003:0363c21": "足，悉能了知眾生界分，作如是言：『如佛所說",
    "T12n0372_003:0363c22": "世界無邊眾生無盡，我能於彼一切眾生頂",
    "T12n0372_003:0363c23": "肩荷負，經無量無邊俱胝劫數，復能以其飲",
    "T12n0372_003:0363c24": "食衣服一切樂具，周遍供給一切眾生。』勝華",
    "T12n0372_003:0363c25": "藏！於汝意云何，此人以是因緣得福多不？」勝",
    "T12n0372_003:0363c26": "華藏白佛言：「甚多世尊！若有人經一彈指間，",
    "T12n0372_003:0363c27": "於一眾生起慈心者得福尚多，況如是邪？」佛",
    "T12n0372_003:0363c28": "言：「勝華藏！我今實言告汝，若有善男子善女",
    "T12n0372_003:0363c29": "人於此深經自能生信、勸令他信者，其所得",
    "T12n0372_003:0364a01": "福倍多於彼。又若有人於此深經能受持讀",
    "T12n0372_003:0364a02": "誦為他廣說者，當知是人，以菩提心而為依",
    "T12n0372_003:0364a03": "止。」",
    "T12n0372_003:0364a04": "爾時勝華藏菩薩摩訶薩白佛言：「世尊！如來",
    "T12n0372_003:0364a05": "所說如是深經，若佛現在若涅槃後，我當受",
    "T12n0372_003:0364a06": "持讀誦為他廣說，宣通流布使不斷絕。」勝華",
    "T12n0372_003:0364a07": "藏菩薩發是言時，會中有九十六俱胝菩薩",
    "T12n0372_003:0364a08": "異口同音作如是言：「世尊！我等於佛所說深",
    "T12n0372_003:0364a09": "經，亦當受持讀誦為他廣說。」",
    "T12n0372_003:0364a10": "爾時娑婆世界主大梵天王、帝釋天主、護世",
    "T12n0372_003:0364a11": "四王，及餘無數諸天子眾，各以天曼陀羅華",
    "T12n0372_003:0364a12": "散於佛上，及以天華散諸菩薩，復作百千俱",
    "T12n0372_003:0364a13": "胝種天妙音樂而為供養。又發是言：「一切眾",
    "T12n0372_003:0364a14": "生得聞如是甚深正法，光明普照得大善利，",
    "T12n0372_003:0364a15": "我等於此法門咸當受持宣通流布。」",
    "T12n0372_003:0364a16": "佛言：「如是如是。諸善男子！如汝所說。今此正",
    "T12n0372_003:0364a17": "法不可思議，若人曾於十千佛所深種善根，",
    "T12n0372_003:0364a18": "是人方得此經墮手，況復有能受持讀誦，生",
    "T12n0372_003:0364a19": "信解邪！」",
    "T12n0372_003:0364a20": "復次佛告勝華藏菩薩摩訶薩言：「今此正法",
    "T12n0372_003:0364a21": "若得聞者，隨彼方處一切女人轉成男子，唯",
    "T12n0372_003:0364a22": "除二種，謂慳、嫉者。」即時會中有一女人，名曰",
    "T12n0372_003:0364a23": "離塵，心生信解，從座而起，前白佛言：「世尊！",
    "T12n0372_003:0364a24": "我今內心已滅慳嫉，我發阿耨多羅三藐三",
    "T12n0372_003:0364a25": "菩提心。若我發心真實無妄，當得成佛。及如",
    "T12n0372_003:0364a26": "佛所言，聞此法時隨處即得轉女人相。是事",
    "T12n0372_003:0364a27": "實者，願我轉身得成男子。」爾時彼女發如是",
    "T12n0372_003:0364a28": "言已，即得轉成男子之身。時佛為授不退轉",
    "T12n0372_003:0364a29": "阿耨多羅三藐三菩提記，當得成佛，號除一",
    "T12n0372_003:0364b01": "切煩惱如來、應供、正等正覺。",
    "T12n0372_003:0364b02": "佛說此經已，勝華藏等諸菩薩摩訶薩，并諸",
    "T12n0372_003:0364b03": "苾芻眾，乃至世間天、人、阿脩羅等，一切大會",
    "T12n0372_003:0364b04": "聞佛所說、皆大歡喜，信受奉行。",
    "T12n0372_003:0364b05": "佛說如幻三摩地無量印法門經卷下"
}