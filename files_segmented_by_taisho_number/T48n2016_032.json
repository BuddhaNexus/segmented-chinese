{
    "T48n2016_032:0599b02": "宗鏡錄卷第三十二",
    "T48n2016_032:0599b04": "慧日永明寺主智覺禪師延壽集",
    "T48n2016_032:0599b05": "夫華嚴經是圓滿教。所明一法纔起。皆有",
    "T48n2016_032:0599b06": "眷屬隨生。今此何故。唯論絕待。答。所言眷",
    "T48n2016_032:0599b07": "屬者。皆是理內眷屬。眾生如。佛如。一如無二",
    "T48n2016_032:0599b08": "如。理性相關。故稱如來。為世間之父。一切眾",
    "T48n2016_032:0599b09": "生。為諸佛之子。若法門眷屬者。約自證法。則",
    "T48n2016_032:0599b10": "禪定為父。般若為母。而生真淨法身。若化他",
    "T48n2016_032:0599b11": "法。則方便為父。慈悲為母。而生應化佛身。從",
    "T48n2016_032:0599b12": "般若真性。起同體大悲。所有萬行莊嚴。皆是",
    "T48n2016_032:0599b13": "性起功德。必無心外法而為主伴。如般若經",
    "T48n2016_032:0599b14": "云。欲為佛親侍者。及內眷屬等。應學般若。般",
    "T48n2016_032:0599b15": "若即心靈之性故。是以諸佛菩薩。凡有施為。",
    "T48n2016_032:0599b16": "皆是內祕外現。不捨道法。現凡夫事。如華嚴",
    "T48n2016_032:0599b17": "入法界品云。復次善男子。菩薩以般若波羅",
    "T48n2016_032:0599b18": "蜜為母。方便善巧為父。檀那波羅蜜為乳母。",
    "T48n2016_032:0599b19": "尸羅波羅蜜為養母。忍辱波羅蜜為莊嚴具。",
    "T48n2016_032:0599b20": "精進波羅蜜為養育者。禪那波羅蜜為浣濯",
    "T48n2016_032:0599b21": "人。善知識為教授師。一切菩提分為伴侶。一",
    "T48n2016_032:0599b22": "切善法為親屬。一切菩薩為兄弟。菩提心為",
    "T48n2016_032:0599b23": "家。如理修行為家法。諸地善法為家處。得諸",
    "T48n2016_032:0599b24": "忍法為家族。大願現前為家教。以清淨智滿",
    "T48n2016_032:0599b25": "足諸行為順家法。勸發勤修不斷大乘為紹",
    "T48n2016_032:0599b26": "家業。法水灌頂一生所繫菩薩為王太子。成",
    "T48n2016_032:0599b27": "就廣大真實菩提為淨家族。鴦崛魔羅經云。",
    "T48n2016_032:0599b28": "佛言。一切眾生有如來藏。一切男子皆為兄",
    "T48n2016_032:0599b29": "弟。一切女人皆為姊妹。乃至女有佛藏。男亦",
    "T48n2016_032:0599c01": "如是。云何一性而自染著。以一性故。是故如",
    "T48n2016_032:0599c02": "來淨修梵行。住於自地。不退轉地。得如來",
    "T48n2016_032:0599c03": "地。維摩經偈云。智度菩薩母。方便以為父。一",
    "T48n2016_032:0599c04": "切眾導師。無不由是生。法喜以為妻。慈悲心",
    "T48n2016_032:0599c05": "為女。善心誠實男。畢竟空寂舍。弟子眾塵勞。",
    "T48n2016_032:0599c06": "隨意之所轉。道品善知識。由是成正覺。諸度",
    "T48n2016_032:0599c07": "法等侶。四攝眾妓女。歌詠誦法言。以此為音",
    "T48n2016_032:0599c08": "樂。總持之園苑。無漏法林樹。覺意淨妙華。解",
    "T48n2016_032:0599c09": "脫智慧果。八解之浴池。定水湛然滿。布以七",
    "T48n2016_032:0599c10": "淨華。浴此無垢人。象馬五通馳。大乘以為車。",
    "T48n2016_032:0599c11": "調御以一心。遊於八正路。相具以嚴容。眾好",
    "T48n2016_032:0599c12": "飾其姿。慚愧之上服。深心為華鬘。富有七財",
    "T48n2016_032:0599c13": "寶。教授以滋息。如所說修行。迴向為大利。四",
    "T48n2016_032:0599c14": "禪為床座。從於淨命生。多聞增智慧。以為自",
    "T48n2016_032:0599c15": "覺音。甘露法之食。解脫味為漿。淨心以澡浴。",
    "T48n2016_032:0599c16": "戒品為塗香。摧滅煩惱賊。勇健無能踰。降伏",
    "T48n2016_032:0599c17": "四種魔。勝幡建道場。崇福疏云。實德內資。長",
    "T48n2016_032:0599c18": "養如母。方便外攝。度生稱父。內證深法。悅已",
    "T48n2016_032:0599c19": "智心。喜樂盈懷。故名為妻。肇師云。慈悲之心。",
    "T48n2016_032:0599c20": "虛而外適。其性柔弱。隨物不違。故如女也。善",
    "T48n2016_032:0599c21": "心力大。滅惡盡原。真證相應。故名為男。所證",
    "T48n2016_032:0599c22": "二空之理為其舍宅。外障六塵風雨。內去三",
    "T48n2016_032:0599c23": "毒之蟲。又有非真要。時復暫遊。空為理宗。以",
    "T48n2016_032:0599c24": "為常宅。故云畢竟空寂舍。能轉塵勞眾生。以",
    "T48n2016_032:0599c25": "成佛法。昔無明郎主。恩愛魔王。今化令隨",
    "T48n2016_032:0599c26": "道。名為弟子。故云弟子眾塵勞。隨意之所轉。",
    "T48n2016_032:0599c27": "乃至三十七品之知識。六度萬行之法侶。為",
    "T48n2016_032:0599c28": "真實道畔。助成菩提。四攝廣被。令人喜悅。如",
    "T48n2016_032:0599c29": "妓女。讚誦法言。令人愛味。如音樂。以總持為",
    "T48n2016_032:0600a01": "苑。能攝諸法。以無漏為林。能除熱惱。以七覺",
    "T48n2016_032:0600a02": "淨妙之華。成八解智慧之果。湛然定水恒開",
    "T48n2016_032:0600a03": "覺華。用一乘為車。五通為馬。御之以一心。",
    "T48n2016_032:0600a04": "遊行八正道。乃至妙相嚴容。眾好飾體。慚愧",
    "T48n2016_032:0600a05": "為服。深心為鬘。具七聖之財。踞四禪之座。入",
    "T48n2016_032:0600a06": "多聞寶藏。從淨命而生。飲解脫一味之漿。得",
    "T48n2016_032:0600a07": "甘露究竟之食。破八萬煩惱。成五分法身。降",
    "T48n2016_032:0600a08": "四種魔軍。圓三菩提道。若主若伴。若因若緣。",
    "T48n2016_032:0600a09": "皆是宗鏡卷舒。心之體用。未曾一法建立。從",
    "T48n2016_032:0600a10": "外而生。天台淨名疏問。那忽處處對法門。約",
    "T48n2016_032:0600a11": "觀心作如此等說。佛意必如此也。答曰。若言",
    "T48n2016_032:0600a12": "經中無對法門解釋義者。此經佛道品。普現",
    "T48n2016_032:0600a13": "色身菩薩。問維摩詰言。居士父母妻子親戚",
    "T48n2016_032:0600a14": "眷屬等。悉為是誰。大士偈答言。智度菩薩母",
    "T48n2016_032:0600a15": "等。淨名既是在家菩薩。何容無有父母妻子",
    "T48n2016_032:0600a16": "家宅。而不依事答。悉約內行法門答者。當知",
    "T48n2016_032:0600a17": "諸佛菩薩。不起道法。現凡夫事。雖現凡事。皆",
    "T48n2016_032:0600a18": "內表道法也。如佛般涅槃處在雙樹。四枯四",
    "T48n2016_032:0600a19": "榮。豈可直作樹木之解。且如來誠說。皆表半",
    "T48n2016_032:0600a20": "滿枯榮。今在毘耶菴羅樹園。欲說不思議解",
    "T48n2016_032:0600a21": "脫法門。不捨道法。現迹同凡。住毘耶離。豈不",
    "T48n2016_032:0600a22": "表極地所住法門也。華嚴經明十城十園。豈",
    "T48n2016_032:0600a23": "止是世間城園也。此經下文菩薩行品云。諸",
    "T48n2016_032:0600a24": "佛威儀。有所進止。無非佛事。何得俱作事",
    "T48n2016_032:0600a25": "解。都不尋思諸佛菩薩不思議教。善權祕密",
    "T48n2016_032:0600a26": "表發之事。又法華經云。欲說是經。應入如",
    "T48n2016_032:0600a27": "來室。著如來衣。坐如來座。如來室者。乃是",
    "T48n2016_032:0600a28": "大慈悲心。如來衣者。即是柔和忍辱。如來座",
    "T48n2016_032:0600a29": "者。即是一切法空。問曰。華嚴頓教大乘。可得",
    "T48n2016_032:0600b01": "約行明諸法門。此方等經。及小乘教。何得亦",
    "T48n2016_032:0600b02": "約觀行明義。答曰。此經既云。諸佛解脫。當於",
    "T48n2016_032:0600b03": "眾生心行中求。若不約觀行。豈稱斯文。若不",
    "T48n2016_032:0600b04": "以毘耶離菴羅樹園對諸法門。則不得約觀",
    "T48n2016_032:0600b05": "心解釋。何得於眾生心行中求諸佛解脫。若",
    "T48n2016_032:0600b06": "不於心行求解脫者。云何得住不思議解脫。",
    "T48n2016_032:0600b07": "若不住不思議解脫。云何於一毛孔見諸佛",
    "T48n2016_032:0600b08": "土變現自在。如不思議品所明也。復云何得",
    "T48n2016_032:0600b09": "如法華經。明。身根清淨。一切十方國土皆於",
    "T48n2016_032:0600b10": "身中現。又豈得如華嚴經頌。說。無量諸世界。",
    "T48n2016_032:0600b11": "悉從心緣起。無量諸佛國。皆於毛孔現也。如",
    "T48n2016_032:0600b12": "前問言。小乘不得約觀心解釋者。何故聲聞",
    "T48n2016_032:0600b13": "經中。佛為牧牛人說十一法。皆一一內合比",
    "T48n2016_032:0600b14": "丘觀心。如是等例。豈非方等及三藏經。對諸",
    "T48n2016_032:0600b15": "法門觀心明義也。故知了義教。不了義教。皆",
    "T48n2016_032:0600b16": "是了義。以唯一心故。所以云。圓機對教。無教",
    "T48n2016_032:0600b17": "不圓。理心涉事。無事非理。又云。根羸則法",
    "T48n2016_032:0600b18": "劣。器廣則道圓故。問。此宗玄奧。性自天真。",
    "T48n2016_032:0600b19": "非生因之所生。唯了因之所了。云何廣述。諸",
    "T48n2016_032:0600b20": "有。差別行門。答。夫妙達殊倫。則法法齊旨。",
    "T48n2016_032:0600b21": "巧通異道。乃物物咸如。夫言了因者。乃是於",
    "T48n2016_032:0600b22": "真心中性德顯了。故名了因。生因者。亦是信",
    "T48n2016_032:0600b23": "心中能生六度萬行。故名生因。生了俱心。理",
    "T48n2016_032:0600b24": "行非外。若不了此。取捨萬端。纔入斯宗。自無",
    "T48n2016_032:0600b25": "高下。夫三界之有。是菩提之用。本末相遍。",
    "T48n2016_032:0600b26": "空有融通。豈同豁爾之無。塊然之有。如大",
    "T48n2016_032:0600b27": "智度論云。空有二種。一者善空。熾然修一切",
    "T48n2016_032:0600b28": "行。而了性空。二者惡空。恣行惡法。而欲撥",
    "T48n2016_032:0600b29": "令空。今論不可得空。此空不離諸法。諸法不",
    "T48n2016_032:0600c01": "離此空。當知一切法趣空。如瓶處空。十方界",
    "T48n2016_032:0600c02": "空不異瓶空。故十方空皆趣瓶空。華嚴論云。",
    "T48n2016_032:0600c03": "若也但修空。無想法身。即於智不能起用。若",
    "T48n2016_032:0600c04": "但一向生想。不見無相法身。即純是有為。又",
    "T48n2016_032:0600c05": "云。如是大悲。如是智慧。如是萬行。皆為長養",
    "T48n2016_032:0600c06": "初發心住。初生佛家之智慧大悲。令慣習自",
    "T48n2016_032:0600c07": "在故。時亦不改。法亦不異。智亦不遷。猶如",
    "T48n2016_032:0600c08": "竹葦依舊而成。初生與終。無有麁細。亦如小",
    "T48n2016_032:0600c09": "兒初生而後長為大。無異大也。是知差別行",
    "T48n2016_032:0600c10": "門。皆入畢竟空中。無有分別。如龍樹菩薩問",
    "T48n2016_032:0600c11": "曰。若菩薩知佛是福田。眾生非福田。是非菩",
    "T48n2016_032:0600c12": "薩法。菩薩以何力故。能令佛與畜生等。答曰。",
    "T48n2016_032:0600c13": "菩薩以般若波羅蜜力故。一切法中修畢竟",
    "T48n2016_032:0600c14": "空心。是故於一切法無分別。如畜生。五陰．十",
    "T48n2016_032:0600c15": "二入．十八界。和合生。名為畜生。佛亦如是。從",
    "T48n2016_032:0600c16": "諸善法和合。假名為佛。若人憐愍眾生。得無",
    "T48n2016_032:0600c17": "量福德。於佛著心起諸惡因緣。得無量罪。是",
    "T48n2016_032:0600c18": "故知一切法畢竟空。故不輕畜生。不著心貴",
    "T48n2016_032:0600c19": "佛。復次諸法實相。是一切法無相。是無相中。",
    "T48n2016_032:0600c20": "不分別是佛是畜生。若分別即是取相。是故",
    "T48n2016_032:0600c21": "等觀。故經偈云。一切諸法中。皆以等觀入。大",
    "T48n2016_032:0600c22": "法炬經云。涅槃義者。本來自有。非人所為。故",
    "T48n2016_032:0600c23": "名涅槃。又真涅槃者。所謂一切世間。乃至若",
    "T48n2016_032:0600c24": "有若無。如是一切悉名涅槃。若取相分別。則",
    "T48n2016_032:0600c25": "非涅槃。是以若見一法異。則失唯心第一義",
    "T48n2016_032:0600c26": "門。便成魔事。故大集經云。於眾生生異想。是",
    "T48n2016_032:0600c27": "為魔業。厭有為功德。是為魔業。故天台淨名",
    "T48n2016_032:0600c28": "疏云。住此觀心。不見慳相施相。而能慈悲利",
    "T48n2016_032:0600c29": "益眾生。所有財物。拯濟貧乏。興諸福業。供養",
    "T48n2016_032:0601a01": "三尊。修故造新。隨喜獎善。若是長者。一村行",
    "T48n2016_032:0601a02": "施。因施說法。是則一村貧民。四眾受施之徒。",
    "T48n2016_032:0601a03": "感恩慕德。非但歸心受化。慳悋之心。漸漸微",
    "T48n2016_032:0601a04": "薄。亦復學是施主捨財修福也。若在一縣。令",
    "T48n2016_032:0601a05": "長官司。住正觀心。所有資財。能如是財施法",
    "T48n2016_032:0601a06": "施者。則一縣貧民。四眾受施之徒。皆亦歸心",
    "T48n2016_032:0601a07": "受化。慳心自然休息。捨財修福。利益興顯。乃",
    "T48n2016_032:0601a08": "至一管一國。人主官僚。天王帝主。住正觀心。",
    "T48n2016_032:0601a09": "不見慳施。所有資財。慈愛貧民。恩惠分施。因",
    "T48n2016_032:0601a10": "為善巧。說四教法。州管國內。所有貧民四眾。",
    "T48n2016_032:0601a11": "荷恩慕德。敬仰。歸心。承事親近受道。因是慳",
    "T48n2016_032:0601a12": "心漸薄。皆能惠施。修諸福業。轉相教化。行恩",
    "T48n2016_032:0601a13": "布德。正道居懷。是則諸州諸管。舉國人民。有",
    "T48n2016_032:0601a14": "善有惡。有智有道。譬如一燈然百千燈。本燈",
    "T48n2016_032:0601a15": "湛然。餘燈遍滿。冥者皆明。明終不絕。是為",
    "T48n2016_032:0601a16": "四眾長者。官司國主。住檀波羅蜜無盡燈法門。",
    "T48n2016_032:0601a17": "攝一切眾生也。是諸所攝眾生。未來在家出",
    "T48n2016_032:0601a18": "家。還為眷屬。或為親戚。或為臣民。或為弟",
    "T48n2016_032:0601a19": "子。同生淨上。依報巍巍。七珍無量。值佛聞",
    "T48n2016_032:0601a20": "經。道心開發。是諸施主。若得無生法忍。住不",
    "T48n2016_032:0601a21": "思議解脫。昔布施所攝眾生。得道時至。是諸",
    "T48n2016_032:0601a22": "施主。即於有因緣之國。示成正覺。昔布施所",
    "T48n2016_032:0601a23": "攝眾生。皆來其國。一切能捨。修三乘道。若聞",
    "T48n2016_032:0601a24": "法華開佛知見之說。即同入大乘。乘此寶乘。",
    "T48n2016_032:0601a25": "遊於四方。嬉戲快樂。此即淨名大士。何處更",
    "T48n2016_032:0601a26": "往毘耶離。別覓維摩詰耶。故知若能了此真",
    "T48n2016_032:0601a27": "如一心無盡之理。則一切六度四攝萬行。皆",
    "T48n2016_032:0601a28": "無有盡。轉示他心。亦同無盡。乃至重重涉入。",
    "T48n2016_032:0601a29": "遞出無窮。如無盡燈。布影分光。遍周法界。非",
    "T48n2016_032:0601b01": "唯淨名。是我。實乃千聖同儔。純行救度之心。",
    "T48n2016_032:0601b02": "則觀音出現。常運大慈之意。則彌勒下生。乃",
    "T48n2016_032:0601b03": "觸途皆證法門。寓目盡成願海。高低嶽瀆。共",
    "T48n2016_032:0601b04": "轉根本法輪。大小鱗毛。普現色身三昧。是以",
    "T48n2016_032:0601b05": "從體起用。用自遍周。以性成行。行無邊際。如",
    "T48n2016_032:0601b06": "還原觀。從自性之體。分其二用。一海印森羅",
    "T48n2016_032:0601b07": "常住用。謂真如本覺也。妄盡心澄。萬像齊現。",
    "T48n2016_032:0601b08": "猶如大海。因風起浪。若風止浪息。海水澄清。",
    "T48n2016_032:0601b09": "無像不現。二法界圓明自在用。即華嚴三昧",
    "T48n2016_032:0601b10": "也。謂廣修萬行。稱理成德。普周法界而證菩",
    "T48n2016_032:0601b11": "提。何故分其二用。前海印用。是本用。亦名理",
    "T48n2016_032:0601b12": "行。亦名性德。後華嚴用。是修成。亦名事行。亦",
    "T48n2016_032:0601b13": "名修德。此二相假成其大用。謂因修顯性。以",
    "T48n2016_032:0601b14": "性成修。若無性。修亦不成。若無修。性亦不顯。",
    "T48n2016_032:0601b15": "是以離性無修。離修無性。故云萬法顯必同",
    "T48n2016_032:0601b16": "時。一際理無前後。斯則二而不二。又不二而",
    "T48n2016_032:0601b17": "二。何者。以海印用本具是所現。謂真如自性。",
    "T48n2016_032:0601b18": "有遍照法界義故。華嚴用是能現。以修成契",
    "T48n2016_032:0601b19": "理。能成萬行故。能所有異。本末似分。則非一",
    "T48n2016_032:0601b20": "非異。能成妙行。問。既以心為宗。教中云何。",
    "T48n2016_032:0601b21": "又說破色心論。且何心可宗。何心可破。答。",
    "T48n2016_032:0601b22": "心有二種。一隨染緣所起妄心。而無自體。但",
    "T48n2016_032:0601b23": "是前塵。逐境有無。隨塵生滅。唯破此心。雖云",
    "T48n2016_032:0601b24": "可破而無所破。以無性故。百論破情品云。譬",
    "T48n2016_032:0601b25": "如愚人見熱時焰妄生水想。逐之疲勞。智者",
    "T48n2016_032:0601b26": "告言。此非水也。為斷彼想。不為破水。如是",
    "T48n2016_032:0601b27": "諸法自性空。眾生取相故著。為破是顛倒故",
    "T48n2016_032:0601b28": "言破。實無所破。二常住真心。無有變異。即立",
    "T48n2016_032:0601b29": "此心。以為宗鏡。識論云。心有二種。一相應",
    "T48n2016_032:0601c01": "心。謂無常妄識。虛妄分別。與煩惱結使相應。",
    "T48n2016_032:0601c02": "二不相應心。所謂常住第一義諦。古今一相",
    "T48n2016_032:0601c03": "自性清淨心。今言破者。是相應心。不相應",
    "T48n2016_032:0601c04": "心。立為宗本。是以一切自行履踐之路。無",
    "T48n2016_032:0601c05": "邊化他方便之門。皆以心為本。本立而道生。",
    "T48n2016_032:0601c06": "萬法浩然。宗一無相。欲舉一蔽諸。指鹹知海",
    "T48n2016_032:0601c07": "者。即此常住不動真心也。問。眾生覺性。天",
    "T48n2016_032:0601c08": "真自然。何假因緣文義開析。本自無瘡。勿傷",
    "T48n2016_032:0601c09": "之也。答。若執此性決定是自然者。應須現",
    "T48n2016_032:0601c10": "推有自然之理。且如本性。以何法為自體。如",
    "T48n2016_032:0601c11": "首楞嚴經云。佛告阿難。我今如是開示方便。",
    "T48n2016_032:0601c12": "真實告汝。汝猶未悟。惑為自然。自須甄明。",
    "T48n2016_032:0601c13": "有自然體。汝且觀此妙明見中。以何為自。此",
    "T48n2016_032:0601c14": "見為復以明為自。以暗為自。以空為自。以",
    "T48n2016_032:0601c15": "塞為自。阿難。若明為自。應不見暗。若復以",
    "T48n2016_032:0601c16": "空為自體者。應不見塞。如是乃至諸暗等相",
    "T48n2016_032:0601c17": "以為自者。則於明時。見性斷滅。云何見明。故",
    "T48n2016_032:0601c18": "知恒常之性。不逐緣生。若隨明暗幻化之法以",
    "T48n2016_032:0601c19": "為自體者。明暗等法緣散之時。此性應隨斷",
    "T48n2016_032:0601c20": "滅。問。本性既非自然。應是因緣之性。答。",
    "T48n2016_032:0601c21": "此性若是因緣為體者。今推以何法為因。何",
    "T48n2016_032:0601c22": "法為緣。應須礭定真實體性。如經云。阿難",
    "T48n2016_032:0601c23": "言。必此妙見性非自然。我今發明是因緣性。",
    "T48n2016_032:0601c24": "心猶未明。諮詢如來。是義云何。合因緣性。",
    "T48n2016_032:0601c25": "佛言。汝言因緣。吾復問汝。汝今因見。見性",
    "T48n2016_032:0601c26": "現前。此見為復因明有見。因暗有見。因空有",
    "T48n2016_032:0601c27": "見。因塞有見。阿難。若因明有。應不見暗。如因",
    "T48n2016_032:0601c28": "暗有。應不見明。如是乃至因空因塞。同於明",
    "T48n2016_032:0601c29": "暗。復次阿難。此見又復緣明有見。緣暗有",
    "T48n2016_032:0602a01": "見。緣空有見。緣塞有見。阿難。若緣。空有。應",
    "T48n2016_032:0602a02": "不見塞。若緣塞有。應不見空。如是乃至緣明",
    "T48n2016_032:0602a03": "緣暗。同於空塞。當知如是精覺妙明。非因非",
    "T48n2016_032:0602a04": "緣。亦非自然。非不自然。無非不非。無是非",
    "T48n2016_032:0602a05": "是。離一切相。即一切法。汝今云何於中措心。",
    "T48n2016_032:0602a06": "以諸世間戲論名相而得分別。如以手掌撮",
    "T48n2016_032:0602a07": "摩虛空。只益自勞。虛空云何隨汝執捉。阿",
    "T48n2016_032:0602a08": "難白佛言。世尊。必妙覺性非因非緣。世尊。云",
    "T48n2016_032:0602a09": "何常與比丘。宣說。見性其四種緣。所謂因空",
    "T48n2016_032:0602a10": "因明。因心因眼。是義云何。佛告阿難。我說",
    "T48n2016_032:0602a11": "世間諸因緣相。非第一義。阿難。吾復問汝。諸",
    "T48n2016_032:0602a12": "世間人說我能見。云何名見。云何不見。阿難",
    "T48n2016_032:0602a13": "言。世人因於日月燈光。見種種相。名之為見。",
    "T48n2016_032:0602a14": "若復無此三種光明。則不能見。阿難。若無明",
    "T48n2016_032:0602a15": "時名不見者。應不見暗。若必見暗。此但無明。",
    "T48n2016_032:0602a16": "云何無見。阿難。若在暗時。不見明故。名為不",
    "T48n2016_032:0602a17": "見。今在明時。不見暗相。還名不見。如是二相。",
    "T48n2016_032:0602a18": "俱名不見。若復二相自相陵奪。非汝見性於",
    "T48n2016_032:0602a19": "中暫無。如是則知。二俱名見。云何不見。是",
    "T48n2016_032:0602a20": "故阿難。汝今當知。見明之時。見非是明。見暗",
    "T48n2016_032:0602a21": "之時。見非是暗。見空之時。見非是空。見塞之",
    "T48n2016_032:0602a22": "時。見非是塞。四義成就。汝復應知。見見之時。",
    "T48n2016_032:0602a23": "見非是見。見猶離見。見不能及。云何復說因",
    "T48n2016_032:0602a24": "緣自然。及和合相。汝等聲聞狹劣無識。不能",
    "T48n2016_032:0602a25": "通達清淨實相。吾今誨汝。當善思惟。無得疲",
    "T48n2016_032:0602a26": "怠妙菩提路。故知說因緣自然。皆屬世間言",
    "T48n2016_032:0602a27": "論。談有無真俗。悉是分別識心。當見性之",
    "T48n2016_032:0602a28": "時。豈留觀聽。在發明之際。焉落言思。問。",
    "T48n2016_032:0602a29": "此妙明性。既非因緣自然。則無有一法不從",
    "T48n2016_032:0602b01": "和合而生。如無所證之真如。何由發能證之",
    "T48n2016_032:0602b02": "妙智。則境智和合。能成見性。答。若智外有",
    "T48n2016_032:0602b03": "真如。則可為所證。真如外有智。則可為能",
    "T48n2016_032:0602b04": "證。今智外無如。如外無智。欲將何法以為",
    "T48n2016_032:0602b05": "和合非和合耶。如經云。佛告阿難。汝雖先",
    "T48n2016_032:0602b06": "悟本覺妙明。性非因緣。非自然性。而猶未明",
    "T48n2016_032:0602b07": "如是覺。元非和合生。及不和合。阿難。吾今復",
    "T48n2016_032:0602b08": "以前塵問汝。汝今猶以一切世間。妄想和合",
    "T48n2016_032:0602b09": "諸因緣性。而自疑惑。證菩提心和合起者。則",
    "T48n2016_032:0602b10": "汝今者。妙淨見精。為與明和。為與暗和。為",
    "T48n2016_032:0602b11": "與通和。為與塞和。若明和者。且汝觀明。當",
    "T48n2016_032:0602b12": "明現前。何處雜見。見相可辯。雜何形像。若",
    "T48n2016_032:0602b13": "非見者。云何見明。若即見者。云何見見。必",
    "T48n2016_032:0602b14": "見圓滿。何處和明。若明圓滿。不合見和。見必",
    "T48n2016_032:0602b15": "異明。雜則失彼性明名字。雜失明性。和明非",
    "T48n2016_032:0602b16": "義。彼暗與通。及諸群塞。亦復如是。復次阿",
    "T48n2016_032:0602b17": "難。又汝今者。妙淨見精。為與明合。為與暗",
    "T48n2016_032:0602b18": "合。為與通合。為與塞合。若明合者。至於暗",
    "T48n2016_032:0602b19": "時明相已滅。此見即不與諸暗合。云何見暗。",
    "T48n2016_032:0602b20": "若見暗時。不與暗合。與明合者。應非見明。既",
    "T48n2016_032:0602b21": "不見明。云何明合。了明非暗。彼暗與通。及諸",
    "T48n2016_032:0602b22": "群塞。亦復如是。阿難白佛言。世尊。如我思",
    "T48n2016_032:0602b23": "惟。此妙覺元。與諸緣塵及心念慮。非和合耶。",
    "T48n2016_032:0602b24": "佛言。汝今又言覺非和合。吾復問汝。此妙見",
    "T48n2016_032:0602b25": "精非和合者。為非明和。為非暗和。為非通和。",
    "T48n2016_032:0602b26": "為非塞和。若非明和。則見與明必有邊畔。汝",
    "T48n2016_032:0602b27": "且諦觀。何處是明。何處是見。在見在明。自何",
    "T48n2016_032:0602b28": "為畔。阿難。若明際中必無見者。則不相及。自",
    "T48n2016_032:0602b29": "不知其明相所在。畔云何成。彼暗與通。及諸",
    "T48n2016_032:0602c01": "群塞。亦復如是。又妙見精非和合者。為非明",
    "T48n2016_032:0602c02": "合。為非暗合。為非通合。為非塞合。若非明合。",
    "T48n2016_032:0602c03": "則見與明。性相乖角。如耳與明。了不相觸。見",
    "T48n2016_032:0602c04": "且不知明相所在。云何甄明合非合理。彼暗",
    "T48n2016_032:0602c05": "與通。及諸群塞。亦復如是。乃至佛告富樓那。",
    "T48n2016_032:0602c06": "汝雖除疑。餘惑未盡。吾以世間現前諸事。今",
    "T48n2016_032:0602c07": "復問汝。汝豈不聞。室羅城中演若達多。忽於",
    "T48n2016_032:0602c08": "晨朝。以鏡照面。愛鏡中頭。眉目可見。瞋責己",
    "T48n2016_032:0602c09": "頭。不見面目。以為魑魅。無狀狂走。於意云",
    "T48n2016_032:0602c10": "何。此人何因無故狂走。富樓那言。是人心狂。",
    "T48n2016_032:0602c11": "更無他故。佛言。妙覺明圓。本圓明妙。既稱為",
    "T48n2016_032:0602c12": "妄。云何有因。若有所因。云何名妄。自諸妄想",
    "T48n2016_032:0602c13": "展轉相因。從迷積迷以歷塵劫。雖佛發明。猶",
    "T48n2016_032:0602c14": "不能返。如是迷因。因迷自有。識迷無因。妄無",
    "T48n2016_032:0602c15": "所依。尚無有生。欲何為滅。得菩提者。如寤時",
    "T48n2016_032:0602c16": "人說夢中事。心縱精明。欲何因緣取夢中物。",
    "T48n2016_032:0602c17": "況復無因本無所有。如彼城中演若達多。豈",
    "T48n2016_032:0602c18": "有因緣。自怖頭走。忽然狂歇。頭非外得。縱未",
    "T48n2016_032:0602c19": "歇狂。亦何遺失。富樓那。妄性如是。因何為",
    "T48n2016_032:0602c20": "在。汝但不隨分別世間業果眾生三種相續。",
    "T48n2016_032:0602c21": "三緣斷故。三因不生。則汝心中演若達多。狂",
    "T48n2016_032:0602c22": "性自歇。歇即菩提。勝淨明心本周法界。不從",
    "T48n2016_032:0602c23": "人得。何藉劬勞肯綮修證。乃至佛告阿難。即",
    "T48n2016_032:0602c24": "如城中演若達多。狂性因緣。若得滅除。則不",
    "T48n2016_032:0602c25": "狂性自然而出。因緣自然。理窮於是。阿難。演",
    "T48n2016_032:0602c26": "若達多。頭本自然。本自其然。無然非自。何因",
    "T48n2016_032:0602c27": "緣故。怖頭狂走。若自然頭因緣故狂。何不自",
    "T48n2016_032:0602c28": "然因緣故失。本頭不失。狂怖妄出。曾無變易。",
    "T48n2016_032:0602c29": "何藉因緣。本狂自然。本有狂怖。未狂之際。狂",
    "T48n2016_032:0603a01": "何所潛。不狂自然。頭本無妄。何為狂走。若悟",
    "T48n2016_032:0603a02": "本頭。識知狂走。因緣自然。俱為戲論。是故我",
    "T48n2016_032:0603a03": "言。三緣斷故。即菩提心。菩提心生。生滅心滅。",
    "T48n2016_032:0603a04": "此但生滅。滅生俱盡。無功用道。若有自然。如",
    "T48n2016_032:0603a05": "是則明。自然心生。生滅心滅。此亦生滅。無生",
    "T48n2016_032:0603a06": "滅者。名為自然。猶如世間諸相雜和成一體",
    "T48n2016_032:0603a07": "者。名和合性。非和合者。稱本然性。本然非",
    "T48n2016_032:0603a08": "然。和合非合。合然俱離。離合俱非。此句方",
    "T48n2016_032:0603a09": "名無戲論法。菩提涅槃。尚在遙遠。釋曰。若悟",
    "T48n2016_032:0603a10": "本頭識知狂走。因緣。自然俱為戲論者。若實",
    "T48n2016_032:0603a11": "發明。悟了本頭。一靈真性。非動非靜。非得非",
    "T48n2016_032:0603a12": "失。非生非滅。非合非離。則知無始已來。三界",
    "T48n2016_032:0603a13": "伶俜。六趣狂走。是迷是倒。是妄是虛。皆是",
    "T48n2016_032:0603a14": "情想結成。識心鼓動。則知本覺真性。非因非",
    "T48n2016_032:0603a15": "緣。亦非自然。非不自然。非和非合。非不和",
    "T48n2016_032:0603a16": "合。盡成戲論。悉墮邪思。且無住真心。豈存名",
    "T48n2016_032:0603a17": "相及與處所。若欲以識心圖度。句義詮量。而",
    "T48n2016_032:0603a18": "求真實者。如繫風捕影。理可然乎。所以祖師",
    "T48n2016_032:0603a19": "云。非自然。非因緣。妙中之妙。玄中玄。森羅萬",
    "T48n2016_032:0603a20": "像光中現。尋之不見有根原。如上剖析。此為",
    "T48n2016_032:0603a21": "未識本頭。不知狂走之人。令離句絕非。言思",
    "T48n2016_032:0603a22": "道斷。此方始除世間分別戲論之法。於自見",
    "T48n2016_032:0603a23": "性大道之中。尚猶賒遠。應須親到。不俟更",
    "T48n2016_032:0603a24": "言。似鏡照容。直須心眼相似。如人飲水。方",
    "T48n2016_032:0603a25": "能冷煖自知。故云唯證乃知難可測。未到之",
    "T48n2016_032:0603a26": "者徒自狂迷。問。法門無量。皆有破執顯道",
    "T48n2016_032:0603a27": "之功。何故偏讚一心。以為綱骨。答。此是起",
    "T48n2016_032:0603a28": "惑之初。發真之始。迷悟之本。染淨之由。故",
    "T48n2016_032:0603a29": "云。至妙靈通。目之曰道。則心外無道。道外",
    "T48n2016_032:0603b01": "無心。微妙甚深。凡小非分。菩薩分知。唯佛",
    "T48n2016_032:0603b02": "窮了。以彼二乘但覺四住。不了無明故。此無",
    "T48n2016_032:0603b03": "明所起之識。非其境也。菩薩十信之初。創發",
    "T48n2016_032:0603b04": "心時。即觀本識自性緣起因果之體。得成正",
    "T48n2016_032:0603b05": "信。攝論云。菩薩初起。應先觀諸法如實因緣。",
    "T48n2016_032:0603b06": "此之謂也。如實因緣。莫非一心本識。斯則發",
    "T48n2016_032:0603b07": "真之始也。起信論云。以不覺一法界故。心不",
    "T48n2016_032:0603b08": "相應。無明分別。生諸染心。一法界者。即無二",
    "T48n2016_032:0603b09": "真心為一法界。此非算數云一。謂如理虛融。",
    "T48n2016_032:0603b10": "平等不二。故稱為一。斯則起惑之初也。又因",
    "T48n2016_032:0603b11": "不識無明作眾生。了此無明成諸佛。斯則迷",
    "T48n2016_032:0603b12": "悟之本也。又一法界。舉體全作生滅門。舉體",
    "T48n2016_032:0603b13": "全作真如門。順法界。則出離解脫。違法界。則",
    "T48n2016_032:0603b14": "繫縛輪迴。斯乃染淨之由也。是以千聖仰之。",
    "T48n2016_032:0603b15": "為母為師。群賢歸之。如王如導。諸經綱骨。萬",
    "T48n2016_032:0603b16": "法指南。撮要言之。罔逮於茲矣。故經云。心",
    "T48n2016_032:0603b17": "為法本。心作天堂。心作地獄。若離眾生心。更",
    "T48n2016_032:0603b18": "有何真俗等事。以一切法但如影響故。如向",
    "T48n2016_032:0603b19": "居士云。影由形起。響逐聲來。弄影勞形。不",
    "T48n2016_032:0603b20": "知形是影本揚聲止響。不識聲是響根。除",
    "T48n2016_032:0603b21": "煩惱身而求涅槃者。喻去形而覓影。離眾生",
    "T48n2016_032:0603b22": "心而求佛道者。喻默聲而尋響。故知迷悟一",
    "T48n2016_032:0603b23": "途。愚智非別。無名作名。因其名則是非生矣。",
    "T48n2016_032:0603b24": "無理作理。因其理則諍論起矣。幻作非真。誰",
    "T48n2016_032:0603b25": "非誰是。虛妄非實。何有何空。將知得無所",
    "T48n2016_032:0603b26": "得。失無所失矣。故知但了一心。則萬法皆寂。",
    "T48n2016_032:0603b27": "如華嚴經。解脫長者告善財言。我若欲見安",
    "T48n2016_032:0603b28": "樂世界。阿彌陀如來。隨意即見。我若欲見栴",
    "T48n2016_032:0603b29": "檀世界。金剛光明如來。妙香世界。寶光明如",
    "T48n2016_032:0603c01": "來。蓮華世界。寶蓮華光明如來。妙金世界。寂",
    "T48n2016_032:0603c02": "靜光如來。妙喜世界。不動如來。善住世界。師",
    "T48n2016_032:0603c03": "子如來。鏡光明世界。月覺如來。寶師子莊嚴",
    "T48n2016_032:0603c04": "世界毘盧遮那如來。如是一切。悉皆即見。然",
    "T48n2016_032:0603c05": "彼如來不來至此。我身亦不往詣於彼。知一",
    "T48n2016_032:0603c06": "切佛及與我心。悉皆如夢。知一切佛猶如影",
    "T48n2016_032:0603c07": "像。自心如水。知一切佛所有色相。及以自心。",
    "T48n2016_032:0603c08": "悉皆如幻。知一切佛及以己心。悉皆如響。我",
    "T48n2016_032:0603c09": "如是知。如是憶念。所見諸佛。皆由自心。善男",
    "T48n2016_032:0603c10": "子。當知菩薩。修諸佛法。淨諸佛剎。積集妙",
    "T48n2016_032:0603c11": "行。調伏眾生。發大誓願。入一切智。自在。遊",
    "T48n2016_032:0603c12": "戲不可思議解脫之門。得佛菩提。現大神通。",
    "T48n2016_032:0603c13": "遍往一切十方法界。以微細智普入諸劫。如",
    "T48n2016_032:0603c14": "是一切。悉由自心。是故善男子。應以善法。扶",
    "T48n2016_032:0603c15": "助自心。應以法水。潤澤自心。應於境界。淨",
    "T48n2016_032:0603c16": "治自心。應以精進。堅固自心。應以忍辱。坦蕩",
    "T48n2016_032:0603c17": "自心。應以智證。潔白自心。應以智慧。明利自",
    "T48n2016_032:0603c18": "心。應以佛自在。開發自心。應以佛平等。廣大",
    "T48n2016_032:0603c19": "自心。應以佛十力。照察自心。疏釋云。心該萬",
    "T48n2016_032:0603c20": "法。謂非但一念觀佛。由於自心。菩薩萬行。佛",
    "T48n2016_032:0603c21": "果體用。亦不離心。亦去妄執之失。謂有計云。",
    "T48n2016_032:0603c22": "萬法皆心。任之是佛。驅馳萬行。豈不唐勞。",
    "T48n2016_032:0603c23": "今明。心雖即佛。久翳塵勞。故以萬行增修。令",
    "T48n2016_032:0603c24": "其瑩徹。但說萬行由心。不說不修為是。又",
    "T48n2016_032:0603c25": "萬法即心。修何礙心。故云卷舒變化。唯心所",
    "T48n2016_032:0603c26": "在。壽殀得喪。唯心所宰。故詩三百。一言可蔽",
    "T48n2016_032:0603c27": "矣。教五千。一心能貫之。實入道之要津。修行",
    "T48n2016_032:0603c28": "之玄鏡。實謂深談佛旨。妙達真空。低頭舉手",
    "T48n2016_032:0603c29": "而盡入圓因。發念興心而皆同本果。掘凡夫",
    "T48n2016_032:0604a01": "之乾土。見諸佛之水泉。抽二乘之焦芽。結常",
    "T48n2016_032:0604a02": "樂之果實。變毒藥而成甘露。轉酥酪而作醍",
    "T48n2016_032:0604a03": "醐。定父子而全付家珍。拂權迹而頓開寶藏。",
    "T48n2016_032:0604a04": "今宗鏡所錄。唯窮祖佛正宗。若欲見道修行。",
    "T48n2016_032:0604a05": "無出自身心之內。如華嚴經頌云。身為正法",
    "T48n2016_032:0604a06": "藏。心為無礙燈。照了諸法空。名曰度眾生。",
    "T48n2016_032:0604a07": "故知身為法聚。無一法出我身田。心為慧光。",
    "T48n2016_032:0604a08": "無一智離我心海。若迷之者。則身為苦聚病",
    "T48n2016_032:0604a09": "原。心作無明怨賊。先須察所治過患之迹。方",
    "T48n2016_032:0604a10": "立能治功德之門。則一切眾生所造過患。莫",
    "T48n2016_032:0604a11": "越身心。若欲對治。唯戒以慧。若修身戒。則戒",
    "T48n2016_032:0604a12": "急而妙行成。若修心慧。則乘急而真性顯。故",
    "T48n2016_032:0604a13": "得乘戒兼急。理行俱圓。正助相資。方入宗鏡。",
    "T48n2016_032:0604a14": "內外朗鑒。一道清虛。如大涅槃經云。復次不",
    "T48n2016_032:0604a15": "修身者。不能觀身。雖無過咎。而常是怨。善男",
    "T48n2016_032:0604a16": "子。譬如男子。有怨常逐。伺求其便。智者覺已。",
    "T48n2016_032:0604a17": "繫心慎護。若不慎護。則為所害。一切眾生身",
    "T48n2016_032:0604a18": "亦如是。常以飲食。冷煖將養。若不如是將護",
    "T48n2016_032:0604a19": "守慎。即當散壞。善男子。如婆羅門奉事火天。",
    "T48n2016_032:0604a20": "常以香華。讚歎禮拜。供養奉事。期滿百年。若",
    "T48n2016_032:0604a21": "一觸時。尋燒人手。是火雖得如是供養。終無",
    "T48n2016_032:0604a22": "一念報事者恩。一切眾生亦復如是。雖於多",
    "T48n2016_032:0604a23": "年。以好香華瓔珞衣服。飲食臥具。病瘦醫藥。而",
    "T48n2016_032:0604a24": "供給之。若遇內外諸惡緣。即時滅壞。都不憶",
    "T48n2016_032:0604a25": "念往日供給衣服之恩。善男子。譬如有王。畜",
    "T48n2016_032:0604a26": "四毒蛇。置之一篋。以付一人。仰令瞻養。是",
    "T48n2016_032:0604a27": "四蛇中。誤一生瞋。則能害人。是人恐怖。常求",
    "T48n2016_032:0604a28": "飲食。隨時守護。一切眾生四大毒蛇。亦復如",
    "T48n2016_032:0604a29": "是。若一大嗔則能壞身。善男子。如人久病。應",
    "T48n2016_032:0604b01": "當至心求醫療治。若不勤求必死不疑。一切",
    "T48n2016_032:0604b02": "眾生身亦如是。常應攝心。不令放逸。若放逸",
    "T48n2016_032:0604b03": "者。則便滅壞。善男子。譬如坏瓶。不耐風雨。打",
    "T48n2016_032:0604b04": "擲椎壓。一切眾生身亦如是。不耐飢渴寒熱",
    "T48n2016_032:0604b05": "風雨。打擊惡罵。善男子。如癰未熟。常當善護。",
    "T48n2016_032:0604b06": "不令人觸。設有觸者。則大苦痛。一切眾生身",
    "T48n2016_032:0604b07": "亦如是。善男子。如騾懷姙。自害其軀。一切眾",
    "T48n2016_032:0604b08": "生身亦如是。內有風冷。身則受苦。善男子。譬",
    "T48n2016_032:0604b09": "如芭蕉。生實則枯。一切眾生身亦如是。善男",
    "T48n2016_032:0604b10": "子。亦如芭蕉。內無堅實。一切眾生身亦如是。",
    "T48n2016_032:0604b11": "善男子。如蛇鼠狼。各各相於常生怨心。眾生",
    "T48n2016_032:0604b12": "四大。亦復如是。善男子。譬如鵝王。不樂塚墓。",
    "T48n2016_032:0604b13": "菩薩亦爾。於身塚墓。亦不貪樂。善男子。如栴",
    "T48n2016_032:0604b14": "陀羅。七世相繼。不捨其業。是故為人之所輕",
    "T48n2016_032:0604b15": "賤。是身種子。亦復如是。種子精血。究竟不淨。",
    "T48n2016_032:0604b16": "以不淨故。諸佛菩薩之所輕訶。善男子。是身",
    "T48n2016_032:0604b17": "不如魔羅耶山。生於栴檀。亦不能生優鉢羅",
    "T48n2016_032:0604b18": "華。分陀利華。瞻婆羅華。摩利迦華。婆師迦華。",
    "T48n2016_032:0604b19": "九孔常漏膿血不淨。生處臭穢。醜陋可惡。常",
    "T48n2016_032:0604b20": "與諸蟲共在一處。善男子。譬如世間。雖有上",
    "T48n2016_032:0604b21": "妙清淨園林。死屍至中。則為不淨。眾共捨之。",
    "T48n2016_032:0604b22": "不生愛著。色界亦爾。雖復淨妙。以有身故。諸",
    "T48n2016_032:0604b23": "佛菩薩。悉共捨之。善男子。若有不能作如是",
    "T48n2016_032:0604b24": "觀。不名修身。不修戒者。善男子。若不能觀。戒",
    "T48n2016_032:0604b25": "是一切善法梯隥。亦是一切善法根本。如地",
    "T48n2016_032:0604b26": "悉是一切樹木。所生之本。戒是諸善根之導",
    "T48n2016_032:0604b27": "首也。如彼商主導諸商人。戒是一切善法勝",
    "T48n2016_032:0604b28": "幢。如天帝釋所立勝幢。戒能永斷一切惡業。",
    "T48n2016_032:0604b29": "及三惡道。能療惡病。猶如藥樹。戒是生死險",
    "T48n2016_032:0604c01": "道資糧。戒是摧結惡賊鎧仗。戒是滅結毒蛇",
    "T48n2016_032:0604c02": "良呪。戒是度惡業行橋梁。若有不能如是觀",
    "T48n2016_032:0604c03": "者。名不修戒。不修心者。不能觀心輕躁動轉。",
    "T48n2016_032:0604c04": "難捉難調。馳騁奔逸。如大惡象。念念迅速。如",
    "T48n2016_032:0604c05": "彼電光。躁擾不住。猶如獼猴。如幻如焰。乃是",
    "T48n2016_032:0604c06": "一切諸惡根本。五欲難滿。如火獲薪。亦如大",
    "T48n2016_032:0604c07": "海。吞受眾流。如曼陀山。草木滋多。不能觀察",
    "T48n2016_032:0604c08": "生死虛妄。[耳*完]惑致患。如魚吞鉤。常先引導。諸",
    "T48n2016_032:0604c09": "業隨從。猶如貝母引導諸子。貪著五欲。不樂",
    "T48n2016_032:0604c10": "涅槃。如駝食蜜乃至於死。不顧蒭草。深著現",
    "T48n2016_032:0604c11": "樂。不觀後過。如牛貪苗不懼杖楚。馳騁周遍",
    "T48n2016_032:0604c12": "二十五有。猶如疾風吹兜羅毦。所不應求。求",
    "T48n2016_032:0604c13": "無厭足。如無智人求無熱火。常樂生死。不樂",
    "T48n2016_032:0604c14": "解脫。如稔婆蟲樂稔婆樹。迷惑愛著生死臭",
    "T48n2016_032:0604c15": "穢。猶如獄囚樂獄卒女。亦如廁猪樂處不淨。",
    "T48n2016_032:0604c16": "若有不能如是觀者。名不修心。不修慧者。不",
    "T48n2016_032:0604c17": "觀智慧有大勢力。如金翅鳥。能壞惡業。壞無",
    "T48n2016_032:0604c18": "明暗。猶如日光。能拔陰樹。如水漂物。焚燒邪",
    "T48n2016_032:0604c19": "見。猶如猛火。慧是一切善法根本。佛菩薩母",
    "T48n2016_032:0604c20": "之種子也。若有不能如是觀者。名不修慧。乃",
    "T48n2016_032:0604c21": "至若有修集身戒心慧。如上所說。能觀諸法。",
    "T48n2016_032:0604c22": "同如虛空。不見智慧。不見智者。不見愚癡。不",
    "T48n2016_032:0604c23": "見愚者。不見修集。及修集者。是名智者。如是",
    "T48n2016_032:0604c24": "之人。則能修集身戒心慧。是人能令地獄果",
    "T48n2016_032:0604c25": "報。現世輕受。是人設作極重惡業。思惟觀察。",
    "T48n2016_032:0604c26": "能令輕微。作是念言。我業雖重。不如善業。譬",
    "T48n2016_032:0604c27": "如[疊*毛]華雖復百斤。終不能敵真金一兩。如恒",
    "T48n2016_032:0604c28": "河中投一升鹽。水無醎味。飲者不覺。如巨富",
    "T48n2016_032:0604c29": "者。雖多負人千萬寶物。無能繫縛令其受苦。",
    "T48n2016_032:0605a01": "如大香象。能壞鐵鎖自在而去。智慧之人。亦",
    "T48n2016_032:0605a02": "復如是。然上雖觀身不淨。為破凡夫執此毒",
    "T48n2016_032:0605a03": "身以為苦本。不種菩提之果。唯陷五欲之泥。",
    "T48n2016_032:0605a04": "不能自利兼他。所以訶破。若乃假茲業迹。以",
    "T48n2016_032:0605a05": "續正因。不入煩惱大海之中。難求覺寶。非處",
    "T48n2016_032:0605a06": "塵勞糞壤之地。奚生淨華。是以華嚴經云。不",
    "T48n2016_032:0605a07": "厭生死苦。方成普賢行。又如大寶積經云。佛",
    "T48n2016_032:0605a08": "告優波離。聲聞乘人。乃至。不應起於一念更",
    "T48n2016_032:0605a09": "受後身。是名聲聞持清淨戒。然於菩薩。名大",
    "T48n2016_032:0605a10": "破戒。乃至菩薩摩訶薩修行大乘。能於無量",
    "T48n2016_032:0605a11": "阿僧祇劫。堪忍受身。不生厭患。是名菩薩持",
    "T48n2016_032:0605a12": "清淨戒。於聲聞乘。名大破戒。今宗鏡所錄。總",
    "T48n2016_032:0605a13": "諸大乘經了義妙旨。只為悟宗行菩薩道故。",
    "T48n2016_032:0605a14": "闡觀音普門之慧。迹任方圓。入普賢無盡之",
    "T48n2016_032:0605a15": "宗。運心無際。",
    "T48n2016_032:0605a16": "宗鏡錄卷第三十二",
    "T48n2016_032:0605a17": "　　　　　　丁未歲分司大藏都監彫造"
}