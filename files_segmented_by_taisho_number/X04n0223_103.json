{
    "X04n0223_103:0683b16": "大方廣佛新華嚴經合論卷第一百三",
    "X04n0223_103:0683b17": "唐于闐國三藏沙門實叉難陀譯經",
    "X04n0223_103:0683b18": "唐太原方山長者李通玄造論",
    "X04n0223_103:0683b19": "唐福州開元寺沙門志寧釐經合論",
    "X04n0223_103:0683b20": "入法界品第三十九之十六",
    "X04n0223_103:0683b21": "【論】第一正入當位法門中從爾時善財童子已下",
    "X04n0223_103:0683b22": "至我唯知此菩薩普門速疾行解脫門於此段中",
    "X04n0223_103:0683b23": "約立五門一依教速往詣彼菩薩二頂禮合掌申",
    "X04n0223_103:0683b24": "請所求三正趣菩薩說自所行法名普門速疾行",
    "X04n0223_103:0683c01": "解脫四善財致問於何佛所得此法門所從來剎",
    "X04n0223_103:0683c02": "去此幾何來已久如五正說所緣因依得法所在",
    "X04n0223_103:0683c03": "久近之數云善男子我從東方妙藏世界普勝生",
    "X04n0223_103:0683c04": "佛所而來此土於彼佛所得此法門者此約實而",
    "X04n0223_103:0683c05": "論智無方所遠近之體約以表法中云東方妙藏",
    "X04n0223_103:0683c06": "世界普勝生佛所得此法門明東方是眾善發生",
    "X04n0223_103:0683c07": "之位妙藏世界者自是妙理法身根本智藏性周",
    "X04n0223_103:0683c08": "圓滿普徧十方名為世界普勝生佛所得此法門",
    "X04n0223_103:0683c09": "者明從根本智生差別智響應眾生意明不移根",
    "X04n0223_103:0683c10": "本智大用而無功故從彼發來已經不可說不可",
    "X04n0223_103:0683c11": "說佛剎微塵數劫者以根本智超塵出劫不屬數",
    "X04n0223_103:0683c12": "量所收一一念中舉不可說不可說佛剎微塵數",
    "X04n0223_103:0683c13": "步明念念中超出過如是情量度量一一步過不",
    "X04n0223_103:0683c14": "可說不可說世界微塵數佛剎一一佛剎我皆徧",
    "X04n0223_103:0683c15": "入至其佛所以妙供具而為供養此諸供具意明",
    "X04n0223_103:0683c16": "根本智性自徧周差別智業用亦如根本智徧周",
    "X04n0223_103:0683c17": "所作供具供養諸佛依根本智起以根本無作智",
    "X04n0223_103:0683c18": "印起如幻業用普印諸供養具無功而自成以用",
    "X04n0223_103:0683c19": "歸本故明此第八迴向已前以根本智行差別智",
    "X04n0223_103:0683c20": "具大慈悲及世所有一切功巧五明技術之法饒",
    "X04n0223_103:0683c21": "益眾生此位差別智終約用從本總無功用任法",
    "X04n0223_103:0683c22": "自成教化眾生亦復如是自餘如經具明此是真",
    "X04n0223_103:0683c23": "如相迴向以願波羅蜜為主餘九為伴約智門中",
    "X04n0223_103:0683c24": "諸位通治約位門中以治有功用行入於世間無",
    "X04n0223_103:0684a01": "功用智任運大悲此位明有學諸法已終會令悲",
    "X04n0223_103:0684a02": "智一性無二徧周故在觀音會中一處而見第二",
    "X04n0223_103:0684a03": "推德升進門從如諸菩薩已下至辭退而去有九",
    "X04n0223_103:0684a04": "行經約立五門一推德升進二示善知識所在方",
    "X04n0223_103:0684a05": "所三舉其城名墮羅鉢底四舉神名為大天五禮",
    "X04n0223_103:0684a06": "敬辭去隨文釋義者城名墮羅鉢底此云有門為",
    "X04n0223_103:0684a07": "此第九迴向主大法師位同十住中第九法王子",
    "X04n0223_103:0684a08": "住十地中第九善慧地有大法門饒益眾生故城",
    "X04n0223_103:0684a09": "名有門問曰何故此位見大天神答曰為明第九",
    "X04n0223_103:0684a10": "無縛無著解脫迴向智淨為天其智無依不為不",
    "X04n0223_103:0684a11": "思而恒應靈萬有故號天神即是此界乾神是也",
    "X04n0223_103:0684a12": "自會此智道相應也凡為天地日月五星名山大",
    "X04n0223_103:0684a13": "川五嶽四瀆河海社稷之神皆是菩薩所為非是",
    "X04n0223_103:0684a14": "凡世鬼神力所堪能故以乾為天門以淨無垢智",
    "X04n0223_103:0684a15": "現眾法故巽為地戶以巽為風動生萬物能勝持",
    "X04n0223_103:0684a16": "萬物荷負天地故以配長女主持陰位如初會風",
    "X04n0223_103:0684a17": "神是也今大天神城名有門如天淨體現世一切",
    "X04n0223_103:0684a18": "所有法門此依化主立名有大法門故城名有門",
    "X04n0223_103:0684a19": "如天現像善惡俱示如天無私賞罰應時此天神",
    "X04n0223_103:0684a20": "即是無為無作淨智為體一切眾生同共有之後",
    "X04n0223_103:0684a21": "自心迷惑殊品見各不同淨穢皆別若心淨者便",
    "X04n0223_103:0684a22": "為淨土名第一義天一切智天非如五行生滅天",
    "X04n0223_103:0684a23": "也此天神是應真名神為明修行升進漸次智通",
    "X04n0223_103:0684a24": "靈性號之為神。",
    "X04n0223_103:0684b01": "第九墮羅鉢底城大天神主無縛無著解脫迴向。",
    "X04n0223_103:0684b02": "【經】爾時善財童子入菩薩廣大行求菩薩智慧境見",
    "X04n0223_103:0684b03": "菩薩神通事念菩薩勝功德生菩薩大歡喜起菩薩",
    "X04n0223_103:0684b04": "堅精進入菩薩不思議自在解脫門菩薩功德地觀",
    "X04n0223_103:0684b05": "菩薩三昧地住菩薩總持地入菩薩大願地得菩薩",
    "X04n0223_103:0684b06": "辯才地成菩薩諸力地漸次遊行至於彼城推問大",
    "X04n0223_103:0684b07": "天今在何所人咸告言在此城內現廣大身為眾說",
    "X04n0223_103:0684b08": "法爾時善財至大天所頂禮其足於前合掌而作是",
    "X04n0223_103:0684b09": "言聖者我已先發阿耨多羅三藐三菩提心而未知",
    "X04n0223_103:0684b10": "菩薩云何學菩薩行云何修菩薩道我聞聖者善能",
    "X04n0223_103:0684b11": "教誨願為我說爾時大天長舒四手取四大海水自",
    "X04n0223_103:0684b12": "洗其面持諸金華以散善財而告之言善男子一切",
    "X04n0223_103:0684b13": "菩薩難可得見難可得聞希出世間於眾生中最為",
    "X04n0223_103:0684b14": "第一是諸人中芬陀利華為眾生歸為眾生救為諸",
    "X04n0223_103:0684b15": "世間作安隱處為諸世間作大光明示迷惑者安隱",
    "X04n0223_103:0684b16": "正道為大導師引諸眾生入佛法門為大法將善能",
    "X04n0223_103:0684b17": "守護一切智城菩薩如是難可值遇唯身語意無過",
    "X04n0223_103:0684b18": "失者然後乃得見其形像聞其辯才於一切時常現",
    "X04n0223_103:0684b19": "在前善男子我已成就菩薩解脫名為雲網善財言",
    "X04n0223_103:0684b20": "聖者雲網解脫境界云何爾時大天於善財前示現",
    "X04n0223_103:0684b21": "金聚銀聚琉璃聚頗棃聚硨磲聚瑪瑙聚火燄寶聚",
    "X04n0223_103:0684b22": "離垢藏寶聚大光明寶聚普現十方寶聚寶冠聚寶",
    "X04n0223_103:0684b23": "印聚寶纓絡聚寶璫聚寶釧聚寶鎻聚珠網聚種種",
    "X04n0223_103:0684b24": "摩尼寶聚一切莊嚴具聚如意摩尼聚皆如大山又",
    "X04n0223_103:0684c01": "復示現一切華一切鬘一切香一切燒香一切塗香",
    "X04n0223_103:0684c02": "一切衣服一切幢幡一切音樂一切五欲娛樂之具",
    "X04n0223_103:0684c03": "皆如山積及現無數百千萬億諸童女眾而彼大天",
    "X04n0223_103:0684c04": "告善財言善男子可取此物供養如來修諸福德并",
    "X04n0223_103:0684c05": "施一切攝取眾生令其修學檀波羅蜜能捨難捨善",
    "X04n0223_103:0684c06": "男子如我為汝示現此物教汝行施為一切眾生悉",
    "X04n0223_103:0684c07": "亦如是皆令以此善根熏習於三寶所善知識所恭",
    "X04n0223_103:0684c08": "敬供養增長善法發於無上菩提之意善男子若有",
    "X04n0223_103:0684c09": "眾生貪著五欲自放逸者為其示現不淨境界若有",
    "X04n0223_103:0684c10": "眾生瞋恚憍慢多諍競者為其示現極可怖形如羅",
    "X04n0223_103:0684c11": "剎等飲血噉肉令其見已驚恐惶懼心意調柔捨離",
    "X04n0223_103:0684c12": "怨結若有眾生昏沈嬾惰為其示現王賊水火及諸",
    "X04n0223_103:0684c13": "重疾令其見已心生惶怖知有憂苦而自勉策以如",
    "X04n0223_103:0684c14": "是等種種方便令捨一切諸不善行修行善法令除",
    "X04n0223_103:0684c15": "一切波羅蜜障具波羅蜜令起一切障礙險道到無",
    "X04n0223_103:0684c16": "障處善男子我唯知此雲網解脫如諸菩薩摩訶薩",
    "X04n0223_103:0684c17": "猶如帝釋已能摧伏一切煩惱阿脩羅軍猶如大水",
    "X04n0223_103:0684c18": "普能消滅一切眾生諸煩惱火猶如猛火普能乾竭",
    "X04n0223_103:0684c19": "一切眾生諸愛欲水猶如大風普能吹倒一切眾生",
    "X04n0223_103:0684c20": "諸見取幢猶如金剛悉能摧破一切眾生諸我見山",
    "X04n0223_103:0684c21": "而我云何能知能說彼功德行善男子此閻浮提摩",
    "X04n0223_103:0684c22": "竭提國菩提場中有主地神其名安住汝詣彼問菩",
    "X04n0223_103:0684c23": "薩云何學菩薩行修菩薩道善財童子禮大天足遶",
    "X04n0223_103:0684c24": "無數帀辭退而去。",
    "X04n0223_103:0685a01": "【論】第一正入當位法門中從爾時善財童子已下",
    "X04n0223_103:0685a02": "至我唯知此雲網解脫門於此段中約立五門一",
    "X04n0223_103:0685a03": "念善知識教思惟升進二漸次遊行至有門城三",
    "X04n0223_103:0685a04": "推問諸人大天在所四知其所在往詣頂禮申請",
    "X04n0223_103:0685a05": "所求五時大天出四長手取四大海水用洗其面",
    "X04n0223_103:0685a06": "持金華以散善財然為說法隨文釋義者出四長",
    "X04n0223_103:0685a07": "手取四大海水用自洗其面者明發大菩提心者",
    "X04n0223_103:0685a08": "難得難見取四大海水用洗面者明貴發心者洗",
    "X04n0223_103:0685a09": "面方觀持諸金華以散善財者明貴重而觀貴敬",
    "X04n0223_103:0685a10": "供養能發大菩提心者故又表四長手取四大海",
    "X04n0223_103:0685a11": "水以四無量心四攝法攝眾生故用洗面者明以",
    "X04n0223_103:0685a12": "大悲水以智從用觀察眾生恒攝受也如芬陀利",
    "X04n0223_103:0685a13": "華者百葉白蓮華也明端正香潔人皆樂見菩薩",
    "X04n0223_103:0685a14": "亦爾心端行正能說法香熏澤人心皆令解脫人",
    "X04n0223_103:0685a15": "皆樂見善男子我已成就雲網法門者明大悲雲",
    "X04n0223_103:0685a16": "普覆一切雨教如網漉眾生故善財問言此法門",
    "X04n0223_103:0685a17": "境界云何如下所明金銀琉璃頗棃硨磲瑪瑙火",
    "X04n0223_103:0685a18": "燄寶離垢寶大光明寶寶纓絡寶耳璫及寶冠寶",
    "X04n0223_103:0685a19": "釧寶鎻珠網種種摩尼等及華鬘香一切衣服音",
    "X04n0223_103:0685a20": "樂等具皆如山聚及無數百千億諸童女眾而彼",
    "X04n0223_103:0685a21": "大天授與善財令其捨施攝受眾生具如經廣說",
    "X04n0223_103:0685a22": "及所教饒益眾生之行如經廣明此是第九無縛",
    "X04n0223_103:0685a23": "無著解脫迴向行中善知識以力波羅蜜為主餘",
    "X04n0223_103:0685a24": "九為伴約智門中諸位同治約位門中偏治處於",
    "X04n0223_103:0685b01": "三界菩薩人天眾中說法不自在障令得自在入",
    "X04n0223_103:0685b02": "於靈智神化自在轉正法輪第二推德升進中從",
    "X04n0223_103:0685b03": "如諸菩薩摩訶薩已下至辭退而去有十行經約",
    "X04n0223_103:0685b04": "立五門一推德升進二示善知識所在云在閻浮",
    "X04n0223_103:0685b05": "提摩竭提國菩提場中三舉善知識名有地神名",
    "X04n0223_103:0685b06": "安住四勸詣彼問五禮敬辭去隨文釋義者問曰",
    "X04n0223_103:0685b07": "何故不云南方云閻浮提摩竭提國菩薩場中有",
    "X04n0223_103:0685b08": "地神名安住者答此同十住中第十灌頂住迴彼",
    "X04n0223_103:0685b09": "解脫入於生死令隨智行大慈悲饒益眾生悉圓",
    "X04n0223_103:0685b10": "滿故普云閻浮提無別偏求此以等法界迴向法",
    "X04n0223_103:0685b11": "如是故又菩提場主地神是總攝義故十地倣此",
    "X04n0223_103:0685b12": "樣式摩竭提國者前已釋也菩提場主地神者已",
    "X04n0223_103:0685b13": "前明天神主智圓滿此云地神主慈悲圓滿表地",
    "X04n0223_103:0685b14": "能荷負萬有長養眾生故以表慈悲處下生諸法",
    "X04n0223_103:0685b15": "門育載荷負眾生皆令離生死苦故以地神表之",
    "X04n0223_103:0685b16": "亦明地神是此位菩薩主持即是此方坤神也明",
    "X04n0223_103:0685b17": "大悲厚載萬物菩提場中者此位會菩提理智慈",
    "X04n0223_103:0685b18": "悲五法為一皆圓滿故名安住神者於此五法齊",
    "X04n0223_103:0685b19": "圓無所傾動故。",
    "X04n0223_103:0685b20": "第十菩提場安住神主等法界無量迴向。",
    "X04n0223_103:0685b21": "【經】爾時善財童子漸次遊行趣摩竭提國菩薩場內",
    "X04n0223_103:0685b22": "安住神所百萬地神同在其中更相謂言此來童子",
    "X04n0223_103:0685b23": "即是佛藏必當普為一切眾生作所依處必當普壞",
    "X04n0223_103:0685b24": "一切眾生無明[穀-禾+卵]藏此人已生法王種中當以離垢",
    "X04n0223_103:0685c01": "無礙法繒而冠其首當開智慧大珍寶藏摧伏一切",
    "X04n0223_103:0685c02": "邪論異道時安住等百萬地神放大光明徧照三千",
    "X04n0223_103:0685c03": "大千世界普令大地同時震吼種種寶物處處莊嚴",
    "X04n0223_103:0685c04": "影潔光流遞相鑒徹一切葉樹俱時生長一切華樹",
    "X04n0223_103:0685c05": "咸共開敷一切果樹靡不成熟一切河流遞相灌注",
    "X04n0223_103:0685c06": "一切池沼悉皆盈滿雨細香雨徧灑其地風來吹華",
    "X04n0223_103:0685c07": "普散其上無數音樂一時俱奏天莊嚴具咸出美音",
    "X04n0223_103:0685c08": "牛王象王師子王等皆生歡喜踊躍哮吼猶如大山",
    "X04n0223_103:0685c09": "相擊出聲百千伏藏自然踊現時安住地神告善財",
    "X04n0223_103:0685c10": "言善來童子汝於此地曾種善根我為汝現汝欲見",
    "X04n0223_103:0685c11": "不爾時善財禮地神足遶無數帀合掌而立白言聖",
    "X04n0223_103:0685c12": "者唯然欲見時安住地神以足按地百千億阿僧祇",
    "X04n0223_103:0685c13": "寶藏自然踊出告言善男子今此寶藏隨逐於汝是",
    "X04n0223_103:0685c14": "汝往昔善根果報是汝福力之所攝受汝應隨意自",
    "X04n0223_103:0685c15": "在受用善男子我得菩薩解脫名不可壞智慧藏常",
    "X04n0223_103:0685c16": "以此法成就眾生善男子我憶自從然燈佛來常隨",
    "X04n0223_103:0685c17": "菩薩恭敬守護觀察菩薩所有心行智慧境界一切",
    "X04n0223_103:0685c18": "誓願諸清淨行一切三昧廣大神通大自在力無能",
    "X04n0223_103:0685c19": "壞法徧往一切諸佛國土普受一切諸如來記轉於",
    "X04n0223_103:0685c20": "一切諸佛法輪廣說一切脩多羅門大法光明普皆",
    "X04n0223_103:0685c21": "照耀教化調伏一切眾生示現一切諸佛神變我皆",
    "X04n0223_103:0685c22": "能領受皆能憶持善男子乃往古世過須彌山微塵",
    "X04n0223_103:0685c23": "數劫有劫名莊嚴世界名月幢佛號妙眼於彼佛所",
    "X04n0223_103:0685c24": "得此法門善男子我於此法門若入若出修習增長",
    "X04n0223_103:0686a01": "常見諸佛未曾捨離始從初得乃至賢劫於其中間",
    "X04n0223_103:0686a02": "值遇不可說不可說佛剎微塵數如來應正等覺悉",
    "X04n0223_103:0686a03": "皆承事恭敬供養亦見彼佛詣菩提座現大神力亦",
    "X04n0223_103:0686a04": "見彼佛所有一切功德善根善男子我唯知此不可",
    "X04n0223_103:0686a05": "壞智慧藏法門如諸菩薩摩訶薩常隨諸佛能持一",
    "X04n0223_103:0686a06": "切諸佛所說入一切佛甚深智慧念念充徧一切法",
    "X04n0223_103:0686a07": "界等如來身生諸佛心具諸佛法作諸佛事而我云",
    "X04n0223_103:0686a08": "何能知能說彼功德行善男子此閻浮提摩竭提國",
    "X04n0223_103:0686a09": "迦毗羅城有主夜神名婆珊婆演底汝詣彼問菩薩",
    "X04n0223_103:0686a10": "云何學菩薩行修菩薩道時善財童子禮地神足遶",
    "X04n0223_103:0686a11": "無數帀殷勤瞻仰辭退而去。",
    "X04n0223_103:0686a12": "【論】第一正入當位法門中從爾時善財童子已下",
    "X04n0223_103:0686a13": "至我唯知此不可壞智慧藏法門於此段中約立",
    "X04n0223_103:0686a14": "五門一漸次遊行趣摩竭提國菩提場內安住神",
    "X04n0223_103:0686a15": "所二百萬地神同在其中同共稱歎善財至德三",
    "X04n0223_103:0686a16": "百萬地神放大光明照大千界普皆震吼莊嚴大",
    "X04n0223_103:0686a17": "地四示善財往業善根五舉自行法門名菩薩不",
    "X04n0223_103:0686a18": "可壞智慧藏解脫門授與善財隨文釋義者百萬",
    "X04n0223_103:0686a19": "地神表大慈悲行圓滿故咸放光明照三千大千",
    "X04n0223_103:0686a20": "世界者明智滿悲圓又三千大千世界一時震吼",
    "X04n0223_103:0686a21": "者明善財至此位智悲總圓涅槃染淨業謝福增",
    "X04n0223_103:0686a22": "報現致使如然地神以足指按地百千億阿僧祇",
    "X04n0223_103:0686a23": "寶藏自然踊出者表善財自行所及故足指按地",
    "X04n0223_103:0686a24": "又表善財始發行入此位故既入此位報境便現",
    "X04n0223_103:0686b01": "所現寶藏是也初舉地神自行報果後舉善財行",
    "X04n0223_103:0686b02": "所及處我得菩薩解脫名不可壞智慧藏者明悲",
    "X04n0223_103:0686b03": "從智起即無可壞故藏者以法界行無智不含無",
    "X04n0223_103:0686b04": "悲不滿無生不濟無苦不救智悲徧周名之為藏",
    "X04n0223_103:0686b05": "於行不著名為解脫凡所差別智中所行大慈大",
    "X04n0223_103:0686b06": "悲皆是菩薩行故唯法身根本智是佛也善男子",
    "X04n0223_103:0686b07": "我憶自從然燈佛來常隨菩薩恭敬守護觀察菩",
    "X04n0223_103:0686b08": "薩所有心行者明從根本智起差別智學慈悲行",
    "X04n0223_103:0686b09": "也乃至如下廣明善男子乃往古世過須彌山微",
    "X04n0223_103:0686b10": "塵數劫有劫名莊嚴世界名月幢佛號妙眼於彼",
    "X04n0223_103:0686b11": "佛所得此法門乃至不可說不可說佛剎微塵數",
    "X04n0223_103:0686b12": "如來應正等覺悉皆承事者明大悲行深廣自不",
    "X04n0223_103:0686b13": "求安乃至示成正覺入涅槃總是菩薩行收妙眼",
    "X04n0223_103:0686b14": "如來及世界總是智慈自己之法故如毗盧遮那",
    "X04n0223_103:0686b15": "如來處道滿圓極之報身報土如是菩薩行無始",
    "X04n0223_103:0686b16": "無終是尋常家事周滿十方如因陀羅網也自從",
    "X04n0223_103:0686b17": "此已去入十地位中所論發心近遠皆是多表大",
    "X04n0223_103:0686b18": "悲深廣不限其生及以劫量無始無終然亦不出",
    "X04n0223_103:0686b19": "剎那之際也隨世多劫約智無時此是等法界無",
    "X04n0223_103:0686b20": "量迴向以智波羅蜜為主餘九為伴約智門中諸",
    "X04n0223_103:0686b21": "位通治約位門中治出世智悲迴入生死中令自",
    "X04n0223_103:0686b22": "在故已下推德升進入初地位中也善財童子善",
    "X04n0223_103:0686b23": "知識十地位自此已後十箇地中修行一依安住",
    "X04n0223_103:0686b24": "地神所行智悲之行以彼十住十行位中出世智",
    "X04n0223_103:0686c01": "悲之行猶多滯淨以十迴向大願和融世出世間",
    "X04n0223_103:0686c02": "真俗二智使恒處世間行大慈悲智無染淨雖處",
    "X04n0223_103:0686c03": "世間如淨蓮華處水不污開敷菡萏色香第一菩",
    "X04n0223_103:0686c04": "薩處世大悲行華開敷功德第一如下九箇天神",
    "X04n0223_103:0686c05": "一箇瞿波總是女類竝是俗流無出家之類明以",
    "X04n0223_103:0686c06": "前出世間入於世間如迴向法長養大悲以女表",
    "X04n0223_103:0686c07": "之夜神者以明入於世間無明大夜以法照凡令",
    "X04n0223_103:0686c08": "開敷明解故以出纏妙智入俗接生名之為神亦",
    "X04n0223_103:0686c09": "以慈悲之行處於天地晝夜之中以為神位主持",
    "X04n0223_103:0686c10": "世間法則養眾生故以出家法以化初心智未具",
    "X04n0223_103:0686c11": "者若已智滿便為俗士現同外道工巧技術智增",
    "X04n0223_103:0686c12": "悲妙便入諸天地靈神位中主持世法祐護眾生",
    "X04n0223_103:0686c13": "以其靈智十方應現各各不同然其本身不離一",
    "X04n0223_103:0686c14": "切諸佛眾會而亦不壞十方示現佛身故應知如",
    "X04n0223_103:0686c15": "是次第如是修學不滯其功第二推德升進中從",
    "X04n0223_103:0686c16": "如諸菩薩摩訶薩已下至辭退而去有七行半經",
    "X04n0223_103:0686c17": "約立五門一推德升進二示善知識所在云在此",
    "X04n0223_103:0686c18": "閻浮提摩竭提國三舉城之名迦毗羅城四舉善",
    "X04n0223_103:0686c19": "知識名有夜神號婆珊婆演底五禮敬辭去隨文",
    "X04n0223_103:0686c20": "釋義者城名迦毗羅者此云黃色此城上古有黃",
    "X04n0223_103:0686c21": "頭仙於此修仙道故立名也表法中以夜神智會",
    "X04n0223_103:0686c22": "中道合中宮黃色黃為福慶之名應真菩薩內懷",
    "X04n0223_103:0686c23": "白法外現黃色是福德之色故城名黃色摩竭提",
    "X04n0223_103:0686c24": "國是如來示現成菩提道處明此位升進會本位",
    "X04n0223_103:0687a01": "故如十住中初位妙峯山頂以方便定力會佛出",
    "X04n0223_103:0687a02": "纏智慧妙理之體此十地中初地菩薩位會如來",
    "X04n0223_103:0687a03": "智慧入纏大慈悲中菩提果故已後例然神名婆",
    "X04n0223_103:0687a04": "珊婆演底者此云主當春生為此神主當眾生春",
    "X04n0223_103:0687a05": "生諸苗稼也表法中是主當初地菩薩升進春生",
    "X04n0223_103:0687a06": "萬行之苗稼也以能常於生死海破一切眾生無",
    "X04n0223_103:0687a07": "明闇故名為夜天又智自在故名之為天。",
    "X04n0223_103:0687a08": "第四十地位中善知識第一迦毗羅城婆珊婆演",
    "X04n0223_103:0687a09": "底夜神主歡喜地。",
    "X04n0223_103:0687a10": "【經】爾時善財童子一心思惟安住神教憶持菩薩不",
    "X04n0223_103:0687a11": "可沮壞智藏解脫修其三昧學其軌則觀其遊戲入",
    "X04n0223_103:0687a12": "其微妙得其智慧達其平等知其無邊測其甚深漸",
    "X04n0223_103:0687a13": "次遊行至於彼城從東門入佇立未久便見日沒心",
    "X04n0223_103:0687a14": "念隨順諸菩薩教渴仰欲見彼主夜神於善知識生",
    "X04n0223_103:0687a15": "如來想復作是念由善知識得周徧眼普能明見十",
    "X04n0223_103:0687a16": "方境界由善知識得廣大解普能了達一切所緣由",
    "X04n0223_103:0687a17": "善知識得三昧眼普能觀察一切法門由善知識得",
    "X04n0223_103:0687a18": "智慧眼普能明照十方剎海作是念時見彼夜神於",
    "X04n0223_103:0687a19": "虗空中處寶樓閣香蓮華藏師子之座身真金色目",
    "X04n0223_103:0687a20": "髮紺青形貌端嚴見者歡喜眾寶纓絡以為嚴飾身",
    "X04n0223_103:0687a21": "服朱衣首戴梵冠一切星宿炳然在體於其身上一",
    "X04n0223_103:0687a22": "一毛孔皆現化度無量無數惡道眾生令其免離險",
    "X04n0223_103:0687a23": "難之像是諸眾生或生人中或生天上或有趣向二",
    "X04n0223_103:0687a24": "乘菩提或有修行一切智道又彼一一諸毛孔中示",
    "X04n0223_103:0687b01": "現種種教化方便或為現身或為說法或為示現聲",
    "X04n0223_103:0687b02": "聞乘道或為示現獨覺乘道或為示現諸菩薩行菩",
    "X04n0223_103:0687b03": "薩勇猛菩薩三昧菩薩自在菩薩住處菩薩觀察菩",
    "X04n0223_103:0687b04": "薩師子頻伸菩薩解脫遊戲如是種種成熟眾生善",
    "X04n0223_103:0687b05": "財童子見聞此已心大歡喜以身投地禮夜神足遶",
    "X04n0223_103:0687b06": "無數帀於前合掌而作是言聖者我已先發阿耨多",
    "X04n0223_103:0687b07": "羅三藐三菩提心我心冀望依善知識獲諸如來功",
    "X04n0223_103:0687b08": "德法藏唯願示我一切智道我行於中至十力地時",
    "X04n0223_103:0687b09": "彼夜神告善財言善哉善哉善男子汝能深心敬善",
    "X04n0223_103:0687b10": "知識樂聞其語修行其教以修行故決定當得阿耨",
    "X04n0223_103:0687b11": "多羅三藐三菩提善男子我得菩薩破一切眾生癡",
    "X04n0223_103:0687b12": "闇法光明解脫善男子我於惡慧眾生起大慈心於",
    "X04n0223_103:0687b13": "不善業眾生起大悲心於作善業眾生起於喜心於",
    "X04n0223_103:0687b14": "善惡二行眾生起不二心於雜染眾生起令生清淨",
    "X04n0223_103:0687b15": "心於邪道眾生起令生正行心於劣解眾生起令興",
    "X04n0223_103:0687b16": "大解心於樂生死眾生起令捨輪轉心於住二乘道",
    "X04n0223_103:0687b17": "眾生起令住一切智心善男子我以得此解脫故常",
    "X04n0223_103:0687b18": "與如是心共相應善男子我於夜闇人靜鬼神盜賊",
    "X04n0223_103:0687b19": "諸惡眾生所遊行時密雲重霧惡風暴雨日月星宿",
    "X04n0223_103:0687b20": "並皆昏蔽不見色時見諸眾生若入於海若行於陸",
    "X04n0223_103:0687b21": "山林曠野諸險難處或遭盜賊或乏資糧或迷惑方",
    "X04n0223_103:0687b22": "隅或忘失道路慞惶憂怖不能自出我時即以種種",
    "X04n0223_103:0687b23": "方便而救濟之為海難者示作船師魚王馬王龜王",
    "X04n0223_103:0687b24": "象王阿脩羅王及以海神為彼眾生止惡風雨息大",
    "X04n0223_103:0687c01": "波浪引其道路示其洲岸令免怖畏悉得安隱復作",
    "X04n0223_103:0687c02": "是念以此善根迴施眾生願令捨離一切諸苦為在",
    "X04n0223_103:0687c03": "陸地一切眾生於夜闇中遭恐怖者現作日月及諸",
    "X04n0223_103:0687c04": "星宿晨霞夕電種種光明或作屋宅或為人眾令其",
    "X04n0223_103:0687c05": "得免恐怖之厄復作是念以此善根迴施眾生悉令",
    "X04n0223_103:0687c06": "除滅諸煩惱闇一切眾生有惜壽命有愛名聞有貪",
    "X04n0223_103:0687c07": "財寶有重官位有著男女有戀妻妾未稱所求多生",
    "X04n0223_103:0687c08": "憂怖我皆救濟令其離苦為行山險而留難者為作",
    "X04n0223_103:0687c09": "善神現形親近為作好鳥發音慰悅為作靈藥舒光",
    "X04n0223_103:0687c10": "照耀示其果樹示其泉井示正直道示平坦地令其",
    "X04n0223_103:0687c11": "免離一切憂厄為行曠野稠林險道藤蘿所罥雲霧",
    "X04n0223_103:0687c12": "所闇而恐怖者示其正道令得出離作是念言願一",
    "X04n0223_103:0687c13": "切眾生伐見稠林截愛羅網出生死野滅煩惱闇入",
    "X04n0223_103:0687c14": "一切智平坦正道到無畏處畢竟安樂善男子若有",
    "X04n0223_103:0687c15": "眾生樂著國土而憂苦者我以方便令生厭離作是",
    "X04n0223_103:0687c16": "念言願一切眾生不著諸蘊住一切佛薩婆若境善",
    "X04n0223_103:0687c17": "男子若有眾生樂著聚落貪愛宅舍常處黑闇受諸",
    "X04n0223_103:0687c18": "苦者我為說法令生厭離令法滿足令依法住作是",
    "X04n0223_103:0687c19": "念言願一切眾生悉不貪樂六處聚落速得出離生",
    "X04n0223_103:0687c20": "死境界究竟安住一切智城善男子若有眾生行闇",
    "X04n0223_103:0687c21": "夜中迷惑十方於平坦路生險難想於險難道起平",
    "X04n0223_103:0687c22": "坦想以高為下以下為高其心迷惑生大苦惱我以",
    "X04n0223_103:0687c23": "方便舒光照及若欲出者示其門戶若欲行者示其",
    "X04n0223_103:0687c24": "道路欲度溝洫示其橋梁欲涉河海與其船筏樂觀",
    "X04n0223_103:0688a01": "方者示其險易安危之處欲休息者示其城邑水樹",
    "X04n0223_103:0688a02": "之所作是念言如我於此照除夜闇令諸世事悉得",
    "X04n0223_103:0688a03": "宣敘願我普於一切眾生生死長夜無明闇處以智",
    "X04n0223_103:0688a04": "慧光普皆照了是諸眾生無有智眼想心見倒之所",
    "X04n0223_103:0688a05": "覆翳無常常想無樂樂想無我我想不淨淨想堅固",
    "X04n0223_103:0688a06": "執著我人眾生蘊界處法迷惑因果不識善惡殺害",
    "X04n0223_103:0688a07": "眾生乃至邪見不孝父母不敬沙門及婆羅門不知",
    "X04n0223_103:0688a08": "惡人不識善人貪著惡事安住邪法毀謗如來壞正",
    "X04n0223_103:0688a09": "法輪於諸菩薩呰辱傷害輕大乘道斷菩提心於有",
    "X04n0223_103:0688a10": "恩人反加殺害於無恩處常懷怨結毀謗賢聖親近",
    "X04n0223_103:0688a11": "惡伴盜塔寺物作五逆罪不久當墮三惡道處願我",
    "X04n0223_103:0688a12": "速以大智光明破彼眾生無明黑闇令其疾發阿耨",
    "X04n0223_103:0688a13": "多羅三藐三菩提心既發心已示普賢乘開十力道",
    "X04n0223_103:0688a14": "亦示如來法王境界亦示諸佛一切智城諸佛所行",
    "X04n0223_103:0688a15": "諸佛自在諸佛成就諸佛總持一切諸佛共同一身",
    "X04n0223_103:0688a16": "一切諸佛平等之處令其安住善男子一切眾生或",
    "X04n0223_103:0688a17": "病所纏或老所侵或苦貧窮或遭禍難或犯王法臨",
    "X04n0223_103:0688a18": "當受刑無所依怙生大怖畏我皆救濟使得安隱復",
    "X04n0223_103:0688a19": "作是念願我以法普攝眾生令其解脫一切煩惱生",
    "X04n0223_103:0688a20": "老病死憂悲苦患近善知識常行法施勤行善業速",
    "X04n0223_103:0688a21": "得如來清淨法身住於究竟無變易處善男子一切",
    "X04n0223_103:0688a22": "眾生入見稠林住於邪道於諸境界起邪分別常行",
    "X04n0223_103:0688a23": "不善身語意業妄作種種諸邪苦行於非正覺生正",
    "X04n0223_103:0688a24": "覺想於正覺所非正覺想為惡知識之所攝受以起",
    "X04n0223_103:0688b01": "惡見將墮惡道我以種種諸方便門而為救護令住",
    "X04n0223_103:0688b02": "正見生人天中復作是念如我救此將墜惡道諸眾",
    "X04n0223_103:0688b03": "生等願我普救一切眾生悉令解脫一切諸苦住波",
    "X04n0223_103:0688b04": "羅蜜出世聖道於一切智得不退轉具普賢願近一",
    "X04n0223_103:0688b05": "切智而不捨離諸菩薩行常勤教化一切眾生爾時",
    "X04n0223_103:0688b06": "婆珊婆演底主夜神欲重宣此解脫義承佛神力觀",
    "X04n0223_103:0688b07": "察十方為善財童子而說頌言。",
    "X04n0223_103:0688b08": "　我此解脫門　　生淨法光明　　能破愚癡闇",
    "X04n0223_103:0688b09": "　待時而演說　　我昔無邊劫　　勤行廣大慈",
    "X04n0223_103:0688b10": "　普覆諸世間　　佛子應修學　　寂靜大悲海",
    "X04n0223_103:0688b11": "　出生三世佛　　能滅眾生苦　　汝應入此門",
    "X04n0223_103:0688b12": "　能生世間樂　　亦生出世樂　　令我心歡喜",
    "X04n0223_103:0688b13": "　汝應入此門　　既捨有為患　　亦遠聲聞果",
    "X04n0223_103:0688b14": "　淨修諸佛力　　汝應入此門　　我目甚清淨",
    "X04n0223_103:0688b15": "　普見十方剎　　亦見其中佛　　菩提樹下坐",
    "X04n0223_103:0688b16": "　相好莊嚴身　　無量眾圍遶　　一一毛孔內",
    "X04n0223_103:0688b17": "　種種光明出　　見諸羣生類　　死此而生彼",
    "X04n0223_103:0688b18": "　輪迴五趣中　　常受無量苦　　我耳甚清淨",
    "X04n0223_103:0688b19": "　聽之無不及　　一切語言海　　悉聞能憶持",
    "X04n0223_103:0688b20": "　諸佛轉法輪　　其聲妙無比　　所有諸文字",
    "X04n0223_103:0688b21": "　悉皆能憶持　　我鼻甚清淨　　於法無所礙",
    "X04n0223_103:0688b22": "　一切皆自在　　汝應入此門　　我舌甚廣大",
    "X04n0223_103:0688b23": "　淨好能言說　　隨應演妙法　　汝應入此門",
    "X04n0223_103:0688b24": "　我身甚清淨　　三世等如如　　隨諸眾生心",
    "X04n0223_103:0688c01": "　一切悉皆現　　我心淨無礙　　如空含萬象",
    "X04n0223_103:0688c02": "　普念諸如來　　而亦不分別　　了知無量剎",
    "X04n0223_103:0688c03": "　一切諸心海　　諸根及欲樂　　而亦不分別",
    "X04n0223_103:0688c04": "　我以大神通　　震動無量剎　　其身悉徧往",
    "X04n0223_103:0688c05": "　調彼難調眾　　我福甚廣大　　如空無有盡",
    "X04n0223_103:0688c06": "　供養諸如來　　饒益一切眾　　我智廣清淨",
    "X04n0223_103:0688c07": "　了知諸法海　　除滅眾生惑　　汝應入此門",
    "X04n0223_103:0688c08": "　我知三世佛　　及以一切法　　亦了彼方便",
    "X04n0223_103:0688c09": "　此門徧無等　　一一塵中見　　三世一切剎",
    "X04n0223_103:0688c10": "　亦見彼諸佛　　此是普門力　　十方剎塵內",
    "X04n0223_103:0688c11": "　悉見盧舍那　　菩提樹下坐　　成道演妙法",
    "X04n0223_103:0688c12": "爾時善財童子白夜神言汝發阿耨多羅三藐三菩",
    "X04n0223_103:0688c13": "提心為幾時耶得此解脫其已久如乃能如是饒益",
    "X04n0223_103:0688c14": "眾生其神答言善男子乃往古世過如須彌山微塵",
    "X04n0223_103:0688c15": "數劫有劫名寂靜光世界名出生妙寶有五億佛於",
    "X04n0223_103:0688c16": "中出現彼世界中有四天下名寶月燈光有城名蓮",
    "X04n0223_103:0688c17": "華光王名善法度以法施化成就七寶王四天下王",
    "X04n0223_103:0688c18": "有夫人名法慧月夜久眠寐時彼城東有一大林名",
    "X04n0223_103:0688c19": "為寂住林中有一大菩提樹名一切光摩尼王莊嚴",
    "X04n0223_103:0688c20": "身出生一切佛神力光明爾時有佛名一切法雷音",
    "X04n0223_103:0688c21": "王於此樹下成等正覺放無量色廣大光明徧照出",
    "X04n0223_103:0688c22": "生妙寶世界蓮華光城內有主夜神名為淨月詣王",
    "X04n0223_103:0688c23": "夫人法慧月所動身纓絡以覺夫人而告之言夫人",
    "X04n0223_103:0688c24": "當知一切法雷音王如來於寂住林成無上覺及廣",
    "X04n0223_103:0689a01": "為說諸佛功德自在神力普賢菩薩所有行願令王",
    "X04n0223_103:0689a02": "夫人發阿耨多羅三藐三菩提意供養彼佛及諸菩",
    "X04n0223_103:0689a03": "薩聲聞僧眾善男子時王夫人法慧月者豈異人乎",
    "X04n0223_103:0689a04": "我身是也我於彼佛所發菩提心種善根故於須彌",
    "X04n0223_103:0689a05": "山微塵數劫不生地獄餓鬼畜生諸惡趣中亦不生",
    "X04n0223_103:0689a06": "於下賤之家諸根具足無有眾苦於天人中福德殊",
    "X04n0223_103:0689a07": "勝不生惡世恒不離佛及諸菩薩大善知識常於其",
    "X04n0223_103:0689a08": "所種植善根經八十須彌山微塵數劫常受安樂而",
    "X04n0223_103:0689a09": "未滿足菩薩諸根過此劫已復過萬劫於賢劫前有",
    "X04n0223_103:0689a10": "劫名無憂徧照世界名離垢妙光其世界中淨穢相",
    "X04n0223_103:0689a11": "雜有五百佛於中出現其第一佛名須彌幢寂靜妙",
    "X04n0223_103:0689a12": "眼如來應正等覺我為名稱長者女名妙慧光明端",
    "X04n0223_103:0689a13": "正殊妙彼淨月夜神以願力故於離垢世界一四天",
    "X04n0223_103:0689a14": "下妙幢王城中生作主夜神名清淨眼我於一時在",
    "X04n0223_103:0689a15": "父母邊夜久眠息彼清淨眼來詣我所震動我宅放",
    "X04n0223_103:0689a16": "大光明出現其身讚佛功德言妙眼如來坐菩提座",
    "X04n0223_103:0689a17": "始成正覺勸喻於我及以父母并諸眷屬令速見佛",
    "X04n0223_103:0689a18": "自為前導引至佛所廣興供養我纔見佛即得三昧",
    "X04n0223_103:0689a19": "名出生見佛調伏眾生三世智光明輪獲此三昧故",
    "X04n0223_103:0689a20": "能憶念須彌山微塵數劫亦見其中諸佛出現於彼",
    "X04n0223_103:0689a21": "佛所聽聞妙法以聞法故即得此破一切眾生闇法",
    "X04n0223_103:0689a22": "光明解脫得此解脫已即見其身徧往佛剎微塵數",
    "X04n0223_103:0689a23": "世界亦見彼世界所有諸佛又見自身在其佛所亦",
    "X04n0223_103:0689a24": "見彼世界一切眾生解其言音識其根性知其往昔",
    "X04n0223_103:0689b01": "曾為善友之所攝受隨其所樂而為現身令生歡喜",
    "X04n0223_103:0689b02": "我時於彼所得解脫念念增長此心無間又見自身",
    "X04n0223_103:0689b03": "徧往百佛剎微塵數世界此心無間又見自身徧往",
    "X04n0223_103:0689b04": "千佛剎微塵數世界此心無間又見自身徧往百千",
    "X04n0223_103:0689b05": "佛剎微塵數世界如是念念乃至不可說不可說佛",
    "X04n0223_103:0689b06": "剎微塵數世界亦見彼世界中一切如來亦自見身",
    "X04n0223_103:0689b07": "在彼佛所聽聞妙法受持憶念觀察決了亦知彼佛",
    "X04n0223_103:0689b08": "諸本事海諸大願海彼諸如來嚴淨佛剎我亦嚴淨",
    "X04n0223_103:0689b09": "亦見彼佛世界一切眾生隨其所應而為現身教化",
    "X04n0223_103:0689b10": "調伏此解脫門念念增長如是乃至充滿法界善男",
    "X04n0223_103:0689b11": "子我唯知此菩薩破一切眾生闇法光明解脫如諸",
    "X04n0223_103:0689b12": "菩薩摩訶薩成就普賢無邊行願普入一切諸法界",
    "X04n0223_103:0689b13": "海得諸菩薩金剛智幢自在三昧出生大願住持佛",
    "X04n0223_103:0689b14": "種於念念中成滿一切大功德海嚴淨一切廣大世",
    "X04n0223_103:0689b15": "界以自在智教化成熟一切眾生以智慧日滅除一",
    "X04n0223_103:0689b16": "切世間闇障以勇猛智覺悟一切眾生惛睡以智慧",
    "X04n0223_103:0689b17": "月決了一切眾生疑惑以清淨音斷除一切諸有執",
    "X04n0223_103:0689b18": "著於一切法界一一塵中示現一切自在神力智眼",
    "X04n0223_103:0689b19": "明淨等見三世而我何能知其妙行說其功德入其",
    "X04n0223_103:0689b20": "境界示其自在善男子此閻浮提摩竭提國菩提場",
    "X04n0223_103:0689b21": "內有主夜神名普德淨光我本從其發阿耨多羅三",
    "X04n0223_103:0689b22": "藐三菩提心常以妙法開悟於我汝詣彼問菩薩云",
    "X04n0223_103:0689b23": "何學菩薩行修菩薩道爾時善財童子向婆珊婆演",
    "X04n0223_103:0689b24": "底神而說頌曰。",
    "X04n0223_103:0689c01": "　見汝清淨身　　相好超世間　　如文殊師利",
    "X04n0223_103:0689c02": "　亦如寶山王　　汝法身清淨　　三世悉平等",
    "X04n0223_103:0689c03": "　世界悉入中　　成壞無所礙　　我觀一切趣",
    "X04n0223_103:0689c04": "　悉見汝形像　　一一毛孔中　　星月各分布",
    "X04n0223_103:0689c05": "　汝心極廣大　　如空徧十方　　諸佛悉入中",
    "X04n0223_103:0689c06": "　清淨無分別　　一一毛孔中　　悉放無數光",
    "X04n0223_103:0689c07": "　十方諸佛所　　普雨莊嚴具　　一一毛孔內",
    "X04n0223_103:0689c08": "　各現無數身　　十方諸國土　　方便度眾生",
    "X04n0223_103:0689c09": "　一一毛孔內　　示現無量剎　　隨諸眾生欲",
    "X04n0223_103:0689c10": "　種種令清淨　　若有諸眾生　　聞名及見身",
    "X04n0223_103:0689c11": "　悉獲功德利　　成就菩提道　　多劫在惡趣",
    "X04n0223_103:0689c12": "　始得見聞汝　　亦應歡喜受　　以滅煩惱故",
    "X04n0223_103:0689c13": "　千剎微塵劫　　歎汝一毛德　　劫數猶可窮",
    "X04n0223_103:0689c14": "　功德終無盡",
    "X04n0223_103:0689c15": "時善財童子說此頌已頂禮其足遶無量帀殷勤瞻",
    "X04n0223_103:0689c16": "仰辭退而去。",
    "X04n0223_103:0689c18": "大方廣佛新華嚴經合論卷第一百三",
    "X04n0223_103:0689c20": "音切",
    "X04n0223_103:0689c21": "慞(章音)。惶(皇音)。藤(徒登切)。溝(古矦切)。洫(許逼切)。稷(子力切)。"
}