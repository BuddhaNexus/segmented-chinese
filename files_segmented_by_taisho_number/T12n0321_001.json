{
    "T12n0321_001:0001a02": "No. 321 [No. 310(18)]",
    "T12n0321_001:0001a03": "佛說護國尊者所問大乘經卷第",
    "T12n0321_001:0001a04": "一",
    "T12n0321_001:0001a06": "西天譯經三藏朝散大夫試鴻臚卿",
    "T12n0321_001:0001a07": "傳法大師臣施護奉　詔譯",
    "T12n0321_001:0001a08": "如是我聞：一時佛在王舍城鷲峯山中，與大",
    "T12n0321_001:0001a09": "苾芻眾千二百五十人俱，復有菩薩摩訶薩",
    "T12n0321_001:0001a10": "眾五千人俱——得大忍辱無礙辯才，降伏魔怨、",
    "T12n0321_001:0001a11": "制諸外道，發大道心，得三摩地，總持自在，具",
    "T12n0321_001:0001a12": "四無礙智，通達四攝及最上甚深波羅蜜多，",
    "T12n0321_001:0001a13": "乃至一切佛法、無量無邊諸善功德——其名曰：",
    "T12n0321_001:0001a14": "普賢菩薩、普眼菩薩、普觀菩薩、普光菩薩、普",
    "T12n0321_001:0001a15": "照菩薩、上意菩薩、增意菩薩、無邊意菩薩、廣",
    "T12n0321_001:0001a16": "意菩薩、無盡意菩薩、持地菩薩、世上菩薩、勝",
    "T12n0321_001:0001a17": "意菩薩、最上意菩薩、總持自在王菩薩、文殊",
    "T12n0321_001:0001a18": "師利菩薩摩訶薩等——復有賢護菩薩摩訶薩",
    "T12n0321_001:0001a19": "等十六人俱；復有娑婆世界主大梵天王及",
    "T12n0321_001:0001a20": "帝釋天主、護世四大天王，復有蘇尸彌天",
    "T12n0321_001:0001a21": "子、安意天子，及諸天王、龍王、緊那囉王、巘",
    "T12n0321_001:0001a22": "馱哩嚩王、藥叉王、誐嚕拏王等，各與若干百",
    "T12n0321_001:0001a23": "千眷屬俱來會坐。",
    "T12n0321_001:0001a24": "爾時，世尊坐於吉祥藏師子之座，四眾圍",
    "T12n0321_001:0001a25": "繞逾於須彌，光明熾盛，譬如日、月普照一切",
    "T12n0321_001:0001a26": "世間；威儀具足，梵行寂靜，譬如帝釋於諸",
    "T12n0321_001:0001a27": "天中威儀最勝；亦如輪王七寶具足，離諸怖",
    "T12n0321_001:0001a28": "畏如師子王；善能談說諸法空義，如大火聚",
    "T12n0321_001:0001a29": "破諸幽暗，如摩尼寶王遠照一切。如是佛光",
    "T12n0321_001:0001b01": "照於三千大千一切世界，於其光中出妙梵",
    "T12n0321_001:0001b02": "音告諸眾生：「我今所得一切諸法最上波羅",
    "T12n0321_001:0001b03": "蜜，說真實義，初善、中善、後善，文義殊勝，純白",
    "T12n0321_001:0001b04": "圓滿，梵行清淨，純一無雜。」",
    "T12n0321_001:0001b05": "爾時，喜王菩薩摩訶薩在大眾中安詳而",
    "T12n0321_001:0001b06": "坐，瞻仰世尊於師子座放大光明——譬如千日",
    "T12n0321_001:0001b07": "照耀一切——心大歡喜，深信恭敬，即從座起，合",
    "T12n0321_001:0001b08": "掌向佛以頌讚曰：",
    "T12n0321_001:0001b09": "「佛身晃曜如金山，　　利益世間甚希有，",
    "T12n0321_001:0001b10": "菩薩、聲聞、緣覺僧、　　天、龍八部皆圍繞。",
    "T12n0321_001:0001b11": "譬如須彌諸天居，　　出於大海而高顯，",
    "T12n0321_001:0001b12": "悲愍眾生而現身，　　放百千光常照曜。",
    "T12n0321_001:0001b13": "行梵天行即梵天，　　於彼梵天復為王，",
    "T12n0321_001:0001b14": "行禪解脫三摩地，　　光照上位諸菩薩。",
    "T12n0321_001:0001b15": "亦如帝釋為天主，　　威德儀容諸相異，",
    "T12n0321_001:0001b16": "牟尼光明照世間，　　相好莊嚴功德異。",
    "T12n0321_001:0001b17": "金輪四洲得自在，　　能善調伏諸有情，",
    "T12n0321_001:0001b18": "引彼眾生出苦輪，　　我佛慈悲亦如是。",
    "T12n0321_001:0001b19": "所有火光、摩尼光、　　日、月光等諸光明，",
    "T12n0321_001:0001b20": "如是百千日等光，　　不及佛日恒照曜。",
    "T12n0321_001:0001b21": "如月夜分放光明，　　普照世間悉清淨；",
    "T12n0321_001:0001b22": "佛面端嚴如滿月，　　映蔽一切光不現。",
    "T12n0321_001:0001b23": "譬如高山燃大火，　　能破夜暗顯諸方；",
    "T12n0321_001:0001b24": "大仙所有智慧光，　　破盡黑暗離諸有。",
    "T12n0321_001:0001b25": "如大師子曠野吼，　　眾獸聞之悉驚怖；",
    "T12n0321_001:0001b26": "佛說法空、無我義，　　諸魔聞之亦如是。",
    "T12n0321_001:0001b27": "摩尼寶王放光明，　　諸餘摩尼光不現；",
    "T12n0321_001:0001b28": "佛身晃曜真金色，　　映蔽一切世間光。",
    "T12n0321_001:0001b29": "一切世間賢聖中，　　無有最上與佛等，",
    "T12n0321_001:0001c01": "具福精進方便智，　　一切功德不可量。",
    "T12n0321_001:0001c02": "瞻仰大師功德海，　　威光普照諸群生，",
    "T12n0321_001:0001c03": "一心恭敬慕尊顏，　　是故我今頭面禮。",
    "T12n0321_001:0001c04": "我所讚佛歸敬心，　　世間功德無等等，",
    "T12n0321_001:0001c05": "盡將迴向法界中，　　一切世間成佛道。」",
    "T12n0321_001:0001c06": "爾時，喜王菩薩摩訶薩讚歎佛已，合掌向佛，",
    "T12n0321_001:0001c07": "瞻仰尊顏，目不暫捨。心觀法界——其義甚深，難",
    "T12n0321_001:0001c08": "知難見，離言分別，絕諸戲論，微妙難解，不可",
    "T12n0321_001:0001c09": "思議——如是觀想一切法界，唯佛、如來觀智攝",
    "T12n0321_001:0001c10": "受現量證知，佛之境界無有等等，如是觀",
    "T12n0321_001:0001c11": "見所有如來不可思議方便境界，皆攝一相",
    "T12n0321_001:0001c12": "法界性中。譬如虛空，無有住處，即眾生界，亦",
    "T12n0321_001:0001c13": "如自性；一切諸法亦復如是，無礙解脫，究竟",
    "T12n0321_001:0001c14": "寂靜。諸佛、世尊以善方便身變佛剎遍滿一",
    "T12n0321_001:0001c15": "切，現眾生前，諸如來身經無數俱胝劫而不",
    "T12n0321_001:0001c16": "可得。時喜王菩薩摩訶薩如是觀佛功德已，",
    "T12n0321_001:0001c17": "默然而住。",
    "T12n0321_001:0001c18": "爾時，有一尊者名曰護國，於舍衛大城安",
    "T12n0321_001:0001c19": "居三月。過是夏已，著衣持鉢，與諸苾芻及初",
    "T12n0321_001:0001c20": "出家者、初發心者出舍衛國，詣王舍城鷲峯",
    "T12n0321_001:0001c21": "山中。到彼山已，即時護國尊者往詣佛所，頭",
    "T12n0321_001:0001c22": "面禮足，右繞三匝，住立一面，合掌恭敬而說",
    "T12n0321_001:0001c23": "此頌讚歎佛曰：",
    "T12n0321_001:0001c24": "「稽首最上佛光明、　　稽首如空無礙意、",
    "T12n0321_001:0001c25": "稽首能斷諸結縛、　　稽首永超三有海。",
    "T12n0321_001:0001c26": "我佛無邊真色相，　　普遍俱胝剎土中，",
    "T12n0321_001:0001c27": "菩薩聞已歡喜來，　　恭敬供養佛功德。",
    "T12n0321_001:0001c28": "作此最上供養已，　　聽牟尼法離諸塵，",
    "T12n0321_001:0001c29": "各生歡喜還本土，　　稱讚世尊所說法。",
    "T12n0321_001:0002a01": "廣歷俱胝無數劫，　　利樂一切諸有情，",
    "T12n0321_001:0002a02": "如是身心不疲倦，　　為求無上佛菩提。",
    "T12n0321_001:0002a03": "恒行布施、持戒行、　　忍辱、精進、禪定門、",
    "T12n0321_001:0002a04": "智慧方便到涅盤，　　是故我禮大覺尊。",
    "T12n0321_001:0002a05": "成就六通、四神足、　　諸根、十力解脫門，",
    "T12n0321_001:0002a06": "以此行及諸眾生，　　我今禮佛無等智。",
    "T12n0321_001:0002a07": "能知一切世間心，　　所行、所作、所成業，",
    "T12n0321_001:0002a08": "所有身、口及言說，　　無上世尊悉觀見。",
    "T12n0321_001:0002a09": "貪、癡過失不能斷，　　眾生因彼墮三有，",
    "T12n0321_001:0002a10": "因佛得成善逝業，　　能知世間諸善惡。",
    "T12n0321_001:0002a11": "所有過去諸佛事，　　及彼現在天人師，",
    "T12n0321_001:0002a12": "乃至未來功德海，　　一切諸法悉能知；",
    "T12n0321_001:0002a13": "清淨剎土眾圍繞，　　菩薩、緣覺與聲聞，",
    "T12n0321_001:0002a14": "乃至諸佛壽較量，　　我佛一切悉能知；",
    "T12n0321_001:0002a15": "所有一切生滅法，　　所有供養作佛事，",
    "T12n0321_001:0002a16": "所有受持法藏法，　　我佛一切悉能知。",
    "T12n0321_001:0002a17": "佛有十力無礙智，　　現在常住於三世，",
    "T12n0321_001:0002a18": "如是一切方便法，　　我禮世尊智慧海；",
    "T12n0321_001:0002a19": "大覺世尊無等等，　　相好莊嚴大吉祥，",
    "T12n0321_001:0002a20": "如夜眾星現空中，　　我禮牟尼最上尊。",
    "T12n0321_001:0002a21": "色相端嚴無與等，　　光照諸天及世間，",
    "T12n0321_001:0002a22": "帝釋、梵王、究竟天，　　對彼佛前俱不現。",
    "T12n0321_001:0002a23": "無垢不動如金山，　　右旋螺髻紺滋潤；",
    "T12n0321_001:0002a24": "佛頂高顯如金山，　　光明遠照生諸福；",
    "T12n0321_001:0002a25": "光遍俱胝那由他，　　顯現眉間白毫相；",
    "T12n0321_001:0002a26": "目若青蓮恒適悅，　　觀照世間運慈心。",
    "T12n0321_001:0002a27": "清淨滿月虛空中，　　佛面圓明亦如是，",
    "T12n0321_001:0002a28": "一切見者無厭足，　　我禮如來圓滿相；",
    "T12n0321_001:0002a29": "行如鵝王及鹿王，　　亦如牛王行步穩，",
    "T12n0321_001:0002b01": "振動大地無暫止，　　我禮如來堅固力；",
    "T12n0321_001:0002b02": "手指纖長網縵相，　　指甲清淨如赤銅，",
    "T12n0321_001:0002b03": "平立垂手過於膝，　　我禮金色大覺尊。",
    "T12n0321_001:0002b04": "佛行大地現好相，　　具足顯現千輻輪，",
    "T12n0321_001:0002b05": "足放光明照群生，　　蒙光悉得生天界。",
    "T12n0321_001:0002b06": "大聖法王施七財，　　能為施主心平等，",
    "T12n0321_001:0002b07": "調御世間依法行，　　我禮法王無上覺。",
    "T12n0321_001:0002b08": "慈悲法念心為劒，　　持戒方便智慧弓，",
    "T12n0321_001:0002b09": "能斷煩惱諸群賊，　　生滅輪迴無有增。",
    "T12n0321_001:0002b10": "自利果滿復利他，　　令彼眾生亦解脫，",
    "T12n0321_001:0002b11": "究竟安樂出塵勞，　　得入善逝寂靜宗。",
    "T12n0321_001:0002b12": "無生、無滅、無諸苦，　　亦無生、老、愛別離，",
    "T12n0321_001:0002b13": "如是無為最上乘，　　佛為眾生慈愍說。",
    "T12n0321_001:0002b14": "我讚最上大牟尼，　　攝盡一切諸佛法，",
    "T12n0321_001:0002b15": "如是所有諸功德，　　願諸眾生證菩提。」",
    "T12n0321_001:0002b16": "爾時，尊者護國頌讚佛已，偏袒右肩，右膝著",
    "T12n0321_001:0002b17": "地，合掌向佛恭敬頂禮，白佛言：「世尊、如來、應、",
    "T12n0321_001:0002b18": "正等覺！我有所問，唯願世尊慈悲聽許。」",
    "T12n0321_001:0002b19": "爾時，世尊告尊者護國言：「如汝所問，我為汝",
    "T12n0321_001:0002b20": "說，滿所求願，令生歡喜。」時尊者護國聞佛語",
    "T12n0321_001:0002b21": "已，身心適悅而發聲言：「世尊！有何等法為菩",
    "T12n0321_001:0002b22": "薩行法具足，能得一切最上功德、無礙大智、",
    "T12n0321_001:0002b23": "決定辯才，明了性相，入一切智教化眾生，斷",
    "T12n0321_001:0002b24": "彼無明妄想煩惱，決定真實，入一切智、發真",
    "T12n0321_001:0002b25": "實語，令彼有情依言所作、離諸愚暗、念佛方",
    "T12n0321_001:0002b26": "便，樂聞一切甚深梵義，受持諸法，速得證於",
    "T12n0321_001:0002b27": "無上正智？」",
    "T12n0321_001:0002b28": "爾時，尊者護國即於佛前而說頌曰：",
    "T12n0321_001:0002b29": "「菩薩所行決定行，　　彼行必有真實法，",
    "T12n0321_001:0002c01": "真法從佛智海生，　　最上如來為我說。",
    "T12n0321_001:0002c02": "佛身光明黃金相，　　最上無邊大福聚，",
    "T12n0321_001:0002c03": "救度六趣諸眾生，　　為說菩薩無垢行。",
    "T12n0321_001:0002c04": "何得無盡大覺智，　　總持甘露生菩提？",
    "T12n0321_001:0002c05": "何得清淨智慧海？　　彼慧能斷眾生疑。",
    "T12n0321_001:0002c06": "俱胝多劫輪迴苦，　　眾生迷沒意無疲，",
    "T12n0321_001:0002c07": "覩此愚迷苦惱侵，　　為彼云何修十善？",
    "T12n0321_001:0002c08": "剎土清淨眾會滿，　　實剎無邊壽命長，",
    "T12n0321_001:0002c09": "為眾恒宣微妙言，　　願說菩提無垢行。",
    "T12n0321_001:0002c10": "降伏邪魔生正見，　　枯彼愛河證解脫，",
    "T12n0321_001:0002c11": "清淨法眼照愚盲，　　令諸有情行上行。",
    "T12n0321_001:0002c12": "端嚴富貴大辯才，　　言辭柔軟聞歡喜，",
    "T12n0321_001:0002c13": "譬如甘露潤世間，　　願說甚深微妙法；",
    "T12n0321_001:0002c14": "梵音深妙斷諸惡，　　其聲和雅如頻伽，",
    "T12n0321_001:0002c15": "求法之眾佛所集，　　願說甘露濟群生。",
    "T12n0321_001:0002c16": "眾有菩提最上根、　　及彼聲聞、緣覺性，",
    "T12n0321_001:0002c17": "願佛隨根方便說，　　師資遇會正是時。",
    "T12n0321_001:0002c18": "我今樂聞最上乘，　　唯佛知我菩提性，",
    "T12n0321_001:0002c19": "於此小乘不樂求，　　願說如來第一法。」",
    "T12n0321_001:0002c20": "爾時，尊者護國說此頌已，佛言：「善哉，善哉！尊",
    "T12n0321_001:0002c21": "者能問如來最上之義，利益多人令得安樂，",
    "T12n0321_001:0002c22": "攝受未來諸菩薩摩訶薩。汝今諦聽，善思念",
    "T12n0321_001:0002c23": "之，我當為說。」時尊者護國白言：「善哉，世尊！我",
    "T12n0321_001:0002c24": "今樂聽，唯願說之。」",
    "T12n0321_001:0002c25": "爾時，世尊告尊者護國言：「有四種法，具足清",
    "T12n0321_001:0002c26": "淨是名菩薩摩訶薩。「何等四法？一、內，二、外，",
    "T12n0321_001:0002c27": "三、心，四、意。如是四法稱理真實，見諸眾生其",
    "T12n0321_001:0002c28": "心平等——猶若虛空，無所分別——依言所行，是",
    "T12n0321_001:0002c29": "名菩薩摩訶薩四種之法獲得清淨。」",
    "T12n0321_001:0003a01": "爾時，世尊重說頌曰：",
    "T12n0321_001:0003a02": "「心、意、內、外常清淨，　　不退菩提正道心，",
    "T12n0321_001:0003a03": "所作之善無唐捐，　　能得菩薩無邊智。",
    "T12n0321_001:0003a04": "觀彼眾生苦無我，　　生、老、病、死悉來侵，",
    "T12n0321_001:0003a05": "如是三有大海中，　　廣運法船救群品。",
    "T12n0321_001:0003a06": "見諸眾生心平等，　　觀彼世間如一子，",
    "T12n0321_001:0003a07": "願令一切俱解脫，　　悉向菩提心不退。",
    "T12n0321_001:0003a08": "常談空義依空行，　　亦無人、我，無眾生，",
    "T12n0321_001:0003a09": "譬如夢幻等無實，　　令彼愚迷生智慧。",
    "T12n0321_001:0003a10": "如所宣說大覺智，　　依智而行所作事，",
    "T12n0321_001:0003a11": "調伏過失心寂靜，　　求證菩提為佛子。」",
    "T12n0321_001:0003a12": "爾時，世尊說此頌已，告尊者護國言：「復有四",
    "T12n0321_001:0003a13": "種法於諸菩薩令心安慰。何等四法？一者、",
    "T12n0321_001:0003a14": "於總持法門志求修學；二者、常近善友，威儀",
    "T12n0321_001:0003a15": "無缺；三者、求證甚深無生法忍；四者、精進修",
    "T12n0321_001:0003a16": "行持戒清淨。如是四法令彼菩薩安慰其心，",
    "T12n0321_001:0003a17": "進修不退。」復說頌曰：",
    "T12n0321_001:0003a18": "「若人愛敬總持法，　　名聞遠響眾所歸，",
    "T12n0321_001:0003a19": "能持無上妙法門，　　一切如來同所說。",
    "T12n0321_001:0003a20": "智慧增明無忘失，　　如是速得無礙智，",
    "T12n0321_001:0003a21": "通達一切最上法，　　成就無為解脫門。",
    "T12n0321_001:0003a22": "皆因善友證菩提，　　出生七覺能修斷，",
    "T12n0321_001:0003a23": "增長八正作佛事，　　遠離惡友如怖火。",
    "T12n0321_001:0003a24": "聞甚深法證無生，　　能了諸法畢竟空，",
    "T12n0321_001:0003a25": "無我、無人、無眾生，　　如是永離一切見。",
    "T12n0321_001:0003a26": "律儀出生諸善本，　　堅持守護離破犯，",
    "T12n0321_001:0003a27": "彼行能成寂靜心，　　佛為眾生親演說。」",
    "T12n0321_001:0003a28": "爾時，世尊說此頌已，告尊者護國言：「復有四",
    "T12n0321_001:0003a29": "種法，於諸菩薩在輪迴中令心愛樂。何等四",
    "T12n0321_001:0003b01": "法？一者、令諸菩薩愛樂見佛，二者、令諸菩",
    "T12n0321_001:0003b02": "薩愛樂說法，三者、令諸菩薩愛樂能捨一切",
    "T12n0321_001:0003b03": "所有，四者、令諸菩薩愛樂忍印無相深法。如",
    "T12n0321_001:0003b04": "是四法，於諸菩薩在輪迴中深生愛樂。」復說",
    "T12n0321_001:0003b05": "頌曰：",
    "T12n0321_001:0003b06": "「菩薩得見二足尊，　　一切生中行正行，",
    "T12n0321_001:0003b07": "能善調伏諸世間，　　光明普照除愚暗。",
    "T12n0321_001:0003b08": "如是供養人中尊，　　深生愛樂常尊重，",
    "T12n0321_001:0003b09": "救度一切諸眾生，　　令入菩提無上道。",
    "T12n0321_001:0003b10": "若聞諸佛所說法，　　身心寂靜生愛樂，",
    "T12n0321_001:0003b11": "如是堅固心無退，　　依行速證佛菩提。",
    "T12n0321_001:0003b12": "能捨一切心無悋，　　見來求者生歡喜，",
    "T12n0321_001:0003b13": "國城、妻子及身命，　　給施眾生作佛因。",
    "T12n0321_001:0003b14": "若聞無相甚深法，　　性離分別本來空，",
    "T12n0321_001:0003b15": "無我、無人、無眾生，　　如是於斯生愛樂。」",
    "T12n0321_001:0003b16": "爾時，世尊說此頌已，告尊者護國言：「復有四",
    "T12n0321_001:0003b17": "種法，於諸菩薩不得愛樂。何等四法？一者、",
    "T12n0321_001:0003b18": "於其在家不得愛樂，二者、既出家已不得愛",
    "T12n0321_001:0003b19": "樂利養，三者、不得愛樂上族中生，四者、不得",
    "T12n0321_001:0003b20": "愛樂小乘之人。如是四法，於諸菩薩不得愛",
    "T12n0321_001:0003b21": "樂。」復說頌曰：",
    "T12n0321_001:0003b22": "「在家無邊大過失，　　捨離令心無所著。",
    "T12n0321_001:0003b23": "常樂山野寂諸根，　　勇猛勤修大智德，",
    "T12n0321_001:0003b24": "獨行清淨如利劒，　　能斷愚癡諸垢染。",
    "T12n0321_001:0003b25": "於彼種種大利養，　　常樂遠離無愛著，",
    "T12n0321_001:0003b26": "棄捨高貴上種族，　　觀如幻化、陽焰等。",
    "T12n0321_001:0003b27": "普為群生行布施、　　持戒、忍辱等諸行，",
    "T12n0321_001:0003b28": "不惜身命及眷屬，　　志求正覺到彼岸。",
    "T12n0321_001:0003b29": "於小乘法無所著、　　於最上乘恒堅固，",
    "T12n0321_001:0003c01": "乃至割截於身體，　　其心不壞如金剛。」",
    "T12n0321_001:0003c02": "爾時，世尊說此頌已，告尊者護國言：「復有四",
    "T12n0321_001:0003c03": "種法，於諸菩薩而有損減。何等四法？一者、破",
    "T12n0321_001:0003c04": "犯戒律；二者、不住山野而趣寂靜；三者、不依",
    "T12n0321_001:0003c05": "四乘之教，邪妄推求；四者、雖樂多聞，全無所",
    "T12n0321_001:0003c06": "得。如是四法，於諸菩薩而有損減。」復說頌曰：",
    "T12n0321_001:0003c07": "「戒相清淨如摩尼，　　能引眾生到彼岸，",
    "T12n0321_001:0003c08": "菩薩於斯破律儀，　　迷沒不成無上覺。",
    "T12n0321_001:0003c09": "住持山野寂靜處，　　我、人分別自然除，",
    "T12n0321_001:0003c10": "男、女、眷屬及己身，　　觀如草木無情愛。",
    "T12n0321_001:0003c11": "四乘教理無虛誑，　　一心清淨奉教行，",
    "T12n0321_001:0003c12": "必得具足眾功德，　　成就佛智大丈夫。",
    "T12n0321_001:0003c13": "觀彼輪迴諸有情，　　常處生、死、憂、悲苦，",
    "T12n0321_001:0003c14": "恒運最上妙法船，　　度彼有情出苦海。",
    "T12n0321_001:0003c15": "若無救度彼眾生，　　迷沒沈淪無有盡，",
    "T12n0321_001:0003c16": "是故小乘非究竟，　　為生令發菩提心。」",
    "T12n0321_001:0003c17": "爾時，世尊說此頌已，告尊者護國言：「復有四",
    "T12n0321_001:0003c18": "種法，於諸菩薩明了修習。何等四法？一者、發",
    "T12n0321_001:0003c19": "生諸佛平等之心而求善逝；二者、承事法師，",
    "T12n0321_001:0003c20": "尊重供養，於臥具等而不愛著；三者、不貪利",
    "T12n0321_001:0003c21": "養，亦無所求；四者、於甚深法忍具足成就。如",
    "T12n0321_001:0003c22": "是四法明了修習。」復說頌曰：",
    "T12n0321_001:0003c23": "「彼有善逝大丈夫，　　天上人間無有等，",
    "T12n0321_001:0003c24": "平等導引諸群生，　　如是修習行十善。",
    "T12n0321_001:0003c25": "尊重承事於法師，　　依師教授而修學，",
    "T12n0321_001:0003c26": "作大供養求佛智，　　無邊諸佛亦此生。",
    "T12n0321_001:0003c27": "常住深山無所畏，　　於斯利養不生貪，",
    "T12n0321_001:0003c28": "善能成就無礙智，　　通達深法離諸塵。",
    "T12n0321_001:0003c29": "聞佛功德深歡喜，　　如是行法堅固修，",
    "T12n0321_001:0004a01": "證彼寂靜無生忍，　　廣度眾生無量苦。」",
    "T12n0321_001:0004a02": "爾時，世尊說此頌已，告尊者護國言：「復有四",
    "T12n0321_001:0004a03": "種法，於諸菩薩行法清淨。何等四法？一者、身",
    "T12n0321_001:0004a04": "心決定，志求菩提，行法清淨；二者、離諸虛妄，",
    "T12n0321_001:0004a05": "樂住深山，行法清淨；三者、一切能捨，不求果",
    "T12n0321_001:0004a06": "報，行法清淨；四者、常隨法師晝夜求法，行法",
    "T12n0321_001:0004a07": "清淨。如是四法，於諸菩薩行法清淨。」復說頌",
    "T12n0321_001:0004a08": "曰：",
    "T12n0321_001:0004a09": "「貪、瞋、癡垢心皆盡，　　懈怠、虛妄亦復無，",
    "T12n0321_001:0004a10": "一切過失令不生，　　決定求證菩提道。",
    "T12n0321_001:0004a11": "厭離本舍憂根斷，　　捨彼俗塵求出家，",
    "T12n0321_001:0004a12": "諸惡朋友不相逢，　　行住深山趣解脫。",
    "T12n0321_001:0004a13": "於彼山中修淨行，　　能成如來無礙智，",
    "T12n0321_001:0004a14": "於身命、財無所著，　　自在無畏如師子。",
    "T12n0321_001:0004a15": "見彼有情生歡喜，　　譬如飛鳥聚還離，",
    "T12n0321_001:0004a16": "觀彼世間非久居，　　如是求大菩提道。",
    "T12n0321_001:0004a17": "身心清淨如虛空，　　所捨一切無驚怖，",
    "T12n0321_001:0004a18": "於彼利養無愛著，　　如鹿心驚不住地。",
    "T12n0321_001:0004a19": "世間恒處大嶮難，　　難發身心求解脫，",
    "T12n0321_001:0004a20": "覩此虛妄無真實，　　是故我行寂靜行。",
    "T12n0321_001:0004a21": "恒以軟語誘群生，　　怨、親平等無分別，",
    "T12n0321_001:0004a22": "無著、無住亦如風，　　是求菩薩最上行。",
    "T12n0321_001:0004a23": "無相解脫、空、無願，　　了彼有為如幻化，",
    "T12n0321_001:0004a24": "常行清淨廣大心，　　飲甘露味常歡喜。",
    "T12n0321_001:0004a25": "志求道法依師學，　　彼人五蘊恒清淨，",
    "T12n0321_001:0004a26": "眾苦逼迫無疲勞，　　如是證入總持門。",
    "T12n0321_001:0004a27": "解此所修菩薩行，　　成就所求令彼喜，",
    "T12n0321_001:0004a28": "若人不求於菩提，　　彼即少智百生失。」",
    "T12n0321_001:0004a29": "爾時，世尊說此頌已，告尊者護國言：「復有四",
    "T12n0321_001:0004b01": "種法，於諸菩薩而為難法。何等四法？一者、",
    "T12n0321_001:0004b02": "心不尊重，多行輕慢；二者、心無孝行，懈怠背",
    "T12n0321_001:0004b03": "逆；三者、心貪利養，少於知足；四者、心樂虛",
    "T12n0321_001:0004b04": "妄，邪求財利。如是四法為菩薩難法。」復說",
    "T12n0321_001:0004b05": "頌曰：",
    "T12n0321_001:0004b06": "「佛法本師及父母，　　全無信重多輕慢；",
    "T12n0321_001:0004b07": "不行孝敬心懈怠，　　常以愚癡行散亂；",
    "T12n0321_001:0004b08": "一向貪心於利養；　　復行虛妄為邪利；",
    "T12n0321_001:0004b09": "自讚德業誣他人：　　『我能持戒及修行。』",
    "T12n0321_001:0004b10": "互相鬪諍無慈愍，　　覆藏己過見他非，",
    "T12n0321_001:0004b11": "復行農業及經營，　　如是沙門無功德。",
    "T12n0321_001:0004b12": "末法之時人散亂，　　鬪諍、相殺、心嫉妬，",
    "T12n0321_001:0004b13": "沙門隱滅如來法，　　諸善苾芻皆遠離，",
    "T12n0321_001:0004b14": "菩提妙道永不逢，　　五趣輪迴無有窮。」",
    "T12n0321_001:0004b15": "爾時，世尊說此頌已，告尊者護國言：「復有四",
    "T12n0321_001:0004b16": "種法，於諸菩薩宜應遠離。何等四法？一者、",
    "T12n0321_001:0004b17": "懈怠，二者、不信，三者、嫉妬，四者、憎見他人。如",
    "T12n0321_001:0004b18": "是四法宜應遠離。」復說頌曰：",
    "T12n0321_001:0004b19": "「無信、懈怠心愚迷，　　心懷嫉妬常瞋恚，",
    "T12n0321_001:0004b20": "見有沙門持忍辱，　　却行驅擯出伽藍。",
    "T12n0321_001:0004b21": "於彼世間貴賤人，　　都無分別善惡事，",
    "T12n0321_001:0004b22": "一向只行於是非，　　如是過失從瞋得。",
    "T12n0321_001:0004b23": "遠離佛法諸功德，　　墮入惡趣大火坑，",
    "T12n0321_001:0004b24": "如是所行惡趣行，　　不依教法獲斯苦，",
    "T12n0321_001:0004b25": "是故常行菩提道，　　無令淪沒惡趣生。",
    "T12n0321_001:0004b26": "利益有情大金仙，　　多劫俱胝方出世，",
    "T12n0321_001:0004b27": "今時暫得遇牟尼，　　速捨諸過求解脫。」",
    "T12n0321_001:0004b28": "爾時，世尊說此頌已，告尊者護國言：「有四種",
    "T12n0321_001:0004b29": "法，於諸菩薩不應行。何等四法？一者、惡友",
    "T12n0321_001:0004c01": "補特伽羅不應行，二者、有見補特伽羅不應",
    "T12n0321_001:0004c02": "行，三者、捨一切善法補特伽羅不應行，四者、",
    "T12n0321_001:0004c03": "樂著財利補特伽羅不應行。如是四種補特",
    "T12n0321_001:0004c04": "伽羅不應行。」復說頌曰：",
    "T12n0321_001:0004c05": "「若人遠離諸惡友，　　常得善友來親近，",
    "T12n0321_001:0004c06": "如夜圓月現當空，　　除暗明顯菩提道。",
    "T12n0321_001:0004c07": "凡有所見常不斷，　　於己身命偏養育，",
    "T12n0321_001:0004c08": "如是毒氣能遠離，　　彼人成佛大智慧。",
    "T12n0321_001:0004c09": "若捨最上微妙法，　　不樂寂靜甘露味，",
    "T12n0321_001:0004c10": "如是名為不淨器，　　遠離求證大菩提。",
    "T12n0321_001:0004c11": "貪求財利、衣鉢等，　　復與在家同營事，",
    "T12n0321_001:0004c12": "如是遠離此火坑，　　而能成就最上道。",
    "T12n0321_001:0004c13": "常樂降伏諸魔怨，　　恒轉法輪度群品，",
    "T12n0321_001:0004c14": "如是廣作大利益，　　常逢善友得菩提。",
    "T12n0321_001:0004c15": "親踈毀讚常平等，　　利養、嫉妬亦復然，",
    "T12n0321_001:0004c16": "如是無上諸佛智，　　彼人不久悉成就。」",
    "T12n0321_001:0004c17": "爾時，世尊說此頌已，告尊者護國言：「復有四",
    "T12n0321_001:0004c18": "種法，於諸菩薩為苦報法。何等四法？一者、輕",
    "T12n0321_001:0004c19": "慢教法，二者、執著我、人，三者、心無信解，四者、",
    "T12n0321_001:0004c20": "於不淨境具足印持。如是四法為菩薩苦報",
    "T12n0321_001:0004c21": "法。」復說頌曰：",
    "T12n0321_001:0004c22": "「若有受持微妙法，　　堪受世間諸供養，",
    "T12n0321_001:0004c23": "於彼輕慢無大智，　　當受無邊眾惡苦；",
    "T12n0321_001:0004c24": "於佛本師及父母，　　常懷人、我不恭敬，",
    "T12n0321_001:0004c25": "如是大福心不求，　　當得不淨無知處；",
    "T12n0321_001:0004c26": "三寶最上良福田，　　而無信解行歸敬，",
    "T12n0321_001:0004c27": "純以虛誑昧世間，　　如是當獲罪惡苦；",
    "T12n0321_001:0004c28": "女人即是惡趣門，　　流浪生死無窮盡，",
    "T12n0321_001:0004c29": "無智愚癡作彼業，　　永沈地獄及畜趣。",
    "T12n0321_001:0005a01": "若人尊重向諸佛，　　能滅眾苦得無畏，",
    "T12n0321_001:0005a02": "復閉一切惡趣門，　　開引眾生得佛道。」",
    "T12n0321_001:0005a03": "佛說護國尊者所問大乘經卷第一"
}