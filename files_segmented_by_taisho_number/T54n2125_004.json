{
    "T54n2125_004:0226b02": "南海寄歸內法傳卷第四",
    "T54n2125_004:0226b04": "翻經三藏沙門義淨撰",
    "T54n2125_004:0226b05": "三十一灌沐尊儀三十二讚詠之禮",
    "T54n2125_004:0226b06": "三十三尊敬乖式三十四西方學儀",
    "T54n2125_004:0226b07": "三十五長髮有無三十六亡財僧現",
    "T54n2125_004:0226b08": "三十七受用僧衣三十八佛遮燒己",
    "T54n2125_004:0226b09": "三十九傍人獲罪四十古德不為",
    "T54n2125_004:0226b10": "三十一灌沐尊儀",
    "T54n2125_004:0226b11": "詳夫修敬之本無越三尊，契想之因寧過",
    "T54n2125_004:0226b12": "四諦。然而諦理幽邃事隔麁心，灌洗聖儀實",
    "T54n2125_004:0226b13": "為通濟。大師雖滅形像尚存，翹心如在理",
    "T54n2125_004:0226b14": "應遵敬。或可香花每設，能生清淨之心；或",
    "T54n2125_004:0226b15": "可灌沐恒，為足蕩昏沈之業。以斯摽念，無",
    "T54n2125_004:0226b16": "表之益自收；勸獎餘人，有作之功兼利。冀希",
    "T54n2125_004:0226b17": "福者，宜存意焉。",
    "T54n2125_004:0226b18": "但西國諸寺灌沐尊儀，每於禺中之時，授",
    "T54n2125_004:0226b19": "事便鳴健稚(授事者，梵云羯磨陀那。陀那是授，羯磨是事。意道以眾雜事指授於",
    "T54n2125_004:0226b20": "人。舊云維那者，非也。維是唐語，意道綱維。那是梵音，略去羯磨陀字)，寺庭張施寶",
    "T54n2125_004:0226b21": "蓋，殿側羅列香瓶，取金銀銅石之像置以",
    "T54n2125_004:0226b22": "銅金木石槃，內令諸妓女奏其音樂，塗以",
    "T54n2125_004:0226b23": "磨香灌以香水(取栴檀沈水香木之輩，於礎石上以水磨使成泥，用塗像身，方持水",
    "T54n2125_004:0226b24": "灌)，以淨白疊而揩拭之，然後安置殿中",
    "T54n2125_004:0226b25": "布諸花綵。此乃寺眾之儀，令羯磨陀那作",
    "T54n2125_004:0226b26": "矣。然於房房之內自浴尊儀，日日皆為，要",
    "T54n2125_004:0226b27": "心無闕。但是草木之花咸將奉獻，無論冬",
    "T54n2125_004:0226b28": "夏芬馥恒然，市肆之間賣者亦眾。且如東",
    "T54n2125_004:0226b29": "夏，蓮華石竹則夏秋散彩，金荊桃杏乃春日",
    "T54n2125_004:0226c01": "敷榮，木槿石榴隨時代發，朱櫻素柰逐節",
    "T54n2125_004:0226c02": "揚葩。園觀蜀葵之流、山莊香草之類，必須",
    "T54n2125_004:0226c03": "持來布列，無宜遙指樹園，冬景片時或容",
    "T54n2125_004:0226c04": "闕乏。剪諸繒綵坌以名香，設在尊前斯實",
    "T54n2125_004:0226c05": "佳也。至於銅像無問小大，須細灰甎末揩",
    "T54n2125_004:0226c06": "拭光明，清水灌之澄華若鏡。大者月半月盡",
    "T54n2125_004:0226c07": "合眾共為，小者隨己所能每須洗沐，斯則",
    "T54n2125_004:0226c08": "所費雖少而福利尤多。其浴像之水，即舉",
    "T54n2125_004:0226c09": "以兩指瀝自頂上，斯謂吉祥之水，冀求勝",
    "T54n2125_004:0226c10": "利。奉獻殘花不合持嗅，棄水棄花不應履",
    "T54n2125_004:0226c11": "踐，可於淨處而傾置之。豈容白首終年，尊",
    "T54n2125_004:0226c12": "像曾不揩沐；紅花遍野，本自無心奉薦。而",
    "T54n2125_004:0226c13": "遂省嬾作，遙指池園即休；畏苦惰為，開堂",
    "T54n2125_004:0226c14": "普敬便罷。此則師資絕緒，遂使致敬無由。",
    "T54n2125_004:0226c15": "造泥制底及拓摸泥像，或印絹紙隨處供",
    "T54n2125_004:0226c16": "養，或積為聚以塼裹之即成佛塔，或置空",
    "T54n2125_004:0226c17": "野任其銷散，西方法俗莫不以此為業。又",
    "T54n2125_004:0226c18": "復凡造形像及以制底，金銀銅鐵泥漆甎石",
    "T54n2125_004:0226c19": "或聚沙雪。當作之時，中安二種舍利：一謂",
    "T54n2125_004:0226c20": "大師身骨、二謂緣起法頌。其頌曰。",
    "T54n2125_004:0226c21": "「諸法從緣起，　　如來說是因；",
    "T54n2125_004:0226c22": "　彼法因緣盡，　　是大沙門說。」",
    "T54n2125_004:0226c23": "要安此二，福乃弘多。由是經中廣為譬喻，",
    "T54n2125_004:0226c24": "歎其利益不可思議。若人造像如穬麥、制",
    "T54n2125_004:0226c25": "底如小棗，上置輪相竿若細針，殊因類七",
    "T54n2125_004:0226c26": "海而無窮，勝報遍四生而莫盡。其間委細",
    "T54n2125_004:0226c27": "具在別經，幸諸法師等時可務哉。洗敬尊",
    "T54n2125_004:0226c28": "容，生生值佛之業；花香致設，代代富樂之因。",
    "T54n2125_004:0226c29": "自作教人，得福無量。曾見有處四月八日，",
    "T54n2125_004:0227a01": "或道或俗持像路邊，灌濯隨宜不知揩拭，",
    "T54n2125_004:0227a02": "風飄日暴未稱其儀矣。",
    "T54n2125_004:0227a03": "三十二讚詠之禮",
    "T54n2125_004:0227a04": "神州之地自古相傳，但知禮佛題名，多不",
    "T54n2125_004:0227a05": "稱揚讚德。何者？聞名但聽其名，罔識智之",
    "T54n2125_004:0227a06": "高下；讚歎具陳其德，故乃體德之弘深。即",
    "T54n2125_004:0227a07": "如西方，制底畔睇及常途禮敬，每於晡後",
    "T54n2125_004:0227a08": "或曛黃時，大眾出門繞塔三匝。香花具設",
    "T54n2125_004:0227a09": "並悉蹲踞，令其能者作哀雅聲，明徹雄朗",
    "T54n2125_004:0227a10": "讚大師德，或十頌或二十頌，次第還入寺",
    "T54n2125_004:0227a11": "中至常集處。既其坐定，令一經師昇師子",
    "T54n2125_004:0227a12": "座讀誦少經。其師子座在上座頭，量處",
    "T54n2125_004:0227a13": "度宜亦不高大，所誦之經多誦三啟，乃是",
    "T54n2125_004:0227a14": "尊者馬鳴之所集置。初可十頌許，取經意",
    "T54n2125_004:0227a15": "而讚歎三尊。次述正經，是佛親說。讀誦既",
    "T54n2125_004:0227a16": "了，更陳十餘頌，論迴向發願。節段三開，故",
    "T54n2125_004:0227a17": "云三啟。經了之時，大眾皆云蘇婆師多。蘇即",
    "T54n2125_004:0227a18": "是妙，婆師多是語，意欲讚經是微妙語。或",
    "T54n2125_004:0227a19": "云娑婆度，義目善哉。經師方下，上座先起",
    "T54n2125_004:0227a20": "禮師子座。修敬既訖，次禮聖僧座，還居本",
    "T54n2125_004:0227a21": "處。第二上座准前禮二處已，次禮上座，方",
    "T54n2125_004:0227a22": "居自位而坐。第三上座准次同然，迄乎眾",
    "T54n2125_004:0227a23": "末。若其眾大，過三五人，餘皆一時望眾起",
    "T54n2125_004:0227a24": "禮，隨情而去。斯法乃是東聖方耽摩立底國",
    "T54n2125_004:0227a25": "僧徒軌式。至如那爛陀寺，人眾殷繁，僧徒數",
    "T54n2125_004:0227a26": "出三千，造次難為詳集。寺有八院、房有",
    "T54n2125_004:0227a27": "三百，但可隨時當處自為禮誦。然此寺法，",
    "T54n2125_004:0227a28": "差一能唱導師，每至晡西巡行禮讚，淨人童",
    "T54n2125_004:0227a29": "子持雜香花引前而去，院院悉過、殿殿皆",
    "T54n2125_004:0227b01": "禮。每禮拜時高聲讚歎，三頌五頌響皆遍徹，",
    "T54n2125_004:0227b02": "迄乎日暮方始言周。此唱導師恒受寺家別",
    "T54n2125_004:0227b03": "料供養。或復獨對香臺則隻坐而心讚，或",
    "T54n2125_004:0227b04": "詳臨梵宇則眾跪而高闡，然後十指布地",
    "T54n2125_004:0227b05": "叩頭三禮，斯乃西方承籍禮敬之儀。而老病",
    "T54n2125_004:0227b06": "之流，任居小座。其讚佛者而舊已有，但為",
    "T54n2125_004:0227b07": "行之稍別，不與梵同。且如禮佛之時云",
    "T54n2125_004:0227b08": "歎佛相好者，即合直聲長讚，或十頌二十",
    "T54n2125_004:0227b09": "頌，斯其法也。又如來等唄元是讚佛，良",
    "T54n2125_004:0227b10": "以音韻稍長，意義難顯。或可因齋靜夜大",
    "T54n2125_004:0227b11": "眾悽然，令一能者誦一百五十讚及四百讚",
    "T54n2125_004:0227b12": "并餘別讚，斯成佳也。然而西國禮敬，盛傳",
    "T54n2125_004:0227b13": "讚歎，但有才人，莫不於所敬之尊而為稱",
    "T54n2125_004:0227b14": "說。且如尊者摩咥(丁結反)里制吒者，乃西方",
    "T54n2125_004:0227b15": "宏才碩德、秀冠群英之人也。傳云昔佛在",
    "T54n2125_004:0227b16": "時，佛因親領徒眾人間遊行，時有鸎鳥見",
    "T54n2125_004:0227b17": "佛相好儼若金山，乃於林內發和雅音如",
    "T54n2125_004:0227b18": "似讚詠。佛乃顧諸弟子曰：「此鳥見我歡喜，",
    "T54n2125_004:0227b19": "不覺哀鳴。緣斯福故，我沒代後獲得人身，",
    "T54n2125_004:0227b20": "名摩咥里制吒，廣為稱歎讚我實德也",
    "T54n2125_004:0227b21": "(摩咥里是母，制吒是兒也)。」其人初依外道出家，事大自在",
    "T54n2125_004:0227b22": "天。既是所尊，具申讚詠。後乃見所記名，翻",
    "T54n2125_004:0227b23": "心奉佛染衣出俗。廣興讚歎，悔前非之已",
    "T54n2125_004:0227b24": "往、遵勝轍於將來。自悲不遇大師，但逢遺",
    "T54n2125_004:0227b25": "像遂抽盛藻，仰符授記讚佛功德。初造四",
    "T54n2125_004:0227b26": "百讚，次造一百五十讚，總陳六度，明佛世",
    "T54n2125_004:0227b27": "尊所有勝德。斯可謂文情婉麗，共天蘤而",
    "T54n2125_004:0227b28": "齊芳；理致清高，與地岳而爭峻。西方造讚",
    "T54n2125_004:0227b29": "頌者，莫不咸同祖習；無著、世親菩薩，悉皆",
    "T54n2125_004:0227c01": "仰趾。故五天之地初出家者，亦既誦得五",
    "T54n2125_004:0227c02": "戒十戒，即須先教誦斯二讚。無問大乘小",
    "T54n2125_004:0227c03": "乘咸同遵此，有六意焉。一能知佛德之深",
    "T54n2125_004:0227c04": "遠，二體制文之次第，三令舌根清淨，四得",
    "T54n2125_004:0227c05": "胸藏開通，五則處眾不惶，六乃長命無病。",
    "T54n2125_004:0227c06": "誦得此已方學餘經。然而斯美未傳東夏。",
    "T54n2125_004:0227c07": "造釋之家故亦多矣，為和之者誠非一算。陳",
    "T54n2125_004:0227c08": "那菩薩親自為和，每於頌初各加其一，名",
    "T54n2125_004:0227c09": "為雜讚，頌有三百。又鹿苑名僧號釋迦提",
    "T54n2125_004:0227c10": "婆，復於陳那頌前各加一頌，名糅雜讚，總",
    "T54n2125_004:0227c11": "有四百五十頌。但有制作之流，皆以為龜",
    "T54n2125_004:0227c12": "鏡矣。",
    "T54n2125_004:0227c13": "又龍樹菩薩以詩代書，名為蘇頡里離佉，譯",
    "T54n2125_004:0227c14": "為密友書，寄與舊檀越南方大國王，號娑",
    "T54n2125_004:0227c15": "多婆漢那，名市寅得迦。可謂文藻秀發慰",
    "T54n2125_004:0227c16": "誨勤勤，的指中途親逾骨肉。就中旨趣寔",
    "T54n2125_004:0227c17": "有多意：先令敬信三尊孝養父母，持戒",
    "T54n2125_004:0227c18": "捨惡擇人乃交，於諸財色修不淨觀，撿挍",
    "T54n2125_004:0227c19": "家室正念無常，廣述餓鬼傍生、盛道人天",
    "T54n2125_004:0227c20": "地獄。火燃頭上無暇拂除，緣起運心專求",
    "T54n2125_004:0227c21": "解脫。勸行三慧，明聖道之八支；令學四真，",
    "T54n2125_004:0227c22": "證圓凝之兩得。如觀自在不簡怨親，同",
    "T54n2125_004:0227c23": "阿彌陀恒居淨土。斯即化生之術，要無以",
    "T54n2125_004:0227c24": "加。五天創學之流，皆先誦此書讚，歸心繫仰",
    "T54n2125_004:0227c25": "之類，靡不研味終身，若神州法侶誦《觀音》、",
    "T54n2125_004:0227c26": "《遺教》，俗徒讀《千文》、《孝經》矣，莫不欽翫用為",
    "T54n2125_004:0227c27": "師範。其社得迦摩羅亦同此類(社得迦者，本生也。摩",
    "T54n2125_004:0227c28": "羅者，即貫焉。集取菩薩昔生難行之事貫之一處也)，若譯可成十餘軸。",
    "T54n2125_004:0227c29": "取本生事而為詩讚，欲令順俗妍美，讀者",
    "T54n2125_004:0228a01": "歡愛教攝群生耳。時戒日王極好文筆，乃",
    "T54n2125_004:0228a02": "下令曰：「諸君但有好詩讚者，明日旦朝咸",
    "T54n2125_004:0228a03": "將示朕。」及其總集得五百夾，展而閱之，多",
    "T54n2125_004:0228a04": "是社得迦摩羅矣，方知讚詠之中斯為美",
    "T54n2125_004:0228a05": "極。南海諸島有十餘國，無問法俗咸皆諷",
    "T54n2125_004:0228a06": "誦。如前詩讚，而東夏未曾譯出。又戒日王",
    "T54n2125_004:0228a07": "取乘雲菩薩以身代龍之事緝為歌詠，奏",
    "T54n2125_004:0228a08": "諧絃管令人作樂，舞之蹈之流布於代。",
    "T54n2125_004:0228a09": "又東印度月官大士作毘輸安呾囉太子",
    "T54n2125_004:0228a10": "歌，詞人皆舞，詠遍五天矣。",
    "T54n2125_004:0228a11": "舊云蘇達拏太子者是也。又尊者馬鳴亦",
    "T54n2125_004:0228a12": "造歌詞及《莊嚴論》并作《佛本行詩》，大本若譯",
    "T54n2125_004:0228a13": "有十餘卷。意述如來始自王宮終乎雙樹，",
    "T54n2125_004:0228a14": "一代佛法並緝為詩，五天南海無不諷誦。",
    "T54n2125_004:0228a15": "意明字少而攝義能多，復令讀者心悅忘",
    "T54n2125_004:0228a16": "倦，又復纂持聖教能生福利。其一百五十",
    "T54n2125_004:0228a17": "讚及龍樹菩薩書，並別錄寄歸，樂讚詠者",
    "T54n2125_004:0228a18": "時當誦習。",
    "T54n2125_004:0228a19": "三十三尊敬乖式",
    "T54n2125_004:0228a20": "夫禮敬之儀教有明則，自可六時策念、四體",
    "T54n2125_004:0228a21": "翹勤。端居一房乞食為業，順頭陀之行、",
    "T54n2125_004:0228a22": "修知足之道，但著三衣不畜盈長，無生",
    "T54n2125_004:0228a23": "致想有累全祛，豈得輒異僧儀別行軌式。",
    "T54n2125_004:0228a24": "披出家服不同常類，而在鄽肆之中禮諸",
    "T54n2125_004:0228a25": "俗流，撿尋律教全遮此事。佛言：「有二種",
    "T54n2125_004:0228a26": "應禮，所謂三寶及大己苾芻。」又有齎持尊像",
    "T54n2125_004:0228a27": "在大道中，塵坌聖容以求財利。或有鉤",
    "T54n2125_004:0228a28": "身刺臉、斷節穿肌，詐託好心本希活命。",
    "T54n2125_004:0228a29": "如斯之色西國全無。勸導諸人勿復行此。",
    "T54n2125_004:0228b01": "三十四西方學法",
    "T54n2125_004:0228b02": "夫大聖一音則貫三千而總攝，或隨機五",
    "T54n2125_004:0228b03": "道乃彰七九而弘濟(七九者，即是聲明中七轉九例也，如下略明耳)。時",
    "T54n2125_004:0228b04": "有意言法藏，天帝領無說之經；或復順語談",
    "T54n2125_004:0228b05": "詮，支那悟本聲之字。致使投緣發慧各稱",
    "T54n2125_004:0228b06": "虛心，准義除煩並凝圓寂。至於勝義諦理",
    "T54n2125_004:0228b07": "逈絕名言，覆俗道中非無文句(覆俗諦者，舊云世俗諦，義",
    "T54n2125_004:0228b08": "不盡也。意道俗事覆他真理。色本非瓶，妄為瓶解；聲無歌曲，漫作歌心。又復識相生時體無分別，無明所蔽妄",
    "T54n2125_004:0228b09": "起眾形，不了自心謂境居外，蛇繩並謬、正智斯淪，由此蓋真名為覆俗矣。此據覆即是俗，名為覆俗。",
    "T54n2125_004:0228b10": "或可但云真諦覆諦)。然則古來譯者梵軌罕談，近日傳經",
    "T54n2125_004:0228b11": "但云初七，非不知也，無益不論。今望總",
    "T54n2125_004:0228b12": "習梵文，無勞翻譯之重。為此聊題節段，",
    "T54n2125_004:0228b13": "粗述初基者歟(然而骨崙速利尚能總讀梵經，豈況天府神州。而不談其本說。故",
    "T54n2125_004:0228b14": "西方讚云：曼殊室利現在并州，人皆有福，理應欽讚。其文既廣，此不繁錄)。夫聲明者，",
    "T54n2125_004:0228b15": "梵云攝拖苾馱(停夜反)。攝拖是聲，苾馱是明，即",
    "T54n2125_004:0228b16": "五明論之一明也。五天俗書總名毘何羯喇",
    "T54n2125_004:0228b17": "拏，大數有五，同神州之五經也(舊云毘伽羅論，音訛也)",
    "T54n2125_004:0228b18": "一則創學悉談章，亦名悉地羅窣覩，斯乃小",
    "T54n2125_004:0228b19": "學標章之稱，俱以成就吉祥為目。本有四",
    "T54n2125_004:0228b20": "十九字，共相乘轉成一十八章，總有一萬",
    "T54n2125_004:0228b21": "餘字，合三百餘頌。凡言一頌乃有四句，一",
    "T54n2125_004:0228b22": "句八字，總成三十二言。更有小頌大頌，不",
    "T54n2125_004:0228b23": "可具述。六歲童子學之，六月方了。斯乃相",
    "T54n2125_004:0228b24": "傳是大自在天之所說也。",
    "T54n2125_004:0228b25": "二謂蘇呾囉，即是一切聲明之根本經也。譯",
    "T54n2125_004:0228b26": "為略詮，意明略詮要義，有一千頌。是古博",
    "T54n2125_004:0228b27": "學鴻儒波尼儞所造也。為大自在天之所加",
    "T54n2125_004:0228b28": "被，面現三目，時人方信。八歲童子八月誦",
    "T54n2125_004:0228c01": "了。三謂馱覩章，有一千頌。專明字元，功如",
    "T54n2125_004:0228c02": "上經矣。四謂三棄攞章，是荒梗之義，意比",
    "T54n2125_004:0228c03": "田夫創開疇畎。應云三荒章，一名頞瑟吒",
    "T54n2125_004:0228c04": "馱覩(一千頌)，二名文荼(一千頌)，三名鄔拏地(一千頌)。",
    "T54n2125_004:0228c05": "馱覩者，則意明七例、曉十羅聲，述二九之",
    "T54n2125_004:0228c06": "韻。言七例者，一切聲上皆悉有之，一一聲",
    "T54n2125_004:0228c07": "中各分三蕱，謂一言、二言、多言，總成二十",
    "T54n2125_004:0228c08": "一言也。如喚男子一人名補嚕灑，兩人名",
    "T54n2125_004:0228c09": "補嚕[竺二+稍]，三人名補嚕沙。此中聲有呼噏重",
    "T54n2125_004:0228c10": "輕之別。於七例外更有呼召聲，便成八",
    "T54n2125_004:0228c11": "例。初句既三，餘皆准此，恐繁不錄，名蘇",
    "T54n2125_004:0228c12": "盤多聲(總有三八二十四聲)。十羅聲者，有十種羅字，顯",
    "T54n2125_004:0228c13": "一聲時便明三世之異。二九韻者，明上中",
    "T54n2125_004:0228c14": "下尊卑彼此之別，言有十八不同。名丁岸哆，",
    "T54n2125_004:0228c15": "聲也；文荼，則合成字體。且如樹之一目，梵",
    "T54n2125_004:0228c16": "云苾力叉，便引二十餘句經文共相雜糅，",
    "T54n2125_004:0228c17": "方成一事之號也。鄔拏地則大同斯例，而",
    "T54n2125_004:0228c18": "以廣略不等為異。此三荒章，十歲童子三",
    "T54n2125_004:0228c19": "年勤學方解其義。五謂苾栗底蘇呾羅，即是",
    "T54n2125_004:0228c20": "前蘇呾囉釋也。上古作釋其類寔多，於中",
    "T54n2125_004:0228c21": "妙者有十八千頌，演其經本詳談眾義，盡",
    "T54n2125_004:0228c22": "寰中之規矩、極天人之軌則。十五童子，五歲",
    "T54n2125_004:0228c23": "方解。神州之人若向西方求學問者，要須",
    "T54n2125_004:0228c24": "知此方可習餘，如其不然空自勞矣。斯等",
    "T54n2125_004:0228c25": "諸書並須暗誦，此據上人為准，中下之流",
    "T54n2125_004:0228c26": "以意可測，翹勤晝夜不遑寧寢，同孔父之",
    "T54n2125_004:0228c27": "三絕、等歲精之百遍，牛毛千數、麟角唯一；",
    "T54n2125_004:0228c28": "比功與神州上明經相似。此是學士闍耶",
    "T54n2125_004:0228c29": "昳底所造，其人乃器量弘深文彩秀發，一聞",
    "T54n2125_004:0229a01": "便領詎假再談，敬重三尊多營福業，沒代",
    "T54n2125_004:0229a02": "于今向三十載矣。閑斯釋已，方學緝綴書",
    "T54n2125_004:0229a03": "表、制造詩篇，致想《因明》、虔誠《俱舍》，尋《理",
    "T54n2125_004:0229a04": "門論》比量善成，習本生貫清才秀發，然後函",
    "T54n2125_004:0229a05": "丈傳授經三二年，多在那爛陀寺(中天也)或居",
    "T54n2125_004:0229a06": "跋臘毘國(西天也)斯兩處者，事等金馬石渠、龍",
    "T54n2125_004:0229a07": "門闕里，英彥雲聚商搉是非。若賢明歎善遐",
    "T54n2125_004:0229a08": "邇稱俊，方始自忖鋒鍔投刃王庭，獻策呈",
    "T54n2125_004:0229a09": "才希望利用。坐談論之處，己則重席表奇；",
    "T54n2125_004:0229a10": "登破斥之場，他乃結舌稱愧。響震五山、聲",
    "T54n2125_004:0229a11": "流四域，然後受封邑、策榮班，賞素高門更",
    "T54n2125_004:0229a12": "修餘業矣。",
    "T54n2125_004:0229a13": "復有苾栗底蘇呾羅議釋，名朱儞，有二十",
    "T54n2125_004:0229a14": "四千頌，是學士鉢顛社攞所造。斯乃重顯前",
    "T54n2125_004:0229a15": "經，擘肌分理；詳明後釋，剖折毫芒。明經學",
    "T54n2125_004:0229a16": "此三歲方了，功與《春秋》、《周易》相似。",
    "T54n2125_004:0229a17": "次有伐致呵利論，是前朱儞議釋，即大學士",
    "T54n2125_004:0229a18": "伐[打-丁+致]呵利所造，有二十五千頌。斯則盛談",
    "T54n2125_004:0229a19": "人事聲明之要，廣敘諸家興廢之由，深明唯",
    "T54n2125_004:0229a20": "識善論因喻。此學士乃響振五天德、流八",
    "T54n2125_004:0229a21": "極，徹信三寶、諦想二空，希勝法而出家、",
    "T54n2125_004:0229a22": "戀纏染而便俗。斯之往復數有七焉，自非",
    "T54n2125_004:0229a23": "深信因果，誰能若此勤著！自嗟詩曰：由染",
    "T54n2125_004:0229a24": "便歸俗，離貪還服緇，如何兩種事，弄我若",
    "T54n2125_004:0229a25": "嬰兒。即是護法師之同時人也。每於寺內",
    "T54n2125_004:0229a26": "有心歸俗，被煩惱逼確爾不移，即令學生",
    "T54n2125_004:0229a27": "輿向寺外。時人問其故。答曰：「凡是福地，本",
    "T54n2125_004:0229a28": "擬戒行所居。我既內有邪心，即是虧乎正",
    "T54n2125_004:0229a29": "教，十方僧地無處投足。」為清信士身著白",
    "T54n2125_004:0229b01": "衣，方入寺中宣揚正法。捨化已來經四十",
    "T54n2125_004:0229b02": "年矣。",
    "T54n2125_004:0229b03": "次有薄迦(抧也反)論，頌有七百，釋有七千，亦是",
    "T54n2125_004:0229b04": "伐[打-丁+致]呵利所造。敘聖教量及比量義。",
    "T54n2125_004:0229b05": "次有蓽拏，頌有三千，釋有十四千。頌乃伐",
    "T54n2125_004:0229b06": "[打-丁+致]呵利所造，釋則護法論師所製。可謂窮",
    "T54n2125_004:0229b07": "天地之奧祕，極人理之精華矣。若人學至於",
    "T54n2125_004:0229b08": "此，方曰善解聲明；與九經百家相似。斯等",
    "T54n2125_004:0229b09": "諸書，法俗悉皆通學。如其不學，不得多聞",
    "T54n2125_004:0229b10": "之稱。若出家人，則遍學毘奈耶，具討經及",
    "T54n2125_004:0229b11": "論。挫外道若中原之逐鹿，解傍詰同沸鼎",
    "T54n2125_004:0229b12": "之銷凌，遂使響流贍部之中，受敬人天之",
    "T54n2125_004:0229b13": "上，助佛揚化、廣導群有。此則奕代挺生若",
    "T54n2125_004:0229b14": "一若二，取喻同乎日月、表況譬之龍象。斯",
    "T54n2125_004:0229b15": "乃遠則龍猛、提婆、馬鳴之類，中則世親、無著、",
    "T54n2125_004:0229b16": "僧賢、清哲之徒，近則陳那、護法、法稱、戒賢及",
    "T54n2125_004:0229b17": "師子月、安慧、德慧、慧護、德光、勝光之輩。斯",
    "T54n2125_004:0229b18": "等大師，無不具前內外眾德，各並少欲知",
    "T54n2125_004:0229b19": "足，誠無與比。俗流外道之內，實此類而難",
    "T54n2125_004:0229b20": "得(廣如西方十德傳中具述)法稱則重顯因明，德光乃再",
    "T54n2125_004:0229b21": "弘律藏，德慧乃定門澄想，慧護則廣辯",
    "T54n2125_004:0229b22": "正邪，方驗鯨海巨深名珍現彩，香峯高峻上",
    "T54n2125_004:0229b23": "藥呈奇。是知佛法含弘何所不納，莫不應",
    "T54n2125_004:0229b24": "響成篇；寧煩十四之足無勞百遍，兩卷",
    "T54n2125_004:0229b25": "一聞便領(有外道造六百頌來難護法師，法師對眾一聞，文義俱領)。又五天",
    "T54n2125_004:0229b26": "之地，皆以婆羅門為貴勝，凡有座席並不",
    "T54n2125_004:0229b27": "與餘三姓同行，自外雜類故宜遠矣。所尊",
    "T54n2125_004:0229b28": "典誥有四薜陀書，可十萬頌。薜陀是明解",
    "T54n2125_004:0229b29": "義，先云圍陀者訛也，咸悉口相傳授而不",
    "T54n2125_004:0229c01": "書之於紙葉。每有聰明婆羅門誦斯十萬，",
    "T54n2125_004:0229c02": "即如西方相承有學聰明法：一謂覆審生",
    "T54n2125_004:0229c03": "智，二則字母安神，旬月之間思若泉涌，一聞",
    "T54n2125_004:0229c04": "便領無假再談，親覩其人固非虛耳。於東",
    "T54n2125_004:0229c05": "印度有一大士名日月官，是大才雄菩薩",
    "T54n2125_004:0229c06": "人也，淨到之日其人尚存。或問之曰：「毒境",
    "T54n2125_004:0229c07": "與毒藥，為害誰重？」應聲答曰：「毒藥與毒",
    "T54n2125_004:0229c08": "境，相去實成遙。毒藥飡方害，毒境念便燒。」",
    "T54n2125_004:0229c09": "又復騰蘭乃振芳聲於東洛，真諦則駕",
    "T54n2125_004:0229c10": "逸響於南溟，大德羅什致德匠於他土，法",
    "T54n2125_004:0229c11": "師玄奘濬師功於自邦。然今古諸師，並光",
    "T54n2125_004:0229c12": "傳佛日，有空齊致習，三藏以為師，定慧雙",
    "T54n2125_004:0229c13": "修指，七覺而為匠。其西方現在，則羝羅荼",
    "T54n2125_004:0229c14": "寺有智月法師，那爛陀中則寶師子大德。東",
    "T54n2125_004:0229c15": "方即有地婆羯羅蜜呾囉，南裔有呾他揭",
    "T54n2125_004:0229c16": "多揭娑，南海佛逝國則有釋迦雞栗底",
    "T54n2125_004:0229c17": "(今現在佛誓國，歷五天而廣學矣)，斯並比秀前賢、追蹤往哲。曉",
    "T54n2125_004:0229c18": "因明論則思擬陳那，味瑜伽宗實罄懷無",
    "T54n2125_004:0229c19": "著，談空則巧符龍猛，論有則妙體僧賢。此",
    "T54n2125_004:0229c20": "諸法師，淨並親狎筵机飡受微言，慶新知",
    "T54n2125_004:0229c21": "於未聞、溫舊解於曾得，想傳燈之一望，實",
    "T54n2125_004:0229c22": "喜朝聞；冀蕩塵於百疑，分隨昏滅。尚乃",
    "T54n2125_004:0229c23": "拾遺珠於鷲嶺，時得其真；擇散寶於龍河，",
    "T54n2125_004:0229c24": "頗逢其妙。仰蒙三寶之遠被、賴皇澤之遐",
    "T54n2125_004:0229c25": "霑，遂得旋踵東歸、鼓帆南海，從耽摩立底",
    "T54n2125_004:0229c26": "國，已達室利佛誓，停住已經四年，留連",
    "T54n2125_004:0229c27": "未及歸國矣。",
    "T54n2125_004:0229c28": "三十五長髮有無",
    "T54n2125_004:0229c29": "長髮受具五天所無，律藏不見有文，侚古",
    "T54n2125_004:0230a01": "元無此事。但形同俗相，難為護罪，既不能",
    "T54n2125_004:0230a02": "持，受亦何益。必有淨心，須求剃髮染衣、潔",
    "T54n2125_004:0230a03": "念解脫為懷，五戒十戒奉而不虧，圓具圓",
    "T54n2125_004:0230a04": "心遵修律藏。瑜伽畢學，體窮無著之八支",
    "T54n2125_004:0230a05": "(一《二十唯識論》、二《三十唯識論》、三《攝大乘論》、四《對法論》、五《辯中邊論》、六《緣起論》、七《大莊嚴論》、八《成業論》。此中",
    "T54n2125_004:0230a06": "雖有世親所造，然而功歸無著也)；因明著功，鏡徹陳那之八論",
    "T54n2125_004:0230a07": "(一《觀三世論》、二《觀總相論》、三《觀境論》、四《因門論》、五《似因門論》、六《理門論》、七《取事施設論》、八《集量論》也)。",
    "T54n2125_004:0230a08": "習阿毘達磨，則遍窺六足；學阿笈摩經，乃",
    "T54n2125_004:0230a09": "全探四部。然後降邪伏外搉揚正理，廣化",
    "T54n2125_004:0230a10": "群物弘誘忘疲，運想二空澄懷八道，敬修",
    "T54n2125_004:0230a11": "四定善護七篇。以此送終，斯為上也。如其",
    "T54n2125_004:0230a12": "不爾，雖處居家不染私室，端然一體以",
    "T54n2125_004:0230a13": "希出離，隨乞匂以供公上、著麁服而遮羞",
    "T54n2125_004:0230a14": "恥，守持八戒(一不殺生、二不偷盜、三不婬佚、四不妄語、五不飲酒、六不作樂冠花塗香、",
    "T54n2125_004:0230a15": "七不坐高廣大床、八不非時食)，盡形壽以要心；歸敬三尊，契",
    "T54n2125_004:0230a16": "涅槃而延想。斯其次也。必其現處樊籠",
    "T54n2125_004:0230a17": "養育妻息，恭心敬上、慈懷念下，受持五戒、",
    "T54n2125_004:0230a18": "恒作四齋(黑月八日、或十四日、或十五日，白月八日、十五日，要須受其八戒，方稱聖修。",
    "T54n2125_004:0230a19": "若無前七而唯第八，獲福固其少焉。意在防餘七過，不但餓腹而已)、忠恕在人、克勤",
    "T54n2125_004:0230a20": "於己，作無罪事以奉官輸，斯亦佳也(無罪謂是興",
    "T54n2125_004:0230a21": "易，由其不損眾生。西國時俗，皆以商人為貴，不重農夫。由其耕墾多傷物命，又養蠶屠殺深是苦因，每一年",
    "T54n2125_004:0230a22": "中損害巨億，行之自久不以為非，未來生中受苦無極。不為此業，名為無罪也)。至如俗徒",
    "T54n2125_004:0230a23": "蠢蠢不識三歸，盡壽遑遑寧持一戒？不解",
    "T54n2125_004:0230a24": "涅槃是寂滅，豈悟生死是輪迴？鎮為罪業，",
    "T54n2125_004:0230a25": "斯其下也。",
    "T54n2125_004:0230a26": "三十六亡財僧現",
    "T54n2125_004:0230a27": "凡有欲分亡苾芻物，律具廣文，此備時須",
    "T54n2125_004:0230a28": "但略疏出。先問負債、囑授及看病人，依法商",
    "T54n2125_004:0230b01": "量勿令乖理，餘殘之物准事應知。",
    "T54n2125_004:0230b02": "嗢拕南曰：",
    "T54n2125_004:0230b03": "　田宅店臥具、　　銅鐵及諸皮、",
    "T54n2125_004:0230b04": "　剃刀等瓶衣、　　諸竿并雜畜、",
    "T54n2125_004:0230b05": "　飲食及諸藥、　　床座并券契、",
    "T54n2125_004:0230b06": "　三寶金銀等、　　成未成不同。",
    "T54n2125_004:0230b07": "　如是等諸物，　　可分不可分，",
    "T54n2125_004:0230b08": "　隨應簡別知，　　是世尊所說。",
    "T54n2125_004:0230b09": "言隨應者，所謂田宅邸店、臥具氈褥、諸銅鐵",
    "T54n2125_004:0230b10": "器並不應分。於中鐵鉢、小鉢，及小銅椀、戶",
    "T54n2125_004:0230b11": "鑰、針錐、剃刀刀子、鐵杓火爐及斧鑿等，并盛",
    "T54n2125_004:0230b12": "此諸袋。若瓦器，謂鉢小鉢、淨觸君持及貯油",
    "T54n2125_004:0230b13": "物并盛水器，此並應分，餘不合分。其木器",
    "T54n2125_004:0230b14": "竹器及皮臥物剪髮之具，奴婢飲食穀豆及",
    "T54n2125_004:0230b15": "田宅等，皆入四方僧。若可移轉物，應貯眾",
    "T54n2125_004:0230b16": "庫，令四方僧共用。若田宅村園屋宇不可",
    "T54n2125_004:0230b17": "移者，應入四方僧。若有所餘一切衣被，無",
    "T54n2125_004:0230b18": "問法衣俗衣若染不染及皮油瓶鞋屨之",
    "T54n2125_004:0230b19": "屬，並現前應分。先云同袖不分，白衣入重",
    "T54n2125_004:0230b20": "者，蓋是以意斟酌也。大竿可為贍部光像",
    "T54n2125_004:0230b21": "處懸幡之竿(言贍部光像者，即如律中所出。緣起元為世尊不處眾時，眾無威肅，致",
    "T54n2125_004:0230b22": "使給園長者請世尊曰：「願作瞻部光像，眾首置之。」大師許作)，細者可作錫",
    "T54n2125_004:0230b23": "杖行與苾芻(言錫杖者，梵云喫棄羅，即是鳴聲之義。古人譯為錫者，意取錫錫作聲。",
    "T54n2125_004:0230b24": "鳴杖、錫杖，任情稱說，目驗西方所持錫杖，頭上唯有一股鐵捲，可容三二寸，安其[金*字]管長四五指。其竿",
    "T54n2125_004:0230b25": "用木，麤細隨時，高與肩齊。下安鐵纂可二寸許，其鐶或圓或偏，屈各合中，間可容大指。或六或",
    "T54n2125_004:0230b26": "八穿安股上，銅鐵任情。原斯制意，為乞食時防其牛犬。何用辛苦擎奉勞心，而復通身總鐵、頭安四股。",
    "T54n2125_004:0230b27": "重滯將持，非常冷澁，非本製也)。四足之內，若是象馬駝騾驢",
    "T54n2125_004:0230b28": "乘，當與國王家。牛羊入四方僧，不應分也。",
    "T54n2125_004:0230c01": "若甲鎧之類，亦入國王家。雜兵刃等，可打",
    "T54n2125_004:0230c02": "作針錐刀子及錫杖頭，行與現前僧伽(縱不普遍",
    "T54n2125_004:0230c03": "從大者行)。罟網之屬，應用羅窓。若上彩色又黃朱",
    "T54n2125_004:0230c04": "碧青綠等物，應入佛堂擬供像用。白土赤",
    "T54n2125_004:0230c05": "土及下青色，現前應分。若酒欲酸，可埋於",
    "T54n2125_004:0230c06": "地，待成醋已僧應食之。若現是酒，應可傾",
    "T54n2125_004:0230c07": "棄，不合酤賣。佛言：「汝諸苾芻！若有依我出",
    "T54n2125_004:0230c08": "家，不得將酒與他及以自飲，乃至不合茅",
    "T54n2125_004:0230c09": "尖渧酒瀝置口中。若將酒及糟，起麵并糟",
    "T54n2125_004:0230c10": "羹之類食者，咸招越法之罪。」律有成制，不",
    "T54n2125_004:0230c11": "須致疑(靈巖道場常以麮漿起麵，避其酒過。先人誠有意焉)。諸有雜藥",
    "T54n2125_004:0230c12": "之屬，應安淨庫以供病者隨意通用。諸有",
    "T54n2125_004:0230c13": "珍寶珠玉，分為二分：一分入法、一分入僧。",
    "T54n2125_004:0230c14": "法物可書佛經并料理師子座，入僧者現",
    "T54n2125_004:0230c15": "前應分。若寶等所成床榻之屬，應須出賣，",
    "T54n2125_004:0230c16": "現前應分。木所成者，入四方僧伽。",
    "T54n2125_004:0230c17": "所有經典章疏皆不應分，當納經藏四方",
    "T54n2125_004:0230c18": "僧共讀。其外書賣之，現前應分。所有券契",
    "T54n2125_004:0230c19": "之物，若能早索得者，即可分之；如不能",
    "T54n2125_004:0230c20": "者，券當貯庫，後時索得充四方僧用。若諸",
    "T54n2125_004:0230c21": "金銀及成未成器貝齒諸錢，並分為三分：一",
    "T54n2125_004:0230c22": "佛陀、二達摩、三僧伽。佛物應修理佛堂及",
    "T54n2125_004:0230c23": "髮爪窣覩波所有破壞，法物寫佛經料理師",
    "T54n2125_004:0230c24": "子座，眾物現前應分。六物當與看病人。自",
    "T54n2125_004:0230c25": "餘雜碎之物，准此應知，具如大律。",
    "T54n2125_004:0230c26": "三十七受用僧物",
    "T54n2125_004:0230c27": "現今西方所有諸寺，苾芻衣服多出常住僧，",
    "T54n2125_004:0230c28": "或是田園之餘、或是樹果之利，年年分與以",
    "T54n2125_004:0230c29": "充衣直。問曰：「亡人所有穀食尚遣入僧，況",
    "T54n2125_004:0231a01": "復眾家豆粟，別人何合分用？」答：「施主本捨村",
    "T54n2125_004:0231a02": "莊元為濟給僧眾，豈容但與其食而令露",
    "T54n2125_004:0231a03": "體住乎？又復詳審當事並有功勞家人尚",
    "T54n2125_004:0231a04": "自與衣，曹主何宜不合？以其道理，供食之",
    "T54n2125_004:0231a05": "餘充衣非損。」斯乃西國眾僧大途議論，然",
    "T54n2125_004:0231a06": "其律典時含出沒耳。又西國諸寺別置供",
    "T54n2125_004:0231a07": "服之莊，神州道場自有給衣之所，亦得食",
    "T54n2125_004:0231a08": "通道俗，此據施主無心，設令飡噉理亦非",
    "T54n2125_004:0231a09": "過。凡是布施僧家田宅乃至雜物並通眾僧",
    "T54n2125_004:0231a10": "衣食者，此則誠無疑慮之患。若無心作無",
    "T54n2125_004:0231a11": "盡無障之意者，雖施僧家，情乃普通一切，",
    "T54n2125_004:0231a12": "但食用者咸無過也，並由施主先心所期",
    "T54n2125_004:0231a13": "耳。但神州之地，別人不得僧衣，為此孜孜",
    "T54n2125_004:0231a14": "實成妨業。設使應供存命，非是不勞心",
    "T54n2125_004:0231a15": "力。若其常住有食兼著僧衣，即可端拱不",
    "T54n2125_004:0231a16": "出寺門，亦是深成省事。況乎糞掃三衣巡",
    "T54n2125_004:0231a17": "家乞食、蘭若依樹正命自居，定慧內融極想",
    "T54n2125_004:0231a18": "木叉之路，慈悲外發摽心普濟之津，以此",
    "T54n2125_004:0231a19": "送終斯為上矣。然則常住之物，用作衣被床",
    "T54n2125_004:0231a20": "褥之流并雜資具，平分受用不屬別人，掌愛",
    "T54n2125_004:0231a21": "護持事過己物，有大者至輟小而與，斯乃",
    "T54n2125_004:0231a22": "聖教佛自明言，如法用之誠無罪咎、足得",
    "T54n2125_004:0231a23": "資軀，免追求之費。寧容寺家巨富，穀麥爛",
    "T54n2125_004:0231a24": "倉、奴婢滿坊、錢財委庫，不知受用相共抱",
    "T54n2125_004:0231a25": "貧？可否之宜，智者時鏡。或有寺家不立眾",
    "T54n2125_004:0231a26": "食僧物，分以私飡遮他常住，十方邪命但存",
    "T54n2125_004:0231a27": "一已。斯乃自行非法，苦報誰代當來。",
    "T54n2125_004:0231a28": "三十八燒身不合",
    "T54n2125_004:0231a29": "諸出家眾內頗有一途，初學之流情存猛",
    "T54n2125_004:0231b01": "利，未閑聖典取信先人，將燒指作精勤、",
    "T54n2125_004:0231b02": "用然肌為大福，隨情即作、斷在自心。然經",
    "T54n2125_004:0231b03": "中所明事存通俗，己身尚勸供養，何況諸",
    "T54n2125_004:0231b04": "餘外財。是故經中但言若人發心，不道出家",
    "T54n2125_004:0231b05": "之眾。意者出家之人局乎律藏，戒中無犯方",
    "T54n2125_004:0231b06": "得通經，於戒有違未見其可。縱使香臺草",
    "T54n2125_004:0231b07": "茂，豈損一莖；曠野獨飢，寧飡半粒。然眾生",
    "T54n2125_004:0231b08": "喜見，斯乃俗流燒臂供養，誠其宜矣。可以",
    "T54n2125_004:0231b09": "菩薩捨男捨女，遂遣苾芻求男女以捨之；",
    "T54n2125_004:0231b10": "大士捐目捐身，即令乞士將身目而行",
    "T54n2125_004:0231b11": "施。仙預斷命，豈律者所為？慈力捨身，非僧",
    "T54n2125_004:0231b12": "徒應作。比聞少年之輩勇猛發心，意謂燒身",
    "T54n2125_004:0231b13": "便登正覺，遂相踵習輕棄其軀。何則十劫百",
    "T54n2125_004:0231b14": "劫難得人身，千生萬生雖人罕智，稀聞七",
    "T54n2125_004:0231b15": "覺不遇三尊。今既託體勝場、投心妙法，纔",
    "T54n2125_004:0231b16": "持一頌，棄沙肌而尚輕，暫想無常，捨塵",
    "T54n2125_004:0231b17": "供而寧重，理應堅修戒品酬惠四恩，固想",
    "T54n2125_004:0231b18": "定門冀拔三有，小愆大懼，若越深海之護",
    "T54n2125_004:0231b19": "浮囊，行惠堅防，等履薄氷而策奔駿，然",
    "T54n2125_004:0231b20": "後憑善友力，臨終助不心驚，正念翹懷，當",
    "T54n2125_004:0231b21": "來願見慈氏。若希小果，即八聖可求；如學",
    "T54n2125_004:0231b22": "大因，則三祇斯始。怱怱自斷軀命，實亦未",
    "T54n2125_004:0231b23": "聞其理。自殺之罪，事亞初篇矣。撿尋律藏，",
    "T54n2125_004:0231b24": "不見遣為滅愛；親說要方，斷惑豈由燒",
    "T54n2125_004:0231b25": "己？房中打勢，佛障不聽；池內存生，尊自稱",
    "T54n2125_004:0231b26": "善。破重戒而隨自意、金口遮而不從，以",
    "T54n2125_004:0231b27": "此歸心，誠非聖教。必有行菩薩行，不受律",
    "T54n2125_004:0231b28": "儀亡己濟生，固在言外耳。",
    "T54n2125_004:0231b29": "三十九傍人獲罪",
    "T54n2125_004:0231c01": "凡燒身之類各表中誠，或三人兩人同心結",
    "T54n2125_004:0231c02": "契，誘諸初學詳為勸死。在前亡者自獲偷",
    "T54n2125_004:0231c03": "蘭，末後命終定招夷罪。不肯持禁而存，欲",
    "T54n2125_004:0231c04": "得破戒求死，固守專心、曾不窺教。儻有",
    "T54n2125_004:0231c05": "傍人勸作，即犯針穴之言；若道何不授火，",
    "T54n2125_004:0231c06": "便招折石之過。嗚呼此事誠可慎哉。俗云：",
    "T54n2125_004:0231c07": "殺身不如報德，滅名不如立節。然而投體",
    "T54n2125_004:0231c08": "餓虎是菩薩之濟苦，割身代鴿非沙門之",
    "T54n2125_004:0231c09": "所為。以此同科，實非其況。聊准三藏略陳",
    "T54n2125_004:0231c10": "可不，進退之宜智者詳察。然恒河之內日殺",
    "T54n2125_004:0231c11": "幾人，伽耶山邊自殞非一，或餓而不食、或",
    "T54n2125_004:0231c12": "上樹投身，斯等迷途，世尊判為外道。復有",
    "T54n2125_004:0231c13": "自刑斷勢，深乖律典。設有將為非者，恐罪",
    "T54n2125_004:0231c14": "不敢相諫；若其緣斯致命，便誤一生大事。",
    "T54n2125_004:0231c15": "佛因斯理制而不許。上人通識自不肯為，",
    "T54n2125_004:0231c16": "古德相傳述之如後。",
    "T54n2125_004:0231c17": "四十古德不為",
    "T54n2125_004:0231c18": "且如淨親教師，則善遇法師也。",
    "T54n2125_004:0231c19": "軌範師，則慧智禪師也。年過七歲幸得親",
    "T54n2125_004:0231c20": "侍。斯二師者，並太山金輿谷聖人朗禪師所",
    "T54n2125_004:0231c21": "造神通寺之大德也。俗緣在乎德貝二州",
    "T54n2125_004:0231c22": "矣。二德以為，山居獨善寡利生之路，乃共",
    "T54n2125_004:0231c23": "詣平林俯枕清澗，於土窟寺式修淨居。",
    "T54n2125_004:0231c24": "即齊州城西四十里許，營無盡藏食，供養無",
    "T54n2125_004:0231c25": "礙。所受檀施咸隨喜捨，可謂四弘誓願共乾",
    "T54n2125_004:0231c26": "坤而罔極，四攝廣濟等塵沙而不窮。敬修",
    "T54n2125_004:0231c27": "寺宇，盛興福業。略敘法師之七德焉。",
    "T54n2125_004:0231c28": "一法師之博聞也。乃正窺三藏傍睇百家，",
    "T54n2125_004:0231c29": "兩學俱兼六藝通備，天文地理之術、陰陽曆",
    "T54n2125_004:0232a01": "算之奇，但有經心則妙貫神府。洋洋慧海，",
    "T54n2125_004:0232a02": "竟瀉流而罔竭；粲粲文囿，鎮敷榮而弗萎。",
    "T54n2125_004:0232a03": "所制文藻及一切經音并諸字書，頗傳於世。",
    "T54n2125_004:0232a04": "每自言曰：「我若不識則非是字。」二法師之多",
    "T54n2125_004:0232a05": "能也。巧篆籀、善鍾張，聽絲桐若子期之",
    "T54n2125_004:0232a06": "驗山水、運斤斧等匠石之去飛泥。哲人",
    "T54n2125_004:0232a07": "不器，斯之謂也。",
    "T54n2125_004:0232a08": "三法師之聰慧也。讀《涅槃經》一日便遍，初",
    "T54n2125_004:0232a09": "誦斯典四月部終。研味幽宗、妙探玄旨，教",
    "T54n2125_004:0232a10": "小童則誘之以半字，誠無按劍之疑；授大",
    "T54n2125_004:0232a11": "機則瀉之於完器，實有捧珍之益。昔因",
    "T54n2125_004:0232a12": "隨季道銷，法師乃梗遷楊府。諸僧見說，咸",
    "T54n2125_004:0232a13": "云魯漢體多貢卦，遂令法師讀《涅槃經》，遣",
    "T54n2125_004:0232a14": "二小師將箸隨句。法師于時慷慨喉吻激",
    "T54n2125_004:0232a15": "揚音旨，旦至日角三帙已終。時人莫不慶",
    "T54n2125_004:0232a16": "讚請休、嗟歎希有。此乃眾所共知，非私讚",
    "T54n2125_004:0232a17": "也。四法師之度量也。但有市易隨索隨酬，無",
    "T54n2125_004:0232a18": "論高下曾不減價，設有計直到還亦不更",
    "T54n2125_004:0232a19": "受。時人以為雅量超群也。五法師之仁愛",
    "T54n2125_004:0232a20": "也。重義輕財遵菩薩行，有人從乞咸不逆",
    "T54n2125_004:0232a21": "言，日施三文是所常願。又曾於隆冬之月，",
    "T54n2125_004:0232a22": "客僧道安冒雪遠行腨足皆破，停村數日潰",
    "T54n2125_004:0232a23": "爛膿流，村人車載送至寺所。法師新造一",
    "T54n2125_004:0232a24": "帔纔始擐體，出門忽見，不覺以帔掩其膿",
    "T54n2125_004:0232a25": "血。傍人止之曰：「宜覓故物，莫污新者。」法",
    "T54n2125_004:0232a26": "師曰：「交濟嚴苦，何暇求餘。」時人見聞莫不",
    "T54n2125_004:0232a27": "深讚。雖復事非過大，而能者固亦尠矣。六",
    "T54n2125_004:0232a28": "法師之策勵也。讀八部《般若》各並百遍，并",
    "T54n2125_004:0232a29": "轉一切經屢訖終始。修淨方業日夜翹",
    "T54n2125_004:0232b01": "勤，瑩佛僧地希生不動，大分塗跣恐損眾",
    "T54n2125_004:0232b02": "生，運想標心曾無懈替。掃灑香臺，類安養",
    "T54n2125_004:0232b03": "之蓮開九品；莊嚴經室，若鷲嶺之天雨四",
    "T54n2125_004:0232b04": "華。其有見者，無不讚歎功德。躬自忘倦，畢",
    "T54n2125_004:0232b05": "命為期。又轉讀之餘念阿彌陀佛，四儀無",
    "T54n2125_004:0232b06": "闕、寸影非空，計小豆粒可盈兩載。弘濟之",
    "T54n2125_004:0232b07": "端固非一品。七法師之知命也。法師將終，",
    "T54n2125_004:0232b08": "先一年內所有文章雜書史等，積為大聚",
    "T54n2125_004:0232b09": "裂作紙泥，寺造金剛兩軀以充其用。門人",
    "T54n2125_004:0232b10": "進而諫曰：「尊必須紙，敢以空紙換之。」師曰：",
    "T54n2125_004:0232b11": "「耽著斯文，久來誤我；豈於今日而誤他哉！",
    "T54n2125_004:0232b12": "譬乎令飡鴆毒、指徑嶮途，其未可也。廢",
    "T54n2125_004:0232b13": "正業、習傍功，聖開上品耽成大過，己所不",
    "T54n2125_004:0232b14": "欲勿施他矣。」門徒稱善而退。其說文及字",
    "T54n2125_004:0232b15": "書之流，幸蒙曲賜，乃垂誨曰：「汝略披經史、",
    "T54n2125_004:0232b16": "文字薄識，宜可欽情勝典，勿著斯累。」將欲",
    "T54n2125_004:0232b17": "終時先告門人曰：「吾三數日定當去矣。然",
    "T54n2125_004:0232b18": "於終際必抱掃帚而亡。我之餘骸當遺廣",
    "T54n2125_004:0232b19": "澤。」後於晨朝俯臨清澗，蕭條白楊之下、彷",
    "T54n2125_004:0232b20": "徨綠篠之側，孑然獨坐執篲而終。門人慧",
    "T54n2125_004:0232b21": "力禪師侵明就謁，怪聲寂爾，乃將手親附，",
    "T54n2125_004:0232b22": "但見熱氣衝頭足手俱冷，遂便大哭，四遠咸",
    "T54n2125_004:0232b23": "集。于時法侶悲啼若金河之流血灑地，俗",
    "T54n2125_004:0232b24": "徒號慟，等玉嶺之摧碎明珠，傷道樹之早",
    "T54n2125_004:0232b25": "凋，歎法舟之遽沒。窆於寺之西園。春秋六",
    "T54n2125_004:0232b26": "十三矣。身亡之後，緣身資具但有三衣及故",
    "T54n2125_004:0232b27": "鞋履二兩并隨宜臥具而已。法師亡日，淨",
    "T54n2125_004:0232b28": "年十二矣。大象既去無所依投，遂棄外書",
    "T54n2125_004:0232b29": "欽情內典。十四得霑緇侶，十八擬向西天，",
    "T54n2125_004:0232c01": "至三十七方遂所願。淨來日就墓辭禮，于",
    "T54n2125_004:0232c02": "時已霜林半拱、宿草填塋。神道雖疎，展如",
    "T54n2125_004:0232c03": "在之敬，周環企望，述遠涉之心，冀福利於",
    "T54n2125_004:0232c04": "幽靈，報慈顏之厚德矣。禪師則專意律儀",
    "T54n2125_004:0232c05": "澄心定瀲，晝夜勤六時而不倦，旦夕引四",
    "T54n2125_004:0232c06": "輩而忘疲，可謂處亂非諠、閙而逾靜，道",
    "T54n2125_004:0232c07": "俗咸委，非曲親也。誦《法華經》六十餘載，每",
    "T54n2125_004:0232c08": "日一周，計二萬餘遍。縱經隋季版蕩逐命波",
    "T54n2125_004:0232c09": "遷，然此契心曾無有癈。現得六根清善、四",
    "T54n2125_004:0232c10": "大平和，六十年中了無他疾。每俯澗誦經，",
    "T54n2125_004:0232c11": "便有靈禽萃止；堂隅轉讀，則感鳴鷄就聽。",
    "T54n2125_004:0232c12": "善緣情、體音律，尤精草隷，唱導無盡。雖",
    "T54n2125_004:0232c13": "不存心外典，而天縱其然，所造六度頌及",
    "T54n2125_004:0232c14": "發願文，並書於土窟寺燈臺矣。乃虔心潔淨",
    "T54n2125_004:0232c15": "寫《法華經》，極銓名手盡其上施，含香吐氣",
    "T54n2125_004:0232c16": "清淨洗浴，忽於經上爰感舍利。經成乃帖",
    "T54n2125_004:0232c17": "以金字，共銀鉤而合彩；盛之寶函，與玉",
    "T54n2125_004:0232c18": "軸而交映。",
    "T54n2125_004:0232c19": "駕幸太山，天皇知委，請將入內供養。斯二",
    "T54n2125_004:0232c20": "師者，即是繼踵先聖朗禪師之後也。朗禪師",
    "T54n2125_004:0232c21": "乃現生二秦之時、揚聲五眾之表，分身受供，",
    "T54n2125_004:0232c22": "身流供者之門，隨事導機，事愜機情之願，",
    "T54n2125_004:0232c23": "但為化超物外，故以神通而命寺焉。神德",
    "T54n2125_004:0232c24": "難思，廣如別傳所載。當是時也，君王稽首、",
    "T54n2125_004:0232c25": "僚庶虔心。初欲造寺，創入則見虎叫北川，",
    "T54n2125_004:0232c26": "將出復聞馬鳴南谷，天井汲水而不減、天",
    "T54n2125_004:0232c27": "倉去米而隨平。雖神跡久湮而餘風未殄。",
    "T54n2125_004:0232c28": "及親教二師，并餘住持大德明德禪師等，並",
    "T54n2125_004:0232c29": "可謂善閑律意、妙體經心，燒指焚肌曾無",
    "T54n2125_004:0233a01": "此教，門徒訓匠制不許為。並是親承，固非",
    "T54n2125_004:0233a02": "傳說。",
    "T54n2125_004:0233a03": "又復詳觀往哲、側聽前規，自白馬停轡之",
    "T54n2125_004:0233a04": "初、青象挂鞍之後，騰蘭啟曜作神州之日",
    "T54n2125_004:0233a05": "月，會顯垂則為天府之津梁。安遠則虎踞",
    "T54n2125_004:0233a06": "於江漢之南，休勵乃鷹揚於河濟之北，法徒",
    "T54n2125_004:0233a07": "紹繼慧瀲猶清，俗士讚稱芳塵靡歇，曾未聞",
    "T54n2125_004:0233a08": "遣行燒指，亦不見令使焚身。規鏡目前，智",
    "T54n2125_004:0233a09": "者詳悉。",
    "T54n2125_004:0233a10": "又禪師每於閑夜，見悲齠丱曲申進誘，或",
    "T54n2125_004:0233a11": "調言於黃葉，令蠲憶母之憂；或喻說於烏",
    "T54n2125_004:0233a12": "禽，希懷報養之德。汝可務紹隆三寶令使",
    "T54n2125_004:0233a13": "不絕，莫縱心於百氏而虛棄一生。既而童",
    "T54n2125_004:0233a14": "年十歲，但領其言而未閑深旨，每至五更",
    "T54n2125_004:0233a15": "就室參請，禪師必將慈手賜撫弱肩，實",
    "T54n2125_004:0233a16": "如慈母之育赤子，或飡甘饍多輟味見貽，",
    "T54n2125_004:0233a17": "但有取求無違所請。法師乃恩勵父嚴，",
    "T54n2125_004:0233a18": "禪師則慈申母愛，天性之重誠無以加。及至",
    "T54n2125_004:0233a19": "年滿進具，還以禪師為和上。既受戒已，",
    "T54n2125_004:0233a20": "忽於清夜行道之際，燒香垂涕而申誨曰：",
    "T54n2125_004:0233a21": "「大聖久已涅槃、法教訛替，人多樂受，少有持",
    "T54n2125_004:0233a22": "者。汝但堅心重禁、莫犯初篇，餘有罪愆設",
    "T54n2125_004:0233a23": "令犯者，吾當代汝入地獄受之。燒指燒身",
    "T54n2125_004:0233a24": "不應為也。」進奉旨日，幸蒙慈悲賜以聖戒，",
    "T54n2125_004:0233a25": "隨力竭志敢有虧違，雖於小罪有懷大",
    "T54n2125_004:0233a26": "懼，於是五稔之間精求律典。礪律師之文",
    "T54n2125_004:0233a27": "疏頗議幽深，宣律師之鈔述竊談中旨。既",
    "T54n2125_004:0233a28": "識持犯，師乃令講一遍方聽大經，乞食一",
    "T54n2125_004:0233a29": "飡長坐不臥，雖山寺村遙亦未曾有廢。每",
    "T54n2125_004:0233b01": "想大師慈訓，不覺流淚何從。方驗菩薩之",
    "T54n2125_004:0233b02": "恩濟苦類，投炎熾之大火；長者之悲念窮",
    "T54n2125_004:0233b03": "子，窺迮隘之小門，固非是謬。每親承足",
    "T54n2125_004:0233b04": "下不行遠聽，便賜告曰：「我目下且有餘人",
    "T54n2125_004:0233b05": "給侍，勿廢聽讀而空住於此。」乃杖錫東魏，",
    "T54n2125_004:0233b06": "頗沈心於《對法》、《攝論》；負笈西京，方閱想於",
    "T54n2125_004:0233b07": "《俱舍》、《唯識》。來日從京重歸故里，親請大師",
    "T54n2125_004:0233b08": "曰：「尊既年老，情希遠遊，追覽未聞冀有弘",
    "T54n2125_004:0233b09": "益，未敢自決。」師乃流誨曰：「爾為大緣，時",
    "T54n2125_004:0233b10": "不可再。激於義理，豈懷私戀？吾脫存也",
    "T54n2125_004:0233b11": "見爾傳燈，宜即可行勿事留顧。觀禮聖蹤",
    "T54n2125_004:0233b12": "我實隨喜，紹隆事重爾無間然。」既奉慈聽",
    "T54n2125_004:0233b13": "難違上命，遂以咸亨二年十一月，附舶廣",
    "T54n2125_004:0233b14": "州舉帆南海，緣歷諸國振錫西天。至咸",
    "T54n2125_004:0233b15": "亨四年二月八日方達耽摩立底國，即東印",
    "T54n2125_004:0233b16": "度之海口也。停至五月，逐伴西征，至那爛",
    "T54n2125_004:0233b17": "陀及金剛座，遂乃周禮聖蹤旋之佛誓耳。",
    "T54n2125_004:0233b18": "可謂大善知識，能全梵行、調御誠教，斯豈爽",
    "T54n2125_004:0233b19": "歟。大師乃應物挺生，為代模範，親自提獎",
    "T54n2125_004:0233b20": "以至成人，若海査之遇將一目，即生津",
    "T54n2125_004:0233b21": "之幸會二師也。夫以小善小惠尚播美於",
    "T54n2125_004:0233b22": "絃歌，況大智大恩而不傳於文讚。云爾。",
    "T54n2125_004:0233b23": "　令哉父母，　　曠劫相持，　　粵我齠齓，",
    "T54n2125_004:0233b24": "　携就明師。　　童年尚小，　　輟愛抽悲，",
    "T54n2125_004:0233b25": "　學而時習，　　杖德箴規。　　儔命兩曜，",
    "T54n2125_004:0233b26": "　比德雙儀，　　礪我慧鍔，　　長我法肌。",
    "T54n2125_004:0233b27": "　提携鞠育，　　親誨忘疲，　　中宵廢寢，",
    "T54n2125_004:0233b28": "　日旰停飢。　　上德不德，　　遠而莫知，",
    "T54n2125_004:0233b29": "　埋光岱嶺，　　蘊德齊涯。　　洋洋慧海，",
    "T54n2125_004:0233c01": "　欝欝禪枝，　　文藻粲粲，　　定彩曦曦。",
    "T54n2125_004:0233c02": "　磨而不磷，　　涅而不緇，　　坐遷表異，",
    "T54n2125_004:0233c03": "　鷄聽彰奇。　　年在弱歲，　　一留一遺，",
    "T54n2125_004:0233c04": "　所有福業，　　並用熏資，　　酬恩死別，",
    "T54n2125_004:0233c05": "　報德生離。",
    "T54n2125_004:0233c06": "　願在在遭會而延慶，　　代代奉訓以成褫，",
    "T54n2125_004:0233c07": "　積義利乎同岳，　　委淨定也如池。",
    "T54n2125_004:0233c08": "　冀龍花之初會，　聽慈氏之玄漪，　遍四",
    "T54n2125_004:0233c09": "生而運想，　滿三大之長祇。",
    "T54n2125_004:0233c10": "恐聞者以為憑虛，聊疎法師之所製。大師曾",
    "T54n2125_004:0233c11": "因二月十五日，法俗咸詣南山朗公聖迹之",
    "T54n2125_004:0233c12": "所，觀天倉天井之異、禮靈龕靈廟之奇，不",
    "T54n2125_004:0233c13": "遠千里盛興供養。于時齊王下文學悉萃",
    "T54n2125_004:0233c14": "於此，俱懷筆海並擅文峯，各競囊錐咸矜",
    "T54n2125_004:0233c15": "匱玉，欲詠朗公之廟像，共推法師以為",
    "T54n2125_004:0233c16": "先作。師乃不讓當仁、江池先溢，援翰寫壁",
    "T54n2125_004:0233c17": "曾不停毫，走筆成篇了無加點。詩曰：",
    "T54n2125_004:0233c18": "「上聖光茂烈，英猷暢溟海，空谷自棲遲，榮",
    "T54n2125_004:0233c19": "命虛相待。萬古山川曠，千年人代改，真識了",
    "T54n2125_004:0233c20": "無生，徒見丹青在。」諸文士既覩法師之製，俱",
    "T54n2125_004:0233c21": "懷內恧之心，或閣筆於松枝、或投硯於巖",
    "T54n2125_004:0233c22": "曲。僉曰：「西施顯貌，嫫母何顏！」才子如林，竟",
    "T54n2125_004:0233c23": "無一和耳。所餘文章，具如別集。",
    "T54n2125_004:0233c24": "義淨敬白大周諸大德，或曾聽受虛筵、或諮",
    "T54n2125_004:0233c25": "論法義、或相知弱冠、或通懷中年，咸悉大者",
    "T54n2125_004:0233c26": "和南、小者千萬。所列四十條論要略事，凡",
    "T54n2125_004:0233c27": "此所錄，並是西方師資現行，著在聖言、非",
    "T54n2125_004:0233c28": "是私意。夫命等逝川朝不謀夕，恐難面敘，",
    "T54n2125_004:0233c29": "致此先陳，有暇時尋，幸昭遠意。斯依薩",
    "T54n2125_004:0234a01": "婆多，非餘部矣。",
    "T54n2125_004:0234a02": "重曰。",
    "T54n2125_004:0234a03": "敬陳令則，恢乎大猷。咸依聖教，豈曰情求。",
    "T54n2125_004:0234a04": "恐難面謁，寄此先酬。幸願擊轅不棄、芻蕘",
    "T54n2125_004:0234a05": "見收，追蹤百代、播美千秋，實望齊鷲峯",
    "T54n2125_004:0234a06": "於少室、並王舍於神州。",
    "T54n2125_004:0234a07": "南海寄歸內法傳卷第四"
}