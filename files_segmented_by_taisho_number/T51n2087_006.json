{
    "T51n2087_006:0899a02": "大唐西域記卷第六(四國)",
    "T51n2087_006:0899a04": "三藏法師玄奘奉　詔譯",
    "T51n2087_006:0899a05": "大總持寺沙門辯機撰",
    "T51n2087_006:0899a06": "室羅伐悉底國劫比羅伐窣堵國",
    "T51n2087_006:0899a07": "藍摩國拘尸那揭羅國",
    "T51n2087_006:0899a08": "室羅伐悉底國，周六千餘里。都城荒頓，疆",
    "T51n2087_006:0899a09": "場無紀。宮城故基周二十餘里，雖多荒圮，",
    "T51n2087_006:0899a10": "尚有居人。穀稼豐，氣序和。風俗淳質，篤學",
    "T51n2087_006:0899a11": "好福。伽藍數百，圮壞良多，僧徒寡少，學正",
    "T51n2087_006:0899a12": "量部。天祠百所，外道甚多。此則如來在世之",
    "T51n2087_006:0899a13": "時，鉢邏犀那恃多王(唐言勝軍。舊曰波斯匿，訛略也)所治國",
    "T51n2087_006:0899a14": "都也。故宮城內有故基，勝軍王殿餘趾也。次",
    "T51n2087_006:0899a15": "東不遠，有一故基，上建小窣堵波，昔勝軍",
    "T51n2087_006:0899a16": "王為如來所建大法堂也。",
    "T51n2087_006:0899a17": "法堂側不遠，故基上有窣堵波，是佛姨母鉢",
    "T51n2087_006:0899a18": "邏闍鉢底(唐言生主。舊云波闍波提，訛也)苾芻尼精舍，勝",
    "T51n2087_006:0899a19": "軍王之所建立。次東窣堵波，是蘇達多(唐言善施。",
    "T51n2087_006:0899a20": "舊曰須達，訛也)故宅也。",
    "T51n2087_006:0899a21": "善施長者宅側有大窣堵波，是鴦窶利摩羅",
    "T51n2087_006:0899a22": "(唐言指鬘。舊曰央掘摩羅，訛也)捨邪之處，鴦窶利摩羅者，室",
    "T51n2087_006:0899a23": "羅伐悉底之凶人也。作害生靈，為暴城國，",
    "T51n2087_006:0899a24": "殺人取指，冠首為鬘。將欲害母，以充指",
    "T51n2087_006:0899a25": "數。世尊悲愍，方行導化。遙見世尊，竊自喜",
    "T51n2087_006:0899a26": "曰：「我今生天必矣。先師有教，遺言在茲，害",
    "T51n2087_006:0899a27": "佛殺母，當生梵天。」謂其母曰：「老今且止，先",
    "T51n2087_006:0899a28": "當害彼大沙門。」尋即杖劍往逆世尊。如來",
    "T51n2087_006:0899a29": "於是徐行而退，凶人指鬘疾驅不逮。世尊",
    "T51n2087_006:0899b01": "謂曰：「何守鄙志，捨善本，激惡源？」時指鬘聞",
    "T51n2087_006:0899b02": "誨，悟所行非，因即歸命，求入法中，精勤不",
    "T51n2087_006:0899b03": "怠，證羅漢果。",
    "T51n2087_006:0899b04": "城南五六里，有逝多林(唐言勝林。舊曰祇陀，訛也)，是給孤獨",
    "T51n2087_006:0899b05": "園。勝軍王大臣善施為佛建精舍，昔為伽",
    "T51n2087_006:0899b06": "藍，今已荒廢。東門左右各建石柱，高七十餘",
    "T51n2087_006:0899b07": "尺，左柱鏤輪相於其端，右柱刻牛形於其",
    "T51n2087_006:0899b08": "上，並無憂王之所建也。室宇傾圮，唯餘故",
    "T51n2087_006:0899b09": "基，獨一甎室巋然獨在，中有佛像。昔者如",
    "T51n2087_006:0899b10": "來昇三十三天，為母說法之後，勝軍王聞",
    "T51n2087_006:0899b11": "出愛王刻檀像佛，乃造此像。善施長者仁而",
    "T51n2087_006:0899b12": "聰敏，積而能散，拯乏濟貧，哀孤恤老，時美",
    "T51n2087_006:0899b13": "其德，號給孤獨焉。聞佛功德，深生尊敬，願",
    "T51n2087_006:0899b14": "建精舍，請佛降臨。世尊命舍利子隨瞻揆",
    "T51n2087_006:0899b15": "焉，唯太子逝多園地爽塏。尋詣太子，具以",
    "T51n2087_006:0899b16": "情告。太子戲言：「金遍乃賣。」善施聞之，心",
    "T51n2087_006:0899b17": "豁如也，即出藏金，隨言布地。有少未滿，",
    "T51n2087_006:0899b18": "太子請留，曰：「佛誠良田，宜植善種。」即於空",
    "T51n2087_006:0899b19": "地，建立精舍。世尊即之，告阿難曰：「園地善",
    "T51n2087_006:0899b20": "施所買，林樹逝多所施，二人同心，式崇功",
    "T51n2087_006:0899b21": "業。自今已去，應謂此地為逝多林給孤",
    "T51n2087_006:0899b22": "獨園。」",
    "T51n2087_006:0899b23": "給孤獨園東北有窣堵波，是如來洗病苾芻",
    "T51n2087_006:0899b24": "處。昔如來之在世也，有病苾芻，含苦獨處。",
    "T51n2087_006:0899b25": "世尊見而問曰：「汝何所苦？汝何獨居？」曰：「我性",
    "T51n2087_006:0899b26": "疎嬾，不耐看病，故今嬰疾，無人瞻視。」如來",
    "T51n2087_006:0899b27": "是時愍而告曰：「善男子，我今看汝。」以手拊",
    "T51n2087_006:0899b28": "摩，病苦皆愈。扶出戶外，更易敷蓐，親為盥",
    "T51n2087_006:0899b29": "洗，改著新衣。佛語苾芻：「當自勤勵。」聞誨",
    "T51n2087_006:0899c01": "感恩，心悅身豫。",
    "T51n2087_006:0899c02": "給孤獨園西北有小窣堵波，是沒特伽羅子",
    "T51n2087_006:0899c03": "運神通力舉舍利子衣帶不動之處。昔佛",
    "T51n2087_006:0899c04": "在無熱惱池，人、天咸集，唯舍利子不時從",
    "T51n2087_006:0899c05": "會。佛命沒特伽羅往召來集。沒特伽羅承",
    "T51n2087_006:0899c06": "命而往，舍利子補護法衣。沒特伽羅曰：「世",
    "T51n2087_006:0899c07": "尊今在無熱惱池，命我召爾。」舍利子曰：「且",
    "T51n2087_006:0899c08": "止，須我補竟，與子偕行。」沒特伽羅曰：「若不",
    "T51n2087_006:0899c09": "速行，欲運神力，舉爾石室至大會所。」舍利",
    "T51n2087_006:0899c10": "子乃解衣帶置地，曰：「若舉此帶，我身或動。」",
    "T51n2087_006:0899c11": "時沒特伽羅運大神通，舉帶不動，地為之",
    "T51n2087_006:0899c12": "震。因以神足還詣佛所，見舍利子已在會",
    "T51n2087_006:0899c13": "坐。沒特伽羅俛而歎曰：「乃今以知，神通之力",
    "T51n2087_006:0899c14": "不如智慧之力矣。」",
    "T51n2087_006:0899c15": "舉帶窣堵波側不遠，有井。如來在世，汲充",
    "T51n2087_006:0899c16": "佛用。其側有窣堵波，無憂王之所建也，中",
    "T51n2087_006:0899c17": "有如來舍利。經行之迹，說法之處，並樹旌",
    "T51n2087_006:0899c18": "表，建窣堵波。冥祇警衛，靈瑞間起，或鼓天",
    "T51n2087_006:0899c19": "樂，或聞神香，景福之祥，難以備敘。",
    "T51n2087_006:0899c20": "伽藍後不遠，是外道梵志殺婬女以謗佛",
    "T51n2087_006:0899c21": "處。如來十力無畏，一切種智，人、天宗仰，聖賢",
    "T51n2087_006:0899c22": "遵奉。時諸外道共相議曰：「宜行詭詐，眾中",
    "T51n2087_006:0899c23": "謗辱。」乃誘雇婬女，詐為聽法，眾所知已，密",
    "T51n2087_006:0899c24": "而殺之，埋屍樹側，稱怨告王。王命求訪，",
    "T51n2087_006:0899c25": "於逝多園得其屍焉。是時外道高聲唱言：",
    "T51n2087_006:0899c26": "「喬答摩大沙門常稱戒忍，今私此女，殺而滅",
    "T51n2087_006:0899c27": "口。既婬既殺，何戒何忍？」諸天空中隨聲唱",
    "T51n2087_006:0899c28": "曰：「外道凶人為此謗耳。」",
    "T51n2087_006:0899c29": "伽藍東百餘步，有大深坑，是提婆達多欲以",
    "T51n2087_006:0900a01": "毒藥害佛，生身陷入地獄處。提婆達多",
    "T51n2087_006:0900a02": "(唐言天授)，斛飯王之子也。精勤十二年，已誦持八",
    "T51n2087_006:0900a03": "萬法藏。後為利故，求學神通，親近惡友，共",
    "T51n2087_006:0900a04": "相議曰：「我相三十，減佛未幾；大眾圍繞，何",
    "T51n2087_006:0900a05": "異如來？」思惟是已，即事破僧。舍利子、沒特",
    "T51n2087_006:0900a06": "伽羅子奉佛指告，承佛威神，說法誨喻，僧",
    "T51n2087_006:0900a07": "復和合。提婆達多惡心不捨，以惡毒藥置",
    "T51n2087_006:0900a08": "指爪中，欲因作禮，以傷害佛。方行此謀，",
    "T51n2087_006:0900a09": "自遠而來，至於此也，地遂坼焉，生陷地獄。",
    "T51n2087_006:0900a10": "其南復有大坑，瞿伽梨苾芻毀謗如來，生身",
    "T51n2087_006:0900a11": "陷入地獄。瞿伽梨陷坑南八百餘步，有大",
    "T51n2087_006:0900a12": "深坑，是戰遮婆羅門女毀謗如來，生身陷入",
    "T51n2087_006:0900a13": "地獄之處。佛為人、天說諸法要，有外道弟",
    "T51n2087_006:0900a14": "子，遙見世尊大眾恭敬，便自念曰：「要於今",
    "T51n2087_006:0900a15": "日辱喬答摩，敗其善譽，當令我師獨擅芳",
    "T51n2087_006:0900a16": "聲。」乃懷繫木盂，至給孤獨園，於大眾中",
    "T51n2087_006:0900a17": "揚聲唱曰：「此說法人與我私通，腹中之子乃",
    "T51n2087_006:0900a18": "釋種也。」邪見者莫不信然，貞固者知為訕",
    "T51n2087_006:0900a19": "謗。時天帝釋欲除疑故，化為白鼠，齧斷盂",
    "T51n2087_006:0900a20": "系，系斷之聲震動大眾，凡諸見聞增深",
    "T51n2087_006:0900a21": "喜悅。眾中一人起持木盂，示彼女曰：「是汝",
    "T51n2087_006:0900a22": "兒耶？」是時也，地自開坼，全身墜陷，入無間",
    "T51n2087_006:0900a23": "獄，具受其殃。凡此三坑，洞無涯底，秋夏霖",
    "T51n2087_006:0900a24": "雨，溝池泛溢，而此深坑，嘗無水止。",
    "T51n2087_006:0900a25": "伽藍東六七十步，有一精舍，高六十餘尺，中",
    "T51n2087_006:0900a26": "有佛像，東面而坐。如來在昔，於此與諸外",
    "T51n2087_006:0900a27": "道論議。次東有天祠，量等精舍。日旦流光，",
    "T51n2087_006:0900a28": "天祠之影不蔽精舍；日將落照，精舍之陰",
    "T51n2087_006:0900a29": "遂覆天祠。",
    "T51n2087_006:0900b01": "影覆精舍東三四里，有窣堵波，是尊者舍利",
    "T51n2087_006:0900b02": "子與外道論議處。初，善施長者買逝多太",
    "T51n2087_006:0900b03": "子園，欲為如來建立精舍。時尊者舍利子",
    "T51n2087_006:0900b04": "隨長者而瞻揆，外道六師求角神力，舍利",
    "T51n2087_006:0900b05": "子隨事攝化，應物降伏。其側精舍前建窣",
    "T51n2087_006:0900b06": "堵波，如來於此摧諸外道，又受毘舍佉母",
    "T51n2087_006:0900b07": "請。",
    "T51n2087_006:0900b08": "受請窣堵波南，是毘盧釋迦王(舊曰毘琉離主，訛也)",
    "T51n2087_006:0900b09": "興甲兵誅釋種，至此見佛歸兵之處。毘盧",
    "T51n2087_006:0900b10": "釋迦王嗣位之後，追怨前辱，興甲兵，動",
    "T51n2087_006:0900b11": "大眾，部署已畢，申命方行。時有苾芻聞",
    "T51n2087_006:0900b12": "以白佛，世尊於是坐枯樹下。毘盧釋迦",
    "T51n2087_006:0900b13": "王遙見世尊，下乘禮敬，退立言曰：「茂樹扶",
    "T51n2087_006:0900b14": "疎，何故不坐？枯株朽櫱，而乃遊止？」世尊告",
    "T51n2087_006:0900b15": "曰：「宗族者，枝葉也。枝葉將危，庇蔭何在？」王",
    "T51n2087_006:0900b16": "曰：「世尊為宗親耳，可以迴駕。」於是覩聖",
    "T51n2087_006:0900b17": "感懷，還軍返國。",
    "T51n2087_006:0900b18": "還軍之側，有窣堵波，是釋女被戮處。毘盧",
    "T51n2087_006:0900b19": "釋迦王誅釋克勝，簡五百女，充實宮闈。",
    "T51n2087_006:0900b20": "釋女憤恚，怨言不遜，詈其王：「家人之子也。」王",
    "T51n2087_006:0900b21": "聞發怒，命令誅戮。執法者奉王教，刖其",
    "T51n2087_006:0900b22": "手足，投諸阬阱。時諸釋女含苦稱佛，世尊",
    "T51n2087_006:0900b23": "聖鑒，照其苦毒，告命苾芻，攝衣而往，為諸",
    "T51n2087_006:0900b24": "釋女說微妙法，所謂羈纏五欲，流轉三",
    "T51n2087_006:0900b25": "途，恩愛別離，生死長遠。時諸釋女聞佛指誨，",
    "T51n2087_006:0900b26": "遠塵離垢，得法眼淨，同時命終，俱生天上。",
    "T51n2087_006:0900b27": "時天帝釋化作婆羅門，收骸火葬，後人記",
    "T51n2087_006:0900b28": "焉。",
    "T51n2087_006:0900b29": "誅釋窣堵波側不遠，有大涸池，是毘盧",
    "T51n2087_006:0900c01": "釋迦王陷身入地獄處。世尊觀釋女已，",
    "T51n2087_006:0900c02": "還給孤獨園，告諸苾芻，今毘盧釋迦王却",
    "T51n2087_006:0900c03": "後七日，為火所燒。王聞佛記，甚懷惶懼。",
    "T51n2087_006:0900c04": "至第七日，安樂無危。王用歡慶，命諸宮",
    "T51n2087_006:0900c05": "女往至河側，娛遊樂飲。猶懼火起，鼓棹",
    "T51n2087_006:0900c06": "清流，隨波泛濫。熾焰飈發，焚輕舟，墜王身，",
    "T51n2087_006:0900c07": "入無間獄，備受諸苦。",
    "T51n2087_006:0900c08": "伽藍西北三四里，至得眼林。有如來經行之",
    "T51n2087_006:0900c09": "迹，諸聖習定之所，並樹封記，建窣堵波。昔",
    "T51n2087_006:0900c10": "此國群盜五百，橫行邑里，跋扈城國。勝軍",
    "T51n2087_006:0900c11": "王捕獲已，抉去其眼，棄於深林。群盜苦逼，",
    "T51n2087_006:0900c12": "求哀稱佛。是時如來在逝多精舍，聞悲聲，",
    "T51n2087_006:0900c13": "起慈心，清風和暢，吹雪山藥，滿其眼已，尋",
    "T51n2087_006:0900c14": "得復明。而見世尊在其前住，發菩提心，",
    "T51n2087_006:0900c15": "歡喜頂禮，投杖而去，因植根焉。",
    "T51n2087_006:0900c16": "大城西北六十餘里，有故城，是賢劫中人壽",
    "T51n2087_006:0900c17": "二萬歲時，迦葉波佛本生城也。城南有窣",
    "T51n2087_006:0900c18": "堵波，成正覺已初見父處。城北有窣堵波，",
    "T51n2087_006:0900c19": "有迦葉波佛全身舍利。並無憂王所建也。",
    "T51n2087_006:0900c20": "從此東南行五百餘里，至劫比羅伐窣堵",
    "T51n2087_006:0900c21": "國(舊曰迦羅衛國，訛。中印度境)。",
    "T51n2087_006:0900c22": "劫比羅伐窣堵國，周四千餘里。空城十數，荒",
    "T51n2087_006:0900c23": "蕪已甚。王城頹圮，周量不詳。其內宮城周",
    "T51n2087_006:0900c24": "十四五里，壘甎而成，基跡峻固。空荒久遠，",
    "T51n2087_006:0900c25": "人里稀曠。無大君長，城各立主。土地良沃，",
    "T51n2087_006:0900c26": "稼穡時播。氣序無愆，風俗和暢。伽藍故基千",
    "T51n2087_006:0900c27": "有餘所，而宮城之側有一伽藍，僧徒三千",
    "T51n2087_006:0900c28": "餘人，習學小乘正量部教。天祠兩所，異道",
    "T51n2087_006:0900c29": "雜居。",
    "T51n2087_006:0901a01": "宮城內有故基，淨飯王正殿也。上建精舍，",
    "T51n2087_006:0901a02": "中作王像。其側不遠有故基，摩訶摩耶",
    "T51n2087_006:0901a03": "(唐言大術)夫人寢殿也。上建精舍，中作夫人之",
    "T51n2087_006:0901a04": "像。其側精舍，是釋迦菩薩降神母胎處，中",
    "T51n2087_006:0901a05": "作菩薩降神之像。上座部菩薩以嗢呾羅",
    "T51n2087_006:0901a06": "頞沙荼月三十日夜降神母胎，當此五月",
    "T51n2087_006:0901a07": "十五日；諸部則以此月二十三日夜降母",
    "T51n2087_006:0901a08": "胎，當此五月八日。菩薩降神東北，有窣堵",
    "T51n2087_006:0901a09": "波，阿私多仙相太子處。菩薩誕靈之日，嘉",
    "T51n2087_006:0901a10": "祥輻湊。時淨飯王召諸相師而告之曰：「此",
    "T51n2087_006:0901a11": "子生也，善惡何若？宜悉乃正，明言以對。」曰：",
    "T51n2087_006:0901a12": "「依先聖之記，考吉祥之應，在家作轉輪",
    "T51n2087_006:0901a13": "聖王，捨家當成等正覺。」是時阿私多仙自",
    "T51n2087_006:0901a14": "遠而至，叩門請見。王甚慶悅，躬迎禮敬，請",
    "T51n2087_006:0901a15": "就寶座，曰：「不意大仙今日降顧。」仙曰：「我在",
    "T51n2087_006:0901a16": "天宮安居宴坐，忽見諸天群從蹈舞，我時",
    "T51n2087_006:0901a17": "問言：『何悅豫之甚也？』曰：『大仙當知，贍部洲",
    "T51n2087_006:0901a18": "中釋種淨飯王第一夫人，今產太子，當證三",
    "T51n2087_006:0901a19": "菩提，圓明一切智。』我聞是語，故來瞻仰。所",
    "T51n2087_006:0901a20": "悲朽耄，不遭聖化。」",
    "T51n2087_006:0901a21": "城南門有窣堵波，是太子與諸釋角力擲",
    "T51n2087_006:0901a22": "象之處。太子伎藝多能，獨拔倫匹。淨飯大王",
    "T51n2087_006:0901a23": "懷慶將返，僕夫馭象，方欲出城。提婆達多",
    "T51n2087_006:0901a24": "素負強力，自外而入，問馭者曰：「嚴駕此象，",
    "T51n2087_006:0901a25": "其誰欲乘？」曰：「太子將還，故往奉馭。」提婆達",
    "T51n2087_006:0901a26": "多發憤引象，批其顙，蹴其臆，僵仆塞路，",
    "T51n2087_006:0901a27": "杜絕行途，無能轉移，人眾填塞。難陀後至，",
    "T51n2087_006:0901a28": "而問之曰：「誰死此象？」曰：「提婆達多。」即曳之",
    "T51n2087_006:0901a29": "避路。太子至，又問曰：「誰為不善，害此象",
    "T51n2087_006:0901b01": "耶？」曰：「提婆達多害以杜門，難陀引之開徑。」",
    "T51n2087_006:0901b02": "太子乃舉象高擲，越度城塹，其象墮地，為",
    "T51n2087_006:0901b03": "大深阬，土俗相傳為象墮阬也。其側精舍",
    "T51n2087_006:0901b04": "中作太子像。其側又有精舍，太子妃寢宮",
    "T51n2087_006:0901b05": "也，中作耶輸陀羅，并有羅怙羅像。宮側精",
    "T51n2087_006:0901b06": "舍作受業之像，太子學堂故基也。",
    "T51n2087_006:0901b07": "城東南隅有一精舍，中作太子乘白馬凌",
    "T51n2087_006:0901b08": "虛之像，是踰城處也。城四門外各有精舍，",
    "T51n2087_006:0901b09": "中作老、病、死人、沙門之像。是太子遊觀，覩相",
    "T51n2087_006:0901b10": "增懷，深厭塵俗，於此感悟，命僕迴駕。",
    "T51n2087_006:0901b11": "城南行五十餘里，至故城，有窣堵波，是賢",
    "T51n2087_006:0901b12": "劫中人壽六萬歲時，迦羅迦村馱佛本生城",
    "T51n2087_006:0901b13": "也。城南不遠有窣堵波，成正覺已見父之",
    "T51n2087_006:0901b14": "處。城東南窣堵波，有彼如來遺身舍利。前",
    "T51n2087_006:0901b15": "建石柱，高三十餘尺，上刻師子之像，傍記",
    "T51n2087_006:0901b16": "寂滅之事，無憂王建焉。",
    "T51n2087_006:0901b17": "迦羅迦村馱佛城東北行三十餘里，至故大",
    "T51n2087_006:0901b18": "城，中有窣堵波，是賢劫中人壽四萬歲時，迦",
    "T51n2087_006:0901b19": "諾迦牟尼佛本生城也。東北不遠有窣堵波，",
    "T51n2087_006:0901b20": "成正覺已度父之處。次北窣堵波，有彼如",
    "T51n2087_006:0901b21": "來遺身舍利，前建石柱，高二十餘尺，上刻",
    "T51n2087_006:0901b22": "師子之像，傍記寂滅之事，無憂王建也。",
    "T51n2087_006:0901b23": "城東北四十餘里，有窣堵波，是太子坐樹陰，",
    "T51n2087_006:0901b24": "觀耕田，於此習定，而得離欲。淨飯王見太",
    "T51n2087_006:0901b25": "子坐樹陰，入寂定，日光逈照，樹影不移，",
    "T51n2087_006:0901b26": "心知靈聖，更深珍敬。",
    "T51n2087_006:0901b27": "大城西北，有數百千窣堵波，釋種誅死處也。",
    "T51n2087_006:0901b28": "毘盧釋迦王既克諸釋，虜其族類，得九千",
    "T51n2087_006:0901b29": "九百九十萬人，並從殺戮，積尸如莾，流血",
    "T51n2087_006:0901c01": "成池。天警人心，收骸瘞葬。",
    "T51n2087_006:0901c02": "誅釋西南，有四小窣堵波，四釋種拒軍處。",
    "T51n2087_006:0901c03": "初，勝軍王嗣位也，求婚釋種。釋種鄙其非",
    "T51n2087_006:0901c04": "類，謬以家人之女，重禮娉焉。勝軍王立為",
    "T51n2087_006:0901c05": "正后，其產子男，是為毘盧釋迦王。毘盧釋",
    "T51n2087_006:0901c06": "迦欲就舅氏請益受業，至此城南，見新講",
    "T51n2087_006:0901c07": "堂，即中憩駕。諸釋聞之，逐而詈曰：「卑賤婢",
    "T51n2087_006:0901c08": "子，敢居此室！此室諸釋建也，擬佛居焉。」毘",
    "T51n2087_006:0901c09": "盧釋迦嗣位之後，追復先辱，便興甲",
    "T51n2087_006:0901c10": "兵，至此屯軍。釋種四人躬耕畎畝，便即抗",
    "T51n2087_006:0901c11": "拒，兵寇退散，已而入城。族人以為承輪王之",
    "T51n2087_006:0901c12": "祚胤，為法王之宗子，敢行凶暴，安忍殺害，",
    "T51n2087_006:0901c13": "污辱宗門，絕親遠放。四人被逐，北趣雪山，",
    "T51n2087_006:0901c14": "一為烏仗那國王，一為梵衍那國王，一為",
    "T51n2087_006:0901c15": "呬摩呾羅國王，一為商彌國王，奕世傳業，",
    "T51n2087_006:0901c16": "苗裔不絕。",
    "T51n2087_006:0901c17": "城南三四里尼拘律樹林，有窣堵波，無憂王",
    "T51n2087_006:0901c18": "建也。釋迦如來成正覺已，還國見父王，",
    "T51n2087_006:0901c19": "為說法處。淨飯王知如來降魔軍已，遊行",
    "T51n2087_006:0901c20": "化導，情懷渴仰，思得禮敬。乃命使請如",
    "T51n2087_006:0901c21": "來曰：「昔期成佛，當還本生。斯言在耳，時來",
    "T51n2087_006:0901c22": "降趾。」使至佛所，具宣王意。如來告曰：「却後",
    "T51n2087_006:0901c23": "七日，當還本生。」使臣還以白王，淨飯王乃",
    "T51n2087_006:0901c24": "告命臣庶，灑掃衢路，儲積華香，與諸群",
    "T51n2087_006:0901c25": "臣四十里外佇駕奉迎。是時如來與大眾",
    "T51n2087_006:0901c26": "俱，八金剛周衛，四天王前導，帝釋與欲界",
    "T51n2087_006:0901c27": "天侍左，梵王與色界天侍右，諸苾芻僧",
    "T51n2087_006:0901c28": "列在其後。維佛在眾，如月映星，威神動",
    "T51n2087_006:0901c29": "三界，光明踰七曜，步虛空，至生國。王與",
    "T51n2087_006:0902a01": "從臣禮敬已畢，俱共還國，止尼拘盧陀僧",
    "T51n2087_006:0902a02": "伽藍。其側不遠有窣堵波，是如來於大樹",
    "T51n2087_006:0902a03": "下，東面而坐，受姨母金縷袈裟。次此窣堵",
    "T51n2087_006:0902a04": "波，是如來於此度八王子及五百釋種。",
    "T51n2087_006:0902a05": "城東門內路左，有窣堵波，昔一切義成太子",
    "T51n2087_006:0902a06": "於此習諸技藝。門外有自在天祠，祠中",
    "T51n2087_006:0902a07": "石天像，危然起勢，是太子在襁褓中所入",
    "T51n2087_006:0902a08": "祠也。淨飯王自臘伐尼國迎太子還也，途",
    "T51n2087_006:0902a09": "次天祠。王曰：「此天祠多靈鑒，諸釋童稚求",
    "T51n2087_006:0902a10": "祐必効，宜將太子至彼修敬。」是時傅母抱",
    "T51n2087_006:0902a11": "而入祠，其石天像起迎太子。太子已出，天",
    "T51n2087_006:0902a12": "像復坐。",
    "T51n2087_006:0902a13": "城南門外路左，有窣堵波，是太子與諸釋",
    "T51n2087_006:0902a14": "角藝，射鐵鼓。從此東南三十餘里，有小窣",
    "T51n2087_006:0902a15": "堵波，其側有泉，泉流澄鏡，是太子與諸釋",
    "T51n2087_006:0902a16": "引強校能，弦矢既分，穿鼓過表，至池",
    "T51n2087_006:0902a17": "沒羽，因涌清流，時俗相傳，謂之箭泉。夫有",
    "T51n2087_006:0902a18": "疾病，飲沐多愈。遠方之人持泥以歸，隨其",
    "T51n2087_006:0902a19": "所苦，漬以塗額，靈神冥衛，多蒙痊愈。",
    "T51n2087_006:0902a20": "箭泉東北行八九十里，至臘伐尼林，有釋種",
    "T51n2087_006:0902a21": "浴池，澄清皎鏡，雜華彌漫。其北二十四五步，",
    "T51n2087_006:0902a22": "有無憂華樹，今已枯悴，菩薩誕靈之處。菩",
    "T51n2087_006:0902a23": "薩以吠舍佉月後半八日，當此三月八日；上",
    "T51n2087_006:0902a24": "座部則曰以吠舍佉月後半十五日，當此三",
    "T51n2087_006:0902a25": "月十五日。次東窣堵波，無憂王所建，二龍",
    "T51n2087_006:0902a26": "浴太子處也。菩薩生已，不扶而行，於四方",
    "T51n2087_006:0902a27": "各七步，而自言曰：「天上、天下，唯我獨尊。今茲",
    "T51n2087_006:0902a28": "而往，生分已盡。」隨足所蹈，出大蓮花。二龍踊",
    "T51n2087_006:0902a29": "出，住虛空中，而各吐水，一冷一煖，以浴太",
    "T51n2087_006:0902b01": "子。",
    "T51n2087_006:0902b02": "浴太子窣堵波東，有二清泉，傍建二窣堵",
    "T51n2087_006:0902b03": "波，是二龍從地踊出之處。菩薩生已，支屬",
    "T51n2087_006:0902b04": "宗親莫不奔馳，求水盥浴。夫人之前，二泉涌",
    "T51n2087_006:0902b05": "出，一冷一煖，遂以浴洗。其南窣堵波，是天",
    "T51n2087_006:0902b06": "帝釋捧接菩薩處。菩薩初出胎也，天帝釋",
    "T51n2087_006:0902b07": "以妙天衣，跪接菩薩。次有四窣堵波，是四",
    "T51n2087_006:0902b08": "天王抱持菩薩處也。菩薩從右脇生已，四",
    "T51n2087_006:0902b09": "大天王以金色[疊*毛]衣，捧菩薩，置金机上。",
    "T51n2087_006:0902b10": "至母前曰：「夫人誕斯福子，誠可歡慶。諸天",
    "T51n2087_006:0902b11": "尚喜，況世人乎？」",
    "T51n2087_006:0902b12": "四天王捧太子窣堵波側不遠，有大石柱，",
    "T51n2087_006:0902b13": "上作馬像，無憂王之所建也。後為惡龍霹",
    "T51n2087_006:0902b14": "靂，其柱中折仆地。傍有小河，東南流，土俗",
    "T51n2087_006:0902b15": "號曰油河。是摩耶夫人產孕已，天化此池，",
    "T51n2087_006:0902b16": "光潤澄淨，欲令夫人取以沐浴，除去風虛。",
    "T51n2087_006:0902b17": "今變為水，其流尚膩。從此東行曠野荒林",
    "T51n2087_006:0902b18": "中二百餘里，至藍摩國(中印度境)。",
    "T51n2087_006:0902b19": "藍摩國，空荒歲久，疆場無紀，城邑丘墟，",
    "T51n2087_006:0902b20": "居人稀曠。故城東南有甎窣堵波，高減百",
    "T51n2087_006:0902b21": "尺。昔者如來入寂滅已，此國先王分得舍",
    "T51n2087_006:0902b22": "利，持歸本國，式遵崇建，靈異間起，神光時",
    "T51n2087_006:0902b23": "燭。",
    "T51n2087_006:0902b24": "窣堵波側有一清池，龍每出遊，變形蛇服，右",
    "T51n2087_006:0902b25": "旋宛轉，繞窣堵波，野象群行，採花以散，冥",
    "T51n2087_006:0902b26": "力警察，初無間替。昔無憂王之分建窣堵波",
    "T51n2087_006:0902b27": "也，七國所建，咸已開發，至於此國，方欲興",
    "T51n2087_006:0902b28": "功，而此池龍恐見陵奪，乃變作婆羅門，",
    "T51n2087_006:0902b29": "前叩象曰：「大王情流佛法，廣樹福田，敢請",
    "T51n2087_006:0902c01": "紆駕，降臨我宅。」王曰：「爾家安在，為近遠乎？」",
    "T51n2087_006:0902c02": "婆羅門曰：「我，此池之龍王也。承大王欲建",
    "T51n2087_006:0902c03": "勝福，敢來請謁。」王受其請，遂入龍宮。坐久",
    "T51n2087_006:0902c04": "之，龍進曰：「我惟惡業，受此龍身，供養舍",
    "T51n2087_006:0902c05": "利，冀消罪咎，願王躬往，觀而禮敬。」無憂王",
    "T51n2087_006:0902c06": "見已，懼然謂曰：「凡諸供養之具，非人間所",
    "T51n2087_006:0902c07": "有也。」龍曰：「若然者，願無廢毀。」無憂王自度",
    "T51n2087_006:0902c08": "力非其疇，遂不開發。出池之所，今有封",
    "T51n2087_006:0902c09": "記。",
    "T51n2087_006:0902c10": "窣堵波側不遠，有一伽藍，僧眾尠矣，清肅皎",
    "T51n2087_006:0902c11": "然，而以沙彌總任眾務。遠方僧至，禮遇彌",
    "T51n2087_006:0902c12": "隆，必留三日，供養四事。聞諸先志曰：昔",
    "T51n2087_006:0902c13": "有苾芻，同志相召，自遠而至，禮窣堵波。見",
    "T51n2087_006:0902c14": "諸群象，相趨往來，或以牙芟草，或以鼻灑",
    "T51n2087_006:0902c15": "水，各持異華，共為供養。時眾見已，悲歎感",
    "T51n2087_006:0902c16": "懷。有一苾芻，便捨具戒，願留供養，與眾辭",
    "T51n2087_006:0902c17": "曰：「我惟多福，濫迹僧中，歲月亟淹，行業無",
    "T51n2087_006:0902c18": "紀。此窣堵波有佛舍利，聖德冥通，群象踐",
    "T51n2087_006:0902c19": "灑。遺身此地，甘與同群，得畢餘齡，誠為",
    "T51n2087_006:0902c20": "幸矣。」眾告之曰：「斯盛事也。吾等垢重，智不",
    "T51n2087_006:0902c21": "謀此。隨時自愛，無虧勝業。」亦既離群，重",
    "T51n2087_006:0902c22": "申誠願，歡然獨居，有終焉之志。於是葺茅",
    "T51n2087_006:0902c23": "為宇，引流成池，採掇時花，灑掃塋域。",
    "T51n2087_006:0902c24": "綿歷歲序，心事無殆。隣國諸王聞而雅尚，",
    "T51n2087_006:0902c25": "競捨財寶，共建伽藍，因而勸請，屈知僧務。",
    "T51n2087_006:0902c26": "自爾相踵，不泯元功，而以沙彌總知僧",
    "T51n2087_006:0902c27": "事。",
    "T51n2087_006:0902c28": "沙彌伽藍東，大林中行百餘里，至大窣堵",
    "T51n2087_006:0902c29": "波，無憂王之所建也。是太子踰城至此，解",
    "T51n2087_006:0903a01": "寶衣，去纓絡，命僕還處。太子夜半踰城，遲",
    "T51n2087_006:0903a02": "明至此，既允宿心，乃形言曰：「是我出籠樊，",
    "T51n2087_006:0903a03": "去羈鎖，最後釋駕之處也。」於天冠中解",
    "T51n2087_006:0903a04": "末尼寶，命僕夫曰：「汝持此寶，還白父王，今",
    "T51n2087_006:0903a05": "茲遠遁，非苟違離，欲斷無常，絕諸有漏。」闡",
    "T51n2087_006:0903a06": "鐸迦(舊曰車匿，訛也)曰：「詎有何心，空駕而返？」太子",
    "T51n2087_006:0903a07": "善言慰喻，感悟而還。迴駕窣堵波東，有贍",
    "T51n2087_006:0903a08": "部樹，枝葉雖凋，枯株尚在。其傍復有小窣堵",
    "T51n2087_006:0903a09": "波，太子以餘寶衣易鹿皮衣處。太子既斷",
    "T51n2087_006:0903a10": "髮易裳，雖去瓔珞，尚有天衣。曰：「斯服太",
    "T51n2087_006:0903a11": "侈，如何改易？」時淨居天化作獵人，服鹿皮",
    "T51n2087_006:0903a12": "衣，持弓負羽。太子舉其衣而謂曰：「欲相貿",
    "T51n2087_006:0903a13": "易，願見允從。」獵人曰：「善。」太子解其上服，授",
    "T51n2087_006:0903a14": "與獵人。獵人得已，還復天身，持所得衣，",
    "T51n2087_006:0903a15": "凌虛而去。",
    "T51n2087_006:0903a16": "太子易衣側不遠，有窣堵波，無憂王之所",
    "T51n2087_006:0903a17": "建也，是太子剃髮處。太子從闡鐸迦取刀，",
    "T51n2087_006:0903a18": "自斷其髮，天帝釋接上天宮，以為供養。時",
    "T51n2087_006:0903a19": "淨居天子化作剃髮人，執持銛刀，徐步而",
    "T51n2087_006:0903a20": "至。太子謂曰：「能剃髮乎？幸為我淨之。」化人",
    "T51n2087_006:0903a21": "受命，遂為剃髮。踰城出家時亦不定，或云菩",
    "T51n2087_006:0903a22": "薩年十九，或曰二十九，以吠舍佉月後半八",
    "T51n2087_006:0903a23": "日踰城出家，當此三月八日，或云以吠舍",
    "T51n2087_006:0903a24": "佉月後半十五日，當此三月十五日。",
    "T51n2087_006:0903a25": "太子剃髮窣堵波東南，曠野中行百八九十",
    "T51n2087_006:0903a26": "里，至尼拘盧陀林，有窣堵波，高三十餘尺。",
    "T51n2087_006:0903a27": "昔如來寂滅，舍利已分，諸婆羅門無所得獲，",
    "T51n2087_006:0903a28": "於涅疊般那(唐言焚燒。舊云闍維，訛也)地收餘灰炭，持至本",
    "T51n2087_006:0903a29": "國，建此靈基，而修供養。自茲已降，奇迹相",
    "T51n2087_006:0903b01": "仍，疾病之人，祈請多愈。",
    "T51n2087_006:0903b02": "灰炭窣堵波側，故伽藍中，有過去四佛坐及",
    "T51n2087_006:0903b03": "經行遺迹之所。",
    "T51n2087_006:0903b04": "故伽藍左右，數百窣堵波。其一大者，無憂王",
    "T51n2087_006:0903b05": "所建也，崇基雖陷，高餘百尺。自此東北，大",
    "T51n2087_006:0903b06": "林中行，其路艱險，經途危阻，山牛、野象、群盜、",
    "T51n2087_006:0903b07": "獵師，伺求行旅，為害不絕。出此林已，至",
    "T51n2087_006:0903b08": "拘尸那揭羅國(中印度境)。",
    "T51n2087_006:0903b09": "拘尸那揭羅國，城郭頹毀，邑里蕭條。故城甎",
    "T51n2087_006:0903b10": "基，周十餘里。居人稀曠，閭巷荒蕪。城內東北",
    "T51n2087_006:0903b11": "隅，有窣堵波，無憂王所建，准陀(舊曰純陀，訛也)之故",
    "T51n2087_006:0903b12": "宅也。宅中有井，將營獻供，方乃鑿焉。歲月",
    "T51n2087_006:0903b13": "雖淹，水猶清美。",
    "T51n2087_006:0903b14": "城西北三四里，渡阿恃多伐底河(唐言無勝，此世共稱耳。",
    "T51n2087_006:0903b15": "舊云阿利羅跋提河，訛也。典言謂之尸賴拏伐底河，譯曰有金河)。西岸不遠，至",
    "T51n2087_006:0903b16": "娑羅林。其樹類槲，而皮青白，葉甚光潤。四",
    "T51n2087_006:0903b17": "樹特高，如來寂滅之所也。其大甎精舍中作",
    "T51n2087_006:0903b18": "如來涅槃之像，北首而臥。傍有窣堵波，無",
    "T51n2087_006:0903b19": "憂王所建，基雖傾陷，尚高二百餘尺。前建",
    "T51n2087_006:0903b20": "石柱，以記如來寂滅之事，雖有文記，不書",
    "T51n2087_006:0903b21": "日月。聞諸先記曰：佛以生年八十，吠舍佉",
    "T51n2087_006:0903b22": "月後半十五日入般涅槃，當此三月十五日",
    "T51n2087_006:0903b23": "也。說一切有部則佛以迦剌底迦月後半八",
    "T51n2087_006:0903b24": "日入般涅槃，此當九月八日也。自佛涅",
    "T51n2087_006:0903b25": "槃，諸部異議，或云千二百餘年，或云千三",
    "T51n2087_006:0903b26": "百餘年，或云千五百餘年，或云已過九百，",
    "T51n2087_006:0903b27": "未滿千年。",
    "T51n2087_006:0903b28": "精舍側不遠，有窣堵波，是如來修菩薩行",
    "T51n2087_006:0903b29": "時，為群雉王救火之處。昔於此地有大茂",
    "T51n2087_006:0903c01": "林，毛群羽族巢居穴處。驚風四起，猛焰飈",
    "T51n2087_006:0903c02": "急。時有一雉，有懷傷愍，鼓濯清流，飛空",
    "T51n2087_006:0903c03": "奮灑。時天帝釋俯而告曰：「汝何守愚，虛勞",
    "T51n2087_006:0903c04": "羽翮？大火方起，焚燎林野，豈汝微軀所能撲",
    "T51n2087_006:0903c05": "滅？」雉曰：「說者為誰？」曰：「我天帝釋耳。」雉曰：",
    "T51n2087_006:0903c06": "「今天帝有大福力，無欲不遂，救災拯難，",
    "T51n2087_006:0903c07": "若指諸掌，反詰無功，其咎安在？猛火方熾，",
    "T51n2087_006:0903c08": "無得多言！」尋復奮飛，往趣流水。天帝遂以",
    "T51n2087_006:0903c09": "掬水泛灑其林，火滅煙消，生類全命，故今",
    "T51n2087_006:0903c10": "謂之救火窣堵波也。",
    "T51n2087_006:0903c11": "雉救火側不遠，有窣堵波，是如來修菩薩",
    "T51n2087_006:0903c12": "行時，為鹿救生之處。乃往古昔，此有大",
    "T51n2087_006:0903c13": "林，火炎中野，飛走窮窘，前有駛流之阨，後",
    "T51n2087_006:0903c14": "困猛火之難，莫不沈溺，喪棄身命。其鹿惻",
    "T51n2087_006:0903c15": "隱，身據橫流，穿皮斷骨，自強拯溺。蹇兔",
    "T51n2087_006:0903c16": "後至，忍疲苦而濟之。筋力既竭，溺水而死。",
    "T51n2087_006:0903c17": "諸天收骸，起窣堵波。鹿拯溺西不遠，有",
    "T51n2087_006:0903c18": "窣堵波，是蘇跋陀羅(唐言善賢。舊曰須跋陀羅，訛也)入寂滅之",
    "T51n2087_006:0903c19": "處。善賢者，本梵志師也。年百二十，耆舊多智。",
    "T51n2087_006:0903c20": "聞佛寂滅，至雙樹間，問阿難曰：「佛世尊",
    "T51n2087_006:0903c21": "將寂滅，我懷疑滯，願欲請問。」阿難曰：「佛將",
    "T51n2087_006:0903c22": "涅槃，幸無擾也。」曰：「吾聞佛世難遇，正法難",
    "T51n2087_006:0903c23": "聞，我有深疑，恐無所請。」善賢遂入，先問",
    "T51n2087_006:0903c24": "佛言：「有諸別眾，自稱為師，各有異法，垂",
    "T51n2087_006:0903c25": "訓導俗，喬答摩(舊曰瞿曇，訛略也)能盡知耶？」佛言：",
    "T51n2087_006:0903c26": "「吾悉深究。」乃為演說。善賢聞已，心淨信解，求",
    "T51n2087_006:0903c27": "入法中，受具足戒。如來告曰：「汝豈能耶？外",
    "T51n2087_006:0903c28": "道異學修梵行者，當試四歲，觀其行，察其",
    "T51n2087_006:0903c29": "性，威儀寂靜，辭語誠實，則可於我法中淨",
    "T51n2087_006:0904a01": "修梵行。在人行耳，斯何難哉！」善賢曰：「世尊",
    "T51n2087_006:0904a02": "悲愍，含濟無私，四歲試學，三業方順。」佛言：「我",
    "T51n2087_006:0904a03": "先已說，在人行耳！」於是善賢出家，即受具",
    "T51n2087_006:0904a04": "戒，勤勵修習，身心勇猛。已而於法無疑，自",
    "T51n2087_006:0904a05": "身作證。夜分未久，果證羅漢，諸漏已盡，梵",
    "T51n2087_006:0904a06": "行已立。不忍見佛入大涅槃，即於眾中",
    "T51n2087_006:0904a07": "入火界定，現神通事，而先寂滅。是為如來",
    "T51n2087_006:0904a08": "最後弟子，乃先滅度，即昔後渡蹇兔是",
    "T51n2087_006:0904a09": "也。",
    "T51n2087_006:0904a10": "善賢寂滅側，有窣堵波，是執金剛躄地之處。",
    "T51n2087_006:0904a11": "大悲世尊隨機利見，化功已畢，入寂滅樂，於",
    "T51n2087_006:0904a12": "雙樹間北首而臥。執金剛神密迹力士見佛",
    "T51n2087_006:0904a13": "滅度，悲慟唱言：「如來捨我入大涅槃，無歸",
    "T51n2087_006:0904a14": "依，無覆護，毒箭深入，愁火熾盛！」捨金剛杵，",
    "T51n2087_006:0904a15": "悶絕躄地。久而又起，悲哀戀慕，互相謂曰：",
    "T51n2087_006:0904a16": "「生死大海，誰作舟檝？無明長夜，誰為燈炬？」",
    "T51n2087_006:0904a17": "金剛躄地側，有窣堵波，是如來寂滅已七日供",
    "T51n2087_006:0904a18": "養之處。如來之將寂滅也，光明普照，人、天",
    "T51n2087_006:0904a19": "畢會，莫不悲感，更相謂曰：「大覺世尊今將",
    "T51n2087_006:0904a20": "寂滅，眾生福盡，世間無依。」如來右脇臥師子",
    "T51n2087_006:0904a21": "床，告諸大眾：「勿謂如來畢竟寂滅，法身常",
    "T51n2087_006:0904a22": "住，離諸變易，當棄懈怠，早求解脫。」諸苾芻",
    "T51n2087_006:0904a23": "等歔欷悲慟。時阿泥[打丁+聿](盧骨反)陀(舊曰阿那律，訛也)告諸",
    "T51n2087_006:0904a24": "苾芻：「止，止，勿悲！諸天譏怪。」時末羅眾供養已",
    "T51n2087_006:0904a25": "訖，欲舉金棺，詣涅疊般那所。時阿泥[打丁+聿]",
    "T51n2087_006:0904a26": "陀告言：「且止！諸天欲留七日供養。」於是天",
    "T51n2087_006:0904a27": "眾持妙天華，遊虛空，讚聖德，各竭誠心，共",
    "T51n2087_006:0904a28": "興供養。",
    "T51n2087_006:0904a29": "停棺側有窣堵波，是摩訶摩耶夫人哭佛之",
    "T51n2087_006:0904b01": "處。如來寂滅，棺斂已畢，時阿泥[打丁+聿]陀上昇天",
    "T51n2087_006:0904b02": "宮，告摩耶夫人曰：「大聖法王今已寂滅。」摩",
    "T51n2087_006:0904b03": "耶聞已，悲哽悶絕，與諸天眾至雙樹間，見",
    "T51n2087_006:0904b04": "僧伽胝、鉢及錫杖，拊之號慟，絕而復聲曰：",
    "T51n2087_006:0904b05": "「人、天福盡，世間眼滅！今此諸物，空無有主。」如",
    "T51n2087_006:0904b06": "來聖力，金棺自開，放光明，合掌坐，慰問慈",
    "T51n2087_006:0904b07": "母：「遠來下降！諸行法爾，願勿深悲。」阿難銜哀",
    "T51n2087_006:0904b08": "而請佛曰：「後世問我，將何以對？」曰：「佛已涅",
    "T51n2087_006:0904b09": "槃，慈母摩耶自天宮降，至雙樹間，如來為",
    "T51n2087_006:0904b10": "諸不孝眾生，從金棺起，合掌說法。」",
    "T51n2087_006:0904b11": "城北渡河三百餘步，有窣堵波，是如來焚身",
    "T51n2087_006:0904b12": "之處。地今黃黑，土雜灰炭，至誠求請，或得",
    "T51n2087_006:0904b13": "舍利。如來寂滅，人、天悲感，七寶為棺，千[疊*毛]纏",
    "T51n2087_006:0904b14": "身，設香華，建幡蓋，末羅之眾奉輿發引，",
    "T51n2087_006:0904b15": "前後導從，北渡金河，盛滿香油，積多香",
    "T51n2087_006:0904b16": "木，縱火以焚，二[疊*毛]不燒，一極[打丁+親]身，一最",
    "T51n2087_006:0904b17": "覆外。為諸眾生分散舍利，唯有髮、爪儼",
    "T51n2087_006:0904b18": "然無損。",
    "T51n2087_006:0904b19": "焚身側有窣堵波，如來為大迦葉波現雙",
    "T51n2087_006:0904b20": "足處。如來金棺已下，香木已積，火燒不然，眾",
    "T51n2087_006:0904b21": "咸驚駭。阿泥[打丁+聿]陀言：「待迦葉波耳。」時大迦",
    "T51n2087_006:0904b22": "葉波與五百弟子自山林來，至拘尸城，",
    "T51n2087_006:0904b23": "問阿難曰：「世尊之身，可得見耶？」阿難曰：「千",
    "T51n2087_006:0904b24": "[疊*毛]纏絡，重棺周斂，香木已積，即事焚燒。」是",
    "T51n2087_006:0904b25": "時佛於棺內為出雙足，輪相之上，見有異",
    "T51n2087_006:0904b26": "色。問阿難曰：「何以有此？」曰：「佛初涅槃，人、天",
    "T51n2087_006:0904b27": "悲慟，眾淚迸染，致斯異色。」迦葉波作禮，旋",
    "T51n2087_006:0904b28": "繞興讚，香木自然，大火熾盛。故如來寂滅，",
    "T51n2087_006:0904b29": "三從棺出：初出臂，問阿難治路；次起坐，為",
    "T51n2087_006:0904c01": "母說法；後現雙足，示大迦葉波。",
    "T51n2087_006:0904c02": "現足側有窣堵波，無憂王所建也，是八王",
    "T51n2087_006:0904c03": "分舍利處。前建石柱，刻記其事。佛入涅",
    "T51n2087_006:0904c04": "槃，後涅疊般那已，諸八國王備四兵至，",
    "T51n2087_006:0904c05": "遣直性婆羅門謂拘尸力士曰：「天、人導",
    "T51n2087_006:0904c06": "師，此國寂滅，故自遠來，請分舍利。」力士曰：",
    "T51n2087_006:0904c07": "「如來降尊，即斯下土，滅世間明導，喪眾生",
    "T51n2087_006:0904c08": "慈父。如來舍利，自當供養，徒疲道路，終無",
    "T51n2087_006:0904c09": "得獲。」時諸大王遜辭以求，既不相允，重謂",
    "T51n2087_006:0904c10": "之曰：「禮請不從，兵威非遠。」直性婆羅門揚",
    "T51n2087_006:0904c11": "言曰：「念哉！大悲世尊忍修福善，彌歷曠劫，",
    "T51n2087_006:0904c12": "想所具聞，今欲相凌，此非宜也。今舍利",
    "T51n2087_006:0904c13": "在此，當均八分，各得供養，何至興兵？」諸力",
    "T51n2087_006:0904c14": "士依其言，即時均量，欲作八分。帝釋謂諸",
    "T51n2087_006:0904c15": "王曰：「天當有分，勿恃力競。」阿那婆答多龍",
    "T51n2087_006:0904c16": "王、文隣龍王、醫那鉢呾羅龍王復作是議：",
    "T51n2087_006:0904c17": "「無遺我曹。若以力者，眾非敵矣。」直性婆羅",
    "T51n2087_006:0904c18": "門曰：「勿諠諍也，宜共分之。」即作三分，一",
    "T51n2087_006:0904c19": "諸天，二龍眾，三留人間，八國重分。天、龍、人",
    "T51n2087_006:0904c20": "王，莫不悲感。",
    "T51n2087_006:0904c21": "分舍利窣堵波西南行二百餘里，至大邑聚。",
    "T51n2087_006:0904c22": "有婆羅門，豪右巨富，確乎不雜，學究五明，",
    "T51n2087_006:0904c23": "敬崇三寶。接其居側，建立僧坊，窮諸資",
    "T51n2087_006:0904c24": "用，備盡珍飾，或有眾僧往來中路，慇懃請",
    "T51n2087_006:0904c25": "留，罄心供養，或止一宿，乃至七日。其後設",
    "T51n2087_006:0904c26": "賞迦王毀壞佛法，眾僧絕侶，歲月驟淹，而",
    "T51n2087_006:0904c27": "婆羅門每懷懇惻。經行之次，見一沙門，厖",
    "T51n2087_006:0904c28": "眉皓髮，杖錫而來。婆羅門馳往迎逆，問所",
    "T51n2087_006:0904c29": "從至，請入僧坊，備諸供養，旦以淳乳，煮粥",
    "T51n2087_006:0905a01": "進焉。沙門受已，纔一嚌齒，便即置鉢，沈吟",
    "T51n2087_006:0905a02": "長息。婆羅門持食，跪而問曰：「大德慧利隨",
    "T51n2087_006:0905a03": "緣，幸見臨顧，為夕不安耶？為粥不味乎？」",
    "T51n2087_006:0905a04": "沙門愍然告曰：「吾悲眾生福祐漸薄，斯言且",
    "T51n2087_006:0905a05": "置，食已方說。」沙門食訖，攝衣即語。婆羅門",
    "T51n2087_006:0905a06": "曰：「向許有說，今何無言？」沙門告曰：「吾非忘",
    "T51n2087_006:0905a07": "也。談不容易，事或致疑。必欲得聞，今當略",
    "T51n2087_006:0905a08": "說。吾向所歎，非薄汝粥。自數百年，不嘗",
    "T51n2087_006:0905a09": "此味。昔如來在世，我時預從，在王舍城竹",
    "T51n2087_006:0905a10": "林精舍，俯清流而滌器，或以澡漱，或以盥",
    "T51n2087_006:0905a11": "沐。嗟乎！今之淳乳，不及古之淡水，此乃人、",
    "T51n2087_006:0905a12": "天福滅使之然也。」婆羅門曰：「然則大德乃",
    "T51n2087_006:0905a13": "親見佛耶？」沙門曰：「然。汝豈不聞佛子羅怙",
    "T51n2087_006:0905a14": "羅者，我身是也。為護正法，未入寂滅。」說是",
    "T51n2087_006:0905a15": "語已，忽然不見。婆羅門遂以所宿之房，塗",
    "T51n2087_006:0905a16": "香灑掃，像設儀肅，其敬如在。復大林中行",
    "T51n2087_006:0905a17": "五百餘里，至婆羅痆(女黠反)斯國(舊曰波羅柰國，訛也。中印度",
    "T51n2087_006:0905a18": "境)。",
    "T51n2087_006:0905a19": "大唐西域記卷第六"
}