{
    "X39n0700_003:0093a15": "佛說梵網經初津卷三",
    "X39n0700_003:0093a17": "清　古杭昭慶萬壽戒壇傳律沙門書玉述",
    "X39n0700_003:0093a18": "△次釋迦勸發分二。初經家敘事。二釋尊自說。初",
    "X39n0700_003:0093a19": "中三。初佛欲結戒。",
    "X39n0700_003:0093a20": "爾時釋迦牟尼佛。初坐菩提樹下。成無上覺。初結菩",
    "X39n0700_003:0093a21": "薩波羅提木叉。孝順父母。師僧三寶。孝順至道之法。",
    "X39n0700_003:0093a22": "孝名為戒。亦名制止。",
    "X39n0700_003:0093a23": "爾時者。復從天王宮。下至閻浮提之時也。釋迦。是",
    "X39n0700_003:0093a24": "能誦戒之化主。正報也。菩提樹。廼所誦戒之化土。",
    "X39n0700_003:0093b01": "依報也。無上覺者。覺悟也。謂三乘聖人所悟之法。",
    "X39n0700_003:0093b02": "無有過於如來之上。故云無上。如聲聞。辟支。但悟",
    "X39n0700_003:0093b03": "我空。未知法空。名為偏覺。三賢十聖。等覺菩薩。所",
    "X39n0700_003:0093b04": "覺雖正。尚在因位。名隨分覺。猶為有上。惟是如來。",
    "X39n0700_003:0093b05": "成妙覺果。智盡獨尊。故言無上覺也。初結菩薩波",
    "X39n0700_003:0093b06": "羅提木叉者。結猶制也。纔成佛道即制此戒者。正",
    "X39n0700_003:0093b07": "顯波羅提木叉。是入道之急先務也。又直言菩薩",
    "X39n0700_003:0093b08": "木叉者。揀非聲聞戒也。繇所被之機。惟為大士。不",
    "X39n0700_003:0093b09": "為二乘故。然大士階位。非二乘所行。制戒輕重。亦",
    "X39n0700_003:0093b10": "非小乘所學。故為大士。頓制五十八戒。不同聲聞",
    "X39n0700_003:0093b11": "隨犯隨結也。然聲聞厭怖生死。以自利為急。故制",
    "X39n0700_003:0093b12": "婬戒居首。繇婬是輪迴之本。生死之源。菩薩不怖",
    "X39n0700_003:0093b13": "生死。以利生為要務。故制殺戒在先。况殺是斷佛",
    "X39n0700_003:0093b14": "性之種子。違慈悲之本願。理論關乎機宜。事論凡",
    "X39n0700_003:0093b15": "有三義。一。大士深信。頓聞不逆。二。大士利生事急。",
    "X39n0700_003:0093b16": "不能恒侍如來左右。隨事隨白。三。舍那為妙海王",
    "X39n0700_003:0093b17": "子授菩薩戒。即頓說此五十八戒。古制應爾也。又",
    "X39n0700_003:0093b18": "聲聞隨事隨結。皆悉集十句義。今頓制諸戒。戒戒",
    "X39n0700_003:0093b19": "亦應具之。經雖不顯。理必應然。故今略出名相句",
    "X39n0700_003:0093b20": "義。俾知其益以便習學也。一。攝取於僧。謂制此重",
    "X39n0700_003:0093b21": "輕戒法。攝受一切眾生。引歸大乘數中。令取大乘",
    "X39n0700_003:0093b22": "僧寶果故。二。令僧歡喜。謂繇前攝取之力。能令一",
    "X39n0700_003:0093b23": "切菩薩。歡喜暢悅。不滯小乘故。三。令僧安樂。謂繇",
    "X39n0700_003:0093b24": "禁戒威力。能令菩薩種族。利益增長。得安樂住故。",
    "X39n0700_003:0093c01": "四。未信者令生信。謂繇禁戒威力。能令性遮之業",
    "X39n0700_003:0093c02": "清淨。發起一切眾生正信之心故。五。已信者令增",
    "X39n0700_003:0093c03": "長。謂繇清淨律儀。能令久淹佛法者。益其堅固。不",
    "X39n0700_003:0093c04": "退悔故。六。難調者令調順。謂有一類假名菩薩。雖",
    "X39n0700_003:0093c05": "發大心。煩惱習強。今以重輕諸戒調之。懺悔訶責。",
    "X39n0700_003:0093c06": "令不敢違法律故。七。慚愧者得安樂。謂繇調順諸",
    "X39n0700_003:0093c07": "難調者。則有慚愧人。無擾亂故。八。斷現在有漏。謂",
    "X39n0700_003:0093c08": "戒制三業十支。令不漏落業煩惱故。九。斷未來有",
    "X39n0700_003:0093c09": "漏。謂永斷二執漏種。則菩提心。不退失故。十。正法",
    "X39n0700_003:0093c10": "得以久住。謂繇攝取大乘僧寶果故。能令種性不",
    "X39n0700_003:0093c11": "斷。建立弘通心地法門。正法得以久住故。是為十",
    "X39n0700_003:0093c12": "句義也。有此十義。故如來初成正覺。先結戒也。孝",
    "X39n0700_003:0093c13": "順父母。師僧三寶者。葢佛雖已結菩薩戒法。而未",
    "X39n0700_003:0093c14": "示其樞要。故今以孝順為戒之綱領也。孝順者。善",
    "X39n0700_003:0093c15": "事奉養為孝。承顏無逆為順。父母者。人之天地也。",
    "X39n0700_003:0093c16": "生長色身。其恩罔極。故睒魔割目救父。而沉疴愈",
    "X39n0700_003:0093c17": "於一朝。慈心發願代苦。而火輪消於頃刻。戒相雖",
    "X39n0700_003:0093c18": "多。孝順攝盡。故總舉孝順以為宗也。師者。指秉戒",
    "X39n0700_003:0093c19": "和尚。及阿闍黎。此廼出世父母。故經云。生長法身",
    "X39n0700_003:0093c20": "養智慧命。葢師之力。功莫大焉。僧者。指同學等眾。",
    "X39n0700_003:0093c21": "師有訓誨成善之恩。僧有爽輔資秉之德。若能尊",
    "X39n0700_003:0093c22": "敬供養。無違法訓。是曰孝順。三寶者。佛法僧也。佛",
    "X39n0700_003:0093c23": "是三界之慈父。法廼出世之雄規。僧是如來之弟",
    "X39n0700_003:0093c24": "子。父母生我色身。依之修道。若無色身。法身慧命。",
    "X39n0700_003:0094a01": "無所依故。事佛聞法。亦無據故。師僧生我戒身。繇",
    "X39n0700_003:0094a02": "之成佛。若無戒身為本修行。則諸善功德。皆不能",
    "X39n0700_003:0094a03": "發生故。三寶生我慧命。成就菩提。若無三寶熏修。",
    "X39n0700_003:0094a04": "慧命從何而得。故須一一孝順也。又孝順父母。有",
    "X39n0700_003:0094a05": "三差別。一。冬溫夏凊。昏定晨省。奉養無方。服勞靡",
    "X39n0700_003:0094a06": "間。二。立身行道。不辱所生。三。善巧方便。喻親於道。",
    "X39n0700_003:0094a07": "孝順三寶亦三。一。供養承事。不厭疲勞。二。如說修",
    "X39n0700_003:0094a08": "行。不污法化。三。防非革弊。建立弘通。此乃順事而",
    "X39n0700_003:0094a09": "釋也。若約法門解者。方便為父。智度為母。不離深",
    "X39n0700_003:0094a10": "義。以為和尚。自心覺悟名佛。自性理體為法。理智",
    "X39n0700_003:0094a11": "一如名僧。如理作意觀察名孝。如理證入無背名",
    "X39n0700_003:0094a12": "順也。至道之法者。即無上至極之道法也。謂繇前",
    "X39n0700_003:0094a13": "事理二種孝順。決能得至無上大菩提道故。此道",
    "X39n0700_003:0094a14": "清淨廣大。猶若虗空。體絕過非。用無違礙。孝順之",
    "X39n0700_003:0094a15": "心。正合此意。故云至道之法也。如來累劫報親恩。",
    "X39n0700_003:0094a16": "積因成正覺。故稱大孝釋迦尊也。孝名為戒者。謂",
    "X39n0700_003:0094a17": "能行孝之一事。則諸戒無不備足。故後之五十八",
    "X39n0700_003:0094a18": "戒中。多言孝順心也。又不悖十重四十八輕。即是",
    "X39n0700_003:0094a19": "順本源心地。亦即順三聚淨戒也。如順止惡義。恐",
    "X39n0700_003:0094a20": "辱其親。名律儀戒。順行善義。思顯其親。名善法戒。",
    "X39n0700_003:0094a21": "順兼濟義。錫類不匱。名攝生戒。總而言之。但能行",
    "X39n0700_003:0094a22": "孝。自然梵行具足。所以名為戒也。故法苑云。戒即",
    "X39n0700_003:0094a23": "是孝。謂眾生皆吾父母。不殺不盜。是即為孝。義正",
    "X39n0700_003:0094a24": "同此。亦名制止者。制。是嚴制。止。是禁止。謂嚴制三",
    "X39n0700_003:0094b01": "業之不起。禁止妄念之不生。故名制止也。又制者。",
    "X39n0700_003:0094b02": "謂制善令行。制惡令斷。止者。唯令止惡。明開密遮",
    "X39n0700_003:0094b03": "也。其孝順。是標戒之體。制止。廼出戒之用。體用雙",
    "X39n0700_003:0094b04": "彰。即見本源心地矣。△二放光表瑞。",
    "X39n0700_003:0094b05": "佛即口放無量光明。",
    "X39n0700_003:0094b06": "佛即口放無量光明者。謂如來欲說大法。故先放",
    "X39n0700_003:0094b07": "光表瑞。令在會聽眾。深生敬信。復顯此戒最勝。出",
    "X39n0700_003:0094b08": "生無盡戒法故。口放者。表此戒如來金口親宣故。",
    "X39n0700_003:0094b09": "無量者表此十無盡藏戒品。無有限量故。光明者。",
    "X39n0700_003:0094b10": "表本源自性清淨。無有染污故。昔舍那付囑。以光",
    "X39n0700_003:0094b11": "告授。今釋迦秉教。亦放光宣傳。菩薩聽受此戒。即",
    "X39n0700_003:0094b12": "從佛口親生。是故名為真佛子也。△三大眾願聞。",
    "X39n0700_003:0094b13": "是時百萬億。大眾諸菩薩。十八梵天。六欲天子。十六",
    "X39n0700_003:0094b14": "大國王。合掌至心。聽佛誦一切諸佛大乘戒。",
    "X39n0700_003:0094b15": "百萬億者。但舉大數而言。然總敘有緣同集也。大",
    "X39n0700_003:0094b16": "眾者。人天共會。凡聖交羅故。諸菩薩者。別指三十",
    "X39n0700_003:0094b17": "心。十地位人也。十八梵天者。梵。淨也。謂其欲塵已",
    "X39n0700_003:0094b18": "淨。尚存色身故。妙玄云。正報之身。是清淨色。不同",
    "X39n0700_003:0094b19": "欲界。垢染之身。故名曰梵。大論云。清淨光潔。最勝",
    "X39n0700_003:0094b20": "最尊。故名為天。此別指色界而言也。一梵眾。廼所",
    "X39n0700_003:0094b21": "統之民。二梵輔。是輔弼梵王之臣。三大梵。得中間",
    "X39n0700_003:0094b22": "禪。為世界主。劫初先生。劫盡後滅。威德既勝。褒美",
    "X39n0700_003:0094b23": "稱大。主領大千。然通論有萬億梵王。惟此是大千",
    "X39n0700_003:0094b24": "世界之中。王名尸棄。得為大千世界之主。降此不",
    "X39n0700_003:0094c01": "得。此三總名初禪。梵語禪那。此翻為定。攝心專注",
    "X39n0700_003:0094c02": "不散故。坐得禪定。是故名天。四少光。於二禪中。光",
    "X39n0700_003:0094c03": "最少故。五無量光。光明轉增。無限量故。六光昔。口",
    "X39n0700_003:0094c04": "絕言音。光當語故。此三名第二禪。七少淨。意地樂",
    "X39n0700_003:0094c05": "受。離於喜貪。故少分清淨。八無量淨。淨勝於前。不",
    "X39n0700_003:0094c06": "可量故。九徧淨。樂受最勝。淨周普故。此三名第三",
    "X39n0700_003:0094c07": "禪。十無雲。下之三禪。皆依雲住。至此四禪。方在空",
    "X39n0700_003:0094c08": "居。十一福生。具勝福力。方得往生故。十二廣果。異",
    "X39n0700_003:0094c09": "生果報。此最勝故。此三屬第四禪。凡夫所居。修上",
    "X39n0700_003:0094c10": "品十善坐禪者。得生其中。十三無想。外道所居。計",
    "X39n0700_003:0094c11": "為涅槃。但是一期中間。心想不行故。亦屬四禪。十",
    "X39n0700_003:0094c12": "四無煩雜。謂無見思煩惱雜故。十五無熱惱。謂意",
    "X39n0700_003:0094c13": "樂調柔。離熱惱故。十六善相見。謂定障漸微。見極",
    "X39n0700_003:0094c14": "明徹故。十七善現相。謂形色轉勝。善能變現故。十",
    "X39n0700_003:0094c15": "八究竟無極。謂色法最極。是究竟處故。此五天亦",
    "X39n0700_003:0094c16": "屬四禪。三果聖人所居。名五不還天。此十八天雖",
    "X39n0700_003:0094c17": "凡聖不同。皆離欲穢。得清淨定。故名梵天也。六欲",
    "X39n0700_003:0094c18": "天子者。謂諸天具受微妙五塵欲樂。故名欲界。共",
    "X39n0700_003:0094c19": "有六天。一四王。居須彌山半。二忉利。居須彌山頂。",
    "X39n0700_003:0094c20": "此二名地居。三夜摩。四兜率。五化樂。六他化自在。",
    "X39n0700_003:0094c21": "此四天空居。然六天雖則尚有五欲。而果報自然。",
    "X39n0700_003:0094c22": "不假營求。故皆名天也。言十六大國王者。長阿含",
    "X39n0700_003:0094c23": "經云。西域諸國最多。舉其甚大者。有十六國。一史",
    "X39n0700_003:0094c24": "伽。二摩竭提。三迦尸。四拘薩羅。五跋祗。六末羅。七",
    "X39n0700_003:0095a01": "支提。八跋沙。九尼樓。十槃闍羅。十一阿濕波。十二",
    "X39n0700_003:0095a02": "婆蹉。十三蘇羅。十四乾陀羅。十五劍浮沙。十六阿",
    "X39n0700_003:0095a03": "槃提也。如來出興於世。俱是有緣機感。故人天凡",
    "X39n0700_003:0095a04": "聖雲集而為大眾也。問。菩提樹下。何能雲集百萬",
    "X39n0700_003:0095a05": "大眾耶。答。如華嚴經云。樹下宮殿樓閣。充徧十方。",
    "X39n0700_003:0095a06": "又以諸佛神力所加。一念之間。悉包法界。是以涅",
    "X39n0700_003:0095a07": "槃會上。娑羅雙樹間。於一針鋒上。坐無邊眾。豈可",
    "X39n0700_003:0095a08": "以凡情測量。識心思議耶。合掌者。手本左右。合而",
    "X39n0700_003:0095a09": "為一。表其至恭至敬。身業淨也。至心者。專心一意。",
    "X39n0700_003:0095a10": "意業淨也。耳聽者。而言自寂。口業淨也。如是三業",
    "X39n0700_003:0095a11": "肅清。聽佛所說。則戒光自朗於心源矣。一切諸佛",
    "X39n0700_003:0095a12": "大乘戒者。謂此戒廼佛佛相傳故也。△二釋尊自",
    "X39n0700_003:0095a13": "說三。初明自誦勸人。",
    "X39n0700_003:0095a14": "佛告諸菩薩言。我今半月半月。自誦諸佛法戒。汝等",
    "X39n0700_003:0095a15": "一切發心菩薩亦誦。乃至十發趣。十長養。十金剛。十",
    "X39n0700_003:0095a16": "地諸菩薩亦誦。",
    "X39n0700_003:0095a17": "佛告諸菩薩者。佛告。猶曉諭也。諸菩薩。乃總舉其",
    "X39n0700_003:0095a18": "名。向後別列位次。然如來說法。人天共集。但舉菩",
    "X39n0700_003:0095a19": "薩者。有四義故。一。菩薩是當機人。二。為大眾綱領。",
    "X39n0700_003:0095a20": "三。人天所尊。四。大士雖位次不同。而皆名菩薩。故",
    "X39n0700_003:0095a21": "總舉菩薩。而統攝人天大眾也。半月半月者。止持",
    "X39n0700_003:0095a22": "云。黑白二半月也。月勤二誦者。謂善業惡業。應自",
    "X39n0700_003:0095a23": "孝察故。成實論云。一日。至十五。智光漸增。以表智",
    "X39n0700_003:0095a24": "德。十六。至三十。邪光漸減。以表斷德。此二日誦戒",
    "X39n0700_003:0095b01": "者。葢欲令其白業圓。而黑業盡也。自誦諸佛法戒",
    "X39n0700_003:0095b02": "者。謂顯佛佛尊重波羅提木叉故。又此誦戒。梵名",
    "X39n0700_003:0095b03": "布薩。南山翻為淨住。謂半月半月誦戒。清淨身心。",
    "X39n0700_003:0095b04": "如戒而住故。正名褒灑陀。褒灑。是長養義。陀。是持",
    "X39n0700_003:0095b05": "義。由集眾說戒。能長養善法。持自心故。善見論云。",
    "X39n0700_003:0095b06": "云何名為正法久住。佛言。布薩法不壞是。汝等一",
    "X39n0700_003:0095b07": "切發心菩薩亦誦者。乃別指位次菩薩。亦當如是",
    "X39n0700_003:0095b08": "而誦也。佛是果人。尚且自誦。何況菩薩因人。之不",
    "X39n0700_003:0095b09": "誦耶。此是諸佛常式。故今如來亦半月自誦。以法",
    "X39n0700_003:0095b10": "現前大眾。及未來受戒者。之成規也。又發心諸菩",
    "X39n0700_003:0095b11": "薩者。謂初發大心。即十信位人也。以信為三賢之",
    "X39n0700_003:0095b12": "初步。十聖之先階。信則不疑。謂信此菩薩大戒。決",
    "X39n0700_003:0095b13": "定是成佛種子故。瓔珞經云。從凡夫地。值佛菩薩",
    "X39n0700_003:0095b14": "說法。於教法中。起一念信。便發菩提心。是人爾時。",
    "X39n0700_003:0095b15": "住前。為名字菩薩。其人略行十心。所謂信心。念心",
    "X39n0700_003:0095b16": "精進心。慧心。定心。不退心。護法心。迴向心。戒心。願",
    "X39n0700_003:0095b17": "心。行如是心。故名發心。菩薩也。乃至者。未盡之詞。",
    "X39n0700_003:0095b18": "謂不但初發心菩薩。乃至住。行。向。地。諸菩薩。亦當",
    "X39n0700_003:0095b19": "如是而誦也。十發趣者。初十心也。謂捨。戒。忍。進。定。",
    "X39n0700_003:0095b20": "慧。願。護。喜。頂。十心菩薩。繇前十信為本。以此十心",
    "X39n0700_003:0095b21": "從假入空。心心開發趣向佛果。故名發趣。亦即十",
    "X39n0700_003:0095b22": "住位也。以信立之後。慧住於理。得位不退。故名為",
    "X39n0700_003:0095b23": "住。十長養者。中十心也。謂慈。悲。喜。捨。施。好語。益。同。",
    "X39n0700_003:0095b24": "定。慧十心。菩薩以此十心。從空入假。精勤勇猛。增",
    "X39n0700_003:0095c01": "長佛道。養育眾生。故名長養。亦即十行位也。由前",
    "X39n0700_003:0095c02": "十住。發真悟理。從此進趣。故名為行。十金剛者。後",
    "X39n0700_003:0095c03": "十心也。謂信。念。迴向。達。直。不退。大乘。無相。慧。不壞",
    "X39n0700_003:0095c04": "十心。菩薩以此十心。修習中觀。降伏無明。性如金",
    "X39n0700_003:0095c05": "剛。不可沮壞。故得此名。又信等。亦皆有發趣長養",
    "X39n0700_003:0095c06": "之義。亦皆是體性法門。三十心皆為種子。惟此十",
    "X39n0700_003:0095c07": "心。倍為堅固。故名金剛。皆以不壞為義。亦即十向",
    "X39n0700_003:0095c08": "位也。謂菩薩以此十心。迴事向理。迴因向果。迴自",
    "X39n0700_003:0095c09": "功德。向於眾生。迴能修所修。向於法界。此居最後。",
    "X39n0700_003:0095c10": "名金剛後心。此心乃是能入聖地之智。近解脫之",
    "X39n0700_003:0095c11": "門。得入中道之正位。已上三十心。皆賢位也。十地",
    "X39n0700_003:0095c12": "者。從平等。善慧。光明。爾燄。慧照。華光。滿足。佛吼。華",
    "X39n0700_003:0095c13": "嚴。入佛界。此即聖位也。地者。荷負出生之義。謂此",
    "X39n0700_003:0095c14": "菩薩。住持佛智。上荷佛法。下載眾生。功德智慧之",
    "X39n0700_003:0095c15": "所歸趣。慈悲巧便之所從生。故名為地。又地地出",
    "X39n0700_003:0095c16": "生無量法門。因位有淺深。故分為十也。然如來初",
    "X39n0700_003:0095c17": "為菩薩時。修入佛果之根源。繇誦諸佛法戒而起。",
    "X39n0700_003:0095c18": "乃至令一切眾生開心地道。入發趣。長養。金剛。十",
    "X39n0700_003:0095c19": "地。證當成果。汝等從凡至聖。一切菩薩。亦當如我",
    "X39n0700_003:0095c20": "而行。半月半月。誦諸佛法戒。令如來慧命不斷。故",
    "X39n0700_003:0095c21": "云十地諸菩薩亦誦也。△二放光誡學。",
    "X39n0700_003:0095c22": "是故戒光從口出。有緣。非無因故光。光非青黃赤白",
    "X39n0700_003:0095c23": "黑。非色非心。非有非無。非因果法。是諸佛之本源。行",
    "X39n0700_003:0095c24": "菩薩道之根本。是大眾諸佛子之根本。是故大眾諸",
    "X39n0700_003:0096a01": "佛子。應受持。應讀誦。應善學。",
    "X39n0700_003:0096a02": "是故戒光從口出者。是故。廼承上文佛口放無量。",
    "X39n0700_003:0096a03": "光明而言也。戒具生善滅惡之功。光有揚輝破暗",
    "X39n0700_003:0096a04": "之用。見者發菩提心。聞者離生死苦。戒光從口出",
    "X39n0700_003:0096a05": "者。謂戒從口宣。光從口出。表此心地大戒。是一乘",
    "X39n0700_003:0096a06": "無上之法。更無異轍也。前句直說放光之緣。此光",
    "X39n0700_003:0096a07": "即表無作戒體。此無作戒。全以性德為因。展轉傳",
    "X39n0700_003:0096a08": "誦為緣。有緣非無因故光者。佛種從緣起。顯放此",
    "X39n0700_003:0096a09": "異光。必說大法也。然佛性戒。正因也。舍那誦。緣因",
    "X39n0700_003:0096a10": "也。釋迦誦。了因也。戒光從舍那口出。有緣矣。釋迦",
    "X39n0700_003:0096a11": "誦心地戒。非無因也。光非青黃赤白黑者。破執情",
    "X39n0700_003:0096a12": "也。恐凡外小乘聞見。遂生執著。不達自性圓明。而",
    "X39n0700_003:0096a13": "向外馳求故。又此心地戒光。徧照法界。其中有四",
    "X39n0700_003:0096a14": "料揀。一。非五方物色。不墮影像。凡愚徧計果也。二。",
    "X39n0700_003:0096a15": "非六入色心。不墮情境。人天妄想果也。三。非六師",
    "X39n0700_003:0096a16": "有無。不墮斷常外道邪見果也。四。非二乘因果。不",
    "X39n0700_003:0096a17": "墮修證小乘事相果也。諸佛是出世間法。真諦也。",
    "X39n0700_003:0096a18": "大眾是世間法。俗諦也。菩薩上趣下順。真俗雙融",
    "X39n0700_003:0096a19": "也。又戒是渡苦海之浮囊。復本源之寶筏。諸佛正",
    "X39n0700_003:0096a20": "徧知海。以此心地戒為本源。故曰是諸佛之本源。",
    "X39n0700_003:0096a21": "菩薩修行六度。萬行開敷。亦以此心地戒為根本。",
    "X39n0700_003:0096a22": "故曰行菩薩道之根本。大眾後當作佛。亦無不以",
    "X39n0700_003:0096a23": "此心地戒而為根本。故曰是大眾諸佛子之根本。",
    "X39n0700_003:0096a24": "由是之故。再三叮嚀勸誡。受持誦學也。領納在心",
    "X39n0700_003:0096b01": "曰受。稟執不忘曰持。口[言*奉]戒經曰讀誦。熟玩戒文。",
    "X39n0700_003:0096b02": "精徹其義曰善學。如聞佛誦戒。若不受持。則無成",
    "X39n0700_003:0096b03": "佛因。受之不讀。則無滋長因。讀之不學。則無得證",
    "X39n0700_003:0096b04": "果。故云。是故大眾諸佛子。應受持。應讀誦。應善學",
    "X39n0700_003:0096b05": "也。言大眾諸佛子者。揀非佛菩薩。乃天人鬼畜。次",
    "X39n0700_003:0096b06": "一等之通稱也。△三明普攝羣機。",
    "X39n0700_003:0096b07": "佛子諦聽。若受佛戒者。國王。王子。百官。宰相。比丘。比",
    "X39n0700_003:0096b08": "丘尼。十八梵天。六欲天子。庶民。黃門。婬男。婬女。奴婢。",
    "X39n0700_003:0096b09": "八部鬼神。金剛神。畜生。乃至變化人。但解法師語。盡",
    "X39n0700_003:0096b10": "受得戒。皆名第一清淨者。",
    "X39n0700_003:0096b11": "佛子諦聽者。謂提醒大眾。當至心而聽也。若受佛",
    "X39n0700_003:0096b12": "戒者。此指菩薩戒也。謂比丘戒。名曰僧戒。菩薩戒。",
    "X39n0700_003:0096b13": "名曰佛戒。正顯佛慈平等。戒法弘施也。繇本源心",
    "X39n0700_003:0096b14": "地大戒。一切眾生本具。非染非淨。故不擇貴賤賢",
    "X39n0700_003:0096b15": "愚。人非人等。但能領會授戒法師言語。盡得受也。",
    "X39n0700_003:0096b16": "此顯心地戒。還從自心得。不同比丘。要具五緣。方",
    "X39n0700_003:0096b17": "得成就。倘一虧法。無作不成。復除十三難人。不得",
    "X39n0700_003:0096b18": "受戒。今此菩薩正戒。惟揀七遮。其餘皆名清淨法",
    "X39n0700_003:0096b19": "器。然比丘稟佛制教。剃髮染衣。是世間住持三寶",
    "X39n0700_003:0096b20": "中之一數。為世福田。人天軌範。苟其非器。則戒體",
    "X39n0700_003:0096b21": "不發。故須揀擇。菩薩以成佛果為心。或在家出家",
    "X39n0700_003:0096b22": "隱顯無定。故非住持。是以但能發菩提心。即得受",
    "X39n0700_003:0096b23": "戒也。其中不出三對。六類。一。僧俗對。俗分王臣。僧",
    "X39n0700_003:0096b24": "分男女。二。天人對。天分色欲。人分好醜。好醜者。有",
    "X39n0700_003:0096c01": "根具根缺。作主作從。三。幽顯對。幽分鬼神。顯分畜",
    "X39n0700_003:0096c02": "化也。國王。人主也。王子。青宮也。百官者。百司之官。",
    "X39n0700_003:0096c03": "依公執政。決斷是非。名為官也。宰相者。謂宰執朝",
    "X39n0700_003:0096c04": "綱。相助於君也。比丘名含三義。一破惡。二怖魔。三",
    "X39n0700_003:0096c05": "乞士。尼者。女也。如來初成正覺。未有出家二眾。利",
    "X39n0700_003:0096c06": "生念切。故預許之。皆得受戒也。不言式叉摩那。沙",
    "X39n0700_003:0096c07": "彌。沙彌尼者。謂舉此二眾。即攝小三眾也。十八梵",
    "X39n0700_003:0096c08": "天。色界天也。六欲天子。欲界天也。庶民。無位之眾",
    "X39n0700_003:0096c09": "也。黃門。是閹人。即內宦也。又黃者。中也。謂王使此",
    "X39n0700_003:0096c10": "人守內宮之中門。備通使命。故云黃門也。婬男婬",
    "X39n0700_003:0096c11": "女。賣色人也。奴婢。充役人也。八部鬼神。護法眾也。",
    "X39n0700_003:0096c12": "金剛神。亦名金剛力士。謂有大威力。喻如金剛。執",
    "X39n0700_003:0096c13": "金剛杵。隨侍諸佛。能捍外魔。護持佛法者也。畜生。",
    "X39n0700_003:0096c14": "三惡道之最下者。乃至。盡及之辭。變化人者。或天。",
    "X39n0700_003:0096c15": "龍。鬼神等。謂本身不便入眾。故變化為人形而來",
    "X39n0700_003:0096c16": "受戒。如來大慈。不捨一切眾生。觀如上種類。皆可",
    "X39n0700_003:0096c17": "作戒器。但能解法師語者。即復攝歸心地法門。此",
    "X39n0700_003:0096c18": "顯不解。則不能發菩提心。以為勝因。故須揀也。問。",
    "X39n0700_003:0096c19": "既不揀種類。何不言無色界。及地獄眾生耶。答。無",
    "X39n0700_003:0096c20": "色無身。地獄苦具所障。二皆非器故也。又解。則盡",
    "X39n0700_003:0096c21": "得受戒。不解。則雖受。亦不得戒也。故瓔珞經云。始",
    "X39n0700_003:0096c22": "行菩薩。若信男信女。乃至奴婢。變化人。盡得受戒。",
    "X39n0700_003:0096c23": "皆有心向故。初發心出家。欲紹菩薩位者。當先受",
    "X39n0700_003:0096c24": "正法戒。此戒是一切行功德藏之根本。正向佛道",
    "X39n0700_003:0097a01": "果一切行木。是戒能除一切大患。是正法明鏡。一",
    "X39n0700_003:0097a02": "切眾生。盡得受之。皆名第一清淨者。謂未受戒前。",
    "X39n0700_003:0097a03": "容有淨染高下貴賤之分。優劣智愚之異。一得此",
    "X39n0700_003:0097a04": "戒。即入佛位。咸成最上法器。喻如眾流入海。皆失",
    "X39n0700_003:0097a05": "本名。同一鹽味。故云皆名第一清淨也。上明序分",
    "X39n0700_003:0097a06": "已竟。",
    "X39n0700_003:0097a07": "△二正宗分二。初十重。二四十八輕。初中三。初總",
    "X39n0700_003:0097a08": "標。二別列。三結示。初復二。初詳示。",
    "X39n0700_003:0097a09": "佛告諸佛子言。有十重波羅提木叉。若受菩薩戒。不",
    "X39n0700_003:0097a10": "誦此戒者。非菩薩。非佛種子。我亦如是誦。一切菩薩",
    "X39n0700_003:0097a11": "已學。一切菩薩當學。一切菩薩今學。",
    "X39n0700_003:0097a12": "佛告諸佛子者。乃呼召能誦之人。而發起勸誦之",
    "X39n0700_003:0097a13": "語也。十重波羅提木叉者。十重是事。波羅提木叉",
    "X39n0700_003:0097a14": "是法。謂顯所受之法。以能攝事也。又先提十重者。",
    "X39n0700_003:0097a15": "謂是菩薩根本故。後言四十八輕者。是其枝末故。",
    "X39n0700_003:0097a16": "先本後末。是故首宣也。若受菩薩戒。不誦此戒者。",
    "X39n0700_003:0097a17": "謂不誦名犯。學即名持。若受而不誦。如同漏器。既",
    "X39n0700_003:0097a18": "不誦持。則日就遺忘。戒相寧識。不識戒相。則罔諳",
    "X39n0700_003:0097a19": "開遮。開遮不諳。則過犯由是而生。現前失大乘之",
    "X39n0700_003:0097a20": "名位。故曰非菩薩。則當來成佛之極果亦失。故曰",
    "X39n0700_003:0097a21": "非佛種子。然既受須誦。誦則知其持犯輕重。時時",
    "X39n0700_003:0097a22": "法水所潤。佛種自不乾枯也。如來不忘舍那之始",
    "X39n0700_003:0097a23": "授。半月半月自誦。故曰我亦如是誦。過去菩薩求",
    "X39n0700_003:0097a24": "大菩提。先於中學。故曰一切菩薩已學。未來菩薩",
    "X39n0700_003:0097b01": "當如是行。故曰一切菩薩當學。汝等現在菩薩亦",
    "X39n0700_003:0097b02": "當如我所說。半月半月。誦此波羅提木叉。故曰一",
    "X39n0700_003:0097b03": "切菩薩今學也。如不誦則逆。逆則非孝矣。△二略",
    "X39n0700_003:0097b04": "結。",
    "X39n0700_003:0097b05": "我已略說菩薩波羅提木叉相貌應當學。敬心奉持。",
    "X39n0700_003:0097b06": "我已略說者。言其纔舉綱領。未振毛目也。菩薩木",
    "X39n0700_003:0097b07": "叉者。顯非聲聞戒也。相貌者。十重四十八輕為相",
    "X39n0700_003:0097b08": "一一戒中。開遮持犯。輕重是非為貌。戒雖無形。然",
    "X39n0700_003:0097b09": "守持者。得守持之相貌。何以故。謂內心既虔。則外",
    "X39n0700_003:0097b10": "儀必敬。故楞嚴經云。心持禁戒。舉身輕清是也。略",
    "X39n0700_003:0097b11": "說者。略。具四句。說。該三大。四句者。一。略中略。謂孝",
    "X39n0700_003:0097b12": "敬心也。二。略中廣。謂十重戒相也。三。廣中略。謂四",
    "X39n0700_003:0097b13": "十八輕也。四。廣中廣。謂十無盡藏戒品也。三大者。",
    "X39n0700_003:0097b14": "一。菩薩。用大。謂行菩薩道之根本。能出生大乘因",
    "X39n0700_003:0097b15": "果故。二。木叉。體大。謂戒是本源佛性種子故。三。相",
    "X39n0700_003:0097b16": "貌。相大。謂光明金剛寶戒。猶如日月瓔珠故。既然",
    "X39n0700_003:0097b17": "戒有持毀相狀。諦聽者。應當生信敬心。以成聞慧。",
    "X39n0700_003:0097b18": "時時勤學。以成思慧。刻刻行持。以成修慧。如是三",
    "X39n0700_003:0097b19": "慧自淑。則道果圓成。又何愁心地之不開明耶。故",
    "X39n0700_003:0097b20": "曰應當學。敬心奉持也。",
    "X39n0700_003:0097b21": "釋此五十八戒。雖則重輕二篇。兼有方便等流。合",
    "X39n0700_003:0097b22": "而明之。共有六聚。一逆。二失戒重。不任更受。欲受。",
    "X39n0700_003:0097b23": "須見好相。三失戒重。堪任更受。四不失戒重。五染",
    "X39n0700_003:0097b24": "污犯。及方便重垢。六非染污犯。及方便輕垢也。",
    "X39n0700_003:0097c01": "△二列相十。第一殺戒二。初標人。",
    "X39n0700_003:0097c02": "佛言。佛子。",
    "X39n0700_003:0097c03": "佛子者。謂發菩提心。受佛大戒。即佛所生。行當紹",
    "X39n0700_003:0097c04": "如來位。故曰佛子。母自輕也。既受佛戒。莫違佛制。",
    "X39n0700_003:0097c05": "如違佛制。便即結罪。故呼其人。而醒之也(後皆准此)。△",
    "X39n0700_003:0097c06": "二顯法三。初作犯止持。二作持止犯。三違教結罪。",
    "X39n0700_003:0097c07": "今初。",
    "X39n0700_003:0097c08": "若自殺。教人殺。方便殺。讚歎殺。見作隨喜。乃至呪殺。",
    "X39n0700_003:0097c09": "殺因。殺緣。殺法。殺業。乃至一切有命者。不得故殺。",
    "X39n0700_003:0097c10": "若自殺者。若。乃設況之辭。謂設或有人。行此殺害",
    "X39n0700_003:0097c11": "事者。如律定罪。自殺者。謂親身行殺也。殺有三種。",
    "X39n0700_003:0097c12": "或用內色。謂以手足。及餘身分等。或用外色。謂以",
    "X39n0700_003:0097c13": "刀杖木石等。或用內外色。謂手執刀杖木瓦石等。",
    "X39n0700_003:0097c14": "葢一切有情。皆以五蘊而為身心。若起瞋害。壞彼",
    "X39n0700_003:0097c15": "五蘊者。故名為殺。教人殺者。謂口教他人行殺害",
    "X39n0700_003:0097c16": "事。或面教。或遣使。或作書等。方便殺者。謂以種種",
    "X39n0700_003:0097c17": "機巧方便。令其必死。如束縛捉繫。及指示道路。令",
    "X39n0700_003:0097c18": "前人捕獲等。讚歎殺者。讚。謂讚其力勝。謂前人本",
    "X39n0700_003:0097c19": "無殺心。花言巧語。種種讚譽。令起殺心。成就殺事",
    "X39n0700_003:0097c20": "也。歎。謂歎其不能。謂前人先有殺心。或作。不作。種",
    "X39n0700_003:0097c21": "種毀呰。激發令作也。又或於彼樂死人前。稱其美",
    "X39n0700_003:0097c22": "德。作如是言。汝已作眾善功德。生便受苦。死當生",
    "X39n0700_003:0097c23": "天。受無盡樂。如是令其自死。或口說。或身現讚歎",
    "X39n0700_003:0097c24": "相。或遣人說。或遣人持書至彼。令其自死。見作隨",
    "X39n0700_003:0098a01": "喜者謂見他人行殺時。心便隨彼而生歡喜故。乃",
    "X39n0700_003:0098a02": "至者。未盡之辭。謂其中殺事多種。不能盡舉。或作",
    "X39n0700_003:0098a03": "火坑穽陷令墮。或作機撥使死。或作弶。作桁。或作",
    "X39n0700_003:0098a04": "羂索。或與毒藥。或墮胎等。呪殺者。謂以極惡呪術。",
    "X39n0700_003:0098a05": "呪令彼死。外國有起屍鬼呪。名毗陀羅。及未損壞",
    "X39n0700_003:0098a06": "全屍。以召鬼呪。呪二十九日。令屍起立。水洗著衣。",
    "X39n0700_003:0098a07": "授與其刀。載於車上。教往殺人。是為呪殺。其自作",
    "X39n0700_003:0098a08": "方便。身家造罪。讚歎呪禱。口家造罪。見作隨喜。意",
    "X39n0700_003:0098a09": "家造罪。亦兼於口。皆歸殺業也。因者。謂宿生種習",
    "X39n0700_003:0098a10": "不忘。忽起一念現行殺心。故名為因。緣者。謂殺心",
    "X39n0700_003:0098a11": "相續。助成殺事。故名為緣。法者。謂思惟造作方便",
    "X39n0700_003:0098a12": "資具。故名為法。如刀杖網呪坑穽等。業者。謂三緣",
    "X39n0700_003:0098a13": "和合。斷彼命根。故名為業。此則因通過去。緣法現",
    "X39n0700_003:0098a14": "在。業兼未來。展轉相資。以致當來互相殺害。故令",
    "X39n0700_003:0098a15": "輪迴不絕也。其初萌一念殺心。名煩惱障。事成命",
    "X39n0700_003:0098a16": "斷。名業障。招感當來三惡道苦。名報障。是則三障",
    "X39n0700_003:0098a17": "輪轉。皆由初起一念不善之心而有。初心若滅。次",
    "X39n0700_003:0098a18": "心不續。則無思惟造作。而殺業不成。報障無繇得",
    "X39n0700_003:0098a19": "矣。後之九戒。准此應知。義疏云。因親緣疎。正因殺",
    "X39n0700_003:0098a20": "心為因。餘者助成為緣。親者。造作招感。當來果報。",
    "X39n0700_003:0098a21": "如影隨形。緣者。助成故疎。於因緣中造作。皆是業",
    "X39n0700_003:0098a22": "義。乃至者。是承上害人。及下微細物命而言也。一",
    "X39n0700_003:0098a23": "切者。除人道。其餘鬼畜蜫蟲等是也。有命者。謂一",
    "X39n0700_003:0098a24": "切眾生。以六根六識連持相續。名為壽命。此相續",
    "X39n0700_003:0098b01": "斷。名之曰死。不得二字最重。此句始明其戒也。故",
    "X39n0700_003:0098b02": "殺者。謂有心害命。非是無心悞殺也。殺畜等雖可",
    "X39n0700_003:0098b03": "懺悔。而要見好相。罪方除滅。菩薩了達業相。等觀",
    "X39n0700_003:0098b04": "眾生。無大小高下之分。繇善業故。生人天趣。繇惡",
    "X39n0700_003:0098b05": "業故。生地獄餓鬼畜生道中。俱稟識性。苦樂無殊。",
    "X39n0700_003:0098b06": "故殺者。悉皆得罪。又一切眾生。皆具佛性。同一本",
    "X39n0700_003:0098b07": "源。有佛性者。皆當作佛。殺彼還是害己。及害未來",
    "X39n0700_003:0098b08": "諸佛也。是故如來大慈。一切俱制。但有可殺之境。",
    "X39n0700_003:0098b09": "一切不得作也。△二作持止犯。",
    "X39n0700_003:0098b10": "是菩薩應起常住慈悲心。孝順心。方便救護。一切眾",
    "X39n0700_003:0098b11": "生。",
    "X39n0700_003:0098b12": "應起常住慈悲心者。應。當也。起。修行發起。常住者。",
    "X39n0700_003:0098b13": "了知心佛眾生。三無差別。其性常住故。慈悲心者。",
    "X39n0700_003:0098b14": "謂從體起用。上合諸佛。同一慈力。下合眾生。同一",
    "X39n0700_003:0098b15": "悲仰。故云慈悲心也。又慈能與樂。保命為先。悲能",
    "X39n0700_003:0098b16": "拔苦。無殺為上。然同體大悲。愛念眾生。如保赤子。",
    "X39n0700_003:0098b17": "惟思拔苦與樂故也。孝順心者。孝。謂孝於親。順。謂",
    "X39n0700_003:0098b18": "順於道。謂尊重聖教。無傷害心。視六道眾生。皆是",
    "X39n0700_003:0098b19": "我父母。不敢輕於一切故也。方便救護者。謂權巧",
    "X39n0700_003:0098b20": "方法。自作教人。不惟不殺。且要放生。若見他殺時。",
    "X39n0700_003:0098b21": "以種種方便教化。解其苦難。纔順孝心。方不違大",
    "X39n0700_003:0098b22": "士利生之本願也。又應起二字。總貫慈悲孝順救",
    "X39n0700_003:0098b23": "護三心。謂一切眾生。與佛同體。皆有不生不滅。常",
    "X39n0700_003:0098b24": "住之性。今發起此心。要常住在慈悲之地。非謂暫",
    "X39n0700_003:0098c01": "時而已也。以慈悲故。自然孝順。以孝順故。自能救",
    "X39n0700_003:0098c02": "護眾生。若不救護。何名大士耶。故不殺。仍應救生。",
    "X39n0700_003:0098c03": "不盜。仍應布施也。後皆例此。然三心之中。慈孝。能",
    "X39n0700_003:0098c04": "治自殺之因。方便救護。所治教讚呪殺之緣。正是",
    "X39n0700_003:0098c05": "大士度生之行。成就法身德也。△三違教結罪。",
    "X39n0700_003:0098c06": "而反恣心快意殺生者。是菩薩波羅彝罪。",
    "X39n0700_003:0098c07": "反者。明其不應。恣心者。因貪起殺。不知制止。快意",
    "X39n0700_003:0098c08": "者。因瞋起殺。洩其怨恨。暢快我心。貪如市利宰牲。",
    "X39n0700_003:0098c09": "瞋似酷刑虐民。逆天悖理。豈菩薩之所為。且不作",
    "X39n0700_003:0098c10": "如上方便。已乖大士本念。而反恣心快意殺生者。",
    "X39n0700_003:0098c11": "是菩薩波羅彝罪。波羅彝者。是梵語。罪名也。其義",
    "X39n0700_003:0098c12": "眾多。故無正翻。然是極惡重罪。如世死刑。或翻捐",
    "X39n0700_003:0098c13": "棄。犯此戒者。一切功德。悉皆捐棄。無道果分故。或",
    "X39n0700_003:0098c14": "翻不共住。法眾不容故。喻如大海。不宿死屍也。或",
    "X39n0700_003:0098c15": "翻墮落。謂犯此戒者。墮落三途故。或翻他勝處法。",
    "X39n0700_003:0098c16": "謂受菩薩戒。本欲破壞煩惱。降伏魔軍。今犯此戒。",
    "X39n0700_003:0098c17": "反被煩惱魔軍所欺勝故。法王之子。受敗於他。又",
    "X39n0700_003:0098c18": "被他淨行者。所欺勝故。或名墮不如意處。即前三",
    "X39n0700_003:0098c19": "惡道中也。如人壞心。如地崩陷。不復堪能修習善",
    "X39n0700_003:0098c20": "法。增長菩提。亦云是斷頭法。如斷多羅樹心。如鍼",
    "X39n0700_003:0098c21": "鼻缺。如大石破為二分等。聲聞律中。明一人受比",
    "X39n0700_003:0098c22": "丘戒。地神。空神。展轉傳告。頃刻聲徧初禪。魔則震",
    "X39n0700_003:0098c23": "恐。若一人破比丘戒。護身神出大歎息之聲。亦復",
    "X39n0700_003:0098c24": "展轉傳告。聲徧初禪。魔則歡喜。今菩薩戒羯磨文。",
    "X39n0700_003:0099a01": "明一人受戒。則十方諸佛菩薩前。法爾相現。繇此",
    "X39n0700_003:0099a02": "表示。則諸佛菩薩。眷念憐愍。儻一人破戒。寧不徧",
    "X39n0700_003:0099a03": "令法界聖賢咨嗟悲悼耶。此非比丘罪名。故云是",
    "X39n0700_003:0099a04": "菩薩波羅彝罪。持戒者。當審思之。若以三聚攝歸",
    "X39n0700_003:0099a05": "不得故殺。律儀戒。慈悲孝順善法戒。救護眾生。攝",
    "X39n0700_003:0099a06": "生戒也。此戒道俗同制。如五八戒類。大士以慈悲",
    "X39n0700_003:0099a07": "為本。故先斷也。七眾菩薩共制。聲聞五眾。大同小",
    "X39n0700_003:0099a08": "異。同者。同不許殺。異者。三事各異。一。開遮異二。色",
    "X39n0700_003:0099a09": "心異。三。輕重異。一開遮異者。謂大士見機得作。如",
    "X39n0700_003:0099a10": "菩薩戒本經云。若諸菩薩。安住淨戒律儀。善權方",
    "X39n0700_003:0099a11": "便。為利他故。見劫盜賊。為貪財故。欲殺多生。或復",
    "X39n0700_003:0099a12": "欲害。大德聲聞。獨覺菩薩。或復欲造多無間業。見",
    "X39n0700_003:0099a13": "是事已。發心思惟。我若斷彼惡眾生命。墮那落迦。",
    "X39n0700_003:0099a14": "如其不斷。無間業成。當受大苦。我寧殺彼。墮那落",
    "X39n0700_003:0099a15": "迦。終不令其受無間苦。如是菩薩。意樂思惟。於彼",
    "X39n0700_003:0099a16": "眾生。為當來故。深生慚愧。以憐愍心。而斷彼命。繇",
    "X39n0700_003:0099a17": "是因緣。於菩薩戒。無所違犯。生多功德。此則大悲",
    "X39n0700_003:0099a18": "增上。純以代苦之心。而行殺業也。深生慚愧者。明",
    "X39n0700_003:0099a19": "其不自以為功能故。以憐愍心者。明其實無一念",
    "X39n0700_003:0099a20": "瞋忿故。雖甘受犯戒之罪。而究竟無所違犯。故云",
    "X39n0700_003:0099a21": "見機得作也。儻若反此。難免性遮。而聲聞雖見機。",
    "X39n0700_003:0099a22": "不許作也。問。出家遠離害心。殺戒易持。王臣專主",
    "X39n0700_003:0099a23": "殺權。有罪不誅。何以安國。答。殺一人而救一鄉。或",
    "X39n0700_003:0099a24": "殺多人而救一邑。一國。是菩薩善權方便。見機得",
    "X39n0700_003:0099b01": "作也。如陀羅尼經云。若見作五無間罪。謗大乘經。",
    "X39n0700_003:0099b02": "背逆君主。或亂正法。於是等人。起悲愍心。應作降",
    "X39n0700_003:0099b03": "伏之法。又涅槃經云。往昔如來作大國王。名曰仙",
    "X39n0700_003:0099b04": "豫。愛念敬重。大乘經典。廼至二十年中。供事諸婆",
    "X39n0700_003:0099b05": "羅門。一切所須已。告言。師等今應發無上菩提心。",
    "X39n0700_003:0099b06": "彼云。大王。菩提之性。是無所有。大乘經典。亦復如",
    "X39n0700_003:0099b07": "是。大王云何欲令人同於虗空。時王心重大乘。聞",
    "X39n0700_003:0099b08": "其誹謗大乘方等。即斷其命。而諸婆羅門命終。生",
    "X39n0700_003:0099b09": "阿鼻地獄。即便自知。謗大乘經典。不信因緣。為王",
    "X39n0700_003:0099b10": "所殺。而來生此。知已。於大乘經典。生敬信心。尋時",
    "X39n0700_003:0099b11": "命終。生甘露鼓王如來世界。於彼壽命。具足十劫。",
    "X39n0700_003:0099b12": "餘如經說。然大乘菩薩。以憐愍心。利益眾生。無一",
    "X39n0700_003:0099b13": "念瞋害私意。儻有不達經旨。以自利故。瞋心害彼。",
    "X39n0700_003:0099b14": "不但無益與他。而且自墮不如意處。無有出期矣。",
    "X39n0700_003:0099b15": "二。色心異者。大士制心。聲聞制色。三。輕重異者。大",
    "X39n0700_003:0099b16": "士害師犯逆。聲聞非逆。故曰大士重。重於聲聞重",
    "X39n0700_003:0099b17": "也。此戒具性遮二業。性業者。性。實也。雖不受佛戒。",
    "X39n0700_003:0099b18": "世間法爾有罪。如輪王十善。亦制殺生。國制殺人。",
    "X39n0700_003:0099b19": "會須償命。遮業者。佛制之所遮止。犯者得破戒罪。",
    "X39n0700_003:0099b20": "此之殺業。不受戒人。但得性罪。已受戒者。得性遮",
    "X39n0700_003:0099b21": "二罪。此戒具四緣成重。若少一緣。罪便開輕。一。是",
    "X39n0700_003:0099b22": "眾生。二。眾生想。三。殺害心。四。命根斷。一眾生中。有",
    "X39n0700_003:0099b23": "上。中。下。三品。上品者。諸佛。聖人。父母。師僧。佛不受",
    "X39n0700_003:0099b24": "害。但令惡心出其身血。即犯逆罪。害阿羅漢。犯逆。",
    "X39n0700_003:0099c01": "害三果以下。但犯重。菩薩解行以上。害者犯逆。以",
    "X39n0700_003:0099c02": "下犯重。中品者。即人天。害之犯重。下品者。四趣也。",
    "X39n0700_003:0099c03": "此亦有二。一云同重。大士防殺。最嚴重故。解語受",
    "X39n0700_003:0099c04": "戒。是道器故。二云但犯輕垢。以不解語。非道器故。",
    "X39n0700_003:0099c05": "二眾生想。有當。疑。僻。三法。一。是眾生。實是想。非眾",
    "X39n0700_003:0099c06": "生。實非想。是為當。二。是眾生。疑非。是。非眾生。疑是。",
    "X39n0700_003:0099c07": "非。是為疑。三。是眾生。決非想。非眾生。決是想。是為",
    "X39n0700_003:0099c08": "僻。若眾生。當眾生想。眾生疑。殺者。犯重。父母。和尚。",
    "X39n0700_003:0099c09": "闍黎想。殺者。犯逆。若非眾生。作眾生想。疑。如見繩",
    "X39n0700_003:0099c10": "士。悞為蛇蟲。斫捻雖無所害。然有殺心。犯輕垢罪。",
    "X39n0700_003:0099c11": "父母。師僧。犯重例知。若眾生。僻作非眾生想。本無",
    "X39n0700_003:0099c12": "殺心。無犯戒罪。若非眾生。作非眾生想。全無犯。父",
    "X39n0700_003:0099c13": "母。聖人。例知。三殺害心者。謂惱害前境。願其命斷。",
    "X39n0700_003:0099c14": "正是業主。繇此惡心。或自身行殺。或教人。及遣使",
    "X39n0700_003:0099c15": "等。殺心復二。一。通心。二。隔心。通心者。如漫作坑弩。",
    "X39n0700_003:0099c16": "漫為燒斫。隨有死者。皆悉犯罪。都無死者。犯方便",
    "X39n0700_003:0099c17": "罪。亦名不遂輕垢。隔心者。本為此人作殺方便。悞",
    "X39n0700_003:0099c18": "傷彼人。而於彼人。都無殺心。故不結罪。仍於此人",
    "X39n0700_003:0099c19": "邊。結方便罪。四前人命斷者。謂一切眾生。皆以識。",
    "X39n0700_003:0099c20": "息。煖。三種。色心連持。相續不斷。名為命根。今使不",
    "X39n0700_003:0099c21": "得相續。名為命斷。故成殺業也。此有兩時。一者於",
    "X39n0700_003:0099c22": "現生中。見彼命斷。二者。作殺方便已。先自捨命。彼",
    "X39n0700_003:0099c23": "方命斷。現生見彼命斷。復有二句。一者自身有戒。",
    "X39n0700_003:0099c24": "二者自身捨戒。若有戒時。前人命斷。結重。若捨戒",
    "X39n0700_003:0100a01": "後。前人命斷。止於捨戒之前。結方便罪。後命斷時。",
    "X39n0700_003:0100a02": "不復結罪。但有世間性罪也。先自捨命。彼方命斷。",
    "X39n0700_003:0100a03": "復有兩種。一者後生自憶宿命。二者不憶。若自憶",
    "X39n0700_003:0100a04": "宿命者。彼人或任勢命斷。或更加方便令斷。皆結",
    "X39n0700_003:0100a05": "重罪。若不憶宿命者。彼人任勢命斷結重。以菩薩",
    "X39n0700_003:0100a06": "死後。戒體不失故。或更加方便令斷。當知不因前",
    "X39n0700_003:0100a07": "方便死。但結輕垢。是為犯。不犯者。後加方便。由夙",
    "X39n0700_003:0100a08": "業所牽。不自憶知。又不犯者。菩薩未登不退。或繇",
    "X39n0700_003:0100a09": "業報因緣。得癡狂等。",
    "X39n0700_003:0100a10": "優婆塞五戒相經云。佛告諸比丘。吾有二身。一生",
    "X39n0700_003:0100a11": "身。二戒身。若善男子。為吾生身起七寶墖。至於梵",
    "X39n0700_003:0100a12": "天。若人虧之。其罪尚有可悔。虧吾戒身。其罪無量。",
    "X39n0700_003:0100a13": "華嚴二地品云。殺生之罪。能令眾生。墮於地獄。畜",
    "X39n0700_003:0100a14": "生。餓鬼。若生人中。得二種果報。一者短命。二者多",
    "X39n0700_003:0100a15": "病。三途是正報。人中是餘報。上殺墮地獄。中殺墮",
    "X39n0700_003:0100a16": "畜生。下殺墮餓鬼。楞嚴經云。縱有多智禪定現前。",
    "X39n0700_003:0100a17": "如不斷殺。必落神道。上品為大力鬼。中品則為飛",
    "X39n0700_003:0100a18": "行夜叉。下品當為地行羅剎。",
    "X39n0700_003:0100a19": "昔波斯匿王。有二大將。歸依三寶。修慈心觀。所有",
    "X39n0700_003:0100a20": "兵器。皆竹木為之。後時邊境反叛。王命往伐。至彼",
    "X39n0700_003:0100a21": "邊境。即入慈心三昧。叛逆盡見四天王領無量天",
    "X39n0700_003:0100a22": "兵排空。遂即歸降。又昔中天竺戒日王。令諸兵士",
    "X39n0700_003:0100a23": "弓頭悉挂水囊。乃至馬飲盡以囊濾。而諸國悉皆",
    "X39n0700_003:0100a24": "歸降。此二皆是護生功德之所感也。按此戒。從",
    "X39n0700_003:0100b01": "菩薩心地法門戒心中。慈心悲心。及孝順心所出。",
    "X39n0700_003:0100b02": "△第二盜戒三。初作犯止持。",
    "X39n0700_003:0100b03": "若佛子。自盜。教人盜。方便盜。呪盜。盜因。盜緣。盜法。盜",
    "X39n0700_003:0100b04": "業。乃至鬼神有主物。劫賊物。一切財物。一針一草。不",
    "X39n0700_003:0100b05": "得故盜。",
    "X39n0700_003:0100b06": "佛子義如上。前戒是害彼正報。內命也。此戒害彼",
    "X39n0700_003:0100b07": "依報。外命也。以財物能資養色身。故屬外命。自盜",
    "X39n0700_003:0100b08": "者。自己親身取物。教人盜者。謂口教他人為我取",
    "X39n0700_003:0100b09": "物。或遣使取。或作相令知。方便盜者。或彼物自來。",
    "X39n0700_003:0100b10": "以種種機巧方便藏舉。或謟曲欺他不知。或本無",
    "X39n0700_003:0100b11": "盜心。唯見物生情。或以勢。以法。臨時順便而取至",
    "X39n0700_003:0100b12": "於圭合銖兩。事事欺瞞。及移標占界等。呪盜者。謂",
    "X39n0700_003:0100b13": "有惡呪師。能以邪術力。攝取彼物自來。或呪召鬼",
    "X39n0700_003:0100b14": "神。遣鬼竊取也。因緣法業者。初起一念盜心為因。",
    "X39n0700_003:0100b15": "盜心相續多種助成盜事為緣。思惟算計盜物之",
    "X39n0700_003:0100b16": "方為法。物離本處成業。廼至者。超略之辭。鬼神有",
    "X39n0700_003:0100b17": "主物。劫賊物者。是指其財所屬主也。一切財物。一",
    "X39n0700_003:0100b18": "針一草者。是論物之重輕也。財。謂金銀錢寶等物。",
    "X39n0700_003:0100b19": "謂衣服銅鐵竹木器具等。鍼草。以輕況重。不得二",
    "X39n0700_003:0100b20": "字。遮止之辭。正是戒體。故盜者。揀非無心也。△二",
    "X39n0700_003:0100b21": "作持止犯。",
    "X39n0700_003:0100b22": "而菩薩應生佛性孝順心慈悲心。常助一切人生福",
    "X39n0700_003:0100b23": "生樂。",
    "X39n0700_003:0100b24": "佛性者。即本源心地也。謂一切眾生。皆具此佛果",
    "X39n0700_003:0100c01": "之性。而性本孝慈。今云應生者。是從體起用。以財",
    "X39n0700_003:0100c02": "法二施。常助人生福生樂。即前戒中應起常住慈",
    "X39n0700_003:0100c03": "悲心之意。此言孝順慈悲者。謂菩薩應學此等善",
    "X39n0700_003:0100c04": "事。利益眾生。故曰應生孝順心。慈悲心也。如盜他",
    "X39n0700_003:0100c05": "財物。奪人外命。令彼窮乏。違佛聖教。是為不順。又",
    "X39n0700_003:0100c06": "一切眾生。皆是我多生父母。如盜彼物。即惱害父",
    "X39n0700_003:0100c07": "母。是為不孝。其心忍乎。今依佛制。故曰孝順。不盜",
    "X39n0700_003:0100c08": "他財。故曰慈悲。令彼無有乏少。故曰生福。生樂。當",
    "X39n0700_003:0100c09": "知此孝慈之心。皆從佛性中之所出也。△三違教",
    "X39n0700_003:0100c10": "結罪。",
    "X39n0700_003:0100c11": "而反更盜人財物者。是菩薩波羅彝罪。",
    "X39n0700_003:0100c12": "菩薩不修檀波羅蜜。布施眾生。已違佛制。而反更",
    "X39n0700_003:0100c13": "盜人財物者。是違本源體性。令彼受貧乏苦。即是",
    "X39n0700_003:0100c14": "造惡滅善。故曰是菩薩波羅彝罪。若盜三寶財物。",
    "X39n0700_003:0100c15": "受苦倍多。輕重條章。詳載律藏。若以三聚攝歸。不",
    "X39n0700_003:0100c16": "得故盜。律儀戒。佛性悲心。善法戒。助人福樂。攝生",
    "X39n0700_003:0100c17": "戒也。此戒七眾菩薩共制。聲聞五眾。有同。有異。同",
    "X39n0700_003:0100c18": "者。皆不應盜。異者。有開有遮。如是機得。不得等。或",
    "X39n0700_003:0100c19": "復謂見機得取。以無盜心。故不結罪。大士為物。種",
    "X39n0700_003:0100c20": "種運為皆得。聲聞自度。必依規矩。又大士不畏罪",
    "X39n0700_003:0100c21": "苦。但令前人有益。即便為之。菩薩戒本經云。菩薩",
    "X39n0700_003:0100c22": "見劫盜奪他財物。縱情受用。起憐愍心。逼而奪取。",
    "X39n0700_003:0100c23": "勿令受用。如是財物。當受長夜。無義無利。或給本",
    "X39n0700_003:0100c24": "主。或作福事。則誠為功德。不然。難免性遮。又見眾",
    "X39n0700_003:0101a01": "生。或園林主。取僧伽物。言自己有。恣情受用。不畏",
    "X39n0700_003:0101a02": "罪報。菩薩見已。思擇彼惡。勿令因此邪受用業。長",
    "X39n0700_003:0101a03": "夜受苦。隨其所能。廢其業主。菩薩如是。雖不與取。",
    "X39n0700_003:0101a04": "而無違犯。此二種多生功德。聲聞人佛滅度後。盜",
    "X39n0700_003:0101a05": "佛物輕。菩薩恒重。又本應與他外命。而反竊取。豈",
    "X39n0700_003:0101a06": "大士之心耶。此具性遮二業。以侵他依報。奪他外",
    "X39n0700_003:0101a07": "命。令他憂苦。王法之所不容。亦制罪故。此戒具五",
    "X39n0700_003:0101a08": "緣成重。一是有主物。二有主想。三盜心取。四直五",
    "X39n0700_003:0101a09": "錢。五離本處。一有主物者。主有上。中。下。三品之分。",
    "X39n0700_003:0101a10": "物有輕重。四種之別。主有三品者。佛。法。僧。君。親。師。",
    "X39n0700_003:0101a11": "為上品。官。民。人。天。為中品。鬼神。劫賊。禽獸。為下品。",
    "X39n0700_003:0101a12": "物有四種者。一體重價重。如金銀等。二體輕價重。",
    "X39n0700_003:0101a13": "如紬綾等。三體重價輕。如木石等。四體輕價輕。如",
    "X39n0700_003:0101a14": "草葉等。佛物者。謂供佛塔像之物。廼至香花器具。",
    "X39n0700_003:0101a15": "及施主供佛餘資也。法物者。謂供養經典之物。及",
    "X39n0700_003:0101a16": "造經典資財。律云。盜經書。計直結罪。盜佛像。供養",
    "X39n0700_003:0101a17": "無益。為利毀壞犯逆。僧物者。謂供養眾僧之物。及",
    "X39n0700_003:0101a18": "常住物等。常住物有四種。一者常住常住。謂眾僧",
    "X39n0700_003:0101a19": "房舍器具。花果林樹。田園僕畜等。體局當處。不通",
    "X39n0700_003:0101a20": "餘界。故云常住。但得受用。不得分賣。永遠存留。故",
    "X39n0700_003:0101a21": "復云常住。二者十方常住。如寺中供僧常食等。客",
    "X39n0700_003:0101a22": "比丘來。皆得受用。故云十方。不得將此處飲食。輙",
    "X39n0700_003:0101a23": "移他處。故云常住。此二名僧祇物。三者現前現前。",
    "X39n0700_003:0101a24": "謂有檀越施物。惟施住此處者。或復指名施若干",
    "X39n0700_003:0101b01": "人。故云現前。當時施與。不復存留。故重云現前。四",
    "X39n0700_003:0101b02": "者十方現前。如亡五眾輕物。應羯磨分。若未作羯",
    "X39n0700_003:0101b03": "磨前。屬十方僧。隨方來者。悉皆有分。若已作羯磨。",
    "X39n0700_003:0101b04": "現前自分。後來者無分。若有盜者。犍椎未鳴。從十",
    "X39n0700_003:0101b05": "方僧得罪。已鳴。從現前僧得罪。感報如盲龍女之",
    "X39n0700_003:0101b06": "受苦。高法眼之現報。莊椿錄云。盜常住一文錢。一",
    "X39n0700_003:0101b07": "日一夜。長利三分七釐。第二夜。利上長利。來世作",
    "X39n0700_003:0101b08": "牛馬償還。若一文入常住。一日一夜。長福倍上。觀",
    "X39n0700_003:0101b09": "佛三昧經云。盜常住物者。過於殺八萬四千父母",
    "X39n0700_003:0101b10": "之罪。方等經云。花聚菩薩言。五逆四重之罪我亦",
    "X39n0700_003:0101b11": "能救。惟盜僧物。我不能救。諸經要集問曰。何故盜",
    "X39n0700_003:0101b12": "用僧物。罪偏重耶。答。施主本捨一毫。一粒。擬供十",
    "X39n0700_003:0101b13": "方。犍椎一響。遐邇同聞。聖凡受用。俱成道業。冥資",
    "X39n0700_003:0101b14": "施主。得福無邊。招善既多。獲罪寧少耶。君物者。謂",
    "X39n0700_003:0101b15": "屬國王之物。及偷稅冐渡等。律云。應先報明。後求",
    "X39n0700_003:0101b16": "方便。讚歎三寶功德。利益廣大。如不應允。納稅方",
    "X39n0700_003:0101b17": "過。親物者。謂父母之物。及所掌資財。若父母恁用。",
    "X39n0700_003:0101b18": "量親知亦歡喜無犯。師物者。猶重於親物。以物是",
    "X39n0700_003:0101b19": "檀越信心慕道所施。故也。官物者。謂九品官職之",
    "X39n0700_003:0101b20": "物。民物者。謂百姓之物。鬼神物者。謂祠廟中供具。",
    "X39n0700_003:0101b21": "有人守護之物。劫賊物者。若劫是我物。已作失想。",
    "X39n0700_003:0101b22": "是物已屬於他。則與我無涉。後有勢力。而奪取。此",
    "X39n0700_003:0101b23": "為賊復劫賊。計錢定罪。禽獸物者。下至六畜所銜",
    "X39n0700_003:0101b24": "之物。不得奪取。按五戒相經云。有主鳥犯重。無主",
    "X39n0700_003:0101c01": "鳥犯輕。若盜鳥獸。計直定罪。又盜法有五。一對面",
    "X39n0700_003:0101c02": "強取。二私竊偷取。三調弄取。四寄付取。五與已更",
    "X39n0700_003:0101c03": "奪。是中犯者。若盜上品物。及中品中人物。則重。盜",
    "X39n0700_003:0101c04": "中品中天物。及下品物。結輕。或雖重。不失戒。二。有",
    "X39n0700_003:0101c05": "主想者。亦具當。疑。僻。六句。有主。有主想。有主疑。二",
    "X39n0700_003:0101c06": "句結重。無主。有主想。有主疑。二句結輕。有主無主",
    "X39n0700_003:0101c07": "想。無主無主想。二句無犯。又人物。人物想。人物疑。",
    "X39n0700_003:0101c08": "二句結重。人物。非人物想。及非人物。非人物想。人",
    "X39n0700_003:0101c09": "物疑。及人物想。四句結輕。三盜心取者。非與想。非",
    "X39n0700_003:0101c10": "己物想。非糞掃想。非暫用想。非親厚想。正是業主。",
    "X39n0700_003:0101c11": "四直五錢者。西國一大錢。此方直十六小銅錢。若",
    "X39n0700_003:0101c12": "取五錢。若取直五錢物。結重。四錢以下結輕。或雖",
    "X39n0700_003:0101c13": "重。不失戒。若所取物。此處不直五錢。取處直五錢。",
    "X39n0700_003:0101c14": "結重。若此處直過五錢。取處不直五錢。結輕。五舉",
    "X39n0700_003:0101c15": "離本處者。他物置在此處。移動令出本界。或自移。",
    "X39n0700_003:0101c16": "或教他移。或方便移。或呪移。從此時。結成盜罪。詳",
    "X39n0700_003:0101c17": "如五戒相經。若抵債不還。前人決作失想時結罪。",
    "X39n0700_003:0101c18": "若受寄不還。亦如上。若偷稅已過關津。不復受詰",
    "X39n0700_003:0101c19": "時結罪。若教人盜。前人受教。取離本處時結罪。若",
    "X39n0700_003:0101c20": "教取某處。某物。彼人於異處取。或取異物。彼人結",
    "X39n0700_003:0101c21": "重。教者結方便罪。若教者是盜心。受教者無盜心。",
    "X39n0700_003:0101c22": "謂是取彼所應取物。取離處時。教者犯重。受教者",
    "X39n0700_003:0101c23": "無犯。若教者非盜心。受教者謂是盜心。取離處時。",
    "X39n0700_003:0101c24": "受教者犯。教者無犯。若教令盜五錢。取得四錢以",
    "X39n0700_003:0102a01": "下。二俱結輕。若教盜四錢以下。受教者。取得五錢",
    "X39n0700_003:0102a02": "以上。受教結重。教者。結輕。若本意不論多少。取離",
    "X39n0700_003:0102a03": "本處。二人俱計錢定罪。若二人共盜物。取離本處。",
    "X39n0700_003:0102a04": "直五錢。分時雖各得減五錢。俱犯重。此生有戒。無",
    "X39n0700_003:0102a05": "戒。後生憶。不憶等。俱如殺戒中辯。是為犯。不犯者。",
    "X39n0700_003:0102a06": "與想。己物想。糞掃想。暫用想。親厚想。及癡狂等。",
    "X39n0700_003:0102a07": "華嚴二地品云。偷盜之罪。亦令眾生。墮三惡道。若",
    "X39n0700_003:0102a08": "生人中。得二種果報。一者貧窮。二者共財不得自",
    "X39n0700_003:0102a09": "在。共財者。世間財物。五家所共。謂。王。賊。水。火。不肖",
    "X39n0700_003:0102a10": "子孫。惟功德法財。不共他有也。楞嚴經云。縱有多",
    "X39n0700_003:0102a11": "智禪定現前。如不斷偷。必落邪道。上品精靈。中品",
    "X39n0700_003:0102a12": "妖魅。下品邪人。諸魅所著。按此戒。從菩薩心地",
    "X39n0700_003:0102a13": "法門戒心中。慈心。悲心。益心。及孝順心所出。",
    "X39n0700_003:0102a14": "△第三婬戒三。初作犯止持。",
    "X39n0700_003:0102a15": "若佛子。自婬。教人婬。乃至一切女人。不得故婬。婬因。",
    "X39n0700_003:0102a16": "婬緣。婬法。婬業。乃至畜生女。諸天鬼神女。及非道。行",
    "X39n0700_003:0102a17": "婬。",
    "X39n0700_003:0102a18": "婬者。不淨行也。謂污穢交媾。鄙陋堪耻。名非梵行。",
    "X39n0700_003:0102a19": "梵。淨也。行既非淨。則污自體性。亦污他人心地。正",
    "X39n0700_003:0102a20": "是生死正因。輪迴根本。自婬者。自作污穢行。教人",
    "X39n0700_003:0102a21": "婬者。勸他作污穢行。自作教他。其罪相等。又大士",
    "X39n0700_003:0102a22": "之行。當以淨法度人。不應教為染污業也。一切女",
    "X39n0700_003:0102a23": "人者。無論。貴。賤。妍。媸。老。少。親。疎等。故云廼至也。不",
    "X39n0700_003:0102a24": "得者。出家人槩不應為也。在家分其邪正。故婬者。",
    "X39n0700_003:0102b01": "婬事豈有悞也。或遇難緣。強逼。或為惡人強執。有",
    "X39n0700_003:0102b02": "受樂心。即犯。問。亦有呪婬。如摩登伽。先梵天呪。今",
    "X39n0700_003:0102b03": "何不制。答。婬事易就。非殺盜可比。何待呪術。故略",
    "X39n0700_003:0102b04": "之也。楞嚴云。佛告阿難。彼雖呪汝。心清淨故。尚未",
    "X39n0700_003:0102b05": "淪溺。是也。又故者。揀非強暴所逼。及無心也。因緣",
    "X39n0700_003:0102b06": "法業者。初起一念婬心為因。次心相續助成為緣。",
    "X39n0700_003:0102b07": "作用方便為法。事成為業。又楞嚴經云。汝愛我心。",
    "X39n0700_003:0102b08": "因也。我憐汝色緣也。以是因緣。經百千劫。法也。常",
    "X39n0700_003:0102b09": "在纏縛。業也。廼至畜生女者。舉劣結過。謂從人趣。",
    "X39n0700_003:0102b10": "至餘趣中。一切女也。諸天鬼神女者。或有化現而",
    "X39n0700_003:0102b11": "為婦故。非道者。除三道。餘一切身分是也。善生經",
    "X39n0700_003:0102b12": "云。在家菩薩。若於非時。非處。非女。處女。他婦。若屬",
    "X39n0700_003:0102b13": "自身。是名邪婬。謂此六種。皆不順世間道理。故名",
    "X39n0700_003:0102b14": "非道。問。天神畜女。奚能近耶。答。楞伽經云。昔有一",
    "X39n0700_003:0102b15": "王。乘馬遊獵。馬驚奔逸。入於山林。有牝師子。與同",
    "X39n0700_003:0102b16": "遊處。遂行醜事。生諸子息。又如董永。感天仙織女",
    "X39n0700_003:0102b17": "為妻。又劉晨。與阮肇。入天台採藥。遇二仙女留宿。",
    "X39n0700_003:0102b18": "楚襄王夢會巫山神女。然非受佛大戒。故無罪犯。",
    "X39n0700_003:0102b19": "△二作持止犯。",
    "X39n0700_003:0102b20": "而菩薩應生孝順心。救度一切眾生。淨法與人。",
    "X39n0700_003:0102b21": "應生者。謂當於本源心地。發起自利利他之大用",
    "X39n0700_003:0102b22": "也。孝順。是自利行。觀眾生。皆吾父母。息滅邪心。是",
    "X39n0700_003:0102b23": "名孝順心也。若作行婬。則逆天悖理。喪以失性。即",
    "X39n0700_003:0102b24": "惱害我父母。豈稱為孝順耶。救度。是利他行。救。謂",
    "X39n0700_003:0102c01": "救出煩惱愛河。生死苦海。度。謂度到菩提。涅槃彼",
    "X39n0700_003:0102c02": "岸也。淨法與人者。應教人修不淨觀。斬斷愛根。永",
    "X39n0700_003:0102c03": "離生死苦本。方為大士妙用。楞嚴經云。根本成婬。",
    "X39n0700_003:0102c04": "輪轉三途。如來涅槃。何路修證。必使婬機。身心俱",
    "X39n0700_003:0102c05": "斷。於佛菩提。斯可希冀。是也。△三違教結罪。",
    "X39n0700_003:0102c06": "而反更起一切人婬。不擇畜生。乃至母女姊妹。六親",
    "X39n0700_003:0102c07": "行婬。無慈悲心者。是菩薩波羅彝罪。",
    "X39n0700_003:0102c08": "不擇畜生者。謂識性昏迷荒婬無度故。廼至者。謂",
    "X39n0700_003:0102c09": "從疎至親。但有可婬之境。皆不應為也。六親。有其",
    "X39n0700_003:0102c10": "二種。一。父六親。謂伯。叔。兄。弟。子。孫。二。母六親。謂姑。",
    "X39n0700_003:0102c11": "姨。姊。妹。兒。孫。於六親中。作非法事。世所希有。此恐",
    "X39n0700_003:0102c12": "有邪見之人。謂於自親。無有犯他之過。佛慈故制。",
    "X39n0700_003:0102c13": "如昔有子。欲於母身作非法。方至床前。地即裂開。",
    "X39n0700_003:0102c14": "生陷地獄。母即急捉。惟得髮一把。而身已陷矣。可",
    "X39n0700_003:0102c15": "不懼哉。如上諸境。分為三品。畜女名下。餘一切人",
    "X39n0700_003:0102c16": "名中。母女姊妹六親名上。慈悲心者。慈則能與菩",
    "X39n0700_003:0102c17": "提涅槃之樂。悲則能拔煩惱生死之苦。而菩薩應",
    "X39n0700_003:0102c18": "當起如是之心。說離染寂淨之法。救度眾生。豈可",
    "X39n0700_003:0102c19": "反生婬人之念。故曰是菩薩波羅彝罪。楞嚴云。我",
    "X39n0700_003:0102c20": "滅度後。多此魔民。廣行貪婬。令諸眾生。落愛見坑。",
    "X39n0700_003:0102c21": "失菩提路。豈非邪婬。即無慈悲心矣。又云。此等眾",
    "X39n0700_003:0102c22": "生。不得真淨。繇殺盜婬。反則無生。有名鬼倫。無名",
    "X39n0700_003:0102c23": "天趣。若得妙發。三摩提者。則妙常寂。豈非斷婬。即",
    "X39n0700_003:0102c24": "佛慈悲行耶。大論云。制聲聞戒。消息人情。多防起",
    "X39n0700_003:0103a01": "邊。所以輕者多起。是故重制。重者起希。輕罪制之。",
    "X39n0700_003:0103a02": "婬欲非性罪。殺是性罪。大乘制殺當初。婬居第三",
    "X39n0700_003:0103a03": "也。若聲聞非梵行在初者。人多起故。地繫煩惱重",
    "X39n0700_003:0103a04": "故。殺雖性罪。出家人起此罪希。亦易防斷。制之在",
    "X39n0700_003:0103a05": "次。婬既易起。制之當初也。若以二聚攝歸。不得故",
    "X39n0700_003:0103a06": "婬。律儀戒。淨法與人。善法戒。救度眾生。攝生戒也。",
    "X39n0700_003:0103a07": "此戒七眾菩薩共制。大小乘亦同。而制有多少。五",
    "X39n0700_003:0103a08": "眾。邪正俱制。二眾。但制邪婬。就己妻妾。復制非時。",
    "X39n0700_003:0103a09": "非處。若受關戒時。無復邪正。一切俱制。犯者。皆結",
    "X39n0700_003:0103a10": "重。而聲聞同異。大略如前。舊云。非性惟遮。以男女",
    "X39n0700_003:0103a11": "居室。世法所不禁故。今言正婬可爾。若邪婬事。罪",
    "X39n0700_003:0103a12": "亦不輕。況出家人。既不娶婦。觸境皆邪。故知亦具",
    "X39n0700_003:0103a13": "性遮二業。若在家菩薩。受八關齋。一日一夜。斷於",
    "X39n0700_003:0103a14": "正婬。可云惟遮業耳。此戒三緣成重。一是道。二婬",
    "X39n0700_003:0103a15": "心。三事遂。一是道者。小便道。大便道。口道。若於人",
    "X39n0700_003:0103a16": "女。天女。修羅女。鬼神女。畜生女。三道中。行婬。皆波",
    "X39n0700_003:0103a17": "羅彝。若於人男。天男。修羅男。鬼神男。畜生男。大便",
    "X39n0700_003:0103a18": "道。及口中。行婬。皆波羅彝。若於人黃門。廼至。畜生",
    "X39n0700_003:0103a19": "黃門。二道中行婬。皆波羅彝。若於人二根。乃至畜",
    "X39n0700_003:0103a20": "生二根。二道中行婬。皆波羅彝。乃至一切已死者。",
    "X39n0700_003:0103a21": "但令三道未壞。於中行婬。皆波羅彝。若令一切男",
    "X39n0700_003:0103a22": "子。於自身二道。行婬。皆波羅彝。二婬心者。正是業",
    "X39n0700_003:0103a23": "主。謂心生喜樂。如饑得食。如渴得飲。非如熱鐵刺",
    "X39n0700_003:0103a24": "身。三事遂者。於三道中。男根得入如胡麻許。據此",
    "X39n0700_003:0103b01": "時結重罪。失戒體。未入而中止。結方便罪。又如媒",
    "X39n0700_003:0103b02": "嫁等事。自無迷染。但結輕垢。是此戒兼制。是為犯。",
    "X39n0700_003:0103b03": "不犯者。為怨家所執。如熱鐵刺身。惟苦無樂。或熟",
    "X39n0700_003:0103b04": "睡不知。或狂亂壞心。或轉生不自憶。大小乘略不",
    "X39n0700_003:0103b05": "同。小乘夢中失精不犯。或云但自責心。大乘若夢",
    "X39n0700_003:0103b06": "行婬。寤應生悔訶責煩惱。倍於聲聞也。",
    "X39n0700_003:0103b07": "華嚴二地品云。邪婬之罪。亦令眾生。墮三惡道。若",
    "X39n0700_003:0103b08": "生人中。得二種果報。一者妻不貞良。二者不得隨",
    "X39n0700_003:0103b09": "意眷屬。楞嚴云。縱有多智禪定現前。如不斷婬。必",
    "X39n0700_003:0103b10": "落魔道。上品魔王。中品魔民。下品魔女。按此戒。",
    "X39n0700_003:0103b11": "從菩薩心地法門戒心中。定心。護心。慈心。悲心。及",
    "X39n0700_003:0103b12": "孝順心所出。",
    "X39n0700_003:0103b14": "佛說梵網經初津卷三"
}