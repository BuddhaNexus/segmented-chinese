{
    "X02n0207_001:0891a03": " 十六羅漢因果識見頌并序",
    "X02n0207_001:0891a05": "余甞覽釋教大藏經究諸善之理見諸佛菩薩施廣",
    "X02n0207_001:0891a06": "大慈悲力啟利益方便門大自天地山河細及昆蟲",
    "X02n0207_001:0891a07": "艸木種種善諭開悟迷徒奈何業結障蔽深高著惡",
    "X02n0207_001:0891a08": "昧善者多見性識心者少故佛佛留訓祖祖垂言以",
    "X02n0207_001:0891a09": "濟羣生以成大願所以隨函類眾聖之詮總為大藏",
    "X02n0207_001:0891a10": "凡四百八十函計五千四十八卷錄而記之俾無流",
    "X02n0207_001:0891a11": "墮余慶曆初任知政事時西虜背惠侵擾邊遇勞師",
    "X02n0207_001:0891a12": "困民以殄兇醜聖人愛民卹士命余宣撫河東沿邊",
    "X02n0207_001:0891a13": "居民將士塗中寓宿保德氷谷之傳舍偶於堂簷罅",
    "X02n0207_001:0891a14": "間得故經一卷名曰因果識見頌其字皆古隷書乃",
    "X02n0207_001:0891a15": "藏經所未錄而世所希聞者也余頗異之啟軸而觀",
    "X02n0207_001:0891a16": "乃十六國大阿羅漢為摩拏羅多等誦佛說因果識",
    "X02n0207_001:0891a17": "見悟本成佛大法之頌也一尊七頌總一百一十二",
    "X02n0207_001:0891a18": "頌皆直指死生之源深陳心性之法開定慧真明之",
    "X02n0207_001:0891a19": "宗除煩惱障毒之苦濟生戒殺誘善袪邪正漸法序",
    "X02n0207_001:0891a20": "四等功德說頓教陳不二法門分頓漸雖殊合利鈍",
    "X02n0207_001:0891a21": "無異使羣魔三惡不起於心萬法諸緣同皈於善余",
    "X02n0207_001:0891a22": "一句一嘆一頌一悟以至卷終胸臆豁然頓覺世緣",
    "X02n0207_001:0891a23": "大有所悟儻非世尊以六通萬行圓明惠鑒之聖則",
    "X02n0207_001:0891a24": "無以至此方知塵世之中有無邊聖法大藏之內有",
    "X02n0207_001:0891b01": "遺落寶文謹於府州承天寺命僧歸依別錄藏之厥",
    "X02n0207_001:0891b02": "後示諸講說高僧通證耆達皆未見聞莫不欽信後",
    "X02n0207_001:0891b03": "於戊子歲有江陵老僧惠喆見訪因話此頌諸聖祕",
    "X02n0207_001:0891b04": "密世所希聞喆傳之於武陵僧普煥處寶之三十餘",
    "X02n0207_001:0891b05": "年未逢別本余因求副本正其舛駮以示善知故直",
    "X02n0207_001:0891b06": "序其事以紀其因。時戊子仲春高平范仲淹序",
    "X02n0207_001:0891b12": "十六大阿羅漢因果識見頌",
    "X02n0207_001:0891b14": "天竺沙門闍那多迦譯",
    "X02n0207_001:0891b15": "爾時十六國大阿羅漢於毗子祁音樂樹下聽佛說",
    "X02n0207_001:0891b16": "因果識見悟本成佛大法罷散之後懽喜而回心性",
    "X02n0207_001:0891b17": "頓了咸證佛果時諸大阿羅漢悉會於崛陀山中積",
    "X02n0207_001:0891b18": "寶臺上有比丘僧摩拏羅多等一百五十人聞是諸",
    "X02n0207_001:0891b19": "羅漢聽佛說因果識見悟本成佛大法已回乃集於",
    "X02n0207_001:0891b20": "臺下圍遶恭敬虔懇作禮而白諸大羅漢我等累劫",
    "X02n0207_001:0891b21": "修行專持戒定未曾見佛得聞正法我等聞諸聖眾",
    "X02n0207_001:0891b22": "聽佛說因果識見悟本成佛大法而回伏願諸聖大",
    "X02n0207_001:0891b23": "慈哀愍為我等傳說令得正果爾時諾矩羅尊者言",
    "X02n0207_001:0891b24": "汝等初入聖流未離生死雖有善果而皆執著以至",
    "X02n0207_001:0891c01": "未悟見佛艱難吾等見因果識見成佛大法已各省",
    "X02n0207_001:0891c02": "悟證果菩提時摩拏羅多復白諸尊者何名因果識",
    "X02n0207_001:0891c03": "見尊者言因者因緣果者果報識者識自本心見者",
    "X02n0207_001:0891c04": "見其本性若因緣有善果報有福則自識其本心見",
    "X02n0207_001:0891c05": "其本性使萬法不生當得成佛摩拏羅多復白尊者",
    "X02n0207_001:0891c06": "因緣果報善惡輕重惟願宣說尊者言汝等諦聽為",
    "X02n0207_001:0891c07": "汝說之夫人發善言者不如發善心發善心者不如",
    "X02n0207_001:0891c08": "行善事所以者何發善言者於福有因發善心者於",
    "X02n0207_001:0891c09": "福有基行善事者於福有報是故發惡言者輕於發",
    "X02n0207_001:0891c10": "惡心發惡心者輕於行惡事所以者何發惡言者於",
    "X02n0207_001:0891c11": "罪有因發惡心者於罪有基行惡事者於罪有報是",
    "X02n0207_001:0891c12": "以果報相對有若影響有若權衡而不差毫釐摩拏",
    "X02n0207_001:0891c13": "羅多等聞尊者所說齊心虔敬再三啟告願聞大法",
    "X02n0207_001:0891c14": "度脫未悟尊者言以是因緣得至於此時十六大阿",
    "X02n0207_001:0891c15": "羅漢各各會念為摩拏羅多等傳因果識見悟本成",
    "X02n0207_001:0891c16": "佛大法而各課七頌共一百一十二頌。",
    "X02n0207_001:0891c17": "第一跋羅駄闍尊者",
    "X02n0207_001:0891c18": "　因緣善惡理分明　　果報陰功若秤平",
    "X02n0207_001:0891c19": "　垂此百篇因果頌　　說言性法惠眾生",
    "X02n0207_001:0891c20": "　斷盡欲界更不還　　一靈飛上四禪天",
    "X02n0207_001:0891c21": "　永除煩惱離生死　　方得那含道果全",
    "X02n0207_001:0891c22": "　漸法頓法非兩種　　成道之時理一同",
    "X02n0207_001:0891c23": "　鈍利疾遲由所見　　各於本性現神通",
    "X02n0207_001:0891c24": "　孝盡於家忠盡國　　治家治國法皆通",
    "X02n0207_001:0892a01": "　未知性命歸何處　　須向如來問苦空",
    "X02n0207_001:0892a02": "　世間秤尺并升斗　　解使汝心起不平",
    "X02n0207_001:0892a03": "　但看此般圖利者　　幾人待得白頭生",
    "X02n0207_001:0892a04": "　身是僧兮心是僧　　身心了了是真僧",
    "X02n0207_001:0892a05": "　世緣不染無煩惱　　更有何人得似僧",
    "X02n0207_001:0892a06": "　賜汝法印定一心　　賜汝法權擒六賊",
    "X02n0207_001:0892a07": "　心定賊滅真性明　　使汝法身常自得",
    "X02n0207_001:0892a08": "第二迦諾迦伐蹉尊者",
    "X02n0207_001:0892a09": "　佛道無私啟萬門　　含生之類性皆存",
    "X02n0207_001:0892a10": "　汝得一念生清淨　　天上人間見世尊",
    "X02n0207_001:0892a11": "　二百五十戒行清　　四真善道鎮常行",
    "X02n0207_001:0892a12": "　六通自受人天福　　此是阿羅聖果因",
    "X02n0207_001:0892a13": "　性如秋月照羣方　　欲是浮雲苦蔽藏",
    "X02n0207_001:0892a14": "　慧是猛風吹却後　　清天自見一輪光",
    "X02n0207_001:0892a15": "　急急修行急急修　　年光七十去如流",
    "X02n0207_001:0892a16": "　汝能理性除諸惡　　不獨披緇與剃頭",
    "X02n0207_001:0892a17": "　一百二十滅二十　　一百又減三十年",
    "X02n0207_001:0892a18": "　劫數漸滿人漸促　　即今七十亦為難",
    "X02n0207_001:0892a19": "　徒將禪理論縱橫　　口解高談不解行",
    "X02n0207_001:0892a20": "　無法可說方是道　　善根非自說中生",
    "X02n0207_001:0892a21": "　賜汝法門開諸昧　　賜汝法路通諸迷",
    "X02n0207_001:0892a22": "　昧釋明通心了了　　使汝法身無所疑",
    "X02n0207_001:0892a23": "第三諾迦跋釐駄尊者",
    "X02n0207_001:0892a24": "　汝得為人存佛性　　皆從外物轉如輪",
    "X02n0207_001:0892b01": "　汝能轉物持真性　　便是如來證覺身",
    "X02n0207_001:0892b02": "　內無所得外無求　　清淨心源萬行周",
    "X02n0207_001:0892b03": "　愛慾不生煩惱斷　　世尊妙旨在勤修",
    "X02n0207_001:0892b04": "　終日供養求福田　　不求出離生死源",
    "X02n0207_001:0892b05": "　却將福德為功德　　作福無由見性根",
    "X02n0207_001:0892b06": "　富貴貧窮各有由　　宿緣分定莫剛求",
    "X02n0207_001:0892b07": "　不曾下得春時種　　空守荒田望有秋",
    "X02n0207_001:0892b08": "　疾病官刑與死亡　　孤窮貧蹙正荒忙",
    "X02n0207_001:0892b09": "　汝能方便施恩慧　　何異修齋與道場",
    "X02n0207_001:0892b10": "　得到七十百有一　　造成罪業無邊際",
    "X02n0207_001:0892b11": "　不向善果早回心　　改頭換面何時離",
    "X02n0207_001:0892b12": "　賜汝法船渡苦海　　賜汝法風蕩業塵",
    "X02n0207_001:0892b13": "　海渡塵清到彼岸　　使汝法身悟至真",
    "X02n0207_001:0892b14": "第四蘇頻陀尊者",
    "X02n0207_001:0892b15": "　舌身嗅視意兼聰　　六賊猖狂亂性宗",
    "X02n0207_001:0892b16": "　汝守戒持并定慧　　用茲三法滅諸兇",
    "X02n0207_001:0892b17": "　空中之有無形性　　忽然配在有形軀",
    "X02n0207_001:0892b18": "　便任有形生妄想　　不尋元性是癡愚",
    "X02n0207_001:0892b19": "　藕根種在淤泥下　　稟氣乘時暗吐芽",
    "X02n0207_001:0892b20": "　漸引莖條離水面　　眾人方得見蓮華",
    "X02n0207_001:0892b21": "　福自善生無別路　　禍因惡積理自然",
    "X02n0207_001:0892b22": "　明明果報無差忒　　爭奈愚迷不自悛",
    "X02n0207_001:0892b23": "　命終之際苦千般　　冤對勾牽去又還",
    "X02n0207_001:0892b24": "　若向世緣無罣礙　　便如彈指捨人間",
    "X02n0207_001:0892c01": "　福勢在時人競親　　福勢去後人競惡",
    "X02n0207_001:0892c02": "　汝當有福有勢時　　修取前程好岐路",
    "X02n0207_001:0892c03": "　賜汝法香除其穢　　賜汝法座定其性",
    "X02n0207_001:0892c04": "　穢除性定自圓明　　使汝法身長清淨",
    "X02n0207_001:0892c05": "第五諾矩羅尊者",
    "X02n0207_001:0892c06": "　隨處出生皆是道　　當時滅盡却歸空",
    "X02n0207_001:0892c07": "　都無罣礙心清淨　　頓覺圓明處處通",
    "X02n0207_001:0892c08": "　內見自性殊不動　　外觀諸境亦如無",
    "X02n0207_001:0892c09": "　內心外物皆無著　　頓悟真如自此初",
    "X02n0207_001:0892c10": "　定是月兮慧是光　　月光體用萬邪藏",
    "X02n0207_001:0892c11": "　性中見佛無求外　　歸命時時爇信香",
    "X02n0207_001:0892c12": "　日月山川皆有盡　　有形有滅理皆常",
    "X02n0207_001:0892c13": "　菩提道路人行少　　不悟年華若電光",
    "X02n0207_001:0892c14": "　天時地利生衣食　　資育眾生萬事周",
    "X02n0207_001:0892c15": "　不起善心多枉費　　輪回六道報無休",
    "X02n0207_001:0892c16": "　汝思已往平生事　　富貴榮華一夢中",
    "X02n0207_001:0892c17": "　不悟死生為大事　　汝身有限事無窮",
    "X02n0207_001:0892c18": "　賜汝法輪轉三毒　　賜汝法慧淨百垢",
    "X02n0207_001:0892c19": "　毒消垢盡自隱安　　使汝法身道成就",
    "X02n0207_001:0892c20": "第六跋陀羅尊者",
    "X02n0207_001:0892c21": "　自本愛慾為根蔕　　煩惱隨身自此來",
    "X02n0207_001:0892c22": "　却向愛慾能斷絕　　自然煩惱不輪回",
    "X02n0207_001:0892c23": "　常將智慧照其性　　不起諸般惡業心",
    "X02n0207_001:0892c24": "　縱發善心還不著　　菩提妙果自然深",
    "X02n0207_001:0893a01": "　菩提般若真智慧　　世人本性自有之",
    "X02n0207_001:0893a02": "　心迷不悟如來意　　身外求時沒了期",
    "X02n0207_001:0893a03": "　不結良因與善緣　　苦貪名利日憂煎",
    "X02n0207_001:0893a04": "　豈知住世金銀寶　　借汝閑看七十年",
    "X02n0207_001:0893a05": "　世人但怨飢寒苦　　此種皆因枉費生",
    "X02n0207_001:0893a06": "　若是守中常節儉　　自然衣食得豐盈",
    "X02n0207_001:0893a07": "　汝心臥想居榮富　　妓樂珠金想有餘",
    "X02n0207_001:0893a08": "　任意想歡從所欲　　人生一世亦何殊",
    "X02n0207_001:0893a09": "　賜汝法扇驅邪妄　　賜汝法珠戒貪欲",
    "X02n0207_001:0893a10": "　貪妄不起諸根淨　　使汝法身常自足",
    "X02n0207_001:0893a11": "第七迦哩尊者",
    "X02n0207_001:0893a12": "　身三口四意兼三　　十惡隨身汝莫躭",
    "X02n0207_001:0893a13": "　若向此中還不悟　　汝於性法更何堪",
    "X02n0207_001:0893a14": "　一切塵勞諸妄想　　自於本性不能侵",
    "X02n0207_001:0893a15": "　上人無我無邪見　　生滅根源總在心",
    "X02n0207_001:0893a16": "　外迷著相內迷空　　閉塞諸門路不通",
    "X02n0207_001:0893a17": "　於相離相方是相　　於空離空即是空",
    "X02n0207_001:0893a18": "　愛慾牽纏沒了期　　日生煩惱鎮相隨",
    "X02n0207_001:0893a19": "　官中囹圄猶存赦　　家業拘囚沒赦時",
    "X02n0207_001:0893a20": "　蟲鳥乘春卵育時　　毀佗巢穴取佗兒",
    "X02n0207_001:0893a21": "　有情愛育皆無異　　生死成冤必報之",
    "X02n0207_001:0893a22": "　所欲常教離眼前　　六根不被業緣牽",
    "X02n0207_001:0893a23": "　漸持漸戒成真性　　對境無心始道全",
    "X02n0207_001:0893a24": "　賜汝法秤平嗔垢　　賜汝法鐘警癡聾",
    "X02n0207_001:0893b01": "　嗔息癡悟諸善生　　使汝法身樂無窮",
    "X02n0207_001:0893b02": "第八弗多羅尊者",
    "X02n0207_001:0893b03": "　心是佛兮佛是心　　存心心外佛難尋",
    "X02n0207_001:0893b04": "　還知善惡皆心造　　得見如來理甚深",
    "X02n0207_001:0893b05": "　人生本性皆清淨　　萬法皆存自性生",
    "X02n0207_001:0893b06": "　心性相符無所動　　皎然內外自分明",
    "X02n0207_001:0893b07": "　識自本心生自性　　不生不滅都無競",
    "X02n0207_001:0893b08": "　一切時中萬物通　　如如不動常清淨",
    "X02n0207_001:0893b09": "　今生有福居榮富　　宿有因緣理不差",
    "X02n0207_001:0893b10": "　更向福中資福地　　生生福報自無涯",
    "X02n0207_001:0893b11": "　彈丸手弩與粘糍　　物外無辜被殺之",
    "X02n0207_001:0893b12": "　一命一冤皆有報　　暗中冤對自相隨",
    "X02n0207_001:0893b13": "　定心靜觀諸法性　　更無二相皆一定",
    "X02n0207_001:0893b14": "　有若仰然太虗空　　上下無礙咸清淨",
    "X02n0207_001:0893b15": "　賜汝法杵擊羣魔　　賜汝法雲蔽諸愛",
    "X02n0207_001:0893b16": "　魔降愛斷色身空　　使汝法身無罣礙",
    "X02n0207_001:0893b17": "第九戍博迦尊者",
    "X02n0207_001:0893b18": "　汝因破暗待天明　　明滅之時暗又生",
    "X02n0207_001:0893b19": "　欲得常明除暗障　　但持慧炬鎮常行",
    "X02n0207_001:0893b20": "　汝悟色身無住宅　　須明本性定歸依",
    "X02n0207_001:0893b21": "　一燈破却千年暗　　照見堂廚總是非",
    "X02n0207_001:0893b22": "　一化化生天上樂　　一化化生地獄苦",
    "X02n0207_001:0893b23": "　二化皆自性中生　　汝化欲歸何處去",
    "X02n0207_001:0893b24": "　莫把含生性命輕　　好生惡殺物之情",
    "X02n0207_001:0893c01": "　汝貪百味腥膻饌　　汝聽羣生就殺聲",
    "X02n0207_001:0893c02": "　父母屍靈居淺土　　速須安葬莫因循",
    "X02n0207_001:0893c03": "　此疑未了求諸善　　不免陰司作罪人",
    "X02n0207_001:0893c04": "　身自無相而受生　　心因有境而生滅",
    "X02n0207_001:0893c05": "　若無前境心自無　　心性了了佛何別",
    "X02n0207_001:0893c06": "　賜汝法几離色相　　賜汝法劒定怖畏",
    "X02n0207_001:0893c07": "　相離怖滅見本宗　　使汝法身無有二",
    "X02n0207_001:0893c08": "第十半諾迦尊者",
    "X02n0207_001:0893c09": "　心為明鏡慾為塵　　塵厚明藏見沒因",
    "X02n0207_001:0893c10": "　漸去漸磨浮垢盡　　自然通照往來人",
    "X02n0207_001:0893c11": "　心念菩提口說空　　對持善惡自為通",
    "X02n0207_001:0893c12": "　皆因色相成迷著　　萬劫無由見性宗",
    "X02n0207_001:0893c13": "　地水火風化此身　　身滅四大各歸真",
    "X02n0207_001:0893c14": "　諸魔六賊皆消散　　苦樂前程秪主人",
    "X02n0207_001:0893c15": "　鰥寡孤獨此四民　　困窮無苦在飢貧",
    "X02n0207_001:0893c16": "　汝能濟慧加存卹　　最向菩提是善根",
    "X02n0207_001:0893c17": "　不懷讎怨與無明　　忍辱持心萬事平",
    "X02n0207_001:0893c18": "　彼以惡來還以善　　深明三昧號無諍",
    "X02n0207_001:0893c19": "　廣開心量無邊際　　世界山河盡總容",
    "X02n0207_001:0893c20": "　無是無非無所著　　常令心等太虗空",
    "X02n0207_001:0893c21": "　賜汝法橋濟阻厄　　賜汝法綬解讎冤",
    "X02n0207_001:0893c22": "　厄度冤消無所繫　　使汝法身歸自然",
    "X02n0207_001:0893c23": "第十一羅怙羅尊者",
    "X02n0207_001:0893c24": "　六賊清淨無煩惱　　煩惱無時慧自明",
    "X02n0207_001:0894a01": "　照見萬緣皆外物　　一如天理秪空清",
    "X02n0207_001:0894a02": "　空心靜坐不為空　　道是無空又不空",
    "X02n0207_001:0894a03": "　有若虗空包萬象　　此空方始是空空",
    "X02n0207_001:0894a04": "　善惡之終如積水　　資流資露漸成深",
    "X02n0207_001:0894a05": "　善深自獲無量福　　惡積如何免禍侵",
    "X02n0207_001:0894a06": "　見人患難當危困　　方便陰功與救之",
    "X02n0207_001:0894a07": "　因果之中為第一　　福緣證果佛菩提",
    "X02n0207_001:0894a08": "　自生至老老至病　　自病至死苦難量",
    "X02n0207_001:0894a09": "　不能漸悟輪回理　　生死無由脫禍殃",
    "X02n0207_001:0894a10": "　汝心向佛佛自見　　汝心背佛佛自無",
    "X02n0207_001:0894a11": "　見佛自然諸善生　　背佛自然諸惡趨",
    "X02n0207_001:0894a12": "　賜汝法杖悔前過　　賜汝法文懺前惡",
    "X02n0207_001:0894a13": "　過省惡悛自泰然　　使汝法身無所著",
    "X02n0207_001:0894a14": "第十二那伽犀那尊者",
    "X02n0207_001:0894a15": "　境若勝識諸善根　　識能勝境萬緣通",
    "X02n0207_001:0894a16": "　內緣外境皆無著　　只此為空更沒空",
    "X02n0207_001:0894a17": "　性定心定身自定　　脫去之時無所競",
    "X02n0207_001:0894a18": "　從來去止是尋常　　祖祖相傳悉歸命",
    "X02n0207_001:0894a19": "　前世今生有宿冤　　重須功德汝須還",
    "X02n0207_001:0894a20": "　從來債負都還了　　交割分明離世間",
    "X02n0207_001:0894a21": "　汝向如來求證果　　須憑三寶善緣增",
    "X02n0207_001:0894a22": "　能於父母行純孝　　何異看經與飯僧",
    "X02n0207_001:0894a23": "　汝貪飲宴號為歡　　水陸眾生殺幾般",
    "X02n0207_001:0894a24": "　百品葷膻猶恨少　　試將物命算來看",
    "X02n0207_001:0894b01": "　欲求諸佛修真性　　先向諸緣起善心",
    "X02n0207_001:0894b02": "　漸覺性明諸境滅　　汝於佛性自然深",
    "X02n0207_001:0894b03": "　吾今賜汝諸法物　　汝持此物斷邪魔",
    "X02n0207_001:0894b04": "　邪滅魔除當見性　　自然功德滿恒河",
    "X02n0207_001:0894b05": "第十三因揭陀尊者",
    "X02n0207_001:0894b06": "　性與心符邪不入　　志將道合識皆明",
    "X02n0207_001:0894b07": "　六塵五欲咸相離　　證果菩提自此成",
    "X02n0207_001:0894b08": "　一壺甘露灌心田　　業火成灰頓豁然",
    "X02n0207_001:0894b09": "　忽向淨中逢本性　　相將飛上率陀天",
    "X02n0207_001:0894b10": "　不殺不盜不行邪　　身之三善福之涯",
    "X02n0207_001:0894b11": "　心源澄澈諸根淨　　豈在尋山與出家",
    "X02n0207_001:0894b12": "　彼以害汝汝須報　　一往一來事有因",
    "X02n0207_001:0894b13": "　汝若靜心能不動　　彼全罪業汝全真",
    "X02n0207_001:0894b14": "　普施善利救羣生　　廣大慈悲一等平",
    "X02n0207_001:0894b15": "　布施周圓無住相　　至哉菩薩道常行",
    "X02n0207_001:0894b16": "　汝貪名利事無根　　夢幻驅驅有限身",
    "X02n0207_001:0894b17": "　不解抽頭求出路　　空躭罪業作埃塵",
    "X02n0207_001:0894b18": "　賜汝法水滅業火　　賜汝法雨生善根",
    "X02n0207_001:0894b19": "　火滅善生心境淨　　使汝法身見世尊",
    "X02n0207_001:0894b20": "第十四伐那婆斯尊者",
    "X02n0207_001:0894b21": "　去盡塵埃洗盡瑕　　晈如明月照天涯",
    "X02n0207_001:0894b22": "　諸邪不動無形相　　此去如來路不遐",
    "X02n0207_001:0894b23": "　摩訶般若波羅蜜　　理性理心為第一",
    "X02n0207_001:0894b24": "　無住無去亦無來　　三世諸佛自此出",
    "X02n0207_001:0894c01": "　未來之事思難及　　已往之事不足道",
    "X02n0207_001:0894c02": "　秪據眼前為見在　　自然煩惱不相隨",
    "X02n0207_001:0894c03": "　殺生欠負兩般事　　罪業之中第一深",
    "X02n0207_001:0894c04": "　施惠放生還却債　　可於三惡免漂沈",
    "X02n0207_001:0894c05": "　勿捨小善而不作　　積之自與福為彊",
    "X02n0207_001:0894c06": "　莫將小惡為無事　　小惡增來作大殃",
    "X02n0207_001:0894c07": "　修得人天道果成　　天華天樂自來迎",
    "X02n0207_001:0894c08": "　迎皈兜率陀天上　　彌勒當來說上生",
    "X02n0207_001:0894c09": "　賜汝法燈破諸暗　　賜汝法鏡照諸罪",
    "X02n0207_001:0894c10": "　暗消罪滅豁然明　　使汝法身常自在",
    "X02n0207_001:0894c11": "第十五阿氏多尊者",
    "X02n0207_001:0894c12": "　萬行周通能覺性　　驅除煩惱更勤修",
    "X02n0207_001:0894c13": "　七生七死方成道　　初等陀洹入聖流",
    "X02n0207_001:0894c14": "　前念未悟成罪業　　後念善悟諸罪滅",
    "X02n0207_001:0894c15": "　今念念念在空空　　皎然智慧如明月",
    "X02n0207_001:0894c16": "　萬緣善果無如孝　　罪業之中不孝深",
    "X02n0207_001:0894c17": "　若向此中明善惡　　自然暗合覺皇心",
    "X02n0207_001:0894c18": "　漸逢鷰雀并龜鼈　　莫惜資金買放之",
    "X02n0207_001:0894c19": "　償却今生飡過死　　免教冤債暗相隨",
    "X02n0207_001:0894c20": "　堅持行戒除諸惡　　身在家中心是僧",
    "X02n0207_001:0894c21": "　何必出家方見道　　中心了了悟三乘",
    "X02n0207_001:0894c22": "　自然音樂樂無涯　　七寶樓臺麗日霞",
    "X02n0207_001:0894c23": "　上妙眾香常不散　　繽紛雲裏雨天華",
    "X02n0207_001:0894c24": "　賜汝法刀斷煩惱　　賜汝法鑰開囚鏁",
    "X02n0207_001:0895a01": "　煩惱不生枷杻解　　使汝法身成證果",
    "X02n0207_001:0895a02": "第十六注荼半託迦尊者",
    "X02n0207_001:0895a03": "　功行將成尚往還　　一生天上一人間",
    "X02n0207_001:0895a04": "　方能證得阿羅位　　此號陀含度上關",
    "X02n0207_001:0895a05": "　多將布施為功德　　見性為功德是平",
    "X02n0207_001:0895a06": "　外事善因為住相　　此名福德甚分明",
    "X02n0207_001:0895a07": "　萬事因緣有對持　　死生榮辱分皆知",
    "X02n0207_001:0895a08": "　心田自廣無憂惱　　湯火兵刀不畏之",
    "X02n0207_001:0895a09": "　己欲萬端求利路　　暗施機穽陷他人",
    "X02n0207_001:0895a10": "　汝看此等稱能者　　果報何人到子孫",
    "X02n0207_001:0895a11": "　心不離家身出家　　不除諸惡掛袈裟",
    "X02n0207_001:0895a12": "　此般罪障恒河等　　三惡塗中莫怨嗟",
    "X02n0207_001:0895a13": "　種種善緣深譬喻　　廣施言教破迷昏",
    "X02n0207_001:0895a14": "　眾生諦聽咸皈信　　的的如來不妄言",
    "X02n0207_001:0895a15": "　賜汝法鋤去惡根　　賜汝法田長善苗",
    "X02n0207_001:0895a16": "　惡盡善成功德就　　使汝法身自逍遙",
    "X02n0207_001:0895a17": "如是十六大阿羅漢為摩拏羅多頌佛因果識見悟",
    "X02n0207_001:0895a18": "本成佛大法既畢復言吾等所頌者皆世尊金口叮",
    "X02n0207_001:0895a19": "嚀開悟眾聖令得證果成佛之言吾今記而頌之垂",
    "X02n0207_001:0895a20": "緣後覺汝當以因果識見頌為名吾復為世間眾生",
    "X02n0207_001:0895a21": "背善向惡多所迷著吾垂此真頌當於末劫流在人",
    "X02n0207_001:0895a22": "間汝等恭敬奉持度脫眾生令免離生死之苦廣為",
    "X02n0207_001:0895a23": "說言警悟後學俾諸善識見此妙言咸得證果時摩",
    "X02n0207_001:0895a24": "拏羅多聞是十六國大阿羅漢教頌覺悟頓釋迷著",
    "X02n0207_001:0895b01": "心性了了恭敬奉信久久作禮而退。",
    "X02n0207_001:0895b03": "十六大阿羅漢因果識見頌卷終"
}