{
    "T32n1681_002:0764b06": "佛吉祥德讚卷中",
    "T32n1681_002:0764b08": "尊者寂友造",
    "T32n1681_002:0764b09": "西天譯經三藏朝奉大夫",
    "T32n1681_002:0764b10": "試光祿卿傳法大師賜紫",
    "T32n1681_002:0764b11": "臣施護奉　詔譯",
    "T32n1681_002:0764b12": "　歸命如來勝妙相　　足下平滿善安住",
    "T32n1681_002:0764b13": "　千輻輪文現足心　　輞轂眾相皆圓滿",
    "T32n1681_002:0764b14": "　如兜羅綿手足軟　　鞔網光現手足間",
    "T32n1681_002:0764b15": "　手足諸指妙纖長　　足跟圓滿趺相稱",
    "T32n1681_002:0764b16": "　足趺修高復充滿　　腨如伊泥邪鹿王",
    "T32n1681_002:0764b17": "　雙臂修圓摩膝輪　　陰相藏密猶龍馬",
    "T32n1681_002:0764b18": "　髮毛端潤皆上靡　　一一身毛悉右旋",
    "T32n1681_002:0764b19": "　身皮細滑垢不侵　　身真金色光晃耀",
    "T32n1681_002:0764b20": "　手足頸肩七處滿　　項及膊腋悉充圓",
    "T32n1681_002:0764b21": "　容儀敦肅妙端嚴　　身相修廣復傭直",
    "T32n1681_002:0764b22": "　如諾瞿陀身圓滿　　上半身如師子王",
    "T32n1681_002:0764b23": "　常光面向各一尋　　四十齒平不疎缺",
    "T32n1681_002:0764b24": "　四牙鮮白妙鋒利　　常得味中最上味",
    "T32n1681_002:0764b25": "　舌相薄淨廣復長　　梵音深妙猶天鼓",
    "T32n1681_002:0764b26": "　音聲聞者皆悅意　　復如迦陵頻伽聲",
    "T32n1681_002:0764b27": "　眼睫齊整狀牛王　　眼睛皎潔紺青色",
    "T32n1681_002:0764b28": "　眉間柔軟妙毫相　　右旋清淨如螺白",
    "T32n1681_002:0764b29": "　鳥瑟膩沙頂莊嚴　　稽首大丈夫相具",
    "T32n1681_002:0764c01": "　歸命如來隨形好　　指爪狹長如赤銅",
    "T32n1681_002:0764c02": "　手足指圓悉纖長　　手足諸指皆次第",
    "T32n1681_002:0764c03": "　筋脈盤結復深隱　　兩踝俱隱而不麁",
    "T32n1681_002:0764c04": "　充滿柔軟足安平　　迴顧右旋鹿王等",
    "T32n1681_002:0764c05": "　行步直進如象王　　明顯端嚴無障礙",
    "T32n1681_002:0764c06": "　自在次序狀鵝王　　舉身隨轉步安審",
    "T32n1681_002:0764c07": "　身分次第而高顯　　平等隨轉身不曲",
    "T32n1681_002:0764c08": "　善相屬著堅固身　　身淨光明離翳暗",
    "T32n1681_002:0764c09": "　身支安定不掉動　　端直身相善圓滿",
    "T32n1681_002:0764c10": "　妙童子相清淨身　　柔軟妙好悉無比",
    "T32n1681_002:0764c11": "　腹形方正無欠缺　　不[穴/爪]不凸廣復圓",
    "T32n1681_002:0764c12": "　右旋深厚妙臍輪　　淨無點竅無減下",
    "T32n1681_002:0764c13": "　身支近觸離諸過　　悉無靨點疣贅等",
    "T32n1681_002:0764c14": "　譬如蓮華垢不侵　　亦復離諸不寂靜",
    "T32n1681_002:0764c15": "　面輪圓滿皎清淨　　身相具足而無減",
    "T32n1681_002:0764c16": "　舌相廣長如赤銅　　柔軟復如蓮華葉",
    "T32n1681_002:0764c17": "　脣色光潤而可愛　　如頻婆菓及赤銅",
    "T32n1681_002:0764c18": "　水雲擊響等音聲　　復如象王大震吼",
    "T32n1681_002:0764c19": "　音聲深遠復美妙　　一切聞者咸悅意",
    "T32n1681_002:0764c20": "　手軟猶如兜羅綿　　手文深明而不斷",
    "T32n1681_002:0764c21": "　四牙鋒利妙堅固　　最上清淨復齊平",
    "T32n1681_002:0764c22": "　諸齒方整鮮白齊　　眼相修廣如蓮葉",
    "T32n1681_002:0764c23": "　眼睫稠密而不白　　眉潤不白復修長",
    "T32n1681_002:0764c24": "　耳輪長廣厚復圓　　身毛一一皆潤澤",
    "T32n1681_002:0764c25": "　額廣平正相殊妙　　上半身分悉充圓",
    "T32n1681_002:0764c26": "　首髮稠密整復長　　紺青旋轉而光潤",
    "T32n1681_002:0764c27": "　乃至廣及佛胸臆　　俱有喜旋德相文",
    "T32n1681_002:0764c28": "　螺髻紺青妙莊嚴　　稽首不可見頂相",
    "T32n1681_002:0764c29": "　歸命處非處智力　　過現未來業皆知",
    "T32n1681_002:0765a01": "　禪定解脫等持門　　了別自他諸根性",
    "T32n1681_002:0765a02": "　種種信解悉通達　　種種界趣亦悉知",
    "T32n1681_002:0765a03": "　他心種類了無差　　宿住隨念智具足",
    "T32n1681_002:0765a04": "　照明一切生滅法　　諸漏已盡漏無餘",
    "T32n1681_002:0765a05": "　如是十力智周圓　　稽首如來大精進",
    "T32n1681_002:0765a06": "　如來漏盡無餘染　　覺了諸法亦無餘",
    "T32n1681_002:0765a07": "　故稱正等正覺尊　　我今稽首伸敬禮",
    "T32n1681_002:0765a08": "　一切染法平等說　　諸出離道亦善宣",
    "T32n1681_002:0765a09": "　一切覺了盡無餘　　稽首能仁初覺者",
    "T32n1681_002:0765a10": "　佛具不壞正智慧　　普盡無餘現覺尊",
    "T32n1681_002:0765a11": "　正智破諸邪智心　　佛真覺已無餘覺",
    "T32n1681_002:0765a12": "　自境界及他境界　　一切境界所作成",
    "T32n1681_002:0765a13": "　於彼一切根義中　　佛是無能勝根者",
    "T32n1681_002:0765a14": "　相中無餘相所緣　　非色種現皆悉斷",
    "T32n1681_002:0765a15": "　無生重檐久已除　　已徹緣生河流底",
    "T32n1681_002:0765a16": "　二種無智癡暗離　　發生二種智光明",
    "T32n1681_002:0765a17": "　復離二種疑求心　　建立二種決定智",
    "T32n1681_002:0765a18": "　已得盡智世間句　　智障已離法圓明",
    "T32n1681_002:0765a19": "　具足勝依寂止門　　具足勝處善安住",
    "T32n1681_002:0765a20": "　具足一切所應行　　明行具足色相圓",
    "T32n1681_002:0765a21": "　具足種姓及語言　　獲神通果善救度",
    "T32n1681_002:0765a22": "　身語意業悉不護　　無著無盡智凝然",
    "T32n1681_002:0765a23": "　決定不退轉智門　　智說不壞因時相",
    "T32n1681_002:0765a24": "　種種因門皆覺了　　種種果門亦悉知",
    "T32n1681_002:0765a25": "　種種煩惱及對治　　稽首如來善覺者",
    "T32n1681_002:0765a26": "　無二言說無盡辯　　善說不退轉法者",
    "T32n1681_002:0765a27": "　世間八法不染心　　稽首善達功德岸",
    "T32n1681_002:0765a28": "　佛三阿僧祇劫中　　積集難行一切行",
    "T32n1681_002:0765a29": "　運大悲心而普覆　　自他能渡煩惱流",
    "T32n1681_002:0765b01": "　了知三苦極微細　　由愍苦故起大悲",
    "T32n1681_002:0765b02": "　三界所緣諸性中　　大悲普及一切處",
    "T32n1681_002:0765b03": "　如來智性中平等　　若冤若親而等觀",
    "T32n1681_002:0765b04": "　悲心廣大不可量　　普攝一切眾生類",
    "T32n1681_002:0765b05": "　佛為眾生說一藥　　身病心病普令安",
    "T32n1681_002:0765b06": "　畢竟極苦亦蠲除　　稽首善說妙藥者",
    "T32n1681_002:0765b07": "　純一真實決定行　　決定純善無染尊",
    "T32n1681_002:0765b08": "　決定不復染法生　　一向為他善長養",
    "T32n1681_002:0765b09": "　不以己利求於他　　自所得樂悉棄捨",
    "T32n1681_002:0765b10": "　隨宜方便悲愍心　　決定調伏眾生病",
    "T32n1681_002:0765b11": "　眾生所應調伏時　　如來善知而無失",
    "T32n1681_002:0765b12": "　為眾生作不請友　　普令得度起悲心",
    "T32n1681_002:0765b13": "　能仁善說妙法藥　　治彼生法苦根源",
    "T32n1681_002:0765b14": "　照明眾生過現身　　了知煩惱無邊性",
    "T32n1681_002:0765b15": "　斷除眾生煩惱病　　佛知時量悉無差",
    "T32n1681_002:0765b16": "　隨其何病藥堪除　　世尊如應為說藥",
    "T32n1681_002:0765b17": "　如來所行一切行　　修習如理悉周圓",
    "T32n1681_002:0765b18": "　若一若多出現門　　和合了知皆無礙",
    "T32n1681_002:0765b19": "　如來功滿已能到　　一切智智清涼地",
    "T32n1681_002:0765b20": "　知道識道說道尊　　勝道眾道歸向者",
    "T32n1681_002:0765b21": "　拯拔一切輪迴苦　　令諸眾生離纏縛",
    "T32n1681_002:0765b22": "　普令得渡煩惱流　　堅固慚愧具足者",
    "T32n1681_002:0765b23": "　能善建立聖法幢　　表示諸行無常法",
    "T32n1681_002:0765b24": "　開示盡滅離貪門　　顯示寂滅出離道",
    "T32n1681_002:0765b25": "　能善表示諸法者　　能以諸法教授尊",
    "T32n1681_002:0765b26": "　能作利益大導師　　稽首善施歡喜者",
    "T32n1681_002:0765b27": "　常說示教利喜語　　具大威德大神通",
    "T32n1681_002:0765b28": "　最上清淨大梵尊　　稽首自在復熾盛",
    "T32n1681_002:0765b29": "　已息種姓諸言論　　復斷族氏諸語言",
    "T32n1681_002:0765c01": "　世間人事語亦亡　　稽首常說正法語",
    "T32n1681_002:0765c02": "　如來行步常寂靜　　無闊無狹平正行",
    "T32n1681_002:0765c03": "　順善而行見者忻　　表示如來善行相",
    "T32n1681_002:0765c04": "　如來不壞正知見　　具足如先所作性",
    "T32n1681_002:0765c05": "　成諸福事斷疑根　　離分衛心入聚落",
    "T32n1681_002:0765c06": "　出必顯明眾所覩　　無依無轉最上尊",
    "T32n1681_002:0765c07": "　勝妙殊特眾吉祥　　純一具足梵行者",
    "T32n1681_002:0765c08": "　能善了知五蘊法　　復能具足七法行",
    "T32n1681_002:0765c09": "　已能摧滅我慢心　　稽首能破愚癡網",
    "T32n1681_002:0765c10": "　如來已得無動法　　復能具足深廣心",
    "T32n1681_002:0765c11": "　善能成就七聖財　　稽首善學三學者",
    "T32n1681_002:0765c12": "　佛大丈夫所應讚　　邪異諸境不能怖",
    "T32n1681_002:0765c13": "　遠離一切不吉祥　　稽首已到調伏地",
    "T32n1681_002:0765c14": "　梵行真實善安立　　上下縱廣悉歸依",
    "T32n1681_002:0765c15": "　常以無畏施眾生　　稽首於法離取著",
    "T32n1681_002:0765c16": "　歸命佛大阿羅漢　　一切漏盡無染尊",
    "T32n1681_002:0765c17": "　所作已辦德圓明　　稽首已除諸重擔",
    "T32n1681_002:0765c18": "　逮得己所作義利　　盡諸有結障蠲除",
    "T32n1681_002:0765c19": "　安住正智解脫心　　稽首出離解脫者",
    "T32n1681_002:0765c20": "　已證無言解脫理　　愛盡取盡而解脫",
    "T32n1681_002:0765c21": "　心無忘失解脫圓　　稽首無顛倒心者",
    "T32n1681_002:0765c22": "　佛心無量復廣大　　無別異法善修心",
    "T32n1681_002:0765c23": "　心得離繫煩惱除　　稽首已破諸異類",
    "T32n1681_002:0765c24": "　盡諸染業得清淨　　已證無餘依涅槃",
    "T32n1681_002:0765c25": "　人中最勝解脫尊　　戰死魔軍而得勝",
    "T32n1681_002:0765c26": "　於諸善法不放逸　　善住正念正智慧",
    "T32n1681_002:0765c27": "　善開寂眼視眾生　　稽首善救生死苦",
    "T32n1681_002:0765c28": "　善覺眾生無明睡　　善破眾生諸愚癡",
    "T32n1681_002:0765c29": "　佛勤勇起精進心　　策發一切懈怠者",
    "T32n1681_002:0766a01": "　諸不善中施善法　　諸墮學中開學門",
    "T32n1681_002:0766a02": "　諸怖畏中施無畏　　不安隱者令安隱",
    "T32n1681_002:0766a03": "　諸暗冥中作明照　　諸不善中令修善",
    "T32n1681_002:0766a04": "　諸過失中功德生　　諸罪業中除罪業",
    "T32n1681_002:0766a05": "　令違逆者知恩德　　能滿眾生意所求",
    "T32n1681_002:0766a06": "　呪明成就真實修　　稽首能破煩惱者",
    "T32n1681_002:0766a07": "　佛已遠離諸誑妄　　心無躁動不高舉",
    "T32n1681_002:0766a08": "　尊勝顯示吉祥門　　稽首佛為福生處",
    "T32n1681_002:0766a09": "　一剎中生一切行　　不共一切神通種",
    "T32n1681_002:0766a10": "　畢竟成就最上門　　一切處離非句義",
    "T32n1681_002:0766a11": "　一切疑惑及雜說　　決定正語悉能破",
    "T32n1681_002:0766a12": "　諸吉祥行平等修　　善知一切眾生意",
    "T32n1681_002:0766a13": "　已能攝伏諸他語　　猶如猛火焚乾薪",
    "T32n1681_002:0766a14": "　燒諸煩惱義亦然　　稽首安住正士法",
    "T32n1681_002:0766a15": "　具諸吉祥具慚愧　　世間主宰勝寂默",
    "T32n1681_002:0766a16": "　釋迦牟尼大導師　　盎儗囉娑瞿曇族",
    "T32n1681_002:0766a17": "　離諸煩惱癡黑暗　　悲愍普攝諸眾生",
    "T32n1681_002:0766a18": "　常於利他攝益中　　具足廣多諸勝行",
    "T32n1681_002:0766a19": "　佛於一切眾生類　　一切增上所行中",
    "T32n1681_002:0766a20": "　佛以大智常觀察　　普集世間利益事",
    "T32n1681_002:0766a21": "　具足六通調伏智　　德智說智及時智",
    "T32n1681_002:0766a22": "　一切對治勝神通　　界趣勝解業障智",
    "T32n1681_002:0766a23": "　說法最勝神通具　　三調伏時善開化",
    "T32n1681_002:0766a24": "　一切文義善解圓　　稽首辯才無盡智",
    "T32n1681_002:0766a25": "　佛已具足如說辯　　善滿諸行到彼岸",
    "T32n1681_002:0766a26": "　一切功德解脫周　　顯示勝身心清淨",
    "T32n1681_002:0766a27": "　聞佛音者心歡喜　　佛自所行悉周圓",
    "T32n1681_002:0766a28": "　不墮一切言說中　　不取自分功德相",
    "T32n1681_002:0766a29": "　平等先證最初道　　次集大行不遺餘",
    "T32n1681_002:0766b01": "　眾生大擔負堪任　　於諸相中得寂靜",
    "T32n1681_002:0766b02": "　已圓大慈等功德　　未甞遠離於捨行",
    "T32n1681_002:0766b03": "　以正智慧攝眾生　　於長夜中遍觀察",
    "T32n1681_002:0766b04": "　如來常發大勇悍　　以諸善行教眾生",
    "T32n1681_002:0766b05": "　復於一切眾生中　　已得悲心善平等",
    "T32n1681_002:0766b06": "　佛是悲愍世間者　　第一義諦善解了",
    "T32n1681_002:0766b07": "　如來三眼已圓明　　三種稱讚善具足",
    "T32n1681_002:0766b08": "　如來已具三不護　　顯示三界無垢尊",
    "T32n1681_002:0766b09": "　四念處行廣通達　　名句文身自在者",
    "T32n1681_002:0766b10": "　巧妙無盡隨意辯　　一切說示智悉通",
    "T32n1681_002:0766b11": "　種類語言善解知　　隨處辯才悉無礙",
    "T32n1681_002:0766b12": "　諸違背中作順向　　諸恚怒中作清淨",
    "T32n1681_002:0766b13": "　於諸慢中發敬心　　棄捨一切利養事",
    "T32n1681_002:0766b14": "　所行正真復最上　　以自力能現證尊",
    "T32n1681_002:0766b15": "　清淨一切言說門　　稽首語言無執著",
    "T32n1681_002:0766b16": "　出善來語如義語　　具足一切正所行",
    "T32n1681_002:0766b17": "　如來一切功德圓　　稽首無忘失法者",
    "T32n1681_002:0766b18": "　最上攝益勝調御　　歡喜悲愍諸眾生",
    "T32n1681_002:0766b19": "　悲心堅固欲利他　　稽首常欲利樂者",
    "T32n1681_002:0766b20": "　佛與眾生有恩德　　常為善友及知識",
    "T32n1681_002:0766b21": "　如父如母能出生　　欲令眾生得善樂",
    "T32n1681_002:0766b22": "　佛為眾生親教師　　善說勝義諸法教",
    "T32n1681_002:0766b23": "　最上句義如理宣　　使令了知一切性",
    "T32n1681_002:0766b24": "　如來常以無著說　　無增無減善稱揚",
    "T32n1681_002:0766b25": "　大悲不斷相續生　　稽首善見處非處",
    "T32n1681_002:0766b26": "佛吉祥德讚卷中"
}