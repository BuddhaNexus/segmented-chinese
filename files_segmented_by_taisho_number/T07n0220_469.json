{
    "T07n0220_469:0371b22": "大般若波羅蜜多經卷第四百六",
    "T07n0220_469:0371b23": "十九",
    "T07n0220_469:0371b25": "三藏法師玄奘奉　詔譯",
    "T07n0220_469:0371b26": "第二分眾德相品第七十六之二",
    "T07n0220_469:0371b27": "爾時，具壽善現白佛言：「世尊！諸菩薩摩訶薩",
    "T07n0220_469:0371b28": "甚為希有，行深般若波羅蜜多，觀察二空，雖",
    "T07n0220_469:0371b29": "知諸法一切如夢、如響、如像、如光影、如陽焰、如",
    "T07n0220_469:0371c01": "幻、如化，皆非實有，無性為性，自相皆空，而能",
    "T07n0220_469:0371c02": "安立善、非善等諸法差別皆無雜亂。」佛告善",
    "T07n0220_469:0371c03": "現：「如是！如是！如汝所說。諸菩薩摩訶薩甚為",
    "T07n0220_469:0371c04": "希有，行深般若波羅蜜多，觀察二空，雖知諸",
    "T07n0220_469:0371c05": "法皆如夢等，都非實有，無性為性，自相皆空，",
    "T07n0220_469:0371c06": "而能安立善、非善等諸法差別不相雜亂。汝",
    "T07n0220_469:0371c07": "等若知諸菩薩摩訶薩行深般若波羅蜜多",
    "T07n0220_469:0371c08": "時，所有甚奇希有之法，聲聞、獨覺皆不成就、",
    "T07n0220_469:0371c09": "不能測量，汝等一切聲聞、獨覺於諸菩薩摩",
    "T07n0220_469:0371c10": "訶薩辯尚不能對，況餘有情而能酬答！」具壽",
    "T07n0220_469:0371c11": "善現復白佛言：「何等名為諸菩薩摩訶薩行",
    "T07n0220_469:0371c12": "深般若波羅蜜多時，所有甚奇希有之法，聲聞、",
    "T07n0220_469:0371c13": "獨覺皆不成就、不能測量？」佛告善現：「諦聽！諦",
    "T07n0220_469:0371c14": "聽！善思念之，吾當為汝分別解說諸菩薩摩",
    "T07n0220_469:0371c15": "訶薩行深般若波羅蜜多時，所有甚奇希有",
    "T07n0220_469:0371c16": "之法。「善現！諸菩薩摩訶薩行深般若波羅蜜",
    "T07n0220_469:0371c17": "多時，安住異熟布施波羅蜜多乃至般若波",
    "T07n0220_469:0371c18": "羅蜜多，若五神通，若三十七菩提分法，若陀",
    "T07n0220_469:0371c19": "羅尼，若三摩地，若空、無相、無願解脫門，若四",
    "T07n0220_469:0371c20": "靜慮、四無量、四無色定，若八解脫、八勝處、九",
    "T07n0220_469:0371c21": "次第定、十遍處，若餘無量無邊佛法。往十方",
    "T07n0220_469:0371c22": "界，若諸有情應以布施乃至般若而攝受者，",
    "T07n0220_469:0371c23": "則以布施乃至般若而攝受之；應以初靜慮",
    "T07n0220_469:0371c24": "乃至非想非非想處定而攝受者，則以初靜",
    "T07n0220_469:0371c25": "慮乃至非想非非想處定而攝受之；應以慈、",
    "T07n0220_469:0371c26": "悲、喜、捨而攝受者，則以慈、悲、喜、捨而攝受之；",
    "T07n0220_469:0371c27": "應以四念住乃至八聖道支而攝受者，則以",
    "T07n0220_469:0371c28": "四念住乃至八聖道支而攝受之；應以空、無",
    "T07n0220_469:0371c29": "相、無願三摩地而攝受者，則以空、無相、無願",
    "T07n0220_469:0372a01": "三摩地而攝受之；應以諸餘善法而攝受者，",
    "T07n0220_469:0372a02": "則以諸餘善法而攝受之。」具壽善現復白佛",
    "T07n0220_469:0372a03": "言：「云何菩薩摩訶薩行深般若波羅蜜多",
    "T07n0220_469:0372a04": "時，安住異熟波羅蜜多、五神通等無量功德，",
    "T07n0220_469:0372a05": "以布施等攝諸有情？」佛告善現：「諸菩薩摩訶",
    "T07n0220_469:0372a06": "薩行深般若波羅蜜多時，施諸有情所須之",
    "T07n0220_469:0372a07": "物，謂須飲食施與飲食，若須衣服施與衣服，",
    "T07n0220_469:0372a08": "若須車乘施與車乘，若須華香施與華香，若",
    "T07n0220_469:0372a09": "須臥具施與臥具，若須舍宅施與舍宅，若須",
    "T07n0220_469:0372a10": "燈明施與燈明，若須醫藥施與醫藥，若須諸",
    "T07n0220_469:0372a11": "餘種種資具，悉皆施與令無匱乏；或施聲聞、",
    "T07n0220_469:0372a12": "獨覺、菩薩、諸佛世尊衣服、飲食、臥具、醫藥、房",
    "T07n0220_469:0372a13": "舍、資具、諸妙華香、寶幢、幡蓋、伎樂、燈明及蘇",
    "T07n0220_469:0372a14": "油等諸餘供具。如是施時，其心平等無差別",
    "T07n0220_469:0372a15": "想而行布施，如施持戒，犯戒亦爾；如施人趣，",
    "T07n0220_469:0372a16": "非人亦爾；如施內道，外道亦爾；如施諸聖，異",
    "T07n0220_469:0372a17": "生亦爾；如施尊貴，下賤亦爾。上從諸佛下至",
    "T07n0220_469:0372a18": "傍生，平等平等無所分別，不觀福田勝劣",
    "T07n0220_469:0372a19": "有異。所以者何？諸菩薩摩訶薩了達一切自",
    "T07n0220_469:0372a20": "相皆空，空中都無上下差別故，無異想、無所",
    "T07n0220_469:0372a21": "分別而行布施。是菩薩摩訶薩由無異想、無",
    "T07n0220_469:0372a22": "所分別而行布施，當得無異、無分別法，謂得",
    "T07n0220_469:0372a23": "圓滿一切相智及餘無量諸佛功德。「善現當知！",
    "T07n0220_469:0372a24": "若菩薩摩訶薩見傍生等有所求乞，便起是",
    "T07n0220_469:0372a25": "心：『此來乞者，若是如來、應、正等覺真福田故，",
    "T07n0220_469:0372a26": "我應施之。若非如來、應、正等覺，是傍生等非",
    "T07n0220_469:0372a27": "福田故，不應施與所須資具。』是菩薩摩訶薩",
    "T07n0220_469:0372a28": "起如是心越菩薩法。所以者何？諸菩薩摩訶",
    "T07n0220_469:0372a29": "薩要淨自心福田方淨。見求乞者不應念言：",
    "T07n0220_469:0372b01": "『如是有情有所求乞我應布施，如是有情有",
    "T07n0220_469:0372b02": "所求乞我不應施。』若作是念，違本所發大菩",
    "T07n0220_469:0372b03": "提心，謂諸菩薩發菩提心：『我為有情當作依",
    "T07n0220_469:0372b04": "怙、洲渚、舍宅、救護之處。』見來乞者應起是心：",
    "T07n0220_469:0372b05": "『今此有情貧窮孤露，我當以施而攝受之。彼",
    "T07n0220_469:0372b06": "由此緣不盜他物，少欲喜足，能轉施他，由是",
    "T07n0220_469:0372b07": "因緣離斷生命，廣說乃至離雜穢語，亦能調",
    "T07n0220_469:0372b08": "伏貪恚、邪見，身壞命終乘前福業生剎帝利",
    "T07n0220_469:0372b09": "大族、或婆羅門大族、或長者大族、或居士大",
    "T07n0220_469:0372b10": "族、或餘隨一富貴家生，豐饒財寶修諸善業。",
    "T07n0220_469:0372b11": "或因布施攝受因緣，漸依三乘而趣圓寂，謂",
    "T07n0220_469:0372b12": "令趣證聲聞、獨覺及無上乘般涅槃界。』「復次，",
    "T07n0220_469:0372b13": "善現！若菩薩摩訶薩有諸怨敵或餘有情來",
    "T07n0220_469:0372b14": "至其所，為損害故、或有匱乏求乞身分及諸",
    "T07n0220_469:0372b15": "財物。是菩薩摩訶薩終不應起分別異心：『此",
    "T07n0220_469:0372b16": "應施與，此不應施。』但應發起平等之心，隨求",
    "T07n0220_469:0372b17": "身分及諸財物悉皆施與。所以者何？是菩薩",
    "T07n0220_469:0372b18": "摩訶薩普為饒益諸有情故，求趣無上正等",
    "T07n0220_469:0372b19": "菩提，不為利樂自身命故。若當發起分別異",
    "T07n0220_469:0372b20": "心：『此應施與，此不應施。』便為如來、應、正等覺",
    "T07n0220_469:0372b21": "及諸菩薩、獨覺、聲聞，世間天、人、阿素洛等諸聖",
    "T07n0220_469:0372b22": "賢眾共所呵責：『誰要請汝發菩提心，誓普利",
    "T07n0220_469:0372b23": "樂諸有情類，無歸依者為作歸依，無舍宅者",
    "T07n0220_469:0372b24": "為作舍宅，無洲渚者為作洲渚，無救護者為",
    "T07n0220_469:0372b25": "作救護，不安樂者令其安樂，而今簡別有施、",
    "T07n0220_469:0372b26": "不施？』「復次，善現！若菩薩摩訶薩行深般若波",
    "T07n0220_469:0372b27": "羅蜜多時，有人、非人來至其所，求乞種種髓",
    "T07n0220_469:0372b28": "腦、支節。是菩薩摩訶薩不應發起分別二心",
    "T07n0220_469:0372b29": "為施、不施，唯作是念：『隨彼所求定當施與。』",
    "T07n0220_469:0372c01": "所以者何？是菩薩摩訶薩常作是念：『我為利",
    "T07n0220_469:0372c02": "樂諸有情故而受此身，諸有來求定當施與，",
    "T07n0220_469:0372c03": "不應不施。』故見乞者便起是心：『吾今此身本",
    "T07n0220_469:0372c04": "為他受，彼不來取尚應自送，況來求乞而當",
    "T07n0220_469:0372c05": "不與！』作是念已歡喜踊躍，自解支節而授與",
    "T07n0220_469:0372c06": "之，復自慶言：『今獲大利，謂捨雜穢得純淨身。』",
    "T07n0220_469:0372c07": "「善現！諸菩薩摩訶薩行深般若波羅蜜多應",
    "T07n0220_469:0372c08": "如是學。「復次，善現！若菩薩摩訶薩見乞求者",
    "T07n0220_469:0372c09": "便起是心：『今於此中誰施？誰受？所施何物？由",
    "T07n0220_469:0372c10": "何而施？為何而施？云何而施？諸法自性皆不",
    "T07n0220_469:0372c11": "可得。所以者何？如是諸法皆畢竟空，非空法",
    "T07n0220_469:0372c12": "中有與有奪、有施有受。』善現！諸菩薩摩訶薩",
    "T07n0220_469:0372c13": "行深般若波羅蜜多時，應如是學諸法皆空，",
    "T07n0220_469:0372c14": "所謂或由內空故空，乃至或由無性自性空",
    "T07n0220_469:0372c15": "故空。是菩薩摩訶薩安住此空而行布施，恒",
    "T07n0220_469:0372c16": "無間斷圓滿布施波羅蜜多，由此布施波羅",
    "T07n0220_469:0372c17": "蜜多得圓滿故，為他割截、劫奪一切內外物",
    "T07n0220_469:0372c18": "時，其心都無分別瞋恨，但作是念：『有情及法",
    "T07n0220_469:0372c19": "一切皆空，誰割截我？誰劫奪我？誰復受之？誰",
    "T07n0220_469:0372c20": "作是觀？』「復次，善現！我以佛眼遍觀十方殑伽",
    "T07n0220_469:0372c21": "沙等諸世界中，有菩薩摩訶薩為欲利樂諸",
    "T07n0220_469:0372c22": "有情類，以故思願入大地獄，見諸有情受諸",
    "T07n0220_469:0372c23": "劇苦，見已發起三種示導。云何為三？一者、神",
    "T07n0220_469:0372c24": "變示導。二者、記說示導。三者、教誡示導。是菩",
    "T07n0220_469:0372c25": "薩摩訶薩以神變示導滅除地獄湯、火、刀等",
    "T07n0220_469:0372c26": "種種苦具，以記說示導記彼有情心之所念",
    "T07n0220_469:0372c27": "而為說法，以教誡示導於彼發起慈、悲、喜、捨",
    "T07n0220_469:0372c28": "而為說法。令彼地獄諸有情類，於菩薩所生",
    "T07n0220_469:0372c29": "淨信心，由此因緣從地獄出，得生天上或生",
    "T07n0220_469:0373a01": "人中，漸依三乘盡苦邊際，證涅槃界究竟安",
    "T07n0220_469:0373a02": "樂。「復次，善現！我以佛眼遍觀十方殑伽沙等",
    "T07n0220_469:0373a03": "諸世界中，有菩薩摩訶薩承事供養諸佛世",
    "T07n0220_469:0373a04": "尊。是菩薩摩訶薩承事供養佛世尊時，深心",
    "T07n0220_469:0373a05": "歡喜愛樂恭敬，非不歡喜愛樂恭敬。於諸如",
    "T07n0220_469:0373a06": "來、應、正等覺所說正法，恭敬聽聞、受持、讀誦，",
    "T07n0220_469:0373a07": "乃至無上正等菩提終不忘失，隨所聞法，能",
    "T07n0220_469:0373a08": "為有情無倒宣說，令獲殊勝利益安樂。「復次，",
    "T07n0220_469:0373a09": "善現！我以佛眼遍觀十方殑伽沙等諸世界",
    "T07n0220_469:0373a10": "中，有菩薩摩訶薩為欲饒益傍生趣中諸有",
    "T07n0220_469:0373a11": "情故自捨身命。是菩薩摩訶薩見諸傍生飢",
    "T07n0220_469:0373a12": "火所逼欲相殘害，起慈愍心自割身分斷諸",
    "T07n0220_469:0373a13": "支節，散擲十方恣令食噉。諸傍生類得此菩",
    "T07n0220_469:0373a14": "薩身肉食者，皆於菩薩深起愛敬慚愧之心，",
    "T07n0220_469:0373a15": "由是因緣脫傍生趣，得生天上或生人中，值",
    "T07n0220_469:0373a16": "遇如來、應、正等覺，聞說正法如實修行，漸依",
    "T07n0220_469:0373a17": "三乘而趣圓寂，謂隨證入無上大乘、獨覺、聲",
    "T07n0220_469:0373a18": "聞般涅槃界。如是，善現！諸菩薩摩訶薩能為",
    "T07n0220_469:0373a19": "世間作難作事多所饒益，謂為利樂諸有情",
    "T07n0220_469:0373a20": "故，自發無上正等覺心亦令他發，自行種種",
    "T07n0220_469:0373a21": "如實正行亦令他行。「復次，善現！我以佛眼遍",
    "T07n0220_469:0373a22": "觀十方殑伽沙等諸世界中，有菩薩摩訶薩",
    "T07n0220_469:0373a23": "為欲饒益餓鬼趣中諸有情類，以故思願往",
    "T07n0220_469:0373a24": "彼界中，方便息除飢渴等苦，令諸餓鬼眾苦",
    "T07n0220_469:0373a25": "既息，於此菩薩深起愛敬慚愧之心，復為宣",
    "T07n0220_469:0373a26": "說離慳法要，令彼聞已起惠施心，乘此善根",
    "T07n0220_469:0373a27": "脫餓鬼趣，得生天上或生人中，值遇如來、應、",
    "T07n0220_469:0373a28": "正等覺，供養恭敬聞正法音，漸次修行三乘",
    "T07n0220_469:0373a29": "正行，乃至證入無上大乘、獨覺、聲聞般涅槃",
    "T07n0220_469:0373b01": "界。如是，善現！諸菩薩摩訶薩於有情類安住",
    "T07n0220_469:0373b02": "大悲，發起無邊方便善巧，令隨證入三乘涅",
    "T07n0220_469:0373b03": "槃。「復次，善現！我以佛眼遍觀十方殑伽沙等",
    "T07n0220_469:0373b04": "諸世界中，有菩薩摩訶薩方便善巧，或為四",
    "T07n0220_469:0373b05": "大王眾天宣說正法，乃至或為他化自在天",
    "T07n0220_469:0373b06": "宣說正法。是諸天眾於菩薩所聞正法已，漸",
    "T07n0220_469:0373b07": "依三乘勤修正行，隨應證入般涅槃界。善現",
    "T07n0220_469:0373b08": "當知！彼天眾中有諸天子，耽著天上五妙欲",
    "T07n0220_469:0373b09": "樂及所居止眾寶宮殿，是菩薩摩訶薩示現",
    "T07n0220_469:0373b10": "火起，燒其宮殿令生厭怖，因為說法作是言：",
    "T07n0220_469:0373b11": "『諸天子！應審觀察諸行無常、苦、空、非我不可",
    "T07n0220_469:0373b12": "保信，誰有智者於斯樂著？』時，諸天子聞此法",
    "T07n0220_469:0373b13": "音，於五妙欲深生厭怖，自觀身命虛偽無常，",
    "T07n0220_469:0373b14": "譬如芭蕉、電光、陽焰，觀諸宮殿猶如牢獄。作",
    "T07n0220_469:0373b15": "是觀已，漸依三乘勤修正行而趣圓寂，謂漸",
    "T07n0220_469:0373b16": "證入三乘涅槃。「復次，善現！我以佛眼遍觀十",
    "T07n0220_469:0373b17": "方殑伽沙等諸世界中，有菩薩摩訶薩見諸",
    "T07n0220_469:0373b18": "梵天著諸見趣，方便化導令其厭捨，告言：『天",
    "T07n0220_469:0373b19": "仙！汝等何故於空、無相、虛妄、不實諸行聚中，",
    "T07n0220_469:0373b20": "發起如是諸惡見趣？當速捨之，信受正法，令",
    "T07n0220_469:0373b21": "汝長夜利益安樂！』如是，善現！諸菩薩摩訶薩",
    "T07n0220_469:0373b22": "安住大悲，為諸有情宣說法要。善現！是為菩",
    "T07n0220_469:0373b23": "薩摩訶薩所有甚奇希有之法。",
    "T07n0220_469:0373b24": "「復次，善現！我以無障清淨佛眼遍觀十方殑",
    "T07n0220_469:0373b25": "伽沙等諸世界中，有菩薩摩訶薩以四攝事",
    "T07n0220_469:0373b26": "攝諸有情。云何為四？一者、布施。二者、愛語。三",
    "T07n0220_469:0373b27": "者、利行。四者、同事。「善現！云何菩薩摩訶薩以",
    "T07n0220_469:0373b28": "布施事攝諸有情？善現！諸菩薩摩訶薩以二",
    "T07n0220_469:0373b29": "種施攝諸有情。云何為二？一者、財施。二者、法",
    "T07n0220_469:0373c01": "施。「善現！云何菩薩摩訶薩能以財施攝諸有",
    "T07n0220_469:0373c02": "情？善現！諸菩薩摩訶薩行深般若波羅蜜多",
    "T07n0220_469:0373c03": "時，能以種種飲食、衣服、房舍、臥具、車乘、燈明、伎",
    "T07n0220_469:0373c04": "樂、香華、寶幢、幡蓋及瓔珞等施諸有情，或以",
    "T07n0220_469:0373c05": "金銀、吠瑠璃寶、頗胝迦寶、珂貝、璧玉、帝青、大青、",
    "T07n0220_469:0373c06": "末尼、真珠、石藏、杵藏、紅蓮等寶施諸有情，或",
    "T07n0220_469:0373c07": "以妻妾、男女、大小僮僕、侍衛、象馬、牛羊及醫藥",
    "T07n0220_469:0373c08": "等施諸有情，或以種種財寶、庫藏、城邑、聚落",
    "T07n0220_469:0373c09": "及王位等施諸有情，或以身分、手足、支節、頭",
    "T07n0220_469:0373c10": "目、髓腦施諸有情。是菩薩摩訶薩以種種物置",
    "T07n0220_469:0373c11": "四衢道，昇高臺上唱如是言：『一切有情有所",
    "T07n0220_469:0373c12": "須者，恣意來取勿生疑難，如取己物莫作他",
    "T07n0220_469:0373c13": "想，乃至我身手足、支節、頭目、髓腦隨意取之，",
    "T07n0220_469:0373c14": "我於汝等無所悋惜。』「是菩薩摩訶薩施諸有",
    "T07n0220_469:0373c15": "情所須物已，復勸歸依佛、法、僧寶，或勸受持",
    "T07n0220_469:0373c16": "五近事戒，或勸受持八近住戒，或勸受持十",
    "T07n0220_469:0373c17": "善業道，或勸修學初靜慮乃至第四靜慮，或",
    "T07n0220_469:0373c18": "勸修學慈無量乃至捨無量，或勸修學空無",
    "T07n0220_469:0373c19": "邊處定乃至非想非非想處定，或勸修學佛",
    "T07n0220_469:0373c20": "隨念乃至天隨念，或勸修學不淨觀、持息念，",
    "T07n0220_469:0373c21": "或勸修學無常想乃至滅想，或勸修學四念",
    "T07n0220_469:0373c22": "住乃至八聖道支，或勸修學空、無相、無願解",
    "T07n0220_469:0373c23": "脫門，或勸修學八解脫乃至十遍處，或勸修",
    "T07n0220_469:0373c24": "學布施波羅蜜多乃至般若波羅蜜多，或勸",
    "T07n0220_469:0373c25": "安住內空乃至無性自性空，或勸安住真如",
    "T07n0220_469:0373c26": "乃至不思議界，或勸安住苦、集、滅、道聖諦，或",
    "T07n0220_469:0373c27": "勸修學一切陀羅尼門、三摩地門，或勸修學",
    "T07n0220_469:0373c28": "淨觀地乃至如來地，或勸修學極喜地乃至",
    "T07n0220_469:0373c29": "法雲地，或勸修學五眼、六神通，或勸修學如",
    "T07n0220_469:0374a01": "來十力乃至十八佛不共法，或勸修學三十",
    "T07n0220_469:0374a02": "二大士相、八十隨好，或勸修學無忘失法、恒",
    "T07n0220_469:0374a03": "住捨性，或勸修學一切智、道相智、一切相智，",
    "T07n0220_469:0374a04": "或勸修學預流果乃至獨覺菩提，或勸修學",
    "T07n0220_469:0374a05": "一切菩薩摩訶薩行，或勸修學諸佛無上正",
    "T07n0220_469:0374a06": "等菩提。「如是，善現！諸菩薩摩訶薩行深般若",
    "T07n0220_469:0374a07": "波羅蜜多方便善巧，於諸有情行財施已，復",
    "T07n0220_469:0374a08": "善安立諸有情類，令住無上安隱法中，乃至",
    "T07n0220_469:0374a09": "令得一切智智。善現！是為菩薩摩訶薩行深",
    "T07n0220_469:0374a10": "般若波羅蜜多時所有甚奇希有之法。「善現！",
    "T07n0220_469:0374a11": "云何菩薩摩訶薩行深般若波羅蜜多時，能",
    "T07n0220_469:0374a12": "以法施攝諸有情？善現！法施有二種，云何為",
    "T07n0220_469:0374a13": "二？一者、世間法施。二者、出世法施。「云何名為",
    "T07n0220_469:0374a14": "世間法施？謂諸菩薩摩訶薩行深般若波羅",
    "T07n0220_469:0374a15": "蜜多時，為諸有情宣說、開示、分別、顯了世間",
    "T07n0220_469:0374a16": "妙法，謂不淨觀、若持息念、若四靜慮、若四無",
    "T07n0220_469:0374a17": "量、若四無色定、若五神通，若餘世間共異生",
    "T07n0220_469:0374a18": "法，如是名為世間法施。善現！何故此法名為",
    "T07n0220_469:0374a19": "世間？謂學此法未能畢竟離世間故名為世",
    "T07n0220_469:0374a20": "間。「善現！是菩薩摩訶薩行此世間妙法施已，",
    "T07n0220_469:0374a21": "種種方便化導有情，令其遠離世間諸法，種",
    "T07n0220_469:0374a22": "種方便化導有情，令住聖法及聖法果。善現！",
    "T07n0220_469:0374a23": "云何聖法及聖法果？善現！言聖法者，謂三十",
    "T07n0220_469:0374a24": "七菩提分法及三解脫門等；聖法果者，謂預",
    "T07n0220_469:0374a25": "流果乃至獨覺菩提等。善現！何故此法名為",
    "T07n0220_469:0374a26": "出世？謂學此法能令畢竟出離世間故名出",
    "T07n0220_469:0374a27": "世。「復次，善現！諸菩薩摩訶薩聖法者，謂六波",
    "T07n0220_469:0374a28": "羅蜜多，八解脫、八勝處、九次第定、十遍處，陀",
    "T07n0220_469:0374a29": "羅尼門、三摩地門，諸菩薩地，五眼、六神通，如",
    "T07n0220_469:0374b01": "來十力、四無所畏、四無礙解、大慈、大悲、大喜、大",
    "T07n0220_469:0374b02": "捨、十八佛不共法，無忘失法、恒住捨性，一切",
    "T07n0220_469:0374b03": "智、道相智、一切相智等諸無漏法。聖法果者，",
    "T07n0220_469:0374b04": "謂佛無上正等菩提大涅槃界。「復次，善現！諸",
    "T07n0220_469:0374b05": "菩薩摩訶薩聖法者，謂預流果智、一來果",
    "T07n0220_469:0374b06": "智、不還果智、阿羅漢果智、獨覺菩提智、諸佛",
    "T07n0220_469:0374b07": "無上正等菩提智，四念住乃至八聖道支智，",
    "T07n0220_469:0374b08": "空、無相、無願解脫門智，四靜慮、四無量、四無",
    "T07n0220_469:0374b09": "色定智，八解脫、八勝處、九次第定、十遍處智，",
    "T07n0220_469:0374b10": "布施波羅蜜多乃至般若波羅蜜多智，一切",
    "T07n0220_469:0374b11": "陀羅尼門、三摩地門智，苦、集、滅、道聖諦智，內",
    "T07n0220_469:0374b12": "空乃至無性自性空智，真如乃至不思議界",
    "T07n0220_469:0374b13": "智，極喜地乃至法雲地智，五眼、六神通智，淨",
    "T07n0220_469:0374b14": "觀地乃至如來地智，如來十力乃至十八佛",
    "T07n0220_469:0374b15": "不共法智，三十二大士相、八十隨好智，無忘",
    "T07n0220_469:0374b16": "失法、恒住捨性智，一切智、道相智、一切相智",
    "T07n0220_469:0374b17": "智，善法、非善法智，有記法、無記法智，有漏",
    "T07n0220_469:0374b18": "法、無漏法智，世間法、出世間法智，有為法、無",
    "T07n0220_469:0374b19": "為法智，是名聖法。聖法果者，謂永斷一切煩",
    "T07n0220_469:0374b20": "惱習氣相續，是名聖法果。」具壽善現白言：「世",
    "T07n0220_469:0374b21": "尊！諸菩薩摩訶薩為亦能得一切相智？」佛告",
    "T07n0220_469:0374b22": "善現：「如是！如是！諸菩薩摩訶薩亦名能得一",
    "T07n0220_469:0374b23": "切相智。」具壽善現復白佛言：「若菩薩摩訶薩",
    "T07n0220_469:0374b24": "亦名能得一切相智，與佛世尊有何差別？」佛",
    "T07n0220_469:0374b25": "告善現：「諸菩薩摩訶薩名為隨得一切相智，",
    "T07n0220_469:0374b26": "諸佛世尊名為已得一切相智。所以者何？非",
    "T07n0220_469:0374b27": "諸菩薩與佛世尊條然有異，謂諸菩薩與佛",
    "T07n0220_469:0374b28": "世尊俱住諸法無差別性，於諸法相求正遍",
    "T07n0220_469:0374b29": "知說名菩薩，若至究竟名佛世尊。然佛世尊",
    "T07n0220_469:0374c01": "於一切法自相、共相照了無闇，清淨具足，在",
    "T07n0220_469:0374c02": "因位時名為菩薩，若至果位名佛世尊。是謂",
    "T07n0220_469:0374c03": "菩薩與佛世尊，雖俱名得一切相智而有差",
    "T07n0220_469:0374c04": "別。「善現！是名菩薩摩訶薩世間法施，諸菩薩",
    "T07n0220_469:0374c05": "摩訶薩依因如是世間法施，復能修行出世",
    "T07n0220_469:0374c06": "法施，謂諸菩薩摩訶薩行深般若波羅蜜多",
    "T07n0220_469:0374c07": "時方便善巧，先施有情世間善法，後令厭離",
    "T07n0220_469:0374c08": "世間善法，安住出世無漏聖法，乃至令得一",
    "T07n0220_469:0374c09": "切智智。「善現！云何名為出世聖法，諸菩薩摩",
    "T07n0220_469:0374c10": "訶薩為諸有情宣說、開示、分別、顯了說名法",
    "T07n0220_469:0374c11": "施？善現！一切不共異生善法，若正修學令諸",
    "T07n0220_469:0374c12": "有情超出世間安隱而住，謂三十七菩提分",
    "T07n0220_469:0374c13": "法，三解脫門，八解脫，九次第定，四聖諦智，波",
    "T07n0220_469:0374c14": "羅蜜多，諸空等智，菩薩十地，五眼、六神通，如",
    "T07n0220_469:0374c15": "來十力、四無所畏、四無礙解、十八佛不共法、",
    "T07n0220_469:0374c16": "大慈、大悲、大喜、大捨，三十二大士相、八十隨",
    "T07n0220_469:0374c17": "好，一切陀羅尼門、一切三摩地門，諸如是等",
    "T07n0220_469:0374c18": "無漏善法，一切皆名出世聖法。若菩薩摩訶",
    "T07n0220_469:0374c19": "薩為諸有情宣說、開示、分別、顯了如是諸法，",
    "T07n0220_469:0374c20": "名為菩薩出世法施。「善現！此中云何名為三",
    "T07n0220_469:0374c21": "十七種菩提分法？謂四念住、四正斷、四神足、",
    "T07n0220_469:0374c22": "五根、五力、七等覺支、八聖道支。善現！如是名",
    "T07n0220_469:0374c23": "為三十七種菩提分法。「善現！四念住者，謂菩",
    "T07n0220_469:0374c24": "薩摩訶薩於內身、外身、內外身住循身觀，具",
    "T07n0220_469:0374c25": "足正勤，正知正念，除世貪憂，住身集觀，住",
    "T07n0220_469:0374c26": "身滅觀，由彼於身住循身觀，住身集觀，住身",
    "T07n0220_469:0374c27": "滅觀，無所依止，於諸世間無所執受，是為第",
    "T07n0220_469:0374c28": "一；於受、於心、於法亦爾。是名四念住。「善現！四",
    "T07n0220_469:0374c29": "正斷者，謂菩薩摩訶薩為令未生惡不善法永",
    "T07n0220_469:0375a01": "不生故，為令已生惡不善法永斷滅故，為令",
    "T07n0220_469:0375a02": "未生善法生故，為令已生善法堅住不忘，修",
    "T07n0220_469:0375a03": "滿倍增廣大智作證故，生起樂欲，發勤精進，",
    "T07n0220_469:0375a04": "策心持心，是名四正斷。「善現！四神足者，謂菩",
    "T07n0220_469:0375a05": "薩摩訶薩欲三摩地斷行成就修習神足，",
    "T07n0220_469:0375a06": "勤三摩地斷行成就修習神足，心三摩地斷",
    "T07n0220_469:0375a07": "行成就修習神足，觀三摩地斷行成就修習",
    "T07n0220_469:0375a08": "神足，依止厭，依止離，依止滅，迴向於捨，是名",
    "T07n0220_469:0375a09": "四神足。「善現！五根者，謂菩薩摩訶薩信根、精",
    "T07n0220_469:0375a10": "進根、念根、定根、慧根，是名五根。「善現！五力者，",
    "T07n0220_469:0375a11": "謂菩薩摩訶薩信力、精進力、念力、定力、慧力，",
    "T07n0220_469:0375a12": "是名五力。「善現！七等覺支者，謂菩薩摩訶薩",
    "T07n0220_469:0375a13": "念等覺支、擇法等覺支、精進等覺支、喜等覺支、",
    "T07n0220_469:0375a14": "輕安等覺支、定等覺支、捨等覺支，是名七等",
    "T07n0220_469:0375a15": "覺支。「善現！八聖道支者，謂菩薩摩訶薩正見、",
    "T07n0220_469:0375a16": "正思惟、正語、正業、正命、正精進、正念、正定，是",
    "T07n0220_469:0375a17": "名八聖道支。「善現！三解脫門者，謂菩薩摩訶",
    "T07n0220_469:0375a18": "薩空、無相、無願解脫門。云何空解脫門？謂菩",
    "T07n0220_469:0375a19": "薩摩訶薩以空、無我行相攝心一趣，是名空",
    "T07n0220_469:0375a20": "解脫門。云何無相解脫門？謂菩薩摩訶薩以",
    "T07n0220_469:0375a21": "滅、寂靜行相攝心一趣，是名無相解脫門。云",
    "T07n0220_469:0375a22": "何無願解脫門？謂菩薩摩訶薩以苦、無常行",
    "T07n0220_469:0375a23": "相攝心一趣，是名無願解脫門。「善現！八解脫",
    "T07n0220_469:0375a24": "者，謂菩薩摩訶薩有色觀諸色，是第一解脫。",
    "T07n0220_469:0375a25": "內無色想觀外諸色，是第二解脫。淨勝解身",
    "T07n0220_469:0375a26": "作證，是第三解脫。超一切色想，滅有對想，不",
    "T07n0220_469:0375a27": "思惟種種想，入無邊空，空無邊處定具足住，",
    "T07n0220_469:0375a28": "是第四解脫。超一切空無邊處，入無邊識，識",
    "T07n0220_469:0375a29": "無邊處定具足住，是第五解脫。超一切識無",
    "T07n0220_469:0375b01": "邊處，入無少所有，無所有處定具足住，是第",
    "T07n0220_469:0375b02": "六解脫。超一切無所有處，入非想非非想處定",
    "T07n0220_469:0375b03": "具足住，是第七解脫。超一切非想非非想處，",
    "T07n0220_469:0375b04": "入滅想受定具足住，是第八解脫。「善現！九次",
    "T07n0220_469:0375b05": "第定者，謂菩薩摩訶薩離欲惡不善法，有尋",
    "T07n0220_469:0375b06": "有伺，離生喜樂，初靜慮具足住，是第一次第",
    "T07n0220_469:0375b07": "定。尋伺寂靜，內等淨，心一趣性，無尋無伺，定",
    "T07n0220_469:0375b08": "生喜樂，第二靜慮具足住，是第二次第定。離",
    "T07n0220_469:0375b09": "喜住捨，正念正知，身受樂，聖說應捨，具念樂住，",
    "T07n0220_469:0375b10": "第三靜慮具足住，是第三次第定。斷樂斷苦，",
    "T07n0220_469:0375b11": "先喜憂沒，不苦不樂，捨念清淨，第四靜慮具足",
    "T07n0220_469:0375b12": "住，是第四次第定。超一切色想，滅有對想，不",
    "T07n0220_469:0375b13": "思惟種種想，入無邊空，空無邊處定具足住，",
    "T07n0220_469:0375b14": "是第五次第定。如是乃至超一切非想非非",
    "T07n0220_469:0375b15": "想處，入滅想受定具足住，是第九次第定。「善",
    "T07n0220_469:0375b16": "現！四聖諦智者，謂菩薩摩訶薩苦智、集智、滅",
    "T07n0220_469:0375b17": "智、道智，是名四聖諦智。「善現！波羅蜜多者，謂",
    "T07n0220_469:0375b18": "菩薩摩訶薩布施、淨戒、安忍、精進、靜慮、般若、方",
    "T07n0220_469:0375b19": "便善巧、妙願、力、智波羅蜜多，是名波羅蜜多。",
    "T07n0220_469:0375b20": "「善現！諸空等智者，謂菩薩摩訶薩內空乃至",
    "T07n0220_469:0375b21": "無性自性空智，及真如乃至不思議界智，是",
    "T07n0220_469:0375b22": "名諸空等智。「善現！菩薩十地者，謂菩薩摩訶",
    "T07n0220_469:0375b23": "薩極喜地、離垢地、發光地、焰慧地、極難勝地、",
    "T07n0220_469:0375b24": "現前地、遠行地、不動地、善慧地、法雲地，是名",
    "T07n0220_469:0375b25": "菩薩十地。「善現！五眼者，謂菩薩摩訶薩所求",
    "T07n0220_469:0375b26": "肉眼、天眼、聖慧眼、法眼、佛眼，是名五眼。「善現！",
    "T07n0220_469:0375b27": "六神通者，謂菩薩摩訶薩所學神境智證通、",
    "T07n0220_469:0375b28": "天眼智證通、天耳智證通、他心智證通、宿住",
    "T07n0220_469:0375b29": "隨念智證通、漏盡智證通，是名六神通。「復次，",
    "T07n0220_469:0375c01": "善現！如來十力者，若諸如來、應、正等覺，於是",
    "T07n0220_469:0375c02": "處如實知是處，於非處如實知非處，是第一",
    "T07n0220_469:0375c03": "力。若諸如來、應、正等覺，於諸有情過去、未來、",
    "T07n0220_469:0375c04": "現在諸業及諸法受處因異熟皆如實知，是",
    "T07n0220_469:0375c05": "第二力。若諸如來、應、正等覺，於諸世間非一",
    "T07n0220_469:0375c06": "種種諸界差別皆如實知，是第三力。若諸如",
    "T07n0220_469:0375c07": "來、應、正等覺，於諸世間非一種種勝解差別",
    "T07n0220_469:0375c08": "尋伺有異皆如實知，是第四力。若諸如來、應、",
    "T07n0220_469:0375c09": "正等覺，於諸有情補特伽羅諸根勝劣皆如",
    "T07n0220_469:0375c10": "實知，是第五力。若諸如來、應、正等覺，於遍趣",
    "T07n0220_469:0375c11": "行皆如實知，是第六力。若諸如來、應、正等覺，",
    "T07n0220_469:0375c12": "普於一切靜慮、解脫、等持、等至、雜染、清淨、安立",
    "T07n0220_469:0375c13": "差別皆如實知，是第七力。若諸如來、應、正等",
    "T07n0220_469:0375c14": "覺，以淨天眼超過於人，見諸有情死時生時",
    "T07n0220_469:0375c15": "諸善惡事，如是有情因身、語、意三種惡行、因",
    "T07n0220_469:0375c16": "諸邪見、因謗賢聖墮諸惡趣，如是有情因身、",
    "T07n0220_469:0375c17": "語、意三種妙行、因諸正見、因讚賢聖生諸善",
    "T07n0220_469:0375c18": "趣；復以天眼清淨過人，見諸有情死時生時",
    "T07n0220_469:0375c19": "好色惡色，從此復生善趣惡趣，於諸有情隨",
    "T07n0220_469:0375c20": "業勢力生善惡趣皆如實知，是第八力。若諸",
    "T07n0220_469:0375c21": "如來、應、正等覺，於諸有情過去無量諸宿住",
    "T07n0220_469:0375c22": "事，或一生、或十生、或百生、或千生、或無量生、",
    "T07n0220_469:0375c23": "或一劫、或十劫、或百劫、或千劫、或無量劫，所",
    "T07n0220_469:0375c24": "有諸行、諸說、諸相皆如實知，是第九力。若諸",
    "T07n0220_469:0375c25": "如來、應、正等覺，於諸漏盡無漏心解脫、無漏",
    "T07n0220_469:0375c26": "慧解脫皆如實知，於自漏盡真解脫法，自證",
    "T07n0220_469:0375c27": "通慧具足而住，如實覺受：我生已盡，梵行已",
    "T07n0220_469:0375c28": "立，所作已辦，不受後有，是第十力。如是名為",
    "T07n0220_469:0375c29": "如來十力。「善現！四無所畏者，若諸如來、應、正",
    "T07n0220_469:0376a01": "等覺，自稱我是正等覺者，設有沙門、若婆",
    "T07n0220_469:0376a02": "羅門、若天魔梵、若餘世間依法立難，或令憶",
    "T07n0220_469:0376a03": "念：『佛於是法非正等覺。』我於彼難正見無因，",
    "T07n0220_469:0376a04": "以於彼難正見無因，得安隱住無怖無畏，自",
    "T07n0220_469:0376a05": "稱我處大仙尊位，於大眾中正師子吼轉大",
    "T07n0220_469:0376a06": "梵輪，一切沙門、若婆羅門、若天魔梵、若餘",
    "T07n0220_469:0376a07": "世間，定無有能如法轉者，是第一無畏。若諸",
    "T07n0220_469:0376a08": "如來、應、正等覺，自稱我已永盡諸漏，設有沙",
    "T07n0220_469:0376a09": "門、若婆羅門、若天魔梵、若餘世間依法立難，",
    "T07n0220_469:0376a10": "或令憶念：『佛於是漏猶未永盡。』我於彼難正",
    "T07n0220_469:0376a11": "見無因，以於彼難正見無因，得安隱住無怖",
    "T07n0220_469:0376a12": "無畏，自稱我處大仙尊位，於大眾中正師子",
    "T07n0220_469:0376a13": "吼轉大梵輪，一切沙門、若婆羅門、若天魔梵、",
    "T07n0220_469:0376a14": "若餘世間，定無有能如法轉者，是第二無畏。",
    "T07n0220_469:0376a15": "若諸如來、應、正等覺，自稱我為諸弟子眾說",
    "T07n0220_469:0376a16": "能障法染必為障，設有沙門、若婆羅門、若天",
    "T07n0220_469:0376a17": "魔梵、若餘世間依法立難，或令憶念：『有染是",
    "T07n0220_469:0376a18": "法不能為障。』我於彼難正見無因，以於彼難",
    "T07n0220_469:0376a19": "正見無因，得安隱住無怖無畏，自稱我處大",
    "T07n0220_469:0376a20": "仙尊位，於大眾中正師子吼轉大梵輪，一切",
    "T07n0220_469:0376a21": "沙門、若婆羅門、若天魔梵、若餘世間，定無有",
    "T07n0220_469:0376a22": "能如法轉者，是第三無畏。若諸如來、應、正等",
    "T07n0220_469:0376a23": "覺，自稱我為諸弟子眾說出離道，諸聖修習",
    "T07n0220_469:0376a24": "決定出離，決定通達，正盡眾苦，作苦邊際，",
    "T07n0220_469:0376a25": "設有沙門、若婆羅門、若天魔梵、若餘世間依",
    "T07n0220_469:0376a26": "法立難，或令憶念：『有修此道非正出離、非正",
    "T07n0220_469:0376a27": "通達、非正盡苦、非作苦邊。』我於彼難正見無",
    "T07n0220_469:0376a28": "因，以於彼難正見無因，得安隱住無怖無畏，",
    "T07n0220_469:0376a29": "自稱我處大仙尊位，於大眾中正師子吼轉",
    "T07n0220_469:0376b01": "大梵輪，一切沙門、若婆羅門、若天魔梵、若餘",
    "T07n0220_469:0376b02": "世間，定無有能如法轉者，是第四無畏。如是",
    "T07n0220_469:0376b03": "名為四無所畏。「善現！四無礙解者，謂義無礙",
    "T07n0220_469:0376b04": "解、法無礙解、詞無礙解、辯無礙解，如是名為",
    "T07n0220_469:0376b05": "四無礙解。善現！云何義無礙解？謂緣義無礙",
    "T07n0220_469:0376b06": "智。云何法無礙解？謂緣法無礙智。云何詞無",
    "T07n0220_469:0376b07": "礙解？謂緣詞無礙智。云何辯無礙解？謂緣辯",
    "T07n0220_469:0376b08": "無礙智。「善現！十八佛不共法者，謂諸如來、應、",
    "T07n0220_469:0376b09": "正等覺，常無誤失，無卒暴音，無忘失念，無不",
    "T07n0220_469:0376b10": "定心，無種種想，無不擇捨，志欲無退，精進無",
    "T07n0220_469:0376b11": "退，憶念無退，般若無退，解脫無退，解脫智見",
    "T07n0220_469:0376b12": "無退，若智若見於過去世無著無礙，若智若",
    "T07n0220_469:0376b13": "見於現在世無著無礙，若智若見於未來世",
    "T07n0220_469:0376b14": "無著無礙，一切身業智為前導隨智而轉，一",
    "T07n0220_469:0376b15": "切語業智為前導隨智而轉，一切意業智為",
    "T07n0220_469:0376b16": "前導隨智而轉，是名十八佛不共法。",
    "T07n0220_469:0376b17": "「復次，善現！三十二大士相者，謂如來足下有",
    "T07n0220_469:0376b18": "平滿相，妙善安住猶如奩底，地雖高下，隨足",
    "T07n0220_469:0376b19": "所蹈皆悉坦然無不等觸，是為第一。如來足",
    "T07n0220_469:0376b20": "下千輻輪文，輞轂眾相無不圓滿，是為第二。",
    "T07n0220_469:0376b21": "如來手足悉皆柔軟，如覩羅綿勝過一切，是",
    "T07n0220_469:0376b22": "為第三。如來手足一一指間，猶如鴈王咸有",
    "T07n0220_469:0376b23": "鞔網，金色交絡文同綺畫，是為第四。如來手",
    "T07n0220_469:0376b24": "足所有諸指，圓滿纖長甚可愛樂，是為第五。",
    "T07n0220_469:0376b25": "如來足跟廣長圓滿，與趺相稱勝餘有情，是",
    "T07n0220_469:0376b26": "為第六。如來足趺脩高充滿，柔軟妙好與跟",
    "T07n0220_469:0376b27": "相稱，是為第七。如來雙腨漸次纖圓，如瑿泥",
    "T07n0220_469:0376b28": "耶仙鹿王腨，是為第八。如來雙臂修直傭圓，",
    "T07n0220_469:0376b29": "如象王鼻平立摩膝，是為第九。如來陰相勢",
    "T07n0220_469:0376c01": "峯藏密，其猶龍馬亦如象王，是為第十。如來",
    "T07n0220_469:0376c02": "毛孔各一毛生，柔潤紺青右旋宛轉，是第十",
    "T07n0220_469:0376c03": "一。如來髮毛端皆上靡，右旋宛轉柔潤紺青，",
    "T07n0220_469:0376c04": "嚴金色身甚可愛樂，是第十二。如來身皮細",
    "T07n0220_469:0376c05": "薄潤滑，塵垢水等皆所不住，是第十三。如來",
    "T07n0220_469:0376c06": "身皮皆真金色，光潔晃曜如妙金臺，眾寶莊",
    "T07n0220_469:0376c07": "嚴眾所樂見，是第十四。如來兩足、二手掌中、",
    "T07n0220_469:0376c08": "頸及雙肩七處充滿，是第十五。如來肩項圓",
    "T07n0220_469:0376c09": "滿殊妙，是第十六。如來髆腋悉皆充實，是",
    "T07n0220_469:0376c10": "第十七。如來容儀洪滿端直，是第十八。如來",
    "T07n0220_469:0376c11": "身相修廣端嚴，是第十九。如來體相縱廣量",
    "T07n0220_469:0376c12": "等，周匝圓滿如諾瞿陀，是第二十。如來頷臆",
    "T07n0220_469:0376c13": "并身上半，威容廣大如師子王，是二十一。如",
    "T07n0220_469:0376c14": "來常光面各一尋，是二十二。如來齒相四十",
    "T07n0220_469:0376c15": "齊平，淨密根深白逾珂雪，是二十三。如來四",
    "T07n0220_469:0376c16": "牙鮮白鋒利，是二十四。如來常得味中上味，",
    "T07n0220_469:0376c17": "是二十五。如來舌相薄淨廣長，能覆面輪至",
    "T07n0220_469:0376c18": "耳髮際，是二十六。如來梵音詞韻弘雅，隨眾",
    "T07n0220_469:0376c19": "多少無不等聞，其聲洪震猶如天鼓，發言婉",
    "T07n0220_469:0376c20": "約如頻迦音，是二十七。如來眼睫猶若牛王，",
    "T07n0220_469:0376c21": "紺青齊整不相雜亂，是二十八。如來眼睛紺",
    "T07n0220_469:0376c22": "青鮮白，紅環間飾皎潔分明，是二十九。如來",
    "T07n0220_469:0376c23": "面輪其猶滿月，眉相皎淨如天帝弓，是第三",
    "T07n0220_469:0376c24": "十。如來眉間有白毫相，右旋柔軟如覩羅綿，",
    "T07n0220_469:0376c25": "鮮白光淨逾珂雪等，是三十一。如來頂上烏",
    "T07n0220_469:0376c26": "瑟膩沙，高顯周圓猶如天蓋，是三十二。是名",
    "T07n0220_469:0376c27": "三十二大士相。",
    "T07n0220_469:0376c28": "大般若波羅蜜多經卷第四百六十九"
}