{
    "X88n1658_001:0421a03": "諸天傳序",
    "X88n1658_001:0421a05": "迦文降世。宿同願行者。隱實施權示為天神。慈威折",
    "X88n1658_001:0421a06": "接。保衛國民輔翼至教。以福資慧助於說聽。然其列",
    "X88n1658_001:0421a07": "位當就迹論。天台百錄依光明鬼神品列之詳矣。自",
    "X88n1658_001:0421a08": "慈雲製懺。供天之設。時有移易。北禪首非之。而紛紜",
    "X88n1658_001:0421a09": "之論逮今未已。鄣南師因欲刊正。而集天傳。尚或循",
    "X88n1658_001:0421a10": "舊。人亦病諸。紹興間偶主烏戍墖院鏡庵。霆老出住",
    "X88n1658_001:0421a11": "寶閣。具元復在焉。考槃雙槐蓮社晦菴一時諸方士",
    "X88n1658_001:0421a12": "以道義相忘。每以禪教詩文雅會激揚。甞論天位。考",
    "X88n1658_001:0421a13": "槃有言。兩剎每供天會。既排列失序。二公之辯正。使",
    "X88n1658_001:0421a14": "無謬誤可也。後既退。間分散南北。今十有五年餘。但",
    "X88n1658_001:0421a15": "於文藁間辯辯。時見于舊軸。回思昔會。真成落謝塵",
    "X88n1658_001:0421a16": "耳。既出空相。來謁鏡庵。乃見重編天傳已成。詳以閱",
    "X88n1658_001:0421a17": "之。豈止於舊傳筆削潤色而已。且補入經論天文。辯",
    "X88n1658_001:0421a18": "證前失。仍立兩端。明排列之次。及各為讚詞。可謂始",
    "X88n1658_001:0421a19": "末大備矣。則如斯文草創於鄣南。功成於鏡庵。使今",
    "X88n1658_001:0421a20": "古凝滯泮然冰釋。誠有補於流通。且喜不負考槃之",
    "X88n1658_001:0421a21": "囑。輒因勸請刊行。博利見聞。敢書卷首以告雲來。",
    "X88n1658_001:0421a22": "乾道癸巳一陽前十日傳天台教觀釋　奉規　序",
    "X88n1658_001:0421b03": "重編諸天傳(并序)",
    "X88n1658_001:0421b05": "烏戍釋　行霆　述",
    "X88n1658_001:0421b06": "昔鄣南煥師謂。凡列天位。失尊卑之序。無昭穆之儀。",
    "X88n1658_001:0421b07": "歎其習俗既久。未有刊正其事者。因撿大藏。作諸天",
    "X88n1658_001:0421b08": "列傳。然草創之功良可尚也。但其列位之次及各為",
    "X88n1658_001:0421b09": "傳詞。多從己意。至于經論顯文而不錄入。今事筆削",
    "X88n1658_001:0421b10": "以全始終。於是去繁凡輔闕略。以輔先志。孤山甞曰。",
    "X88n1658_001:0421b11": "後之病今。亦猶今之病昔。儻有未安。更俟來哲。庶使",
    "X88n1658_001:0421b12": "天神呵護之迹。大權垂應之本。無失其正而歸于是",
    "X88n1658_001:0421b13": "而已。",
    "X88n1658_001:0421b14": "時",
    "X88n1658_001:0421b15": "乾道癸巳仲秋之晦於福田西華嚴蘭若誌",
    "X88n1658_001:0421b19": "息總別位次之諍",
    "X88n1658_001:0421b20": "百錄之文乃云。大梵尊天三十三天。護世四王金剛",
    "X88n1658_001:0421b21": "密迹。散脂大將。大辯天神。功德天神。訶利帝南。鬼子",
    "X88n1658_001:0421b22": "母等五百眷屬。此依光明鬼神品等。前後収束。以列",
    "X88n1658_001:0421b23": "之也。四明法師移功德大辯二位在後。別召乃準散",
    "X88n1658_001:0421b24": "脂品中之文故也。慈雲法師獨移功德天女在後。別",
    "X88n1658_001:0421c01": "召乃準功德天品。供養佛已。別以香華種種美味供",
    "X88n1658_001:0421c02": "施於我。由此今古各據經文互相排斥。今為息諍者。",
    "X88n1658_001:0421c03": "以經論質之。凡列天位。自有兩端。一如常佛會總相",
    "X88n1658_001:0421c04": "排列當先梵王帝釋四王等。如百錄所次。盖非一席",
    "X88n1658_001:0421c05": "之設。如光明中前後之文非一。以總別故也。又如孔",
    "X88n1658_001:0421c06": "雀經索訶世界主。梵天王。天帝釋。四天王。二十八大",
    "X88n1658_001:0421c07": "藥叉。乃云餘經文非一處。此猶世之朝儀。尊卑高下",
    "X88n1658_001:0421c08": "各安其位。雖間有不次。必先梵釋者。世界主故。佛八",
    "X88n1658_001:0421c09": "相中先守護故。二專修金光明。依功德天教。以祈福",
    "X88n1658_001:0421c10": "力助於說聽。當特設功德大辯之像於佛座之左右。",
    "X88n1658_001:0421c11": "次以梵釋四王別分首排列。此猶世之選用良將。特",
    "X88n1658_001:0421c12": "旌異之而超於品類。所以百錄令於佛座之左右安",
    "X88n1658_001:0421c13": "功德天像。意在只奉此天。依經文別敷好座以待於",
    "X88n1658_001:0421c14": "我故也。然後百錄又云。若道場寬。更安大辯四天王",
    "X88n1658_001:0421c15": "座。所以後人又加梵釋等。是知止一席之設。非常儀",
    "X88n1658_001:0421c16": "耳。又其如常自古列十六天像者。皆選其上首各有",
    "X88n1658_001:0421c17": "所主。又約言行明顯訶護殊功。其所主者雖各不同。",
    "X88n1658_001:0421c18": "生善滅惡其實同也。又若約其本。無非皆是大菩薩",
    "X88n1658_001:0421c19": "等。若以列次莫非就迹。又十六位中如摩醯首羅當",
    "X88n1658_001:0421c20": "有二神。今之所供乃大自在天尊特之主。非藥叉中",
    "X88n1658_001:0421c21": "同名之者。又訶利帝南鬼子母神。本只一位。或分二",
    "X88n1658_001:0421c22": "天。具如本傳以詳明之。今先出如常佛會所主之次",
    "X88n1658_001:0421c23": "者。",
    "X88n1658_001:0421c24": "娑婆界主號令獨尊大梵天王　男",
    "X88n1658_001:0422a01": "地居世主忉利稱王帝釋尊天　男",
    "X88n1658_001:0422a02": "北方護世大藥叉王多聞尊天　男",
    "X88n1658_001:0422a03": "東方護世鳩槃茶主增長尊天　男",
    "X88n1658_001:0422a04": "西方護世為大龍王廣目天王　男",
    "X88n1658_001:0422a05": "親伏怨魔誓為力士金剛密迹",
    "X88n1658_001:0422a06": "尊特之主居色頂天魔醯首羅",
    "X88n1658_001:0422a07": "二十八部總領鬼神散脂大將　男",
    "X88n1658_001:0422a08": "能與總持大智慧聚大辯財天　女",
    "X88n1658_001:0422a09": "隨其所求令得成就大功德天　女",
    "X88n1658_001:0422a10": "殷憂四部外護三洲韋駄天神　男",
    "X88n1658_001:0422a11": "增長出生證明功德堅牢地神　女",
    "X88n1658_001:0422a12": "覺場垂廕因果互嚴菩提樹神　女",
    "X88n1658_001:0422a13": "生諸鬼王保護男女鬼子母神　女",
    "X88n1658_001:0422a14": "行日月前救兵戈難摩利支天",
    "X88n1658_001:0422a15": "已上凡十六位也。又有添為二十位者。",
    "X88n1658_001:0422a16": "百名利生千光破暗日宮天子",
    "X88n1658_001:0422a17": "星主宿王清凉照夜月宮天子",
    "X88n1658_001:0422a18": "祕藏法寶主執群龍娑竭羅王",
    "X88n1658_001:0422a19": "掌幽陰權為地獄主閻摩羅王",
    "X88n1658_001:0422a20": "又有添入風水等神通前作三十三位。目為三十三",
    "X88n1658_001:0422a21": "天者。若更添多則無害。但不應指作三十三天耳。此",
    "X88n1658_001:0422a22": "上乃如常佛會排列之序。若金光明道場之中。則於",
    "X88n1658_001:0422a23": "佛左安功德天像。右安大辯天像。其梵釋等却就兩",
    "X88n1658_001:0422a24": "面別分首排列之也。有識之士請熟思之。尚恐未曉。",
    "X88n1658_001:0422b01": "今示以圖。庶列位既明自然無諍。",
    "X88n1658_001:0422b09": "大梵天王傳",
    "X88n1658_001:0422b10": "言梵王者。語略故也。西域云[口*梵]囕摩。此翻離欲。或云",
    "X88n1658_001:0422b11": "清淨。或云極淨。楞嚴經云。身心妙圓。威儀不闕。清淨",
    "X88n1658_001:0422b12": "禁戒。加以明悟。是人應時能統梵眾為大梵王。自他",
    "X88n1658_001:0422b13": "化天之上即有四禪。凡十八天。於初禪中有乎三天。",
    "X88n1658_001:0422b14": "所謂梵眾．梵輔及大梵也。雖上有三禪一十五天。內",
    "X88n1658_001:0422b15": "無雜想。外無語言。唯味禪悅。皆梵天統。故楞嚴云。其",
    "X88n1658_001:0422b16": "次梵天。統攝梵人。圓滿梵行。法華文句云。梵王號令",
    "X88n1658_001:0422b17": "總上冠下。荊谿云。梵即色界主。亦三界主。餘皆臣屬。",
    "X88n1658_001:0422b18": "良由此天內有覺觀。外有語言故也。華嚴稱梵王。主",
    "X88n1658_001:0422b19": "小千界。由居小千之中。法華稱娑婆界主。主大千界。",
    "X88n1658_001:0422b20": "乃居大千之中。故統餘界。是知橫則統小千大千。竪",
    "X88n1658_001:0422b21": "則總上冠下。總稱王號。其別名者。梵語尸棄。此云頂",
    "X88n1658_001:0422b22": "髻。亦翻螺髻。由肉髻似螺。法華文句云。外國稱火為",
    "X88n1658_001:0422b23": "樹提尸棄。由此王本修火光定。破欲界惑。俱舍論云。",
    "X88n1658_001:0422b24": "大梵天王無別處所。但於梵輔天中高樓閣者名大",
    "X88n1658_001:0422c01": "梵王。身量長一踰繕那半。身白銀色。宮殿衣服皆黃",
    "X88n1658_001:0422c02": "金色。壽命一劫半。阿含經云。諸梵來下。並同人形。經",
    "X88n1658_001:0422c03": "律異相云。梵王顏如童子。法苑云。色界諸天不著衣",
    "X88n1658_001:0422c04": "服。如著不異。頭雖無髻。似如天冠。無男女形。相唯一",
    "X88n1658_001:0422c05": "種。華嚴經中以十地對十王。則梵王乃八地菩薩。智",
    "X88n1658_001:0422c06": "論校量梵福云。滿閻浮地人福不如西瞿耶尼一人",
    "X88n1658_001:0422c07": "福。滿西瞿耶尼人福不如東弗喻逮一人福。滿東弗",
    "X88n1658_001:0422c08": "喻逮人福不如北鬱單越一人福。乃至第六天眾福",
    "X88n1658_001:0422c09": "不如梵天一人福。加修四量心。報為天王。求法傳云。",
    "X88n1658_001:0422c10": "佛下忉利天時。梵王在佛右邊手執白拂而下。佛成",
    "X88n1658_001:0422c11": "道已。以宮殿奉佛。請轉法輪。七佛呪經。白佛。若有人",
    "X88n1658_001:0422c12": "王欲護其國。有災疫時。持我此呪。一心禪思念。諸疫",
    "X88n1658_001:0422c13": "鬼速出其國。諸經護法之類。其文非一。婆沙論云。馬",
    "X88n1658_001:0422c14": "勝不知四大種當於何處盡滅無餘。問至梵王。王遂",
    "X88n1658_001:0422c15": "執馬勝手引出眾外云。何不問佛。華嚴經云。梵王語",
    "X88n1658_001:0422c16": "音清妙。一切梵眾各謂梵王獨與己言。遠近同等。涅",
    "X88n1658_001:0422c17": "槃云。婆藪仙與梵王論義。於其面門作三目示之。劫",
    "X88n1658_001:0422c18": "章頌云。獨住時經一增減。後念民輔有情生。即成劫",
    "X88n1658_001:0422c19": "之初梵王先生。梵輔梵眾後生。故彼計為我能生也。",
    "X88n1658_001:0422c20": "維摩經。梵王曰。我見釋迦牟尼佛土。如自在天宮似。",
    "X88n1658_001:0422c21": "寶莊嚴佛土。今之佛會所以列之居首者。其意有五。",
    "X88n1658_001:0422c22": "一是三界號令之主。二是從佛下生之者。三是請轉",
    "X88n1658_001:0422c23": "法輪之者。四乃諸經弘護推先。五以百錄標請在初。",
    "X88n1658_001:0422c24": "舊傳引擎雞持鈴。六帖錄問眼鑿眸既非顯要。今不",
    "X88n1658_001:0423a01": "附錄。餘文例此。然探玄記引俱舍論。得梵福有七種。",
    "X88n1658_001:0423a02": "一未造支提於中而作。二立僧伽藍。三僧已散能和。",
    "X88n1658_001:0423a03": "四修四無量。五代父母佛命。六自出家教人出家。七",
    "X88n1658_001:0423a04": "建立法幢。若人於上七業中隨作一業。得生梵天。是",
    "X88n1658_001:0423a05": "知生其初禪梵天。由此七業而受梵福。況其王乎。故",
    "X88n1658_001:0423a06": "樂福者得不勉力而修。又其梵福之量。俱舍又云。用",
    "X88n1658_001:0423a07": "諸眾生惡業感一三千大千世界業。為一梵福之量",
    "X88n1658_001:0423a08": "則又勝。智論校量六天之量。且一梵天福。量之尚爾。",
    "X88n1658_001:0423a09": "況梵王乎。是宜興供以崇佛會矣。讚曰。",
    "X88n1658_001:0423a10": "　我佛天上下生時　　大梵天王前引之",
    "X88n1658_001:0423a11": "　手執白拂或居右　　宮殿奉献吉祥師",
    "X88n1658_001:0423a12": "　請轉法輪真世主　　大千萬億統邊夷",
    "X88n1658_001:0423a13": "　十八梵中遵號令　　故應上下總依歸",
    "X88n1658_001:0423a14": "　身量修長六千里　　一劫半壽數希奇",
    "X88n1658_001:0423a15": "　色若白銀頂有髻　　別名尸棄破邪思",
    "X88n1658_001:0423a16": "　欲界六天難並福　　禁戒明淨具威儀",
    "X88n1658_001:0423a17": "　護法護國護修行　　別召眾典每高推",
    "X88n1658_001:0423a18": "　雖則計為眾生父　　天宮佛土動相隨",
    "X88n1658_001:0423a19": "　欲生其中七種福　　造立佛寺建支提",
    "X88n1658_001:0423a20": "　和合眾生代父命　　法幢高樹度群機",
    "X88n1658_001:0423a21": "　自他出家超欲海　　喜捨無量廣慈悲",
    "X88n1658_001:0423a22": "　聞茲聖力難思議　　首當崇奉仰靈儀",
    "X88n1658_001:0423a23": "帝釋天王傳",
    "X88n1658_001:0423a24": "帝釋。華梵互舉而語略也。梵云釋迦因陀羅。或云釋",
    "X88n1658_001:0423b01": "提桓因。此云能天帝。或云能天主。俱舍具梵語。乃云",
    "X88n1658_001:0423b02": "釋迦提婆因達羅。今於梵語取釋字。華言取帝字。合",
    "X88n1658_001:0423b03": "而言之云帝釋也。大般若等佛舉其名曰憍尸迦。本",
    "X88n1658_001:0423b04": "有千名。翻譯不備。隨文別示耳。其所居也。在須彌山",
    "X88n1658_001:0423b05": "頂。即欲界第二天。梵語忉利。此翻三十三。由其因中",
    "X88n1658_001:0423b06": "曾與三十三人在摩竭國同修勝業。置橋造井。與園",
    "X88n1658_001:0423b07": "生．善法．赦支夫人同業共行。又淨名疏。昔迦葉滅後。",
    "X88n1658_001:0423b08": "有一女人發心修墖。仍有三十二人助之。今乃同生",
    "X88n1658_001:0423b09": "忉利。由此天四圍有三十二天宮。其中間帝釋居之。",
    "X88n1658_001:0423b10": "故云三十三。以帝釋因中為首。故報為天王。并有園",
    "X88n1658_001:0423b11": "生．善法．赦支三夫人。其宮之東北有園生樹。西南有",
    "X88n1658_001:0423b12": "善法堂。帝釋每陞其堂。集天眾說法。若帝釋不在其",
    "X88n1658_001:0423b13": "堂。諸天凡到必恭敬其座。其身量一里。具三十二相。",
    "X88n1658_001:0423b14": "而諸天不具。其壽限則人間一百年為彼一日一夜。",
    "X88n1658_001:0423b15": "三十日為月。十二月為年。以人間三萬六千年為一",
    "X88n1658_001:0423b16": "歲。如是壽滿十歲。手執金剛寶杵。表至貴而却敵。故",
    "X88n1658_001:0423b17": "大論云。帝釋有之。薄福者難見。又涅槃云。帝釋金剛",
    "X88n1658_001:0423b18": "寶杵。能滅阿修羅。淨土三昧經云。天帝釋鎮臣三十",
    "X88n1658_001:0423b19": "二人。四鎮大王司命司錄。於諸齋日下界審行禍福。",
    "X88n1658_001:0423b20": "除死定生。注記文籍。若爾則橫於忉利。統三十三天。",
    "X88n1658_001:0423b21": "竪則四王已下無不總之。光明文句云。帝釋共八十",
    "X88n1658_001:0423b22": "億那由他天女縱逸嬉戲。看東忘西。欲猶不足。化為",
    "X88n1658_001:0423b23": "老脩羅納舍支。使諸天忘身失首。華嚴云。有大象能",
    "X88n1658_001:0423b24": "化身與諸天娛樂。十地經云。第三地菩薩多作忉利",
    "X88n1658_001:0423c01": "天王。天台云。阿含中帝釋是阿那含。若別圓教中帝",
    "X88n1658_001:0423c02": "釋位住楞嚴三昧。未來成佛。號曰無著。西域記。佛下",
    "X88n1658_001:0423c03": "忉利天時。作七寶金堦。在佛左邊執七寶盖侍佛而",
    "X88n1658_001:0423c04": "下。同與梵王請佛說法。佛於其宮中累說眾經。在佛",
    "X88n1658_001:0423c05": "因中累為化人。或化師子鷹鴿以試其心。與阿脩羅",
    "X88n1658_001:0423c06": "戰。奔車而走。遇金翔鳥巢。見卵欲生。令御者回車。不",
    "X88n1658_001:0423c07": "肯傷之。至于誘人行施。種種示現。其事非一。要集云。",
    "X88n1658_001:0423c08": "帝釋為大迦葉從貧行乞。乃化為貧夫婦織席為生。",
    "X88n1658_001:0423c09": "施食與迦葉。求其福而無厭。至于五衰相現。墮身驢",
    "X88n1658_001:0423c10": "胎。聞人三歸。善心再生。還為帝釋而受天福。別譯阿",
    "X88n1658_001:0423c11": "含云。有一夜叉其形甚小。顏色黑惡。坐天帝座。三十",
    "X88n1658_001:0423c12": "三天皆大瞋忿。天帝釋言。此名助瞋鬼也。即偏袒右",
    "X88n1658_001:0423c13": "肩。手擎香爐語夜叉言。大仙。我是天帝釋。三自稱名。",
    "X88n1658_001:0423c14": "夜叉身形轉小。於是銷滅。是知雖處忉利之尊。而慈",
    "X88n1658_001:0423c15": "不傷物。求福不厭。五衰縱現。三歸還生。洎乎欲境非",
    "X88n1658_001:0423c16": "常。身壽殊報。來崇佛會。請轉法輪。弘讚真乘。統攝諸",
    "X88n1658_001:0423c17": "趣。司察善惡。注籍死生。慈以折伏助瞋夜叉。勤以來",
    "X88n1658_001:0423c18": "試修行菩薩。則設像崇敬必致禎祥。讚曰。",
    "X88n1658_001:0423c19": "　成佛忉利下降時　　帝釋天王從靈儀",
    "X88n1658_001:0423c20": "　化現金堦三道布　　左邊寶盖手執持",
    "X88n1658_001:0423c21": "　此天住在須彌頂　　三十三人福共為",
    "X88n1658_001:0423c22": "　修橋造井摩竭國　　更兼佛墖建支提",
    "X88n1658_001:0423c23": "　昔因今感非常報　　乃為天主化邊維",
    "X88n1658_001:0423c24": "　陞善法堂時教誡　　無邊天眾總歸依",
    "X88n1658_001:0424a01": "　三十二相如華璨　　身長一里實希奇",
    "X88n1658_001:0424a02": "　人世百年為日夜　　彼壽千歲是年期",
    "X88n1658_001:0424a03": "　五欲之樂時不足　　化作脩羅納舍支",
    "X88n1658_001:0424a04": "　曾墮驢胎興善念　　暫逢瞋鬼反生慈",
    "X88n1658_001:0424a05": "　昔與梵王同請佛　　累於其處闡慈悲",
    "X88n1658_001:0424a06": "　每現化人行化事　　常司善惡運無私",
    "X88n1658_001:0424a07": "　大哉世主堪崇奉　　庶希降鑒賜純禧",
    "X88n1658_001:0424a08": "四天王總傳",
    "X88n1658_001:0424a09": "起世經云。須彌山半。四萬二千由旬。有四天王天所",
    "X88n1658_001:0424a10": "居宮殿。此即六欲界之初天也。楞嚴云。諸世間人不",
    "X88n1658_001:0424a11": "求常住。未能捨諸妻妾恩愛。於邪淫中心不流逸。澄",
    "X88n1658_001:0424a12": "瑩生明。命終之後。鄰於日月。如是一類。名四天王天。",
    "X88n1658_001:0424a13": "增一阿含經云。須彌山半。有四種天。在彼居止。初生",
    "X88n1658_001:0424a14": "乃自然化現。在天膝上自然寶器盛天百味。食已長",
    "X88n1658_001:0424a15": "大。與餘天等入池浴訖。詣香樹下。香樹曲躬取香塗",
    "X88n1658_001:0424a16": "身。復詣吉具衣樹取種種衣著。復詣莊嚴樹鬘樹器",
    "X88n1658_001:0424a17": "樹果樹樂樹隨意受用。視東忘西。視西忘東。無量快",
    "X88n1658_001:0424a18": "樂。身長半里。衣重半兩。壽以人間五十年為一晝夜。",
    "X88n1658_001:0424a19": "三十日為一月。十二月為一年。以人間一萬八千年",
    "X88n1658_001:0424a20": "為一歲。如是滿五百歲。俱舍云。住欲界初天。依妙高",
    "X88n1658_001:0424a21": "山。四面第四層級去地萬踰繕那。四面背山。日月星",
    "X88n1658_001:0424a22": "辰皆是所部封邑。其王有四。光明經內。毗沙門天王",
    "X88n1658_001:0424a23": "主北方也。提頭賴吒天王主東方也。毗留勒叉天王",
    "X88n1658_001:0424a24": "主南方也。毗留愽叉天王主西方也。佛言。過去已曾",
    "X88n1658_001:0424b01": "供養恭敬尊重讚歎無量百千萬億諸佛。於諸佛所",
    "X88n1658_001:0424b02": "種諸善根說於正法。修行正法。以法治世。為人天王。",
    "X88n1658_001:0424b03": "若有人王能供養恭敬金光明經及說法者。隨是經",
    "X88n1658_001:0424b04": "典所流布處而作擁護。令無留難。亦護國王及其人",
    "X88n1658_001:0424b05": "民。除其患難悉令安穩。他方怨賊立使退散。乃至日",
    "X88n1658_001:0424b06": "月星宿不失常度。風雨隨時無諸災殃。人民豐實自",
    "X88n1658_001:0424b07": "足於財。心無貪吝亦無嫉妬。等行十善。其人壽終。多",
    "X88n1658_001:0424b08": "生天上。又云。我等四王二十八部諸鬼神等。及無量",
    "X88n1658_001:0424b09": "百千鬼神。以淨天眼。常觀擁護此閻浮提。是故我等",
    "X88n1658_001:0424b10": "名護世王。佛與四王。對揚文廣。略舉一二矣。毗婆沙",
    "X88n1658_001:0424b11": "論云。佛初下生。四天王以天繒接太子身。置寶几。逾",
    "X88n1658_001:0424b12": "城之時。四天王捧馬四足。本行經云。佛初成道。欲受",
    "X88n1658_001:0424b13": "食故。四天王各献其鉢。佛總受之。按令成一。四楞如",
    "X88n1658_001:0424b14": "舊。西域記。有寺多寶物収藏。以修其寺宇。塑四天王",
    "X88n1658_001:0424b15": "以護之。有突厥王貪其寶。故率眾來取。夢見天王以",
    "X88n1658_001:0424b16": "戟刺心。其心大痛至明而卒。于闐國王無子。求於天",
    "X88n1658_001:0424b17": "王。志誠無怠。感於自額裂而生一子。地生其乳。王収",
    "X88n1658_001:0424b18": "養之。高僧傳。杯度持一葦圌至其齋家當路而放。主",
    "X88n1658_001:0424b19": "人嫌之。數人舉之不動。乃見四小兒在內。問之。答曰。",
    "X88n1658_001:0424b20": "四天王也。食畢杯度自舉而去。其輕如毛。分陀利經。",
    "X88n1658_001:0424b21": "海濟婆羅門欲供養佛。時四天王令諸藥叉取旃檀",
    "X88n1658_001:0424b22": "為薪。及諸上味助營七日之供。洎乎諸經弘護。其文",
    "X88n1658_001:0424b23": "非一。然四王所統。或云各統八部。或云各主二部。四",
    "X88n1658_001:0424b24": "天王經云。有三十二輔臣靈威。要略云。四王共有三",
    "X88n1658_001:0424c01": "十二將。孔雀經中。四王各領二十八將。金光明經乃",
    "X88n1658_001:0424c02": "云。我等四王各各自有五百鬼神。又云。及諸眷屬有",
    "X88n1658_001:0424c03": "無量百千鬼神擁護四方。令無灾禍。是知鬼神部類",
    "X88n1658_001:0424c04": "開合有殊。皆四王所統。於四方崇善之所。悉來守護。",
    "X88n1658_001:0424c05": "令其安穩。暴惡之所。悉皆遠離。由遠離故。致興灾害。",
    "X88n1658_001:0424c06": "其於賞善罰惡護國利民。可謂至矣力。觀其意。專在",
    "X88n1658_001:0424c07": "護法。欲說聽流布。盖由居民若不安。正教難敷闡。自",
    "X88n1658_001:0424c08": "非大權。安能若示。至乎献如來鉢於成道之後。持杯",
    "X88n1658_001:0424c09": "度圌於齋主之家。敗突厥之貪。生于闐之子。助營佛",
    "X88n1658_001:0424c10": "供。持護法門。則四王之功可謂大矣。故晉唐已來立",
    "X88n1658_001:0424c11": "像崇奉。良可尚也。讚曰。",
    "X88n1658_001:0424c12": "　我佛成道受食時　　四王取鉢爭献持",
    "X88n1658_001:0424c13": "　是時一鉢化為四　　各各將奉釋迦師",
    "X88n1658_001:0424c14": "　我佛手按還成一　　令其所願各無違",
    "X88n1658_001:0424c15": "　此天住在須彌半　　第四層中分四圍",
    "X88n1658_001:0424c16": "　生者化形來膝上　　自然香樹及泉池",
    "X88n1658_001:0424c17": "　身相脩長各半里　　輕鮮半兩以為衣",
    "X88n1658_001:0424c18": "　人世百年為兩日　　積之五百壽希奇",
    "X88n1658_001:0424c19": "　日月星辰皆所統　　四方護世闡靈威",
    "X88n1658_001:0424c20": "　二十八部皆統領　　咸令降福免灾危",
    "X88n1658_001:0424c21": "　可使國民常富樂　　流通正法布祥禧",
    "X88n1658_001:0424c22": "　突厥懷貪心忽痛　　于闐無嗣額生兒",
    "X88n1658_001:0424c23": "　高僧圌內形雖小　　海濟家中供倍滋",
    "X88n1658_001:0424c24": "　爰自晉唐咸俯仰　　每彰靈應赴虔祈",
    "X88n1658_001:0425a01": "此分此四天王壽量身品及靈迹護法之功。不可分",
    "X88n1658_001:0425a02": "故。先總錄之。今乃各列其事而為別傳。",
    "X88n1658_001:0425a03": "北方天王傳",
    "X88n1658_001:0425a04": "梵語毗沙門。此翻多聞。福德之名。聞四方故。陀羅尼",
    "X88n1658_001:0425a05": "集云。父名羅婆陀。又云婆難陀。母名密闍盧。又云蘇",
    "X88n1658_001:0425a06": "富。四明云。西土以北方為上。由彼居多面東。以北為",
    "X88n1658_001:0425a07": "左。故光明中首以毗沙門天王為列也。其所居乃須",
    "X88n1658_001:0425a08": "彌山半之第四層之北也。智論云。北方天王護北鬱",
    "X88n1658_001:0425a09": "單越。亦兼餘洲。四埵之中乃水精埵。俱舍論云。黃金",
    "X88n1658_001:0425a10": "埵。增一阿含云金銀城。中間毗沙門天王。將諸閱叉",
    "X88n1658_001:0425a11": "眾。孔雀經云。北方有大天王。名曰多聞。是藥叉主。以",
    "X88n1658_001:0425a12": "無量百千藥叉而為眷屬。守護北方。彼有子孫兄弟",
    "X88n1658_001:0425a13": "將軍大臣雜使。阿毗曇云。頻婆羅王死為北方天王",
    "X88n1658_001:0425a14": "長子。名曰祇那利沙。護持佛法。安慰眾生。陀羅尼集",
    "X88n1658_001:0425a15": "令作北方天王像法。其身量一肘。著種種天衣。嚴飾",
    "X88n1658_001:0425a16": "極令精妙。與身相稱。左手伸臂執矟拄地。右手屈肘",
    "X88n1658_001:0425a17": "擎於佛墖。矟音朔。矛屬。長一丈八尺。唐立像儀。令身",
    "X88n1658_001:0425a18": "被金甲而足踏女人之肩下。作雲以擁之。或云乃其",
    "X88n1658_001:0425a19": "母也。其手中執捉與前亦同。於其左右羅列八部。風",
    "X88n1658_001:0425a20": "水雷電諸鬼圍繞。其子祇那利沙。并九十一子前後",
    "X88n1658_001:0425a21": "隨從。由唐天寶中。西番．大石．康居三國。兵圍西凉府。",
    "X88n1658_001:0425a22": "詔不空三藏誦仁王密語。玄宗乃見神人五百員在",
    "X88n1658_001:0425a23": "乎殿庭。帝問不空。不空曰。毗沙門天王子領兵救安",
    "X88n1658_001:0425a24": "西。請急設食發遣。四月二十日果奏。二月十二日城",
    "X88n1658_001:0425b01": "東北三十里雲霧間。見神兵長偉。皷角喧鳴。山地崩",
    "X88n1658_001:0425b02": "震。番部驚潰。彼營疊中有鼠金色。咬弓弩弦皆絕。北",
    "X88n1658_001:0425b03": "門樓有光明天王怒視。番師大奔。帝覧表。勑諸道城",
    "X88n1658_001:0425b04": "樓置天王像。此其始也。大論中北方領二部。一名夜",
    "X88n1658_001:0425b05": "叉。此云輕徤。二名羅剎。此云可畏。若餘經中。開合總",
    "X88n1658_001:0425b06": "別或異。皆屬所統故也。又唐懿宗咸通三年。西川及",
    "X88n1658_001:0425b07": "四州現僧相天王。皆有記錄。賢愚經云。有優婆夷誦",
    "X88n1658_001:0425b08": "經。毗沙門天王從空而過。乃曰。姉妹。我與汝寶物。可",
    "X88n1658_001:0425b09": "請舍利弗齋。當得勝福。洎其餘感通難以盡紀。然多",
    "X88n1658_001:0425b10": "聞天王師鬼神而統八部。護世界而保國民。可謂顯",
    "X88n1658_001:0425b11": "矣。而國朝因唐制。凡立城寨必先立像。事固宜然。至",
    "X88n1658_001:0425b12": "乎金鼠絕番部之弦。與寶增女人之福。凡所祈響。應",
    "X88n1658_001:0425b13": "猶形聲。豈特西凉川蜀者乎。讚曰。",
    "X88n1658_001:0425b14": "　北方天王號多聞　　護世元首鬼神尊",
    "X88n1658_001:0425b15": "　須彌四層金埵住　　夜叉羅剎統其倫",
    "X88n1658_001:0425b16": "　祇那利沙為的嗣　　無量兄弟及兒孫",
    "X88n1658_001:0425b17": "　設像儀令長一肘　　天衣種種稱其身",
    "X88n1658_001:0425b18": "　左手持矟令拄地　　右擎佛墖敬能仁",
    "X88n1658_001:0425b19": "　曾向李唐垂化迹　　西凉脫難現威神",
    "X88n1658_001:0425b20": "　金鼠嚙弓弦盡絕　　山崩地吼震風霆",
    "X88n1658_001:0425b21": "　城頭怒目番戎懼　　群兵潰散靜烟塵",
    "X88n1658_001:0425b22": "　詔下國民皆立像　　至今城寨尚依遵",
    "X88n1658_001:0425b23": "　或現僧形護西蜀　　或復乘空教女人",
    "X88n1658_001:0425b24": "　儻能恪志崇靈化　　定應降鑒賜殊勳",
    "X88n1658_001:0425c01": "東方天王傳",
    "X88n1658_001:0425c02": "梵語提頭賴吒。此云持國。即護持國土也。陀羅尼集",
    "X88n1658_001:0425c03": "云。父名難陀。母名蜜闍盧。其所居也即須彌山半第",
    "X88n1658_001:0425c04": "四層之東埵也。智論云。東方天王護東弗喻逮。亦兼",
    "X88n1658_001:0425c05": "餘洲。住黃金埵。俱舍云。住白金埵。又云。諸琉璃城中",
    "X88n1658_001:0425c06": "間提頭賴吒天王將諸乾沓和眾。智論明此天王領",
    "X88n1658_001:0425c07": "二部。一名乾闥婆。此翻尋香行。即天帝釋樂神也。二",
    "X88n1658_001:0425c08": "名富單那。此翻臭鬼。或云主熱病鬼。孔雀經云。東方",
    "X88n1658_001:0425c09": "有大天王名曰持國。是彥達縛主。以無量百千彥達",
    "X88n1658_001:0425c10": "縛而為眷屬。守護東方。彼有子孫兄弟軍將大臣雜",
    "X88n1658_001:0425c11": "使。陀羅尼集云。此左手伸臂垂下把刀。右手屈臂向",
    "X88n1658_001:0425c12": "前仰手。掌中著寶珠。珠上出光。賞善罸惡。彰此神用。",
    "X88n1658_001:0425c13": "持世護國四王同功。而此特名持國。則持世得非如",
    "X88n1658_001:0425c14": "經所謂。如諸國王所有土境。是持經者。若至其國。是",
    "X88n1658_001:0425c15": "王應當往是人所聽受如是微妙經典。聞已歡喜。復",
    "X88n1658_001:0425c16": "當護念。恭敬是人。我等四王復當勤心擁護是王及",
    "X88n1658_001:0425c17": "國人民。為除衰患。令得安穩。則覧總成別以立其名。",
    "X88n1658_001:0425c18": "良由護法以護國者乎。讚曰。",
    "X88n1658_001:0425c19": "　東方天王號持國　　居白金埵護東洲",
    "X88n1658_001:0425c20": "　琉璃城中立宮殿　　無邊欲樂恣嬉遊",
    "X88n1658_001:0425c21": "　天像巍峩全甲冑　　威楞剛毅出常流",
    "X88n1658_001:0425c22": "　左臂舒下刀在手　　右手持珠光燄浮",
    "X88n1658_001:0425c23": "　統領鬼神數無量　　略言二部類應周",
    "X88n1658_001:0425c24": "　彥達縛乃尋香者　　每隨天帝樂神収",
    "X88n1658_001:0426a01": "　富單那即名臭鬼　　時行熱病使人憂",
    "X88n1658_001:0426a02": "　天王禁禦令調伏　　庶令國界得安休",
    "X88n1658_001:0426a03": "　賞善罸惡難思力　　是宜眾彚總歸投",
    "X88n1658_001:0426a04": "南方天王傳",
    "X88n1658_001:0426a05": "梵語毗留勒叉。此翻增長。令自他威德增長也。亦令",
    "X88n1658_001:0426a06": "自他善根增長。陀羅尼集云。父字和脩吉。母名慪惙",
    "X88n1658_001:0426a07": "帝。其所居也即須彌山半第四層南埵。智論云。毗留",
    "X88n1658_001:0426a08": "勒叉天王。護南善部洲。亦兼餘洲。住琉璃埵。梵語吠",
    "X88n1658_001:0426a09": "琉璃。此云不遠山寶。復古編云。字當作流離。不當從",
    "X88n1658_001:0426a10": "玉。以此寶出須彌山不遠故也。增一阿含經云。水精",
    "X88n1658_001:0426a11": "城。琉璃城。中間毗留勒叉天王。將諸魔鬼。孔雀經云。",
    "X88n1658_001:0426a12": "南方有大天王。名曰增長。是矩畔挐。主以無量百千",
    "X88n1658_001:0426a13": "矩畔挐而為眷屬。守護南方。彼有子孫兄弟軍將大",
    "X88n1658_001:0426a14": "臣雜使。智論明此天領二部鬼眾。一名鳩槃荼。此云",
    "X88n1658_001:0426a15": "甕形。由似冬瓜。是魘魅鬼也。二名薜茘多。此云祖父。",
    "X88n1658_001:0426a16": "乃餓鬼中之劣者。毗沙門天王經云。南方有鳩槃荼",
    "X88n1658_001:0426a17": "王。名尾嚕吒迦。此乃與孔雀經舉其一也。陀羅尼集",
    "X88n1658_001:0426a18": "云。此天王左手亦伸臂垂下把刀。右手持矟。矟根著",
    "X88n1658_001:0426a19": "地。是知由折伏邪惡方能增長善根。雖四王同功。而",
    "X88n1658_001:0426a20": "今以總從別。故目其號。如經所謂增長身力。心進勇",
    "X88n1658_001:0426a21": "銳。增益諸天。此則增長善根也。又云。是諸人王應得",
    "X88n1658_001:0426a22": "擁護。乃至護宅之神。增長威德。此則增長威德也。通",
    "X88n1658_001:0426a23": "自他益。經有其文。然此南洲。正屬此天王所護。欲善",
    "X88n1658_001:0426a24": "根威德增長。而無增長惡趣增長惡伴自他之患。得",
    "X88n1658_001:0426b01": "不荷其呵護之賜乎。讚曰。",
    "X88n1658_001:0426b02": "　南方天王號增長　　居琉璃埵護南洲",
    "X88n1658_001:0426b03": "　水精城中立宮殿　　無邊欲樂恣嬉遊",
    "X88n1658_001:0426b04": "　天像威嚴施甲冑　　右手持矟拄其矛",
    "X88n1658_001:0426b05": "　左手把刀却垂下　　摧邪輔正護真流",
    "X88n1658_001:0426b06": "　百千眷屬子孫等　　略言二部統應周",
    "X88n1658_001:0426b07": "　鳩槃荼乃甕形鬼　　所謂魘魅在閻浮",
    "X88n1658_001:0426b08": "　薜茘多名祖父鬼　　鬼中劣者是其儔",
    "X88n1658_001:0426b09": "　天王統攝遮其惡　　不令侵惱起群憂",
    "X88n1658_001:0426b10": "　雖則四王功不異　　總中彰別有因由",
    "X88n1658_001:0426b11": "　增長善根心勇銳　　增長威德每同休",
    "X88n1658_001:0426b12": "　況我此方真世主　　素蒙呵護免愆尤",
    "X88n1658_001:0426b13": "西方天王傳",
    "X88n1658_001:0426b14": "梵語毗留博叉。亦云尾嚕叉。此云雜語。以能作種種",
    "X88n1658_001:0426b15": "語故。又翻惡眼。又非好報。孔雀翻云廣目。陀羅尼集",
    "X88n1658_001:0426b16": "云。父名婆伽羅。母名澀秀卑。其所居也即須彌山半",
    "X88n1658_001:0426b17": "第四層之西白銀埵。阿含。金城。水精城。中間毗留波",
    "X88n1658_001:0426b18": "叉天王。將諸龍神。智論云。毗留愽叉天王。護西洲亦",
    "X88n1658_001:0426b19": "兼餘洲。領二部鬼眾。一名毗舍闍。此云噉人精氣。令",
    "X88n1658_001:0426b20": "人四百四病。遇苦發心。亦噉五穀精氣。令國饑饉。二",
    "X88n1658_001:0426b21": "名毒龍。護世經說。龍有四毒。謂視毒．噓毒．氣毒．觸毒。",
    "X88n1658_001:0426b22": "遇此毒者隨一皆死。孔雀經云。西方有大天王名曰",
    "X88n1658_001:0426b23": "廣目。是大龍王。以無量百千諸龍而為眷屬。守護西",
    "X88n1658_001:0426b24": "方。彼有子孫兄弟將軍大臣雜使。陀羅尼集云。此天",
    "X88n1658_001:0426c01": "王左手同前執矟少異。右手中把赤索。亦由折伏方",
    "X88n1658_001:0426c02": "能生善。然名廣目惡眼者。口怒目張。威使邪惡潰散。",
    "X88n1658_001:0426c03": "如西凉府城北門樓天王怒視。番師大奔兵眾驚潰",
    "X88n1658_001:0426c04": "也。又其雜語。亦以種種語言折伏邪辯也。故經云。以",
    "X88n1658_001:0426c05": "淨天眼過於人眼。常觀擁護此閻浮提。若此國土有",
    "X88n1658_001:0426c06": "諸衰耗怨賊侵境饑饉疾疫。乃至悉皆滅盡。此其廣",
    "X88n1658_001:0426c07": "目之義也。又云能說正法。修行正法。為世法王。以法",
    "X88n1658_001:0426c08": "治世。又云。能以正法摧伏諸惡。能壞三千大千世界",
    "X88n1658_001:0426c09": "外道邪論。摧伏諸魔怨賊異形。此皆種種語言折伏",
    "X88n1658_001:0426c10": "邪義也。然滅惡生善。四王同功。今亦以總彰別。總顯",
    "X88n1658_001:0426c11": "其名。而弘護真乘。加被說聽。法力聖力共摧煩惱之",
    "X88n1658_001:0426c12": "魔怨。惡眼天眼咸鑑流通之邪正。讚曰。",
    "X88n1658_001:0426c13": "　西方天王名廣目　　居白銀埵護西洲",
    "X88n1658_001:0426c14": "　水精城中立宮殿　　無邊欲樂恣嬉遊",
    "X88n1658_001:0426c15": "　天像左手持矛矟　　右把赤索御邪流",
    "X88n1658_001:0426c16": "　眷屬百千及軍將　　略言二部類應周",
    "X88n1658_001:0426c17": "　毗舍闍鬼噉精氣　　生人痴病省愆尤",
    "X88n1658_001:0426c18": "　亦虗五穀作饑饉　　國民為害起灾憂",
    "X88n1658_001:0426c19": "　諸惡毒龍無量數　　亦隨統攝護田疇",
    "X88n1658_001:0426c20": "　能以語言挫邪辯　　時張怒目散兵酋",
    "X88n1658_001:0426c21": "　滅惡四王功豈異　　總中彰別有因由",
    "X88n1658_001:0426c22": "　天眼洞視除衰耗　　正法治世護薰修",
    "X88n1658_001:0426c23": "　光及四方皆保衛　　故當虔恪用歸投",
    "X88n1658_001:0426c24": "金剛密迹傳",
    "X88n1658_001:0427a01": "梵語跋折那。或云跋闍羅。此云金剛。又梵語那羅延。",
    "X88n1658_001:0427a02": "此翻金剛手。由羅延翻手。或翻執。而略跋折二字。只",
    "X88n1658_001:0427a03": "云那羅延也。由此力士手中執金剛寶杵。故從所執",
    "X88n1658_001:0427a04": "以立名。楞嚴中本名烏芻瑟摩。此云火頭。經云。我以",
    "X88n1658_001:0427a05": "火光三昧力故。成阿羅漢。心發大願。諸佛成道。我為",
    "X88n1658_001:0427a06": "力士。親伏魔怨。寶積經云。法意太子願作力士。立名",
    "X88n1658_001:0427a07": "密迹。常親近佛。在外威儀。省知如來一切密迹秘要",
    "X88n1658_001:0427a08": "之事。信樂不疑。其始因也。集要引佛名經及上生經",
    "X88n1658_001:0427a09": "說。昔有一王生千單二子。千兄同詣佛所發心修道。",
    "X88n1658_001:0427a10": "而二弟不知。一弟發願。若千兄成道。我佛佛所為魔",
    "X88n1658_001:0427a11": "惱害。一弟發願。我佛佛所為力士。護千兄教法。故賢",
    "X88n1658_001:0427a12": "劫千佛中皆其護法也。其居處也。孔雀經云。大聖金",
    "X88n1658_001:0427a13": "剛手。住居王舍城。常在鷲峰山。以為依止處。其同類",
    "X88n1658_001:0427a14": "及顯現者。俱舍頌云。妙高頂八萬。三十三天居。四角",
    "X88n1658_001:0427a15": "有四峯。金剛手所住。世尊云。山頂四角各有一峯。其",
    "X88n1658_001:0427a16": "量高廣各有五百藥叉神。名金剛手於中止住。光明",
    "X88n1658_001:0427a17": "云。金剛密迹。大鬼神王。及其眷屬五百徒黨。一切皆",
    "X88n1658_001:0427a18": "是大菩薩等。什師譯孔雀經。列五百各有金剛密迹",
    "X88n1658_001:0427a19": "力士。圓覺經。火頭摧碎八萬金剛。楞嚴經中十恒河",
    "X88n1658_001:0427a20": "沙金剛密迹。如是之類。眾經非一。今之所奉。即密迹",
    "X88n1658_001:0427a21": "力士火頭金剛也。其像也。露袒其身。怒目開口。徧體",
    "X88n1658_001:0427a22": "赤色。頭上有髻。手中執杵。以跣双足。威楞勇倢。長阿",
    "X88n1658_001:0427a23": "含云。外道阿摩晝問佛四姓。佛云汝姓是釋迦奴種。",
    "X88n1658_001:0427a24": "彼不肯信。故不答。佛云。汝宜速答。密迹力士手執金",
    "X88n1658_001:0427b01": "剛鈴杵在吾左右。當破汝頭分為七分。時力士即現",
    "X88n1658_001:0427b02": "空中。彼方信伏。又秦始皇時。天竺室利房等沙門一",
    "X88n1658_001:0427b03": "十八人來至長安。始皇囚於獄中。金剛力士破獄垣",
    "X88n1658_001:0427b04": "以出之。江西有一寺。乃金剛打供。寸土不居於寺界",
    "X88n1658_001:0427b05": "之外。皆二聖力士。一切所須令施者送至。建炎初金",
    "X88n1658_001:0427b06": "人犯順。既至其寺。不信靈感。以鐵索拽之。忽力士發",
    "X88n1658_001:0427b07": "聲。兵眾皆倒。至今尚在。其靈應之事不唯紀之於文。",
    "X88n1658_001:0427b08": "亦往來者皆能言之。夫本華實芽。母鳴子應。其猶鏡",
    "X88n1658_001:0427b09": "像谷聲。則大願力護善遮惡。信不評矣。然賢劫千佛",
    "X88n1658_001:0427b10": "之二弟。一為調達。以魔惱。一為力士。以護持。則法華",
    "X88n1658_001:0427b11": "以提婆達多善知識故得成正覺。授記號天王如來。",
    "X88n1658_001:0427b12": "上生經中婁至佛願作力。士護千兄教。得非逆順皆",
    "X88n1658_001:0427b13": "其助乎。是故形氣相求各因其類。故楞嚴云。是故鬼",
    "X88n1658_001:0427b14": "神及諸天魔魍魎妖精。於三昧時僉來惱汝。然彼諸",
    "X88n1658_001:0427b15": "魔雖有大怒。彼塵勞內汝妙覺中。如風吹光。如刀斷",
    "X88n1658_001:0427b16": "水。了不相觸。汝如沸湯。彼如堅氷。煖氣漸鄰。不日銷",
    "X88n1658_001:0427b17": "殞。徒恃威神。但為其客。成就破亂。由汝心中五陰主",
    "X88n1658_001:0427b18": "人。主人若迷。客得其便。當處禪那覺悟無惑。則彼魔",
    "X88n1658_001:0427b19": "事無柰汝何。是知邪念若生。魔必得便。正心若發。力",
    "X88n1658_001:0427b20": "士潛護。故佛一呼空中頓現。室利枉囚。破垣脫厄。得",
    "X88n1658_001:0427b21": "非是與故修行者能持正法。則大士必執金剛之杵",
    "X88n1658_001:0427b22": "而左右之。所謂能以正法摧滅諸惡者也。讚曰。",
    "X88n1658_001:0427b23": "　密迹力士執金剛　　群魔來惱悉能防",
    "X88n1658_001:0427b24": "　烏芻瑟摩初發願　　三昧圓成號火光",
    "X88n1658_001:0427c01": "　法意昔因曾立誓　　千兄賢劫護行藏",
    "X88n1658_001:0427c02": "　一一盡皆成正覺　　教法遐宣徧一方",
    "X88n1658_001:0427c03": "　最後成佛名婁至　　即是密迹證法王",
    "X88n1658_001:0427c04": "　見住鷲峯或天上　　或云五百守天堂",
    "X88n1658_001:0427c05": "　或云八萬皆名異　　十恒河沙數莫量",
    "X88n1658_001:0427c06": "　其身赤色頭有髻　　手持寶杵力難當",
    "X88n1658_001:0427c07": "　現身曾折阿摩晝　　破獄因救室利房",
    "X88n1658_001:0427c08": "　由慈誓願弘持故　　至今佛宇息它殃",
    "X88n1658_001:0427c09": "　自此仰祈呵護力　　永銷魔罥法門昌",
    "X88n1658_001:0427c10": "摩醯首天傳",
    "X88n1658_001:0427c11": "梵語摩醯首羅。此翻大自在。或翻威靈帝。或云三目。",
    "X88n1658_001:0427c12": "智論立三界主。即摩醯首羅為三界尊極之主。華嚴",
    "X88n1658_001:0427c13": "經亦稱三界主。其居處也在色界頂。樓炭經云。阿迦",
    "X88n1658_001:0427c14": "尼吒。即首羅。所居有頂天也。華嚴疏引智論云。過五",
    "X88n1658_001:0427c15": "淨居有十住菩薩住處。亦名淨居。號大自在天王。輔",
    "X88n1658_001:0427c16": "行記云。色界頂。夫三目八臂。騎白牛。報白拂。有大威",
    "X88n1658_001:0427c17": "力。能傾覆世界。舉世以尊之。妙樂云。色究竟天。壽萬",
    "X88n1658_001:0427c18": "六千劫。身長一萬六千踰繕那。華嚴經云。能知大千",
    "X88n1658_001:0427c19": "雨滴之數。是十地菩薩。入大乘論等說魔醯首羅天",
    "X88n1658_001:0427c20": "上。有一實報土。成佛以大千世界為所統境。然經中",
    "X88n1658_001:0427c21": "別有摩醯首羅。乃藥叉神。非此天主。如孔雀經云。摩",
    "X88n1658_001:0427c22": "醯首藥叉。止羅多國住。既云藥叉止住羅多國。定非",
    "X88n1658_001:0427c23": "色頂天主也。光明經鬼神品內先云大自在天。即此",
    "X88n1658_001:0427c24": "天主。次云大力鬼王那羅延等。摩醯首羅即藥叉者。",
    "X88n1658_001:0428a01": "所以舊傳以列位卑下為疑也。又本行經說。太子以",
    "X88n1658_001:0428a02": "西國之法。令禮天神。名曰摩醯首羅。其神極惡。而復",
    "X88n1658_001:0428a03": "有靈。太子至其神所。神自離座下堦先禮太子。是既",
    "X88n1658_001:0428a04": "知云極惡。必非天主耳。所以古人甞議摩醯首羅有",
    "X88n1658_001:0428a05": "二神而不決者。以名同故也。盖摩醯首羅。此云三目。",
    "X88n1658_001:0428a06": "由二神皆有三目。名故相濫。今古畫像作兩種不同。",
    "X88n1658_001:0428a07": "一作菩薩相。但三目八臂。執拂持鈴杵并尺結印合",
    "X88n1658_001:0428a08": "掌。一作藥叉之形。赤髮髼起三目八臂執弓箭等。至",
    "X88n1658_001:0428a09": "今二像不同。今既曰大自在及威靈帝。定非藥叉矣。",
    "X88n1658_001:0428a10": "然楞嚴又云。窮諸行空已滅生滅。而於寂滅精妙未",
    "X88n1658_001:0428a11": "圓。若於所歸。覧為自體。盡虗空界十二類內所有眾",
    "X88n1658_001:0428a12": "生。皆我身中一類流出生勝解者。是人則墮能非能",
    "X88n1658_001:0428a13": "執。摩醯首羅現無邊身。成其伴侶。迷佛菩提。忘失知",
    "X88n1658_001:0428a14": "見。若爾則雖無覺觀。號令下界。而其執情未除也。又",
    "X88n1658_001:0428a15": "云背涅槃城。生大慢天。所謂尊極三界。慢心不忘。未",
    "X88n1658_001:0428a16": "免念動。則傾覆世界耳。既居十地。統攝大千。雖無號",
    "X88n1658_001:0428a17": "令。而有形色中此天獨尊。故當崇敬。以仰威靈。儻指",
    "X88n1658_001:0428a18": "為三目藥叉。則其陋矣。讚曰。",
    "X88n1658_001:0428a19": "　摩醯首羅尊極主　　居于色頂自在天",
    "X88n1658_001:0428a20": "　總攝三界為所統　　一一雨滴知大千",
    "X88n1658_001:0428a21": "　三目八臂執白拂　　乘騎白牛化無邊",
    "X88n1658_001:0428a22": "　能覆世界傾天地　　舉世尊崇仰大權",
    "X88n1658_001:0428a23": "　萬六千劫乃其壽　　身量高勝難比肩",
    "X88n1658_001:0428a24": "　十地菩薩之報處　　威靈超出無與先",
    "X88n1658_001:0428b01": "　但執慢心迷正見　　計十二類為生緣",
    "X88n1658_001:0428b02": "　別有藥叉亦三目　　住羅多國名濫傳",
    "X88n1658_001:0428b03": "　昔年太子曾往謁　　西域欽奉類真仙",
    "X88n1658_001:0428b04": "　既非色頂尊崇主　　品位難齊地上賢",
    "X88n1658_001:0428b05": "　故今明示知終始　　庶希降鑒赴几筵",
    "X88n1658_001:0428b06": "散脂大將傳",
    "X88n1658_001:0428b07": "梵語散脂修摩。或云散脂迦。此云密。陀羅尼集云。鬼",
    "X88n1658_001:0428b08": "子母有三男。長名唯奢叉。次名散脂大將。小名摩尼",
    "X88n1658_001:0428b09": "跋陀。則知其父乃德叉迦也。不空譯孔雀經云。復有",
    "X88n1658_001:0428b10": "二十八藥叉大將。能於十方世界覆護一切眾生。為",
    "X88n1658_001:0428b11": "除衰惱患厄之事。有藥叉大將住於東方。擁護東方。",
    "X88n1658_001:0428b12": "乃至南西北并各住四圍。常居於地。常在空居。盖每",
    "X88n1658_001:0428b13": "方及上下共二十四。而四圍各一。則共成二十八部。",
    "X88n1658_001:0428b14": "智者云。散脂乃北方天王大將餘。三方則東方名樂",
    "X88n1658_001:0428b15": "欲。南方名檀帝。西方善現。各有五百眷屬。管領二十",
    "X88n1658_001:0428b16": "八部。光明經鬼神品云。二十八部諸鬼神等。散脂為",
    "X88n1658_001:0428b17": "首。百千鬼神。散脂品云。隨是經典所流布處。我當與",
    "X88n1658_001:0428b18": "此二十八部大鬼神等往至彼所。隱蔽其形。隨逐擁",
    "X88n1658_001:0428b19": "護是說法者。銷滅諸惡。令得安穩。又對佛前自說名",
    "X88n1658_001:0428b20": "義。云何因緣。故我名散脂鬼神大將。唯然世尊。自當",
    "X88n1658_001:0428b21": "證知。世尊。我知一切法。一切緣法。了一切法。知法分",
    "X88n1658_001:0428b22": "齊。如法安住。一切法如性。於一切法含受一切法。世",
    "X88n1658_001:0428b23": "尊。我現見不可思議智光。不可思議智炬。不可思議",
    "X88n1658_001:0428b24": "智行。不可思議智聚。不可思議智境。世尊。我於諸法",
    "X88n1658_001:0428c01": "正解正觀。得正分別。正解於緣。正能覺了。智者以三",
    "X88n1658_001:0428c02": "五十五句圓義釋之。此乃法門解也。仍以三密加被",
    "X88n1658_001:0428c03": "說者。經云。令說法者莊嚴言辭。辯不斷絕。此口密加",
    "X88n1658_001:0428c04": "被也。眾味精氣從毛孔入等。此身密加被也。心進勇",
    "X88n1658_001:0428c05": "銳等。意密加被也。乃至令其聞者智聚功德聚。受人",
    "X88n1658_001:0428c06": "天樂。未來疾得菩提。是知內證外應微妙難思。而以",
    "X88n1658_001:0428c07": "弘應為任。福智所聚。終至佛果。仍以辯才加被說者。",
    "X88n1658_001:0428c08": "則為二十八部之司總。其於賞善罰惡功亦大矣。儻",
    "X88n1658_001:0428c09": "在流布正法。得不加被。讚曰。",
    "X88n1658_001:0428c10": "　二十八部鬼神中　　散脂大將最威雄",
    "X88n1658_001:0428c11": "　乃鬼子母之次子　　北方元首實靈聰",
    "X88n1658_001:0428c12": "　無量藥叉皆所統　　護持正法使流通",
    "X88n1658_001:0428c13": "　隱蔽其形常守衛　　或居城邑或王宮",
    "X88n1658_001:0428c14": "　自說立名之本意　　一切法義總含容",
    "X88n1658_001:0428c15": "　正解正觀正分別　　正緣覺了義圓融",
    "X88n1658_001:0428c16": "　密加說者以詞辨　　精氣皆入使身充",
    "X88n1658_001:0428c17": "　心進勇銳意加被　　自然和悅保安冲",
    "X88n1658_001:0428c18": "　仍令聞者智慧聚　　菩提疾證表深功",
    "X88n1658_001:0428c19": "　大哉圓密難思議　　賞善罸惡利何窮",
    "X88n1658_001:0428c20": "　儻在聞持并演說　　是宜崇敬展精衷",
    "X88n1658_001:0428c22": "重編諸天傳上卷"
}