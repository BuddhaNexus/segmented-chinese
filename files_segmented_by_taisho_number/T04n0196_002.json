{
    "T04n0196_002:0156a02": "中本起經卷下",
    "T04n0196_002:0156a04": "後漢西域沙門曇果共康孟詳譯",
    "T04n0196_002:0156a05": "須達品第七",
    "T04n0196_002:0156a06": "佛從本國，與比丘僧千二百五十人俱，遊於",
    "T04n0196_002:0156a07": "王舍國竹園中。長者伯勤，承佛降尊，馳詣竹",
    "T04n0196_002:0156a08": "園，五心禮足，逡巡恭住，整心白佛：「唯願世",
    "T04n0196_002:0156a09": "尊，顧下薄食。」佛法默然已為許可。長者欣",
    "T04n0196_002:0156a10": "悅，接足而退。還家具膳，莊嚴幢幡，親自執",
    "T04n0196_002:0156a11": "事，極世之味。舍衛長者，名曰須達(晉言善溫)。與主",
    "T04n0196_002:0156a12": "人伯勤雖未相見，每信相聞，行同德齊，遙",
    "T04n0196_002:0156a13": "揖為友。須達因事來行，推親往造，伯勤",
    "T04n0196_002:0156a14": "親供不容得出。須達踟蹰殊久，呼使而曰：",
    "T04n0196_002:0156a15": "「吾故遠至，以展不面，虛心在昔，馳散所懷。",
    "T04n0196_002:0156a16": "不謂今日見薄不偶。」迦蘭迦事訖乃出，相",
    "T04n0196_002:0156a17": "揖而坐：「不面在昔屈辱臨顧，傾企之情有兼",
    "T04n0196_002:0156a18": "來趣。明請大賓，執事自逼，是使乃心滯而",
    "T04n0196_002:0156a19": "不敘。」善溫問曰：「何謂大賓？為是婚姻國節會",
    "T04n0196_002:0156a20": "耶？」答曰：「同志！卿不聞乎？白淨王太子，入山",
    "T04n0196_002:0156a21": "六年，道成號佛。威相明遠，神明爥幽。方身",
    "T04n0196_002:0156a22": "丈六，華色紫金，明耀於世，吐法陳戒，精義",
    "T04n0196_002:0156a23": "入神。所從弟子，名比丘僧，居靜正身，修德",
    "T04n0196_002:0156a24": "履道，忽榮棄利，義曰真人，凡有一千二百五",
    "T04n0196_002:0156a25": "十人俱。」善溫聞稱佛聲舉，身毛竪，心喜交胸。",
    "T04n0196_002:0156a26": "逸豫待明，五情內騷，轉側不寐。至誠感通，中",
    "T04n0196_002:0156a27": "夜霍明，即便嚴出。方向城門，顧見城左，有神",
    "T04n0196_002:0156a28": "祠舍，名曰漯披。過往跪拜，禮畢旋顧，奄便",
    "T04n0196_002:0156a29": "更冥。善溫惶恐，不知所趣，雖有此變，心猶",
    "T04n0196_002:0156b01": "存佛，承其至心恐畏消除。空中聲曰：「善哉！",
    "T04n0196_002:0156b02": "須達！心至乃爾。」即問空聲：「為是何神？」便答",
    "T04n0196_002:0156b03": "之曰：「吾是子親摩因提也！」問曰：「卿生何許？奚",
    "T04n0196_002:0156b04": "為此間？」即而答曰：「吾昔從佛神足弟子大目",
    "T04n0196_002:0156b05": "揵連，聞說經法。因此福報，得生第一天上，",
    "T04n0196_002:0156b06": "功德甚少，別使典此。見卿至心，來相佐助。",
    "T04n0196_002:0156b07": "佛者至尊，舉足中間，福祐難量，恨吾生存不",
    "T04n0196_002:0156b08": "獲覩佛。如今所見，明驗真諦。」天放大光，照",
    "T04n0196_002:0156b09": "於竹園。善溫尋光，遙見如來，踰於所聞，前拜",
    "T04n0196_002:0156b10": "却住，微心視相，而問於佛：「神尊寧安耶？」佛",
    "T04n0196_002:0156b11": "為須達，而作頌曰：",
    "T04n0196_002:0156b12": "「無憂無喜相，　　心虛清淨安，",
    "T04n0196_002:0156b13": "　已能無所生，　　見諦入泥洹。",
    "T04n0196_002:0156b14": "　覺正念清明，　　己度五道淵，",
    "T04n0196_002:0156b15": "　恩愛網斷壞，　　永寂悅彼安。」",
    "T04n0196_002:0156b16": "長者須達，聞說是時，因本功德，便發淨意，逮",
    "T04n0196_002:0156b17": "得法眼，歸命三尊，諮受五戒，為清信士。前",
    "T04n0196_002:0156b18": "白佛言：「唯願如來，臨盻舍衛，教授一時，濟",
    "T04n0196_002:0156b19": "度君民。」世尊又曰：「卿姓字何乎？」長者跪",
    "T04n0196_002:0156b20": "對曰：「鄙字須達，侍養孤老，供給衣食，國人稱",
    "T04n0196_002:0156b21": "我給孤獨氏。」佛而告曰：「彼有精舍，容吾眾",
    "T04n0196_002:0156b22": "不？」對曰：「未有。」長者須達，承佛聖旨，進前長",
    "T04n0196_002:0156b23": "跪，而白世尊：「余能堪任興立精舍，唯須比",
    "T04n0196_002:0156b24": "丘，監臨處當。」顧勅舍利弗，竝行營佐，即受",
    "T04n0196_002:0156b25": "教命，作禮而退。還彼舍衛，周行求地，唯祇園",
    "T04n0196_002:0156b26": "好——眾果流泉，奇鳥翔集，地夷木茂，去城又",
    "T04n0196_002:0156b27": "近——因往守請祇，了無賣意。求之不止，恚而",
    "T04n0196_002:0156b28": "言曰：「若能以金錢，集布滿園，爾乃出耳？」重問：",
    "T04n0196_002:0156b29": "「審實爾不？」祇謂：「價高，子必不及，戲言決耳！",
    "T04n0196_002:0156c01": "復何疑哉？」須達辭還，載輦送錢。園監不聽，走",
    "T04n0196_002:0156c02": "白大家：「須達送錢，不審內不？」報勅園監：「吾自",
    "T04n0196_002:0156c03": "戲言，遣錢勿受。」二人共諍，舉國耆老，馳往諫",
    "T04n0196_002:0156c04": "止。耆老斷當：「地價已決，不應得悔。國政清",
    "T04n0196_002:0156c05": "平，祇不違法。」即聽布錢。門裏不周，祇意喜",
    "T04n0196_002:0156c06": "曰：「吾還得園矣！」遣人催督。須達自往，共詣",
    "T04n0196_002:0156c07": "園觀，所思未周，意憒不樂。祇曰：「國賢若悔便",
    "T04n0196_002:0156c08": "止。」答言：「不悔。」思得伏藏，畢地直耳。祇心惟：",
    "T04n0196_002:0156c09": "「佛必是至尊，能使斯人，竭財不恨，可戴可仰，",
    "T04n0196_002:0156c10": "神妙如茲。」便謂須達：「勿復足錢，餘地貿樹共",
    "T04n0196_002:0156c11": "立精舍。」須達即言：「善哉！許諾。」便興功夫，僧",
    "T04n0196_002:0156c12": "房、坐具、床[木*翕]、茵褥，極世之妙；加施幢幡，",
    "T04n0196_002:0156c13": "香汁灑地，備辦供具，兼餚重饌，燒眾名香，遙",
    "T04n0196_002:0156c14": "跪請佛：「唯願如來枉屈尊神。」",
    "T04n0196_002:0156c15": "於是眾祐，與大比丘僧千二百五十人俱，遊",
    "T04n0196_002:0156c16": "於舍衛國，應須達請。威神震動，國內咸喜，男",
    "T04n0196_002:0156c17": "女大小填路而出。給孤獨氏及王弟祇陀，前",
    "T04n0196_002:0156c18": "禮佛足，共上精舍。佛受呪願，故曰祇樹給孤",
    "T04n0196_002:0156c19": "獨園。王國有事，急召須達，赴行應會。事訖馳",
    "T04n0196_002:0156c20": "還，奉齋盡恭。却從步涉中路有人，奉酪一瓶，",
    "T04n0196_002:0156c21": "顧無所使，自提而行。前逢梵志，請令持之。",
    "T04n0196_002:0156c22": "共詣精舍，手自斟酌。顧命梵志，汝便斟酌。飯",
    "T04n0196_002:0156c23": "訖行澡，儼然聽法，一切歡喜，稱善無量。",
    "T04n0196_002:0156c24": "梵志暮還，奉齋不飡。婦怪而問：「不審何恨？」答",
    "T04n0196_002:0156c25": "曰：「不恚，吾齋故耳。」婦重質之：「何從齋來？」梵志",
    "T04n0196_002:0156c26": "答曰：「給孤獨氏於園飯佛，請吾往齋，齋名八",
    "T04n0196_002:0156c27": "關。」其婦流淚，忿然恚曰：「君毀遺則，禍此興",
    "T04n0196_002:0156c28": "矣！瞿曇亂法，奚足採納？」迫踧不已，便共俱",
    "T04n0196_002:0156c29": "飯。梵志壽算，終於夜半，生於欝多羅衛國，",
    "T04n0196_002:0157a01": "作大澤樹神。時有婆羅門等五百人，欲詣恒",
    "T04n0196_002:0157a02": "水三祠神池，沐浴垢穢，希望神仙。中道乏糧，",
    "T04n0196_002:0157a03": "遙望彼樹，想有流泉，馳趣樹下，了無所見，窮",
    "T04n0196_002:0157a04": "困斯澤，飢渴委厄。樹神人現，問梵志曰：「道",
    "T04n0196_002:0157a05": "士那來？今若行耶？」同聲答曰：「欲詣神池澡",
    "T04n0196_002:0157a06": "浴望仙，今日飢渴，幸哀矜濟。」樹神即舉手，",
    "T04n0196_002:0157a07": "眾味流溢。眾飯飽足。詣神請曰：「何等功德，致",
    "T04n0196_002:0157a08": "此巍巍？」神答梵志：「吾因舍衛給孤獨氏，持八",
    "T04n0196_002:0157a09": "關齋，為婦所敗，不卒其業，來生斯澤，作此樹",
    "T04n0196_002:0157a10": "神。若終齋法，福應生天。」爾時樹神，而作頌",
    "T04n0196_002:0157a11": "曰：",
    "T04n0196_002:0157a12": "「祠祀種禍根，　　日夜長枝條，",
    "T04n0196_002:0157a13": "　唐苦敗身本，　　法齋度世仙。」",
    "T04n0196_002:0157a14": "梵志聞偈，迷解信受，旋還舍衛。路由一國，名",
    "T04n0196_002:0157a15": "拘藍尼，國有長者，字瞿師羅(晉言美音)，人民敬愛，",
    "T04n0196_002:0157a16": "言輒順承。梵志眾等，往造求宿。美音問曰：",
    "T04n0196_002:0157a17": "「道士何來？今欲所之？」具陳彼澤樹神功德，欲",
    "T04n0196_002:0157a18": "詣舍衛，造孤獨氏攢採法齋，兾遂本志。美",
    "T04n0196_002:0157a19": "音喜躍，宿行所追，亘解欲行，明旦宣令：「宗",
    "T04n0196_002:0157a20": "室及所親愛，誰能共行受齋揩式？」合五百",
    "T04n0196_002:0157a21": "人僉然應命，本願相引，感義嚴出。行詣舍",
    "T04n0196_002:0157a22": "衛，未至祇洹，道逢須達，往造佛所過而",
    "T04n0196_002:0157a23": "不識。顧問從者：「此何大夫？」對曰「給孤獨氏也。」",
    "T04n0196_002:0157a24": "梵志眾等喜而追曰：「吾願成矣，求人得人。」馳",
    "T04n0196_002:0157a25": "趣相見，同聲歎曰：「久承令懿，注仰虛心，聞",
    "T04n0196_002:0157a26": "有道訓八關齋法，故遠投託，幸蒙示導。」須",
    "T04n0196_002:0157a27": "達止車答曰：「吾有大師，號曰如來、眾祐，度人",
    "T04n0196_002:0157a28": "近在祇洹，可共俱進，造覲世尊。」聞命敬諾。",
    "T04n0196_002:0157a29": "恭肅盡虔，遙瞻如來，情喜內發，五體投地，退",
    "T04n0196_002:0157b01": "坐一面。緣察本心，旨說法要。五百梵志得阿",
    "T04n0196_002:0157b02": "那含，便作沙門。美音宗等，逮得法眼。",
    "T04n0196_002:0157b03": "諸比丘白佛：「五百梵志及諸長者，得道何速？」",
    "T04n0196_002:0157b04": "世尊告曰：「過去不遠，時世有佛，號名迦葉。",
    "T04n0196_002:0157b05": "為眾講法，說吾當來，今諸梵志於彼佛前，",
    "T04n0196_002:0157b06": "願樂欲見當來釋迦文佛。是諸長者亦同斯",
    "T04n0196_002:0157b07": "願。從是因緣，見吾便解。」比丘歡喜，盡受奉",
    "T04n0196_002:0157b08": "行。美音心念欲請世尊。佛知其念，而告之",
    "T04n0196_002:0157b09": "曰：「彼無精舍，汝願不遂。」美音悅解，喜前白佛：",
    "T04n0196_002:0157b10": "「我有別宅，願為精舍。唯哀垂救，濟度群生。」乞",
    "T04n0196_002:0157b11": "退還國，修備所供，頭面接足，禮畢而去。",
    "T04n0196_002:0157b12": "本起該容品第八",
    "T04n0196_002:0157b13": "爾時，如來與比丘僧千二百五十人俱，從舍",
    "T04n0196_002:0157b14": "衛祇洹，遊於拘藍尼國美音精廬，足蹈門",
    "T04n0196_002:0157b15": "閫，天地震動，珠璣樂器，不鼓自鳴，蠱毒隱",
    "T04n0196_002:0157b16": "伏，吉瑞和清。當爾日也，境界人民，靡不敬",
    "T04n0196_002:0157b17": "肅渴仰世尊。是時國王，名曰優填，強暴侵",
    "T04n0196_002:0157b18": "剋，開納佞言，躭荒女樂，疑網自沈。又置大夫",
    "T04n0196_002:0157b19": "人二人，左右番上，二后姿容一國少雙。左",
    "T04n0196_002:0157b20": "夫人字照堂，為人憍慠，唯惡是從，讒疾賢",
    "T04n0196_002:0157b21": "良，譖入無厭。右夫人字該容，執行仁愛，虔",
    "T04n0196_002:0157b22": "敬肅恭，清素約己，文不加身。王珍其操，每事",
    "T04n0196_002:0157b23": "私焉。照堂懷嫉，譖之至深，王察其行，不納",
    "T04n0196_002:0157b24": "其言。該容有長老青衣，名曰度勝，恒行市",
    "T04n0196_002:0157b25": "香。因歸問訊，路由精舍，每過修敬，減省香",
    "T04n0196_002:0157b26": "錢，合集寄聚，便行飯佛及比丘僧。佛為說",
    "T04n0196_002:0157b27": "法，書心不忘。施訖還宮，過肆取香，因此功",
    "T04n0196_002:0157b28": "福，本行所追，香氣熏聞斤兩倍常。詰問理",
    "T04n0196_002:0157b29": "窮，任實首情，每減香錢，飯佛及僧，法深義",
    "T04n0196_002:0157c01": "妙，非世所聞。該容聞說佛聲，悚然心歡喜",
    "T04n0196_002:0157c02": "自念曰：「吾心喜踊，何因得聞無量法乎？」即",
    "T04n0196_002:0157c03": "告度勝：「試為我說。」度勝白曰：「身賤口穢，",
    "T04n0196_002:0157c04": "不敢便宣如來尊言。」乞行詣佛，受勅而還，便",
    "T04n0196_002:0157c05": "遣出宮。重告之曰：「具受儀式，度勝未還，夫人",
    "T04n0196_002:0157c06": "侍女，側息中庭。」佛告度勝：「汝還說法，多有度",
    "T04n0196_002:0157c07": "者。說法之儀，先施高座。」度勝受勅，具宣聖",
    "T04n0196_002:0157c08": "旨。該容欣悅，開笥出衣，積為高座，承佛威",
    "T04n0196_002:0157c09": "神，如應說法。夫人該容，及諸侍女，疑解破",
    "T04n0196_002:0157c10": "惡，得道溝港。度勝應時，逮得總持。照堂恊",
    "T04n0196_002:0157c11": "恨，妬憤內發，數譖非一。王反辱曰：「汝輩妖",
    "T04n0196_002:0157c12": "蠱，言不及義，彼人操行，執節可貴。」照堂心",
    "T04n0196_002:0157c13": "忌，猶欲害之。密白王曰：「恒遣青衣，往來佛",
    "T04n0196_002:0157c14": "所，情蕩外交，志溢邪趣。妾實修良，忠直",
    "T04n0196_002:0157c15": "見忽。」數譖不已，王頗惑之。照堂心謀念曰：",
    "T04n0196_002:0157c16": "「伺子齋日之中必矣！」伺其齋日，因勸白",
    "T04n0196_002:0157c17": "王：「今日之樂，宜請右夫人。」王便普召，被命皆",
    "T04n0196_002:0157c18": "會。該容持齋，獨不應命。反覆三召，執節不",
    "T04n0196_002:0157c19": "移。王怒隆盛，遣人拽出，縛置殿前，將欲射",
    "T04n0196_002:0157c20": "殺。該容不怖，一心歸佛。王自射之，箭還向",
    "T04n0196_002:0157c21": "己，後射輒還。王時大懅，惶怖解焉，而問之",
    "T04n0196_002:0157c22": "曰：「汝有何術，乃致是耶？」夫人對曰：「唯事如",
    "T04n0196_002:0157c23": "來，歸命三尊，朝奉佛齋，過中不飡，加行八",
    "T04n0196_002:0157c24": "事，飾不近身。必是世尊哀顧若茲！」王曰：「善",
    "T04n0196_002:0157c25": "哉！豈可言不？當詣精舍，覲見表虔。」會有敵",
    "T04n0196_002:0157c26": "國興兵入界，彼眾強盛，王自出征，顧命梵",
    "T04n0196_002:0157c27": "志，名曰吉星，權領國政。照堂喜曰：「吾父領",
    "T04n0196_002:0157c28": "政，殺子必矣。」王去之後，女與父謀，燒殺該",
    "T04n0196_002:0157c29": "容及其侍女，詐言失火，謂可掩塞。事會發",
    "T04n0196_002:0158a01": "露，王大恚之，斥徙吉星，捐弃於外，以其道",
    "T04n0196_002:0158a02": "士故全其命；照堂等輩，幽之地窟；推逐邪道，",
    "T04n0196_002:0158a03": "廣闡佛法。",
    "T04n0196_002:0158a04": "諸比丘退席白佛言：「王后該容，及其侍女，",
    "T04n0196_002:0158a05": "精進乃爾，見諦得道，不審何罪遇此火害？唯",
    "T04n0196_002:0158a06": "願世尊，彰告未聞。」佛告比丘：「過去有城，名波",
    "T04n0196_002:0158a07": "羅奈，有婬女五百人，延致輕薄，以自供濟。世",
    "T04n0196_002:0158a08": "有辟支佛，名曰迦羅，教化人民，令持五戒，舉",
    "T04n0196_002:0158a09": "國士女，歸心師焉。」諸女恚曰：「此人奚來，斷吾",
    "T04n0196_002:0158a10": "賓客。」咸共興恚，謀圖毀害。後日迦羅復入",
    "T04n0196_002:0158a11": "其聚，諸女同忿，皆以火爐，打撲迦羅，舉身焦",
    "T04n0196_002:0158a12": "爛，無所悔恨。便現神足，飛升虛空，眾女驚",
    "T04n0196_002:0158a13": "怖泣淚悔過，長跪舉頭而陳情曰：「女子憃",
    "T04n0196_002:0158a14": "憨，不識至真，群愚荒憨，毀辱神靈。自惟過",
    "T04n0196_002:0158a15": "舋，罪惡若山，願降神德，以消重殃。」尋聲即",
    "T04n0196_002:0158a16": "下，而般泥洹。諸女起塔，供養舍利。世尊又",
    "T04n0196_002:0158a17": "曰：「于彼婬女，該容等是也。罪福追人，久無",
    "T04n0196_002:0158a18": "不彰。」說是法時，國內大小，信伏歡喜，咸歸三",
    "T04n0196_002:0158a19": "尊，受戒而退。佛與比丘，還到舍衛，止頓祇",
    "T04n0196_002:0158a20": "洹。",
    "T04n0196_002:0158a21": "瞿曇彌來作比丘尼品第九",
    "T04n0196_002:0158a22": "爾時佛遊於迦維羅衛國釋氏精舍，與大比",
    "T04n0196_002:0158a23": "丘僧千二百五十人俱。是時大愛道瞿曇彌，",
    "T04n0196_002:0158a24": "行到佛所，稽首作禮，却住一面，叉手白佛言：",
    "T04n0196_002:0158a25": "「我聞女人精進，可得沙門四道，願得受佛法",
    "T04n0196_002:0158a26": "律。我以居家有信，欲出家為道。」佛言：「且止，瞿",
    "T04n0196_002:0158a27": "曇彌！無樂以女人入我法律。服法衣者，當盡",
    "T04n0196_002:0158a28": "壽清淨究暢梵行。」瞿曇彌則復求哀，如是至",
    "T04n0196_002:0158a29": "三，佛不肯聽。便前作禮，遶佛而去。其後不",
    "T04n0196_002:0158b01": "久，佛時與諸大比丘俱，從釋氏精舍入迦維",
    "T04n0196_002:0158b02": "羅衛國。大愛道聞佛從諸弟子來入國中，心",
    "T04n0196_002:0158b03": "大歡喜，即行到佛所，稽首佛足下，大愛道復",
    "T04n0196_002:0158b04": "白佛言：「我聞女人精進，可得沙門四道，願得",
    "T04n0196_002:0158b05": "受佛法律。我以居家有信，欲出家為道。」佛",
    "T04n0196_002:0158b06": "言：「止止！瞿曇彌！無樂以女人入我法律。服",
    "T04n0196_002:0158b07": "法衣者，當盡壽清淨究暢梵行。」大愛道則復",
    "T04n0196_002:0158b08": "求哀，如是至三，佛不肯聽。便前作禮，遶佛而",
    "T04n0196_002:0158b09": "去。佛時與諸比丘，留止是國，避雨三月，補成",
    "T04n0196_002:0158b10": "衣已，著衣持鉢出國而去。大愛道即與諸老",
    "T04n0196_002:0158b11": "母等，俱行追佛。佛行轉到那私縣，頓止河上。",
    "T04n0196_002:0158b12": "大愛道便前，稽首作禮却住白佛言：「我聞女",
    "T04n0196_002:0158b13": "人精進，可得沙門四道，願得受佛法律。我以",
    "T04n0196_002:0158b14": "居家有信，欲出家為道。」佛言：「止止！瞿曇彌！無",
    "T04n0196_002:0158b15": "樂以女人入我法律。服法衣者，當盡壽清淨",
    "T04n0196_002:0158b16": "究暢梵行。」大愛道則復求哀，如是至三，佛不",
    "T04n0196_002:0158b17": "肯聽。便前作禮，遶佛而退。住於門外，被弊敗",
    "T04n0196_002:0158b18": "之衣，徒跣而立，顏面垢穢，衣服污塵，身體疲",
    "T04n0196_002:0158b19": "勞，噓唏悲啼。賢者阿難，見伯母大愛道如",
    "T04n0196_002:0158b20": "是，即問言：「瞿曇彌！何因弊衣徒跣、面垢衣塵，",
    "T04n0196_002:0158b21": "疲勞悲啼？」大愛道答言：「賢者阿難！今我用女",
    "T04n0196_002:0158b22": "人故，不得受佛法律，是以自悲傷耳！」阿難言：",
    "T04n0196_002:0158b23": "「止止！瞿曇彌！且自寬意，待我今入向佛說是",
    "T04n0196_002:0158b24": "事。」賢者阿難即入，稽首佛足下，長跪白佛言：",
    "T04n0196_002:0158b25": "「我從佛聞，女人精進可得沙門四道。今大愛",
    "T04n0196_002:0158b26": "道以至心欲受法律，其已居家有信，欲出家",
    "T04n0196_002:0158b27": "為道，願佛許之！」佛言：「止止！阿難！無樂使女人",
    "T04n0196_002:0158b28": "入我法律為沙門也。所以者何？阿難！譬如族",
    "T04n0196_002:0158b29": "姓之家生子，多女少男，當知是家以為衰弱，",
    "T04n0196_002:0158c01": "不得大強盛也。今使女人入我法律者，必令",
    "T04n0196_002:0158c02": "佛清淨梵行不得久住。譬如稻田禾稼具熟，",
    "T04n0196_002:0158c03": "而有惡露災氣，則令善穀傷敗。今使女人入",
    "T04n0196_002:0158c04": "我法律者，必令佛清淨大道不得久興盛。」阿",
    "T04n0196_002:0158c05": "難復言：「今大愛道，多有善意。佛初生時，力",
    "T04n0196_002:0158c06": "自育養，至于長大。」佛言：「有是。阿難！大愛道",
    "T04n0196_002:0158c07": "信多善意，於我有恩。我生七日而母終亡，大",
    "T04n0196_002:0158c08": "愛道自育養我至于長大。今我於天下為佛，",
    "T04n0196_002:0158c09": "亦多有恩德於大愛道。大愛道但由我故，得",
    "T04n0196_002:0158c10": "來自歸佛、自歸法、自歸比丘僧，又信佛、信法、",
    "T04n0196_002:0158c11": "信比丘僧，不復疑苦，不復疑習，不復疑盡，",
    "T04n0196_002:0158c12": "不復疑道，方成其信，成其禁戒，成其多聞，",
    "T04n0196_002:0158c13": "成其布施，成其智慧。亦能自禁制，不殺生，不",
    "T04n0196_002:0158c14": "盜竊，不婬泆，不妄語，不飲酒。如是，阿難！正",
    "T04n0196_002:0158c15": "使人終身相給施衣被、飲食、臥具、病困醫藥，",
    "T04n0196_002:0158c16": "不及我此恩德也。」佛告阿難：「假使女人，欲作",
    "T04n0196_002:0158c17": "沙門者，有八敬之法，不得踰越，當以盡壽，學",
    "T04n0196_002:0158c18": "而行之。譬如防水，善治堤塘，勿漏而已。其能",
    "T04n0196_002:0158c19": "如是者，可入我律戒。何謂八敬之法？一者、",
    "T04n0196_002:0158c20": "比丘持大戒，女人比丘尼當從受正法。二者、",
    "T04n0196_002:0158c21": "比丘僧持大戒，半月已上，比丘尼當禮事",
    "T04n0196_002:0158c22": "之。三者、比丘僧、比丘尼不得相與並居同止。",
    "T04n0196_002:0158c23": "四者、三月止一處，自相檢押，所聞所見，當",
    "T04n0196_002:0158c24": "自省察。五者、比丘尼不得訟問比丘僧事，",
    "T04n0196_002:0158c25": "以所聞見。若比丘僧有所聞見，訟問比丘尼，",
    "T04n0196_002:0158c26": "比丘尼即當自省察。六者、比丘尼有庶幾於",
    "T04n0196_002:0158c27": "道法，得問比丘僧經律之事。七者、比丘尼自",
    "T04n0196_002:0158c28": "未得道，若犯戒律，當半月詣眾中首過自悔，",
    "T04n0196_002:0158c29": "以棄憍慢之態。八者、比丘尼雖有百歲持大",
    "T04n0196_002:0159a01": "戒，當處新受大戒幼稚比丘僧下坐，以謙敬",
    "T04n0196_002:0159a02": "為之作禮。是為八敬之法，我教女人不得踰",
    "T04n0196_002:0159a03": "越，當以盡壽學而行之。假令大愛道，審能",
    "T04n0196_002:0159a04": "持此八敬法者，聽為沙門。」賢者阿難受佛語",
    "T04n0196_002:0159a05": "已熟諦，便作禮而出，報大愛道言：「瞿曇彌！可",
    "T04n0196_002:0159a06": "勿復愁，已得捨家之信、去家就戒。佛說女人",
    "T04n0196_002:0159a07": "作沙門者，有八敬之法，不得踰越，但當終身",
    "T04n0196_002:0159a08": "勤意學行之耳。持心當如防水，善治堤塘勿",
    "T04n0196_002:0159a09": "漏而已。」阿難便一一為伯母，說佛所教勅八",
    "T04n0196_002:0159a10": "敬之事。言：「能如是者，可入佛法律。」大愛道即",
    "T04n0196_002:0159a11": "歡喜而言：「唯諾阿難，聽我一言。譬如四姓家",
    "T04n0196_002:0159a12": "女，沐浴塗香，衣莊嚴事，而人復欲利益之，",
    "T04n0196_002:0159a13": "安隱不怖，以好華香珍寶，結為[王*(止/少)]瑤，持與",
    "T04n0196_002:0159a14": "其女，豈不愛樂頭首受耶？今佛所教勅八敬",
    "T04n0196_002:0159a15": "法者，我亦歡心，願以首頂受之。」爾時，大愛",
    "T04n0196_002:0159a16": "道便受大戒為比丘尼，奉行法律，遂得應",
    "T04n0196_002:0159a17": "真。然後異時，大愛道比丘尼與諸長老比",
    "T04n0196_002:0159a18": "丘尼，俱行詣賢者阿難而問言：「阿難！是諸長",
    "T04n0196_002:0159a19": "老比丘尼，皆久修梵行，且已見諦。云何當使",
    "T04n0196_002:0159a20": "為新受大戒幼少比丘僧作禮？」阿難言：「小且",
    "T04n0196_002:0159a21": "待，我今入問之。」阿難即入，稽首佛足下，白佛",
    "T04n0196_002:0159a22": "言：「大愛道比丘尼言：『是諸長老比丘尼，皆久",
    "T04n0196_002:0159a23": "修梵行，且已見諦，云何當使為新受大戒幼",
    "T04n0196_002:0159a24": "少比丘僧作禮？』」佛言：「止止！阿難！當慎此言，勿",
    "T04n0196_002:0159a25": "得說也。但汝所知，不如我知。若使女人不於",
    "T04n0196_002:0159a26": "我道作沙門者，外諸異學梵志，及諸居士，",
    "T04n0196_002:0159a27": "皆當以衣被布地，求哀於諸沙門言：『賢者有",
    "T04n0196_002:0159a28": "淨戒高行，願行此衣上，令我長得其福。』」佛言：",
    "T04n0196_002:0159a29": "「阿難！若使女人不於我道作沙門者，天下人",
    "T04n0196_002:0159b01": "民，皆當解髮布地，求哀於諸沙門言：『賢者有",
    "T04n0196_002:0159b02": "戒聞慧行，願行此髮上，令我長得其福。』若使",
    "T04n0196_002:0159b03": "女人不於我道作沙門者，天下人民，皆當豫",
    "T04n0196_002:0159b04": "具衣被、飯食、臥床、病瘦醫藥，願諸沙門當自",
    "T04n0196_002:0159b05": "來取之。若使女人不於我道作沙門者，天下",
    "T04n0196_002:0159b06": "人民，奉事沙門當如事日月、如事天神，過踰",
    "T04n0196_002:0159b07": "於諸外道異學者上。若使女人不於我道作",
    "T04n0196_002:0159b08": "沙門者，佛之正法當千歲興盛。」佛復語阿難：",
    "T04n0196_002:0159b09": "「以女人作沙門故，使我法五百歲而衰微。所",
    "T04n0196_002:0159b10": "以者何？阿難。女人有五處不能得作。何等",
    "T04n0196_002:0159b11": "為五？女人不得作如來、至真、等正覺；女人不",
    "T04n0196_002:0159b12": "得作轉輪聖王；女人不得作第二忉利天帝",
    "T04n0196_002:0159b13": "釋；女人不得作第六魔天王；女人不得作第",
    "T04n0196_002:0159b14": "七天梵天王。夫此五處者，皆丈夫得為之",
    "T04n0196_002:0159b15": "耳。丈夫得於天下作佛、得作轉輪聖王、得",
    "T04n0196_002:0159b16": "作天帝釋、得作魔天王、得作梵天王。」佛說是",
    "T04n0196_002:0159b17": "已，皆歡喜受行。",
    "T04n0196_002:0159b18": "度波斯匿王品第十",
    "T04n0196_002:0159b19": "是時如來，還舍衛國在祇樹給孤獨園，與比",
    "T04n0196_002:0159b20": "丘僧千二百五十人俱。王波斯匿心自念言：",
    "T04n0196_002:0159b21": "「佛是釋種，出家處山，以成無上正真、等覺。",
    "T04n0196_002:0159b22": "威景神妙，天龍鬼神無不宗仰。為人說法，",
    "T04n0196_002:0159b23": "上中下言悉善。其聞所說莫不歡喜，開福塞",
    "T04n0196_002:0159b24": "禍，言入泥洹。」即便嚴出，導從如常，至門下",
    "T04n0196_002:0159b25": "車，群臣俱前，直揖却坐而白佛言：「頃承釋",
    "T04n0196_002:0159b26": "子，端坐六年，道成號佛。為實爾不？是世所美",
    "T04n0196_002:0159b27": "乎？」佛語王曰：「吾真是佛，世不虛傳。」王復言曰：",
    "T04n0196_002:0159b28": "「瞿曇！自稱為佛，故非佛也。」佛復答王：「過去久",
    "T04n0196_002:0159b29": "遠，時世有佛，名曰定光。授拜吾決：『汝於來世",
    "T04n0196_002:0159c01": "九十一劫，當得作佛，字釋迦文。有三十二相、",
    "T04n0196_002:0159c02": "八十種好、十八特妙之法、十種神力、四無所",
    "T04n0196_002:0159c03": "畏。』一事不足不名為佛，吾今具有。故為如來、",
    "T04n0196_002:0159c04": "無所著、正真、覺也。」王迷情疑，重質言曰：「瞿曇",
    "T04n0196_002:0159c05": "年少，學日甚淺。所以者何？世有婆羅門，修治",
    "T04n0196_002:0159c06": "水火，精勤苦體，不去晝夜，九十六術，靡不經",
    "T04n0196_002:0159c07": "涉，年高德遠。不蘭迦葉等六子輩，名稱蓋",
    "T04n0196_002:0159c08": "世，猶未得佛。佛者實尊！以是推之，惟疑不",
    "T04n0196_002:0159c09": "信。」佛告王曰：「吾今為王說法真諦，善聽勿",
    "T04n0196_002:0159c10": "疑。」王曰：「善哉！」佛答王曰：「小有四事，皆不可",
    "T04n0196_002:0159c11": "輕。何謂為四？一者、太子雖小，當為正君，此",
    "T04n0196_002:0159c12": "不可輕。二者、小火燒草，草盡乃止，此不可輕。",
    "T04n0196_002:0159c13": "三者、龍子雖小，能為風雨雷電霹靂，此不可",
    "T04n0196_002:0159c14": "輕。四者、道士雖小，已入道要深妙之慧，飛",
    "T04n0196_002:0159c15": "行教化，度脫人民，此不可輕。」於是世尊，為王",
    "T04n0196_002:0159c16": "而作頌曰：",
    "T04n0196_002:0159c17": "「太子福成，　　當為正君，　　愚人輕慢，",
    "T04n0196_002:0159c18": "　禍舋是生。　　正由心出，　　能重能輕，",
    "T04n0196_002:0159c19": "　宿行所得，　　福自隨形。　　能觀德本，",
    "T04n0196_002:0159c20": "　然後觀人，　　道要以備，　　大王思惟。",
    "T04n0196_002:0159c21": "　小火得草，　　所燒無限，　　須彌寶山，",
    "T04n0196_002:0159c22": "　亦從小起。　　智者觀物，　　無小無大，",
    "T04n0196_002:0159c23": "　遇龍不避，　　小毒害人。　　比丘破惡，",
    "T04n0196_002:0159c24": "　精進入禪，　　道成神通，　　變現度人。",
    "T04n0196_002:0159c25": "「見諦淨無垢，　　已度五道淵，",
    "T04n0196_002:0159c26": "　佛出照世間，　　為眾除憂患。」",
    "T04n0196_002:0159c27": "王聞正言，垢重情蔽，遺疑未悟，前禮佛足，",
    "T04n0196_002:0159c28": "辭退還宮。",
    "T04n0196_002:0159c29": "是時國內，有婆羅門，居富多寶，老無兒子。禱",
    "T04n0196_002:0160a01": "祠盡力，未後生男。其年七歲，得病便亡。其父",
    "T04n0196_002:0160a02": "憂毒，臥不安席，不復飲食。聞佛能除憂患，即",
    "T04n0196_002:0160a03": "詣祇洹。佛問梵志：「有何愁憒，顏色憔悴？」婆",
    "T04n0196_002:0160a04": "羅門言：「我年老耄，正有一子，捨我終亡，悲",
    "T04n0196_002:0160a05": "憐痛毒。」佛告梵志：「人有恩愛，便得憂悲。」梵",
    "T04n0196_002:0160a06": "志情迷，便白佛言：「恩愛之樂，有何憂悲？」佛言：",
    "T04n0196_002:0160a07": "「不然！」如是至三，婆羅門不解，走出祇洹，見",
    "T04n0196_002:0160a08": "二人樗蒲，心自念言：「此必智者，能解我疑。」便",
    "T04n0196_002:0160a09": "問二人：「恩愛為樂、為憂悲乎？」即答梵志：「天下",
    "T04n0196_002:0160a10": "之樂，無過恩愛。」梵志復言：「吾見瞿曇，向我說",
    "T04n0196_002:0160a11": "此。」二人答曰：「沙門瞿曇，反世惑人，慎無信",
    "T04n0196_002:0160a12": "焉。」國內愚者，共嗤佛語，乃上聞於王，令王",
    "T04n0196_002:0160a13": "惑意，便謂夫人——夫人字末利——便告之曰：「瞿",
    "T04n0196_002:0160a14": "曇可笑，反論失理。何有恩愛而生憂悲耶？」",
    "T04n0196_002:0160a15": "夫人對曰：「佛不虛言，其實如此也！」王復謂",
    "T04n0196_002:0160a16": "言：「汝尊瞿曇，加是宗親，其信而已。」夫人白",
    "T04n0196_002:0160a17": "王：「何不自往？若遣智臣，請啟所問，驗世狂",
    "T04n0196_002:0160a18": "惑。」王聞其言，即召智臣那利繩：「汝持吾聲，",
    "T04n0196_002:0160a19": "問訊瞿曇：『世人愚惑，妄傳尊旨，橫言恩愛而",
    "T04n0196_002:0160a20": "生憂悲。怪其理乖，是故遣信，下承風化。』若佛",
    "T04n0196_002:0160a21": "有教，汝諦受之。」臣受王命，即詣祇洹，禮佛却",
    "T04n0196_002:0160a22": "住，斯須進前長跪白言：「國主波斯匿，稽首",
    "T04n0196_002:0160a23": "座前，問所不解，願見示導，散告真言。」於",
    "T04n0196_002:0160a24": "是如來，命臣就坐，而告之曰：「恩愛之本，",
    "T04n0196_002:0160a25": "淵流難盡，憂悲之惱，一由恩愛。」又告大臣：「吾",
    "T04n0196_002:0160a26": "今問卿，意解便對。譬如有人，父母終亡，妻子",
    "T04n0196_002:0160a27": "死盡，財沒縣官。此人憂惱，可堪勝不？」大臣對",
    "T04n0196_002:0160a28": "曰：「審如尊教。」又言大臣：「古昔有人居貧窮",
    "T04n0196_002:0160a29": "困，而其娶婦得富家女，嬾墯無計，日更貧",
    "T04n0196_002:0160b01": "乏。家困餉饋，欲奪更嫁。妻聞家議，便以語",
    "T04n0196_002:0160b02": "夫：『我家勢強，必當奪卿，當作何計？』夫聞婦",
    "T04n0196_002:0160b03": "言，將共入房：『今欲與汝共死一處。』即便刺",
    "T04n0196_002:0160b04": "婦，還復自刺。」佛告那利繩：「恩愛相殺，何但憂",
    "T04n0196_002:0160b05": "悲？」臣受佛教，禮退還宮，具宣尊旨。王意不",
    "T04n0196_002:0160b06": "悟，猶嗤此言。復謂未利：「瞿曇何故，正作此",
    "T04n0196_002:0160b07": "語？」夫人白王：「欲啟一事，願見採省。」王曰：「便",
    "T04n0196_002:0160b08": "說。」夫人問曰：「彼方二郡，一名迦夷，二名拘",
    "T04n0196_002:0160b09": "達盧。若有白王云：『彼二國，他王劫取。』王當云",
    "T04n0196_002:0160b10": "何？」王謂夫人：「吾之豐樂，因此二國。若有此",
    "T04n0196_002:0160b11": "問，情用憂憒。」夫人復言：「太子琉璃，皇女金",
    "T04n0196_002:0160b12": "剛，若疾若亡，王當云何？」王答夫人：「此情難",
    "T04n0196_002:0160b13": "堪。」夫人問王：「此為恩愛生憂悲不？賤妾醜",
    "T04n0196_002:0160b14": "陋，得侍幃幄，一旦病亡，王當云何？」王答末",
    "T04n0196_002:0160b15": "利：「吾情迷荒，命將不全。」夫人復言：「此為恩愛",
    "T04n0196_002:0160b16": "生憂悲不？」王意乃解，即便下床，遙禮祇洹，",
    "T04n0196_002:0160b17": "歸命三尊，懺悔謝過，盡形竟命，首戴尊教。",
    "T04n0196_002:0160b18": "自愛品第十一",
    "T04n0196_002:0160b19": "佛在舍衛國祇樹給孤獨園，眾僧具足，而為",
    "T04n0196_002:0160b20": "說法。國王波斯匿，以日昳時，道過佛所，下",
    "T04n0196_002:0160b21": "車却蓋，拱袖直前，稽首于地，却就王位。佛問",
    "T04n0196_002:0160b22": "王言：「從何所來？衣弊形瘦乎！」王即離席，揮",
    "T04n0196_002:0160b23": "淚對曰：「國大夫人，背棄天下，侍送靈柩，安",
    "T04n0196_002:0160b24": "措始還。近承世尊顧臨鄙國，雖以哀悴，貪得",
    "T04n0196_002:0160b25": "表災，性頑愚闇，情惑邪聲。今始乃解，明教",
    "T04n0196_002:0160b26": "至真，憂悲苦惱，皆由恩愛。每惟道訓，世所希",
    "T04n0196_002:0160b27": "聞。」於時世尊而告王曰：「復坐。善聽！」王言：「唯諾。」",
    "T04n0196_002:0160b28": "佛言：「眾生受形，無老無壯，無豪無賤，命盡",
    "T04n0196_002:0160b29": "之日，無不分散。譬若春華，色無久鮮，結實",
    "T04n0196_002:0160c01": "華落，果熟離本。須彌寶山，劫盡壞爛。大海",
    "T04n0196_002:0160c02": "深廣，猶有枯竭。人命危脆，智者不怙，唯有修",
    "T04n0196_002:0160c03": "德精進履道。」佛時作頌曰：",
    "T04n0196_002:0160c04": "「命如菓待熟，　　常恐會零落。",
    "T04n0196_002:0160c05": "　以生皆有苦，　　誰能致不死？",
    "T04n0196_002:0160c06": "　如河流駛疾，　　往而沒大海，",
    "T04n0196_002:0160c07": "　人命亦如是，　　逝者不復還。」",
    "T04n0196_002:0160c08": "佛告王曰：「遮迦越羅典領四域，飛行案行，",
    "T04n0196_002:0160c09": "七寶導從，雖壽千年，亦死過去。諸天食福，肴",
    "T04n0196_002:0160c10": "膳自然，至其祿盡，亦復磨滅。比丘破惡，一心",
    "T04n0196_002:0160c11": "思禪，榮利不移，志重若山，神通真人，猶復滅",
    "T04n0196_002:0160c12": "度。如來出世，權慧現身，金剛德體，明暉大",
    "T04n0196_002:0160c13": "千，迴匝三界，濟度群生，十力世雄，猶現泥",
    "T04n0196_002:0160c14": "洹。人生世間，命不久停，忽若電流，如風過",
    "T04n0196_002:0160c15": "庭，尊榮寶位，其若夢矣！推古驗今，無始不",
    "T04n0196_002:0160c16": "終。輪轉五道，見諦反真。」佛為國王，而作頌",
    "T04n0196_002:0160c17": "曰：",
    "T04n0196_002:0160c18": "「如河駛流，　　往而不反，　　人命如是，",
    "T04n0196_002:0160c19": "　逝者不還。　　雖壽千年，　　亦死過去，",
    "T04n0196_002:0160c20": "　合會有離，　　無親可恃。　　世皆有死，",
    "T04n0196_002:0160c21": "　三界無安，　　諸天雖樂，　　福盡亦喪。",
    "T04n0196_002:0160c22": "　志堅若地，　　德重若山，　　真人無垢，",
    "T04n0196_002:0160c23": "　寂然歸滅。　　快哉福報，　　所願皆成！",
    "T04n0196_002:0160c24": "　上寂大人，　　自見泥洹。」",
    "T04n0196_002:0160c25": "於是波斯匿復白佛言：「何謂自愛？何謂自護？」",
    "T04n0196_002:0160c26": "佛言：「善哉問也！大王諦受。人生於世，四大合",
    "T04n0196_002:0160c27": "成。性愚習癡、殺盜婬欺、不信道行，此不自",
    "T04n0196_002:0160c28": "愛也。習善行仁，覺世非常；信死更生，情存",
    "T04n0196_002:0160c29": "三尊；奉戒攝心，信以篤道；守禮以謙，孝順",
    "T04n0196_002:0161a01": "至誠。此人處世，自愛者也。積善履德，身無",
    "T04n0196_002:0161a02": "抂橫，志行修明，上天衛護，無男無女，眾行",
    "T04n0196_002:0161a03": "歸身，兵刃不傷，虎兕無害，自護之方，唯持",
    "T04n0196_002:0161a04": "戒行。」佛為波斯匿，而作頌曰：",
    "T04n0196_002:0161a05": "「凡人為惡，　　不能自覺，　　愚癡快意，",
    "T04n0196_002:0161a06": "　後受熱毒。　　生無善行，　　死墮惡道，",
    "T04n0196_002:0161a07": "　往疾無間，　　到無資用。　　自愛身者，",
    "T04n0196_002:0161a08": "　慎護所守，　　調心正體，　　福應上天。",
    "T04n0196_002:0161a09": "　士有信行，　　為聖所譽，　　自愛如是，",
    "T04n0196_002:0161a10": "　快解無憂。　　惡行危身，　　愚謂為易，",
    "T04n0196_002:0161a11": "　善最安身，　　愚人謂難。　　信法奉戒，",
    "T04n0196_002:0161a12": "　慧意能行，　　上天衛之，　　智者樂茲。",
    "T04n0196_002:0161a13": "　仁愛不邪，　　安止無憂，　　能除恚怒，",
    "T04n0196_002:0161a14": "　從是脫淵。」",
    "T04n0196_002:0161a15": "王聞法言，愚解望斷，前受五戒。群臣從官",
    "T04n0196_002:0161a16": "皆發道心，天龍鬼神歡喜樂聞。",
    "T04n0196_002:0161a17": "大迦葉始來品第十二",
    "T04n0196_002:0161a18": "爾時，世尊在舍衛國祇樹給孤獨園為眾說",
    "T04n0196_002:0161a19": "法，天龍鬼神、四輩弟子嚴整具足。於是摩",
    "T04n0196_002:0161a20": "訶迦葉，垂髮弊衣，始來詣佛。世尊遙見歎",
    "T04n0196_002:0161a21": "言：「善來！迦葉！」豫分半床，命令就坐。迦葉進",
    "T04n0196_002:0161a22": "前，頭面作禮，退跪自陳曰：「余是如來末行弟",
    "T04n0196_002:0161a23": "子，顧命分坐，不敢承旨。」大眾僉念：「此老道",
    "T04n0196_002:0161a24": "士，有何異德，乃令世尊分坐命之？此人俊",
    "T04n0196_002:0161a25": "又，唯佛明焉。」於是如來察眾所念，欲決所疑，",
    "T04n0196_002:0161a26": "廣論迦葉大行齊聖。世尊又曰：「吾以四禪禪",
    "T04n0196_002:0161a27": "定息心，從始至終無有損耗；迦葉比丘亦有",
    "T04n0196_002:0161a28": "四禪，因禪得定意。吾以大慈仁愛一切；迦",
    "T04n0196_002:0161a29": "葉體性亦慈如此。吾以大悲濟度眾生；迦葉",
    "T04n0196_002:0161b01": "比丘大悲如此。吾以四禪三昧而自娛樂，",
    "T04n0196_002:0161b02": "無有晝夜。何等為四？一者無形三昧、二者無",
    "T04n0196_002:0161b03": "量意三昧、三者清淨積三昧、四者不退轉三",
    "T04n0196_002:0161b04": "昧。迦葉比丘亦有是三昧。吾本樂六通，今",
    "T04n0196_002:0161b05": "已得六通；迦葉比丘亦得六通。何等為六？一",
    "T04n0196_002:0161b06": "者四神足念、二者悉知一切人意、三者耳徹",
    "T04n0196_002:0161b07": "聽、四者見眾生本、五者知眾生所趣行、六者",
    "T04n0196_002:0161b08": "諸漏皆盡。今已無畏，三界獨尊，吾以四定，表",
    "T04n0196_002:0161b09": "彰法御。何等為四？一者解定、二者智定、三者",
    "T04n0196_002:0161b10": "慧定、四者戒定。名色皆滅，梵迹獨存，無憂憙",
    "T04n0196_002:0161b11": "想，生死根斷；迦葉比丘亦復如是。」世尊又",
    "T04n0196_002:0161b12": "曰：「過去久遠，時有聖王，名文陀竭。高行暉",
    "T04n0196_002:0161b13": "世，功勳感動。忉利天帝，欽其異德，即遣車",
    "T04n0196_002:0161b14": "馬，詣闕迎王。王乘天車，忽然升虛，天帝出",
    "T04n0196_002:0161b15": "迎，與王共坐，娛樂盡歡，送王還宮。」佛告比",
    "T04n0196_002:0161b16": "丘：「爾時天帝者，大迦葉是也！文陀竭王者，",
    "T04n0196_002:0161b17": "則是吾身。往昔天帝以生死畏座，令吾並坐，",
    "T04n0196_002:0161b18": "吾今以無上正真法御之座，報昔功德。」佛說",
    "T04n0196_002:0161b19": "本昔，加以聖德，顯比丘迦葉一切解脫。皆發",
    "T04n0196_002:0161b20": "無上正真道意，法教名遠，莫不樂受。",
    "T04n0196_002:0161b21": "度奈女品第十三",
    "T04n0196_002:0161b22": "佛從迦維羅衛國，與千二百五十比丘俱，過",
    "T04n0196_002:0161b23": "拔耆國界度人民，去至維耶離，詣奈氏樹園。",
    "T04n0196_002:0161b24": "城中有女人，名阿凡和利，聞佛來化，歡喜",
    "T04n0196_002:0161b25": "無量，即便嚴出，與五百女人俱。佛勅比丘：",
    "T04n0196_002:0161b26": "「端意低頭，勿妄顧視。色欲亂人，唯道能制，",
    "T04n0196_002:0161b27": "抑情撿心，智者必能。今有女人，名阿凡和利，",
    "T04n0196_002:0161b28": "與五百女人俱欲聽說法，汝曹各護淨行，持",
    "T04n0196_002:0161b29": "之勿放。」諸比丘唯諾受教。阿凡和利詣門下",
    "T04n0196_002:0161c01": "車，叉手當心，低頭直前，頭面禮佛，却就女",
    "T04n0196_002:0161c02": "位。世尊告曰：「形不久住，色不久鮮，命如風",
    "T04n0196_002:0161c03": "過，少壯必衰，勿恃容姿自處污行，世間迷惑，",
    "T04n0196_002:0161c04": "禍起色欲，三塗勤苦，智者能閉。」女聞佛言，心",
    "T04n0196_002:0161c05": "解欲止，便發道意，自歸三尊。於是阿凡和",
    "T04n0196_002:0161c06": "利退坐白佛：「不以女賤，得服法言。願樂如來",
    "T04n0196_002:0161c07": "明日枉尊及比丘僧，顧下薄食。」佛法默然，",
    "T04n0196_002:0161c08": "已為許可。起以頭面作禮，歡喜而去。是時",
    "T04n0196_002:0161c09": "城中有長者子五百同輩，聞佛來垂訓，止住",
    "T04n0196_002:0161c10": "奈園，即皆俱行，詣佛聽法。車馬服飾，五色輝",
    "T04n0196_002:0161c11": "煌，出城詣園，人從車馬，寂然如法。詣門下",
    "T04n0196_002:0161c12": "車，叉手直進，禮拜陳情，却坐男位。佛告族",
    "T04n0196_002:0161c13": "姓子：「榮位尊豪，快樂如意，皆是前世福德所",
    "T04n0196_002:0161c14": "致；今復見佛，功德增益。」諸長者子，歡喜退",
    "T04n0196_002:0161c15": "坐，長跪請佛：「明日屈尊，哀臨蔬食。」佛便告",
    "T04n0196_002:0161c16": "曰：「已先受請，佛不二諾。」諸長者子復白佛言：",
    "T04n0196_002:0161c17": "「不審請主姓字是誰？」佛言：「向受阿凡和利請，",
    "T04n0196_002:0161c18": "明日當往。」長者子白佛：「此是國民，豈得在先？」",
    "T04n0196_002:0161c19": "佛告族姓子：「如來慈普，不問尊卑。」諸長者子，",
    "T04n0196_002:0161c20": "前禮佛足，辭退還家。過告阿凡和利語曰：",
    "T04n0196_002:0161c21": "「佛者至尊，用一切故，來化吾國。飯佛及僧，吾",
    "T04n0196_002:0161c22": "等應先，男尊女卑，卿當在後，慎勿供辦，故來",
    "T04n0196_002:0161c23": "相語。」女白長者子：「無以豪強威力加弱也！",
    "T04n0196_002:0161c24": "今乞四事，若見惠者，不敢在先。何謂四事？",
    "T04n0196_002:0161c25": "一者乞令我心保善莫移、二者乞令我命保",
    "T04n0196_002:0161c26": "在莫亡、三者乞令財物保在無滅、四者乞令",
    "T04n0196_002:0161c27": "世尊常住教授，莫詣餘國。」即謂女曰：「善心叵",
    "T04n0196_002:0161c28": "保，命亦如是，非吾能辦。」便相謂言：「此女福",
    "T04n0196_002:0161c29": "人，先得飯佛。」乃覺非常，甚可喜樂。中有年",
    "T04n0196_002:0162a01": "少，耻甚出後，當共固之，便勅市監，罷不作",
    "T04n0196_002:0162a02": "市。阿凡和利遣婢市買，了無所得。還視庫藏，",
    "T04n0196_002:0162a03": "眾膳備具，唯乏薪炭，行求不得。出庫[疊*毛]布，",
    "T04n0196_002:0162a04": "香油灌之，以供飯具。明日至時，遣使白佛。城",
    "T04n0196_002:0162a05": "門復閉，使還白言：「城門不開。」知是諸長者子",
    "T04n0196_002:0162a06": "所作，女自念言：「法應遣使表白供辦，云何得",
    "T04n0196_002:0162a07": "通？」便告鸚鵡：「汝行白佛。」鸚鵡受勅，飛出其",
    "T04n0196_002:0162a08": "家，諸長者子輩，舉弓射之。奉使請佛，威神",
    "T04n0196_002:0162a09": "所接，箭化作華，便詣佛所。飛住虛空，白佛",
    "T04n0196_002:0162a10": "言：「眾嚴畢辦，唯願枉尊。」於時眾祐，法導威",
    "T04n0196_002:0162a11": "儀，足蹈門閫，天地震動，龍雨淹塵，天樂下",
    "T04n0196_002:0162a12": "從，諸音樂器自然而鳴。佛坐飯竟，行澡水",
    "T04n0196_002:0162a13": "畢，為說經法。五百長者子、阿凡和利及五百",
    "T04n0196_002:0162a14": "女人，逮得法眼，皆受五戒已。佛與比丘僧，還",
    "T04n0196_002:0162a15": "詣奈氏園，一切歡喜，無不樂聞。",
    "T04n0196_002:0162a16": "尼揵問疑品第十四",
    "T04n0196_002:0162a17": "佛從維耶離，與千二百五十比丘僧及千優",
    "T04n0196_002:0162a18": "婆塞俱，詣那難陀國、波和離國。是時國內奉",
    "T04n0196_002:0162a19": "事六師，迷於邪行。城中有豪長者，字阿夷",
    "T04n0196_002:0162a20": "拔提弗，奉事尼揵，精勤第一。聞佛來顧，往",
    "T04n0196_002:0162a21": "詣尼揵所，禮拜如常。尼揵問曰：「卿聞瞿曇",
    "T04n0196_002:0162a22": "來至此不？」對曰：「已聞。」尼揵語曰：「汝往難沙門",
    "T04n0196_002:0162a23": "瞿曇一事，當令如噎。」拔提弗言：「何謂一事",
    "T04n0196_002:0162a24": "乃令不對乎？」曰：「汝難瞿曇：『吾聞沙門，呪願",
    "T04n0196_002:0162a25": "一切，普得飽滿；猥將大眾，來適飢國，費損",
    "T04n0196_002:0162a26": "人食，此大無益。』」拔提弗受命而退，即詣佛",
    "T04n0196_002:0162a27": "所，瞻覩神德威相赫然，弟子法儀恂恂洋",
    "T04n0196_002:0162a28": "洋，敬心踊躍拱袖進前，直揖却坐，而白佛言：",
    "T04n0196_002:0162a29": "「欲請一事，願蒙授解。」佛言：「恣所欲聞。」拔提",
    "T04n0196_002:0162b01": "弗言：「伏聞瞿曇，饒益一切，令得安隱。而將大",
    "T04n0196_002:0162b02": "眾，顧臨飢國，減損民食，費而無益。」佛告阿夷",
    "T04n0196_002:0162b03": "拔提弗言：「吾從九十一劫以來，未聞勸人",
    "T04n0196_002:0162b04": "為福損而無益也！吾聞尊貴富樂本起布施，",
    "T04n0196_002:0162b05": "未有唐捐費而不報也！人行仁義，現世稱",
    "T04n0196_002:0162b06": "傳，後得生天，勸善代喜，福祐隨身。」又告長",
    "T04n0196_002:0162b07": "者：「財有八危，損而無益。何謂為八？一者為官",
    "T04n0196_002:0162b08": "所沒、二者盜賊劫奪、三者火起不覺、四者水",
    "T04n0196_002:0162b09": "所沒溺、五者怨家債主橫見奪取、六者田農",
    "T04n0196_002:0162b10": "不修、七者賈作不知便利、八者惡子博掩用",
    "T04n0196_002:0162b11": "度無道。如是八事，至危難保，八禍當至，非",
    "T04n0196_002:0162b12": "力所制。是故，如來以此因緣，勸人布施，安",
    "T04n0196_002:0162b13": "置福田，深堅難動，水火盜賊，不復得害，壽終",
    "T04n0196_002:0162b14": "生天，衣食自然。」佛告長者：「真言至要，化世愚",
    "T04n0196_002:0162b15": "惑，若不信者，自毀人本，墜墮三塗。若能覺",
    "T04n0196_002:0162b16": "識，改聞易行，遷神無為，所向分明。」阿夷拔",
    "T04n0196_002:0162b17": "提弗聞佛說法，情喜內定，退坐自陳：「愚癡積",
    "T04n0196_002:0162b18": "惑，未識正真，所質非法，實非鄙意。尼揵所",
    "T04n0196_002:0162b19": "遣，奉使不遜，願佛垂恩，原恕罪咎。」佛言：「汝",
    "T04n0196_002:0162b20": "能自覺，此福無量。」長者歡喜復白佛言：「情闇",
    "T04n0196_002:0162b21": "難悟，欲問所疑。」佛言：「隨意所問，今當為汝事",
    "T04n0196_002:0162b22": "事分別。」長者問曰：「伏聞如來慈等普救，不",
    "T04n0196_002:0162b23": "審法教偏駮不等，有得道者、有不得者？抱",
    "T04n0196_002:0162b24": "疑日久，願尊開蒙。」佛言：「善哉問也！諦聽諦",
    "T04n0196_002:0162b25": "受。譬如農夫，宿有二業：一田業高燥肥沃、",
    "T04n0196_002:0162b26": "二田業下濕瘠薄。於春和時，等力興功，下",
    "T04n0196_002:0162b27": "種應節，耘除草穢。至秋獲實，斗斛懸殊。」",
    "T04n0196_002:0162b28": "佛告長者：「人功不偏，所收不等者，地厚薄故",
    "T04n0196_002:0162b29": "也。人聞吾法，信受奉行，如意所得。喻如沃",
    "T04n0196_002:0162c01": "田，所收無數。今比丘、比丘尼、優婆塞、優婆",
    "T04n0196_002:0162c02": "夷者是也！隨意入深，神通無礙，人聞道",
    "T04n0196_002:0162c03": "言，背而不信。喻如下田沒溺不生，今六師尼",
    "T04n0196_002:0162c04": "揵等是也！」世尊又曰：「譬如有人，持器取水，",
    "T04n0196_002:0162c05": "一器完牢，二者穿壞。若用受水，完者恒滿，",
    "T04n0196_002:0162c06": "穿者漏盡。人聞道教，精進修勤，奉戒不違，",
    "T04n0196_002:0162c07": "嚴勅身口，喻如完器，所受無限。人聞道法，不",
    "T04n0196_002:0162c08": "受不信，加行謗毀，忘失人本，還入惡道，喻",
    "T04n0196_002:0162c09": "如穿器，無所盛貯。」佛告長者：「宿命善行，",
    "T04n0196_002:0162c10": "乃得見佛，雖復尊豪然不信道者，譬如狂",
    "T04n0196_002:0162c11": "華，落不成實。」拔提弗心喜稱善：「真言感",
    "T04n0196_002:0162c12": "神，所說至誠。」便發無上正真道意，受戒而退。",
    "T04n0196_002:0162c13": "國內一切皆發道意，六師邪術一皆毀廢，",
    "T04n0196_002:0162c14": "天人龍鬼宣明法聲。",
    "T04n0196_002:0162c15": "佛食馬麥品第十三",
    "T04n0196_002:0162c16": "於時佛從波和離國，與千二百五十比丘俱，",
    "T04n0196_002:0162c17": "還祇樹給孤獨園。是時舍衛國界中間，有",
    "T04n0196_002:0162c18": "郡名隨蘭然，有婆羅門名阿祇達，多智明",
    "T04n0196_002:0162c19": "慧，居富無比。往詣阿難祁祁家，論議事訖，",
    "T04n0196_002:0162c20": "問須達曰：「今此都下，頗有神人可師宗者不？」",
    "T04n0196_002:0162c21": "須達答曰：「子未聞乎？釋種王子，出家為道，",
    "T04n0196_002:0162c22": "道成號佛，身色相好，非世所見。法戒雅正，",
    "T04n0196_002:0162c23": "照除心垢，神通明達，知眾生原。諸天龍神，莫",
    "T04n0196_002:0162c24": "不奉承，每說法言，精義入神，非吾螢燭所",
    "T04n0196_002:0162c25": "能宣陳。」阿耆達聞佛聖德，五情內慘，即問",
    "T04n0196_002:0162c26": "曰：「佛今所在可得見不？」答曰：「近在祇洹，開",
    "T04n0196_002:0162c27": "廣真言。」明日阿祇達往詣祇洹，入門見佛，",
    "T04n0196_002:0162c28": "威神光明，敬心內發，前禮佛足，却坐一面。",
    "T04n0196_002:0162c29": "佛為說法，歡喜踊躍，即便退席，請佛及比",
    "T04n0196_002:0163a01": "丘僧，垂化照臨，一時三月。佛以神旨，知往古",
    "T04n0196_002:0163a02": "因緣，默然受請。阿耆達，得佛許可，辭退還",
    "T04n0196_002:0163a03": "國。於是阿耆達，還家嚴供極世珍美。是日",
    "T04n0196_002:0163a04": "世尊與五百比丘僧，往詣隨蘭然。時阿耆達，",
    "T04n0196_002:0163a05": "天魔迷惑，耽荒五欲：一者寶飾、二者女樂、三",
    "T04n0196_002:0163a06": "者衣食、四者榮利、五者色欲。退入後堂，告勅",
    "T04n0196_002:0163a07": "門士：「不得通客，一時三月，不問尊卑，須吾有",
    "T04n0196_002:0163a08": "教。」如來到門，閉而不通，便止舍邊大叢樹",
    "T04n0196_002:0163a09": "下。佛告比丘僧：「此郡既飢，人不好道，各各",
    "T04n0196_002:0163a10": "自便，隨利分衛。」舍利弗受勅，獨升忉利天",
    "T04n0196_002:0163a11": "上，日食自然。眾僧分衛，三日空還。時有馬",
    "T04n0196_002:0163a12": "師，減麥飯佛及比丘僧。阿難已得其麥，以",
    "T04n0196_002:0163a13": "鉢受之，心用悲疾曰：「諸天名味，國王供饍，",
    "T04n0196_002:0163a14": "每謂其味，不可尊口。今得此麥，甚為麤惡。何",
    "T04n0196_002:0163a15": "忍持此供養佛乎？」持所得麥，造一老母：「佛",
    "T04n0196_002:0163a16": "者至尊，法御上聖，今欲飯佛，請母熟之，功",
    "T04n0196_002:0163a17": "德無量。」母答阿難：「吾今怱務，不能得為。」比居",
    "T04n0196_002:0163a18": "一母，聞歎佛尊，馳出求索。阿難授之，即時令",
    "T04n0196_002:0163a19": "熟。佛食呪願，阿難心結，佛欲解之：「餘飯施",
    "T04n0196_002:0163a20": "與，百味香美，非世所有。」阿難意解曰：「如來",
    "T04n0196_002:0163a21": "妙德，不可思議。」",
    "T04n0196_002:0163a22": "是時世尊欲詣拔耆國，先使阿難往告阿耆",
    "T04n0196_002:0163a23": "達。阿難受教，即便往告。阿耆達見阿難來，",
    "T04n0196_002:0163a24": "意猶未悟，即問阿難：「如來今為所在？」阿難報",
    "T04n0196_002:0163a25": "曰：「世尊在此，爾來三月。前受卿請，尊無二言，",
    "T04n0196_002:0163a26": "一時已竟，告別當去。」阿耆達聞佛垂化，乃",
    "T04n0196_002:0163a27": "無供養，悲怖交至，即馳詣佛，頭面作禮，而",
    "T04n0196_002:0163a28": "自陳言：「愚癡罪覆，違失言信。願佛慈悲，恕",
    "T04n0196_002:0163a29": "原其重。」佛告梵志：「明汝至心。」阿耆達歡喜",
    "T04n0196_002:0163b01": "前白佛言：「願留七日，得敘供養。」佛以歲至，即",
    "T04n0196_002:0163b02": "便可之。時日舍利弗，從天來下，歲節已過，",
    "T04n0196_002:0163b03": "當詣拔耆國。阿耆達取供養餘具，遍散道",
    "T04n0196_002:0163b04": "中，欲令佛蹈上而過。佛告梵志：「飯具米糧，是",
    "T04n0196_002:0163b05": "應食噉，不宜足蹈。」佛受其施，便為呪願，而",
    "T04n0196_002:0163b06": "作頌曰：",
    "T04n0196_002:0163b07": "「外道所修事，　　精懃火為最。",
    "T04n0196_002:0163b08": "　學問日益明，　　眾義通為最。",
    "T04n0196_002:0163b09": "　人中所歸仰，　　遮迦越為最。",
    "T04n0196_002:0163b10": "　江河泉源流，　　大海深為最。",
    "T04n0196_002:0163b11": "　眾星列空中，　　日月明為最。",
    "T04n0196_002:0163b12": "　佛出於世間，　　受施為上最。」",
    "T04n0196_002:0163b13": "阿耆達心悅結解，逮得法眼淨。國人大小皆",
    "T04n0196_002:0163b14": "發道心，前禮佛足，歡喜而退。於時阿難承",
    "T04n0196_002:0163b15": "佛威神，知諸比丘心中大疑，因宜白佛：「如來",
    "T04n0196_002:0163b16": "神妙，三達廣照，知眾生念，因緣所趣，不審",
    "T04n0196_002:0163b17": "何故食麥一時？願佛開化散解眾疑。」佛告諸比",
    "T04n0196_002:0163b18": "丘：「過去久遠，時有大國，名曰盤頭越。時世",
    "T04n0196_002:0163b19": "有王，字曰頻頭。王有太子，名曰維衛，出家學",
    "T04n0196_002:0163b20": "道，道成為佛，猶名維衛。相好威德，諸佛法",
    "T04n0196_002:0163b21": "一，所從比丘六萬二千人俱。時父王飯佛及",
    "T04n0196_002:0163b22": "比丘僧，嚴飾幢幡，極世之珍，城內整頓，煒煒",
    "T04n0196_002:0163b23": "煌煌。時有梵志，清潔德高，從諸弟子，因事入",
    "T04n0196_002:0163b24": "城。顧問眾人：『有何異節？光飾乃爾。』行人答",
    "T04n0196_002:0163b25": "曰：『頻頭王子，得道號佛，今日當來，王及臣",
    "T04n0196_002:0163b26": "民，供養故耳！』道士答言：『世人甚迷，捐棄甘饌，",
    "T04n0196_002:0163b27": "食此人為？如卿所說人者，應食馬麥。』五百弟",
    "T04n0196_002:0163b28": "子，同聲讚善。中有一人而諫師曰：『師言非",
    "T04n0196_002:0163b29": "也！若如彼言，此人德尊，應食天厨。』」佛告諸比",
    "T04n0196_002:0163c01": "丘：「爾時高行梵志，則吾身是也。五百弟子，",
    "T04n0196_002:0163c02": "今若曹是也。時諫師者，舍利弗是也。吾種",
    "T04n0196_002:0163c03": "此栽，於今始畢。」告諸比丘：「各護心口，慎無",
    "T04n0196_002:0163c04": "放恣，善惡隨人，久而不捨。宜修明行，可從",
    "T04n0196_002:0163c05": "得道。吾所償對，於此了矣！」諸比丘，聞經歡",
    "T04n0196_002:0163c06": "喜，受戴奉行。",
    "T04n0196_002:0163c07": "中本起經卷下"
}