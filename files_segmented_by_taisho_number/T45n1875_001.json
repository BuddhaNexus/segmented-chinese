{
    "T45n1875_001:0627a02": "No. 1875",
    "T45n1875_001:0627a03": "華嚴經義海百門并序",
    "T45n1875_001:0627a05": "京大薦福寺沙門法藏述",
    "T45n1875_001:0627a06": "華嚴經義海百門序夫緣起難思。諒遍通於一切。法界叵測。誠顯",
    "T45n1875_001:0627a07": "現於十方。莫不性海沖融應人機而表一。智",
    "T45n1875_001:0627a08": "光赫奕耀世間以通三。殊勝微言輕毫彰於",
    "T45n1875_001:0627a09": "圓教。奇特聖眾纖埃現以全身。逈超情慮之",
    "T45n1875_001:0627a10": "端。透出名言之表。竊見玄綱浩澣。妙旨希夷。",
    "T45n1875_001:0627a11": "覽之者詎究其源。學之者罕窮其際。由是微",
    "T45n1875_001:0627a12": "言滯於心首。恒為緣慮之場。實際居於目前。",
    "T45n1875_001:0627a13": "翻為名相之境。今者統收玄奧。囊括大宗。出",
    "T45n1875_001:0627a14": "經卷於塵中。轉法輪於毛處。明者德隆於即",
    "T45n1875_001:0627a15": "日。昧者望絕於多生。得其意則山岳易移。乖",
    "T45n1875_001:0627a16": "其旨則錙銖難入。輒於一塵之上。顯其實德。",
    "T45n1875_001:0627a17": "窮茲性海。覽彼行林。總舉十門。別開百義。",
    "T45n1875_001:0627a18": "參而不雜。一際皎然。義煥爛於篇題。理昭彰",
    "T45n1875_001:0627a19": "於文字。庶入道之士。粗觀其致焉。所列名目。",
    "T45n1875_001:0627a20": "條之如左。",
    "T45n1875_001:0627a21": "　緣生會寂門第一　實際斂迹門第二",
    "T45n1875_001:0627a22": "　種智普耀門第三　鎔融任運門第四",
    "T45n1875_001:0627a23": "　體用顯露門第五　差別顯現門第六",
    "T45n1875_001:0627a24": "　修學嚴成門第七　對治獲益門第八",
    "T45n1875_001:0627a25": "　體用開合門第九　決擇成就門第十",
    "T45n1875_001:0627a26": "1 緣生會寂門緣生會寂門第一",
    "T45n1875_001:0627a27": "夫緣起萬有。有必顯於多門。無性一宗。宗蓋",
    "T45n1875_001:0627a28": "彰於眾德。分其力用。則卷舒之趣易明。覽其",
    "T45n1875_001:0627a29": "玄綱。則理事之門方曉。今就體用而言。略分",
    "T45n1875_001:0627b01": "十義。",
    "T45n1875_001:0627b02": "　一明緣起　二入法界　三達無生",
    "T45n1875_001:0627b03": "　四觀無相　五了成壞　六示隱顯",
    "T45n1875_001:0627b04": "　七發菩提　八開涅槃　九推去來",
    "T45n1875_001:0627b05": "　十鑑動靜",
    "T45n1875_001:0627b06": "初明緣起者。如見塵時。此塵是自心現。由自",
    "T45n1875_001:0627b07": "心現。即與自心為緣。由緣現前。心法方起。故",
    "T45n1875_001:0627b08": "名塵為緣起法也。經云。諸法從緣起。無緣即",
    "T45n1875_001:0627b09": "不起。沈淪因緣。皆非外有。終無心外法。能與",
    "T45n1875_001:0627b10": "心為緣。縱分別於塵。亦非攀緣。然此一塵圓",
    "T45n1875_001:0627b11": "小之相。依法上起。假立似有。竟無實體。取不",
    "T45n1875_001:0627b12": "可得。捨不可得。以不可取捨。則知。塵體空無",
    "T45n1875_001:0627b13": "所有。今悟緣非緣。起無不妙。但緣起體寂。起",
    "T45n1875_001:0627b14": "恒不起。達體隨緣。不起恒起。如是見者。名實",
    "T45n1875_001:0627b15": "知見也。",
    "T45n1875_001:0627b16": "二入法界者。即一小塵。緣起是法。法隨智顯。",
    "T45n1875_001:0627b17": "用有差別。是界此法。以無性故則無分齊。融",
    "T45n1875_001:0627b18": "無二相。同於真際。與虛空界等遍通一切。隨",
    "T45n1875_001:0627b19": "處顯現無不明了。然此一塵。與一切法各不",
    "T45n1875_001:0627b20": "相知。亦不相見。何以故。由各各全是圓滿法",
    "T45n1875_001:0627b21": "界。普攝一切更無別法界。是故不復更相知",
    "T45n1875_001:0627b22": "相見。縱說知見。莫非法界知見。終無別法界",
    "T45n1875_001:0627b23": "可知見也。經云。即法界無法界。法界不知法",
    "T45n1875_001:0627b24": "界。若性相不存。則為理法界。不礙事相宛",
    "T45n1875_001:0627b25": "然。是事法界。合理事無礙。二而無二。無二即",
    "T45n1875_001:0627b26": "二。是為法界也。",
    "T45n1875_001:0627b27": "三達無生者。謂塵是心緣。心為塵因。因緣和",
    "T45n1875_001:0627b28": "合。幻相方生。由從緣生。必無自性。何以故。",
    "T45n1875_001:0627b29": "今塵不自緣。必待於心。心不自心。亦待於緣。",
    "T45n1875_001:0627c01": "由相待故。則無定屬緣生。以無定屬緣生。則",
    "T45n1875_001:0627c02": "名無生。非去緣生說無生也。論云。因不自生。",
    "T45n1875_001:0627c03": "緣生故。生緣不自生。因生故。生今由緣生。方",
    "T45n1875_001:0627c04": "得名生。了生無性。乃是無生。然生與無生。互",
    "T45n1875_001:0627c05": "成互奪。奪則無生。成則緣生。由即成即奪。是",
    "T45n1875_001:0627c06": "故生時無生。如是了者。名達無生也。",
    "T45n1875_001:0627c07": "四觀無相者。如一小塵圓小之相。是自心變",
    "T45n1875_001:0627c08": "起假立無實。今取不得。則知。塵相虛無。從心",
    "T45n1875_001:0627c09": "所生。了無自性。名為無相。經云。諸法本性",
    "T45n1875_001:0627c10": "空。無有毫末相。然相雖取不得。詮無之義非",
    "T45n1875_001:0627c11": "絕。以相無體性法即立。以法為無相之佐由",
    "T45n1875_001:0627c12": "不失法相故。相即非相。非相即相。相與無相。",
    "T45n1875_001:0627c13": "實無差別也。此無相義。如繩上蛇。全言無蛇。",
    "T45n1875_001:0627c14": "當知。繩是無蛇之依。今法是無相之法。全以",
    "T45n1875_001:0627c15": "法為無相之相也。",
    "T45n1875_001:0627c16": "五了成壞者。如塵從緣起立是成。即體不作",
    "T45n1875_001:0627c17": "於塵是壞。今由了緣非緣。乃名緣成。了壞非",
    "T45n1875_001:0627c18": "壞。乃名緣壞。以壞不妨始成於法。是故壞時",
    "T45n1875_001:0627c19": "正是成時。以成無所有。是故成時。正是壞時。",
    "T45n1875_001:0627c20": "皆同時成立。無先無後。若無壞即成。是自性",
    "T45n1875_001:0627c21": "有。若無成即壞。是斷滅空。成壞一際。相由顯",
    "T45n1875_001:0627c22": "現也。",
    "T45n1875_001:0627c23": "六示隱顯者。若觀塵相不可得時。即相盡而",
    "T45n1875_001:0627c24": "空現。由見相時不即於理。是故事顯而理隱。",
    "T45n1875_001:0627c25": "又此塵與諸法。互相資相攝。存亡不同。若塵",
    "T45n1875_001:0627c26": "能攝彼。即彼隱而此顯。若彼能攝塵。即塵隱",
    "T45n1875_001:0627c27": "而彼顯。隱顯一際。今但顯時。已成隱也。何以",
    "T45n1875_001:0627c28": "故。由顯時全隱而成顯。隱時全顯而成隱。相",
    "T45n1875_001:0627c29": "由成立。是故隱時。正顯顯時正隱也。",
    "T45n1875_001:0628a01": "七發菩提者。謂此塵即寂滅涅槃無性乃是",
    "T45n1875_001:0628a02": "佛菩提。智所現故。今由了達一切眾生及塵",
    "T45n1875_001:0628a03": "毛等無性之理。以成佛菩提智故。所以於佛",
    "T45n1875_001:0628a04": "菩提身中。見一切眾生成正覺轉法輪也。又",
    "T45n1875_001:0628a05": "眾生及塵毛等。全以佛菩提之理成眾生故。",
    "T45n1875_001:0628a06": "所以於眾生菩提身中。見佛發菩提心修菩",
    "T45n1875_001:0628a07": "薩行。當知。佛菩提更無異見。今佛教化塵內",
    "T45n1875_001:0628a08": "眾生。眾生復受塵內佛教化。是故佛即眾生",
    "T45n1875_001:0628a09": "之佛。眾生即佛之眾生。縱有開合。終無差別。",
    "T45n1875_001:0628a10": "如是見者。名發菩提心。起同體大悲。教化眾",
    "T45n1875_001:0628a11": "生也。",
    "T45n1875_001:0628a12": "八開涅槃者。謂不了塵顯迷顯為生。復見塵",
    "T45n1875_001:0628a13": "隱迷隱為滅。即依流動生滅之相。緣於塵上。",
    "T45n1875_001:0628a14": "迷心變起。謂是真實。今求生滅之相。竟無起",
    "T45n1875_001:0628a15": "處。亦無可得。動念自亡。妄想皆滅。隨其滅",
    "T45n1875_001:0628a16": "處。名大涅槃。故經云。流轉是生死。不動名",
    "T45n1875_001:0628a17": "涅槃。",
    "T45n1875_001:0628a18": "九推去來者。謂塵隨風東去時。求去相不可",
    "T45n1875_001:0628a19": "得。隨風西來時。求來相亦不可得。皆唯塵法。",
    "T45n1875_001:0628a20": "竟無來去之相。以無實故。來時無所從來。去",
    "T45n1875_001:0628a21": "時亦無所去。經云。法無去來。常不住故。良以",
    "T45n1875_001:0628a22": "了塵去來無體。所以去來即無去來。無去來",
    "T45n1875_001:0628a23": "而恒來去。一際成立。無有彼此之差別。是故",
    "T45n1875_001:0628a24": "經云。菩薩不來相而來。不去相而去。所以不",
    "T45n1875_001:0628a25": "移塵處。而詣十方。恒不離十方。而入塵處。恒",
    "T45n1875_001:0628a26": "不來去。而來去之量。等於法界也。",
    "T45n1875_001:0628a27": "十鑒動靜者。謂塵隨風飄颻。是動寂然不起",
    "T45n1875_001:0628a28": "是靜。今靜時由動不滅。即全以動成靜也。今",
    "T45n1875_001:0628a29": "動時由靜不滅。即全以靜成動也。由全體相",
    "T45n1875_001:0628b01": "成。是故動時正靜。靜時正動。亦如風本不動",
    "T45n1875_001:0628b02": "能動諸物。若先有動。則失自體。不復更動思",
    "T45n1875_001:0628b03": "之。",
    "T45n1875_001:0628b04": "然上諸義緣生既立。理不合孤窮萬有以為",
    "T45n1875_001:0628b05": "同括。無盡而成總。若尋其奧。雖處狹而常寬。",
    "T45n1875_001:0628b06": "欲究其淵。縱居深而逾淺。緣起之義其大矣",
    "T45n1875_001:0628b07": "哉。",
    "T45n1875_001:0628b08": "2 實際斂跡門實際斂跡門第二",
    "T45n1875_001:0628b09": "夫歸宗巨壑亡委輸於百川。會寂真源銷緣",
    "T45n1875_001:0628b10": "成於萬有。是故眾流亡而相盡。多緣寂而法",
    "T45n1875_001:0628b11": "空。歸體息於攀緣。奪相止於迷惑。今就理而",
    "T45n1875_001:0628b12": "言。略顯十義。",
    "T45n1875_001:0628b13": "　初二無我　二明遮詮　三如虛空",
    "T45n1875_001:0628b14": "　四不生滅　五無自他　六無分別",
    "T45n1875_001:0628b15": "　七入不二　八無差別　九明一味",
    "T45n1875_001:0628b16": "　十歸泯絕",
    "T45n1875_001:0628b17": "初明二無我者。謂能分別塵相者。是人所分",
    "T45n1875_001:0628b18": "別之塵。從緣具體。是法由相虛假似有而無",
    "T45n1875_001:0628b19": "實體。即為人無我。經云。我尚不可得。非我",
    "T45n1875_001:0628b20": "何可得。由塵從緣而無自性。是法無我。論云。",
    "T45n1875_001:0628b21": "若法從緣生。此則無自性。以人法二俱無我",
    "T45n1875_001:0628b22": "為一味也。",
    "T45n1875_001:0628b23": "二明遮詮者。問曰。塵是有耶。答曰不也從緣",
    "T45n1875_001:0628b24": "無自性即空故。問塵是無耶。答不也。不礙緣",
    "T45n1875_001:0628b25": "起有故。問塵亦有亦無耶。答不也。空奪有盡",
    "T45n1875_001:0628b26": "唯空。有奪空盡唯有。互不存故。問塵是非有",
    "T45n1875_001:0628b27": "非無耶。答不也。不礙俱存故。俱除計有無之",
    "T45n1875_001:0628b28": "見。非無法也。經云。但除其病而不除法。是為",
    "T45n1875_001:0628b29": "護過。",
    "T45n1875_001:0628c01": "三如虛空者。謂塵體空無所有。即無分限亦",
    "T45n1875_001:0628c02": "不可取捨。而遍通十方。能與一切理事解行",
    "T45n1875_001:0628c03": "等為所依。而有無盡大用。猶如虛空。與一切",
    "T45n1875_001:0628c04": "法為依。而全建立。無有分限。遍通十方。猶如",
    "T45n1875_001:0628c05": "虛空。即得虛空智虛空身無礙用也。",
    "T45n1875_001:0628c06": "四不生滅者。謂塵從風起散。而有生滅之相。",
    "T45n1875_001:0628c07": "今推生相滅相。悉皆空無。經云。因緣故法生。",
    "T45n1875_001:0628c08": "因緣故法滅。由生時是無性生。由滅時是無",
    "T45n1875_001:0628c09": "性滅。以無性故生即不生。滅亦不滅。",
    "T45n1875_001:0628c10": "五無自他者。謂塵是緣為他也。心是因為自",
    "T45n1875_001:0628c11": "也。今心不自心。必待於緣。既由緣始現。故",
    "T45n1875_001:0628c12": "知。無自性也。又塵不自塵。亦待於心。既由",
    "T45n1875_001:0628c13": "心方現。故知。無他性也。又一切法。皆不自",
    "T45n1875_001:0628c14": "生。亦不他生。故無自他也。今言自他者。非別",
    "T45n1875_001:0628c15": "異見。自是他自。他是自他。自他一際。自在說",
    "T45n1875_001:0628c16": "也。論云。自性亦不有。他性亦復無。",
    "T45n1875_001:0628c17": "六無分別者。謂見塵圓小之相好惡飛颺者。",
    "T45n1875_001:0628c18": "是自心分別也。即此分別之心。緣塵而起。尋",
    "T45n1875_001:0628c19": "起無體。名相自亡。是無分別。但分別情破。說",
    "T45n1875_001:0628c20": "為無分別。非如木石。經云。法從分別生。還從",
    "T45n1875_001:0628c21": "分別滅。又云。無分別智分別無窮。無窮之相",
    "T45n1875_001:0628c22": "性分別滅由分別無體。即分別無分別。由無",
    "T45n1875_001:0628c23": "體不礙緣。即無分別恒分別。",
    "T45n1875_001:0628c24": "七入不二者。謂見塵與心有二。二即無二也。",
    "T45n1875_001:0628c25": "若執塵心為一。遮言不一。以迷心所見非無",
    "T45n1875_001:0628c26": "緣故。若執塵心為二。遮言不二。以離心外無",
    "T45n1875_001:0628c27": "別塵故。由心與塵二即無二。唯心無體。一亦",
    "T45n1875_001:0628c28": "無一。由一無一。由二無二。一二無礙。現前方",
    "T45n1875_001:0628c29": "入不二。當經云。無二智慧中。出人中師子。不",
    "T45n1875_001:0629a01": "著一二法。知無一二故。",
    "T45n1875_001:0629a02": "八無差別者。謂見塵相圓小。與一切法分齊",
    "T45n1875_001:0629a03": "有異。是為差別。觀塵無體一切皆空。唯理所",
    "T45n1875_001:0629a04": "現無復異體。是無差別。又此理性隨緣成一",
    "T45n1875_001:0629a05": "切法。非無分齊。是即差別。經云。諸法無差",
    "T45n1875_001:0629a06": "別。唯佛分別。知了差無差法。非無理事故。然",
    "T45n1875_001:0629a07": "差別緣起萬有無差法界一空。由空與有同",
    "T45n1875_001:0629a08": "別互融。會萬有以為一空。差即無差。觀一空",
    "T45n1875_001:0629a09": "而成萬有。無差即差。差與無差一際顯現。四",
    "T45n1875_001:0629a10": "句作之可見。",
    "T45n1875_001:0629a11": "九明一味者。謂塵從緣成立。皆無自性。縱理",
    "T45n1875_001:0629a12": "事教義萬差。莫不唯空寂一味。秖以緣起萬",
    "T45n1875_001:0629a13": "差。說空一味。若無萬差。是唯一味。若舉空即",
    "T45n1875_001:0629a14": "一味唯空。若舉性即一味唯性。若舉如則一",
    "T45n1875_001:0629a15": "味唯如。類顯可知。",
    "T45n1875_001:0629a16": "十歸泯絕者。謂心與塵互相泯絕。若以塵唯",
    "T45n1875_001:0629a17": "心現。則外塵都絕。若以心全現塵。則內心都",
    "T45n1875_001:0629a18": "泯。泯則泯其體外之見。存則存其全理之事。",
    "T45n1875_001:0629a19": "即泯常存即存常泯。四句可知。",
    "T45n1875_001:0629a20": "然上諸義實際難思。心行罕緣其致。真源叵",
    "T45n1875_001:0629a21": "測名言詎賾其端。然無言不絕言。依體興其",
    "T45n1875_001:0629a22": "萬用無事不辯事。隨緣顯。以一空明事。要必",
    "T45n1875_001:0629a23": "談空。說體寧不開用。是故斂迹則緣心罔托。",
    "T45n1875_001:0629a24": "亡相乃妄識無依。方得稱於緣生。將符順於",
    "T45n1875_001:0629a25": "法界。",
    "T45n1875_001:0629a26": "3 種智普耀門種智普耀門第三",
    "T45n1875_001:0629a27": "夫大智照明就纖毫而觀性海。真源朗現即",
    "T45n1875_001:0629a28": "微塵以眺法身。磊落雲繁。一多開而隨應。崔",
    "T45n1875_001:0629a29": "嵬岳聚理事分以成形。今就體用現前。略分",
    "T45n1875_001:0629b01": "十義。",
    "T45n1875_001:0629b02": "　一顯如量　二分六通　三明難思",
    "T45n1875_001:0629b03": "　四生佛家　五示圓音　六辯依正",
    "T45n1875_001:0629b04": "　七會機感　八施佛事　九開五眼",
    "T45n1875_001:0629b05": "　十分三智",
    "T45n1875_001:0629b06": "初顯如量者。謂塵體空無。是如理。不礙事相",
    "T45n1875_001:0629b07": "宛然。是如量。今塵性。順真則無分齊。一切事",
    "T45n1875_001:0629b08": "法。全依性顯。是故一塵中見一切事。此事是",
    "T45n1875_001:0629b09": "如理智中如量之境界也。",
    "T45n1875_001:0629b10": "二分六通者。謂此塵無體。不動塵處。恒遍十",
    "T45n1875_001:0629b11": "方剎海。無去來之相。是神足通。經云。不起于",
    "T45n1875_001:0629b12": "座。遍遊十方。又見。塵法界無際。而有理事教",
    "T45n1875_001:0629b13": "義一切等。諸菩薩皆同證入。皆同修習。此法",
    "T45n1875_001:0629b14": "更無別路。是他心通。又見塵法界解行現前",
    "T45n1875_001:0629b15": "之時。即知。過去曾於佛所親聞此法。以觀心",
    "T45n1875_001:0629b16": "不斷。是故今日得了。為宿命通。又見塵性空",
    "T45n1875_001:0629b17": "寂無相可得。即無二見。若見相即為二見也。",
    "T45n1875_001:0629b18": "由無相即無有二。名天眼通。經云。不以二相",
    "T45n1875_001:0629b19": "見名真天眼。又了塵無生。無性空寂。即執心",
    "T45n1875_001:0629b20": "不起。是漏盡通。經云。斷結空心。我是則無有",
    "T45n1875_001:0629b21": "生。又聞說塵法界差別之聲。即知。一切聲全",
    "T45n1875_001:0629b22": "是耳不復更聞也。然此聞無緣無得。於聲悟",
    "T45n1875_001:0629b23": "一切法。是常聞一切佛法。為天耳通也。",
    "T45n1875_001:0629b24": "三明難思者。謂塵不壞小量。而遍十方普攝",
    "T45n1875_001:0629b25": "一切。於中顯現。斯由量即非量非量即量。又",
    "T45n1875_001:0629b26": "居見聞之地。即見聞之不及。處思議之際。即",
    "T45n1875_001:0629b27": "思議之不測。皆由不思議體自不可得故。即",
    "T45n1875_001:0629b28": "思不可思。經云。所思不可思。是名為難思。",
    "T45n1875_001:0629b29": "四生佛家者。佛以真如法界無生之理為家。",
    "T45n1875_001:0629c01": "今見塵無生無性時。即此智從無生法顯生",
    "T45n1875_001:0629c02": "故。名生佛家也。經云。於法不分別。是則從如",
    "T45n1875_001:0629c03": "生。又云。普於三世佛法中。知無生已而化生",
    "T45n1875_001:0629c04": "但契義理即名生佛家。是佛之子。亦名佛出",
    "T45n1875_001:0629c05": "現也有本云。無生之理菩提涅槃為家。",
    "T45n1875_001:0629c06": "五示圓音者。謂此說塵之音。然音具足智慧",
    "T45n1875_001:0629c07": "之藏。隨眾生機。有深淺之感。若於聲上。了大",
    "T45n1875_001:0629c08": "小音韻是假立空無所有故。然聲是實者。此",
    "T45n1875_001:0629c09": "乃小乘機性。即愚法教顯也。於聲上即知聲",
    "T45n1875_001:0629c10": "事無體。會事顯理者。此由大乘機性。即終教",
    "T45n1875_001:0629c11": "顯也。於聲上即知大小音聲空無所有。生心",
    "T45n1875_001:0629c12": "動念即乖法體。一味一相不可分別者。此乃",
    "T45n1875_001:0629c13": "大乘機性。即頓教顯也。於聲上了知聲是緣",
    "T45n1875_001:0629c14": "起法界菩提涅槃主伴自在。一即一切一切",
    "T45n1875_001:0629c15": "即一。如帝釋殿珠網重重無盡境界。此由一",
    "T45n1875_001:0629c16": "乘機性。即圓教顯也。此一音上。由機有大小。",
    "T45n1875_001:0629c17": "令此法門亦復不一。一切諸聲。各各如是。乃",
    "T45n1875_001:0629c18": "為如來無礙圓音法輪常轉爾。",
    "T45n1875_001:0629c19": "六辨依正者。謂塵毛剎海是依。佛身智慧光",
    "T45n1875_001:0629c20": "明是正。今此塵是佛智所現。舉體全是佛智。",
    "T45n1875_001:0629c21": "是故光明中見微塵佛剎。又剎海微塵。全用",
    "T45n1875_001:0629c22": "法界性。而為塵體。是故塵中見一切佛說法",
    "T45n1875_001:0629c23": "化生等事。當知。依即正正即依。自在無礙。乃",
    "T45n1875_001:0629c24": "至塵毛國土一一事法。各各如是。全佛依正",
    "T45n1875_001:0629c25": "也。",
    "T45n1875_001:0629c26": "七會機感者。謂塵如如平等法界。隨智所顯。",
    "T45n1875_001:0629c27": "機大則義顯亦大。機小則理顯亦小。隨眾生",
    "T45n1875_001:0629c28": "之根性。有證悟之淺深。是為機感。即此機感。",
    "T45n1875_001:0629c29": "全如來法身而應現也。",
    "T45n1875_001:0630a01": "八施佛事者。謂塵音聲文字。皆悉性離即解",
    "T45n1875_001:0630a02": "脫故。此無性文字。非事之事。以空無故。佛",
    "T45n1875_001:0630a03": "智所顯。隨所施為。不失法界。即為佛事。經",
    "T45n1875_001:0630a04": "云。有所施為。無非佛事。",
    "T45n1875_001:0630a05": "九開五眼者。謂塵無性之色為肉眼也。塵是",
    "T45n1875_001:0630a06": "緣起之法為法眼。塵性空故無所有是慧眼。",
    "T45n1875_001:0630a07": "塵無相可得。息諸分別。不二見故名為天眼。",
    "T45n1875_001:0630a08": "塵性空寂。無相可得。依正無礙念劫圓融有",
    "T45n1875_001:0630a09": "無平等。名為佛眼。然不可以五眼見於塵。但",
    "T45n1875_001:0630a10": "於塵處隨顯立名也。",
    "T45n1875_001:0630a11": "十分三智者。謂達塵性空無之理。決擇邪正。",
    "T45n1875_001:0630a12": "順理入真。此決擇之心。是加行智。又見此塵",
    "T45n1875_001:0630a13": "全是亡言絕慮。性超圖度能所不起動念亦",
    "T45n1875_001:0630a14": "非。此為正體智。又見塵緣起幻有不礙差別。",
    "T45n1875_001:0630a15": "雖種種差別莫不空無所有。以不失體故。全",
    "T45n1875_001:0630a16": "以法體而起大用。一多無礙主伴相攝。一即",
    "T45n1875_001:0630a17": "一切。一切即一。是為後得智。",
    "T45n1875_001:0630a18": "然上諸義法無分齊。現必同時理不礙差。隱",
    "T45n1875_001:0630a19": "顯一際。用則波騰鼎沸。全真體以運行。體即",
    "T45n1875_001:0630a20": "鏡淨水澄。舉隨緣而會寂。若曦光之流采無",
    "T45n1875_001:0630a21": "心。而朗十方。如明鏡之端。形不動而呈萬像。",
    "T45n1875_001:0630a22": "4 鎔融任運門鎔融任運門第四",
    "T45n1875_001:0630a23": "夫性海無涯。眾德以之繁廣。緣生不測多門",
    "T45n1875_001:0630a24": "由是圓通。莫不迴轉萬差卷舒之形。隨智鎔",
    "T45n1875_001:0630a25": "融一際開合之勢。從心照不生機。縱差別而",
    "T45n1875_001:0630a26": "恒順用非乖體。雖一味而常通。今就體勢而",
    "T45n1875_001:0630a27": "言。略分十義。",
    "T45n1875_001:0630a28": "　一會理事　二達色空　三通大小",
    "T45n1875_001:0630a29": "　四收遠近　五明純雜　六融念劫",
    "T45n1875_001:0630b01": "　七了一多　八會通局　九明卷舒",
    "T45n1875_001:0630b02": "　十總圓融",
    "T45n1875_001:0630b03": "初會理事者。如塵相圓小是事。塵性空無是",
    "T45n1875_001:0630b04": "理。以事無體。事隨理而融通。由塵無體。即遍",
    "T45n1875_001:0630b05": "通於一切。由一切事事不異理。全現塵中。故",
    "T45n1875_001:0630b06": "經云。廣世界即是狹世界。狹世界即是廣世",
    "T45n1875_001:0630b07": "界。",
    "T45n1875_001:0630b08": "二達色空者。如見塵從緣成立是色。色無體",
    "T45n1875_001:0630b09": "故是空。空若無色而言空。即是無世諦之妄",
    "T45n1875_001:0630b10": "色。因妄色而有真諦之真空。色若無空而言",
    "T45n1875_001:0630b11": "色。即是無真諦之真空。因真空而有世諦之",
    "T45n1875_001:0630b12": "妄色。今但了妄無體。即是真空。非無色名空",
    "T45n1875_001:0630b13": "也。經云。色性自空。非色滅空。",
    "T45n1875_001:0630b14": "三通大小者。如塵圓相是小。須彌高廣為大。",
    "T45n1875_001:0630b15": "然此塵與彼山。大小相容。隨心迴轉。而不生",
    "T45n1875_001:0630b16": "滅。且如見高廣之時。是自心現作大。非別有",
    "T45n1875_001:0630b17": "大。今見塵圓小之時。亦是自心現作小。非別",
    "T45n1875_001:0630b18": "有小。今由見塵。全以見山。高廣之心。而現塵",
    "T45n1875_001:0630b19": "也。是故即小容大也。經云。金剛鐵圍數無量。",
    "T45n1875_001:0630b20": "悉能安置一毛端。欲明至大有小相。菩薩因",
    "T45n1875_001:0630b21": "此初發心。",
    "T45n1875_001:0630b22": "四收遠近者。謂此塵是近。彼十方世界是遠。",
    "T45n1875_001:0630b23": "今塵無體。該通一切十方。即此十方全是塵",
    "T45n1875_001:0630b24": "之十方。是故遠恒近也。然十方雖遠。秖是塵",
    "T45n1875_001:0630b25": "性之十方。縱超不可說世界。亦是不出塵性。",
    "T45n1875_001:0630b26": "何以故。塵量無體。等虛空界。不可出過故。是",
    "T45n1875_001:0630b27": "故一切十方。唯塵性顯也。又雖離此至十方。",
    "T45n1875_001:0630b28": "時亦見此塵。何以故。由塵無體。事隨理而融",
    "T45n1875_001:0630b29": "現。是故塵性。遍一切時。塵事亦同顯現。此乃",
    "T45n1875_001:0630c01": "一塵中顯現一切。而遠近彼此宛然。十方入",
    "T45n1875_001:0630c02": "一塵中。遠而恒近。塵遍十方。近而恒遠。塵與",
    "T45n1875_001:0630c03": "十方。近之與遠。一際顯然。更無別異思之。",
    "T45n1875_001:0630c04": "五明純雜者。謂塵無生。即一切法皆無生是",
    "T45n1875_001:0630c05": "純。即塵無生義中。具含理事。亦空亦色亦菩",
    "T45n1875_001:0630c06": "提亦涅槃等是雜。理不礙事。純恒雜也。事",
    "T45n1875_001:0630c07": "恒全理。雜恒純也。由理事自在。純雜無礙",
    "T45n1875_001:0630c08": "也。",
    "T45n1875_001:0630c09": "六融念劫者。如見塵時。是一念心所現。此一",
    "T45n1875_001:0630c10": "念之心現時。全是百千大劫。何以故。以百千",
    "T45n1875_001:0630c11": "大劫由本一念方成大劫。既相成立。俱無體",
    "T45n1875_001:0630c12": "性。由一念無體。即通大劫。大劫無體。即該一",
    "T45n1875_001:0630c13": "念。由念劫無體。長短之相自融。乃至遠近世",
    "T45n1875_001:0630c14": "界。佛及眾生。三世一切事物。莫不皆於一念",
    "T45n1875_001:0630c15": "中現。何以故。一切事法。依心而現。念既無",
    "T45n1875_001:0630c16": "礙。法亦隨融。是故一念即見三世一切事物",
    "T45n1875_001:0630c17": "顯然。經云。或一念即百千劫。百千劫即一",
    "T45n1875_001:0630c18": "念。",
    "T45n1875_001:0630c19": "七了一多者。如塵自相是一。由自一不動。方",
    "T45n1875_001:0630c20": "能遍應成多。若動自一。即失遍應。多亦不成。",
    "T45n1875_001:0630c21": "一二三皆亦如是。又一多相由成立。如一全",
    "T45n1875_001:0630c22": "是多。方名為一。又多全是一。方名為多。多外",
    "T45n1875_001:0630c23": "無別一。明知。是多中一。一外無別多。明知。",
    "T45n1875_001:0630c24": "是一中多。良以非多。然能為一多。非一然能",
    "T45n1875_001:0630c25": "為多一。以不失無性。方有一多之智。經云。譬",
    "T45n1875_001:0630c26": "如算數法從一增至十。乃至無有量。皆從本",
    "T45n1875_001:0630c27": "數起智慧無差別。",
    "T45n1875_001:0630c28": "八會通局者。謂塵之小相是局。即相無體是",
    "T45n1875_001:0630c29": "通。今無邊剎海。常現塵中乃通恒局。一塵全",
    "T45n1875_001:0631a01": "遍剎海乃局恒通又不壞小而容大。即不思",
    "T45n1875_001:0631a02": "議。一塵廣容佛剎。不泯大而居小。即不思議。",
    "T45n1875_001:0631a03": "佛剎海常現塵中。是為通局無礙也。",
    "T45n1875_001:0631a04": "九明卷舒者。謂塵無性舉體全遍十方是舒。",
    "T45n1875_001:0631a05": "十方無體隨緣全現塵中是卷。經云。以一佛",
    "T45n1875_001:0631a06": "土滿十方。十方入一亦無餘。今卷則一切事",
    "T45n1875_001:0631a07": "於一塵中現。若舒則一塵遍一切處即舒常",
    "T45n1875_001:0631a08": "卷。一塵攝一切故。即卷常舒。一切攝一塵故。",
    "T45n1875_001:0631a09": "是為卷舒自在也。",
    "T45n1875_001:0631a10": "十總圓融者。謂塵相既盡惑識又亡。以事無",
    "T45n1875_001:0631a11": "體故。事隨理而圓融。體有事故。理隨事而通",
    "T45n1875_001:0631a12": "會。是則終日有而常空。空不絕有。終日空而",
    "T45n1875_001:0631a13": "常有。有不礙空。然不礙有之空。能融萬像。不",
    "T45n1875_001:0631a14": "絕空之有。能成一切。是故萬像宛然。彼此無",
    "T45n1875_001:0631a15": "礙也。",
    "T45n1875_001:0631a16": "然上諸義鎔融之勢。因無性以得通。任運之",
    "T45n1875_001:0631a17": "形。因緣起而得會。一多全攝窺一塵。所以頓",
    "T45n1875_001:0631a18": "彰。彼此相收瞻纖毫以之齊現。良以心通則",
    "T45n1875_001:0631a19": "法門自在。義顯則大智由成。尋之者詎究其",
    "T45n1875_001:0631a20": "源。談之者罕窮其奧。任運之用。何可稱哉。",
    "T45n1875_001:0631a21": "5 體用顯露門體用顯露門第五",
    "T45n1875_001:0631a22": "夫法體圓通真源滿徹。顯則十方洞鑒示。乃",
    "T45n1875_001:0631a23": "一切咸彰。指微塵以覩玄宗。舉纖毫而觀佛",
    "T45n1875_001:0631a24": "境今達妄開真。略分十義。",
    "T45n1875_001:0631a25": "　一顯光明　二了境智　三明生了因",
    "T45n1875_001:0631a26": "　四明佛境　五辨因果　六明佛性",
    "T45n1875_001:0631a27": "　七表性德　八自心現　九出世間",
    "T45n1875_001:0631a28": "　十托生解",
    "T45n1875_001:0631a29": "初顯光明者。謂見塵中法界真如理事之時。",
    "T45n1875_001:0631b01": "顯了分明。此是智慧光明照也。若無智光。則",
    "T45n1875_001:0631b02": "理事不顯。但見法時。是心光明。由積智功圓。",
    "T45n1875_001:0631b03": "是故放一光明。則法界無不顯示。常觀察一",
    "T45n1875_001:0631b04": "切法界。是為放光明照一切也。",
    "T45n1875_001:0631b05": "二了境智者。如一塵圓小事相是世諦。了塵",
    "T45n1875_001:0631b06": "無生無性是真諦。彼真俗二諦。是所依之境。",
    "T45n1875_001:0631b07": "此貫達之心。是能依之智。此智於境。無復能",
    "T45n1875_001:0631b08": "取所取二種分別。何以故。今智由法成時。方",
    "T45n1875_001:0631b09": "得言智。離法則無能分別之智。法由智顯時。",
    "T45n1875_001:0631b10": "方得言。法離智亦無所分別之境。以心智寂",
    "T45n1875_001:0631b11": "故。雖流照而常安。由法隨緣故。雖空寂而恒",
    "T45n1875_001:0631b12": "用。",
    "T45n1875_001:0631b13": "三明生了因者。謂塵體空寂緣起法界之義。",
    "T45n1875_001:0631b14": "由智方顯。是了因。見塵體已修於解行。生起",
    "T45n1875_001:0631b15": "力用。是生因。然生即無生。還同法體。了亦非",
    "T45n1875_001:0631b16": "了。豈等緣生。生之與了。無有差別。生則約",
    "T45n1875_001:0631b17": "行。了則據體。無體即體。了則無生。體即無",
    "T45n1875_001:0631b18": "體。生還為了。契同一際。無所分別。",
    "T45n1875_001:0631b19": "四明佛境者。謂塵體不可得。此不可得。是佛",
    "T45n1875_001:0631b20": "得塵相無分齊無可依。此無依。是佛依塵體",
    "T45n1875_001:0631b21": "不生。此不生是佛生塵無分別。是佛分別。由",
    "T45n1875_001:0631b22": "無得無依無生。方能建立一切法。又塵全見",
    "T45n1875_001:0631b23": "更不可見乃至不可聞。皆是佛見聞。經云。所",
    "T45n1875_001:0631b24": "見不可見。所聞不可聞。",
    "T45n1875_001:0631b25": "五辯因果者。塵即是緣起事相現前為因。即",
    "T45n1875_001:0631b26": "事體空不可得是果。果不異因。全以因滿稱",
    "T45n1875_001:0631b27": "為果也。由因不異果。全以果圓稱之為因也。",
    "T45n1875_001:0631b28": "若因不得果。果亦非果也。若果不得因。因亦",
    "T45n1875_001:0631b29": "非因也。皆同時成立無別異故。是故初發心",
    "T45n1875_001:0631c01": "時。便成正覺。成正覺已。乃是初心。經云。初",
    "T45n1875_001:0631c02": "發心時便成正覺。悉與三世諸如來等。",
    "T45n1875_001:0631c03": "六明佛性者。謂覺塵及一切法。從緣無性名",
    "T45n1875_001:0631c04": "為佛性。經云。三世佛種。以無性為性。此但一",
    "T45n1875_001:0631c05": "切處。隨了無性即為佛性。不以有情故有。不",
    "T45n1875_001:0631c06": "以無情故無。今獨言有情者。意在勸人為器",
    "T45n1875_001:0631c07": "也。常於一塵一毛之處。明見一切理事。無非",
    "T45n1875_001:0631c08": "如來性。是開發如來性起功德名為佛性也。",
    "T45n1875_001:0631c09": "七表性德者。問塵是有耶。答是非有之有。如",
    "T45n1875_001:0631c10": "水月鏡像。經云。非有是有。問塵是無耶。答是",
    "T45n1875_001:0631c11": "有之非有空無性也。經云。有是非有。問塵是",
    "T45n1875_001:0631c12": "亦有亦無耶。答從緣生故有。無自性故空。空",
    "T45n1875_001:0631c13": "有一際自在成也。論云。以有空義故。一切法",
    "T45n1875_001:0631c14": "得成。問塵是非有非無耶。答有相空相俱不",
    "T45n1875_001:0631c15": "可得也。互相奪盡。無所成立。今此性德。但無",
    "T45n1875_001:0631c16": "執著。不礙分別。論云。若因有與無亦遮亦應。",
    "T45n1875_001:0631c17": "聽離言心不著。是則無有過。",
    "T45n1875_001:0631c18": "八明自心現者。如見此塵時是自心現也。今",
    "T45n1875_001:0631c19": "塵既由心現。即還與自心為緣。終無心外法。",
    "T45n1875_001:0631c20": "而能為心緣。以非外故。即以塵為自心現也。",
    "T45n1875_001:0631c21": "離心之外。更無一法。縱見內外。但是自心所",
    "T45n1875_001:0631c22": "現。無別內外。此無過也。",
    "T45n1875_001:0631c23": "九出世間者。謂見塵色相作實解。即為處世",
    "T45n1875_001:0631c24": "間。今塵相空無所有。是出世間也。經云。三",
    "T45n1875_001:0631c25": "世五蘊法說名為世間。斯由虛妄有。無分別",
    "T45n1875_001:0631c26": "則出世間也。",
    "T45n1875_001:0631c27": "十托事生解者。如見塵相。是事於事處貫達。",
    "T45n1875_001:0631c28": "即無生之理現前。是謂托事生解也。又別托",
    "T45n1875_001:0631c29": "外物以表此法。表塵法自在故。以塵表之顯",
    "T45n1875_001:0632a01": "法潤益故。以雲雨表之。顯塵性德深廣故。以",
    "T45n1875_001:0632a02": "海表之。如是無量。更有所表。各異。以智推",
    "T45n1875_001:0632a03": "之。",
    "T45n1875_001:0632a04": "然上諸義。惑盡智生相亡體顯。差別緣起。方",
    "T45n1875_001:0632a05": "騰性海之波。一味真源。用顯隨緣之鏡。會真",
    "T45n1875_001:0632a06": "之道失。何遠哉。",
    "T45n1875_001:0632a07": "6 差別顯現門差別顯現門第六",
    "T45n1875_001:0632a08": "夫滿教難思。窺一塵而頓現。圓宗叵測。觀纖",
    "T45n1875_001:0632a09": "毫而頓彰。然用就體分。非無差別之勢。事依",
    "T45n1875_001:0632a10": "理顯。自有一際之形。今且略舉大綱。以顯十",
    "T45n1875_001:0632a11": "義。",
    "T45n1875_001:0632a12": "　一明止觀　二開二諦　三出入定",
    "T45n1875_001:0632a13": "　四通性起　五辨六相　六顯帝網",
    "T45n1875_001:0632a14": "　七鑒微細　八通逆順　九定主伴",
    "T45n1875_001:0632a15": "　十登彼岸",
    "T45n1875_001:0632a16": "初明止觀者。如見塵無體空寂之境為止。照",
    "T45n1875_001:0632a17": "體之心是觀。今由以無緣之觀心通無性之",
    "T45n1875_001:0632a18": "止體。心境無二。是止觀融通。由止無體不礙",
    "T45n1875_001:0632a19": "是心故。是以境隨智。而任運。由觀心不礙止",
    "T45n1875_001:0632a20": "境故。是以智隨法而寂靜。由非止觀以成止",
    "T45n1875_001:0632a21": "觀。由成止觀。以非止觀。二而不二。不二而",
    "T45n1875_001:0632a22": "二。自在無礙。",
    "T45n1875_001:0632a23": "二開二諦者。謂如見塵相圓小。幻有現前。是",
    "T45n1875_001:0632a24": "世諦。了塵無體。幻相蕩盡。是真諦。今此世諦",
    "T45n1875_001:0632a25": "之有。不異於空相。方名世諦。又真諦之空。隨",
    "T45n1875_001:0632a26": "緣顯現。不異於有相。方名真諦。又空依有顯",
    "T45n1875_001:0632a27": "即世諦。成真諦也。由有攬空成。即真諦成俗",
    "T45n1875_001:0632a28": "諦也。由非真非俗。是故能真能俗。即二而無",
    "T45n1875_001:0632a29": "二。不礙一二之義歷然。經云。於解常自一。於",
    "T45n1875_001:0632b01": "諦常自二。通達此無礙。真入第一義。",
    "T45n1875_001:0632b02": "三出入定者。謂見塵性空。即是十方一切真",
    "T45n1875_001:0632b03": "實之理。名為入定也。然見此塵無性空理之",
    "T45n1875_001:0632b04": "時。乃是十方之空也。何以故。由十方之心。",
    "T45n1875_001:0632b05": "見於一塵。是故全以十方為塵。定亦不礙事",
    "T45n1875_001:0632b06": "相宛然。是起然起之與定俱等虛空界。但以",
    "T45n1875_001:0632b07": "一多融通同異無礙。是故一入多起。多入一",
    "T45n1875_001:0632b08": "起。差別入一際起。一際入差別起。悉皆同時",
    "T45n1875_001:0632b09": "一際成立。無有別異。當知。定即起起即定。一",
    "T45n1875_001:0632b10": "與一切同時三昧起。一切塵中入正受。一毛",
    "T45n1875_001:0632b11": "端頭三昧起。",
    "T45n1875_001:0632b12": "四通性起者。謂塵體空無所有。相無不盡。唯",
    "T45n1875_001:0632b13": "一真性。以空不守自性。即全體而成諸法也。",
    "T45n1875_001:0632b14": "是故而有萬像繁興。萬像繁興而恒不失真",
    "T45n1875_001:0632b15": "體一味。起恒不起。不起恒起。良以不起即起。",
    "T45n1875_001:0632b16": "起乃顯於緣生。起即不起。不起乃彰於法界。",
    "T45n1875_001:0632b17": "是故此塵即理即事即滅即生。皆由不起而",
    "T45n1875_001:0632b18": "起也。此塵亦空理亦壞亦隱。由起而不起。是",
    "T45n1875_001:0632b19": "故終日繁興。而無施設也。",
    "T45n1875_001:0632b20": "五顯六相者。今塵全以理事解行教義以成",
    "T45n1875_001:0632b21": "緣起。此為總也。由塵總義現前。方於塵處。辨",
    "T45n1875_001:0632b22": "體用解行教義。各各差別。是別也。此一塵處",
    "T45n1875_001:0632b23": "所辨諸義。各各無性。互不相違。是同也。此一",
    "T45n1875_001:0632b24": "塵處。諸義體用性相各各差別。是異也。此一",
    "T45n1875_001:0632b25": "塵處。諸義現前塵法方立。是成也。此一塵處。",
    "T45n1875_001:0632b26": "諸義各各顯自性相終不相成相作。是壞也。",
    "T45n1875_001:0632b27": "一切諸法。皆具此六相。緣起方成。若不如此。",
    "T45n1875_001:0632b28": "則失六義也。",
    "T45n1875_001:0632b29": "六顯帝網者。謂塵無體。顯現一切緣起理事。",
    "T45n1875_001:0632c01": "菩提涅槃教義。及解行等。由此諸義無性。理",
    "T45n1875_001:0632c02": "通十方。圓明一際。或一現一。或一現一切。或",
    "T45n1875_001:0632c03": "一切現一。或一切現一切。四句同時。一際顯",
    "T45n1875_001:0632c04": "然。重重無盡。自在現也。如帝釋殿珠網。重重",
    "T45n1875_001:0632c05": "互現無盡。論云。帝網差別。唯智能知。非眼境",
    "T45n1875_001:0632c06": "界。",
    "T45n1875_001:0632c07": "七鑒微細者。謂此塵及十方一切理事等。莫",
    "T45n1875_001:0632c08": "不皆是佛智所現。即此佛智所現之塵。能容",
    "T45n1875_001:0632c09": "持一切剎海事理教義。無不具足。所以然者。",
    "T45n1875_001:0632c10": "由十方差別雖多。恒是一塵之十方。一塵雖",
    "T45n1875_001:0632c11": "小。恒是該通一切之塵。是故顯現。無有先後。",
    "T45n1875_001:0632c12": "不礙差別。遠近宛然。經云。微細世界中。容受",
    "T45n1875_001:0632c13": "大世界。境界無不了。智慧山王行。又云。於一",
    "T45n1875_001:0632c14": "塵中。普現三世一切佛剎等。又云。乃至一塵",
    "T45n1875_001:0632c15": "一毛一世界一佛一眾生等。皆如是頓顯故。",
    "T45n1875_001:0632c16": "八通逆順者。謂舉塵相。不必見理為逆。以塵",
    "T45n1875_001:0632c17": "無體即空為順。由相取不可得。逆則常順。以",
    "T45n1875_001:0632c18": "理不礙事。順則常逆。由事理融通。是以逆順",
    "T45n1875_001:0632c19": "無礙自在用也。",
    "T45n1875_001:0632c20": "九定主伴者。謂塵是法界體無分齊。普遍一",
    "T45n1875_001:0632c21": "切。是為主也。即彼一切各各別故是伴也。然",
    "T45n1875_001:0632c22": "伴不異主。必全主而成伴。主不異伴。亦全",
    "T45n1875_001:0632c23": "伴而成主。主之與伴。互相資相攝。若相攝彼",
    "T45n1875_001:0632c24": "此互無。不可別說一切。若相資則彼此互有。",
    "T45n1875_001:0632c25": "不可同說一切。皆由即主即伴。是故亦同亦",
    "T45n1875_001:0632c26": "異。當知。主中亦主亦伴。伴中亦伴亦主也。",
    "T45n1875_001:0632c27": "十登彼岸者。謂塵名相生滅。是此岸。今了塵",
    "T45n1875_001:0632c28": "名相空寂不生不滅。是彼岸。但以不了為此。",
    "T45n1875_001:0632c29": "了即為彼。依了不了邊。寄彼此以言之。經云。",
    "T45n1875_001:0633a01": "菩薩不住此岸。不住彼岸。而能運度眾生於",
    "T45n1875_001:0633a02": "彼岸。",
    "T45n1875_001:0633a03": "然上諸義體無別異。舉則全彰。理不殊途。",
    "T45n1875_001:0633a04": "談皆頓顯。良以二邊相盡差別體融。隨智卷",
    "T45n1875_001:0633a05": "舒。應機屈曲。是故言起。即起誰云路之不通。",
    "T45n1875_001:0633a06": "舉多即多。孰談法之無在。自非逈超特達捿",
    "T45n1875_001:0633a07": "心物表之者。焉能了此乎。",
    "T45n1875_001:0633a08": "7 修學嚴成門修學嚴成門第七",
    "T45n1875_001:0633a09": "夫菩提大寶性起靈珠。既琢既磨。資智慧。而",
    "T45n1875_001:0633a10": "觀察為調為舒。藉解行以嚴成。今總舉大綱",
    "T45n1875_001:0633a11": "粗分十義。",
    "T45n1875_001:0633a12": "　一法供養　二弘六度　三修解行",
    "T45n1875_001:0633a13": "　四常莊嚴　五明智慧　六崇善根",
    "T45n1875_001:0633a14": "　七了夢幻　八曉鏡像　九達五蘊",
    "T45n1875_001:0633a15": "　十不共法",
    "T45n1875_001:0633a16": "初法供養者。謂以無生心中施一切珍寶。乃",
    "T45n1875_001:0633a17": "至微塵。皆能攝於法界。即以此法界一塵。而",
    "T45n1875_001:0633a18": "作供養。以此供養。乃至遍通三世一切諸如",
    "T45n1875_001:0633a19": "來前。無不顯現。彼諸如來。無不攝受。何以",
    "T45n1875_001:0633a20": "故。由塵即攝法界。是理與佛體性。法界相應",
    "T45n1875_001:0633a21": "是故遍至一切佛所。名廣大供養。無空過者。",
    "T45n1875_001:0633a22": "經云。諸供養中法供養勝。",
    "T45n1875_001:0633a23": "二弘六度者。如見塵緣起無盡。理事中說。施",
    "T45n1875_001:0633a24": "一切眾生。是檀波羅蜜。又塵相空無。即無非",
    "T45n1875_001:0633a25": "可防。無惡可斷。是尸羅波羅蜜。又塵相空無",
    "T45n1875_001:0633a26": "所有。則緣心不起。息諸惱害。是羼提波羅蜜。",
    "T45n1875_001:0633a27": "又塵無體時執心自盡。離於妄念。是精進波",
    "T45n1875_001:0633a28": "羅蜜。經云。若能心不妄。精進無有涯。又以塵",
    "T45n1875_001:0633a29": "無性。心亦自寂。是禪波羅蜜。經云。不見心",
    "T45n1875_001:0633b01": "相。是名正定。又塵緣起無生無相空寂之理。",
    "T45n1875_001:0633b02": "是智慧波羅蜜。經云。色不生。是般若波羅蜜。",
    "T45n1875_001:0633b03": "生常以如理六度。修明其心。亦不礙事六度。",
    "T45n1875_001:0633b04": "饒益眾生理事不二。為實行也。不以理中具",
    "T45n1875_001:0633b05": "六而礙事六。但了事為理也。",
    "T45n1875_001:0633b06": "三修解行者。謂於塵處。悟達理事色空無性",
    "T45n1875_001:0633b07": "之義。是解也。理解在心。是智也。行通為行。若",
    "T45n1875_001:0633b08": "行心作真解作俗解。非名解也。不作一切解。",
    "T45n1875_001:0633b09": "解心無寄。是為大解也。又若起心。作凡夫行。",
    "T45n1875_001:0633b10": "作聖人行。亦非行也。不作一切行。行心無寄。",
    "T45n1875_001:0633b11": "是名大行。行非是過。由心起作。解亦非過。由",
    "T45n1875_001:0633b12": "心住著。常無住著希望。乃是真解行也。",
    "T45n1875_001:0633b13": "四常莊嚴者。如以智心觀察。全塵法界緣起",
    "T45n1875_001:0633b14": "現前無有分別。是為嚴淨佛土。又修戒願理",
    "T45n1875_001:0633b15": "事。解行圓明。全塵法界理智圓通功德顯示。",
    "T45n1875_001:0633b16": "是為莊嚴佛身。又說示塵體緣起主伴帝網。",
    "T45n1875_001:0633b17": "微細曉示一切。是為轉淨法輪。於一切處皆",
    "T45n1875_001:0633b18": "是莊嚴。不礙七寶。以用莊嚴。",
    "T45n1875_001:0633b19": "五明智慧者。謂塵從緣成假。持似有所現。此",
    "T45n1875_001:0633b20": "達有之心是智。即此假持幻有畢竟空無所",
    "T45n1875_001:0633b21": "有。此觀空之心是慧。若住於空。即失有義。非",
    "T45n1875_001:0633b22": "慧也。若住於有。即失空義。非智也。今空不異",
    "T45n1875_001:0633b23": "有。有必全空。是為智慧也。要由名相不存。方",
    "T45n1875_001:0633b24": "名智慧。若存名相。即非智慧也。由不存即是",
    "T45n1875_001:0633b25": "存。存即是不存也。",
    "T45n1875_001:0633b26": "六崇善根者。謂顯塵是法界涅槃。及以解行。",
    "T45n1875_001:0633b27": "此皆從塵處所顯發。是故即以塵為善根也。",
    "T45n1875_001:0633b28": "常觀察修習。是為於塵處而種善根而長養",
    "T45n1875_001:0633b29": "之。所有一切塵毛剎海。佛及眾生。常應如",
    "T45n1875_001:0633c01": "是也。",
    "T45n1875_001:0633c02": "七了夢幻者。謂塵相生起迷心為有。觀察即",
    "T45n1875_001:0633c03": "虛。猶如幻人。亦如夜夢。覺已皆無。今了虛",
    "T45n1875_001:0633c04": "無。名不可得。相不可得。一切都不可得。是為",
    "T45n1875_001:0633c05": "塵覺悟空無所有。",
    "T45n1875_001:0633c06": "八曉鏡像者。謂塵相大小。但似有顯現。畢竟",
    "T45n1875_001:0633c07": "取不可得。故知。塵即虛無。如鏡中之像。經",
    "T45n1875_001:0633c08": "云。觀察諸法。如電光。如水月鏡中之像。似有",
    "T45n1875_001:0633c09": "非有。取不可得故。以塵空寂不礙假相。宛然",
    "T45n1875_001:0633c10": "於法界中假實二義。但由影像也。",
    "T45n1875_001:0633c11": "九達五蘊者。如塵質礙為色。心領納是受。現",
    "T45n1875_001:0633c12": "塵假相於心是想。心緣塵取捨是行。辨了於",
    "T45n1875_001:0633c13": "塵是識。今了塵無體。緣慮自亡。經云。三世五",
    "T45n1875_001:0633c14": "蘊法。說名為世間。斯由虛妄有。無即出世",
    "T45n1875_001:0633c15": "間。",
    "T45n1875_001:0633c16": "十不共法者。謂二乘凡夫。見塵有相有體。但",
    "T45n1875_001:0633c17": "見一塵。而無自在業用。今則不爾。不與彼同。",
    "T45n1875_001:0633c18": "此要達塵無體證之。以成佛土。依塵修起智",
    "T45n1875_001:0633c19": "慧。莊嚴法身。然小恒容廣大世界。一塵常能",
    "T45n1875_001:0633c20": "普攝一切。是為不共法也。",
    "T45n1875_001:0633c21": "然上諸義體雖空淨。資行願以嚴真性。縱包",
    "T45n1875_001:0633c22": "含依智慧而開顯。是故體稱本有。行約修生。",
    "T45n1875_001:0633c23": "生即不生。還同本體。體亦非體。復等修生。何",
    "T45n1875_001:0633c24": "曾體而礙生。生而失體。得意亡言。千里跬步。",
    "T45n1875_001:0633c25": "豈與夫懵道之子同年而語哉。",
    "T45n1875_001:0633c26": "8 對治獲益門對治獲益門第八",
    "T45n1875_001:0633c27": "夫病起藥興。妄生智立。務止啼於楊葉。資",
    "T45n1875_001:0633c28": "靜亂於空業。百非息於攀緣。四句絕於增減。",
    "T45n1875_001:0633c29": "然而悟緣無體。智則自融起用。恒沙無非清",
    "T45n1875_001:0634a01": "淨。今略分十義。以明對治。",
    "T45n1875_001:0634a02": "　一觀十二因緣　二修四威儀",
    "T45n1875_001:0634a03": "　三明三性　四顯教義　五示法輪",
    "T45n1875_001:0634a04": "　六知無常　七入真如　八出魔網",
    "T45n1875_001:0634a05": "　九消藥病　十離解縛",
    "T45n1875_001:0634a06": "初觀十二因緣者。謂於塵上名相所惑。不了",
    "T45n1875_001:0634a07": "無體。是無明緣。於塵上心計生起。是行緣。於",
    "T45n1875_001:0634a08": "塵上分別之心恒轉流注。是識緣。於塵上妄",
    "T45n1875_001:0634a09": "識依止成種。是名色緣。於塵上六根受入。是",
    "T45n1875_001:0634a10": "六入緣。於塵上根塵相對。是觸緣。於塵上領",
    "T45n1875_001:0634a11": "納塵境。是受緣。於塵上樂受自潤。是愛緣。",
    "T45n1875_001:0634a12": "於塵上不了即空。是取緣。於塵上愛集成業。",
    "T45n1875_001:0634a13": "是有緣。於塵上業熟起五蘊身。是生緣。於塵",
    "T45n1875_001:0634a14": "上名相變壞。是老死緣。今了塵名相空寂。則",
    "T45n1875_001:0634a15": "心不緣隨了之時緣自寂滅。",
    "T45n1875_001:0634a16": "二修四威儀者。於塵上開顯法界法門。曉示",
    "T45n1875_001:0634a17": "一切群生。是行。經云。菩薩有二種行。所謂",
    "T45n1875_001:0634a18": "聞法行。樂聽法故。說法行。利益眾生故。於塵",
    "T45n1875_001:0634a19": "上平等大智隨順觀察。塵從緣起無生無相。",
    "T45n1875_001:0634a20": "是住。經云。所謂隨順住。住正法故。於塵上空",
    "T45n1875_001:0634a21": "寂甚深之義。是坐。經云。所謂坐師子座。演說",
    "T45n1875_001:0634a22": "甚深法故。於塵上名相蕩盡觀心寂滅淡泊",
    "T45n1875_001:0634a23": "無為。是臥。經云。所謂寂靜臥身心淡泊故。又",
    "T45n1875_001:0634a24": "禪定臥。正念思惟觀察故。不礙事處。四威儀",
    "T45n1875_001:0634a25": "即事恒理也。",
    "T45n1875_001:0634a26": "三明三性者。謂塵上迷心所執計有相生以",
    "T45n1875_001:0634a27": "為實也。今了塵圓小之相。取不可得。惑相自",
    "T45n1875_001:0634a28": "亡。是為遍計相。無性為人無我也。又塵與自",
    "T45n1875_001:0634a29": "心為緣。心法方起。今了緣無自體。依心方現。",
    "T45n1875_001:0634b01": "無自體生。是為依他也。無生性是法無我也。",
    "T45n1875_001:0634b02": "由二義現前。乃圓成勝義性也。",
    "T45n1875_001:0634b03": "四顯教義者。謂塵能表生信解。令通達故是",
    "T45n1875_001:0634b04": "教。即解之時句味可詮是義。即此塵具足法",
    "T45n1875_001:0634b05": "界理智。是無盡教義也。教無實體。隨器施設。",
    "T45n1875_001:0634b06": "義無實趣。隨智開合。了妄無體。教亦非教。經",
    "T45n1875_001:0634b07": "云。我說十二部經。如空拳誑小兒。是事不知。",
    "T45n1875_001:0634b08": "名曰無明。",
    "T45n1875_001:0634b09": "五示法輪者。塵處開演。如上法門。隨心迴轉",
    "T45n1875_001:0634b10": "清淨顯然。是謂轉無盡法輪也。",
    "T45n1875_001:0634b11": "六知無常者。謂塵念念生滅是無常。即生滅",
    "T45n1875_001:0634b12": "無體是為常。即生滅不生滅名凝然常。經云。",
    "T45n1875_001:0634b13": "不生不滅是無常義。即常不礙隨緣。即常不",
    "T45n1875_001:0634b14": "異無常。又無常體寂滅。即無常不異常。若去",
    "T45n1875_001:0634b15": "無常。即常義亦失。若去常即無常義亦失。當",
    "T45n1875_001:0634b16": "知。常即無常。無常即常也。",
    "T45n1875_001:0634b17": "七入真如者。謂一塵隨心迴轉。種種義味成",
    "T45n1875_001:0634b18": "大緣起。雖有種種。而無生滅。雖不生滅。而恒",
    "T45n1875_001:0634b19": "不礙一切隨緣。今無生滅是不變。不礙一切",
    "T45n1875_001:0634b20": "是隨緣。即此隨緣不變。",
    "T45n1875_001:0634b21": "八出魔網者。若於塵上。心計生滅違順有無",
    "T45n1875_001:0634b22": "緣慮等。是處魔網也。於塵上能觀察平等一",
    "T45n1875_001:0634b23": "味真實。而無生滅之見。即出魔網。經云。眾魔",
    "T45n1875_001:0634b24": "者樂生死。菩薩於生死而不捨故。",
    "T45n1875_001:0634b25": "九銷藥病者。如見塵大小生滅有無流動是",
    "T45n1875_001:0634b26": "病。了大小無大小。了生滅不生滅。知有非有",
    "T45n1875_001:0634b27": "等是藥。藥即非藥。以無妄可斷故。病亦非病。",
    "T45n1875_001:0634b28": "以智深達故。當知。動心緣境即為病。經云。何",
    "T45n1875_001:0634b29": "謂病本。謂有攀緣。",
    "T45n1875_001:0634c01": "十離解縛者。謂於塵上執生滅之相是縛。了",
    "T45n1875_001:0634c02": "生滅相不可得是解。經云。有慧方便。解無慧",
    "T45n1875_001:0634c03": "方便。縛但了相非相。於縛常解。若住無相解",
    "T45n1875_001:0634c04": "還是縛。了妄無體。縛即非縛。縛既無縛。解亦",
    "T45n1875_001:0634c05": "無解。經云。諸法無縛。本解脫故。諸法無解。",
    "T45n1875_001:0634c06": "本無縛故。",
    "T45n1875_001:0634c07": "然上諸義妄情增起緣於名相。以心行迷識",
    "T45n1875_001:0634c08": "住生於有無。而成結業。所以病妄則藥妄。舉",
    "T45n1875_001:0634c09": "空拳以止啼。心通則法通。引虛空而示遍。既",
    "T45n1875_001:0634c10": "覺既悟。何滯何疑。消能所以入玄宗。泯藥病",
    "T45n1875_001:0634c11": "而歸法界。",
    "T45n1875_001:0634c12": "9 體用開合門體用開合門第九",
    "T45n1875_001:0634c13": "夫玄宗渺漭在緣起而可彰。至道希夷入法",
    "T45n1875_001:0634c14": "界而無見故。標體開用助道之品蓋多。就性",
    "T45n1875_001:0634c15": "明緣差別之門不一。合則法界寂而無二。開",
    "T45n1875_001:0634c16": "乃緣起應而成三。動寂理融方開體用。今就",
    "T45n1875_001:0634c17": "大況而言。略分十義。",
    "T45n1875_001:0634c18": "　一顯人法　二世流布　三觀體用",
    "T45n1875_001:0634c19": "　四五分法身　五開三藏　六即不即",
    "T45n1875_001:0634c20": "　七異不異　八明本末　九會三乘",
    "T45n1875_001:0634c21": "　十畢竟空",
    "T45n1875_001:0634c22": "初顯人法者。謂能達塵者是人。所了塵者是",
    "T45n1875_001:0634c23": "法。即此人法相由顯現。由人方能顯法。由",
    "T45n1875_001:0634c24": "法以用有人。論云。以人知有法。以法知有人。",
    "T45n1875_001:0634c25": "離人何有法。離法何有人。今以人無相故。方",
    "T45n1875_001:0634c26": "為顯法之人。以法無性故。方為成人之法。二",
    "T45n1875_001:0634c27": "而不二。不二而二也。",
    "T45n1875_001:0634c28": "二世流布者。謂今見此塵名相大小。是世流",
    "T45n1875_001:0634c29": "布而共說也。然塵體全法。無復種種差別。全",
    "T45n1875_001:0635a01": "以用不異體。是故存此假名。經云。一法有多",
    "T45n1875_001:0635a02": "名。真法中即無。不失法性故。流布於世間。",
    "T45n1875_001:0635a03": "三觀體用者。謂了達塵無生無性一味是體。",
    "T45n1875_001:0635a04": "智照理時不礙事相宛然是用。事雖宛然。恒",
    "T45n1875_001:0635a05": "無所有。是故用即體也。如會百川以歸於海。",
    "T45n1875_001:0635a06": "理雖一味。恒自隨緣。是故體即用也。如舉大",
    "T45n1875_001:0635a07": "海以明百川。由理事互融故。體用自在。若相",
    "T45n1875_001:0635a08": "入則用開差別。若相即乃體恒一味。恒一恒",
    "T45n1875_001:0635a09": "二。是為體用也。",
    "T45n1875_001:0635a10": "四明五分法身者。謂塵空無所有。即無非可",
    "T45n1875_001:0635a11": "防。是戒身。以塵無相心自不緣。是定身。了",
    "T45n1875_001:0635a12": "塵空寂是慧身。由塵空無則不緣於有。不住",
    "T45n1875_001:0635a13": "於相。是解脫身。由了塵體。更無異解。是解脫",
    "T45n1875_001:0635a14": "知見身。身以依止為義。謂智依法顯。而得成",
    "T45n1875_001:0635a15": "立故。為法身也。",
    "T45n1875_001:0635a16": "五開三藏者。謂塵是法界體性及涅槃。皆由",
    "T45n1875_001:0635a17": "大智所現。而行照也。即以文字記持。塵處所",
    "T45n1875_001:0635a18": "現之理。書之於簡為經。即修多羅藏也。謂塵",
    "T45n1875_001:0635a19": "處觀察。體性不住名相。隨順調伏。令息諸惡。",
    "T45n1875_001:0635a20": "是戒即毘奈耶藏也。於塵上體用法智真妄",
    "T45n1875_001:0635a21": "相對。發智生解。事方究竟。是論即阿毘達磨",
    "T45n1875_001:0635a22": "藏也。",
    "T45n1875_001:0635a23": "六明即不即者。如塵相圓小分齊無體。唯法",
    "T45n1875_001:0635a24": "故說即也。不礙塵相宛然故。說不即也。秖由",
    "T45n1875_001:0635a25": "塵相不即於法。會通而言方為即也。又由塵",
    "T45n1875_001:0635a26": "即法故是即。不礙緣起是不即也。",
    "T45n1875_001:0635a27": "七明異不異者。謂塵之事相是異。克體唯法",
    "T45n1875_001:0635a28": "是不異。秖由法體不異即異義方成。以不失",
    "T45n1875_001:0635a29": "體故。秖由塵事差別即不異義方成。以不壞",
    "T45n1875_001:0635b01": "緣起方言理也。經云。甚奇世尊。於無異法中",
    "T45n1875_001:0635b02": "而說諸法異。",
    "T45n1875_001:0635b03": "八明本末者。謂塵空無性是本。塵相差別是",
    "T45n1875_001:0635b04": "末。末即非末。以相無不盡故。本亦非本。以不",
    "T45n1875_001:0635b05": "礙緣成故。即以非本為本。雖空而恒有。以非",
    "T45n1875_001:0635b06": "末為末。雖有而恒空。當知。末即隨緣。本即據",
    "T45n1875_001:0635b07": "體。今體為用本。用依體起。經云。從無住本立",
    "T45n1875_001:0635b08": "一切法。",
    "T45n1875_001:0635b09": "九會三乘者。謂見塵相空無所有。然法是實。",
    "T45n1875_001:0635b10": "據此見為小乘。悟塵從緣。息於緣慮。據此見",
    "T45n1875_001:0635b11": "為中乘。了塵無性。無生空寂一味。據此為大",
    "T45n1875_001:0635b12": "乘。今法是一。學者分三。非以學三令法亦三。",
    "T45n1875_001:0635b13": "非以法一令學亦一。但人自三乘法非三也。",
    "T45n1875_001:0635b14": "當知。一即三乘。所學之歸一也。三即一乘。隨",
    "T45n1875_001:0635b15": "應之機有三也。",
    "T45n1875_001:0635b16": "十畢竟空者。謂塵不泯事相。而常空寂。是為",
    "T45n1875_001:0635b17": "畢竟空也。今事相雖存。即相不可得。名亦不",
    "T45n1875_001:0635b18": "可得。理義不可得。以一切不可得。名為畢竟",
    "T45n1875_001:0635b19": "空。非無表說也。然畢竟空。空時不礙塵法宛",
    "T45n1875_001:0635b20": "然。塵法宛然。恒畢竟空。",
    "T45n1875_001:0635b21": "然上諸義法體不空。緣生非有。非有之有即",
    "T45n1875_001:0635b22": "有。遍於十方。不空之空即空。成於一切。用",
    "T45n1875_001:0635b23": "開差別諸法宛而星羅體合事銷多門寂而雲",
    "T45n1875_001:0635b24": "斂。",
    "T45n1875_001:0635b25": "10 決擇成就門決擇成就門第十",
    "T45n1875_001:0635b26": "夫緣情未泯。見有正邪。法體隨迷故。隨緣而",
    "T45n1875_001:0635b27": "生滅。法界沖寂。泯寂滅以是非。今欲顯其實",
    "T45n1875_001:0635b28": "趣簡彼權門。使皂白以雙分令真妄而兩別。",
    "T45n1875_001:0635b29": "略舉大綱。題茲十義。",
    "T45n1875_001:0635c01": "　一簡正見　二辨染淨　三顯無知",
    "T45n1875_001:0635c02": "　四佛出世　五辨四依　六除業報",
    "T45n1875_001:0635c03": "　七定權實　八明頓漸　九入佛海",
    "T45n1875_001:0635c04": "　十證佛地",
    "T45n1875_001:0635c05": "初簡正見者。如見塵名相是邪。見塵空寂是",
    "T45n1875_001:0635c06": "正。又若以見見於塵。此非為正。以不見見於",
    "T45n1875_001:0635c07": "塵。此亦非正。但知塵全是見。不復更見。以不",
    "T45n1875_001:0635c08": "見見於塵也。然見此塵時。不可以慧眼見法",
    "T45n1875_001:0635c09": "眼看佛眼觀肉眼視天眼瞻見於塵也。以塵",
    "T45n1875_001:0635c10": "即慧即法即佛即肉即天。不復更以慧眼見",
    "T45n1875_001:0635c11": "眼見。又若見即不見。謂以見見即不契塵",
    "T45n1875_001:0635c12": "也。若不見即見。謂更將不見以見於塵。亦",
    "T45n1875_001:0635c13": "不契於塵也。若不見即不見。謂不知塵是見。",
    "T45n1875_001:0635c14": "名為總不見也。若見即見。謂知塵全是見。方",
    "T45n1875_001:0635c15": "名為見。經云。見者即是垢。彼則無所見。諸",
    "T45n1875_001:0635c16": "佛離所見。是故見清淨。",
    "T45n1875_001:0635c17": "二辨染淨者。謂見塵生滅有無是染。即體不",
    "T45n1875_001:0635c18": "生不滅非有非無是淨。若空異於有。則淨不",
    "T45n1875_001:0635c19": "名淨。以迷空故。若有異於空。則染不名染。以",
    "T45n1875_001:0635c20": "執有故。今有即全空。方名染分。空即全有。方",
    "T45n1875_001:0635c21": "名淨分。由空有無礙。是故染淨自在也。經云。",
    "T45n1875_001:0635c22": "染而不染。不染而染。",
    "T45n1875_001:0635c23": "三顯無知者。謂了知塵時。塵全是知也。終不",
    "T45n1875_001:0635c24": "以知知於塵也。若以知知於塵。有所不知也。",
    "T45n1875_001:0635c25": "若知於知。此無知不異知也。今塵即是知。不",
    "T45n1875_001:0635c26": "復更以不知知於無知者。但無能所之知非",
    "T45n1875_001:0635c27": "無知也。經云。顯現一切法。各各不相知。",
    "T45n1875_001:0635c28": "四佛出世者。今如來出現。全以塵無自性。法",
    "T45n1875_001:0635c29": "界緣起菩提涅槃。以為如來身也。此身通三",
    "T45n1875_001:0636a01": "世間。是故於一切國土一切眾生。一切事物。",
    "T45n1875_001:0636a02": "一切緣起。一切業報。一切塵毛等。各各顯現。",
    "T45n1875_001:0636a03": "如上諸義。菩提涅槃等。為佛出世也。若一處",
    "T45n1875_001:0636a04": "不了即不成佛。亦不出現。何以故。由不了塵",
    "T45n1875_001:0636a05": "處。仍是無明。是故不成佛。亦不出現也。具",
    "T45n1875_001:0636a06": "如性起品文思之。",
    "T45n1875_001:0636a07": "五辨四依者。謂心了塵空寂不緣名相。是依",
    "T45n1875_001:0636a08": "智不依識。謂了塵是緣起之法非在分別。是",
    "T45n1875_001:0636a09": "依法不依人。謂了塵無生無相之義。不在文",
    "T45n1875_001:0636a10": "字。是依義不依語。謂了塵上。若具顯一切法",
    "T45n1875_001:0636a11": "界。非有分限。此則依了義經。不依不了義經。",
    "T45n1875_001:0636a12": "六除業報者。謂塵上不了自心。謂心外有法。",
    "T45n1875_001:0636a13": "即生憎愛。從貪業成報。然此業報。由心迷塵",
    "T45n1875_001:0636a14": "妄計而生。但以有顯現。皆無真實。經云。猶如",
    "T45n1875_001:0636a15": "淨明鏡隨其面像現。內外無所有。業報亦如",
    "T45n1875_001:0636a16": "是。迷者謂塵相有所從來而復生滅。是迷。今",
    "T45n1875_001:0636a17": "了塵相無體。是悟。迷本無從來。悟亦無所去。",
    "T45n1875_001:0636a18": "何以故。以妄心為有。本無體故。如繩上蛇。本",
    "T45n1875_001:0636a19": "無從來。亦無所去。何以故。蛇是妄心。橫計為",
    "T45n1875_001:0636a20": "有。本無體故。若計有來處去處還是迷。了無",
    "T45n1875_001:0636a21": "來去是悟。然悟之與迷。相待安立。非是先有",
    "T45n1875_001:0636a22": "淨心後有無明。此非二物不可兩解。但了妄",
    "T45n1875_001:0636a23": "無妄。即為淨心。終無先淨心而後無明。知",
    "T45n1875_001:0636a24": "之。",
    "T45n1875_001:0636a25": "七定權實者。謂塵事是權。空寂是實。然實非",
    "T45n1875_001:0636a26": "實。以理不礙事故。權亦非權。以事體即空",
    "T45n1875_001:0636a27": "故。若作權解實解。此非善解。若知權實俱不",
    "T45n1875_001:0636a28": "可得寄言以明法體。是名善解也。",
    "T45n1875_001:0636a29": "八明頓漸者。若於塵處。了幻相不可得。方見",
    "T45n1875_001:0636b01": "無相。了塵無自性。方見無生。了塵色無體。方",
    "T45n1875_001:0636b02": "見空。如此推尋。方見名為漸。今不待推尋。而",
    "T45n1875_001:0636b03": "直見諸法無性空寂。如鏡現像。不待次第。對",
    "T45n1875_001:0636b04": "緣即現為頓。",
    "T45n1875_001:0636b05": "九入佛海者。謂全塵處。見如上百門義。並是",
    "T45n1875_001:0636b06": "佛大願海。大智慧海。大方便海之所顯現。乃",
    "T45n1875_001:0636b07": "至一切塵。一切毛。一切國土剎海。一切佛及",
    "T45n1875_001:0636b08": "眾生。一切事物等。莫不皆空。是佛智慧大海",
    "T45n1875_001:0636b09": "無邊無盡。深廣不可測也。當知。學者若於塵",
    "T45n1875_001:0636b10": "處見一切法界者。即是入佛法界智慧海也。",
    "T45n1875_001:0636b11": "若以開合卷舒或塵內或毛孔而能資攝。一",
    "T45n1875_001:0636b12": "即一切。一切即一。可說即不可說。主伴自在。",
    "T45n1875_001:0636b13": "依正無礙。普是如來智海之業用。若人如是",
    "T45n1875_001:0636b14": "通達者。與如來等也。",
    "T45n1875_001:0636b15": "十證佛地者。謂塵空無我無相是地。然此地",
    "T45n1875_001:0636b16": "體性。猶未清淨。以從我相彰得。了心猶未寧。",
    "T45n1875_001:0636b17": "亦是垢見。若作遠離空無相之念者。猶為垢",
    "T45n1875_001:0636b18": "心。謂有遠離之想未止也。今不作遠離之想。",
    "T45n1875_001:0636b19": "亦無動念者。由初得念息。近從動念處顯也。",
    "T45n1875_001:0636b20": "今者無作遠離之念。亦無不作遠離之念者。",
    "T45n1875_001:0636b21": "此地顯時。即智慧不得以方便詮。不得以文",
    "T45n1875_001:0636b22": "字說。當自顯然。此猶假論。若稱理而言。非智",
    "T45n1875_001:0636b23": "所知。如空中鳥飛之時迹。不可求依止迹處",
    "T45n1875_001:0636b24": "也。然空中之迹。雖無體相可得。然迹非無。此",
    "T45n1875_001:0636b25": "迹尋之逾廣。要依鳥飛方論迹之深廣。當知。",
    "T45n1875_001:0636b26": "佛地要因心相而得證佛地之深廣也。然證",
    "T45n1875_001:0636b27": "入此地。不可一向住於寂滅。一切諸佛法不",
    "T45n1875_001:0636b28": "應爾。當示教利喜。學佛方便。學佛智慧。具如",
    "T45n1875_001:0636b29": "此地義處。思之。",
    "T45n1875_001:0636c01": "華嚴經義海百門",
    "T45n1875_001:0636c03": "詳校題辭詳校題辭",
    "T45n1875_001:0636c04": "義海百門者。賢首國師。宗別教一乘所製也。",
    "T45n1875_001:0636c05": "囊括大經。發揮玄旨。總十門而析百義。融萬",
    "T45n1875_001:0636c06": "法而歸一塵。嗟乎。吾祖之訓。遺文尚存。莫有",
    "T45n1875_001:0636c07": "傳者。晉水法𧜟　淨源字伯長。苦志于茲有",
    "T45n1875_001:0636c08": "年數矣。遂遍搜古本。歷考十門以前之九門。",
    "T45n1875_001:0636c09": "具彰序意。列義通結唯後之一門。亡其通結。",
    "T45n1875_001:0636c10": "或諸本傳寫闕文耶。或祖師立言互略耶。抑",
    "T45n1875_001:0636c11": "又第六差別顯現。誤題圓明解縛者。蓋後人",
    "T45n1875_001:0636c12": "橫議編簡異同。今偕詳定。以第六至第十。通",
    "T45n1875_001:0636c13": "前五門。合為一卷。恐來者不知故。直書以見",
    "T45n1875_001:0636c14": "其意。時熈寧二年歲次己酉四月十九日。於",
    "T45n1875_001:0636c15": "青墩寶閣講院方丈序。",
    "T45n1875_001:0636c17": "湖州照慶軍烏程縣烏墩鎮普靜寺比丘鴻",
    "T45n1875_001:0636c18": "緒洎徒弟等謹捨長財二十貫文足開。",
    "T45n1875_001:0636c19": "義海百門集茲勝因用薦　先和尚殊首座",
    "T45n1875_001:0636c20": "并報。",
    "T45n1875_001:0636c21": "　四恩三有者　　　上黨鮑　陞　　書",
    "T45n1875_001:0636c22": "　　　　　　　　　直林氏晉侁句當"
}