{
    "T35n1735_003:0517c18": "3大方廣佛華嚴經疏卷第三",
    "T35n1735_003:0517c20": "唐清涼山大華嚴寺沙門澄觀撰",
    "T35n1735_003:0517c21": "第四教所被機者，夫教因機顯，離機無言。",
    "T35n1735_003:0517c22": "上說義理弘深，未委被何根器。若明能應",
    "T35n1735_003:0517c23": "者十身圓音，今直彰所被，通有十類，前五",
    "T35n1735_003:0517c24": "揀非器、後五彰所為。前中，一無信非器，以",
    "T35n1735_003:0517c25": "聞生誹謗，墮惡道故。二違真非器，依傍",
    "T35n1735_003:0517c26": "此經以求名利，不淨說法，集邪善故。下經",
    "T35n1735_003:0517c27": "云「忘失菩提心修諸善根，是為魔業。」三乖",
    "T35n1735_003:0517c28": "實非器，謂如言取文、超情至理，不入心故。",
    "T35n1735_003:0517c29": "論云「隨聲取義，有五過失。」上三皆是凡",
    "T35n1735_003:0518a01": "愚，故下文云「此經不入餘眾生手。」四陜劣",
    "T35n1735_003:0518a02": "非器，謂一切二乘。〈出現品〉云「一切二乘不",
    "T35n1735_003:0518a03": "聞此經，何況受持。故雖在座，如聾如瞽。」",
    "T35n1735_003:0518a04": "五守權非器，謂三乘共教諸菩薩等，隨宗",
    "T35n1735_003:0518a05": "所修行布行位，不信圓融具德之法故。下",
    "T35n1735_003:0518a06": "經云「設有菩薩無量億那由他劫行六波羅",
    "T35n1735_003:0518a07": "蜜，不聞此經，或時聞已不信不解、不順不",
    "T35n1735_003:0518a08": "入，不得名為真實菩薩」故。後五顯所為",
    "T35n1735_003:0518a09": "中，一正為，謂是一乘圓機故。〈出現品〉云「此",
    "T35n1735_003:0518a10": "經不為餘眾生說」，即通指前五；「唯為乘",
    "T35n1735_003:0518a11": "不思議乘菩薩說」，即正為之機，謂一運一",
    "T35n1735_003:0518a12": "切運，圓融行位即深不思議，又能遍達諸",
    "T35n1735_003:0518a13": "教即廣不思議故，文云「非餘境界之所知，",
    "T35n1735_003:0518a14": "普賢行人方得入」等。二兼為，謂即時雖未",
    "T35n1735_003:0518a15": "悟入，而能信向成種。如〈出現品〉食金剛喻",
    "T35n1735_003:0518a16": "故。地獄天子十地頓超，大海劫火不能為",
    "T35n1735_003:0518a17": "障，約未悟入，故名為兼。三引為，即前權",
    "T35n1735_003:0518a18": "教菩薩，不受圓融之法故。十地之中寄位",
    "T35n1735_003:0518a19": "顯勝，借其三乘行布之名，彼謂同於我法，",
    "T35n1735_003:0518a20": "後因熏習方信入圓融，以離此普法無所",
    "T35n1735_003:0518a21": "歸故、權教極果無實事故。四者權為，即是",
    "T35n1735_003:0518a22": "二乘，謂既不聞，況於受持。故諸菩薩權示",
    "T35n1735_003:0518a23": "聲聞，或在法會而聾盲，彰其絕分；或示在",
    "T35n1735_003:0518a24": "道而啟悟，知可迴心。五遠為，謂諸凡夫、外",
    "T35n1735_003:0518a25": "道、闡提悉有佛性，今雖不信後必當入故。",
    "T35n1735_003:0518a26": "〈出現品〉云「如來智慧大藥王樹，唯除二處",
    "T35n1735_003:0518a27": "不能為作生長利益，所謂二乘墮無為坑，",
    "T35n1735_003:0518a28": "及壞善根非器眾生，溺大邪見貪愛之水，然",
    "T35n1735_003:0518a29": "亦於彼曾無厭捨。」前三非器是溺邪見，第",
    "T35n1735_003:0518b01": "四非器是墮深坑，故皆揀之。今四及五明",
    "T35n1735_003:0518b02": "佛無厭捨故，示而誘之熏其成種。又彼品",
    "T35n1735_003:0518b03": "中，明不信毀謗亦種善根，謂謗雖墮惡",
    "T35n1735_003:0518b04": "道，由聞歷耳終醒悟故。又云「如日亦與",
    "T35n1735_003:0518b05": "生盲作利益」故。又如大海潛流喻中，明無",
    "T35n1735_003:0518b06": "不具有如來智慧故。又破塵出經卷喻中，",
    "T35n1735_003:0518b07": "若除妄想皆見佛智故。此皆明有自性住",
    "T35n1735_003:0518b08": "性即是所為，況法性圓融感應交徹，無有",
    "T35n1735_003:0518b09": "一法而非所被。第五教體淺深者，無盡教海",
    "T35n1735_003:0518b10": "體性難思，從淺至深略明十體：一音聲言",
    "T35n1735_003:0518b11": "語體、二名句文身體、三通取四法體，上三",
    "T35n1735_003:0518b12": "皆能詮體；四通攝所詮體、五諸法顯義體、",
    "T35n1735_003:0518b13": "六攝境唯心體、七會緣入實體、八理事無礙",
    "T35n1735_003:0518b14": "體、九事事無礙體、十海印炳現體。十中，前",
    "T35n1735_003:0518b15": "五唯體、後五亦體亦性。又前四通小、後六唯",
    "T35n1735_003:0518b16": "大。前七通三乘、後三唯一乘。前八約同教、",
    "T35n1735_003:0518b17": "後二唯別教。就前三中，大小乘中通用四",
    "T35n1735_003:0518b18": "法，一聲、二名、三句、四文。取捨不同，各有三",
    "T35n1735_003:0518b19": "說。小乘三者，《婆沙》一百二十六云「如是佛教",
    "T35n1735_003:0518b20": "以何為體？一云：應作是說，語業為體。謂",
    "T35n1735_003:0518b21": "佛語言，唱辭評論，語音、語路、語業、語",
    "T35n1735_003:0518b22": "表，是謂佛教。其名句文但顯佛教作用，不",
    "T35n1735_003:0518b23": "欲開示佛教自體。」《發智論》中亦同此說。「二",
    "T35n1735_003:0518b24": "云：名等為體，謂名身句身文身，次第行列、次",
    "T35n1735_003:0518b25": "第安布、次第連合故，聲但依於展轉因故。",
    "T35n1735_003:0518b26": "謂語起名，名能顯義。」評家意取語業為體。",
    "T35n1735_003:0518b27": "《雜心論》同《俱舍》。《俱舍論》云「牟尼說法蘊，數",
    "T35n1735_003:0518b28": "有八十千，彼體語或名，此色行蘊攝。」謂若語",
    "T35n1735_003:0518b29": "為教體，即色蘊攝，名為教體，即行蘊攝。此",
    "T35n1735_003:0518c01": "乃雙存前二，情無去取，故致或言。《正理論》",
    "T35n1735_003:0518c02": "中意符名等故。彼第三釋前頌竟，又云「詮",
    "T35n1735_003:0518c03": "義如實，故名佛教。名能詮義，故教是名。由",
    "T35n1735_003:0518c04": "是佛教定名為體，舉名為首以攝句文。」《顯",
    "T35n1735_003:0518c05": "宗》第三亦同此說。三者然《俱舍》意，情無去",
    "T35n1735_003:0518c06": "取，若取其雙存，即合四法以為教體。若經",
    "T35n1735_003:0518c07": "部意，亦唯取聲，故《正理》十四破彼師云「汝",
    "T35n1735_003:0518c08": "不應立名句文身」，即聲為體。大乘有三，大",
    "T35n1735_003:0518c09": "意同前。一云：攝假從實以聲為體，離聲",
    "T35n1735_003:0518c10": "無別名句等故。《深密》第五云「如來言音略",
    "T35n1735_003:0518c11": "有三種：一契經」等。既云言音有三，明以聲",
    "T35n1735_003:0518c12": "為教體。《雜集論》云「成所引聲，謂諸聖所說。」",
    "T35n1735_003:0518c13": "二云：以體從用，名等為體，能詮諸法自性",
    "T35n1735_003:0518c14": "差別二所依故。故無性論破經部云「諸契",
    "T35n1735_003:0518c15": "經句，語為自性，不應理故。」《成唯識》第二",
    "T35n1735_003:0518c16": "亦破彼云「若名句文不異聲者，法、辭無礙",
    "T35n1735_003:0518c17": "境應無別。」《唯識》云「此三離聲雖無別體，",
    "T35n1735_003:0518c18": "而假實異，亦不即聲。」三云：聲名句文合為",
    "T35n1735_003:0518c19": "其體，由前二說皆有理教為定量故。《深",
    "T35n1735_003:0518c20": "密》第四云「不可捨於言說文字而能宣說」",
    "T35n1735_003:0518c21": "故。《淨名》云「有以音聲言語文字而作佛事」",
    "T35n1735_003:0518c22": "故。《十地論》云「說者以二事說，聽者以二事",
    "T35n1735_003:0518c23": "聞，謂善聲、善字故。」以余之意，亦應雙取。若",
    "T35n1735_003:0518c24": "就前二有去取者，寧依名等？良以音聲一",
    "T35n1735_003:0518c25": "種，正就佛說，容為教體；流傳後代書之",
    "T35n1735_003:0518c26": "竹帛，曾何有聲？豈無教體？書雖是色，亦與",
    "T35n1735_003:0518c27": "名等為所依故，亦色蘊攝。前《淨名》、《十地》通",
    "T35n1735_003:0518c28": "取四者，但言所用，非正顯體。《仁王》云「是",
    "T35n1735_003:0518c29": "名句味，諸佛所說」故。然大小諸宗雖通用",
    "T35n1735_003:0519a01": "四法而理不同，謂薩婆多宗四法皆有實",
    "T35n1735_003:0519a02": "體；經部聲有實體，名等是假。若大乘中，或",
    "T35n1735_003:0519a03": "有四皆非實；或有四皆如空，俱不立故。《淨",
    "T35n1735_003:0519a04": "名》云「文字性離，無有文字是則解脫。」《十地",
    "T35n1735_003:0519a05": "論》釋空中風相等云「風喻音聲、畫喻名字，",
    "T35n1735_003:0519a06": "皆不可取。」《佛藏經》云「諸法如毫釐不空者，",
    "T35n1735_003:0519a07": "則諸佛不出世。」又下云「諸法畢竟空，無有",
    "T35n1735_003:0519a08": "毫末相。」有說四皆事理無礙、或說四皆圓融，",
    "T35n1735_003:0519a09": "故宗不同也。第四通攝所詮體者，《瑜伽》八",
    "T35n1735_003:0519a10": "十一云「謂契經體，略有二種：一文、二義。文",
    "T35n1735_003:0519a11": "是所依、義是能依。如是二種，總名一切所知",
    "T35n1735_003:0519a12": "境界。」即依於六文顯於十義，此明教義相",
    "T35n1735_003:0519a13": "成。若不詮義，教文何用？故通取所詮成契",
    "T35n1735_003:0519a14": "經體。又〈十住品〉云「文隨於義、義隨於文，文",
    "T35n1735_003:0519a15": "義相隨，理無舛謬，方為真教。」又《瑜伽》云「佛",
    "T35n1735_003:0519a16": "菩薩等是能說者，語是能說相，名句文身是",
    "T35n1735_003:0519a17": "所說相。」故皆通取，不同前義剋取所說。第",
    "T35n1735_003:0519a18": "五諸法顯義體者，謂但能顯義理，一切諸法",
    "T35n1735_003:0519a19": "皆為教體。《淨名》第三云「有以光明而作佛",
    "T35n1735_003:0519a20": "事；有以諸菩薩而作佛事；有以佛所化",
    "T35n1735_003:0519a21": "人而作佛事；有以佛菩提樹、衣服臥具，乃",
    "T35n1735_003:0519a22": "至八萬四千諸煩惱門，眾生為之疲勞，諸",
    "T35n1735_003:0519a23": "佛即以此法而作佛事。」又十卷《楞伽》第四",
    "T35n1735_003:0519a24": "云「大慧！非一切佛土言語說法故。有佛國",
    "T35n1735_003:0519a25": "土，直視不瞬，口無言說，名為說法。」乃至",
    "T35n1735_003:0519a26": "云「有佛國土，動身名說。」又香積世界餐香",
    "T35n1735_003:0519a27": "飯而三昧顯，極樂佛國聽風柯而正念成，",
    "T35n1735_003:0519a28": "絲竹可以傳心、目擊以之存道，既語默視",
    "T35n1735_003:0519a29": "瞬皆說，則見聞覺知盡聽。苟能得法契神，",
    "T35n1735_003:0519b01": "何必要因言說？況華嚴性海，雲臺寶網同",
    "T35n1735_003:0519b02": "演妙音、毛孔光明皆能說法，華香雲樹即",
    "T35n1735_003:0519b03": "法界之法門、剎土眾生本十身之正體，于何",
    "T35n1735_003:0519b04": "非教耶？下云「剎說眾生說，三世一切說。」又",
    "T35n1735_003:0519b05": "云「一切世間諸境界，皆悉能令轉法輪」等。",
    "T35n1735_003:0519b06": "其文非一。第六攝境唯心體者，總收前五並",
    "T35n1735_003:0519b07": "不離識。《唯識》等云：一切所有，唯心現故。《起",
    "T35n1735_003:0519b08": "信》亦云「依一心法，有二種門：一心真如門、",
    "T35n1735_003:0519b09": "二心生滅門。然此二門皆各總攝一切法，",
    "T35n1735_003:0519b10": "以此二門不相離故。」〈梵行品〉云「知一切法",
    "T35n1735_003:0519b11": "即心自性，故唯心現。然有二門：一本影相",
    "T35n1735_003:0519b12": "對、二說聽全收。」前中，通就諸教以成四句：",
    "T35n1735_003:0519b13": "一唯本無影，謂即小乘，不知唯識故。二亦",
    "T35n1735_003:0519b14": "本亦影，謂大乘初教，謂佛自宣說若文若義，",
    "T35n1735_003:0519b15": "皆是如來妙觀察智相應淨識之所顯現，名",
    "T35n1735_003:0519b16": "本質教故。《佛地論》第一云「有義，聞者善根本",
    "T35n1735_003:0519b17": "願增上緣力，如來識上文義相生。」此文義",
    "T35n1735_003:0519b18": "相，是佛利他善根所起，名為佛說；若聞",
    "T35n1735_003:0519b19": "者識上所變文義，名為影像。《佛地論》云「如",
    "T35n1735_003:0519b20": "來慈悲本願增上緣力，聞者識上文義相生。",
    "T35n1735_003:0519b21": "此文義相，雖親依自善根力起，而就強緣",
    "T35n1735_003:0519b22": "名為佛說」故。《二十唯識論》云「展轉增上力，二",
    "T35n1735_003:0519b23": "識成決定。」護法論師等皆立此義，然云文",
    "T35n1735_003:0519b24": "義相生，復說五心集現，謂如說諸行無常，",
    "T35n1735_003:0519b25": "即有四聲、四字、四名、一句及所詮義。此十四",
    "T35n1735_003:0519b26": "相，於聞者識上聚集顯現。然西方多釋，今",
    "T35n1735_003:0519b27": "略舉其一。謂如說諸字，有率爾、尋求二心，",
    "T35n1735_003:0519b28": "然未定知諸字所屬，無決定心。次說行字，",
    "T35n1735_003:0519b29": "由先熏習連帶解生，有三心起，謂率爾、尋求、",
    "T35n1735_003:0519c01": "決定，以決定知諸字所屬一切行故。聞諸",
    "T35n1735_003:0519c02": "行字，雖知自性，然未知義；為令知義，復",
    "T35n1735_003:0519c03": "說無字，但有二心，謂率爾、尋求，未有決定，",
    "T35n1735_003:0519c04": "以未定知無字所屬。後說常字，由前字力",
    "T35n1735_003:0519c05": "展轉熏習，連後字生具起五心，謂率爾、尋",
    "T35n1735_003:0519c06": "求、決定、染淨、等流。於最後時，四字周圓方能",
    "T35n1735_003:0519c07": "解義，總十二心，初二、次三、次二、後五，故有",
    "T35n1735_003:0519c08": "十四相，義如前說。餘如別章。三唯影無本，",
    "T35n1735_003:0519c09": "謂大乘實教。離眾生心，佛果無有色聲功",
    "T35n1735_003:0519c10": "德，唯有如如及如如智獨存。大悲大智為",
    "T35n1735_003:0519c11": "增上緣，令彼所化根熟眾生心中現佛色聲",
    "T35n1735_003:0519c12": "說法，是故聖教唯是眾生心中影像。〈夜摩〉偈",
    "T35n1735_003:0519c13": "云「諸佛無有法，佛於何有說？但隨其自",
    "T35n1735_003:0519c14": "心，謂說如是法。」龍軍、堅慧諸論師等並",
    "T35n1735_003:0519c15": "立此義。四非本非影，如頓教說。非直心外",
    "T35n1735_003:0519c16": "無佛色聲，眾生心內影像亦空，性本離故。亡",
    "T35n1735_003:0519c17": "言絕慮，即無教之教耳。〈須彌〉偈云「法性本空",
    "T35n1735_003:0519c18": "寂，無取亦無見。性空即是佛，不可得思量。」",
    "T35n1735_003:0519c19": "《淨名》云「其說法者無說無示，其聽法者無",
    "T35n1735_003:0519c20": "聞無得。」龍樹等宗多立此義。此前四說總",
    "T35n1735_003:0519c21": "合為一圓融無礙，自淺之深攝眾生故。",
    "T35n1735_003:0519c22": "第二說聽全收，成二四句：一約同教以成",
    "T35n1735_003:0519c23": "四句，謂一佛真心外無別眾生，以眾生真心",
    "T35n1735_003:0519c24": "即佛真心故。則唯說無聽，故所說教唯佛所",
    "T35n1735_003:0519c25": "現。二眾生心外更無別佛，以佛真心即眾生",
    "T35n1735_003:0519c26": "真心故。則唯聽無說，故所說教即眾生自",
    "T35n1735_003:0519c27": "現。〈梵行品〉云「知一切法即心自性」等。三佛",
    "T35n1735_003:0519c28": "真心現時，不礙眾生真心現故，說聽雙存、",
    "T35n1735_003:0519c29": "二教齊立。四佛即眾生故非佛、眾生即佛故",
    "T35n1735_003:0520a01": "非眾生，互奪雙亡，則說聽斯寂。故《淨名》云「其",
    "T35n1735_003:0520a02": "說法者無說無示，其聽法者無聞無得。」二",
    "T35n1735_003:0520a03": "約別教以明四句，謂由不壞相，生佛互在",
    "T35n1735_003:0520a04": "故、一眾生全在佛中故、則果門攝法無遺。",
    "T35n1735_003:0520a05": "生尚在佛心中、況所說教不唯佛現？故〈出",
    "T35n1735_003:0520a06": "現品〉云「如來成正覺時，於其身中普見一",
    "T35n1735_003:0520a07": "切眾生成正覺，乃至普見一切眾生入涅槃。」",
    "T35n1735_003:0520a08": "又《佛性論》第二〈如來藏品〉云「一切眾生悉在",
    "T35n1735_003:0520a09": "如來智內，故名為藏，以如如智稱如如境",
    "T35n1735_003:0520a10": "故。一切眾生決定無有出如如境者，並為",
    "T35n1735_003:0520a11": "如來之所攝持，故名為藏，眾生為如來藏。」",
    "T35n1735_003:0520a12": "又下〈出現品〉中明，三世劫剎眾生所有心念",
    "T35n1735_003:0520a13": "根欲尚皆一身頓現，況佛智廣大如虛空",
    "T35n1735_003:0520a14": "耶？二佛在眾生心中故，則因門攝法無遺。",
    "T35n1735_003:0520a15": "佛尚在於心中，況所說教非眾生心現？故〈出",
    "T35n1735_003:0520a16": "現品〉云「菩薩摩訶薩應知，自心念念常有佛",
    "T35n1735_003:0520a17": "成正覺。何以故？諸佛如來不離此心成正",
    "T35n1735_003:0520a18": "覺故。如自心，一切眾生心亦復如是，悉有",
    "T35n1735_003:0520a19": "佛成正覺。」此明佛證眾生心中真如成佛，",
    "T35n1735_003:0520a20": "故本覺無異，以始同本，總在眾生心中",
    "T35n1735_003:0520a21": "從體起用。應化身時，即是眾生心中真如用",
    "T35n1735_003:0520a22": "大，更無別佛。如《起信》中多明此義，而是自",
    "T35n1735_003:0520a23": "心體用。今以此經心佛眾生無差別故，佛",
    "T35n1735_003:0520a24": "證眾生之體，用眾生之用。三由前生佛互相",
    "T35n1735_003:0520a25": "在時各實非虛，則因果交徹，隨一聖教全",
    "T35n1735_003:0520a26": "在二心，故眾生心中佛，為佛心中眾生說",
    "T35n1735_003:0520a27": "法；佛心中眾生，聽眾生心中佛說法。四由",
    "T35n1735_003:0520a28": "生全在佛，則同佛非生；佛全在生，則同生",
    "T35n1735_003:0520a29": "非佛。兩相形奪，二位齊融，即隨一聖教俱",
    "T35n1735_003:0520b01": "非二心，則佛心中眾生無聽、眾生心中佛",
    "T35n1735_003:0520b02": "無說。是以〈賢首品〉云「因緣所生無有生，諸",
    "T35n1735_003:0520b03": "佛法身非是身。」又〈偈讚品〉云「如來不說法，",
    "T35n1735_003:0520b04": "亦不度眾生。」《大般若》四百二十五云「我從",
    "T35n1735_003:0520b05": "得道來不說一字，汝亦不聞」等。是故此四",
    "T35n1735_003:0520b06": "於一聖教圓融無礙，方為究竟甚深唯識道",
    "T35n1735_003:0520b07": "理。第七會緣入實體者，前來六門同入一實",
    "T35n1735_003:0520b08": "故。亦有二義：一以本收末、二會相顯性。",
    "T35n1735_003:0520b09": "前中以諸聖教從真流故，不異於真，故《攝",
    "T35n1735_003:0520b10": "論》中名為真如所流十二分教。《唯識》第十釋",
    "T35n1735_003:0520b11": "勝流真如云「謂此真如所流教法，於餘教",
    "T35n1735_003:0520b12": "法最為勝故。」彼宗雖不立真如隨緣，而說",
    "T35n1735_003:0520b13": "佛正體智證最清淨法界，而於後得安立",
    "T35n1735_003:0520b14": "教法名為如流，以本收末亦名如為教體。",
    "T35n1735_003:0520b15": "二會相顯性者，謂彼一切差別教法，從緣無",
    "T35n1735_003:0520b16": "性，即是真如。是故虛相本盡、真性本現，如",
    "T35n1735_003:0520b17": "來言說皆順於如。故《金剛三昧經》云「如我",
    "T35n1735_003:0520b18": "說者，義語非文。眾生說者，文語非義。」《仁王．",
    "T35n1735_003:0520b19": "二諦品》云「大王！法輪者，法本如、應頌如，乃",
    "T35n1735_003:0520b20": "至論議如」等。此經明教即是如，不說如皆",
    "T35n1735_003:0520b21": "是教；若取諸法顯義皆為教體，一切法皆",
    "T35n1735_003:0520b22": "如也，則無如非教。第八理事無礙體者，謂",
    "T35n1735_003:0520b23": "一切教法雖舉體即真，不礙十二分等事相",
    "T35n1735_003:0520b24": "宛然顯現。雖真如舉體為一切，不礙一味",
    "T35n1735_003:0520b25": "湛然平等。由如無礙，佛之音聲亦順如無礙，",
    "T35n1735_003:0520b26": "皆與如智而相應故。如前義分齊中廣明。第",
    "T35n1735_003:0520b27": "九事事無礙體者，文義皆圓，文即圓音。此中",
    "T35n1735_003:0520b28": "亦具十種玄門。〈現相品〉云「佛演一妙音，周",
    "T35n1735_003:0520b29": "聞十方國，眾音悉具足，法雨皆充遍。」即同時",
    "T35n1735_003:0520c01": "具足相應體。〈十住品〉云「欲具演說一句法，",
    "T35n1735_003:0520c02": "阿僧祇劫無有盡，而令文義各不同，菩薩",
    "T35n1735_003:0520c03": "以此初發心。」即廣陜無礙體，亦名純雜教。",
    "T35n1735_003:0520c04": "一句不壞，陜也純也。文義不同，廣也雜也。",
    "T35n1735_003:0520c05": "又云「於一法中解眾多，眾多法中解了一」",
    "T35n1735_003:0520c06": "等，皆一多相容教也。〈出現品〉云「如來音聲普",
    "T35n1735_003:0520c07": "入一切，譬如書字」等，此亦相入即相容也。",
    "T35n1735_003:0520c08": "〈十住〉又云「一即是多多即一，文隨於義義",
    "T35n1735_003:0520c09": "隨文。」即相即教體。〈出現品〉云「道場皆聞，不",
    "T35n1735_003:0520c10": "出眾外，各各隨解。」即隱顯教體也。又云",
    "T35n1735_003:0520c11": "「如來言音唯是一味，隨諸眾生心器異故無",
    "T35n1735_003:0520c12": "量差別。」亦隱顯教體，亦純雜教也。又云「如",
    "T35n1735_003:0520c13": "來於一語言中，演說無邊契經海，如善口",
    "T35n1735_003:0520c14": "女」等，即微細教也。〈阿僧祇品〉云「於彼一一修",
    "T35n1735_003:0520c15": "多羅，分別諸法不可說。於彼一一諸法中，",
    "T35n1735_003:0520c16": "又說諸法不可說」等，一法既爾，餘法亦然，",
    "T35n1735_003:0520c17": "交映重重無盡無盡，即帝網教也。觸事皆",
    "T35n1735_003:0520c18": "法，即託事生解教也。一念頓演，即十世教",
    "T35n1735_003:0520c19": "也。如諸會中此方所說十住等，十方亦爾，",
    "T35n1735_003:0520c20": "即主伴教也。若隨說一法一門，皆有無量",
    "T35n1735_003:0520c21": "修多羅為眷屬等，即眷屬教。雖不得為",
    "T35n1735_003:0520c22": "主，亦是伴類。此且約言說。若類通諸法皆",
    "T35n1735_003:0520c23": "為教體，即所詮義。義即普法具十玄門，如",
    "T35n1735_003:0520c24": "義分齊。第十海印炳現體者，如前差別無盡",
    "T35n1735_003:0520c25": "教法，皆是如來海印定中同時炳現。設所化",
    "T35n1735_003:0520c26": "機亦同緣起炳現定中，是故唯以三昧為",
    "T35n1735_003:0520c27": "教體。如〈出現品〉辯，此約果位。若約因位，",
    "T35n1735_003:0520c28": "圓信亦得印現，〈賢首品〉云「如是一切皆能",
    "T35n1735_003:0520c29": "現，海印三昧神通力。」以上十門該羅收攝，",
    "T35n1735_003:0521a01": "未有一法而非教體。然後二門正是經宗，融",
    "T35n1735_003:0521a02": "取前八無所遺矣。第六宗趣通別者，語之",
    "T35n1735_003:0521a03": "所尚曰宗、宗之所歸曰趣，先明其通、後",
    "T35n1735_003:0521a04": "顯於別。前中通論一代佛教，諸部異計各",
    "T35n1735_003:0521a05": "是一宗，謂十八本二各不同故，以義相從更",
    "T35n1735_003:0521a06": "復合之。然隋朝大衍法師，總立四宗：一因",
    "T35n1735_003:0521a07": "緣宗，謂薩婆多。二假名宗，謂即經部。三不真",
    "T35n1735_003:0521a08": "宗，謂諸般若。四真實宗，謂法性、真理、佛性等",
    "T35n1735_003:0521a09": "教。又此四宗，初名立性、二名破性、三名破",
    "T35n1735_003:0521a10": "相、四名顯實。初二小乘、後二大乘，各初淺、",
    "T35n1735_003:0521a11": "後深。此亦有理，但收義不盡，以十八部中",
    "T35n1735_003:0521a12": "但判二故。今總收一代時教以為十宗：第",
    "T35n1735_003:0521a13": "一我法俱有宗，謂犢子部等。彼立三聚：一",
    "T35n1735_003:0521a14": "有為；二無為；三非二聚，非二即我。又立五",
    "T35n1735_003:0521a15": "法藏，謂三世為三；無為為四；第五不可說",
    "T35n1735_003:0521a16": "藏，我在其中，以不可說為有為無為故。然",
    "T35n1735_003:0521a17": "此一部，諸部論師共推不受，呼為附佛法外",
    "T35n1735_003:0521a18": "道，以諸外道所計雖殊，皆立我故。二法有",
    "T35n1735_003:0521a19": "我無宗，謂薩婆多等。彼立諸法不離色心，",
    "T35n1735_003:0521a20": "或立三世無為、或分五類，皆無有我。以",
    "T35n1735_003:0521a21": "無我故，異外道計。又於有為之中立正因",
    "T35n1735_003:0521a22": "緣，以破外道邪因無因。然西域邪見雖九十",
    "T35n1735_003:0521a23": "五種，或計二十五諦從冥生等、或計六句",
    "T35n1735_003:0521a24": "和合生等、或謂自在梵天等生、或謂時方",
    "T35n1735_003:0521a25": "微塵虛空宿作等，而為世間及涅槃本。統收",
    "T35n1735_003:0521a26": "所計，不出四見，謂數論計一、勝論計異、",
    "T35n1735_003:0521a27": "勒沙婆計亦一亦異、若提子計非一非異。",
    "T35n1735_003:0521a28": "若計一者，則謂因中有果；若計異者，則",
    "T35n1735_003:0521a29": "謂因中無果；三則亦有亦無；四則非有非",
    "T35n1735_003:0521b01": "無。餘諸異計皆不出此，雖多不同，就其結",
    "T35n1735_003:0521b02": "過不出二種，從虛空自然生，即是無因；",
    "T35n1735_003:0521b03": "餘皆邪因。此方儒道二教亦不出此，如",
    "T35n1735_003:0521b04": "莊老皆計自然，謂人法地、地法天、天法道、",
    "T35n1735_003:0521b05": "道法自然。若以自然為因能生萬物，即是",
    "T35n1735_003:0521b06": "邪因；若謂萬物自然而生，如鶴之白、如烏",
    "T35n1735_003:0521b07": "之黑，即是無因。《周易》云「易有太極，是生兩",
    "T35n1735_003:0521b08": "儀，兩儀生四象，四象生八卦，八卦定吉凶，",
    "T35n1735_003:0521b09": "吉凶生大業」者，太極為因，即是邪因。若謂",
    "T35n1735_003:0521b10": "一陰一陽之謂道，即計陰陽變易能生萬",
    "T35n1735_003:0521b11": "物，亦是邪因。若計一為虛無自然，則亦無",
    "T35n1735_003:0521b12": "因。然無因、邪因乃成大過，謂自然虛空等，生",
    "T35n1735_003:0521b13": "應常生故。以不知三界由乎我心，從癡",
    "T35n1735_003:0521b14": "有愛流轉無極，迷正因緣，故異計紛然，安",
    "T35n1735_003:0521b15": "知因緣性空真如妙有。言有濫同釋教者，",
    "T35n1735_003:0521b16": "皆是佛法之餘，同於《涅槃》盜牛之喻，乳色",
    "T35n1735_003:0521b17": "雖同，不能善取醍醐，況抨驢乳安成酥",
    "T35n1735_003:0521b18": "酪？廣明異計，如《瑜伽》第六、《顯揚》第九第十、",
    "T35n1735_003:0521b19": "《婆沙》十一十二，及《金七十論》說，《中》、《百》等論",
    "T35n1735_003:0521b20": "亦廣破之。今但說正因緣，已總破諸計。是",
    "T35n1735_003:0521b21": "如佛法之淺淺，已勝外道之深深。三法無去",
    "T35n1735_003:0521b22": "來宗，謂大眾部等，說有現在及無為耳。其",
    "T35n1735_003:0521b23": "過未之法，體用俱無。四現通假實宗，謂說假",
    "T35n1735_003:0521b24": "部，就前現在之中法，在蘊為實、在界處為",
    "T35n1735_003:0521b25": "假。其《成實論》經部師即是此類。五俗妄真實",
    "T35n1735_003:0521b26": "宗，即說出世部等，謂世俗是假，以虛妄故；",
    "T35n1735_003:0521b27": "出世反上。六諸法但名宗，謂一說部等，一切",
    "T35n1735_003:0521b28": "我法唯有假名，無實體故。七三性空有宗，",
    "T35n1735_003:0521b29": "謂遍計是空，依、圓有故。八真空絕相宗，謂心",
    "T35n1735_003:0521c01": "境兩亡，直顯體故。九空有無礙宗，謂互融",
    "T35n1735_003:0521c02": "雙絕而不礙兩存，真如隨緣具恒沙德故。",
    "T35n1735_003:0521c03": "十圓融具德宗，謂事事無礙、主伴具足、無盡",
    "T35n1735_003:0521c04": "自在故。然此十宗，後後深於前前。前四唯小，",
    "T35n1735_003:0521c05": "五六通大小，後四唯大乘，七即法相宗、八即",
    "T35n1735_003:0521c06": "無相宗、後二即法性宗。又七即始教、八即",
    "T35n1735_003:0521c07": "頓教、九即終教、十即圓教。又第七亦名二諦",
    "T35n1735_003:0521c08": "俱有宗，謂勝義真實故不無世俗，因果不",
    "T35n1735_003:0521c09": "失故是有，如《深密》、《瑜伽》等。第八亦名二諦",
    "T35n1735_003:0521c10": "雙絕宗，謂勝義離相故非有，世俗緣生",
    "T35n1735_003:0521c11": "如幻故是無。如《掌珍》頌云「真性有為空，如幻",
    "T35n1735_003:0521c12": "緣生故。無為無有實，不起似空華」等，即般",
    "T35n1735_003:0521c13": "若三論中一分之義。九二諦無礙宗，如《維",
    "T35n1735_003:0521c14": "摩》、《法華》等，義如前顯。然十宗五教互有寬",
    "T35n1735_003:0521c15": "陜，教則一經容有多教；宗則一宗容具多",
    "T35n1735_003:0521c16": "經，隨何經中皆此宗故。若局判一經以為",
    "T35n1735_003:0521c17": "一教，則抑諸大乘。又夫立教必須斷證階",
    "T35n1735_003:0521c18": "位等殊，立宗但明所尚差別。前之六宗執",
    "T35n1735_003:0521c19": "法有異，故分六宗；斷證次位不離八輩，合",
    "T35n1735_003:0521c20": "為一教。餘義如前立教中辯。第二顯別宗",
    "T35n1735_003:0521c21": "者，一切諸經各自有宗，今此別明此經宗",
    "T35n1735_003:0521c22": "趣。然《楞伽》云「一切法不生，不應立是宗」者，",
    "T35n1735_003:0521c23": "斯言遣滯。若無宗之宗，則宗說兼暢。略以二",
    "T35n1735_003:0521c24": "門分別：先敘異解、後申今義。前中，略舉十",
    "T35n1735_003:0521c25": "說：一衍法師，以無礙法界為宗。二裕法師，",
    "T35n1735_003:0521c26": "以甚深法界心境為宗。謂法界門中義分",
    "T35n1735_003:0521c27": "為境，諸佛證之以成淨土。法界即是一心，",
    "T35n1735_003:0521c28": "諸佛證之以成法身，是故初品中云「無盡",
    "T35n1735_003:0521c29": "平等妙法界，皆悉充滿如來身。」末後明〈入",
    "T35n1735_003:0522a01": "法界品〉，故知唯以法界為宗。三有說以緣",
    "T35n1735_003:0522a02": "起為宗，法界緣起相即入故。四有云以唯",
    "T35n1735_003:0522a03": "識為宗，經說「三界唯一心現，心如工畫師」",
    "T35n1735_003:0522a04": "故。五敏印二師，同以因果為宗，謂此經廣",
    "T35n1735_003:0522a05": "明菩薩行位之因，及顯所成果德，下文不",
    "T35n1735_003:0522a06": "離此故。六遠法師，以華嚴三昧為宗，謂因",
    "T35n1735_003:0522a07": "行之華能嚴佛果故。七笈多三藏，以四十",
    "T35n1735_003:0522a08": "二賢聖觀行為宗，說其行位令成觀故。八",
    "T35n1735_003:0522a09": "有說言以海印三昧為宗，逆順理事乃至",
    "T35n1735_003:0522a10": "帝網，如海波澄一時現故。九光統律師，以",
    "T35n1735_003:0522a11": "因果理實為宗，以因果是所成行位、理實",
    "T35n1735_003:0522a12": "是所依法界故。十賢首，以前各互闕故，總",
    "T35n1735_003:0522a13": "以因果緣起理實法界以為宗趣。謂前之二",
    "T35n1735_003:0522a14": "師但得所依法界，三四二師但明緣起，五",
    "T35n1735_003:0522a15": "六唯明因果，七唯因修八唯果用，並皆互闕，",
    "T35n1735_003:0522a16": "故賢首意取光統而加緣起法界之言。由",
    "T35n1735_003:0522a17": "光統師以因果即緣起、理實即法界，故不",
    "T35n1735_003:0522a18": "開之。賢首以因果是緣起中別義、理實是",
    "T35n1735_003:0522a19": "法界中別義，故加總名，以法界有事理及",
    "T35n1735_003:0522a20": "無礙故、緣起體上之用故，所以加之。二申",
    "T35n1735_003:0522a21": "今解者，依後二師而頗為改易。若取言略",
    "T35n1735_003:0522a22": "攝盡，應言法界緣起不思議為宗；若取言",
    "T35n1735_003:0522a23": "具，於第十師加不思議。此則攝一總題，理",
    "T35n1735_003:0522a24": "實即大方，緣起即方廣，法界總該前二，因果",
    "T35n1735_003:0522a25": "即佛華嚴，觀其總題已知別義。而法界等",
    "T35n1735_003:0522a26": "言，諸經容有，未顯特異故。以不思議貫",
    "T35n1735_003:0522a27": "之，則法界等皆不思議，故為經宗。所以龍樹",
    "T35n1735_003:0522a28": "指此為大不思議經，斯良證也。《淨名》但明",
    "T35n1735_003:0522a29": "作用不思議解脫，蓋是一分之義，未顯法界",
    "T35n1735_003:0522b01": "融通等不思議，故不同也。若就題中分",
    "T35n1735_003:0522b02": "體宗用，則以理實為體、緣起為用、因果為",
    "T35n1735_003:0522b03": "宗，尋宗令趣理實體，故法界總攝上三。",
    "T35n1735_003:0522b04": "今釋前義，略分為二：一釋名、二顯義。今",
    "T35n1735_003:0522b05": "初。法界名體、廣如本品。今略申其二：一事",
    "T35n1735_003:0522b06": "法界、二理法界。二法俱含持軌二界，則性分",
    "T35n1735_003:0522b07": "不同，互用皆通。二顯義中，曲有四門：第一",
    "T35n1735_003:0522b08": "別開法界以成因果，謂普賢法界為因、遮",
    "T35n1735_003:0522b09": "那法界為果，是故因果不離理實法界。於",
    "T35n1735_003:0522b10": "中十事五對，即五周因果：一所信因果、二差",
    "T35n1735_003:0522b11": "別因果、三平等因果、四成行因果、五證入因",
    "T35n1735_003:0522b12": "果，下當指文。而此因果互為宗趣，一經始",
    "T35n1735_003:0522b13": "終不離因果故。但因果為宗，不違所依法",
    "T35n1735_003:0522b14": "界。第二會融因果以同法界。法界門中亦",
    "T35n1735_003:0522b15": "有十事五對互為宗趣：一教義相對，謂舉",
    "T35n1735_003:0522b16": "教為宗、顯義為趣，或以義為宗、顯教為",
    "T35n1735_003:0522b17": "趣，以辯義深令教勝故。二人法相對，舉",
    "T35n1735_003:0522b18": "人為宗令知法為趣，舉法為宗令得人",
    "T35n1735_003:0522b19": "為趣。三理事相對，舉事意令趣理故，舉理",
    "T35n1735_003:0522b20": "意在融事故。四境智相對，舉所觀境令成",
    "T35n1735_003:0522b21": "觀智故，舉修成智令證同真境故。五因果",
    "T35n1735_003:0522b22": "相對，舉彼修因令證果故，舉其勝果勸",
    "T35n1735_003:0522b23": "修因故。五對別明是宗之趣，五對相即為宗",
    "T35n1735_003:0522b24": "即趣。上五周因果，不離此五對之法，即事",
    "T35n1735_003:0522b25": "理法界。況因果無性當體同真，所以但用",
    "T35n1735_003:0522b26": "法界為宗，亦不違因果。第三法界因果分",
    "T35n1735_003:0522b27": "明顯示，亦有十義五對：一無等境，此有二",
    "T35n1735_003:0522b28": "位：一在纏性淨法界，為所信境；二出纏",
    "T35n1735_003:0522b29": "最清淨法界，為所證境。二無等心，此亦二義：",
    "T35n1735_003:0522c01": "一大菩提心，為普賢行本故；二信悲智等，",
    "T35n1735_003:0522c02": "隨行起故。三無等行，此亦二義：一差別行，各",
    "T35n1735_003:0522c03": "別修故；二普賢行，一即一切故。四無等位，此",
    "T35n1735_003:0522c04": "亦二義：一行布位，比證別故；二圓融位，一證",
    "T35n1735_003:0522c05": "一切證故。五無等果，此亦二義：一修生果，今",
    "T35n1735_003:0522c06": "始成故；二修顯果，本自具故。此上五對，各初",
    "T35n1735_003:0522c07": "句為宗、後句為趣。又上五中，初一真法界、",
    "T35n1735_003:0522c08": "二即緣起，又二三四皆緣起因，後一緣起果",
    "T35n1735_003:0522c09": "故。光統具用二義為宗，無所違矣。第四法",
    "T35n1735_003:0522c10": "界因果雙融，俱離性相，混然無礙自在。亦有",
    "T35n1735_003:0522c11": "十義：一由離相故，因果不異法界，即因果",
    "T35n1735_003:0522c12": "非因果也。此即相為宗、離相為趣，或離相",
    "T35n1735_003:0522c13": "為宗、亡因果為趣。下九準思。二由離性",
    "T35n1735_003:0522c14": "故，法界不異因果，即法界非法界也。三",
    "T35n1735_003:0522c15": "由離性不泯性故，法界即因果時，法界宛",
    "T35n1735_003:0522c16": "然，則以非法界為法界也。四由離相不",
    "T35n1735_003:0522c17": "壞相故，因果即法界時，因果歷然，則以非",
    "T35n1735_003:0522c18": "因果為因果也。五離相不異離性故，因",
    "T35n1735_003:0522c19": "果法界雙泯俱融，逈超言慮。六由不壞不",
    "T35n1735_003:0522c20": "異不泯故，因果法界俱存，現前爛然可見。",
    "T35n1735_003:0522c21": "七由五六存泯復不異故，超視聽之妙法，",
    "T35n1735_003:0522c22": "無不恒通見聞；絕思議之深義，未甞礙",
    "T35n1735_003:0522c23": "於言念。八由法界性融不可分故，即法界",
    "T35n1735_003:0522c24": "之因果各同時全攝法界無不皆盡。九因",
    "T35n1735_003:0522c25": "果各全攝法界時，因果隨法界，各互於因",
    "T35n1735_003:0522c26": "果中現，是故佛中有菩薩，普賢中有佛也。",
    "T35n1735_003:0522c27": "十因果二位各隨差別之法，無不該攝法",
    "T35n1735_003:0522c28": "界故，一一法一一行、一一位一一德，皆各總",
    "T35n1735_003:0522c29": "攝無盡無盡帝網重重諸法門海，是謂華嚴",
    "T35n1735_003:0523a01": "無盡宗趣。上之四門，初一即體之用、次一即",
    "T35n1735_003:0523a02": "用之體、三即體用雙顯、四即體用鎔融。又初",
    "T35n1735_003:0523a03": "一即因果緣起、次一即理實法界、三即雙明、",
    "T35n1735_003:0523a04": "後一即不思議。既以第四融前，則四門一",
    "T35n1735_003:0523a05": "揆，故即照而遮、即遮而照，雙照雙遮圓明",
    "T35n1735_003:0523a06": "一觀，契斯宗趣矣。第七部類品會者，既知",
    "T35n1735_003:0523a07": "旨趣沖深，未審能詮文言廣陜。於中有四：",
    "T35n1735_003:0523a08": "一彰本部、二顯品會、三明支類、四辯論",
    "T35n1735_003:0523a09": "釋。初中，性海之詮常說遍說，言窮法界",
    "T35n1735_003:0523a10": "難可限量。今自陜之寬略為十類：一略本",
    "T35n1735_003:0523a11": "經，即今所傳八十卷本，及舊譯六十卷，皆是",
    "T35n1735_003:0523a12": "十萬偈中之略，譯未盡故。二下本經，謂摩訶",
    "T35n1735_003:0523a13": "衍藏，是文殊師利與阿難海於鐵圍山間",
    "T35n1735_003:0523a14": "結集此經，收入龍宮。龍樹菩薩往龍宮，見",
    "T35n1735_003:0523a15": "此《大不思議經》有其三本，下本有十萬偈，四",
    "T35n1735_003:0523a16": "十八品。龍樹誦得流傳於世，故《智度論》名",
    "T35n1735_003:0523a17": "此為不思議經，有十萬偈。梁《攝論》中名百",
    "T35n1735_003:0523a18": "千經。《西域記》說遮拘槃國有此具本。三中",
    "T35n1735_003:0523a19": "本經，即彼所見，有四十九萬八千八百偈，",
    "T35n1735_003:0523a20": "一千二百品。四上本經，即彼所見，有十三千",
    "T35n1735_003:0523a21": "大千世界微塵數偈，一四天下微塵數品。此",
    "T35n1735_003:0523a22": "上二本，非閻浮提人心力能持，故不傳之。",
    "T35n1735_003:0523a23": "五《普眼經》，即海雲所持，以大海量墨、須彌",
    "T35n1735_003:0523a24": "聚筆書此普眼法門一品中一門、一門中一",
    "T35n1735_003:0523a25": "法、一法中一義、一義中一句不得少分，何",
    "T35n1735_003:0523a26": "況能盡，但是入深法界菩薩陀羅尼力之所",
    "T35n1735_003:0523a27": "能持。已下諸經，並非凡力能受。六同說經，",
    "T35n1735_003:0523a28": "謂約一類須彌山形世界，遍於虛空容毛",
    "T35n1735_003:0523a29": "端處，以言聲說無有窮盡。如〈不思議法品〉",
    "T35n1735_003:0523b01": "云「如一佛身，以神通力轉如是等差別法",
    "T35n1735_003:0523b02": "輪，一切世法無能為喻。如是盡虛空界一",
    "T35n1735_003:0523b03": "一毛端分量之處，乃至一一化身，皆如是說，",
    "T35n1735_003:0523b04": "音聲文字句義一一充滿法界」等。又〈阿僧祇",
    "T35n1735_003:0523b05": "品〉云「光中見佛不可說，佛所說法不可說」，",
    "T35n1735_003:0523b06": "乃至「於彼一一修多羅，分別法門不可說」",
    "T35n1735_003:0523b07": "等。此意但約一類音聲說法已不可結集，",
    "T35n1735_003:0523b08": "豈下位能持。七異說經，謂樹形等世界既異，",
    "T35n1735_003:0523b09": "其中眾生報類亦別，如來於彼現身立教施",
    "T35n1735_003:0523b10": "設不同，不可定其色與非色、言非言等，",
    "T35n1735_003:0523b11": "則部類難量。八主伴經，謂遮那所說雖遍",
    "T35n1735_003:0523b12": "法界，然與諸佛互為主伴。如說十住時，",
    "T35n1735_003:0523b13": "十方來證，皆言我國皆說等，則前七經皆",
    "T35n1735_003:0523b14": "有主伴。九眷屬經，謂餘根器不能聞此通",
    "T35n1735_003:0523b15": "方之說，隨宜說教令入此門，皆為此經勝",
    "T35n1735_003:0523b16": "方便故，名為眷屬。故下經云「普眼修多羅，",
    "T35n1735_003:0523b17": "以佛剎微塵數修多羅為眷屬」等，則前八",
    "T35n1735_003:0523b18": "皆有眷屬。十圓滿經，謂此上諸本總融為",
    "T35n1735_003:0523b19": "一無盡大修多羅海，隨一會一品一句一文，",
    "T35n1735_003:0523b20": "皆攝一切無有分限，故〈現相品〉云「毘盧遮",
    "T35n1735_003:0523b21": "那佛，願力周法界，一切國土中，恒轉無上輪」",
    "T35n1735_003:0523b22": "等，故七十三中名圓滿因輪，此之謂也。第二",
    "T35n1735_003:0523b23": "品會差別者，即顯今經與晉譯同異。今經",
    "T35n1735_003:0523b24": "九會，以晉經第七會初闕〈十定品〉重會普光，",
    "T35n1735_003:0523b25": "故唯八會。今有三十九品，初會有六品；",
    "T35n1735_003:0523b26": "彼經唯三十四，由初會中唯有二品：一〈世",
    "T35n1735_003:0523b27": "間淨眼品〉，即今〈世主品〉；二〈盧舍那品〉，即今〈現",
    "T35n1735_003:0523b28": "相〉已下五品。初會闕四，兼闕〈十定〉，故唯三十",
    "T35n1735_003:0523b29": "四品。餘諸品會大同，名有小異，至文當顯。",
    "T35n1735_003:0523c01": "第三明支類者，於中復二：先顯支流，即別",
    "T35n1735_003:0523c02": "行經。藏中《兜沙經》一卷，是〈名號品〉。《菩薩本業",
    "T35n1735_003:0523c03": "經》一卷，是〈淨行品〉。《小十住經》一卷，是〈十住品〉。",
    "T35n1735_003:0523c04": "《大十住經》四卷，及《漸備一切智德經》四卷，並",
    "T35n1735_003:0523c05": "是〈十地品〉。《等目菩薩所問三昧經》二卷，是〈十",
    "T35n1735_003:0523c06": "定品〉。《無邊功德經》一卷，是〈壽量品〉。《如來性",
    "T35n1735_003:0523c07": "起微密藏經》二卷，是〈出現品〉。《度世經》六卷，",
    "T35n1735_003:0523c08": "是〈離世間品〉。《羅摩伽經》三卷，是〈入法界品〉。",
    "T35n1735_003:0523c09": "此等並是隨器受持，大本支出。二明流類，",
    "T35n1735_003:0523c10": "謂《修慈經》一卷、《金剛鬘經》十卷、《如來不思",
    "T35n1735_003:0523c11": "議境界經》一卷，並是《華嚴》流類而非本部別",
    "T35n1735_003:0523c12": "行，或是別行來未盡者，未敢詳定。餘如《纂",
    "T35n1735_003:0523c13": "靈記》辯。第四論釋者，略舉其四：一龍樹既",
    "T35n1735_003:0523c14": "得下本，遂造《大不思議論》，亦十萬頌，備傳",
    "T35n1735_003:0523c15": "西域。此方《十住毘婆沙論》十六卷，即是彼論",
    "T35n1735_003:0523c16": "釋十地中初之二地。二世親菩薩造《十地",
    "T35n1735_003:0523c17": "論》釋〈十地品〉，魏朝勒那三藏、又菩提流支，各",
    "T35n1735_003:0523c18": "翻一本，光統奏請，令二三藏參成一本，為",
    "T35n1735_003:0523c19": "十二卷，即今見傳。三北齊劉謙之，於清涼",
    "T35n1735_003:0523c20": "山感通造論六百卷，備釋一經。四後魏僧",
    "T35n1735_003:0523c21": "靈辯，於五臺山頂戴此經，行道一載，遂",
    "T35n1735_003:0523c22": "悟玄旨，造論一百卷，亦傳於世。第八傳",
    "T35n1735_003:0523c23": "譯感通，分二：先明翻譯年代、後明傳通感",
    "T35n1735_003:0523c24": "徵。前中，此經前後通唯二譯，并其補闕，四本",
    "T35n1735_003:0523c25": "不同：一晉義熙十四年，北天竺三藏佛度",
    "T35n1735_003:0523c26": "跋陀羅，此云覺賢，於楊州謝司空寺翻梵",
    "T35n1735_003:0523c27": "本，三萬六千頌，成晉經五十卷、或六十卷，",
    "T35n1735_003:0523c28": "沙門法業筆受，慧嚴、慧觀潤色。謝司空寺者，",
    "T35n1735_003:0523c29": "即今潤州興嚴寺是，由興《華嚴》故。二大",
    "T35n1735_003:0524a01": "唐永隆元年中，天竺三藏地婆訶羅，此云",
    "T35n1735_003:0524a02": "日照，於西京大原寺，譯出〈入法界品〉，內兩處",
    "T35n1735_003:0524a03": "脫文：一從摩耶夫人後至彌勒菩薩前，中",
    "T35n1735_003:0524a04": "間天主光等十善知識；二從彌勒菩薩後至",
    "T35n1735_003:0524a05": "三千大千世尊微塵數善知識前，中間文殊",
    "T35n1735_003:0524a06": "申手過一百一十由旬按善財頂十五行",
    "T35n1735_003:0524a07": "經。大德道成律師、薄塵法師、大乘基法師等",
    "T35n1735_003:0524a08": "同譯，復禮法師潤文，依六十卷本為定。三",
    "T35n1735_003:0524a09": "證聖元年，于闐三藏實叉難陀，此云喜學，",
    "T35n1735_003:0524a10": "於東都佛授記寺再譯舊文，兼補諸闕，計",
    "T35n1735_003:0524a11": "益九千頌，通舊總四萬五千頌，合成唐本八",
    "T35n1735_003:0524a12": "十卷。大德義淨三藏、弘景禪師、圓測法師、",
    "T35n1735_003:0524a13": "神英法師、法寶法師、賢首法師等同譯，復禮",
    "T35n1735_003:0524a14": "法師綴文。四即於前第三本中雖益數處，",
    "T35n1735_003:0524a15": "却脫日照三藏所補文殊按善財頂之文，",
    "T35n1735_003:0524a16": "即賢首法師以新舊兩經勘以梵本，將日",
    "T35n1735_003:0524a17": "照補文，安喜學脫處，遂得文續義連。其文",
    "T35n1735_003:0524a18": "之要，至下當辯。今之所傳即第四本。其第",
    "T35n1735_003:0524a19": "三本先已流傳，故今世上之經猶多脫者，即",
    "T35n1735_003:0524a20": "第三本，願諸達識見闕而續之。二明傳通",
    "T35n1735_003:0524a21": "感應者，自晉譯微言則雙童現瑞，唐翻至",
    "T35n1735_003:0524a22": "教則甘露呈祥，冥衛昭然親紆御筆。論成",
    "T35n1735_003:0524a23": "西域則地震光流，志徹清涼則感通玄悟。",
    "T35n1735_003:0524a24": "其書寫則經輝五色、楮香四達，冬葵發艶、",
    "T35n1735_003:0524a25": "瑞鳥銜華；讀誦則眇然履空、煥若臨鏡，",
    "T35n1735_003:0524a26": "每含舍利、適會神僧，涌地現金色之身、",
    "T35n1735_003:0524a27": "昇天止修羅之陣；觀行則無生入證、偈讚",
    "T35n1735_003:0524a28": "排空，海神聽而時雨滂沱、天童迎而大水",
    "T35n1735_003:0524a29": "瀰漫；講說則華梵通韻、人天共遵，洪水斷流、",
    "T35n1735_003:0524b01": "神光入宇。良以一文之妙攝義無遺，故一",
    "T35n1735_003:0524b02": "偈之功能破地獄；盥掌之水尚拯生靈，故讀",
    "T35n1735_003:0524b03": "誦思修功齊種智。宿生何幸感遇斯文，其",
    "T35n1735_003:0524b04": "事跡昭彰備於傳記。第九總釋名題中，先",
    "T35n1735_003:0524b05": "解經題、後明品稱。今初。總題包於別義，",
    "T35n1735_003:0524b06": "該難思之法門，無名之中強以十門分別：",
    "T35n1735_003:0524b07": "一通顯得名、二對辯開合、三具彰義類、",
    "T35n1735_003:0524b08": "四別釋得名、五展演無窮、六卷攝相盡、七",
    "T35n1735_003:0524b09": "展卷無礙、八以義圓收、九攝歸一心、十泯",
    "T35n1735_003:0524b10": "同平等。今初。諸經得名有其多種，或以人為",
    "T35n1735_003:0524b11": "目、或以法為名，人有請說等殊、法有法喻",
    "T35n1735_003:0524b12": "等別，或體或用、或果或因，乍複乍單其類繁",
    "T35n1735_003:0524b13": "廣。今經受稱亦多種不同：一從數彰名，如",
    "T35n1735_003:0524b14": "梁《攝論》第十勝相中云「百千經者，是《華嚴經》，",
    "T35n1735_003:0524b15": "有十萬頌是也。」二從喻受名，如《涅槃》及《觀",
    "T35n1735_003:0524b16": "佛三昧經》。名此經為雜華經，以萬行交雜、",
    "T35n1735_003:0524b17": "緣起集成故。三從法彰名，如《智論》釋〈囑累",
    "T35n1735_003:0524b18": "品〉，名此經為不思議解脫經。四從義用",
    "T35n1735_003:0524b19": "受名，如下〈離世間品〉及〈出現品〉，各有十名",
    "T35n1735_003:0524b20": "者是。依今梵本，云摩訶毘佛略勃陀健拏驃",
    "T35n1735_003:0524b21": "訶修多羅，此云大方廣佛雜華嚴飾經，今略",
    "T35n1735_003:0524b22": "雜飾字耳。前三異名，義多總略，二品十目多",
    "T35n1735_003:0524b23": "從別義，又局當品，故今譯者具以六字",
    "T35n1735_003:0524b24": "為名，則人法雙題、法喻齊舉，具體具用、有",
    "T35n1735_003:0524b25": "果有因，理盡義圓，故標經首。二對辯開合",
    "T35n1735_003:0524b26": "者，題中七字，有十事五對：一教義相對，謂經",
    "T35n1735_003:0524b27": "之一字是能詮教，大等六字是所詮義。二",
    "T35n1735_003:0524b28": "就義中法喻一對，謂大等是法，華嚴是喻。",
    "T35n1735_003:0524b29": "三就法中人法一對，謂大方廣是所證無障",
    "T35n1735_003:0524c01": "礙法，佛是能證之人，亦名境智一對。四就",
    "T35n1735_003:0524c02": "法中揀持一對，大之一字是揀方、廣是持，",
    "T35n1735_003:0524c03": "即揀大異小、揀實異權、揀果異因，亦",
    "T35n1735_003:0524c04": "是體用一對。大方是體，大方無隅故。廣即",
    "T35n1735_003:0524c05": "是用。五就人中，借下華字以喻其因，即因",
    "T35n1735_003:0524c06": "果一對，佛是果故。是以單用華字，則但喻",
    "T35n1735_003:0524c07": "因。若合以華嚴，則亦喻上之四字，至下當",
    "T35n1735_003:0524c08": "明。三具彰義類者，謂大等七字義皆無量，",
    "T35n1735_003:0524c09": "並略以十義釋之。初明大十義者：一體",
    "T35n1735_003:0524c10": "大，謂若相若用等，皆同真性而常遍故，即",
    "T35n1735_003:0524c11": "是大字。《涅槃》云「所言大者，名之為常。」此明",
    "T35n1735_003:0524c12": "體不變易，如人最長故名為大。又云「大者，",
    "T35n1735_003:0524c13": "其性廣博猶如虛空。」此明體遍。二者相大，",
    "T35n1735_003:0524c14": "謂恒沙性德無不具故，互相即入微細重重",
    "T35n1735_003:0524c15": "等。具十玄門，皆其相故，即經方字。方者法",
    "T35n1735_003:0524c16": "也。三用大，謂業用周普，如體遍故，即經廣字。",
    "T35n1735_003:0524c17": "《涅槃》云「又大者，能建大義。」即是約用，良以",
    "T35n1735_003:0524c18": "涅槃無廣，廣與大同，故以廣釋大。方廣無",
    "T35n1735_003:0524c19": "大，大與廣合，故以大釋廣。今經具有，故",
    "T35n1735_003:0524c20": "各配之。四果大，謂智斷依正普周法界故，",
    "T35n1735_003:0524c21": "即經佛字。五因大，謂發菩提心，起解行願",
    "T35n1735_003:0524c22": "證，精勤匪懈，成諸位故，即經華字。六智大，",
    "T35n1735_003:0524c23": "謂大智為主，運諸萬行遍嚴一切無所遺",
    "T35n1735_003:0524c24": "故，即經嚴字。七者教大，謂一文一句無不",
    "T35n1735_003:0524c25": "結通遍於一切十方三際重重無盡故，即是",
    "T35n1735_003:0524c26": "經字。八者義大，謂所詮法盡窮法界，乃至",
    "T35n1735_003:0524c27": "帝網無所遺故，即總是六字。九者境大，以",
    "T35n1735_003:0524c28": "上法門普以無盡，一一為化境故。十者業",
    "T35n1735_003:0524c29": "大，謂盡三際時、窮法界處，常將此法利",
    "T35n1735_003:0525a01": "益眾生無休息故。如《攝大乘》等七種大性，",
    "T35n1735_003:0525a02": "不離於此。二方十義者，方者法也，即前十",
    "T35n1735_003:0525a03": "大皆名為法，謂體法相法等。三廣十義者，廣",
    "T35n1735_003:0525a04": "者多也，用多繁興，包無不盡故。則前十皆",
    "T35n1735_003:0525a05": "多，即明一遍一切名之為大，一攝一切",
    "T35n1735_003:0525a06": "名之為廣；亦可反此。此約離釋。若合釋",
    "T35n1735_003:0525a07": "方廣二字，亦有十義：一廣依義，謂言教繁廣，",
    "T35n1735_003:0525a08": "為生依故。二廣說義，宣說廣大甚深法故。",
    "T35n1735_003:0525a09": "三廣破義，破一切障無有餘故。四廣超義，",
    "T35n1735_003:0525a10": "無有諸法能比類故。五廣治義，具攝無邊",
    "T35n1735_003:0525a11": "對治之法，為能治故。六廣攝義，通攝無邊",
    "T35n1735_003:0525a12": "異類法故。七廣德義，具攝二嚴諸勝德故。",
    "T35n1735_003:0525a13": "八廣生義，能生無量廣大果海故。九廣絕",
    "T35n1735_003:0525a14": "義，非是心識稱量所能知故。十廣知義，具",
    "T35n1735_003:0525a15": "足種智，破邪見障無有餘。故此之十義，前",
    "T35n1735_003:0525a16": "四即《雜集》第十一中四義，後六即《入大乘論》",
    "T35n1735_003:0525a17": "第一中六義。四解佛十義者，即是十佛：大",
    "T35n1735_003:0525a18": "即法界佛；方即本性佛；廣即涅槃佛，及隨樂",
    "T35n1735_003:0525a19": "佛；佛即成正覺佛；華即願佛，及三昧佛；嚴即",
    "T35n1735_003:0525a20": "業報佛；經即住持佛；總不離心，七字皆是",
    "T35n1735_003:0525a21": "心佛。釋十佛義，如八地中及〈離世間品〉辯。",
    "T35n1735_003:0525a22": "又《佛地論》第一說「佛亦具十義，謂具一切智",
    "T35n1735_003:0525a23": "一切種智，離煩惱障及所知障，於一切法一",
    "T35n1735_003:0525a24": "切種相能自開覺，亦能開覺一切有情，如",
    "T35n1735_003:0525a25": "睡夢覺、如蓮華開，故名為佛。」又真諦引《真",
    "T35n1735_003:0525a26": "實論》亦有十義，恐繁不引。五釋華十義",
    "T35n1735_003:0525a27": "者，一含實義，表於法界含性德故。二光淨",
    "T35n1735_003:0525a28": "義，本智明顯故。三微妙義，一一諸行同法",
    "T35n1735_003:0525a29": "界故。四適悅義，順物機故。五引果義，行為",
    "T35n1735_003:0525b01": "生因，起正覺故。六端正義，行與願俱，無所",
    "T35n1735_003:0525b02": "缺故。七無染義，一一行門三昧俱故。八巧成",
    "T35n1735_003:0525b03": "義，所修德業善巧成故。九芬馥義，眾德住持，",
    "T35n1735_003:0525b04": "流馨彌遠故。十開敷義，眾行敷榮，令心開覺",
    "T35n1735_003:0525b05": "故。然華有二種：一草木華，喻萬行因。然或",
    "T35n1735_003:0525b06": "因與果俱、或不與俱。二嚴身華，通金玉等，",
    "T35n1735_003:0525b07": "喻於神通眾相等，唯與果俱。前十義中，一",
    "T35n1735_003:0525b08": "五九十局於草木，餘通二華。六釋嚴者，即",
    "T35n1735_003:0525b09": "上十華同嚴一佛，為嚴不同，亦是十義。又",
    "T35n1735_003:0525b10": "上十華，如次嚴前十佛，即是十義，而總別無",
    "T35n1735_003:0525b11": "礙，更有十義：一用因嚴果以成人，是佛華",
    "T35n1735_003:0525b12": "嚴，果由因得故。二以果嚴因，以顯勝成果",
    "T35n1735_003:0525b13": "之後，令一一因行皆無際故。三以人嚴法",
    "T35n1735_003:0525b14": "而顯用，謂佛曠劫修因，方顯法之體用故。",
    "T35n1735_003:0525b15": "四以法嚴人以顯圓，若不得法之體用，因",
    "T35n1735_003:0525b16": "果不能圓妙故。五以體嚴用以令周，",
    "T35n1735_003:0525b17": "謂用不得體，不周遍故。六以用嚴體而知",
    "T35n1735_003:0525b18": "本，若無大用，不顯體本之廣大故。七以",
    "T35n1735_003:0525b19": "體嚴相而知妙，謂相若有體，便即入重重",
    "T35n1735_003:0525b20": "故。八以相嚴體以明玄體，若無相不顯體",
    "T35n1735_003:0525b21": "深玄故。九以義嚴教超言念，由所詮難思",
    "T35n1735_003:0525b22": "能詮言離故。十諸因互嚴以融攝，如禪非",
    "T35n1735_003:0525b23": "智無以窮其寂，智非禪無以深其照等。",
    "T35n1735_003:0525b24": "又上來互嚴，皆有相資相即四句，今且約理",
    "T35n1735_003:0525b25": "行互嚴以明。初相資四句者，一理由修顯",
    "T35n1735_003:0525b26": "故，以行華嚴理。二行從理發，則以理華",
    "T35n1735_003:0525b27": "嚴行。梁《攝論》云「無不從此法界流，無不",
    "T35n1735_003:0525b28": "還證此法身」故。三理行俱融不二而二，非",
    "T35n1735_003:0525b29": "真流之行無以契真，非起行之真不從",
    "T35n1735_003:0525c01": "行顯。良以體融行而因圓，行該真而果滿，",
    "T35n1735_003:0525c02": "是故標為佛華嚴也。四理行俱泯二而不二，",
    "T35n1735_003:0525c03": "以理之行故非行，行之理故非理，是則能",
    "T35n1735_003:0525c04": "所兩亡、超情絕相，非嚴非不嚴，是謂華嚴。",
    "T35n1735_003:0525c05": "相即四句，理行全收，準思可見，則法喻交",
    "T35n1735_003:0525c06": "映昭然有在。七釋經十義。《雜心》五義，已見",
    "T35n1735_003:0525c07": "上文。《佛地論》有二義：一貫穿所說、二攝持",
    "T35n1735_003:0525c08": "所化。即《雜心》結鬘一義，合之應除結鬘，開",
    "T35n1735_003:0525c09": "成六義。依此方訓，復有四義：一常、二法，並",
    "T35n1735_003:0525c10": "如前辯；三經義，即眾生徑路；四典義，令見",
    "T35n1735_003:0525c11": "聞正法故。《寶雲經》中亦有十義，恐繁不",
    "T35n1735_003:0525c12": "引。第四別釋得名者，先得、後釋。先得名者，",
    "T35n1735_003:0525c13": "大以當體受名，常遍為義，常則竪無初際、",
    "T35n1735_003:0525c14": "遍則橫該無外。方以就法得名，軌持為義，",
    "T35n1735_003:0525c15": "雙持體相軌生物解故。廣以從用得名，",
    "T35n1735_003:0525c16": "包博為義，包則廣容，博則廣遍。佛以就人",
    "T35n1735_003:0525c17": "得名，覺照為義，照則朗萬法之幽邃、覺",
    "T35n1735_003:0525c18": "則悟大夜之重昏。華以從喻得名，感果嚴",
    "T35n1735_003:0525c19": "身為義，感果則萬行圓成、嚴身則眾德備",
    "T35n1735_003:0525c20": "體。嚴以功用受名，資莊為義，謂資廣大之",
    "T35n1735_003:0525c21": "體用，莊真應之佛身。經以能詮得名，攝持",
    "T35n1735_003:0525c22": "為義，持性相之無盡，攝眾生之無邊。後釋",
    "T35n1735_003:0525c23": "名者，一就法中體用相對。大之方廣，謂有",
    "T35n1735_003:0525c24": "體之相用故；方廣之大，有相用之體故，皆",
    "T35n1735_003:0525c25": "依主釋。若相即者，即持業釋。二就人中果行",
    "T35n1735_003:0525c26": "相望。佛之華，非因位之行故；華之佛，非餘",
    "T35n1735_003:0525c27": "行之佛故。亦通相即。三以人法相對。大方",
    "T35n1735_003:0525c28": "廣之佛華嚴，非小權乘之佛等故；佛華嚴之",
    "T35n1735_003:0525c29": "大方廣，非因位所得法故。相即可知。四",
    "T35n1735_003:0526a01": "教義相對，亦通二釋：教望於義，及前人望",
    "T35n1735_003:0526a02": "於法，兼通有財，並可思準。第五展演無窮",
    "T35n1735_003:0526a03": "者，謂初於最清淨法界，開為理智兩門，即",
    "T35n1735_003:0526a04": "涅槃、菩提之異。又理開體用，即大方廣；智",
    "T35n1735_003:0526a05": "開因果，即佛華嚴。總連合成詮，即題中經",
    "T35n1735_003:0526a06": "字。又展此目以為初會，初會總故。十海是",
    "T35n1735_003:0526a07": "理、十智是智，十海之中含於體用、十智之中",
    "T35n1735_003:0526a08": "亦含因果。又華藏世界及遮那遍中，即依正",
    "T35n1735_003:0526a09": "二果皆是佛字。大威光太子略示因華，彼二",
    "T35n1735_003:0526a10": "所證所觀即大方廣。即總成一會，所信因果",
    "T35n1735_003:0526a11": "體用。又展此會，以成後八四周因果，各因",
    "T35n1735_003:0526a12": "是華、果即是佛。其所修所證之體用，即大方",
    "T35n1735_003:0526a13": "廣。又展此九會遍周十方，謂如第二會〈光",
    "T35n1735_003:0526a14": "明覺品〉辯一類之會已遍十方，餘會亦爾。",
    "T35n1735_003:0526a15": "又展此諸會各有主伴，如說十住，十方菩",
    "T35n1735_003:0526a16": "薩皆來證云：十方國土皆說此法。則前遍法",
    "T35n1735_003:0526a17": "界之會，各有重重主伴。乃至遍於塵剎異",
    "T35n1735_003:0526a18": "類界等無盡時會，皆不出大方廣佛華嚴清",
    "T35n1735_003:0526a19": "淨法界。第六卷攝相盡者，謂從後漸卷乃",
    "T35n1735_003:0526a20": "至不出九會，九會不離初會，初會不離總",
    "T35n1735_003:0526a21": "題，總題不出理智。非理不智，故理外無智；",
    "T35n1735_003:0526a22": "非智不理，故智外無理，則理智不二，亦攝",
    "T35n1735_003:0526a23": "智從理。離體無用，攝用歸體。體性自離，",
    "T35n1735_003:0526a24": "故體即非體。本來清淨，強名之清淨法界。",
    "T35n1735_003:0526a25": "是以極從無盡，乃至一字無字，皆攝華嚴",
    "T35n1735_003:0526a26": "性海無有遺餘。第七展卷無礙者，謂正前",
    "T35n1735_003:0526a27": "展時即後常卷，正後卷時即前常展。展時即",
    "T35n1735_003:0526a28": "卷故，無量無邊法門海，一言演說盡無餘；",
    "T35n1735_003:0526a29": "卷時即展故，如來於一語言中，演說無邊",
    "T35n1735_003:0526b01": "契經海。第八以義圓收者，上來諸門或以",
    "T35n1735_003:0526b02": "七字攝盡，如前已辯。或以教義攝盡、或",
    "T35n1735_003:0526b03": "以理智攝盡、或以人法攝盡、或信解行證",
    "T35n1735_003:0526b04": "攝盡。或唯普賢、文殊、毘盧遮那三聖攝盡，",
    "T35n1735_003:0526b05": "謂大方廣即普賢，普賢表所證法界故；華嚴",
    "T35n1735_003:0526b06": "即文殊，文殊表能證故；佛即遮那，具能所",
    "T35n1735_003:0526b07": "故。又大即普賢，普賢菩薩自體遍故；方廣即",
    "T35n1735_003:0526b08": "文殊，文殊表即體之智故。華即普賢，普賢",
    "T35n1735_003:0526b09": "行故；嚴即文殊，文殊以解起行故。佛即圓",
    "T35n1735_003:0526b10": "解行之。普賢、文殊，證法界體用之普賢、文殊，",
    "T35n1735_003:0526b11": "成毘盧遮那光明遍照。第九攝歸一心者，上",
    "T35n1735_003:0526b12": "來諸門乃至無盡，不離一心，一心即法界",
    "T35n1735_003:0526b13": "故。《起信》云「所言法者，謂眾生心。」心體即大，",
    "T35n1735_003:0526b14": "心之本智即方廣，觀心起行即華嚴，覺心",
    "T35n1735_003:0526b15": "性相即是佛。覺非外來，全同所覺，故理智",
    "T35n1735_003:0526b16": "不殊。理智形奪，雙亡寂照，則念念皆是華嚴",
    "T35n1735_003:0526b17": "性海。第十泯同平等者，為未了者令了自",
    "T35n1735_003:0526b18": "心。若知觸物皆心，方了心性故。〈梵行品〉云",
    "T35n1735_003:0526b19": "「知一切法即心自性」，則成就慧身不由他",
    "T35n1735_003:0526b20": "悟。然今學法之者多棄內而外求，習禪之",
    "T35n1735_003:0526b21": "者好亡緣而內照，並為偏執、俱滯二邊。",
    "T35n1735_003:0526b22": "既心境如如，則平等無礙。余曾瑩兩面鏡，鑑",
    "T35n1735_003:0526b23": "一盞燈、置一尊容，而重重交光、佛佛無盡。",
    "T35n1735_003:0526b24": "見夫心境互照、本智雙入，心中悟無盡之境、",
    "T35n1735_003:0526b25": "境上了難思之心，心境重重智照斯在。又",
    "T35n1735_003:0526b26": "即心了境界之佛、即境見唯心如來，心佛重",
    "T35n1735_003:0526b27": "重而本覺性一。皆取之不可得，則心境兩",
    "T35n1735_003:0526b28": "亡；照之不可窮，則理智交徹。心境既爾，境",
    "T35n1735_003:0526b29": "境相望、心心互研，萬化紛綸皆一致也。唯",
    "T35n1735_003:0526c01": "證相應，名佛華嚴矣。第二釋品名者，梵云",
    "T35n1735_003:0526c02": "薩婆嚕鷄印拏倈驃訶柰耶鉢攞叵婆娜忙",
    "T35n1735_003:0526c03": "鉢里勿多，此云一切世間主莊嚴法門威德",
    "T35n1735_003:0526c04": "名品。今文存略，世者時也，即是世間。主者君",
    "T35n1735_003:0526c05": "也，謂即諸王及佛。然世間有三：一器世間，即",
    "T35n1735_003:0526c06": "是化處；二眾生世間，即所化機；三智正覺世",
    "T35n1735_003:0526c07": "間，即能化主。主則唯二，諸王及佛，主於器",
    "T35n1735_003:0526c08": "界及眾生故。佛非世間，從所統受稱。妙謂",
    "T35n1735_003:0526c09": "法門體用深廣難思，即主之所得。嚴謂嚴",
    "T35n1735_003:0526c10": "飾，乃有多義：一器世間嚴，謂其地堅固等。",
    "T35n1735_003:0526c11": "二眾生世間嚴，謂眾海各具法門威德故。三",
    "T35n1735_003:0526c12": "智正覺世間嚴，謂於一切法成最正覺，三",
    "T35n1735_003:0526c13": "業普周法門無盡故。所以長行諸王之嚴，",
    "T35n1735_003:0526c14": "偈頌讚德皆顯嚴佛。眾生不嚴，不感佛興；",
    "T35n1735_003:0526c15": "正覺不嚴，不能為主。器界不嚴，非真佛處。",
    "T35n1735_003:0526c16": "復由佛嚴，顯遇者有德；眾生嚴輔，顯佛超",
    "T35n1735_003:0526c17": "勝。如是互嚴，亦為妙嚴，諸經無此廣嚴故。",
    "T35n1735_003:0526c18": "但初名序品，今明序已兼正，故廣讚諸嚴，",
    "T35n1735_003:0526c19": "以為華嚴之由序。舊云：世間淨眼品者，謂",
    "T35n1735_003:0526c20": "所得法眼能淨世間。故淨即嚴義，餘如前",
    "T35n1735_003:0526c21": "說。",
    "T35n1735_003:0526c22": "大方廣佛華嚴經疏卷第三"
}