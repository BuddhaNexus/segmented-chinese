{
    "X72n1437_013:0453c14": "永覺和尚廣錄卷第十三",
    "X72n1437_013:0453c16": "嗣法弟子　道霈　重編",
    "X72n1437_013:0453c17": "序上",
    "X72n1437_013:0453c18": "建州弘釋錄序",
    "X72n1437_013:0453c19": "弘釋錄者。錄能弘釋氏之道者也。斯道自金人見夢。",
    "X72n1437_013:0453c20": "白馬西來。代有作者。大弘其教。以故。千燈競照。輝映",
    "X72n1437_013:0453c21": "今古。浩浩乎。莫可紀也。其在我建。則六朝以前。槩未",
    "X72n1437_013:0453c22": "有聞。唐興始建梵剎。自馬祖入關。肇化於建陽之佛",
    "X72n1437_013:0453c23": "蹟嶺。而禪學始大行焉。厥後雖禪教殊宗。性相異旨。",
    "X72n1437_013:0453c24": "共能使玄化風飛。法泉箭湧。皆我釋之津梁也。迨。",
    "X72n1437_013:0454a01": "明興以來二百餘載。宗燈絕燄。教海日湮。間有二三。",
    "X72n1437_013:0454a02": "亦落落如晨星。則弘道之責。將屬之何人乎。賢潭邑",
    "X72n1437_013:0454a03": "之鄙人也。濫入緇流。幸投法窟。雖螢火難照。鼯技俱",
    "X72n1437_013:0454a04": "窮。而好古一念。每切愚悰。諦仰先標。輙至揮涕。因思。",
    "X72n1437_013:0454a05": "古此溪山也。此日月也。今亦此溪山也。此日月也。今",
    "X72n1437_013:0454a06": "之人豈獨異於古之人哉。夫何法門寥寂。今古相懸",
    "X72n1437_013:0454a07": "乃爾。其無乃前蹤既沒。則觀感之無藉歟。狃於近習。",
    "X72n1437_013:0454a08": "則激發之無人歟。用是不揣顓蒙。博探羣籍。取諸師",
    "X72n1437_013:0454a09": "之產於建者。或開法顯化於建者。悉錄而傳之。俾晚",
    "X72n1437_013:0454a10": "學之士。得見古人如是之辛勤。如是之嚴慎。如是之",
    "X72n1437_013:0454a11": "博大。如是之遠到。倘能翻然易轍而趣。望標而進。則",
    "X72n1437_013:0454a12": "唐宋之盛。庶幾再見於今日。亦未可知也。嗚呼人皆",
    "X72n1437_013:0454a13": "可為堯舜。子輿氏決非誑語。在有志者。事竟成耳。若",
    "X72n1437_013:0454a14": "苟於自安。嚴於自畫。即使諸祖儼然臨而詔之。彼將",
    "X72n1437_013:0454a15": "掉頭弗顧。亦何貴有斯錄哉。故斯錄之行。願與有志",
    "X72n1437_013:0454a16": "者共之。",
    "X72n1437_013:0454a17": "法華私記序",
    "X72n1437_013:0454a18": "近世談經者夥矣。愈精而愈晦。愈巧而愈謬。豈經之",
    "X72n1437_013:0454a19": "果不可明哉。蔽在以己談經。而不以經談經也。亦蔽",
    "X72n1437_013:0454a20": "在以經談經。而不以己談經也。能以己談經。而不蔽",
    "X72n1437_013:0454a21": "於己。能以經談經。而不蔽於經。庶幾可與談經矣。余",
    "X72n1437_013:0454a22": "初讀易嶽山。聞僧誦法華偈。曰。我爾時為現清淨光",
    "X72n1437_013:0454a23": "明身。忽喜躍不自勝。即索經讀之。無所發明。然知周",
    "X72n1437_013:0454a24": "孔外。別有此一大事也。嗣是博求之疏鈔。徧探之羣",
    "X72n1437_013:0454b01": "籍。冀欲卒聞乎此。而困於葛藤。不能自拔。越十有餘",
    "X72n1437_013:0454b02": "載。因參壽昌先師。聞舉南泉斬猫話。忽有省。遂棄所",
    "X72n1437_013:0454b03": "習。從先師學枯禪。復十有餘載。一日聞僧舉法華經。",
    "X72n1437_013:0454b04": "云。一時謦欬。俱共彈指。是二音聲。徧至十方諸佛世",
    "X72n1437_013:0454b05": "界。豁然撲破疑團。始知無己非經。無經非己。而所謂",
    "X72n1437_013:0454b06": "靈山一會。儼然未散者。特寱語耳。嗚呼。談經詎可容",
    "X72n1437_013:0454b07": "易哉。遇之於二十餘年之前。契之於二十餘年之後。",
    "X72n1437_013:0454b08": "索之於銳志湛思之日。得之於精殫力竭之頃。談經",
    "X72n1437_013:0454b09": "詎可容易哉。今夏無事。因為諸人。旁通一線。拈其大",
    "X72n1437_013:0454b10": "旨。錄之成卷。夫此經。自天台樹幟。溫陵奪標。餘子碌",
    "X72n1437_013:0454b11": "碌。後無來者。而余於茲輙有異談。豈天台之為弗玄。",
    "X72n1437_013:0454b12": "溫陵之為未要乎。亦自記其私而已。亦私記之以示",
    "X72n1437_013:0454b13": "余後人而已。是為序。",
    "X72n1437_013:0454b14": "楞嚴翼解序",
    "X72n1437_013:0454b15": "甚矣治經之難也。即疏鈔以求之。失之局。離疏鈔以",
    "X72n1437_013:0454b16": "求之。失之蕩。失之局者。神機弗廓。而我為經困。失之",
    "X72n1437_013:0454b17": "蕩者。正軌罔由。而經為我裂。唯有不局者。然後可以",
    "X72n1437_013:0454b18": "用疏鈔。亦唯有不蕩者。然後可以廢疏鈔。斯稱善治",
    "X72n1437_013:0454b19": "經者也。楞嚴一經。解之行者。不下十餘家。天如會而",
    "X72n1437_013:0454b20": "集之。　國朝治經之士。率株守而弗敢易。至萬曆間。",
    "X72n1437_013:0454b21": "雪浪交光二師。首廢舊解。而紫栢老人。亦力主獨玩",
    "X72n1437_013:0454b22": "經文之說。由是後學有躍然自奮之思。視會解。如瘴",
    "X72n1437_013:0454b23": "水疾馳。而不敢一顧。未幾英敏者。既藐視前修。則競",
    "X72n1437_013:0454b24": "逞臆栽。而全經之旨。幾至掃地。稍鈍者。進無新得。退",
    "X72n1437_013:0454c01": "失故居。則有從席下拾殘唾而已。獨不思前人之疏",
    "X72n1437_013:0454c02": "鈔。既不堪為後人之几杖。今人之口吻。獨可為今人",
    "X72n1437_013:0454c03": "之著蔡耶。又不思今人之新得。安知非前人已揀之",
    "X72n1437_013:0454c04": "砂。前人之陳解。獨不能佐今人牛溲馬渤之用耶。故",
    "X72n1437_013:0454c05": "吾謂。善治經者。諸疏咸為我助。不善治經者。經文早",
    "X72n1437_013:0454c06": "生支離。固不在疏之存與廢也。今山中閒寂。客有請",
    "X72n1437_013:0454c07": "益楞嚴者。仍俾以舊解為指南。間有未安者。乃旁採",
    "X72n1437_013:0454c08": "眾說。或出私意。以翼之。非敢必為世珍。葢亦備溲渤",
    "X72n1437_013:0454c09": "之用云。",
    "X72n1437_013:0454c10": "送洪禪人參方序",
    "X72n1437_013:0454c11": "道非學無由致。非博學亦無由致。然阿難以歷劫多",
    "X72n1437_013:0454c12": "聞。乃曰。不如一日修無漏業。則何以說也。葢不假多",
    "X72n1437_013:0454c13": "聞。則不能修無漏業。多聞而不修無漏業。則如遇王",
    "X72n1437_013:0454c14": "膳。而莫之嘗。與未遇何異。茲洪禪人。夙稟靈資。獨懷",
    "X72n1437_013:0454c15": "壯志。去秋自鼓山。來金仙。聚首數月。今春將腰包出",
    "X72n1437_013:0454c16": "嶺。徧參諸大老。是欲以多聞之功。成無漏之業也。客",
    "X72n1437_013:0454c17": "難曰。昔雪峯三登投子。九上洞山。後乃契旨於德山",
    "X72n1437_013:0454c18": "棒下。然猶曰未穩在。直至鰲山。巖頭示之曰。向自己",
    "X72n1437_013:0454c19": "心中。葢天葢地去。峯乃大悟。豈非到底不從人得耶。",
    "X72n1437_013:0454c20": "余曰。若到鰲山。即謂從自心得。亦成謗語。若未到鰲",
    "X72n1437_013:0454c21": "山。不妨更買草鞋行脚。因贈之數語。以壯行色。俟到",
    "X72n1437_013:0454c22": "鰲山後。再作一好相見也。",
    "X72n1437_013:0454c23": "送僧出遊序",
    "X72n1437_013:0454c24": "溪山泉石之勝。今古名賢。好而遊者多矣。遊而吟咏",
    "X72n1437_013:0455a01": "不置者。亦多矣。然未聞有真能好者。葢簪纓之士。籠",
    "X72n1437_013:0455a02": "於世網。雖暫時翫賞。亦覺神怡然。終非其所安也。其",
    "X72n1437_013:0455a03": "何能好。隱逸之士。守寂空山。要亦厄於時。窮於遇。乃",
    "X72n1437_013:0455a04": "托之而遊焉。其何能好。孤臣孽子之憂怨。英雄豪傑",
    "X72n1437_013:0455a05": "之憤發。登臨感慨。染翰淋漓。乃借此以泄其抑鬱不",
    "X72n1437_013:0455a06": "平之氣。其何能好。騷人墨士之風流。緇衣羽客之清",
    "X72n1437_013:0455a07": "逸。嘲笑山雲。歌弄溪月。自謂此好莫與爭盟。是亦外",
    "X72n1437_013:0455a08": "適其形而已。其何能好。然則何如而後。稱能好乎。吾",
    "X72n1437_013:0455a09": "聞。古之人有能好者。掩關宴坐。視聽俱泯。而好非澹。",
    "X72n1437_013:0455a10": "奇觀異境。應接滿前。而好非濃。卷石勺水。獨對悠然。",
    "X72n1437_013:0455a11": "而好非少。峻岳巨海。歷覽無垠。而好非多。乃至握大",
    "X72n1437_013:0455a12": "柄於朝端。驅強胡於塞外。補既闕之蒼天。扶將傾之",
    "X72n1437_013:0455a13": "赤日。亦無往而非此好之流通而發揚者。夫然後為",
    "X72n1437_013:0455a14": "真能好也。孔子不云乎。智者樂水。仁者樂山。茲某上",
    "X72n1437_013:0455a15": "人。素有泉石之癖。遇勝絕處。輙徜徉終日。躍然而喜。",
    "X72n1437_013:0455a16": "灑然而忘。直不知身之在霄壤間也。邇來更欲徧探",
    "X72n1437_013:0455a17": "名區。增滿奚囊。余不知其真能好否。及岐。諸君咸有",
    "X72n1437_013:0455a18": "贈言。乃不以余為陋。俾弁其端。余惟。仁智之樂。自是",
    "X72n1437_013:0455a19": "儒家事。姑置之。昔者東坡入東林。呈偈曰。溪聲便是",
    "X72n1437_013:0455a20": "廣長舌。山色無非清淨身。夜來八萬四千偈。他日如",
    "X72n1437_013:0455a21": "何舉似人。咄。好箇蘇學士。祇在門外打之遶。上人於",
    "X72n1437_013:0455a22": "此。識得學士敗闕處。則大千一坐具耳。如其未然。竊",
    "X72n1437_013:0455a23": "恐溪聲山色。沒埋了英雄漢也。知之。",
    "X72n1437_013:0455a24": "送本立上人歸山序",
    "X72n1437_013:0455b01": "曹溪一派。灌溉域中。渺乎其莫可窮也。其在我閩。則",
    "X72n1437_013:0455b02": "自百丈黃蘗。崛起一方。繼而象骨。分德嶠之脉。而諸",
    "X72n1437_013:0455b03": "賢競出。已若江河之澎湃。大海之浩蕩。故名列傳燈",
    "X72n1437_013:0455b04": "者。幾半天下。至於勝國之季。法運寢衰。然古梅鐵關",
    "X72n1437_013:0455b05": "諸老。猶能存什一於千百之間。入　明以來。二百餘",
    "X72n1437_013:0455b06": "載。聖賢隱伏。法脉久湮。問有一二自稱得旨者。亦優",
    "X72n1437_013:0455b07": "孟之叔敖而已。自萬曆間。壽昌先師。入閩大布法雨。",
    "X72n1437_013:0455b08": "人始知有向上之事。然聞則有之。信則未也。信則有",
    "X72n1437_013:0455b09": "之。行則未也。又況乎信之篤。行之力。終其身而弗倦",
    "X72n1437_013:0455b10": "者乎。建陽本立上人者。其殆庶幾焉。上人初受業於",
    "X72n1437_013:0455b11": "聖泉。來從余遊。始發大志。及謁壽昌老人。遂謝絕外",
    "X72n1437_013:0455b12": "緣。誓明己事。次入博山。陶煉益久。仍適越抵吳。徧參",
    "X72n1437_013:0455b13": "雲棲顯聖諸大老。久之返錫閩中。將尋一蒲團地。作",
    "X72n1437_013:0455b14": "終焉之計。予觀其東西參請。萬里間關。屹然不休。葢",
    "X72n1437_013:0455b15": "十餘載於茲矣。非所謂信之篤。行之力。將終身而弗",
    "X72n1437_013:0455b16": "倦者乎。丁斯際。而有若人。即未能大有發明。其品固",
    "X72n1437_013:0455b17": "已度越流輩不少也。雖然。傳有之。掘井九仞。而不及",
    "X72n1437_013:0455b18": "泉。猶為棄井也。子能一錐得泉。往來井井。他日當為",
    "X72n1437_013:0455b19": "子。大書特書。以詔來者云。",
    "X72n1437_013:0455b20": "淨慈要語序",
    "X72n1437_013:0455b21": "淨慈者何。聞谷大師所命菴名也。菴名之以淨慈者",
    "X72n1437_013:0455b22": "何。謂念佛放生也。念佛放生。其所求者何。謂還其心",
    "X72n1437_013:0455b23": "之本淨本慈也。葢本然之心。廓然常淨。自眾生迷其",
    "X72n1437_013:0455b24": "本然。則心外見法。故目為色染。耳為聲染。鼻為香染。",
    "X72n1437_013:0455c01": "舌為味染。身為觸染。意為法染。流逸外奔。不能自返。",
    "X72n1437_013:0455c02": "繇是起業造罪。永沉五濁之區。無有出期。我佛愍之。",
    "X72n1437_013:0455c03": "乃為說治染還淨之法。機固靡一。教亦各殊。然念佛",
    "X72n1437_013:0455c04": "一門。其最要者也。一心念佛。用志不分。六根都攝。淨",
    "X72n1437_013:0455c05": "念相繼。則目不為色染。耳不為聲染。鼻不為香染。舌",
    "X72n1437_013:0455c06": "不為味染。身不為觸染。意不為法染。即現處娑婆界",
    "X72n1437_013:0455c07": "內。渾身已坐在蓮華國裏。又何後報之不清淨乎。然",
    "X72n1437_013:0455c08": "雖修念佛三昧。而福德不具。善果難成。故必廣修眾",
    "X72n1437_013:0455c09": "善。以為助因。眾善夥矣。而慈行其首也。慈行亦夥矣。",
    "X72n1437_013:0455c10": "而戒殺放生其首也。葢以眾生所最愛者。莫如生。所",
    "X72n1437_013:0455c11": "最苦者。莫如死。凡有血氣。斯情萬均。祇為相習於忍。",
    "X72n1437_013:0455c12": "同體之仁。痿痺不行。乃恬然殺戮。不以為怪。豈心之",
    "X72n1437_013:0455c13": "本然哉。以故。我佛苦口叮嚀。首戒殺生。廣勸放生。與",
    "X72n1437_013:0455c14": "其所最愛。而救其所最苦。功德之及物。為何如也。建",
    "X72n1437_013:0455c15": "州城若緇若素。奉大師之教。篤於念佛放生之業。有",
    "X72n1437_013:0455c16": "年矣。猶慮其不能廣且遠也。乃謀於余。余為取淨土",
    "X72n1437_013:0455c17": "及戒殺諸書。集成要語。付之梓行。庶幾淨慈之化。益",
    "X72n1437_013:0455c18": "洋溢於不窮也乎。嗚呼淨慈之義大矣。豈止於念佛",
    "X72n1437_013:0455c19": "放生而已哉。念佛放生。可以言淨慈。而不可以盡淨",
    "X72n1437_013:0455c20": "慈。極而言之。淨極覺圓。成無上道。不出一淨義也。廣",
    "X72n1437_013:0455c21": "度有情。悲臻永劫。不出一慈義也。夫諸菩薩。上求佛",
    "X72n1437_013:0455c22": "果。下化眾生。自前前。以及後後。諸大乘經明此。至汗",
    "X72n1437_013:0455c23": "牛充棟。今以二字括之。了無剩義。敢謂大師命名之",
    "X72n1437_013:0455c24": "意。止於念佛放生而已哉。諸君當善體此意。擴而充",
    "X72n1437_013:0456a01": "之可也。雖然。更有一句子。淨慈二字括不得。余欲總",
    "X72n1437_013:0456a02": "為諸君說破。怎奈舌頭短也。諸君其質之大師。",
    "X72n1437_013:0456a03": "重梓鐵關禪師語錄序",
    "X72n1437_013:0456a04": "當元之季。建州稱善知識者三人。仰山友。斗峯璋。天",
    "X72n1437_013:0456a05": "寶樞是也。樞禪師。獨能據險扼要。鑄鐵為關。令天下",
    "X72n1437_013:0456a06": "有眼者莫能窺。有足者莫能度。鷄鳴狗盜之客。祇得",
    "X72n1437_013:0456a07": "懡[怡台+羅]而退。其功詎不偉歟。茲錄傳之三百餘年。塵封",
    "X72n1437_013:0456a08": "霧隱。無問及者。近又為水蟻所壞。板且不存。余心甚",
    "X72n1437_013:0456a09": "痛之。適見孟滕君來鼓山設供。余乃以茲錄囑累之。",
    "X72n1437_013:0456a10": "噫武侯往矣。魚腹石蹟。猶在江煙蘆月間。風雲龍鳥",
    "X72n1437_013:0456a11": "之勢。固隱隱目中也。但今日而有如桓大將軍者。誰",
    "X72n1437_013:0456a12": "其人乎。若按圖列陣。自號知兵。則趙括之讀父書也。",
    "X72n1437_013:0456a13": "予又不能無重痛云。",
    "X72n1437_013:0456a14": "壽昌西竺禪師語略序",
    "X72n1437_013:0456a15": "四來直指。翻盡窠臼。雖有神悟。急宜吐却。而況文字",
    "X72n1437_013:0456a16": "乎。自垂手接人。機用繁興。一言半句。流落人間。遂有",
    "X72n1437_013:0456a17": "語錄之傳。然悟心其本也。機用其末也。學者當求其",
    "X72n1437_013:0456a18": "本。本立則其用必彰。若徒求其用。而本弗立。則非佛",
    "X72n1437_013:0456a19": "之徒矣。濟下。自馬駒以一喝開場。黃蘗以三棒接拍。",
    "X72n1437_013:0456a20": "以故。人人如獅子哮吼。動地驚天。皆本深而末自茂。",
    "X72n1437_013:0456a21": "體圓而用自神者也。至元之季。其道日衰。捨本趨末。",
    "X72n1437_013:0456a22": "相率為偽。唯雪巖欽稱善繼者。欽傳之鐵牛定。定傳",
    "X72n1437_013:0456a23": "之般若誠。誠傳之古梅友。友傳之慈舟濟。若壽昌西",
    "X72n1437_013:0456a24": "竺來公。則受記莂於濟者也。西竺之道。大槩見於行",
    "X72n1437_013:0456b01": "業記。先和尚創壽昌時。已為梓行。而語錄則弗有傳",
    "X72n1437_013:0456b02": "者。及先和尚遷化後。師兄閴然禪師。乃得草本於居",
    "X72n1437_013:0456b03": "士篋中。然朽蠧之餘。可句讀者無幾矣。取而訂其亥",
    "X72n1437_013:0456b04": "豕。合行業記而梓之。乙亥夏。余歸壽昌掃塔。始得寓",
    "X72n1437_013:0456b05": "目焉。僅嘗一滴。未吸全潮。然據一滴而收全潮。全潮",
    "X72n1437_013:0456b06": "皆一滴也。今觀其語脉。大都從真參實踐中來。雖於",
    "X72n1437_013:0456b07": "機用未見其長。而忘言親證者不少。視世之盲拳瞎",
    "X72n1437_013:0456b08": "棒。誑嚇閭閻者。天淵不啻也。葢有本而嗇於用。其猶",
    "X72n1437_013:0456b09": "不失於佛之徒也乎。昔宋人有掘地得玉尺者。以為",
    "X72n1437_013:0456b10": "周尺也。及太常取定樂。則以為漢尺。或曰。其於周也",
    "X72n1437_013:0456b11": "不猶近乎。予于是錄亦云。",
    "X72n1437_013:0456b12": "數珠翼序",
    "X72n1437_013:0456b13": "物無大小。以適用為貴。至於適用。而通神明。越變化。",
    "X72n1437_013:0456b14": "有不可得而思議者。非物之至貴者乎。余觀數珠之",
    "X72n1437_013:0456b15": "為物。是矣。此方自白馬西馳。東林倡化。而數珠始適",
    "X72n1437_013:0456b16": "於用。久之厥用愈神。至於入水不濡。入火不焦。閻老",
    "X72n1437_013:0456b17": "不敢誰何。極樂藉為贄物。則是珠之用。世間允稱第",
    "X72n1437_013:0456b18": "一。求其匹休者。而不可得矣。天目海公。學博詞宏。撰",
    "X72n1437_013:0456b19": "述甚富。間惜此物至貴至神。而反不登於作者。乃為",
    "X72n1437_013:0456b20": "纂六翼。且自比於茶經茘譜焉。余曰。不然。茶茘僅資",
    "X72n1437_013:0456b21": "日用之需。難超神化之域。於是。而經之譜之。雖為博",
    "X72n1437_013:0456b22": "雅者所好。以吾道視之。皆綺語耳。今此翼之行。俾持",
    "X72n1437_013:0456b23": "者崇正信。脫世氛。卒之飄然遊萏菡之國。坐菩提之",
    "X72n1437_013:0456b24": "樹。謂非藉此膏其車。而策其駿乎。余故為之合掌。而",
    "X72n1437_013:0456c01": "弁其首。",
    "X72n1437_013:0456c02": "楞嚴略疏序",
    "X72n1437_013:0456c03": "余忝學禪。於講師之門。未能一顧也。迨罷參歸閩。山",
    "X72n1437_013:0456c04": "中無事。取大藏徧閱之。於楞嚴一經。自謂獨得其關",
    "X72n1437_013:0456c05": "鍵。因作翼解二卷。稍抒鄙見。以佐諸疏之所未逮。時",
    "X72n1437_013:0456c06": "天啟甲子歲也。至崇禎丙子。余開法於泉之開元。適",
    "X72n1437_013:0456c07": "二雲曾公。分憲泉南。公政之餘。每常命駕。商略大事。",
    "X72n1437_013:0456c08": "問及楞嚴。以為苦於諸疏之繁亂。囑余為撰大旨。余",
    "X72n1437_013:0456c09": "謂。治禪者。多樂觀大旨。然曲折有所未晣。終不能盡",
    "X72n1437_013:0456c10": "掃餘疑。而遽以己意通之。其失靡細。乃為廣翼解。而",
    "X72n1437_013:0456c11": "作略疏。間亦博採眾說。融為一家之言。大旨固不憚",
    "X72n1437_013:0456c12": "闡揚。而曲折亦所必晰。務使觀者。觸目而爽然會心。",
    "X72n1437_013:0456c13": "不為經文所蔽。諸疏所亂而已。天台耶。賢首耶。固未",
    "X72n1437_013:0456c14": "暇問其後塵也。前三卷成於開元溽暑中。秋歸福州",
    "X72n1437_013:0456c15": "鼓山。繼成三卷。明年春有浙西之行。諸鄉紳留居苕",
    "X72n1437_013:0456c16": "谿之真寂。後四卷始克成焉。戊寅燈節後。欈李曹愚",
    "X72n1437_013:0456c17": "公侍御過訪。暫一寓目。不勝嘆賞。遂命工災木。工既",
    "X72n1437_013:0456c18": "竣。乃謹識其歲月於此。葢一時緣起之功。未可忘也。",
    "X72n1437_013:0456c19": "諸祖道影傳贊序",
    "X72n1437_013:0456c20": "癸酉之春。欈李沈君敷受。遊學劒州。謁聞谷大師於",
    "X72n1437_013:0456c21": "寶善。以祖影八十八尊。請為傳贊。大師屬不慧為之。",
    "X72n1437_013:0456c22": "甫及半。陽羨曹安祖大參書來。亦以傳贊為請。則加",
    "X72n1437_013:0456c23": "至一百三十餘尊也。不慧自夏徂秋。凡五閱月。而後",
    "X72n1437_013:0456c24": "成。繕以報命。會曹公備兵中州。流寇入境。戎事孔棘。",
    "X72n1437_013:0457a01": "弗克登石。及寇退。得告以歸。歸則病。病且不復起矣。",
    "X72n1437_013:0457a02": "無何。聞大師遂亦遷化。明年春。不慧出嶺赴弔。浙西",
    "X72n1437_013:0457a03": "諸老。留居真寂。今春因天寧之請。得過欈李。曹君嘉",
    "X72n1437_013:0457a04": "魚來見。首以是書未行為歉。遂同厥弟。發願流通。不",
    "X72n1437_013:0457a05": "慧因為補訂而授之。夫數載之間。二老既已作古。而",
    "X72n1437_013:0457a06": "幻朽之軀。亦且奄奄待盡。今猶及見是書之行。豈非",
    "X72n1437_013:0457a07": "一快事哉。雖然。今之可得而傳者。影也。有不可得而",
    "X72n1437_013:0457a08": "傳者。非影也。觀者倘能因影而求其真。因可傳而得",
    "X72n1437_013:0457a09": "其不可傳。則是書之行。功不唐捐。若徒瞻仰於形似",
    "X72n1437_013:0457a10": "之間。探尋於糟粕之末。買櫃還珠之誚。當知難免矣。",
    "X72n1437_013:0457a11": "又烏用是哉。",
    "X72n1437_013:0457a12": "釋門真孝錄序",
    "X72n1437_013:0457a13": "甚矣孝之為義。大也。身非孝弗修。人非孝弗治。天地",
    "X72n1437_013:0457a14": "非孝弗格。鬼神非孝弗通。即無上至真等正覺。非孝",
    "X72n1437_013:0457a15": "亦無由致。是知世出世間之福田。實無有踰於孝者。",
    "X72n1437_013:0457a16": "世俗釋孝。其義有五。即諡法稱孝。其義亦有五。約之",
    "X72n1437_013:0457a17": "為三。則順也。究竟也。度也。總而言之。則善事父母也。",
    "X72n1437_013:0457a18": "事之而弗順。非善也。順之而弗協於理。非順也。所謂",
    "X72n1437_013:0457a19": "究竟。則順之而始終罔間也。所謂度。則順之而禮儀",
    "X72n1437_013:0457a20": "弗忒也。充此義之盡。非無上至真等正覺。何以克當",
    "X72n1437_013:0457a21": "其稱哉。故知世俗之孝。孝之小者也。釋氏之孝。孝之",
    "X72n1437_013:0457a22": "大者也。奈何世之為僧者。率借我佛之門庭。營一身",
    "X72n1437_013:0457a23": "之私殖。又何恠世俗譏我佛為無父無君乎。錢塘夢",
    "X72n1437_013:0457a24": "宅居士。有慨於衷。乃取諸經論之言孝者。彚為一編。",
    "X72n1437_013:0457b01": "使為僧者。知我佛孝順至道之本意。以免世俗無父",
    "X72n1437_013:0457b02": "無君之謗。其用心亦良苦矣。茲來苕上。命余弁其首。",
    "X72n1437_013:0457b03": "此余素所樂道者。故不敢以不文辭。",
    "X72n1437_013:0457b04": "傳信錄序",
    "X72n1437_013:0457b05": "粵稽古。大聖人之興。必大有造於世。非偶然也。當梁",
    "X72n1437_013:0457b06": "武之際。義學波騰。專崇講說。其弊必至於膠滯空言。",
    "X72n1437_013:0457b07": "弁髦實踐。釋尊之化。幾何而不湮滅也。故少林出。而",
    "X72n1437_013:0457b08": "不立文字。獨傳心印。雙林出。而不惜軀命。廣弘萬行。",
    "X72n1437_013:0457b09": "二師所用。似若天殊。然總歸於補偏救弊。措羣靈於",
    "X72n1437_013:0457b10": "安樂之境。其指一也。至於雙林法身諸頌。遂為宗門",
    "X72n1437_013:0457b11": "鼻祖。反似發少林未發之機。謂非慈氏後身。其能然",
    "X72n1437_013:0457b12": "乎。余來婺朞月。即遇大士錄。如獲上珍。及閱之。覺其",
    "X72n1437_013:0457b13": "雜糅相半。莫覩全璧。前卷雖有增飾。而本質未亡。後",
    "X72n1437_013:0457b14": "二卷率多膚學應酬。村老傳布之語。如行路難行路",
    "X72n1437_013:0457b15": "易諸篇。又俱唐以後體。其為偽撰何疑。且其間妄談",
    "X72n1437_013:0457b16": "般若。疑悞後來。迷謬相承。為禍烈矣。所幸者。心王銘。",
    "X72n1437_013:0457b17": "法身頌。諸篇尚存。如披沙見金。精光奪目。大士之化。",
    "X72n1437_013:0457b18": "於是乎不滅也。余不揣凡愚。妄希擇乳。取諸本而較",
    "X72n1437_013:0457b19": "之。置其所疑。錄其所信。凡得十之五。命名曰傳信錄。",
    "X72n1437_013:0457b20": "昔者世尊入滅。而水潦鶴之徒。至不信有阿難。今大",
    "X72n1437_013:0457b21": "士化去。千有餘年。余何人。斯乃欲取信於天下乎。雖",
    "X72n1437_013:0457b22": "然。碎金非全。識者亦珍。腐鼠為璞。良賈知其弗顧也。",
    "X72n1437_013:0457b23": "詎可謂天下盡水潦鶴之徒哉。若必欲探其全。則有",
    "X72n1437_013:0457b24": "雙林之舊刻在。",
    "X72n1437_013:0457c01": "金剛凟蒙序",
    "X72n1437_013:0457c02": "金剛一經。為般若要義。故受持甚盛。而註疏亦甚夥。",
    "X72n1437_013:0457c03": "古今不下數十家。然彼是此非。玉石爭鳴。後學莫知",
    "X72n1437_013:0457c04": "所從。獨無著天親二論。遠宗內院。似為可據。厥後圭",
    "X72n1437_013:0457c05": "峰長水。復從而疏之記之。一以二論為指南。然其語",
    "X72n1437_013:0457c06": "或失之晦。或傷於冗。觀者病焉。由是寶善心師。乃祖",
    "X72n1437_013:0457c07": "二師。為凟蒙。而晦者顯之。冗者裁之。間亦時出別意。",
    "X72n1437_013:0457c08": "率皆稟承師說。以仰補二師之闕者也。是疏一出。而",
    "X72n1437_013:0457c09": "老師宿學。久懷疑悶者。可一見而豁然。詎曰凟蒙哉。",
    "X72n1437_013:0457c10": "憶昔壬申之秋。余訪聞谷大師於寶善。大師為余。談",
    "X72n1437_013:0457c11": "金剛奧義甚快。余曰。盍註之。大師搖首曰。大非易事。",
    "X72n1437_013:0457c12": "昔雲棲先師。於諸經。或講或註。獨於是經。不敢講。亦",
    "X72n1437_013:0457c13": "不敢註。今不揣饒舌。犯先師之所禁。亦不過自述其",
    "X72n1437_013:0457c14": "一得而已。後五載。大師沒於真寂。余忝繼其席。又五",
    "X72n1437_013:0457c15": "載而歸。冬寓寶善。心師乃出凟蒙示余。且曰。先師講",
    "X72n1437_013:0457c16": "而未註。堅今不講而註。非敢曰成先志。但恐年月駛",
    "X72n1437_013:0457c17": "遷。微言欲絕。故筆之。以示後人耳。余受而讀之。頓覺",
    "X72n1437_013:0457c18": "大師當日談笑。儼然如在目中。大師為不沒矣。故為",
    "X72n1437_013:0457c19": "之僭。引其端。",
    "X72n1437_013:0457c20": "重刻華嚴要解序",
    "X72n1437_013:0457c21": "華嚴為世尊成道。最初所說。實稱性之直談。非逐機",
    "X72n1437_013:0457c22": "之曲說。他經不可得而竝擬者也。昔杜順大師。首為",
    "X72n1437_013:0457c23": "發端。賢首繼之。頗暢厥旨。至於清凉。而表裏發揮。罄",
    "X72n1437_013:0457c24": "無餘蘊矣。然其旨幽。其理圓。其文富。其義豐。非淺薄",
    "X72n1437_013:0458a01": "之機所敢窺。故學者多望洋而退。至方山李長者。則",
    "X72n1437_013:0458a02": "別為合論。約繁就簡。獨明大旨。葢是大聖方便。用接",
    "X72n1437_013:0458a03": "此方好略之機。非二師之有軒輊也。溫陵環禪師。既",
    "X72n1437_013:0458a04": "宗合論。而復參合清涼。折衷以成此解。僅一萬八千",
    "X72n1437_013:0458a05": "言。使學者得此解。而窮之。則可以納履於方山。游刃",
    "X72n1437_013:0458a06": "於清涼。而所謂塵說剎說。熾然無間。稱性周徧者。又",
    "X72n1437_013:0458a07": "豈有外於是哉。劉君仲龍氏。重為殺青流布。葢以一",
    "X72n1437_013:0458a08": "念信心。投入華藏海中。作斯佛事。是亦華藏海中。一",
    "X72n1437_013:0458a09": "滴之功也。然須知一滴全收巨海。巨海全歸一滴。百",
    "X72n1437_013:0458a10": "城煙水。十會深談。端不出此一念耳。余來溫陵。幸值",
    "X72n1437_013:0458a11": "斯典。劉君且以弁言見命。余雖不敏。聊題數言。用表",
    "X72n1437_013:0458a12": "隨喜之忱云。",
    "X72n1437_013:0458a13": "鼓山志序",
    "X72n1437_013:0458a14": "鼓山之鎮我閩也。非獨以其形勝奇偉。足冒羣巒。寔",
    "X72n1437_013:0458a15": "以諸祖之碩德宏聲。煇映千載。故東南半壁。咸式仰",
    "X72n1437_013:0458a16": "之。是豈可令其湮沒於涼煙荒草。而弗之傳乎。若夫",
    "X72n1437_013:0458a17": "考古傳今。實惟志之是藉。茲山古無志。志之自永樂",
    "X72n1437_013:0458a18": "問釋善緣始。然序列無紀。釆錄亦疎。觀者病之。至萬",
    "X72n1437_013:0458a19": "曆戊申。郡紳謝在杭。同布衣徐興公。再為纂輯。則綱",
    "X72n1437_013:0458a20": "舉目張。井然有紀。旁搜遠攬。纖悉靡遺。大有功於是",
    "X72n1437_013:0458a21": "山者也。迄今四十六載。黃金重布。紺宇再隆。石門壁",
    "X72n1437_013:0458a22": "聳于青霄。毒鼓雷轟于白日。亦庶幾讀獅絃之絕響。",
    "X72n1437_013:0458a23": "繼喝水之遺聲。且遊屐日眾。歌咏日繁。興公復采而",
    "X72n1437_013:0458a24": "集之者二卷。及余自浙東歸。興公以所集見付。曰[火*勃]",
    "X72n1437_013:0458b01": "老矣。精力弗逮。師其卒成之。余頂受。如獲瑾璧。由是",
    "X72n1437_013:0458b02": "乃因前志。而更修之。詳其所未及收。廣其所未及紀。",
    "X72n1437_013:0458b03": "間有訛誤者正之。泛濫者刪之。合之為目者六。為卷",
    "X72n1437_013:0458b04": "者十有二。余山野之鄙人也。三長有愧。五技俱窮。何",
    "X72n1437_013:0458b05": "敢妄登作者之壇。但為當今之世抱長才者。方志圖",
    "X72n1437_013:0458b06": "其大。弗暇及此。或有餘力者又鮮。究心禪學。則以茲",
    "X72n1437_013:0458b07": "山為登眺之區。吟嘯之境而已。任是者實鮮其人。況",
    "X72n1437_013:0458b08": "余今年及衰暮。木末殘照。光景幾何。釋今弗為。後將",
    "X72n1437_013:0458b09": "安託。故不揣愚蒙。謬成斯志。志成。以山野之筆。不敢",
    "X72n1437_013:0458b10": "邀弁首于名門。但自敘其顛末。以告來者云。",
    "X72n1437_013:0458b11": "無異大師語錄集要序",
    "X72n1437_013:0458b12": "佛祖之道。如金剛王寶劍。得之不易。用之不易。付之",
    "X72n1437_013:0458b13": "亦不易。以其皆不易也。故傳持斯道者。實鮮其人。而",
    "X72n1437_013:0458b14": "魚目混珠。山鷄冒鳳者。嘗半天下也。我曹洞一宗。盛",
    "X72n1437_013:0458b15": "於唐。衰於宋。至元似復盛。而實衰。其故葢難言之也。",
    "X72n1437_013:0458b16": "自元初。雪庭裕公奉　詔住少林。天下學者。翕然宗",
    "X72n1437_013:0458b17": "之。歷傳至萬曆改元。小山書遷化。詔幻休潤補其席。",
    "X72n1437_013:0458b18": "四方之腰包而至者。如鳥投林。如魚赴壑。而潤公乃",
    "X72n1437_013:0458b19": "講習評唱為事。大失眾望。時有蘊空忠和尚。先事小",
    "X72n1437_013:0458b20": "山老人有年。受其密印。歸隱旴江之廩山。天下不得",
    "X72n1437_013:0458b21": "而物色之。壽昌先師。從其薙落。後蒙記莂。始為弘揚。",
    "X72n1437_013:0458b22": "既得博山來公繼之。其道遂大行於世。師苦參日久。",
    "X72n1437_013:0458b23": "備嘗險阻。故其言功夫。為獨詳。其慧光渾圓。辨才無",
    "X72n1437_013:0458b24": "礙。波瀾浩蕩。莫窺涯際。故學者多望洋而退。其門庭",
    "X72n1437_013:0458c01": "緊密。金鍮立辨。高提祖印。不妄許可。故假鷄聲韵者。",
    "X72n1437_013:0458c02": "不得冒渡關津。而惑亂羣聽也。余因先師遷化後。曾",
    "X72n1437_013:0458c03": "相依三載。雖無所得於師。然三載之中。未見其一語。",
    "X72n1437_013:0458c04": "滲入情識。但勉以向上事。則師之有造於余。也大矣。",
    "X72n1437_013:0458c05": "及余隱荷山。師自石鼓歸。道經建州。晤於光孝寺。師",
    "X72n1437_013:0458c06": "曰。壽昌塔掃也未。余曰。掃即不廢。只是不許人知。師",
    "X72n1437_013:0458c07": "曰。恁麼則偷掃去也。余曰。某只如此。和尚又作麼生。",
    "X72n1437_013:0458c08": "師曰。掃即不廢。只是不曾動著。余曰。和尚却似不曾",
    "X72n1437_013:0458c09": "掃。乃一笑而別。及師入滅。其語錄浩繁。連編累牘。流",
    "X72n1437_013:0458c10": "通為難故。遐方僻壤。聞師之名。向師之化。而語錄實",
    "X72n1437_013:0458c11": "未嘗觸於目者有之。余自壬午春。歸錫石鼓。乃因渾",
    "X72n1437_013:0458c12": "朴上人之請。僭於全錄中。擇其精要。類而合之。視全",
    "X72n1437_013:0458c13": "錄。僅十之三。然簡而易行。約而易致。使天下學者。即",
    "X72n1437_013:0458c14": "是窮之。可以見其大全。使知博山之道。其廣大深密。",
    "X72n1437_013:0458c15": "有如此。非癡守一橛者。可恍惚其萬一也。嗚呼廣陵",
    "X72n1437_013:0458c16": "散。不復作矣。今幸其譜猶存。安得於凉風白月中。再",
    "X72n1437_013:0458c17": "聞斯曲乎。",
    "X72n1437_013:0458c18": "金剛貫解序",
    "X72n1437_013:0458c19": "劍津之陽。葢有謝介菴云。謝君為諸生。夙擅才名。屢",
    "X72n1437_013:0458c20": "見知於當道。而伯敬先生。猶重之。近歲乃屏去括帖",
    "X72n1437_013:0458c21": "之習。留心金剛般若。得十七家等解。遂作是註。踰載",
    "X72n1437_013:0458c22": "自知其非。乃削而更註之。適余在劍之寶善。謝君持",
    "X72n1437_013:0458c23": "此註求證。且請弁言。余為卒業。見其隨文引義。貫徹",
    "X72n1437_013:0458c24": "始終。深而顯出之。廣而約言之。使天下學者。讀之無",
    "X72n1437_013:0459a01": "不了然於目。豁然於心。亦善巧方便。接引初機之一",
    "X72n1437_013:0459a02": "法也。劍州般若之化。自謝君始矣。然余不重。謝君之",
    "X72n1437_013:0459a03": "能註是經。而深重謝。君之能改是註。昔橫渠張子。坐",
    "X72n1437_013:0459a04": "虎皮講周易。學者多從之。一日二程至。聞其所講。即",
    "X72n1437_013:0459a05": "撤去虎皮。謂學者曰。某平日所講。皆亂道。近有二程",
    "X72n1437_013:0459a06": "至。精於易理。汝等當從之。繇是橫渠之學大進。卒為",
    "X72n1437_013:0459a07": "名儒。至今學者宗之。今謝君之學。且三更矣。其年尚",
    "X72n1437_013:0459a08": "富力尚強。靈心慧質。可以坐進斯道。忽一日能破是",
    "X72n1437_013:0459a09": "註而焚之。則周金剛□再來矣。又安論橫渠。老僧當",
    "X72n1437_013:0459a10": "為之拭目以俟。",
    "X72n1437_013:0459a11": "泉州開元寺志序",
    "X72n1437_013:0459a12": "泉南舊稱佛國。名山勝剎。碁布星列。然開元一剎。實",
    "X72n1437_013:0459a13": "為之冠。葢創自唐之垂拱。是歷年所。為最久也。廣至",
    "X72n1437_013:0459a14": "一百二十院。是聚毳流。為最繁也。其禪教律三宗之",
    "X72n1437_013:0459a15": "彥。雀起而鼎立。是毓賢哲。為最盛也。有剎若是。則往",
    "X72n1437_013:0459a16": "事之可書者。宜不勝夥。豈可任其湮沒。而莫之紀乎。",
    "X72n1437_013:0459a17": "茲剎自唐以前。未有紀之者。紀之自宋許列始。名曰",
    "X72n1437_013:0459a18": "紫雲高僧傳。元夢觀氏譏其剽竊。傳聞附會。穿鑿觕",
    "X72n1437_013:0459a19": "陋。不足觀也。乃作開士傳。其學博其識端。其命意奇",
    "X72n1437_013:0459a20": "拔。其鑄辭典雅。允登作者之壇。稱善史矣。過是以至",
    "X72n1437_013:0459a21": "今日。寥寥三百餘載。禪風弗競。日就陵夷。似無可紀",
    "X72n1437_013:0459a22": "者。然其間或興或廢。或因或革。則亦不可無考也。萬",
    "X72n1437_013:0459a23": "曆丙申。止止陳公始為之志。而探考疎略。眾弗以為",
    "X72n1437_013:0459a24": "善。崇禎乙亥冬。溫陵諸縉紳命余開法紫雲。說法之",
    "X72n1437_013:0459b01": "餘。追詢往事。首得開士傳夢觀集二書閱之。始知紫",
    "X72n1437_013:0459b02": "雲之多賢。實不勝感慕之私。時季弢黃公屢以寺志",
    "X72n1437_013:0459b03": "為言。而余適承二雲曾公之命。方有事於楞嚴。故弗",
    "X72n1437_013:0459b04": "敢諾。迨壬午之春。余自浙歸閩。諸公復召結制。而幼",
    "X72n1437_013:0459b05": "心傅公復以志事請。乃不揣鄙劣。率爾操觚。凡元以",
    "X72n1437_013:0459b06": "前。一以開士傳為據。後此則考之舊碑及陳氏志。且",
    "X72n1437_013:0459b07": "傍採他集。而益以耳目所覩聞者。錯而綜之。類以聚",
    "X72n1437_013:0459b08": "之。其為目凡四。一曰建置而規模著矣。二曰開士而",
    "X72n1437_013:0459b09": "才德章矣。三曰藝文而琬琰重矣。四曰田賦而供需",
    "X72n1437_013:0459b10": "具矣。四者既備則一寺千載之陳蹟。庶幾可得其槩",
    "X72n1437_013:0459b11": "也。雖然。余何能志哉。余南州之鄙人也。學儒不成。棄",
    "X72n1437_013:0459b12": "而學佛。承諸公之命。兩至溫陵。虗弄口鼓。深愧無以",
    "X72n1437_013:0459b13": "報德。諸公不以為不才。猶以志事相委。其母乃代大",
    "X72n1437_013:0459b14": "匠斵乎。鹵莾塞責。聊以補一時之闕。他日有具如椽",
    "X72n1437_013:0459b15": "之筆者出。則此志退而覆瓿可也。",
    "X72n1437_013:0459b16": "淨慈二書序",
    "X72n1437_013:0459b17": "昔我佛設教。非止一術。如大醫王。徧療羣病。而處方",
    "X72n1437_013:0459b18": "各異。雖曰佛智難量神化莫測。亦惟是因時因機。視",
    "X72n1437_013:0459b19": "其所急者。而先之耳。茲者法當末造。教化陵夷。眾生",
    "X72n1437_013:0459b20": "之根性日劣。修諸法門鮮。克成就必藉我佛之深慈",
    "X72n1437_013:0459b21": "弘願。庶可破魔網而出苦輪。是念佛一法。實為今日",
    "X72n1437_013:0459b22": "之最急者也。世運衰微。俗尚殘忍。眾生之殺機日長。",
    "X72n1437_013:0459b23": "惡業日深。故致干戈。滿地生靈塗炭此非挽之。以仁",
    "X72n1437_013:0459b24": "慈又安能已殺機而轉殺運乎。是放生一法。又為今",
    "X72n1437_013:0459c01": "日之最急者也。吾人生當此時。目擊世變。修此二法。",
    "X72n1437_013:0459c02": "固宜如救頭然。如沃焦釜。豈可少緩然。無奈其情關",
    "X72n1437_013:0459c03": "久閉識鎖難開。反以此為虗誑而嗤之。即不然亦視",
    "X72n1437_013:0459c04": "為不急之務而已。其無乃警策之功少。而發揮之力",
    "X72n1437_013:0459c05": "有未盡歟。余昔為建州淨慈庵。作淨慈要語僅二卷。",
    "X72n1437_013:0459c06": "時為二者之書。連編累牘。觀者多苦其難徧。於是反",
    "X72n1437_013:0459c07": "博為約而成要語。使諸人不煩廣閱。而深悉其旨。所",
    "X72n1437_013:0459c08": "謂易則易知。簡則易從也。梓行已二十餘載。今莆田",
    "X72n1437_013:0459c09": "六觀居士乃愽採經論而彚輯之。成淨慈二書。視余",
    "X72n1437_013:0459c10": "作將十倍之。余見其文富義豐。徹底播揚。使淨慈之",
    "X72n1437_013:0459c11": "旨。無不曲暢傍通。炳然昭著。正如春雷鼓蟄。春風吹",
    "X72n1437_013:0459c12": "萬。其警策之功。發揮之力不已至乎。是知。辭寡辭多。",
    "X72n1437_013:0459c13": "諸書之撰述弗一。好詳好略。羣生之根器各殊。故約",
    "X72n1437_013:0459c14": "之為要語不為慳。廣之為二書不為侈。亦竝因其所",
    "X72n1437_013:0459c15": "宜。而投其所急者也。余深善居士之有是書。故不惜",
    "X72n1437_013:0459c16": "膚言。僭辨其首。",
    "X72n1437_013:0459c17": "淨土四經合刻序",
    "X72n1437_013:0459c18": "三山楊逸凡居士。篤信淨土。取寶積經無量壽如來",
    "X72n1437_013:0459c19": "會佛說阿彌陀經佛說觀無量壽佛經并華嚴行願",
    "X72n1437_013:0459c20": "品合刻之。總標云淨土四經。刻既成。命余序之。余乃",
    "X72n1437_013:0459c21": "焚香稽首而言曰。現水月之淨剎。攝幻化之眾生。佛",
    "X72n1437_013:0459c22": "佛皆然。非獨一無量壽佛也。釋迦出廣長舌相。說經",
    "X72n1437_013:0459c23": "三百餘會。歷稱諸佛淨土。奚啻百千萬億。亦非獨一",
    "X72n1437_013:0459c24": "極樂世界也。但其間極口讚揚。苦勸往生。為一切眾",
    "X72n1437_013:0460a01": "生究竟成佛之大方便者。則唯極樂是歸。而他土弗",
    "X72n1437_013:0460a02": "與焉。諸經中述極樂功德莊嚴者。莫詳于無量壽如",
    "X72n1437_013:0460a03": "來會。其示往生行相。則以發菩提心專念彼佛為本。",
    "X72n1437_013:0460a04": "以積集諸善根為助。而又加之回向發願。以導歸極",
    "X72n1437_013:0460a05": "樂。語意最為周備。其次為佛說阿彌陀經所讚極樂",
    "X72n1437_013:0460a06": "功德莊嚴。與前經大意俱同。但有詳略之異耳。其示",
    "X72n1437_013:0460a07": "往生之因。則不言發菩提心及積集諸善根。但耑勸",
    "X72n1437_013:0460a08": "執持名號。即是多善根福德因緣。法簡而易。從亦能",
    "X72n1437_013:0460a09": "徹上徹下。普攝三根。此土依之而修者。多獲往生。則",
    "X72n1437_013:0460a10": "其益為甚廣也。若觀無量壽佛經者。乃以彼土之主",
    "X72n1437_013:0460a11": "伴依正。俱為繫念之境。使行人身居娑婆。而神遊淨",
    "X72n1437_013:0460a12": "土。豈有沒而不往生者哉。其後三觀。歷陳三輩往生",
    "X72n1437_013:0460a13": "之相。則前二經所未及詳者也。夫一念淨心。即可往",
    "X72n1437_013:0460a14": "生。佛語誠為非妄。但行願未廣。終虧全德莊嚴。法身",
    "X72n1437_013:0460a15": "與淨土。又安得不遠待多劫乎。昔普賢之十大願王。",
    "X72n1437_013:0460a16": "則廣大難量。靡所不包。所謂菩提心必于此而圓滿。",
    "X72n1437_013:0460a17": "眾善根必于此而具足。法處比丘攝二十一億清淨",
    "X72n1437_013:0460a18": "國土。發四十八願。廣接十方念佛眾生。亦皆不出此",
    "X72n1437_013:0460a19": "法。無二無別也。今合四經而徧窮之。則見其文旨。互",
    "X72n1437_013:0460a20": "陳高下畢列眾生。合隨其根力。同取淨土。葢臨終十",
    "X72n1437_013:0460a21": "念。與普賢十願。惟是一心。極樂一剎。與二十一億諸",
    "X72n1437_013:0460a22": "剎。决非他物。總之指果。佛以顯自性之佛。指果土以",
    "X72n1437_013:0460a23": "顯惟心之土。法門之善巧方便。誠無出其右者固宜。",
    "X72n1437_013:0460a24": "諸佛同讚。諸祖同稱。以為成佛之要道也。然此法門",
    "X72n1437_013:0460b01": "最為平實。而功利殊常。淺者多弗能信。一有疑悔。則",
    "X72n1437_013:0460b02": "淨業難成。昔有難予者曰。心量本周。渺無邊際。今耑",
    "X72n1437_013:0460b03": "念一剎以自局。則偏而弗圓。凡所有相。皆是虗妄。今",
    "X72n1437_013:0460b04": "貪影響之外境以為淨。則幻而非實。況厭穢欣淨。則",
    "X72n1437_013:0460b05": "分別之見不忘。舍己從他。則狂走之情未歇。是知。念",
    "X72n1437_013:0460b06": "佛一法。乃為中下之根。巧設方便。誘彼進趨。正同黃",
    "X72n1437_013:0460b07": "葉化城。非為真實。今子極口讚揚。以為成佛之要道。",
    "X72n1437_013:0460b08": "則是認黃葉為金錢。執化城為寶所。非獨自悞。兼且",
    "X72n1437_013:0460b09": "誤人。竊于子不取也。予曰。子之所據。竝是我佛誠言。",
    "X72n1437_013:0460b10": "但子不能深達其旨。故有斯難。如所謂心量本周者",
    "X72n1437_013:0460b11": "本體也。耑念一佛者工夫也。執本體而疑工夫。又奚",
    "X72n1437_013:0460b12": "獨念佛者之為偏而弗圓哉。所謂凡所有相。皆是虗",
    "X72n1437_013:0460b13": "妄者。空宗破相之談。獨不思有所謂一色一香無非",
    "X72n1437_013:0460b14": "中道者乎。又不思有所謂一聲念佛十六妙觀皆三",
    "X72n1437_013:0460b15": "觀圓融者乎。所謂厭穢欣淨。分別未忘者。固矣不知。",
    "X72n1437_013:0460b16": "淨穢雙泯者。到家之事也。分別未忘者。路途之事也。",
    "X72n1437_013:0460b17": "今責窮途客子而曰。何不享在家之樂。不亦悖乎。所",
    "X72n1437_013:0460b18": "謂舍己從他者。謂彼我橫分。而向外馳逐。則誠謬矣。",
    "X72n1437_013:0460b19": "今念佛一門。以心念佛。全佛是心。以佛攝心。即心是",
    "X72n1437_013:0460b20": "佛。原無內外之分。烏有舍從之異哉。客於是語塞而",
    "X72n1437_013:0460b21": "退。今因述四經之旨。竝拈舊日葛藤于此。非敢于佛",
    "X72n1437_013:0460b22": "頭上著糞。葢以釋疑而勸信也。是為序。",
    "X72n1437_013:0460b23": "重刻大慧禪師書問法語序",
    "X72n1437_013:0460b24": "達祖西來。單傳佛之心印。此印不落陰界。故非思惟",
    "X72n1437_013:0460c01": "之所能通。不涉名相。故非語言之所能解。惟在捨諸",
    "X72n1437_013:0460c02": "方便。以神智冥喫而已。故世之求道者。每苦于窺伺",
    "X72n1437_013:0460c03": "無門進趨無路。如停驂頓轡于懸岩絕壁之下。求其",
    "X72n1437_013:0460c04": "能逸駕而馳者。不亦難乎。繇是佛祖廣設方便。乃有",
    "X72n1437_013:0460c05": "參究之法。俾其從有思以入無思。從有言以入無言。",
    "X72n1437_013:0460c06": "自唐以至宋元。諸祖竝依此法。得入佛之大光明藏。",
    "X72n1437_013:0460c07": "其有不善用心者。則滯于思惟。溺于言語。而禪病生",
    "X72n1437_013:0460c08": "焉。禪之有病。其症非一。或有墮于孤危者。則以孤危",
    "X72n1437_013:0460c09": "為禪。或有墮于平實者。則以平實為禪。或有墮于險",
    "X72n1437_013:0460c10": "怪者。則以險怪為禪。或有墮于廉纖者。則以廉纖為",
    "X72n1437_013:0460c11": "禪。此皆繇其見有偏枯。故情存向背耳。至有一等全",
    "X72n1437_013:0460c12": "無見處。但穿鑿文句。以為參究。或閉目靜坐。以待成",
    "X72n1437_013:0460c13": "佛。此乃症之最下者也。昔當宋南渡後。有妙喜老人",
    "X72n1437_013:0460c14": "出現于世。從有句無句下。發明大事。得甚奇偉。同輩",
    "X72n1437_013:0460c15": "鮮有及者。見世之病。卒莫能愈。乃以無礙辨才。直抉",
    "X72n1437_013:0460c16": "其根。繇深破其巢穴。如手然犀炬。魑魅難掩。如迅雷",
    "X72n1437_013:0460c17": "破寂。聾者皆聞。其開示痛快。真千載一人也。萬曆間",
    "X72n1437_013:0460c18": "吾閩普門居士泰宇楊公取其錄中書問法語。別刻",
    "X72n1437_013:0460c19": "以行。可謂善施方者也。惜其板遭兵燹。溫陵耑刻書",
    "X72n1437_013:0460c20": "問。竟遺與曾天游書六通。不無缺陷之嘆。今楊椒斯",
    "X72n1437_013:0460c21": "居士。復承先志。乃為補足。而重刻之。刻既成。持以示",
    "X72n1437_013:0460c22": "予。且徵序焉。予曰。善哉子之能助我也。能起予也。予",
    "X72n1437_013:0460c23": "思。今禪家之病。視妙喜時。不啻十倍。總之皆最下之",
    "X72n1437_013:0460c24": "症。多是師友商量。口耳傳授。如天奇之註頌古。少林",
    "X72n1437_013:0461a01": "之講評唱。非特不能無思。皆邪思也。非特不能無言。",
    "X72n1437_013:0461a02": "皆妄言也。非特不能傳佛印。且佩魔王之印也。是之",
    "X72n1437_013:0461a03": "謂膏肓痼癖。豈世醫所能愈哉。昔虢世子有尸蹶之",
    "X72n1437_013:0461a04": "疾。世醫拱手以為死矣。惟秦緩知其可救。為鍼三陽",
    "X72n1437_013:0461a05": "五會而活之。今日之為尸蹶者眾矣。妙喜之言。正秦",
    "X72n1437_013:0461a06": "緩之金針也。可不深思而服膺之哉。雖然。此書葢為",
    "X72n1437_013:0461a07": "有病者言之也。至於上智之士。若青原永嘉之見曹",
    "X72n1437_013:0461a08": "溪。南泉大梅之見馬祖。如世良馬見鞭影而行。則此",
    "X72n1437_013:0461a09": "書翻成贅語。而吾道幸甚矣。吾安得若人而見之。旦",
    "X72n1437_013:0461a10": "夕且跂足焉。",
    "X72n1437_013:0461a12": "永覺和尚廣錄卷第十三"
}