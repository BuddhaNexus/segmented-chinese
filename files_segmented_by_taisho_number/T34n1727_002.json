{
    "T34n1727_002:0899c25": "觀音玄義記卷第二",
    "T34n1727_002:0899c27": "宋四明沙門知禮述",
    "T34n1727_002:0899c28": "三、福慧，三：初、標示異名。福中之勝不過於定，",
    "T34n1727_002:0899c29": "舉勝攝劣則五度備矣。二、「定名」下，依名釋義，",
    "T34n1727_002:0900a01": "二：初、明二法功能，四：初、定慧之功。靜愛觀策",
    "T34n1727_002:0900a02": "者，由寂靜故能愛攝諸行，由觀照故能策進",
    "T34n1727_002:0900a03": "諸行。愛而不策則生凝滯之心，策而不愛則",
    "T34n1727_002:0900a04": "成散越之慧，愛策具足方有趣果之功。二、「寂",
    "T34n1727_002:0900a05": "照」下，福智之德。「寂照之智」者，即權實二智也。",
    "T34n1727_002:0900a06": "「無幽不朗」者，即無三惑之暗也。福德禪定必",
    "T34n1727_002:0900a07": "含諸度及大小諸禪，以福資智如油助燈也。",
    "T34n1727_002:0900a08": "三、「亦稱」下，目足之稱。清涼池即涅槃者，涅槃",
    "T34n1727_002:0900a09": "必須三德具足，極在妙覺，分通初住。四、「涅槃」",
    "T34n1727_002:0900a10": "下，莊嚴之名。二嚴屬修、法身是性，性有闕具，",
    "T34n1727_002:0900a11": "故使二修有真緣之異，如下所辯。二、「釋此」下，",
    "T34n1727_002:0900a12": "約四教解釋，二：初、明四教。三藏菩薩雖云觀",
    "T34n1727_002:0900a13": "理，伏而未斷，且舉諸禪實兼餘度，發真必在",
    "T34n1727_002:0900a14": "三十四心。若通菩薩，體法巧慧理度助之，因",
    "T34n1727_002:0900a15": "即發真至佛方竟。別人雖信能造之心即是",
    "T34n1727_002:0900a16": "佛性，性不具九，為惑所覆，故須別緣真中二",
    "T34n1727_002:0900a17": "理破通別惑，是故名為「緣修智慧」，乃以俗",
    "T34n1727_002:0900a18": "諦諸禪三昧助顯法身。圓談性惡，了惑實相",
    "T34n1727_002:0900a19": "即為能觀名實相觀，定亦如是名實相定，復",
    "T34n1727_002:0900a20": "以實相名所顯身，即一而三名定慧身、即三",
    "T34n1727_002:0900a21": "而一同名實相。若昧性惡，何預初心？二、「今圓」",
    "T34n1727_002:0900a22": "下，示圓六即，如文。三、「觀音」下，結指經題，二：初、",
    "T34n1727_002:0900a23": "指經文。言「智光照苦」者，經無此文，而有其",
    "T34n1727_002:0900a24": "義。無量眾生遭苦稱名，菩薩即時觀其音聲",
    "T34n1727_002:0900a25": "皆得解脫。觀是智照，照即光也。觀音妙智即",
    "T34n1727_002:0900a26": "是眾生三道之體，眾生迷故顛倒乃生，觀音",
    "T34n1727_002:0900a27": "照之解脫斯在。頻引三經放光文者，若非色",
    "T34n1727_002:0900a28": "者，安得云放？若定是色，那名智慧？故知色心",
    "T34n1727_002:0900a29": "其體不二，色性即智、智性即色，豈惟光然？一",
    "T34n1727_002:0900b01": "切色然。普現色身，義準可識。又豈獨果事，實",
    "T34n1727_002:0900b02": "存因理，良由理具方有事用。二、「良以」下，結歸",
    "T34n1727_002:0900b03": "題目。四、真應，三：初、標名示義。二身皆有集藏",
    "T34n1727_002:0900b04": "之義。真集一切，智慧藏於一心；應集一切，",
    "T34n1727_002:0900b05": "神通藏於一色。色心不二、通慧一如，唯色唯",
    "T34n1727_002:0900b06": "心，斯之謂也。二、「若契」下，對揀是非，二：初、約法",
    "T34n1727_002:0900b07": "示，三：初、法。實相之體即是法身，能契之智即",
    "T34n1727_002:0900b08": "自受用報，此二於今皆名真身。法報既冥，則",
    "T34n1727_002:0900b09": "能稱機起勝劣等應。二、「譬如」下，喻。攬鏡譬證",
    "T34n1727_002:0900b10": "真，即形譬起應。三、「此之」下，結。三千俱體為真、",
    "T34n1727_002:0900b11": "三千俱用為應，此之真應方不相離。無謀之",
    "T34n1727_002:0900b12": "說義顯今宗，諸家所談難逃作意。二、「若外」下，",
    "T34n1727_002:0900b13": "說人簡，二：初、簡小外。根本有漏禪境不明，縱",
    "T34n1727_002:0900b14": "少現通不能益物，此簡非應。「尚未」下，簡非真",
    "T34n1727_002:0900b15": "也。若「二乘」等者，且舉二乘，必兼兩教及二菩",
    "T34n1727_002:0900b16": "薩。準《妙玄》意，藏通二教皆是作意神通，以須",
    "T34n1727_002:0900b17": "灰滅，無常住本不能起應。若別接通，別惑未",
    "T34n1727_002:0900b18": "斷亦不得應，縱令赴物皆名麁應。若別初心",
    "T34n1727_002:0900b19": "亦不能應，初地初得三觀現前。證二十五王",
    "T34n1727_002:0900b20": "三昧，法身清淨無思無念，隨機即對，是不思",
    "T34n1727_002:0900b21": "議妙應也。二、「大乘」下，示圓人，二：初、明二身。",
    "T34n1727_002:0900b22": "「得實相真」者，正語圓住，義該別地。「與真不殊」",
    "T34n1727_002:0900b23": "者，名質為真。聖人應像同機體質，已證眾",
    "T34n1727_002:0900b24": "生本覺之性，用機百界應百界機，體本不二",
    "T34n1727_002:0900b25": "安得少殊。二、「菩薩」下，示六即。三、「今經」下，結指",
    "T34n1727_002:0900b26": "經目，二：初、指經文。二、「良以」下，結題目。五、藥珠：",
    "T34n1727_002:0900b27": "三：初、標名示教。「柰女經」者，具云佛說柰女",
    "T34n1727_002:0900b28": "祇域經，一卷。柰女即維耶離國梵志家柰樹",
    "T34n1727_002:0900b29": "所生，顏色端正，宣聞遠國。因蓱沙王往娉，後",
    "T34n1727_002:0900c01": "生一男名曰祇域，生時手把針筒藥囊。至年",
    "T34n1727_002:0900c02": "八歲，廣通醫術，遍行治病。後逢小兒擔樵，祇",
    "T34n1727_002:0900c03": "域視之，悉見此兒五臟腸胃。祇域心念：「本草",
    "T34n1727_002:0900c04": "經說有藥王樹，從外照內見人腹臟。此兒樵",
    "T34n1727_002:0900c05": "中得無有藥王樹邪？」即往問兒：「賣樵幾錢？」兒",
    "T34n1727_002:0900c06": "曰：「十錢。」便雇錢取樵。下樵置地，闇冥不見腹",
    "T34n1727_002:0900c07": "中。祇域思惟：「不知束中何所為是藥王？」便解",
    "T34n1727_002:0900c08": "兩束，一一取之以著小兒腹上，無所照見輒",
    "T34n1727_002:0900c09": "復更取。如是盡兩束樵，最後有一小枝，裁長",
    "T34n1727_002:0900c10": "尺餘，試取以照，具見腹內。祇域大喜，知此小",
    "T34n1727_002:0900c11": "枝定是藥王，悉還兒樵。兒既得錢，樵又如故，",
    "T34n1727_002:0900c12": "歡喜而去。祇域於國遍治病人，皆以藥王照",
    "T34n1727_002:0900c13": "視，悉見病本，然後治之，無不愈者。今取譬真",
    "T34n1727_002:0900c14": "身拔苦，如藥王之治病也。「珠是如意之寶」者，",
    "T34n1727_002:0900c15": "如《華嚴》中得摩尼珠十種瑩治，能雨眾寶。今",
    "T34n1727_002:0900c16": "取譬應身與樂，如摩尼之雨寶也。二「廣歷」下，",
    "T34n1727_002:0900c17": "約教辯能，二：初、略指，三：隨教淺深益物廣狹，",
    "T34n1727_002:0900c18": "以明治病得寶之相。二、「今約」下，廣明圓，二：初、",
    "T34n1727_002:0900c19": "釋二身，二：初、藥樹身，二：初、喻。根深喻真妙。四",
    "T34n1727_002:0900c20": "布喻應廣，示理行果教，如根等次第，信行修",
    "T34n1727_002:0900c21": "四如聞獲益，法行修四如觸獲益。二、「菩薩」下，",
    "T34n1727_002:0900c22": "法。今品初段專明拔苦，即是大悲熏於真身，",
    "T34n1727_002:0900c23": "與治病義齊也。形聲利物且就通說，若據經",
    "T34n1727_002:0900c24": "文須在冥益，不以形聲合前聞觸，意亦在茲。",
    "T34n1727_002:0900c25": "二「又如」下，珠王身，二：初、喻。如文。二、「菩薩」下，法。",
    "T34n1727_002:0900c26": "即以大慈熏於應身，普令得樂，與寶義同也。",
    "T34n1727_002:0900c27": "問：大悲熏真，其相如何？答：真是妙智，能破妄",
    "T34n1727_002:0900c28": "惑。悲名愍傷，能拔他苦。同是法身一清淨用",
    "T34n1727_002:0900c29": "耳。欲彰照理有利他益，故立拔苦之悲熏於",
    "T34n1727_002:0901a01": "破惑之智，即顯有悲之智；普除眾生妄惑之",
    "T34n1727_002:0901a02": "苦，例於大慈熏應與樂。同是法身一自在用，",
    "T34n1727_002:0901a03": "一用二能故有能熏所熏之義。良由應身本是",
    "T34n1727_002:0901a04": "自行證得之法，以慈熏故方遍益他。然則慈",
    "T34n1727_002:0901a05": "心非不熏真、悲心非不熏應、真身非不與樂、",
    "T34n1727_002:0901a06": "應身非不拔苦，欲令易解，是故經文寄兩問",
    "T34n1727_002:0901a07": "答分別說也。二、「此亦」下，辯六即。博地已具",
    "T34n1727_002:0901a08": "治病雨寶二種之理，與佛不殊。名字已上隨",
    "T34n1727_002:0901a09": "淺隨深，能治能雨。三、「就前」下，結指經目，二：初、",
    "T34n1727_002:0901a10": "指經文。二、「故知」下，結題目。六、冥顯，三，初、釋名。",
    "T34n1727_002:0901a11": "二、「大聖」下，辯相，二：初、明二益，三：初、示相。大聖",
    "T34n1727_002:0901a12": "常以真智冥熏、妙色顯被，無明隔故益而不",
    "T34n1727_002:0901a13": "知。二、「譬如」下，舉譬。兩曜喻二益，盲者喻無明。",
    "T34n1727_002:0901a14": "凡小全在下地分隔，眼膜既有厚薄之殊，故",
    "T34n1727_002:0901a15": "不見之相不可一揆。三、「故藥」下，引證。三草二木",
    "T34n1727_002:0901a16": "而皆不知一地一雨。下不測上，亦通圓人，故",
    "T34n1727_002:0901a17": "引妙德不知妙音。言「以不知故名為冥益」者，",
    "T34n1727_002:0901a18": "此明二身於不知者皆稱冥益，即彰真應於",
    "T34n1727_002:0901a19": "其知者皆稱顯益。發智見理於真顯益，見身",
    "T34n1727_002:0901a20": "不識但荷冥利，真冥應顯可以意思。二、「此亦」",
    "T34n1727_002:0901a21": "下，明六即。理同極聖，此則不論。名字即人，所",
    "T34n1727_002:0901a22": "有智行兼他之益，彼七方便受而不知，況內",
    "T34n1727_002:0901a23": "外凡二益非薄，皆知即性故離我能。三、「若就」",
    "T34n1727_002:0901a24": "下，結指，二：初、指經文。前論真應各有冥顯，斯",
    "T34n1727_002:0901a25": "為盡理。今以人法別對二益，且隨文爾。二，「故",
    "T34n1727_002:0901a26": "知」下，結題目。七、權實，三：初、釋名。暫用則權宜，",
    "T34n1727_002:0901a27": "非暫則究竟。二、「略言」下，辯相，二：初、泛明三種，",
    "T34n1727_002:0901a28": "二：初、總示三種。即唯自唯他及自他共。以諸",
    "T34n1727_002:0901a29": "經論所談權實其相不同，或言自行有權有",
    "T34n1727_002:0901b01": "實，或許化他有權有實，或經論說自行之法",
    "T34n1727_002:0901b02": "皆名為實、化他之法皆名為權，是故今家凡",
    "T34n1727_002:0901b03": "論權實須明此三。若不然者，稟學之徒則不",
    "T34n1727_002:0901b04": "盡知權實之相，於諸經論不免生疑。復應了",
    "T34n1727_002:0901b05": "知權實法相，或約理事、或約理教，教行縛脫、",
    "T34n1727_002:0901b06": "因果體用、漸頓開合、通別悉檀，皆通自他及",
    "T34n1727_002:0901b07": "自他共。今以中觀對於二觀為權實者，似用因",
    "T34n1727_002:0901b08": "果而辯三番：自修三觀為自行權實；若約化",
    "T34n1727_002:0901b09": "他，但隨他意，四悉適時不可定判；若第三番",
    "T34n1727_002:0901b10": "自行三觀，有權有實，以順智故只稱為實，化",
    "T34n1727_002:0901b11": "他之法雖有權實，以順情故唯稱為權。二、「用",
    "T34n1727_002:0901b12": "此」下，遍歷諸教，二：初、略指四教。隨教淺深明",
    "T34n1727_002:0901b13": "理事等，約自約他及自他共，義皆不闕。二、「復",
    "T34n1727_002:0901b14": "就」下，明圓六即。六通三教即唯在圓，復就自",
    "T34n1727_002:0901b15": "行明六權實，從因至果，義便故也。二、「尋此」下，",
    "T34n1727_002:0901b16": "別用第三。前番問答有權實，七難二求在權、",
    "T34n1727_002:0901b17": "永離三毒是實，以由大士用於自行一心三",
    "T34n1727_002:0901b18": "觀，觀其音聲令皆解脫，故都判為實。後番問",
    "T34n1727_002:0901b19": "答，十界身說顯有權實，以是大士隨差別機",
    "T34n1727_002:0901b20": "示種種應，故覩判為權。此乃判於自行化他",
    "T34n1727_002:0901b21": "以為權實，無第三番，如何分經兩段而對權",
    "T34n1727_002:0901b22": "實？三、「前問」下，結歸，二：初、結指經文。前後皆云",
    "T34n1727_002:0901b23": "自行化他者，簡異單自行、單化他權實。意云：",
    "T34n1727_002:0901b24": "前番是自他相對之實，後番是自他相對之",
    "T34n1727_002:0901b25": "權。二、「故知」下，結歸題目。八、本述，三：初、名義。《淨",
    "T34n1727_002:0901b26": "名玄義》云「所言本跡者，本即所依之理，跡是",
    "T34n1727_002:0901b27": "能依之事，事理合明故稱本跡。譬如人依住",
    "T34n1727_002:0901b28": "處，則有行往蹤跡也。住處是所依，能依之人",
    "T34n1727_002:0901b29": "有行往之跡。由處有跡，尋跡得處。」當知若高",
    "T34n1727_002:0901c01": "若下實得皆本，若高若下應現皆跡。二、「若通」",
    "T34n1727_002:0901c02": "下，解釋，二：初、通凡漸。世智高者諸有施作，但",
    "T34n1727_002:0901c03": "見蹤跡莫知本意。二教賢聖至別似位，本所",
    "T34n1727_002:0901c04": "證得，下位焉知？節節皆可通論本跡。二、局圓",
    "T34n1727_002:0901c05": "聖，二：初、局分滿，二：初、略示。的論其本，須破無",
    "T34n1727_002:0901c06": "明證法身體，所垂之跡或九界身或現八相。",
    "T34n1727_002:0901c07": "二、「若一」下，簡判，二：初、簡一往。二、「今細」下，取細",
    "T34n1727_002:0901c08": "明，二：初、約義明，二：初、明本跡通高下。若知四",
    "T34n1727_002:0901c09": "句，釋之方盡。一、本下跡高。初住法身，跡為八",
    "T34n1727_002:0901c10": "相。上位菩薩，八相元是妙覺威儀，故云跡高。",
    "T34n1727_002:0901c11": "二本高跡下。妙覺法身，跡為下地及九界相。",
    "T34n1727_002:0901c12": "三俱高。妙覺法身，跡為八相。四俱下。初住法",
    "T34n1727_002:0901c13": "身，跡為九界。中四十位，本跡高下，可以意知。",
    "T34n1727_002:0901c14": "二、「何以」下，明實得辯是非。二、「故壽」下，引文證。",
    "T34n1727_002:0901c15": "自意是本，他意是跡。二、「就本」下，通六即。五位",
    "T34n1727_002:0901c16": "本跡，理皆具足。三、「就前」下，結歸，二：初、指經文。",
    "T34n1727_002:0901c17": "前以實本益他，後以垂跡益他。二、「故知」下，結",
    "T34n1727_002:0901c18": "題目。九、緣了，三：初、標示名義，三：初、示名義。此",
    "T34n1727_002:0901c19": "之名義，修性皆然。二、「了者」下，辯流類。類至極",
    "T34n1727_002:0901c20": "果，節節名異，其體不殊。三、「大論」下，引論釋。緣",
    "T34n1727_002:0901c21": "了之相實同耘種，非此二力性田不豐。二、「通",
    "T34n1727_002:0901c22": "論」下，依教解釋，二：初、諸教皆具。藏通義立全",
    "T34n1727_002:0901c23": "乖性種，別教雖有初心別修，唯有圓教修性",
    "T34n1727_002:0901c24": "不二。雖云皆具，須辯此殊。二、「今正」下，剋就圓",
    "T34n1727_002:0901c25": "論，二：初、剋辯二因，二：初、明二種因果。此中",
    "T34n1727_002:0901c26": "二因且在修類。二、「原此」下，討二種根本，三：初、",
    "T34n1727_002:0901c27": "總明性德。前之因果猶在修中，今窮其源，性",
    "T34n1727_002:0901c28": "具緣了。《淨名》云「一切眾生本涅槃相，不可復",
    "T34n1727_002:0901c29": "滅；本菩提相，不可復得。」《起信論》明真如二德，",
    "T34n1727_002:0902a01": "謂如實空、如實不空。當宗明三千即空、三千",
    "T34n1727_002:0902a02": "即假，皆是性德緣了文也。二、「大經」下，別引文",
    "T34n1727_002:0902a03": "釋，二：初、證釋了因。不明三千，徒消一切；非空",
    "T34n1727_002:0902a04": "假中，莫辯自空。如實空性與一切染本不相",
    "T34n1727_002:0902a05": "應。一切染者不出三惑，自非本性即空假中，",
    "T34n1727_002:0902a06": "豈能不應一切染邪？乃畢竟空為了因性。「亦",
    "T34n1727_002:0902a07": "用」等者，全性起修，方見本空。二、「又云」下，證釋",
    "T34n1727_002:0902a08": "緣因。經云「眾生即菩提相及涅槃相」，或謂理",
    "T34n1727_002:0902a09": "中獨具佛德。今文眾生有初地味禪及滅盡",
    "T34n1727_002:0902a10": "定，豈非性具天法、聲聞法邪？既具此二，餘諸",
    "T34n1727_002:0902a11": "法界那不具邪？又具二定者，從二習果及報",
    "T34n1727_002:0902a12": "果說，豈不各具性相等邪？不以理具而消此",
    "T34n1727_002:0902a13": "文，如何欲散便是滅定？性德緣因於茲驗矣。",
    "T34n1727_002:0902a14": "三、「以此」下，依性立修。「以此二種」者，性種也。「方",
    "T34n1727_002:0902a15": "便」等者，智行也。「毫末」者，類種也。由斯性類，",
    "T34n1727_002:0902a16": "修成智行乃至二嚴。二、「此一」下，不論六即。此",
    "T34n1727_002:0902a17": "科正意但明理即，非論五位。三、「前問」下，結指",
    "T34n1727_002:0902a18": "經題，二：初、指經文。明今二嚴必有其本，故從",
    "T34n1727_002:0902a19": "二種受名。二、「故知」下，結題目。十、智斷，三：初、略",
    "T34n1727_002:0902a20": "標。二、「通途」下，廣釋，二：初、不二而二明智斷，二：",
    "T34n1727_002:0902a21": "初、約通途明二德。言「通途」者，此解兼別，以有",
    "T34n1727_002:0902a22": "為無為對智斷故。若唯圓說，苦集尚無作，智",
    "T34n1727_002:0902a23": "德豈有為？然名雖借別，其意唯在圓。以修妙",
    "T34n1727_002:0902a24": "三觀，得成圓斷功。因時立此能，至果須休息，",
    "T34n1727_002:0902a25": "故將無作行，暫立有為名。斷德稱無為，別從",
    "T34n1727_002:0902a26": "道後立。此猶教道設，是故曰通途。此文自二：",
    "T34n1727_002:0902a27": "初、智德，二。初、列異名。「圓淨」等者，智極故圓，惑",
    "T34n1727_002:0902a28": "盡故淨，不生不滅名為涅槃。二、「言有」下，釋有",
    "T34n1727_002:0902a29": "為。智雖無作，有斷證功，故借別教立有為稱。",
    "T34n1727_002:0902b01": "「因雖無常」等者，《涅槃經》中，因外道輩執因是",
    "T34n1727_002:0902b02": "常成無常果，佛用別教以無常因感常住果",
    "T34n1727_002:0902b03": "而對破之，故因無常猶在別教。「將因」等者，由",
    "T34n1727_002:0902b04": "惑未斷故起智照，一分惑滅一分智忘，故智",
    "T34n1727_002:0902b05": "無常。既有照用，故名有為。果既惑盡，稱理常",
    "T34n1727_002:0902b06": "住，更無為作。將因名果，故令智滿受有為名。",
    "T34n1727_002:0902b07": "二，「斷即」下，斷德，二：初列異名。「解脫」者，不繫名",
    "T34n1727_002:0902b08": "解、自在為脫，在染不染名之解脫。「方便」等者，",
    "T34n1727_002:0902b09": "機生則生，是生不生；機滅則滅，是滅不滅。權",
    "T34n1727_002:0902b10": "示生滅，不被染礙，故此涅槃名方便淨。二、「言",
    "T34n1727_002:0902b11": "無」下，釋斷義，二：初、簡小。不知三種世間常住，",
    "T34n1727_002:0902b12": "謂煩惱滅便無身心，安能自在？名無體斷，但",
    "T34n1727_002:0902b13": "於虛妄見思解脫，未得三千三諦自在。二、「大",
    "T34n1727_002:0902b14": "乘」下，明大，二：初、正示。妙覺三脫，名有體斷。所",
    "T34n1727_002:0902b15": "言斷者，任運斷也。已有智德了三惑空，故處",
    "T34n1727_002:0902b16": "九道惡自相離。眾生之心如塗膠手，捉物皆",
    "T34n1727_002:0902b17": "粘。諸佛之心如淨洗手，捉物不粘，已有智水",
    "T34n1727_002:0902b18": "洗其膠故，致令淨用自然不著。此智斷德，說",
    "T34n1727_002:0902b19": "有次第、用無前後。以三千法究竟即空，名今",
    "T34n1727_002:0902b20": "智德；三千之法究竟即假，為今斷德；三千之",
    "T34n1727_002:0902b21": "法究竟即中，是法身德。道前道後悉是一心，",
    "T34n1727_002:0902b22": "通教尚是雙流，圓果豈當分隔？二、「故淨」下，引",
    "T34n1727_002:0902b23": "證。證有體斷，見受業報全體，即是性惡法門。",
    "T34n1727_002:0902b24": "如富豪人七寶家業，凡夫生盲，轉動罣礙為",
    "T34n1727_002:0902b25": "寶所傷；二乘熱病，見是鬼虎避走遠去；圓人",
    "T34n1727_002:0902b26": "之眼不盲不病，明見是寶自在用與，非觸不",
    "T34n1727_002:0902b27": "被損傷恐怖，而能以此自給惠他。於此證理",
    "T34n1727_002:0902b28": "名為自給，以此利物即是惠他，今之斷德正",
    "T34n1727_002:0902b29": "在惠他。此等皆由體達修惡即是性惡，今明",
    "T34n1727_002:0902c01": "究竟體達位也。二、「寂而」下，約寂照簡非德。常",
    "T34n1727_002:0902c02": "住寂照妙色妙心，方名智斷莊嚴之相。小乘",
    "T34n1727_002:0902c03": "灰斷身智俱忘，將何永度眾生？將何常照寂",
    "T34n1727_002:0902c04": "理？二、「如此」下，二而不二明三德，二：初、約即三",
    "T34n1727_002:0902c05": "明理極，二：初、明二三不殊。而寂而照即是智",
    "T34n1727_002:0902c06": "斷，非寂非照即是法身，二德既窮法身乃極，",
    "T34n1727_002:0902c07": "亦名究竟三種佛性。二、「法身」下，明因果無別，",
    "T34n1727_002:0902c08": "二：初、別示三法因果，二：初、法身隱顯。法身一",
    "T34n1727_002:0902c09": "德體非因果，而有隱顯者，斯由緣了逆順故",
    "T34n1727_002:0902c10": "也。緣了逆性而成惑業，故使正因非隱而隱，",
    "T34n1727_002:0902c11": "名如來藏；緣了順性而成智斷，故使正因非",
    "T34n1727_002:0902c12": "顯而顯，名為法身。雖有隱顯，體無增減。故《大",
    "T34n1727_002:0902c13": "經》云「非因非果」。二、「又云」下，二、德修性。是因非",
    "T34n1727_002:0902c14": "果復名佛性。佛是果稱，豈非果法而為因種？",
    "T34n1727_002:0902c15": "是果非因復名佛性。性是因稱，豈非因法而",
    "T34n1727_002:0902c16": "為果德？不以修性緣了銷之，此文安解？二、「佛",
    "T34n1727_002:0902c17": "性」下，總示三法因果，二：初、約義示。前雖因果",
    "T34n1727_002:0902c18": "互是互非，而皆稱佛性，驗知緣了通因通果。",
    "T34n1727_002:0902c19": "又言佛性非因非果，良以正因不即我陰，故",
    "T34n1727_002:0902c20": "曰非因；緣了不離我陰，故曰是因。不即故一",
    "T34n1727_002:0902c21": "點在上，不離故二點在下，是故性三不縱不",
    "T34n1727_002:0902c22": "橫，又正因不即智斷，故曰非果；緣了不離智",
    "T34n1727_002:0902c23": "斷，故曰是果。不即故一點在上，不離故二點",
    "T34n1727_002:0902c24": "在下，是故果三不縱不橫。故知妙三貫通因",
    "T34n1727_002:0902c25": "果，方得名修性不二。二、「故普」下，引文證。不達",
    "T34n1727_002:0902c26": "妙三始終該亘，《普賢觀》文如何可解？二、「智德」",
    "T34n1727_002:0902c27": "下，復就二符經文。若匪智德常照，何能即稱",
    "T34n1727_002:0902c28": "即脫？若非斷德遍調，安得身說普應？三、「前問」",
    "T34n1727_002:0902c29": "下，結歸，二：初、指經文。二、「故知」下，結題目。三、「問",
    "T34n1727_002:0903a01": "此」下，貼文為證，二：初、約無文立難。攬乎別文",
    "T34n1727_002:0903a02": "立其總目，釋題十義名出餘經。今經全無此",
    "T34n1727_002:0903a03": "文，何名攬別為總邪？二、「答大」下，約有義答通，",
    "T34n1727_002:0903a04": "三：初、明衍義眾經共用，二：初、約法義明。大乘",
    "T34n1727_002:0903a05": "諸部皆談中道，故使義門可以共用。二、「若不」",
    "T34n1727_002:0903a06": "下，以人師驗。諸師說釋諸大乘經，顯理則須",
    "T34n1727_002:0903a07": "論佛性、指惑則莫非五住，豈以當經無文為",
    "T34n1727_002:0903a08": "責？二、「此品」下，以二問答貼義無虧。十種別名",
    "T34n1727_002:0903a09": "文雖不列，以二問答總貼十義。明如目擊，故",
    "T34n1727_002:0903a10": "曰宛然。三、「今已」下，別點句句證十義，二：初、結",
    "T34n1727_002:0903a11": "前有義開後有文。前云在文無十名者，但無",
    "T34n1727_002:0903a12": "次第明示十名。若於品中散取諸句，則有文",
    "T34n1727_002:0903a13": "有義也。二、「如文」下，約句對義。「自在之業即法",
    "T34n1727_002:0903a14": "身」者，真應二身亦稱色法，應則現色、真則冥",
    "T34n1727_002:0903a15": "法，名從所契故曰法身。理具一切一一融通，",
    "T34n1727_002:0903a16": "最自在也。業是德業，即智德也。真身契法，名",
    "T34n1727_002:0903a17": "自在業。巍巍是重明高累之貌，高明如是即",
    "T34n1727_002:0903a18": "滿足也。此等理智相合，皆真身名義也。若運",
    "T34n1727_002:0903a19": "三業無顯應者，其福不失，須知密有與拔之",
    "T34n1727_002:0903a20": "功，即冥益也。「常捨行」者，畢竟空智無所受著，",
    "T34n1727_002:0903a21": "故屬智德。又以即觀音聲屬智，皆得解脫為",
    "T34n1727_002:0903a22": "斷，此彰二德同時而用。應知句句證義，不獨",
    "T34n1727_002:0903a23": "示其十義有文，亦顯十重二二互具。四、料簡，",
    "T34n1727_002:0903a24": "二：初、別料簡，十：初、簡人法，二：初、問。彼經具明",
    "T34n1727_002:0903a25": "十法王子，觀世音法王子外，自有普門法王",
    "T34n1727_002:0903a26": "子；既以普門而名於人，今釋普門那定屬法？",
    "T34n1727_002:0903a27": "二、答，二：初、立句，二：初、泛立四句。句雖有四，義",
    "T34n1727_002:0903a28": "實唯二，不出相非及相即故。如此二義皆通",
    "T34n1727_002:0903a29": "大小，今意在大而論小乘即離句者，欲示名",
    "T34n1727_002:0903b01": "言須將理定。所辯人法，若其不以二諦中",
    "T34n1727_002:0903b02": "道甄其權實，但言即離，何能的顯今之相即？",
    "T34n1727_002:0903b03": "二、「若約」下，以部對句，二：初、明諸部人法即離，",
    "T34n1727_002:0903b04": "四：初、華嚴。彼經別教，緣實相法修次第行，",
    "T34n1727_002:0903b05": "未能即以實相之法為觀行人是故人法互",
    "T34n1727_002:0903b06": "不相即。圓觀不次，即以實相為觀行人，是故",
    "T34n1727_002:0903b07": "人法更互相即。別則證道方即，圓則始終不",
    "T34n1727_002:0903b08": "二。二、三藏。此教有門，人如兔角故無、陰有生",
    "T34n1727_002:0903b09": "滅故實，此唯非句。空門兩向，攬實為假，假實",
    "T34n1727_002:0903b10": "不同，名互非句。既不相離，復名互即，此教兩",
    "T34n1727_002:0903b11": "門雖談即離，人之與法俱非中道。三、方等。四",
    "T34n1727_002:0903b12": "教並談，藏通唯二諦、別圓同華嚴。四、「般若」下，",
    "T34n1727_002:0903b13": "例餘。般若蕩相，鈍謂但空，同前二諦；利分二",
    "T34n1727_002:0903b14": "種，同前別圓。涅槃四教雖俱知常，初心用觀",
    "T34n1727_002:0903b15": "不無差別，藏通且須順於二諦，別初心人未",
    "T34n1727_002:0903b16": "即圓法。二、「今方」下，明難屬方等即句。二、「今明」",
    "T34n1727_002:0903b17": "下，通難，三：初、正約即句通難。今品前問答觀",
    "T34n1727_002:0903b18": "音屬人，能觀所觀豈非法邪？若後問答既以",
    "T34n1727_002:0903b19": "普門為所證法，此法豈無能證人邪？方等既",
    "T34n1727_002:0903b20": "以普門目人，能目普門豈可非法？論其大意，",
    "T34n1727_002:0903b21": "觀音普門皆中道法，隨悉檀益將何目人，唯",
    "T34n1727_002:0903b22": "圓始終即攬實相而為假人。二、「例如」下，傍取",
    "T34n1727_002:0903b23": "人物例顯，二：初、以人顯。二、「譬如」下，舉物喻。三、",
    "T34n1727_002:0903b24": "「今普」下，以人法互具結示，三：初、明法具人。二、",
    "T34n1727_002:0903b25": "「若併」下，明人具法。三、「如身」下，以身為例。皆可",
    "T34n1727_002:0903b26": "見矣。二、簡慈悲，二：初、簡慈悲名相，三：初、明與",
    "T34n1727_002:0903b27": "拔同異，二：初、與拔相兼問。苦除即樂，如夕盡",
    "T34n1727_002:0903b28": "即曉；樂至苦除，如燈來闇滅。趣舉一種即有",
    "T34n1727_002:0903b29": "二能，何以慈悲而分兩法？二、「答通」下，與拔不",
    "T34n1727_002:0903c01": "俱答。一能兼二，此就通論對境發心，實須別",
    "T34n1727_002:0903c02": "說，故舉二喻以彰別相。二、明喜捨闕具，二：初、",
    "T34n1727_002:0903c03": "問。二、答，二：初、不二是捨。四無量心，捨無別",
    "T34n1727_002:0903c04": "體。奢摩他觀體既是定，定能與樂；毘婆舍那",
    "T34n1727_002:0903c05": "觀體既是慧，慧能拔苦。二觀不二即憂畢叉，",
    "T34n1727_002:0903c06": "亦名平等捨，故不二而二則立慈悲，二而不",
    "T34n1727_002:0903c07": "二即是於捨。今既明於不二慈悲，則已含捨，",
    "T34n1727_002:0903c08": "故不別立。二、「喜者」下，苦在闕喜，二：初、約法釋。",
    "T34n1727_002:0903c09": "今明慈悲是立誓願運慈與樂，生既苦重即",
    "T34n1727_002:0903c10": "須運悲，二俱未遂何喜之有？福慧滿時藥珠",
    "T34n1727_002:0903c11": "功畢，方與眾生生乎慶喜。二、「如阿」下，引事例。",
    "T34n1727_002:0903c12": "阿輸加王即育王弟，不歸三寶，見兄飯僧乃",
    "T34n1727_002:0903c13": "生嫌謗。育王見愍，設計勸之。王入溫室，詐言",
    "T34n1727_002:0903c14": "已崩，策之紹位。方登御座，育王出怒，其罪當",
    "T34n1727_002:0903c15": "死，乃令七日受王五欲，使旃陀羅逐日唱死。",
    "T34n1727_002:0903c16": "過已王問：「受樂否邪？」答言：「我聞幾日當死，唯",
    "T34n1727_002:0903c17": "苦無樂。」王言：「沙門觀念念滅，雖受供養，寧有",
    "T34n1727_002:0903c18": "著心？」阿輸知已，出家修道，得阿羅漢。少痛",
    "T34n1727_002:0903c19": "奪樂，近事可驗。眾生若此，故菩薩心未生喜",
    "T34n1727_002:0903c20": "也。三、「問禪」下，明支等前後，二：初、約前後問。今",
    "T34n1727_002:0903c21": "論四等慈悲喜捨，慈能與樂則樂前喜後，何",
    "T34n1727_002:0903c22": "故禪支喜前樂後？初禪五支，謂覺、觀、喜、樂、一",
    "T34n1727_002:0903c23": "心。二禪四支，謂內淨、喜、樂、一心。三禪無喜。四",
    "T34n1727_002:0903c24": "禪無樂。今約初二，皆喜在前、樂支在後，其意",
    "T34n1727_002:0903c25": "何邪？二、「答禪」下，約自他答。自證禪支從麁至",
    "T34n1727_002:0903c26": "細，前喜後樂。利他四等先與其樂，後方慶喜。",
    "T34n1727_002:0903c27": "故其次異。二、「復次」下，簡與拔有無，三：初、外道",
    "T34n1727_002:0903c28": "虛想。四禪、四空及四無量十二門禪，根本定",
    "T34n1727_002:0903c29": "也，通於內外小大聖賢而修證之。若諸外道",
    "T34n1727_002:0904a01": "及正信凡夫修慈悲喜捨，自證此定，虛想眾",
    "T34n1727_002:0904a02": "生離苦得樂，於他無益；自雖暫益，不免退失。",
    "T34n1727_002:0904a03": "二、「若二」下，明二乘自利。二乘修此雖不益",
    "T34n1727_002:0904a04": "他，自拔分段得小涅槃。三、「今菩」下，明菩薩遍",
    "T34n1727_002:0904a05": "益，二：初明行超凡聖。不同凡外隨禪受生，異",
    "T34n1727_002:0904a06": "小聖賢但自拔苦，蓋非生法二種緣慈，乃以",
    "T34n1727_002:0904a07": "無緣法界與拔，令諸眾生離一切苦得究竟",
    "T34n1727_002:0904a08": "樂。二、明同時與拔。無緣慈悲不二而二，用不",
    "T34n1727_002:0904a09": "異時、分別令解，故各說耳。言「前明拔苦」等者，",
    "T34n1727_002:0904a10": "從本懷故先標於慈，若從用次先拔後與，是",
    "T34n1727_002:0904a11": "故四誓從用為次。三、簡福慧，二：初、定福智與",
    "T34n1727_002:0904a12": "拔所以，二：初、問；二、答。因修福慧，至果則成智",
    "T34n1727_002:0904a13": "斷二德，此德與生體性無二，故稱觀音智德",
    "T34n1727_002:0904a14": "人名，即能顯召本性了種，是故能除暗惑苦",
    "T34n1727_002:0904a15": "也。若對普門斷德應身，即能引起本性緣種，",
    "T34n1727_002:0904a16": "是故獲於因果之樂。若不爾者，何名感應道",
    "T34n1727_002:0904a17": "交？二、「問福」下，辯福慧一異是非，二：初、約隔異",
    "T34n1727_002:0904a18": "難。備舉相資，難今隔異。二、「自有」下，約偏圓答，",
    "T34n1727_002:0904a19": "二：初、立即離四句。大小皆四，故知即離名同",
    "T34n1727_002:0904a20": "義異。二、「如六」下，通偏圓諸教，二：初、明三教即",
    "T34n1727_002:0904a21": "離俱非，二：初、明小衍，二：初、三藏。菩薩一位得",
    "T34n1727_002:0904a22": "兩即句，羅漢白象得二離句。雖有即離，同在",
    "T34n1727_002:0904a23": "三藏。二、「若大」下，大乘。約別地前論於四句，初",
    "T34n1727_002:0904a24": "以行行對於慧行而為福慧，不破無明故俱",
    "T34n1727_002:0904a25": "名福。即此二福能破取相，復受智名。故此福",
    "T34n1727_002:0904a26": "智當兩即句。又地前福智無明全在，故皆名",
    "T34n1727_002:0904a27": "福；地上福智分破無明，故皆名智。此之福智",
    "T34n1727_002:0904a28": "當兩非句。故兩四句，非今福智。二、「方等」下，例",
    "T34n1727_002:0904a29": "二部。二、「今此」下，明圓教開合俱是，二：初、釋，二：",
    "T34n1727_002:0904b01": "初、二而不二，三：初、明相即。一心三止為福，一",
    "T34n1727_002:0904b02": "心三觀為慧，始從理性終乎極果定慧不二，",
    "T34n1727_002:0904b03": "是今兩即也。二、「故大」下，明互具。般若既是尊",
    "T34n1727_002:0904b04": "妙人見，驗慧具福。尊妙即是上定故也。論即",
    "T34n1727_002:0904b05": "《大論》，彼翻首楞嚴為健相也。三昧既能破彼",
    "T34n1727_002:0904b06": "強敵，驗福具慧，強敵即是無明故也。三、「大經」",
    "T34n1727_002:0904b07": "下，明異名。五名之中，般若師子吼是慧，楞嚴",
    "T34n1727_002:0904b08": "金剛是定，佛性是通名也。既是異名，彌彰體",
    "T34n1727_002:0904b09": "一，是故此五皆雙具之稱。復以無妨禪慧以",
    "T34n1727_002:0904b10": "結不二。二、「不二」下，不二而二。法雖不二，不妨",
    "T34n1727_002:0904b11": "分門各作名數而為解釋。二、「此是」下，結。論雖",
    "T34n1727_002:0904b12": "分門別相而說，須知禪慧畢竟不二。四、簡真",
    "T34n1727_002:0904b13": "應，二：初、正簡真應，二：初、立句。二、「若非」下，簡示，",
    "T34n1727_002:0904b14": "二：初、簡前三句非。且簡凡小，實兼通別。通教",
    "T34n1727_002:0904b15": "灰斷，同藏二乘。地前作意非不謀應，圓六根",
    "T34n1727_002:0904b16": "淨雖全性發，別惑在故，未名真應。二、「亦真」下，",
    "T34n1727_002:0904b17": "示後一句。是即真而應，世之常談，自捨今宗",
    "T34n1727_002:0904b18": "莫窮其妙，都為他師不知性惡，致令起應不",
    "T34n1727_002:0904b19": "得無謀，徒說無緣之慈、不究無緣之旨。二、「今",
    "T34n1727_002:0904b20": "依」下，兼定常間，三：初、一往且分。以經二段，別",
    "T34n1727_002:0904b21": "對常間。二、「常間」下，二往互具，二：初、立。「二鳥」者，",
    "T34n1727_002:0904b22": "《大經》第八〈鳥喻品〉云「善男子！鳥有二種：一名",
    "T34n1727_002:0904b23": "迦隣提、二名鴛鴦。遊止共俱，不相捨離。」此品",
    "T34n1727_002:0904b24": "答前云何共聖行。娑羅迦隣提，舊解或云：",
    "T34n1727_002:0904b25": "娑羅一雙、隣提一雙。或云：娑羅一隻、隣提",
    "T34n1727_002:0904b26": "一隻。或云：娑羅翻為鴛鴦。章安云：「然漢不",
    "T34n1727_002:0904b27": "善梵音，只增諍競。意在況喻，取其雌雄",
    "T34n1727_002:0904b28": "共遊止息，以喻生死涅槃中俱有常無常，在",
    "T34n1727_002:0904b29": "下在高雙飛雙息，即事而理即理而事。」廣",
    "T34n1727_002:0904b30": "如彼疏。今喻二身常間、兩益不得相離者，乃",
    "T34n1727_002:0904c01": "是觀音分證涅槃中常無常二用也。二、「若小」",
    "T34n1727_002:0904c02": "下，釋，二：初、小。真理天然是佛法體，善吉觀",
    "T34n1727_002:0904c03": "見常無間然，於蓮華尼似如有間。故於二",
    "T34n1727_002:0904c04": "聖明常無常，斯乃真身自有二益。丈六之",
    "T34n1727_002:0904c05": "相於有緣者常得覩之，若其無緣同處不見，",
    "T34n1727_002:0904c06": "豈非應身亦有二益。二、「大乘」下，大。佛法界",
    "T34n1727_002:0904c07": "身未甞不益，於情執者而成間滅，真具二",
    "T34n1727_002:0904c08": "也。佛應化身隨機生熟出沒無間，應身常",
    "T34n1727_002:0904c09": "益也。見不見異令應不常，又成間益也。故",
    "T34n1727_002:0904c10": "知二身各具二益。三、「而今」下，順文別對。前文",
    "T34n1727_002:0904c11": "即稱即感，別對真身常益之義。後文現相生",
    "T34n1727_002:0904c12": "滅，別對應身間益之義。五、簡藥珠，二：初、依義",
    "T34n1727_002:0904c13": "互具。但就譬說，即顯真應各能與拔，斯為盡",
    "T34n1727_002:0904c14": "理矣。二、「若別」下，就文別對。前文除苦名為藥",
    "T34n1727_002:0904c15": "身，後文與樂名為珠身。且順經文作斯別對。",
    "T34n1727_002:0904c16": "六、簡冥顯。「三十六句」者，冥顯機應，各論四句。",
    "T34n1727_002:0904c17": "冥機者，過去善能感也。顯機者，現在善能感",
    "T34n1727_002:0904c18": "也。亦冥亦顯機者，過現善業共能感也。非冥",
    "T34n1727_002:0904c19": "非顯機者，過現無善，當能生善而能感也。冥",
    "T34n1727_002:0904c20": "應者，法身也。顯應者，應身也。亦冥亦顯應",
    "T34n1727_002:0904c21": "者，二身俱應也。非冥非顯應者，亦法身，但以",
    "T34n1727_002:0904c22": "不見不聞而知而覺為冥應，不見不聞不知",
    "T34n1727_002:0904c23": "不覺即雙非應，故此二應皆果中法身也。識",
    "T34n1727_002:0904c24": "此八已，相對互對，具足而言成十六句。約機",
    "T34n1727_002:0904c25": "感應、約應赴機，各成十六。加根本四，即三十",
    "T34n1727_002:0904c26": "六。若解此意，則無生不感、無時不應，除諸邪",
    "T34n1727_002:0904c27": "見、深荷聖恩，亦知一切眾生無一不成佛也。",
    "T34n1727_002:0904c28": "七、簡權實，二：初、定文立難。真即是實、假即是",
    "T34n1727_002:0904c29": "權，答文備見四種相也。二、立句答通，二：初、詳",
    "T34n1727_002:0905a01": "論互具。真智冥應脫有淺深，七難二求免",
    "T34n1727_002:0905a02": "事中之苦，脫權也。離三毒根，成佛無疑，脫障",
    "T34n1727_002:0905a03": "實惑也。權智顯應得度不同，見身聞法破",
    "T34n1727_002:0905a04": "惑顯理，度實也。事中怖難得無畏者，度權處",
    "T34n1727_002:0905a05": "也。機熟之者，對此二智得權實理，名俱度。離",
    "T34n1727_002:0905a06": "淺深障，名俱脫。機生返此，是故俱名不度不",
    "T34n1727_002:0905a07": "脫。二、據說且分。八、簡本跡，二：初、本跡俱與拔，",
    "T34n1727_002:0905a08": "二：初、各具二用。二、「非本」下，相由貼文。非脫眾",
    "T34n1727_002:0905a09": "苦之跡，不顯一真之本，故前問答是明跡本。",
    "T34n1727_002:0905a10": "非證千如之本，莫垂十界之跡，故後問答是",
    "T34n1727_002:0905a11": "明本跡。二、「問本」下，本跡異真應，二：初、問；二、",
    "T34n1727_002:0905a12": "答。諸經所說，始從地住終至等妙，一分真明",
    "T34n1727_002:0905a13": "一分應起，豈唯一世實居當念？是名橫辯。",
    "T34n1727_002:0905a14": "別明本跡，如〈壽量品〉即今說久遠為本。諸經",
    "T34n1727_002:0905a15": "及跡門名已說近成為跡。既約久近，是故名",
    "T34n1727_002:0905a16": "就三世竪論。前明觀音多就體用而論本跡，",
    "T34n1727_002:0905a17": "今彰部故約久近而明本跡。九、簡緣了，二：初、",
    "T34n1727_002:0905a18": "約當宗問答，四：初、明善惡法門性德皆具，二：",
    "T34n1727_002:0905a19": "初、問。緣能資了，了顯正因，正因究顯則成",
    "T34n1727_002:0905a20": "果佛。今明性具緣了二因，乃是性德具於成",
    "T34n1727_002:0905a21": "佛之善。若造九界亦須因緣，九界望佛皆名",
    "T34n1727_002:0905a22": "為惡，此等諸惡性本具不。二、答。只一具字，彌",
    "T34n1727_002:0905a23": "顯今宗。以性具善，諸師亦知；具惡緣了，他皆",
    "T34n1727_002:0905a24": "莫測。故《摩訶止觀》明性三千。《妙玄》、《文句》皆示",
    "T34n1727_002:0905a25": "千法徹乎修性。其文既廣且義難彰，是故此",
    "T34n1727_002:0905a26": "中略談善惡，明性本具不可改易。名言既略，",
    "T34n1727_002:0905a27": "學者易尋。若知善惡皆是性具，性無不融，則",
    "T34n1727_002:0905a28": "十界百界一千三千。故得意者以此所談，望",
    "T34n1727_002:0905a29": "《止觀》文不多不少。二、明提佛但斷修中善惡，",
    "T34n1727_002:0905b01": "二：初、問。「一闡提」者，此翻無欲，以於涅槃無樂",
    "T34n1727_002:0905b02": "欲故。又翻信不具，以其不信善惡因果故。既",
    "T34n1727_002:0905b03": "無欲無信，名斷善盡。佛已永離五住二死，名",
    "T34n1727_002:0905b04": "斷惡盡。善惡既是理性本具則不可斷，是何",
    "T34n1727_002:0905b05": "善惡提佛斷盡？二、答。夫一切法不出善惡，皆",
    "T34n1727_002:0905b06": "性本具非適今有，故云法住法位世間相常。",
    "T34n1727_002:0905b07": "若因修有，安得常住？《大經》云「十二因緣，非佛",
    "T34n1727_002:0905b08": "修羅人天等造。」不是性具，何得非造？《起信》云",
    "T34n1727_002:0905b09": "「一切法真，不可遣故。」若非正具，那得皆真？以",
    "T34n1727_002:0905b10": "皆本具，故得名為性善性惡。復以性具染淨因",
    "T34n1727_002:0905b11": "緣，起作修中染淨因緣乃有所生世出世法。",
    "T34n1727_002:0905b12": "若具言者，本具三千為性善惡，緣起三千為",
    "T34n1727_002:0905b13": "修善惡。修既善惡，乃論染淨逆順之事。闡提",
    "T34n1727_002:0905b14": "是染逆之極，故云斷修善盡。佛是淨順之極，",
    "T34n1727_002:0905b15": "故云斷修惡盡。若其性具三千善惡，闡提與",
    "T34n1727_002:0905b16": "佛莫斷纖毫。三、明性中善惡不斷所以，二：初、",
    "T34n1727_002:0905b17": "問。二、答，二：初約理答。善惡是性，性不可改，安",
    "T34n1727_002:0905b18": "可斷邪？既不可改，但是善惡之法門也。法名",
    "T34n1727_002:0905b19": "可軌，軌持自體不失不壞，復能軌物而生於",
    "T34n1727_002:0905b20": "解。門者能通，可出可入。諸佛向門而入，則修",
    "T34n1727_002:0905b21": "善滿足、修惡斷盡。闡提背門而出，則修惡滿",
    "T34n1727_002:0905b22": "足、修善斷盡。人有向背，門終不改。二、「譬如」下，",
    "T34n1727_002:0905b23": "舉譬類。魔燒佛經，如提斷修善，性善不盡，以",
    "T34n1727_002:0905b24": "法合也。佛燒惡譜，如斷修惡，惡法門存，即是",
    "T34n1727_002:0905b25": "合也。焚典坑儒，雙喻二人，斷修善惡豈能",
    "T34n1727_002:0905b26": "等合也。四、明提佛迷達起不起異，二：初、問。二",
    "T34n1727_002:0905b27": "人善惡既皆斷修而存於性，何故闡提後起",
    "T34n1727_002:0905b28": "修善？如來何故不起修惡？二、答，二：初、以了達",
    "T34n1727_002:0905b29": "故不起實惡。提以邪癡斷於修善，既不能達",
    "T34n1727_002:0905c01": "性善本空，故為善染，修善得起。佛以空慧斷",
    "T34n1727_002:0905c02": "於修惡，了達性惡本來清淨，惡不能染，故泯",
    "T34n1727_002:0905c03": "修惡。二、「以自」下，以自在故，能起權惡。佛能達",
    "T34n1727_002:0905c04": "惡，於惡自在，現惡攝生不染不起。闡提若爾，",
    "T34n1727_002:0905c05": "則名佛矣。二、「若依」下，破他義顯正，二：初、敘他",
    "T34n1727_002:0905c06": "非義，二：初、明他得修失性。他即陳梁已前相",
    "T34n1727_002:0905c07": "州北道弘地論師也，又有攝大乘師亦同地",
    "T34n1727_002:0905c08": "人之解。他明梨耶是無記無明，善惡所依，能",
    "T34n1727_002:0905c09": "持一切善惡種子。闡提但斷現行之善，後為",
    "T34n1727_002:0905c10": "種子熏起於善。佛斷此識，無惡種熏，永不起",
    "T34n1727_002:0905c11": "惡。仍釋伏難：佛斷惡種，如何現惡化諸眾生？",
    "T34n1727_002:0905c12": "故釋云：但以神變現惡化眾生耳。二、「問若」下，難",
    "T34n1727_002:0905c13": "他作意同外。斷惡既盡，神變現惡，全是作意，",
    "T34n1727_002:0905c14": "非同明鑑無念而形。雖相州南道弘地論者",
    "T34n1727_002:0905c15": "以法性為依持，然不明性具諸惡法門，現惡",
    "T34n1727_002:0905c16": "度生亦未能逃作意之咎。二、「今明」下，明今妙",
    "T34n1727_002:0905c17": "旨，二：初、正明由性具善惡起權實善惡，二：初、",
    "T34n1727_002:0905c18": "正示今義。闡提成佛、諸佛現惡，若非不斷性",
    "T34n1727_002:0905c19": "善性惡，則義不成。二、「以有」下，結成妙旨。斷常",
    "T34n1727_002:0905c20": "名通別人，緣理斷九。以定斷九，故昧性惡，名",
    "T34n1727_002:0905c21": "為斷見；不能忘緣，是存修惡，名為常見。涅槃",
    "T34n1727_002:0905c22": "已前皆名邪見，斯之謂歟。斷修存性既離斷",
    "T34n1727_002:0905c23": "常，乃絕一切邊邪之義及種種思。斯是妙旨，",
    "T34n1727_002:0905c24": "庶去滯情。二、「如來」下，重明由達不達故自在",
    "T34n1727_002:0905c25": "不自在。現惡達惡，豈能染惡，惡際實際、縛相",
    "T34n1727_002:0905c26": "脫相、非道佛道，以了達故無有罣礙。闡提不",
    "T34n1727_002:0905c27": "爾，故永異也。十、簡智斷，二：初：明二德同時，二：",
    "T34n1727_002:0905c28": "初、舉一法難與拔二用。既是一法而立異名，",
    "T34n1727_002:0905c29": "必無所局，何故拔與定屬智斷？二、「然而」下，約",
    "T34n1727_002:0906a01": "身心從二嚴立稱。名從義立，不無親疎。心解",
    "T34n1727_002:0906a02": "通融屬智、身力自在屬斷，心則智慧莊嚴、身",
    "T34n1727_002:0906a03": "則福德莊嚴。此之二嚴宜對拔與。二、「今經」下，",
    "T34n1727_002:0906a04": "示兩文互舉。智斷二德何曾相離，今且各說，",
    "T34n1727_002:0906a05": "互相映顯，前段明智、後段明斷。二、「若深」下，總",
    "T34n1727_002:0906a06": "結益。舉此十雙以為義例，庶乎行者遍通一",
    "T34n1727_002:0906a07": "切。若其然者，釋今題目無邊際也。第二、別釋，",
    "T34n1727_002:0906a08": "二：初、標列。謂分文人法，各自解釋也。二、「以何」",
    "T34n1727_002:0906a09": "下，解釋，二：初、釋觀世音，二：初、結前生後二段。",
    "T34n1727_002:0906a10": "二、「云何」下，依別委釋，二：初、簡示境智，二：初、標",
    "T34n1727_002:0906a11": "科。思議中，「理外理內」者，此與餘文所說有異。",
    "T34n1727_002:0906a12": "若四教義，以藏通二諦為理外，別圓二諦為",
    "T34n1727_002:0906a13": "理內。蓋約真諦非是佛性，故云理外。若《淨名",
    "T34n1727_002:0906a14": "玄義》以衍門三教皆為理內二諦，蓋由通教",
    "T34n1727_002:0906a15": "真諦含中故也。今文通以外道及四教起見",
    "T34n1727_002:0906a16": "之徒，皆名思議理外境智。故引《中論》以為能",
    "T34n1727_002:0906a17": "破。若思議理內境智者，既破四性，觀理證真，",
    "T34n1727_002:0906a18": "正在通教，義兼三藏。若不思議境智者，正唯",
    "T34n1727_002:0906a19": "圓教，亦兼別教。圓該六即，別在後心。二、「一天」",
    "T34n1727_002:0906a20": "下，釋相，二：初、明思議，二：初、約理外，二：初、立四。",
    "T34n1727_002:0906a21": "謂天然、相待、因緣、絕待，此四即是四性異名。",
    "T34n1727_002:0906a22": "用此名者，略有二意：一、示名。言通於邪正，須",
    "T34n1727_002:0906a23": "以理惑定其是非。且如天然及以絕待，本圓",
    "T34n1727_002:0906a24": "極名，今在理外，故知不可以名定理。二、明",
    "T34n1727_002:0906a25": "理。外不全外，外意令內人勿於正法生於性",
    "T34n1727_002:0906a26": "計，故立此名定其見過。又四句中皆雙檢者，",
    "T34n1727_002:0906a27": "蓋以境智俱有自生等過故也。初天然中，言",
    "T34n1727_002:0906a28": "「由智故境由境故智」者，借彼相待顯此天然。",
    "T34n1727_002:0906a29": "二相待者，境待智成、智待境立也。三因緣者、",
    "T34n1727_002:0906b01": "非是單自單他而成於境，乃自他和合方成",
    "T34n1727_002:0906b02": "於境。因緣即是自他故也。智亦如是。此即共",
    "T34n1727_002:0906b03": "性。四絕待者，單自單他及自他共，此待皆絕。",
    "T34n1727_002:0906b04": "約無三句情謂，一往立絕待名，全非絕理。二、",
    "T34n1727_002:0906b05": "「並是」下，破，二：初、總約性執斥，三：初：約理外斥。",
    "T34n1727_002:0906b06": "上之境智既屬四性，不入三諦，故云理外。二、",
    "T34n1727_002:0906b07": "「故中」下，引《中論》斥。法離四性，那計四邪？三、「計",
    "T34n1727_002:0906b08": "執」下，約起過斥。理外妄想於四計中，自執者",
    "T34n1727_002:0906b09": "是實、他語者皆妄，見惑既盛，愛使亦增。見愛",
    "T34n1727_002:0906b10": "相添，即九十八，因茲造業受苦無窮。二、「云何」",
    "T34n1727_002:0906b11": "下，別示四性過，二：初、自生，二：初、舉過，二：初、約",
    "T34n1727_002:0906b12": "能迷所迷，二：初、能迷諸惑。隨執一種即生十",
    "T34n1727_002:0906b13": "使，利中有鈍，即背上使。歷三界四諦，成八十",
    "T34n1727_002:0906b14": "八。雖遍三界及以四諦，隨生一見即能具起",
    "T34n1727_002:0906b15": "一處，理顯頓能除滅，是名通名利使煩惱。若",
    "T34n1727_002:0906b16": "思惟惑界繫不同，既非迷理不對四諦，但歷",
    "T34n1727_002:0906b17": "三界而成十使，足前乃成九十八使。二、「此則」",
    "T34n1727_002:0906b18": "下，所迷諸法。即四四諦、四三寶也。二、「若作」下，",
    "T34n1727_002:0906b19": "約能執所執，二：初、能執性計，二：初、正判屬計。",
    "T34n1727_002:0906b20": "縱學佛法，若執境智自天而然，若照不照常",
    "T34n1727_002:0906b21": "是境智。我見不忘者，唯增生死。惑業既盛，",
    "T34n1727_002:0906b22": "與彼外外輪迴一等也。二、「故大」下，引《大論》證。",
    "T34n1727_002:0906b23": "彼論明三種我義云：凡夫三種我，謂見、慢、名",
    "T34n1727_002:0906b24": "字。學人二種，無學一種。見即利使，初果頓斷，",
    "T34n1727_002:0906b25": "故云學人二種。慢即頓使，四果方盡，故云無",
    "T34n1727_002:0906b26": "學一種。但隨世俗分別彼此，有名字我。言三",
    "T34n1727_002:0906b27": "種語者，即三種語我不同也。二、「今凡」下，所執",
    "T34n1727_002:0906b28": "正教。以見慢心用經論語，如蟲蝕字不知是",
    "T34n1727_002:0906b29": "非，唯增見慢即不知非，以此障理名不知是。",
    "T34n1727_002:0906c01": "昧是非故，服不死藥而致早夭。二、「今不」下，結",
    "T34n1727_002:0906c02": "非。二、「自生」下，例三。若增見慢，於百千句起過",
    "T34n1727_002:0906c03": "皆然。二、「二明」下，約理內，二：初、示相，二：初、明理",
    "T34n1727_002:0906c04": "內。於上四種境智之中隨用一種，而知本為",
    "T34n1727_002:0906c05": "除於見慢，遂加精進研境成智，於惑能破名",
    "T34n1727_002:0906c06": "為畢故，於智不著名不造新，乃成似解而發",
    "T34n1727_002:0906c07": "真證。「譬如盲人」等者，《大經．如來性品》云「譬如",
    "T34n1727_002:0906c08": "百盲人為治目故。造詣良醫。是時良醫即以",
    "T34n1727_002:0906c09": "金錍抉其眼膜，以一指示之。問言：『見否？』盲人",
    "T34n1727_002:0906c10": "答言：『我猶未見。』復以二指三指示之，乃言：『少",
    "T34n1727_002:0906c11": "見。』」彼經所譬，具示三諦方云少見。今文但喻",
    "T34n1727_002:0906c12": "抉見思之。膜示真諦之指，雖非佛性，且約見",
    "T34n1727_002:0906c13": "空得稱理內。二、「雖見」下，斥作意。斯境智者雖",
    "T34n1727_002:0906c14": "滅惑證真，非唯境唯智，思議不絕，非今所論。",
    "T34n1727_002:0906c15": "二、「今明」下，結非。二、「次明」下，不思議，二：初、據前",
    "T34n1727_002:0906c16": "破性難。四句境智若非，云何立於境智？況諸",
    "T34n1727_002:0906c17": "經論所明境智不過此四。二、「答經」下，離性四",
    "T34n1727_002:0906c18": "悉答，二：初、辯相，二：初、四悉檀相，二：初、明赴機",
    "T34n1727_002:0906c19": "四悉，二：初、明四相。聖人境智永袪四執。若其",
    "T34n1727_002:0906c20": "眾生於自然境智，有歡喜生善破惡入理機",
    "T34n1727_002:0906c21": "者，聖乃隨機說言境智自天而然。眾生若於",
    "T34n1727_002:0906c22": "相待境智、因緣境智、絕待境智有四悉檀機，",
    "T34n1727_002:0906c23": "聖人一一隨彼機緣，為作相待等三種說也，",
    "T34n1727_002:0906c24": "各令獲益。是故經中作此四種說境智也。二、",
    "T34n1727_002:0906c25": "「雖作」下，辯離情。聖說境智天然等相，永無四",
    "T34n1727_002:0906c26": "執、愛見不生，故令聞者破惑入道，得真境智。",
    "T34n1727_002:0906c27": "三悉境智亦復如是。二、「如是」下，明能顯正法。",
    "T34n1727_002:0906c28": "若知四種執著過患，名識苦集。若知四悉被",
    "T34n1727_002:0906c29": "機獲益，名識道。滅四諦既明，三寶則立，諸佛",
    "T34n1727_002:0907a01": "之法無不現前。二、「若以」下，不思議相，二：初再",
    "T34n1727_002:0907a02": "明思議。於四境智離計而修，四性既空入空",
    "T34n1727_002:0907a03": "取證，雖成理內未泯言思。二、「若不」下，正明不",
    "T34n1727_002:0907a04": "思議，三：初、約義示。問：《摩訶止觀》破見思假，節",
    "T34n1727_002:0907a05": "節皆明性相二空。不思議境中，約法性無明",
    "T34n1727_002:0907a06": "檢四性過。荊溪云：「本自二空為性德境，推檢",
    "T34n1727_002:0907a07": "二空為修德境。」是則思議及不思議，各須性",
    "T34n1727_002:0907a08": "相二空之觀。今文何故頓乖諸說，乃以二空",
    "T34n1727_002:0907a09": "分對兩處？答：通別二惑同障中道，委論觀法",
    "T34n1727_002:0907a10": "皆須二空，今既略談，名有存沒。通惑破處雖",
    "T34n1727_002:0907a11": "具二空，小人得之住涅槃相，是故且沒相空",
    "T34n1727_002:0907a12": "之名。若破別惑，從勝而說但存空相，而於其",
    "T34n1727_002:0907a13": "中含二空義。何者？以觀四種境智名字，不住",
    "T34n1727_002:0907a14": "四句亦不不住，四句屬性、不住屬相。既了四",
    "T34n1727_002:0907a15": "種境智之名，無說無聞，不起分別、不作思量，",
    "T34n1727_002:0907a16": "豈於別理猶計性實？今分二空破通別惑，且",
    "T34n1727_002:0907a17": "順諸論教道之說，小但人空、大得二空，先人",
    "T34n1727_002:0907a18": "後法。良由今文未論觀法，且寄次第示妙境",
    "T34n1727_002:0907a19": "智也。二、「金光」下，引經證。三、「此且」下，指《大本》。二、",
    "T34n1727_002:0907a20": "「龍樹」下引類。《大論》釋經皆先破計、後方示義。",
    "T34n1727_002:0907a21": "今明境智亦類彼文，先破理外見慢惑心，次",
    "T34n1727_002:0907a22": "斥小乘思議之證，後方顯示不可思議四悉",
    "T34n1727_002:0907a23": "境智。二、「夫依」下，正釋境智，二：初、定先後。二、「世",
    "T34n1727_002:0907a24": "者」下，依義釋，二：初、釋境，二：初、釋世，二、初、釋名",
    "T34n1727_002:0907a25": "義，二：初、示世分三種，二：初、直列三種。《大論》",
    "T34n1727_002:0907a26": "釋百八三昧中，至釋能照一切世間三昧云",
    "T34n1727_002:0907a27": "「得是三昧故，能照三種世間，謂眾生世間，住",
    "T34n1727_002:0907a28": "處世間，五陰世間。」故一家用義，準彼論之三",
    "T34n1727_002:0907a29": "世，演《法華》之十如，妙談三千，固非常情之所",
    "T34n1727_002:0907b01": "企及。二、「既有」下，義須至三。二、「世是」下，辯三通",
    "T34n1727_002:0907b02": "十界，二：初、約依正明世間。二、「各各」下，約因果",
    "T34n1727_002:0907b03": "明法界。二、「今就」下，示妙境，二：初、示妙義，二：初、",
    "T34n1727_002:0907b04": "明三千緣起。界有相性，至究竟等因果方備。",
    "T34n1727_002:0907b05": "十界皆爾則成百法，十界互具既成百界，則",
    "T34n1727_002:0907b06": "使因果成於千法。如是千法，不出解惑因緣",
    "T34n1727_002:0907b07": "及以所生世出世法。小說無漏因緣但能滅",
    "T34n1727_002:0907b08": "法，故令四聖終歸灰斷。大說無漏因緣則能",
    "T34n1727_002:0907b09": "顯法，故使四聖終歸常住。故引《大經》證大乘",
    "T34n1727_002:0907b10": "義須了緣起。修性皆然，皆由理具方有事用",
    "T34n1727_002:0907b11": "故也。然復應知，今明千法即是三千，以約三",
    "T34n1727_002:0907b12": "種釋世間故。且一界報須論依正，正復假實，",
    "T34n1727_002:0907b13": "又如初相，如世日者記於此世。夭壽賢愚實",
    "T34n1727_002:0907b14": "法也，僧俗仕庶假名也，衣食田宅依報也，豈",
    "T34n1727_002:0907b15": "非初相能表三邪？初後既爾，中可例知，故千",
    "T34n1727_002:0907b16": "法三千但廣略爾。今文前明三種世間，今說",
    "T34n1727_002:0907b17": "一千因果之法，前後相顯，其義圓足。二、「是諸」",
    "T34n1727_002:0907b18": "下，示三諦妙境。以三千法皆因緣生，是故一",
    "T34n1727_002:0907b19": "一即空假中，三諦互具非縱非橫。故荊溪云：",
    "T34n1727_002:0907b20": "「三德三諦三千，皆絕言思，是為妙境。」二、「此境」",
    "T34n1727_002:0907b21": "下，該三法，二：初、約三人分二境。一家明觀不",
    "T34n1727_002:0907b22": "出二境，四念處心對陰色而分內外，此文心",
    "T34n1727_002:0907b23": "對生佛而分自他。十不二門以心對彼依正",
    "T34n1727_002:0907b24": "色心而分內外，則依正生佛及己色陰皆名",
    "T34n1727_002:0907b25": "為外。荊溪特會兩處之文立外境也。應知生",
    "T34n1727_002:0907b26": "佛依正及己色心皆是法界，無不具足三千",
    "T34n1727_002:0907b27": "三諦，故內外自他皆是妙境。但為觀境近而",
    "T34n1727_002:0907b28": "復要莫若內心，故諸經論多明心法遍攝一",
    "T34n1727_002:0907b29": "切。須知遍攝由乎不二，故四念處云「唯是一",
    "T34n1727_002:0907c01": "識、唯是一色。」萬象之色既許心具，千差之心",
    "T34n1727_002:0907c02": "何妨色具？眾生成佛是依報成，國土廢興豈",
    "T34n1727_002:0907c03": "是他事？有不達者，但執唯心不許色具，而立",
    "T34n1727_002:0907c04": "難云：色具三千，應自成佛。何處曾見草木受",
    "T34n1727_002:0907c05": "記？是何言歟！是何言歟！以說心具，義則易明；",
    "T34n1727_002:0907c06": "於色示具，相則難顯。故使教文多明心具，欲",
    "T34n1727_002:0907c07": "稟教者因易解難。以心例色，乃顯諸法一一",
    "T34n1727_002:0907c08": "圓具，故云唯色唯聲唯香唯味唯觸。況唯心",
    "T34n1727_002:0907c09": "之說有實有權，唯色之言非權唯實，是故大",
    "T34n1727_002:0907c10": "師為立圓宗。特宣唯色，乃是吾祖獨拔之談。",
    "T34n1727_002:0907c11": "固隱圓宗唯同他說，其意何邪？唯心之義，今",
    "T34n1727_002:0907c12": "非不談，以明自心及依正色，此之三處各具諸",
    "T34n1727_002:0907c13": "法，則令唯心不與他共。何者？忽若不明萬法",
    "T34n1727_002:0907c14": "互具，如何可立心具三千？《金光明》云「於一切",
    "T34n1727_002:0907c15": "法含受一切。」斯之密義深可依憑。問：大意云",
    "T34n1727_002:0907c16": "色由心造，全體是心。何教文云心由色造，全",
    "T34n1727_002:0907c17": "體是色？又《義例》說「心具三千」，是於無情立佛",
    "T34n1727_002:0907c18": "乘義，亦是心攝，何關色邪？答：約能造心攝法",
    "T34n1727_002:0907c19": "易解，故順經論以心攝法而為觀境，故云色",
    "T34n1727_002:0907c20": "由等也。大師既云「唯是一色而分二種，謂有",
    "T34n1727_002:0907c21": "分別色、無分別色。」意指識心為分別色，此色",
    "T34n1727_002:0907c22": "造心有何數量？那云一向色不造心？既云「唯",
    "T34n1727_002:0907c23": "是一色」，那云不云全體是色？又至果時，依中",
    "T34n1727_002:0907c24": "現正、正中現依，剎說塵說因果理同，依正何",
    "T34n1727_002:0907c25": "別？理性名字已有依正不二之相，何緣堅執",
    "T34n1727_002:0907c26": "一邊具邪？無情佛乘約心具說元是一體，從",
    "T34n1727_002:0907c27": "易而觀，勿引此文證色不具。大師此說令知",
    "T34n1727_002:0907c28": "皆具，而今據此唯局在心，是得意邪？為失意",
    "T34n1727_002:0907c29": "邪？欲人生解邪？為符我見邪？二、「問自」下，引二",
    "T34n1727_002:0908a01": "經明各具，二：初、問。前以十界而為世境，次明",
    "T34n1727_002:0908a02": "世境有自有他，他即生佛、自即己心。乃引《華",
    "T34n1727_002:0908a03": "嚴》心如畫師，造種種陰。種種之言，豈非生佛？",
    "T34n1727_002:0908a04": "故據此文而設今問。能造之心可具十界，所",
    "T34n1727_002:0908a05": "造生佛云何各能具十界邪？以知世人不解",
    "T34n1727_002:0908a06": "三法無差之義，謂心為理、生佛是事。理能造",
    "T34n1727_002:0908a07": "事，心隨解緣造佛、心隨迷緣造生。三不相離，",
    "T34n1727_002:0908a08": "名無差別。此解違經隱覆圓義，故興此問以",
    "T34n1727_002:0908a09": "生後答。二、答。先引《淨名》。實相者，即諸法實相",
    "T34n1727_002:0908a10": "也。約今經意，十界諸法皆實相也。觀身觀佛",
    "T34n1727_002:0908a11": "實相既然，豈不各具十法界邪？復引《華嚴》三",
    "T34n1727_002:0908a12": "無差文，以證各具。彼經如來林菩薩云：「心如",
    "T34n1727_002:0908a13": "工畫師，造種種五陰。一切世間中，莫不從心",
    "T34n1727_002:0908a14": "造。如心佛亦爾，如佛眾生然。心佛及眾生，是",
    "T34n1727_002:0908a15": "三無差別。」經文先示心造一切，便以此心而",
    "T34n1727_002:0908a16": "例於佛，示佛權造同心實造。次復以佛而例",
    "T34n1727_002:0908a17": "眾生，示生實造同佛權造。權實雖異、因果暫",
    "T34n1727_002:0908a18": "殊，三皆能造一切世間，故得結云三無差別。",
    "T34n1727_002:0908a19": "云何却謂一是能造、二為所造，何得此三無差",
    "T34n1727_002:0908a20": "別邪？此是今家消彼經文。若明其義，更匪他",
    "T34n1727_002:0908a21": "知。以今經說因緣果報即是實相。因緣是能",
    "T34n1727_002:0908a22": "造、果報是所造，此之造義既在實相，是故造",
    "T34n1727_002:0908a23": "義理本具足。以此理造，方有事造。三法皆爾。",
    "T34n1727_002:0908a24": "是故得云理事不二、本末相映。理既互融，事",
    "T34n1727_002:0908a25": "寧隔異？三法互具互變互攝，深有所以。圓頓",
    "T34n1727_002:0908a26": "之旨終極於斯。荊溪歎云：「不解今文，如何消",
    "T34n1727_002:0908a27": "偈心造一切三無差別。」前問那得自他各具",
    "T34n1727_002:0908a28": "十界，今答豈不各具三諦，故知十界若通若",
    "T34n1727_002:0908a29": "別皆是三諦。二、釋音，二：初、約口業正釋。十法",
    "T34n1727_002:0908b01": "界中佛者，今既明機，須除極果。自分證還但",
    "T34n1727_002:0908b02": "是圓機皆名佛界，悉可稱名。二、「問下」，明三業",
    "T34n1727_002:0908b03": "俱機，二：初、問起。二、「然通」下，答釋，二：初、正明俱",
    "T34n1727_002:0908b04": "通。真寂常照，豈簡身意唯赴口機？二、「而今」下，",
    "T34n1727_002:0908b05": "對偏顯圓，二：初、明古遍局，六：初、趣舉。二、隨",
    "T34n1727_002:0908b06": "俗。三、互舉、三：初、正釋。聖標於觀，必照生之色",
    "T34n1727_002:0908b07": "心，即身意也。生標於音，必對聖之耳識。既聞",
    "T34n1727_002:0908b08": "音聲，復觀色心，則是聖應三業機也。二、「舊問」",
    "T34n1727_002:0908b09": "下，通難，二：初、他難。一等互舉，何不名為聞色",
    "T34n1727_002:0908b10": "心邪？二、「舊答」下，古通，三：初、敘古通。舉觀為應，",
    "T34n1727_002:0908b11": "既色心兩字，則彰應廣。舉音為機，音但一字，",
    "T34n1727_002:0908b12": "則是機狹。機狹應廣，深顯聖德也。二、「今更」下，",
    "T34n1727_002:0908b13": "今載難：若逐字者，則彰感應有可有不。若俱",
    "T34n1727_002:0908b14": "應俱感，則不應云應二感一也。三、「今不」下，今",
    "T34n1727_002:0908b15": "為通聖三俱應、凡三俱感，但約與奪互舉口",
    "T34n1727_002:0908b16": "意。四、義攝。獨有言音具於三業，故云義攝。",
    "T34n1727_002:0908b17": "五、隱顯。六、難易，二：初、難。急口機易。二、「又第」下，",
    "T34n1727_002:0908b18": "誓深宜急稱。二、「今明」下，引論圓釋，二：初、以覺",
    "T34n1727_002:0908b19": "觀況音聲，且引《釋論》。三業之事無不圓具，覺",
    "T34n1727_002:0908b20": "觀纔動與息共俱已成身行，既是語本又成",
    "T34n1727_002:0908b21": "口行。意業隱細尚能具三，身口麁顯各具可",
    "T34n1727_002:0908b22": "知。二、「但舉」下，明觀音圓感應。大聖一觀非獨",
    "T34n1727_002:0908b23": "具於一種三業，須知具足百界三業，以全法",
    "T34n1727_002:0908b24": "界而為應故。眾生一音圓具亦爾，以全法界",
    "T34n1727_002:0908b25": "而為機故。斯由大聖照窮正性、察其本末，難",
    "T34n1727_002:0908b26": "思感應豈以人師凡見測邪？",
    "T34n1727_002:0908b27": "觀音玄義記卷第二"
}