{
    "T36n1739_032:0939c16": "新華嚴經論卷第三十二",
    "T36n1739_032:0939c18": "長者李通玄撰",
    "T36n1739_032:0939c19": "如是已上如來出現十無量法。一一法皆有",
    "T36n1739_032:0939c20": "十喻。如經具明。如佉陀羅山者。是木名。尼民",
    "T36n1739_032:0939c21": "陀羅此云持邊山。目真隣陀山。此云解脫。此",
    "T36n1739_032:0939c22": "是解脫龍所居處。優波尼沙陀分。前已釋訖。",
    "T36n1739_032:0939c23": "或牟薩羅。此云紫色寶。如是已上都有百喻",
    "T36n1739_032:0939c24": "如來出現身心智慧十無量事境界。皆是非喻",
    "T36n1739_032:0939c25": "為喻略示少分。是心智路絕。任不思議無性",
    "T36n1739_032:0939c26": "無作。任無限自在之功用故。非言量譬喻所",
    "T36n1739_032:0939c27": "表及故。如此品付囑流通中。此法門不入餘",
    "T36n1739_032:0939c28": "眾生手者。樂學小乘三乘聲聞緣覺。樂空無",
    "T36n1739_032:0939c29": "我。願生淨土者。是餘眾生以未迴心住變易",
    "T36n1739_032:0940a01": "生死。是餘眾生故。若有大心凡夫及三乘有",
    "T36n1739_032:0940a02": "迴心者。佛所付囑。名曰流通。設令於此法聖",
    "T36n1739_032:0940a03": "位菩薩自所演說無凡夫樂學。不名付囑。不",
    "T36n1739_032:0940a04": "名流通。明此經付囑凡夫及三乘有迴心者。",
    "T36n1739_032:0940a05": "令使樂學。學已悟入。名曰流通。不付囑已生",
    "T36n1739_032:0940a06": "佛家入位十地已去菩薩。若論十地已去入",
    "T36n1739_032:0940a07": "佛境界菩薩。十方此土數分難量。如來何須",
    "T36n1739_032:0940a08": "慮恐無人信樂無人流通。是故當知付大心",
    "T36n1739_032:0940a09": "凡夫及三乘迴心者。令其悟入。名曰付囑流",
    "T36n1739_032:0940a10": "通。不付囑十地已去大菩薩等。經意唯為趣",
    "T36n1739_032:0940a11": "向乘不思議乘菩薩說此法門。明趣向二乘",
    "T36n1739_032:0940a12": "凡夫迴心悟入法界乘乘不思議乘十信十住",
    "T36n1739_032:0940a13": "令其昇進故。又舉輪王太子具足王相者。王",
    "T36n1739_032:0940a14": "命終後所有七寶不散滅喻。便以此子能治",
    "T36n1739_032:0940a15": "王正位故。若無此子王命終後此諸寶等於",
    "T36n1739_032:0940a16": "七日中悉皆散滅。佛子。此經珍寶。亦復如是。",
    "T36n1739_032:0940a17": "不入一切餘眾生手。唯除如來法王真子。生",
    "T36n1739_032:0940a18": "如來家。種如來相。諸善根者。若無此等佛之",
    "T36n1739_032:0940a19": "真子。如是法門不久散滅。明知但令凡夫發",
    "T36n1739_032:0940a20": "心悟入不付囑十地已去諸菩薩故。若論入",
    "T36n1739_032:0940a21": "地已去諸菩薩先得道者。數若世界海微塵",
    "T36n1739_032:0940a22": "猶尚未比。何慮無人流通。意明設有聖者常",
    "T36n1739_032:0940a23": "說。無凡夫樂修悟入其法自滅言無凡夫修",
    "T36n1739_032:0940a24": "行言滅法無生滅。經云。唯除如來法王真子",
    "T36n1739_032:0940a25": "生如來家種如來相諸善根者。明如來以解",
    "T36n1739_032:0940a26": "脫智慧為家。如一念無念身心諸見已亡。便",
    "T36n1739_032:0940a27": "生如來無性妙理正智慧家故。名十住中初",
    "T36n1739_032:0940a28": "發心住。為初生佛家。四地得三界法盡。亦名",
    "T36n1739_032:0940a29": "初生佛家。八地得一分無功用現前。亦名初生",
    "T36n1739_032:0940b01": "如來無生忍家。如前已說。種如來相諸善",
    "T36n1739_032:0940b02": "根者。如來見一切法無性為性。無相為相。",
    "T36n1739_032:0940b03": "不壞相而無相。明智境相自真故。名種如來",
    "T36n1739_032:0940b04": "相。明自心智境界非生住滅。是如來相。明自",
    "T36n1739_032:0940b05": "心智慧等一切諸佛及以一切眾生智慧。皆",
    "T36n1739_032:0940b06": "一性無性一相無相。無表裏中間。如虛空界",
    "T36n1739_032:0940b07": "能隨眾生性欲樂現如影隨身。生無來處。滅",
    "T36n1739_032:0940b08": "無去處。達心境如幻是如來相。達如斯法",
    "T36n1739_032:0940b09": "者。是生在佛家。種如來相諸善根者種者。明",
    "T36n1739_032:0940b10": "有修學如來如是真智慧種故。如是凡夫聞",
    "T36n1739_032:0940b11": "此法已。修學如來如是真智慧種名為佛種",
    "T36n1739_032:0940b12": "不斷。名曰付囑流通。是故當知此教不付囑",
    "T36n1739_032:0940b13": "已入位得道菩薩故。經云。設有菩薩於無量",
    "T36n1739_032:0940b14": "百千那由他劫行六波羅蜜修集種種菩提分",
    "T36n1739_032:0940b15": "法。若未聞此如來不思議大威德法門。或時",
    "T36n1739_032:0940b16": "聞已不信不解不順不入不得名為真實菩",
    "T36n1739_032:0940b17": "薩。以不能生如來家故。如是菩薩即是權教",
    "T36n1739_032:0940b18": "中。觀空無我。但欣出世。雖修六波羅蜜厭苦",
    "T36n1739_032:0940b19": "發心樂求淨土。非是達自無明是根本如來",
    "T36n1739_032:0940b20": "智故。此菩薩修於淨行。觀空無我。厭苦發",
    "T36n1739_032:0940b21": "心。取捨全在。二見恒存。非如此教依智發心",
    "T36n1739_032:0940b22": "達自心境本不思議無欣厭心無淨穢障故。",
    "T36n1739_032:0940b23": "眾生境界是如來境界。眾生心是如來心。一",
    "T36n1739_032:0940b24": "如此品所說。說此品時其地六種十八相動",
    "T36n1739_032:0940b25": "說普賢行品直言六種震動者。為明直言行",
    "T36n1739_032:0940b26": "體。此品乃明法身理智并普賢行悲智圓滿",
    "T36n1739_032:0940b27": "舉十方國動故乃至興供亦圓滿云十方各過",
    "T36n1739_032:0940b28": "八十不可說百千億那由他佛剎微塵數世界",
    "T36n1739_032:0940b29": "外各有八十不可說百千億那由他佛剎微",
    "T36n1739_032:0940c01": "塵數如來同名普賢皆現其身而來作證稱歎",
    "T36n1739_032:0940c02": "等事。皆舉八十為量。佛號同名普賢者。明",
    "T36n1739_032:0940c03": "以八聖道是佛所行。以所行之行以立佛名",
    "T36n1739_032:0940c04": "號故。此明八聖道覺行齊圓遍十方故。故",
    "T36n1739_032:0940c05": "以八十不可說那由他佛剎微塵數佛同號普",
    "T36n1739_032:0940c06": "賢。此覺行圓滿。以八聖行為體。此會中十方",
    "T36n1739_032:0940c07": "佛剎微塵數菩薩摩訶薩得一切神通三昧皆",
    "T36n1739_032:0940c08": "得一生之記者。明既自己修行行果。此是所",
    "T36n1739_032:0940c09": "化之眾故。亦乃一生得記。一生者。不見三世",
    "T36n1739_032:0940c10": "生故。名為一生義也。此乃總攝凡聖元一體",
    "T36n1739_032:0940c11": "相無別異性。以一剎那生入此位者。名為一",
    "T36n1739_032:0940c12": "生。更不見三世生性故。實法如是。餘見皆非。",
    "T36n1739_032:0940c13": "又佛剎微塵數眾生發阿耨多羅三藐三菩提",
    "T36n1739_032:0940c14": "心我亦與受記於當來世經不可說佛剎微塵",
    "T36n1739_032:0940c15": "數劫皆得成佛同號殊勝境界者。明以一剎",
    "T36n1739_032:0940c16": "那中方便三昧顯正智慧海現前時無邊劫迷",
    "T36n1739_032:0940c17": "一時頓滅心境解脫名為佛殊勝境界。非如",
    "T36n1739_032:0940c18": "情繫有如許塵劫次第積修作此解者徒生想",
    "T36n1739_032:0940c19": "慮。未有成佛之期。真法中未曾如是。已下明",
    "T36n1739_032:0940c20": "此四天下所度眾生廣多。總結十方同此。已",
    "T36n1739_032:0940c21": "下過十不可說百千億那由他佛剎微塵數世",
    "T36n1739_032:0940c22": "界外各有十不可說百千億那由他佛剎微塵",
    "T36n1739_032:0940c23": "數菩薩皆來詣於此充滿十方者。明普賢行",
    "T36n1739_032:0940c24": "遍周同來作證普賢之法。故云我等一切皆",
    "T36n1739_032:0940c25": "名普賢各從普光明世界普幢自在佛所來",
    "T36n1739_032:0940c26": "者。明皆從法身根本性自清淨普光明智名",
    "T36n1739_032:0940c27": "之普幢。從此智上起等法界虛空界等眾生",
    "T36n1739_032:0940c28": "數差別行。行普賢行故。言從普光明世界普",
    "T36n1739_032:0940c29": "幢佛所來故。餘義如經具明。此皆約根本智",
    "T36n1739_032:0941a01": "作世界。約差別智作普賢。總合會覺行慈悲",
    "T36n1739_032:0941a02": "圓滿。表明此品之法門如是故。為以明如來",
    "T36n1739_032:0941a03": "根本智中行普賢差別智故號佛為普賢佛",
    "T36n1739_032:0941a04": "故。總是表以佛智作諸行故。以八聖道十波",
    "T36n1739_032:0941a05": "羅蜜不離根本智遍一切行故。故舉之為數。云",
    "T36n1739_032:0941a06": "八十不可說那由他佛剎微塵。總是表法也。",
    "T36n1739_032:0941a07": "此教為大心者說。非劣解者妄作穿鑿所知。",
    "T36n1739_032:0941a08": "須深達本末前後經文隨位差降總別同異之",
    "T36n1739_032:0941a09": "意。此品是自己進修經過五位已終理智萬",
    "T36n1739_032:0941a10": "行大悲圓滿之畢也。是自己如來出現處世",
    "T36n1739_032:0941a11": "利生無著之門。此品如大海。五位加行河",
    "T36n1739_032:0941a12": "歸流廣大之極。此品如須彌山。諸寶山王高",
    "T36n1739_032:0941a13": "莫過也。此品如大地。大悲育載一切含生故。",
    "T36n1739_032:0941a14": "此品如虛空。法身智身法界充滿故。如圓",
    "T36n1739_032:0941a15": "淨摩尼寶鏡其量遍周十方一切世界色像咸",
    "T36n1739_032:0941a16": "現其中無礙顯現。此如來出現法門。亦復以",
    "T36n1739_032:0941a17": "法身妙理無色無形普光明根本清淨大圓明",
    "T36n1739_032:0941a18": "智鏡。普現十方一切眾生業普賢行海諸佛",
    "T36n1739_032:0941a19": "身土。咸處其中無不自在。是故有發菩提心",
    "T36n1739_032:0941a20": "者。當信自心及一切眾生心。總有如是如來",
    "T36n1739_032:0941a21": "智德自在。當知不久還同佛身。自信有故如",
    "T36n1739_032:0941a22": "此品云。量等三千大千世界經卷內在一微",
    "T36n1739_032:0941a23": "塵中一切微塵亦復如是者。意令信知一切",
    "T36n1739_032:0941a24": "微細眾生。皆有如來四智經卷之海。云破彼",
    "T36n1739_032:0941a25": "微塵出經卷者。明菩薩自得此已及見一切眾",
    "T36n1739_032:0941a26": "生皆等有之。及以方便智居生死海中。起等",
    "T36n1739_032:0941a27": "眾生數身行方便。引之令心開悟。達自智境",
    "T36n1739_032:0941a28": "如佛不異。故云破此微塵出此經卷。如經",
    "T36n1739_032:0941a29": "云。如大海水潛流四天下地八十億小洲有",
    "T36n1739_032:0941b01": "穿鑿者。無不得水。喻明一切眾生有自觀察",
    "T36n1739_032:0941b02": "力無有不得如來智慧大海心水故。又經云",
    "T36n1739_032:0941b03": "菩薩摩訶薩應知自心念念常有佛成正覺。",
    "T36n1739_032:0941b04": "為明諸佛如來不異此心成正覺故。又下文云",
    "T36n1739_032:0941b05": "一切眾生心亦復如是。悉有如來成正覺。此",
    "T36n1739_032:0941b06": "明凡聖心自體清淨無異。但有迷悟不隔分",
    "T36n1739_032:0941b07": "毫。但一念妄念不生。得心境蕩然性自無生",
    "T36n1739_032:0941b08": "無得無證。即成正覺故。便以此法廣利眾生。",
    "T36n1739_032:0941b09": "是普賢行故。無心性理妙慧。簡擇一乘三乘",
    "T36n1739_032:0941b10": "人天因果惡道業報。名為文殊。隨差別智同",
    "T36n1739_032:0941b11": "行。知根利生無有休息。名為普賢。以大悲救",
    "T36n1739_032:0941b12": "護一切眾生。名為觀音。以此三心一時修學。",
    "T36n1739_032:0941b13": "名毘盧遮那。慣習心成。名為自在。無法不",
    "T36n1739_032:0941b14": "明。名為無礙智。隨根應普遍十方性無往來。",
    "T36n1739_032:0941b15": "名曰神通修之在初。慣習總得妄生多劫智",
    "T36n1739_032:0941b16": "日不遷。此總非難。何須不作學而不得。猶福",
    "T36n1739_032:0941b17": "勝人天不信不修。苦窮何盡。大意此之如來",
    "T36n1739_032:0941b18": "出現。佛果之門文殊妙理普賢妙行等。一切",
    "T36n1739_032:0941b19": "眾生咸共有之非古非今。性自一體。令後學",
    "T36n1739_032:0941b20": "者如是信修。深誠非遠。勿自生難。如此品頌",
    "T36n1739_032:0941b21": "云。如海印現眾生身以此說其為大海菩提",
    "T36n1739_032:0941b22": "普印諸心行。是故說名為正覺。意明菩提是",
    "T36n1739_032:0941b23": "無心性無體相無得無證之妙理。通達此法",
    "T36n1739_032:0941b24": "者名為妙智。以此菩提妙智普印邪思妄行。",
    "T36n1739_032:0941b25": "自無生處名為正覺。論主頌曰。",
    "T36n1739_032:0941b26": "　一切眾生菩提界　　白淨無垢智無壞",
    "T36n1739_032:0941b27": "　智珠無價在衣中　　秖欲長貧住門外",
    "T36n1739_032:0941b28": "　廣大寶乘住四衢　　文殊引導普賢扶",
    "T36n1739_032:0941b29": "　肥壯白牛甚多力　　一念遍遊無卷舒",
    "T36n1739_032:0941c01": "　如是寶乘不能入　　但樂勤苦門前立",
    "T36n1739_032:0941c02": "　不覺自身常在中　　遣上恒言我不及",
    "T36n1739_032:0941c03": "大體常須自信自己身語意境界。一切諸行",
    "T36n1739_032:0941c04": "分別。皆從如來身語心意境界諸行分別中",
    "T36n1739_032:0941c05": "生。皆無體無性無我無人。但以法界無作自",
    "T36n1739_032:0941c06": "性緣生。本無根機處所可得。性自法界無有",
    "T36n1739_032:0941c07": "內外中間。應如是知。如是觀察。觀自觀他。同",
    "T36n1739_032:0941c08": "一體性。無我無我所。以定慧力如是修行。既",
    "T36n1739_032:0941c09": "自知已。觀眾生苦自利利他。皆如普賢廣大",
    "T36n1739_032:0941c10": "行願。一如此經五位法則。此品和會明文殊",
    "T36n1739_032:0941c11": "是體根本智之法門。普賢是用根本智中萬",
    "T36n1739_032:0941c12": "行。無作根本智是佛故。令體用自相問答說",
    "T36n1739_032:0941c13": "根本智佛果之門。明根本智因此二行所成。",
    "T36n1739_032:0941c14": "明根本智自無成壞皆因文殊普賢二法所顯",
    "T36n1739_032:0941c15": "發故。以此還令所顯之因還自說故。佛自無",
    "T36n1739_032:0941c16": "成壞者也。以明因可說果無作故。以此三法",
    "T36n1739_032:0941c17": "自在圓通。名佛出現世間故。此明不作而作",
    "T36n1739_032:0941c18": "作而不作者故。",
    "T36n1739_032:0941c19": "離世間品第三十八",
    "T36n1739_032:0941c20": "將釋此品約作五門。一釋品名目。二釋品來",
    "T36n1739_032:0941c21": "意。三釋敘致始成正覺所由。四釋說法之主",
    "T36n1739_032:0941c22": "所以。五隨文釋義。",
    "T36n1739_032:0941c23": "一釋品名目者。所以名離世間品。明前品既",
    "T36n1739_032:0941c24": "名如來出現此品即得離世間故。故名離世",
    "T36n1739_032:0941c25": "間。此有二義。望說法之主。說教益眾生。是",
    "T36n1739_032:0941c26": "利益世間品。合作利益之名望眾生。聞法處",
    "T36n1739_032:0941c27": "世無染。是離世間品故。此約說法之主及得",
    "T36n1739_032:0941c28": "益者二義通釋。",
    "T36n1739_032:0941c29": "二釋品來意者。明前品是五位昇進已終自",
    "T36n1739_032:0942a01": "己佛果覺行已滿。此品是普賢常行。自從初",
    "T36n1739_032:0942a02": "如來始成正覺以來。一時同說。是古今諸佛",
    "T36n1739_032:0942a03": "共行。乃至從普光明殿說十信心法十定十",
    "T36n1739_032:0942a04": "通十忍。阿僧祇如來壽量菩薩住處佛不思",
    "T36n1739_032:0942a05": "議如來十身相海如來隨好光明功德普賢行",
    "T36n1739_032:0942a06": "如來出現離世間如是等十二品經。乃至四",
    "T36n1739_032:0942a07": "十品經。天上人中不離一剎那際三昧。以",
    "T36n1739_032:0942a08": "普光明智一時普印一時同說。以此諸會乃",
    "T36n1739_032:0942a09": "至昇天皆云不離始成正覺普光明殿。此明",
    "T36n1739_032:0942a10": "圓通始末時法不遷。此品須來。",
    "T36n1739_032:0942a11": "三釋敘致始成正覺之所由者。何故品初敘",
    "T36n1739_032:0942a12": "其始成佛之時及處何意。經云。爾時世尊在",
    "T36n1739_032:0942a13": "摩竭提國阿蘭若法菩提場中普光明殿乃至",
    "T36n1739_032:0942a14": "妙悟已滿者。意明此十定及離世間品等五",
    "T36n1739_032:0942a15": "位進修始終皆以此普賢行體為昇進故。又",
    "T36n1739_032:0942a16": "四十品意謂雖別。總不離普光明智十定之",
    "T36n1739_032:0942a17": "體。一時同說。無前後際。十方同然。以此昇",
    "T36n1739_032:0942a18": "天。但云不離菩提場普光明殿。如說十定品。",
    "T36n1739_032:0942a19": "一會說十一品經。在於十定初。亦同此品。如",
    "T36n1739_032:0942a20": "前敘致還云。爾時世尊在摩竭提國乃至妙",
    "T36n1739_032:0942a21": "悟已滿。以明十定品以定無前後普收一部",
    "T36n1739_032:0942a22": "經之始末及三世故。此離世間品。以其二千",
    "T36n1739_032:0942a23": "法門普賢行體。成佛因果。普收前後及三世",
    "T36n1739_032:0942a24": "常然之道故以敘之。明總是初成正覺時一",
    "T36n1739_032:0942a25": "時以普光明智人間天上及十方世界一時頓",
    "T36n1739_032:0942a26": "印無有前後。圓鏡頓照諸境。為此教頓為大",
    "T36n1739_032:0942a27": "心眾生頓舉智境。非如少解者情識所知故。",
    "T36n1739_032:0942a28": "成佛亦一念成。說教亦一念說。但。約智體非",
    "T36n1739_032:0942a29": "三世時分歲月情量所收故。",
    "T36n1739_032:0942b01": "四釋說法之主所以者。此品何故還令普賢",
    "T36n1739_032:0942b02": "菩薩說者。明此二千法門是普賢所行常行",
    "T36n1739_032:0942b03": "故。還令普賢自說自行。令諸聞法者倣而斆",
    "T36n1739_032:0942b04": "之。即行普賢之行。如是乃至示現成佛入涅",
    "T36n1739_032:0942b05": "槃。總是普賢行故。若以根本法身智身佛。無",
    "T36n1739_032:0942b06": "成壞之功。以差別智論。總是普賢行攝故。是",
    "T36n1739_032:0942b07": "故如來出現品明自己覺行圓滿故。十方諸",
    "T36n1739_032:0942b08": "佛同號普賢。以明十住十行十迴向中但一",
    "T36n1739_032:0942b09": "分覺心。能治一切煩惱中一分麁惑。行得一",
    "T36n1739_032:0942b10": "分慈悲。雖踐普賢一分行蹤。然未全具普賢",
    "T36n1739_032:0942b11": "行滿故。隨位佛果但同號為月為眼為妙。至",
    "T36n1739_032:0942b12": "如來出現品。明覺行齊圓故。是以不可說佛",
    "T36n1739_032:0942b13": "剎微塵數佛同號普賢佛故。明根本智全成",
    "T36n1739_032:0942b14": "差別智用。滿得名故。以體收用。此乃就用成",
    "T36n1739_032:0942b15": "名故。今此品令普賢說者。亦是以根本智就",
    "T36n1739_032:0942b16": "用成名。若約初心信解。即將用從本。以普賢",
    "T36n1739_032:0942b17": "用從根本智。世界名金色。佛果號不動智。能",
    "T36n1739_032:0942b18": "覺之人。號曰文殊。此至自行佛果覺行已圓。",
    "T36n1739_032:0942b19": "即以根本智從用。佛號普賢故。所行行亦號",
    "T36n1739_032:0942b20": "普賢佛故。如說此品普賢。是約本從用普賢。",
    "T36n1739_032:0942b21": "及說十定品普賢。亦是如初會中普賢是毘",
    "T36n1739_032:0942b22": "盧遮那如來自行普賢。十定品已來普賢。是",
    "T36n1739_032:0942b23": "凡夫。從十信已來昇進道滿自行普賢。明自",
    "T36n1739_032:0942b24": "十信心至十地。以用從本即成根本智使令",
    "T36n1739_032:0942b25": "圓滿。從十地向十一地以根本智從用成差",
    "T36n1739_032:0942b26": "別智。一向利生。即說十定已來普賢菩薩是",
    "T36n1739_032:0942b27": "也。是故說十定品時。已登十地。諸菩薩再三",
    "T36n1739_032:0942b28": "求覓普賢不得者。明以根本智會用未及滿",
    "T36n1739_032:0942b29": "故。如來令生想念。普賢如對目前方得見者。",
    "T36n1739_032:0942c01": "明純用是普賢故。即以智體從用。是故出現",
    "T36n1739_032:0942c02": "品中。令文殊問普賢者明以體從用故。如說",
    "T36n1739_032:0942c03": "此品普賢是直以體從用普賢。共初如來初",
    "T36n1739_032:0942c04": "會中普賢。其功相似。是以初會所說法門。皆",
    "T36n1739_032:0942c05": "令普賢說法。亦是以體從用。第二會以普賢",
    "T36n1739_032:0942c06": "智用從體。直至十地。皆是以用從體。且令成",
    "T36n1739_032:0942c07": "其根本智使圓明。然後十地終捨三昧涅槃",
    "T36n1739_032:0942c08": "樂。如稠林煩惱故。方令具普賢大用始得稱",
    "T36n1739_032:0942c09": "周設教於生死中自在故。如是安立修行。以",
    "T36n1739_032:0942c10": "智境乃是一時。是故十定及此品。總通敘始",
    "T36n1739_032:0942c11": "成正覺菩提場始末。有發心之士。深須得意",
    "T36n1739_032:0942c12": "方堪修道。作前後多生尋求不可相應。但自",
    "T36n1739_032:0942c13": "以定慧力。觀照所緣真俗內外心境染淨偏",
    "T36n1739_032:0942c14": "多處。以理智體用平等法而用治之。散動多",
    "T36n1739_032:0942c15": "者以定治之。樂寂多者以平等法身及大願",
    "T36n1739_032:0942c16": "迴向力悲智治之。一如此經五位修行法。治",
    "T36n1739_032:0942c17": "之至究竟趣。若自智不及志求良匠。不可安",
    "T36n1739_032:0942c18": "然致無所益。當知此說法主者是成佛果。後",
    "T36n1739_032:0942c19": "以體從用普賢說。始終常道普賢二千種法。",
    "T36n1739_032:0942c20": "用該萬行。八地捨七地中有行。有開發智淨",
    "T36n1739_032:0942c21": "無功。十地捨涅槃三昧稠林行成普賢行。入",
    "T36n1739_032:0942c22": "於生死圓滿大悲。方始自在。",
    "T36n1739_032:0942c23": "第五隨文釋義者。於此一品有七卷經。長科",
    "T36n1739_032:0942c24": "為十段。",
    "T36n1739_032:0942c25": "一爾時世尊已下至盡於法界等虛空界有八",
    "T36n1739_032:0942c26": "行經。明歎佛成道所得法門。是此品序分。",
    "T36n1739_032:0942c27": "二與不可說百千億已下。至說不可盡。有二",
    "T36n1739_032:0942c28": "十一行。是歎菩薩大眾志德圓滿分。三其名",
    "T36n1739_032:0942c29": "曰已下。至入於無礙清淨法界。有十行經。明",
    "T36n1739_032:0943a01": "菩薩例名及歎德分。",
    "T36n1739_032:0943a02": "四爾時普賢已下。至然後從其三昧而起。有",
    "T36n1739_032:0943a03": "三行半經。明普賢入定大地十八相震動普",
    "T36n1739_032:0943a04": "賢起定分。",
    "T36n1739_032:0943a05": "五爾時普慧菩薩已下。至佛子如是等法願",
    "T36n1739_032:0943a06": "為演說。有七十二行半經。此一段明普慧菩",
    "T36n1739_032:0943a07": "薩有二百問都問一初發心乃至究竟佛果法",
    "T36n1739_032:0943a08": "門行相分。",
    "T36n1739_032:0943a09": "六爾時普賢菩薩告普慧菩薩等已下。至第",
    "T36n1739_032:0943a10": "五十九卷中二千答後佛子。是為如來應正",
    "T36n1739_032:0943a11": "等覺。觀十義故示般涅槃。此一段普賢菩薩",
    "T36n1739_032:0943a12": "有二千答。其所答法一一有十法。其文一一",
    "T36n1739_032:0943a13": "自具不煩解釋。但如說修行是為正說分。",
    "T36n1739_032:0943a14": "七佛子此法門名菩薩廣大清淨行已下。至",
    "T36n1739_032:0943a15": "當知是人疾得阿耨多羅三藐三菩提。有十",
    "T36n1739_032:0943a16": "二行半經。是付囑流通此品法門分。八說此",
    "T36n1739_032:0943a17": "品時已下。至頌有十一行經。明法威動地十",
    "T36n1739_032:0943a18": "方諸佛皆悉現前稱讚普賢所說之法佛共守",
    "T36n1739_032:0943a19": "護此法分。",
    "T36n1739_032:0943a20": "九於無量劫修苦行已下。一段頌有十六行。",
    "T36n1739_032:0943a21": "都歎能發大菩提心所行慈悲願行之人功德",
    "T36n1739_032:0943a22": "廣大無比分。",
    "T36n1739_032:0943a23": "十其心不高下已下。五言頌直至卷末。有二",
    "T36n1739_032:0943a24": "百七行半頌。以諸譬喻頌諸菩薩大悲饒益",
    "T36n1739_032:0943a25": "及所修法門分如經自具一一分明。但有發",
    "T36n1739_032:0943a26": "菩提心者。皆應頂敬誦持以用莊嚴身口意",
    "T36n1739_032:0943a27": "業。以成法身大智大悲行願之門。成就佛果",
    "T36n1739_032:0943a28": "普賢大用如歎德中妙悟皆滿者。無功之理",
    "T36n1739_032:0943a29": "智性自遍知故。二行永絕者。斷常有無二見",
    "T36n1739_032:0943b01": "也。達無相法者。智境如幻心境無主。住於佛",
    "T36n1739_032:0943b02": "住者。佛無所住。得佛平等者。大智遍周知根",
    "T36n1739_032:0943b03": "與益無自他也。到無障處者。聖凡同體總別",
    "T36n1739_032:0943b04": "自在。不可轉法者。體用自在無性可轉。所行",
    "T36n1739_032:0943b05": "無礙者。智用遍周無物為礙故。立不思議者。",
    "T36n1739_032:0943b06": "迷亡任智也。普見三世者。智印古今無延促",
    "T36n1739_032:0943b07": "也。身恒周遍一切國土者。內外見亡大小情",
    "T36n1739_032:0943b08": "盡。心如虛空智體自遍。對現色身非往來也。",
    "T36n1739_032:0943b09": "智恒明達一切諸法者。歎如來差別智滿了。",
    "T36n1739_032:0943b10": "一切行盡一切疑無能測身一切菩薩等所求",
    "T36n1739_032:0943b11": "智者。歎如來最後身之德用。義無不盡。行無",
    "T36n1739_032:0943b12": "不周。身無不遍。事無不知。智無不圓。任無功",
    "T36n1739_032:0943b13": "用。心無卷舒。十方普應。無心意識任德所求。",
    "T36n1739_032:0943b14": "以無依住聲一音遍告。隨根別悟任智不同",
    "T36n1739_032:0943b15": "故。已下如文自明。此離世間品。是佛果之後",
    "T36n1739_032:0943b16": "普賢恒行。普印十方無休息也。如善財見慈",
    "T36n1739_032:0943b17": "氏如來。慈氏如來却令見文殊師利。又聞普",
    "T36n1739_032:0943b18": "賢名。善財起無量十大願雲。方見自身入普",
    "T36n1739_032:0943b19": "賢身此品同彼。",
    "T36n1739_032:0943b20": "入法界品第三十九",
    "T36n1739_032:0943b21": "將釋此品六門分別。一釋品名目。二釋品來",
    "T36n1739_032:0943b22": "意。三釋如來所居之處。四釋說法之主。五釋",
    "T36n1739_032:0943b23": "所集之眾意。六隨文釋義。",
    "T36n1739_032:0943b24": "一釋品名目者。此品何故名為入法界品。明",
    "T36n1739_032:0943b25": "信樂者。從迷創達。名之為入。身心境界性自",
    "T36n1739_032:0943b26": "無依。名之為法。一多通徹真假是非障亡。名",
    "T36n1739_032:0943b27": "之為界。又純與智俱非情識境。名之為法界。",
    "T36n1739_032:0943b28": "又達無明識種純為智用。不屬迷收。是無依",
    "T36n1739_032:0943b29": "智之境界。名為法界。又以智體無依無方不",
    "T36n1739_032:0943c01": "遍。普見真俗總不思議。毛孔身塵參羅眾像",
    "T36n1739_032:0943c02": "無邊境界佛剎重重智凡同體境像相入。名",
    "T36n1739_032:0943c03": "為法界。又一塵之內普含眾剎。無空不遍。無",
    "T36n1739_032:0943c04": "剎不該。不壞報境。重重無盡真通理徹名為",
    "T36n1739_032:0943c05": "法界。又以一妙音遍聞剎海。以一纖毫量等",
    "T36n1739_032:0943c06": "無方。大小見亡物我同體識謝情滅智通無",
    "T36n1739_032:0943c07": "礙。名為入法界。此約智境普名。勿依肉眼情",
    "T36n1739_032:0943c08": "識所見。",
    "T36n1739_032:0943c09": "二釋品來意者。前明自己如來出現。又明心",
    "T36n1739_032:0943c10": "無所染名離世間。此乃純是法界無虛妄界。",
    "T36n1739_032:0943c11": "以是此品須來也。此品是一切諸佛成道之",
    "T36n1739_032:0943c12": "己智之常果。無始無終。亦是前之五位進修。",
    "T36n1739_032:0943c13": "以此為體。至此慣習滿故。任智施為還源本",
    "T36n1739_032:0943c14": "法。",
    "T36n1739_032:0943c15": "三釋如來所居之處者。何故前餘會之首。皆",
    "T36n1739_032:0943c16": "云不離菩提之場普光明殿。又三會同居普",
    "T36n1739_032:0943c17": "光明殿。此之法界一會。何故不同前會。直言",
    "T36n1739_032:0943c18": "爾時世尊在室羅筏國逝多林給孤獨園者何",
    "T36n1739_032:0943c19": "意。答曰。為明前普光明殿說十信心。以次說",
    "T36n1739_032:0943c20": "十住十行等五位。六位昇進之門。為不離菩",
    "T36n1739_032:0943c21": "提體上而有進修。故言不離菩提場如來成",
    "T36n1739_032:0943c22": "正覺之體。恐失經之本意故。須重敘。三會同",
    "T36n1739_032:0943c23": "在普光明殿者。明信進五位修行已終。不移",
    "T36n1739_032:0943c24": "普光明根本不動智體為境。非妄情故。時亦",
    "T36n1739_032:0943c25": "不遷剎那之際。此法界會。直言在室羅筏國",
    "T36n1739_032:0943c26": "逝多林明前約。位昇進已終。此會明自己成",
    "T36n1739_032:0943c27": "佛果滿度眾生之行故。在人間國邑園林。又",
    "T36n1739_032:0943c28": "化二乘聲聞緣覺及淨土菩薩。即純以自在法",
    "T36n1739_032:0943c29": "界為體。不立五位菩提及行可修。亦無差別",
    "T36n1739_032:0944a01": "智普賢願行可學。總是佛果已滿。普賢行已",
    "T36n1739_032:0944a02": "周。恒遍十方利眾生法不須和會。以此直言",
    "T36n1739_032:0944a03": "逝多林。如眾流入海諸河名亡。但以法界為",
    "T36n1739_032:0944a04": "名。不同以前五位昇進和會行相故。在室羅",
    "T36n1739_032:0944a05": "筏國者。舊云舍衛國。云室羅筏國者。此云好",
    "T36n1739_032:0944a06": "道。亦云聞物。以此城中人好學道德餘國聞",
    "T36n1739_032:0944a07": "其國中有多人物故。以人之道德以成國之",
    "T36n1739_032:0944a08": "名。逝多林者。逝者往也。度也。速也。為佛世尊",
    "T36n1739_032:0944a09": "在此園居一切眾生而往佛所。速得度脫以",
    "T36n1739_032:0944a10": "佛度眾生廣多故。故因立名也。林者此園有",
    "T36n1739_032:0944a11": "林故。亦以如來行多。以法界普覆蔭遍含生",
    "T36n1739_032:0944a12": "故。以佛行為林。以林為蔭覆。得清涼義故",
    "T36n1739_032:0944a13": "以法界清涼。蔭眾生煩惱熱。令清涼故。故曰",
    "T36n1739_032:0944a14": "逝多林。若以因置寺園之時。以所施成名。以",
    "T36n1739_032:0944a15": "祇陀太子植林須達長者置園。以長者濟乏",
    "T36n1739_032:0944a16": "所求孤老皆惠。亦號祇樹給孤獨園。今以約",
    "T36n1739_032:0944a17": "如來智德遍含廣多濟物。號為逝多林。園此",
    "T36n1739_032:0944a18": "方名寺。彼方名園。若法界體用智境普含。以",
    "T36n1739_032:0944a19": "法界無限智境為逝多林園。非以肉眼情識",
    "T36n1739_032:0944a20": "所見也。乃是塵剎遍含之園也。",
    "T36n1739_032:0944a21": "四釋說法之主者。此說法之主。亦是前菩提",
    "T36n1739_032:0944a22": "場毘盧遮那如來。亦是於五位法中諸菩薩",
    "T36n1739_032:0944a23": "自成之佛。亦是當來彌勒如來所成之佛。亦",
    "T36n1739_032:0944a24": "是三世古今一切佛故。以法界中智體無三",
    "T36n1739_032:0944a25": "世古今延促之情見故。以法界中無新舊成",
    "T36n1739_032:0944a26": "壞佛故。以法界輪度眾生入涅槃。不移法界",
    "T36n1739_032:0944a27": "一毫一微塵體用時分不異故。在凡情妄見",
    "T36n1739_032:0944a28": "異。在法界見見一切眾生初發菩提心乃至成",
    "T36n1739_032:0944a29": "佛轉法輪智一切三世諸佛成佛一切眾生成",
    "T36n1739_032:0944b01": "佛。同住一剎那一微塵一法身一智慧一言",
    "T36n1739_032:0944b02": "音一解脫一神通一不思議一報境界一蓮花",
    "T36n1739_032:0944b03": "座。重重重重無礙無礙。此約智眼實見。不可",
    "T36n1739_032:0944b04": "隨願肉眼妄情所知。若有能如是真實信解",
    "T36n1739_032:0944b05": "者。當知此人悟佛知見入佛知見。坐佛道場",
    "T36n1739_032:0944b06": "得如來智。為能信自他身心總一法界大智",
    "T36n1739_032:0944b07": "之體之用故。此法界中能說法教體。約舉其",
    "T36n1739_032:0944b08": "十。一以如來神力為能說教體。以佛神力所",
    "T36n1739_032:0944b09": "見法故。二以不思議為教體。所現音聲法門",
    "T36n1739_032:0944b10": "非口言心思任法現故。三以虛空為教體。所",
    "T36n1739_032:0944b11": "現諸法境界如虛空故。四以光明為教體。以",
    "T36n1739_032:0944b12": "此如來眉間光名普照三世法界如來放眉間",
    "T36n1739_032:0944b13": "光明現諸法故。五境界為教體。以一一境界",
    "T36n1739_032:0944b14": "互融相含含十方佛剎法故。六以佛報果為教",
    "T36n1739_032:0944b15": "體。現昔往業所修行法門所莊嚴故。七以法",
    "T36n1739_032:0944b16": "性為教體。無身心可證修故。八以菩薩名號",
    "T36n1739_032:0944b17": "為教體。一一名號之中約所行法以成名故。",
    "T36n1739_032:0944b18": "九以菩薩等名數為教體。列普賢文殊五百",
    "T36n1739_032:0944b19": "菩薩。十十同名。表五位因果法界境中一多",
    "T36n1739_032:0944b20": "齊圓滿故。十以普光明智為教體。十方世界",
    "T36n1739_032:0944b21": "一時應根普現化故。如是說法教體無量無",
    "T36n1739_032:0944b22": "邊。且約舉其十。若以能聞受教之人。約以六",
    "T36n1739_032:0944b23": "事相應。眼耳鼻舌身心六處觸受得無所著。",
    "T36n1739_032:0944b24": "以為能聞及所受教之人。非獨耳根聽聞以",
    "T36n1739_032:0944b25": "為聞教之者。",
    "T36n1739_032:0944b26": "五釋所集之眾意者。此會初所集之眾。有一",
    "T36n1739_032:0944b27": "百四十二箇菩薩。普賢文殊二為之首。自餘",
    "T36n1739_032:0944b28": "一百四十箇菩薩。十十同名。都云五百。經云",
    "T36n1739_032:0944b29": "菩薩摩訶薩五百人俱又下文云。此諸菩薩",
    "T36n1739_032:0944c01": "皆悉成就普賢行。如是五百菩薩。皆以文殊",
    "T36n1739_032:0944c02": "為法身。根本智之體。普賢為差別智之大用。",
    "T36n1739_032:0944c03": "如是一百四十二箇菩薩。云何成五百之數。",
    "T36n1739_032:0944c04": "自天冠菩薩已下一百箇菩薩。是本法界果",
    "T36n1739_032:0944c05": "體中本十波羅蜜之行。互融十中一一中具",
    "T36n1739_032:0944c06": "十十中具百。是法界中等一切眾生。萬行大",
    "T36n1739_032:0944c07": "用之門。十冠菩薩已下。是法界中行果也。自",
    "T36n1739_032:0944c08": "初日光焰幢等十幢菩薩。十力菩薩。十藏菩",
    "T36n1739_032:0944c09": "薩。十眼菩薩。如是四十箇。皆以文殊普賢二",
    "T36n1739_032:0944c10": "行於十住十行十迴向十地中。通普賢文殊",
    "T36n1739_032:0944c11": "四十二賢聖行中。各以十波羅蜜。會融理智",
    "T36n1739_032:0944c12": "大願大悲。進修四十心之諸行。一波羅蜜中",
    "T36n1739_032:0944c13": "具十。十中具百。於四十心中成四百。加後法",
    "T36n1739_032:0944c14": "界本果中百波羅蜜成五百。皆以普賢文殊",
    "T36n1739_032:0944c15": "為體用。以四十二聖行中。以四百箇波羅蜜",
    "T36n1739_032:0944c16": "門。至此法界本果行中。天冠菩薩已下一百",
    "T36n1739_032:0944c17": "箇菩薩行果。會同入法界故。故號為五百。此",
    "T36n1739_032:0944c18": "明四十心進修之佛果。會法界根本無進修",
    "T36n1739_032:0944c19": "之本果行故。自十冠菩薩。所以為法界中本",
    "T36n1739_032:0944c20": "行果。冠是頂上莊嚴。明法界是本佛果萬行",
    "T36n1739_032:0944c21": "之頂故。以名下之義及所嚴飾知之。為此經",
    "T36n1739_032:0944c22": "名目嚴飾住處眾數皆是法門。他皆倣此。次",
    "T36n1739_032:0944c23": "下有五百聲聞眾。是得聞此法眾。次下有無",
    "T36n1739_032:0944c24": "量世主眾。已下他方所來十方咸集之眾。皆",
    "T36n1739_032:0944c25": "是法界本行因果。五百聲聞眾。是示現不聞",
    "T36n1739_032:0944c26": "不見此法界不思議神力眾。如是五眾。隨文",
    "T36n1739_032:0944c27": "釋義方明。且略言爾。",
    "T36n1739_032:0944c28": "六隨文釋義者。於此品中長科為兩段。",
    "T36n1739_032:0944c29": "第一從爾時世尊在室羅筏國已下。至第六",
    "T36n1739_032:0945a01": "十一卷中一切法界教化成就一切眾生而亦",
    "T36n1739_032:0945a02": "不離此逝多林如來之所。有一卷半餘經。明",
    "T36n1739_032:0945a03": "如來入師子嚬申三昧。及放眉間光現法界",
    "T36n1739_032:0945a04": "門。令諸菩薩以五位昇進佛果。入法界無進",
    "T36n1739_032:0945a05": "求自在佛果分。",
    "T36n1739_032:0945a06": "第二爾時文殊師利童子已下。直至經末已",
    "T36n1739_032:0945a07": "來。為文殊師利童子從善住樓閣東行就根",
    "T36n1739_032:0945a08": "利生成行表法。令後發心者不迷其行。令易",
    "T36n1739_032:0945a09": "開解分。又於初段逝多林中復長科為二十",
    "T36n1739_032:0945a10": "七段。",
    "T36n1739_032:0945a11": "一爾時世尊已下。至與五百菩薩俱。有一行",
    "T36n1739_032:0945a12": "半經。是當品序分。",
    "T36n1739_032:0945a13": "二普賢菩薩已下。至如是等菩薩摩訶薩五",
    "T36n1739_032:0945a14": "百人俱。有四十九行半經。為列眾分。",
    "T36n1739_032:0945a15": "三此諸菩薩皆悉成就普賢行願已下。至以",
    "T36n1739_032:0945a16": "大光明網照法界故。可有八行半經。歎前菩",
    "T36n1739_032:0945a17": "薩志德分。",
    "T36n1739_032:0945a18": "四及與五百聲聞已下。至於佛智海深信趣",
    "T36n1739_032:0945a19": "入。有三行半經。明列聲聞眾及歎德分。五及",
    "T36n1739_032:0945a20": "與無量諸世主俱已下。至求一切智。有四行",
    "T36n1739_032:0945a21": "經。明列世主眾及歎德分。已上五段是列眾",
    "T36n1739_032:0945a22": "分。",
    "T36n1739_032:0945a23": "六時諸菩薩大德聲聞已下。至如來智。有三",
    "T36n1739_032:0945a24": "行經。明諸大眾同心念請如來十種法門分。",
    "T36n1739_032:0945a25": "七一切世間諸天及人已下。至一切智廣大",
    "T36n1739_032:0945a26": "願力。有六行半經。明能信解開示此法之人",
    "T36n1739_032:0945a27": "皆自非得加被方知分。",
    "T36n1739_032:0945a28": "八唯願世尊已下。至願皆為說。有十二行半",
    "T36n1739_032:0945a29": "經。明重請佛說隨順菩薩及眾生法及如來",
    "T36n1739_032:0945b01": "往昔所行之行成道等有三十問。請佛為說",
    "T36n1739_032:0945b02": "分。已上三段請法分。",
    "T36n1739_032:0945b03": "九爾時世尊已下。至靡不咸以摩尼所成。有",
    "T36n1739_032:0945b04": "十三行經。明如來以三昧力顯示往昔所行",
    "T36n1739_032:0945b05": "報果莊嚴十方及此大莊嚴樓閣廣博分。",
    "T36n1739_032:0945b06": "十爾時復以佛神力故已下。至周遍十方行",
    "T36n1739_032:0945b07": "列莊嚴。有十六行經。明以佛神力忽然逝多",
    "T36n1739_032:0945b08": "林地嚴麗廣博周遍十方分。",
    "T36n1739_032:0945b09": "十一時逝多林上已下。至皆住虛空周匝遍",
    "T36n1739_032:0945b10": "滿以為嚴飾。有七行經。明以如來往昔善根",
    "T36n1739_032:0945b11": "及自法力莊嚴虛空分。",
    "T36n1739_032:0945b12": "十二何以故已下。至如來身住逝多林菩薩",
    "T36n1739_032:0945b13": "眾會皆悉充滿。有十四行經。明歎如來神力",
    "T36n1739_032:0945b14": "自在莊嚴大眾圓滿都結十方同然分。",
    "T36n1739_032:0945b15": "十三見普雨一切莊嚴雲已下。至而為莊嚴",
    "T36n1739_032:0945b16": "雲。有十一行經。明十方虛空雨寶雲莊嚴虛",
    "T36n1739_032:0945b17": "空及以寶地分。",
    "T36n1739_032:0945b18": "十四爾時東方過不可說佛剎已下。至與其",
    "T36n1739_032:0945b19": "眷屬結跏趺坐。已上有十段經。十方菩薩來",
    "T36n1739_032:0945b20": "集分。以上六段是答前兩度共四十種問。已",
    "T36n1739_032:0945b21": "下亦是前之五段答前問佛三昧神力及佛報",
    "T36n1739_032:0945b22": "境。次下十方來集菩薩眾。是往所修行身於",
    "T36n1739_032:0945b23": "依報中。答前往因所修諸地十波羅蜜。以明",
    "T36n1739_032:0945b24": "行滿故。莊嚴身亦滿。有十箇佛國十佛名號。",
    "T36n1739_032:0945b25": "是所行行中因果。十佛皆號王者。皆明佛果",
    "T36n1739_032:0945b26": "智自在。菩薩以網羅覆其身。皆明教網具",
    "T36n1739_032:0945b27": "足。",
    "T36n1739_032:0945b28": "十五如是十方一切菩薩已下。至皆是如來",
    "T36n1739_032:0945b29": "威神之力。有二十五行經。歎如上十方諸來",
    "T36n1739_032:0945c01": "菩薩志德用分。",
    "T36n1739_032:0945c02": "十六于時上首諸大聲聞舍利弗已下。至不見",
    "T36n1739_032:0945c03": "如是廣大神變。有五十行經。明如上聲聞無",
    "T36n1739_032:0945c04": "如是善根之種如來居逝多林神變莊嚴廣大",
    "T36n1739_032:0945c05": "佛剎菩薩眾海為宿世無善根皆悉不見分。",
    "T36n1739_032:0945c06": "十七佛子如恒河岸有百億無量餓鬼已下。至",
    "T36n1739_032:0945c07": "下頌有十種喻。比聲聞無有廣大菩薩善根。",
    "T36n1739_032:0945c08": "在其會中不知不見如來自在分。其所有十",
    "T36n1739_032:0945c09": "喻經文自明如是。聲聞示同不聞不見如來",
    "T36n1739_032:0945c10": "變化神力境界菩薩眾海。令諸實是聲聞迴",
    "T36n1739_032:0945c11": "心種如來大願大智大慈悲。常處生死廣利",
    "T36n1739_032:0945c12": "眾生故。",
    "T36n1739_032:0945c13": "十八明毘盧遮那菩薩等十菩薩說頌分。已",
    "T36n1739_032:0945c14": "下有十菩薩。並是十方來者。各說一頌各隨",
    "T36n1739_032:0945c15": "自名。各自歎自法。是一切諸佛諸菩薩行。皆",
    "T36n1739_032:0945c16": "隨菩薩名下義表其頌意可見。如初毘盧遮",
    "T36n1739_032:0945c17": "那願光。明菩薩是種種光明直是佛果。願光",
    "T36n1739_032:0945c18": "者。是佛果中菩薩行。從初總歎。令諸菩薩觀",
    "T36n1739_032:0945c19": "察逝多林如來境界。次下九箇是總中別。各",
    "T36n1739_032:0945c20": "隨菩薩名下義取所頌之法也。如不可壞精",
    "T36n1739_032:0945c21": "進王者。還頌不可壞精進義王者自在義。已",
    "T36n1739_032:0945c22": "下倣此准知。",
    "T36n1739_032:0945c23": "十九爾時普賢菩薩已下。至演說此師子頻",
    "T36n1739_032:0945c24": "申三昧。有六行經。明普賢菩薩以十等一切",
    "T36n1739_032:0945c25": "方便門欲演說師子頻申三昧分。",
    "T36n1739_032:0945c26": "二十何等為十已下。至佛子此十為首。是十",
    "T36n1739_032:0945c27": "種不可說法句分。",
    "T36n1739_032:0945c28": "二十一有不可說佛剎微塵數法句都結通已",
    "T36n1739_032:0945c29": "下六行經。是普賢菩薩觀佛境界說頌分。於",
    "T36n1739_032:0946a01": "此十行頌中重頌前十無盡句法。意明法界",
    "T36n1739_032:0946a02": "體性無礙。一多互參大小相入。毛孔微塵悉",
    "T36n1739_032:0946a03": "含一切諸佛剎海。一一境界皆互容無礙。頌",
    "T36n1739_032:0946a04": "云。一一毛孔中。微塵數剎海。悉有如來坐。皆",
    "T36n1739_032:0946a05": "具菩薩眾。如經具明已上二十一段經。明如",
    "T36n1739_032:0946a06": "來以師子頻申三昧。令五位中昇進普賢萬",
    "T36n1739_032:0946a07": "行法門會入法界。性自圓滿本無和會。普賢",
    "T36n1739_032:0946a08": "行故。自此已下如來放眉間光。名普照三世",
    "T36n1739_032:0946a09": "法界門。令諸菩薩安住師子頻申三昧門。已",
    "T36n1739_032:0946a10": "上二十一段且會法界中。普賢差別智無礙",
    "T36n1739_032:0946a11": "行滿。還令普賢說頌歎法已下放眉間光即",
    "T36n1739_032:0946a12": "明己法身根本普光明智與法界中無礙自",
    "T36n1739_032:0946a13": "在。差別同異普賢行門。理智體用一時同會。",
    "T36n1739_032:0946a14": "即令文殊說頌歎法。以文殊普賢二體成真",
    "T36n1739_032:0946a15": "俗二智法界平等恒然法門。此法界中體用",
    "T36n1739_032:0946a16": "二門。若無普賢即差別智不行。即趣寂無悲",
    "T36n1739_032:0946a17": "行。若無文殊。即普賢行是有為。是無常故。以",
    "T36n1739_032:0946a18": "此二人之法門成一法界之體用。一切諸佛",
    "T36n1739_032:0946a19": "法總如是言其佛者。但於此二人體用中無",
    "T36n1739_032:0946a20": "所住名之為佛。言住佛所住者。佛住無住。但",
    "T36n1739_032:0946a21": "於此文殊普賢理智萬行體用中。而無所住",
    "T36n1739_032:0946a22": "之智。而得佛名。是故前普賢是以行彰理門。",
    "T36n1739_032:0946a23": "後文殊是以理顯行門。為言詮立教即名有",
    "T36n1739_032:0946a24": "前後。約其法界二法同資元一體用故。且以",
    "T36n1739_032:0946a25": "如來舉緣表法即師子頻申三昧屬普賢門。",
    "T36n1739_032:0946a26": "眉間毫相光明即屬文殊門以光明是法身妙",
    "T36n1739_032:0946a27": "慧所顯得。根本智所起師子頻申三昧。是差",
    "T36n1739_032:0946a28": "別智中行故。二人同體方成法界自在之門。",
    "T36n1739_032:0946a29": "表根本智自性無言。作用言說是普賢所收。",
    "T36n1739_032:0946b01": "若也三法別行。即是人天生死。設得道者名",
    "T36n1739_032:0946b02": "為眇目矬陋。或止宿草菴。不入法界大宅門",
    "T36n1739_032:0946b03": "故。師子頻申三昧者。是五位中進修已滿理",
    "T36n1739_032:0946b04": "智會融。已終加行疲極頓亡。法悅充滿不屬",
    "T36n1739_032:0946b05": "昇進。任智普周現化神通。不為而智境應用",
    "T36n1739_032:0946b06": "不作而佛剎互參。極微不為小。而無盡佛剎",
    "T36n1739_032:0946b07": "海處中盡。虛空不為大。恒十方咸處纖毫之",
    "T36n1739_032:0946b08": "內。此乃縱任智海現寶剎而互參。名曰頻申。",
    "T36n1739_032:0946b09": "稱理而一多身境相含。名為三昧。頻申者。舒",
    "T36n1739_032:0946b10": "適悅樂無勞之義。意明前五位昇進。緣有為",
    "T36n1739_032:0946b11": "無為融通作意疲勞相。此法界是昇進已滿。",
    "T36n1739_032:0946b12": "任智適悅眾法自成。無作意勞倦故。已下放",
    "T36n1739_032:0946b13": "眉間毫相光明。名普照三世法界門。此以法",
    "T36n1739_032:0946b14": "身根本智顯行自在門。屬文殊師利。即下以",
    "T36n1739_032:0946b15": "文殊說頌歎法。明令此文殊普賢理智法同",
    "T36n1739_032:0946b16": "行故。即佛果自然圓滿。但體理智體用法界",
    "T36n1739_032:0946b17": "之意。不可逐於紙素竹帛著錄抄寫前後名",
    "T36n1739_032:0946b18": "言。為名言不可一時。但取理智知其總別同",
    "T36n1739_032:0946b19": "異成壞。然為迷情初啟。先須諸善行方便。以",
    "T36n1739_032:0946b20": "顯理門。因理智明。如十波羅蜜中。九波羅蜜",
    "T36n1739_032:0946b21": "是行。唯智波羅蜜是果。餘九波羅蜜是助顯",
    "T36n1739_032:0946b22": "智之方便體用。以是如來出現品前先明普",
    "T36n1739_032:0946b23": "賢行滿。出現品內方明果行一時。文殊普賢",
    "T36n1739_032:0946b24": "佛以光加二人。共為一箇理智萬行體用。今",
    "T36n1739_032:0946b25": "此初以普賢會法界。大用之體。現師子頻申",
    "T36n1739_032:0946b26": "三昧之門印之。以三昧是行故。次眉間光明",
    "T36n1739_032:0946b27": "名普照三世法界門。令諸菩薩安住師子頻",
    "T36n1739_032:0946b28": "申三昧者。即明法身根本智照現差別智為",
    "T36n1739_032:0946b29": "一體用方名入法界門。是故已前二十一段",
    "T36n1739_032:0946c01": "經。是以行會理。無著門即以普賢為主文殊",
    "T36n1739_032:0946c02": "為伴。以下如來放眉間光。名普照三世法界",
    "T36n1739_032:0946c03": "門。即以理會行。圓融自在無礙門。即以文殊",
    "T36n1739_032:0946c04": "為主普賢為伴。如是主伴參融方名法界自",
    "T36n1739_032:0946c05": "在。從爾時世尊欲令諸菩薩安住如來師子",
    "T36n1739_032:0946c06": "頻申廣大三昧故。已下直至不離此逝多林",
    "T36n1739_032:0946c07": "如來之所。名以理會行圓融自在無礙門。於",
    "T36n1739_032:0946c08": "此段中復分為六段。",
    "T36n1739_032:0946c09": "一爾時世尊欲令諸菩薩安住如來師子頻申",
    "T36n1739_032:0946c10": "廣大三昧已下。至入如是等十不可說佛剎",
    "T36n1739_032:0946c11": "微塵數佛神變海方便門。有四十三行經。明",
    "T36n1739_032:0946c12": "諸菩薩蒙佛光照得無量神變海方便門分。",
    "T36n1739_032:0946c13": "二云何為種種三昧已下。至入毘盧遮那如",
    "T36n1739_032:0946c14": "來念念充滿法界三昧神變海。有六十六行",
    "T36n1739_032:0946c15": "經。正說所入三昧之名分。",
    "T36n1739_032:0946c16": "三其諸菩薩皆悉具足大智神通。已下至悉",
    "T36n1739_032:0946c17": "見於佛。光明所照有五十三行半經明諸菩",
    "T36n1739_032:0946c18": "薩蒙佛光明所益之德分。",
    "T36n1739_032:0946c19": "四爾時諸菩薩得不思議正法光明已下。至",
    "T36n1739_032:0946c20": "說頌有二十行。半經明諸菩薩所得三昧神",
    "T36n1739_032:0946c21": "通現變化雲莊嚴逝多林及十方國分。",
    "T36n1739_032:0946c22": "五已下一段有二十六行頌。明文殊師利說",
    "T36n1739_032:0946c23": "頌重頌前法分。如文具明。已上明佛光所照",
    "T36n1739_032:0946c24": "諸菩薩蒙光照入頻申三昧普賢境界方便門。",
    "T36n1739_032:0946c25": "但是一切三昧總是方便行門普賢境界。總",
    "T36n1739_032:0946c26": "是文殊法身根本智所成就故。",
    "T36n1739_032:0946c27": "六爾時彼諸菩薩已下。至不離此逝多林如",
    "T36n1739_032:0946c28": "來之所。有六十三行經。明菩薩以佛三昧光",
    "T36n1739_032:0946c29": "明照故得如上三昧及無限大悲無限神通無",
    "T36n1739_032:0947a01": "限饒益眾生分。二十七段經文。總明答前菩",
    "T36n1739_032:0947a02": "薩諸世間主前後四十問。",
    "T36n1739_032:0947a03": "新華嚴經論卷第三十二"
}