{
    "T33n1710_001:0523b09": "No. 1710 [cf. No. 251]",
    "T33n1710_001:0523b10": "般若波羅蜜多心經幽贊卷上",
    "T33n1710_001:0523b12": "大乘　基撰",
    "T33n1710_001:0523b13": "贊曰：今為有情結習所蔽，敬受邪教，誹毀大",
    "T33n1710_001:0523b14": "乘；於空、有經如言計著，隨印所解，互生厭希；",
    "T33n1710_001:0523b15": "設希出要，親依善友，由各迷方，邪亂授學；懼",
    "T33n1710_001:0523b16": "廣文海初不趣求，雖樂略經而不能了；於真",
    "T33n1710_001:0523b17": "俗諦競說有無，心、境法中遞生取捨；令正法",
    "T33n1710_001:0523b18": "義真謬具分，信學有情皆獲利樂，依先所授",
    "T33n1710_001:0523b19": "略贊中道。如《解深密經》中，佛依遍計所執說",
    "T33n1710_001:0523b20": "一切法皆無自性、無生無滅、本來涅槃，相、生、",
    "T33n1710_001:0523b21": "勝義三無性已，時勝義生菩薩白佛言，世尊",
    "T33n1710_001:0523b22": "佛初唯為趣聲聞者轉四諦輪，雖甚希奇，然",
    "T33n1710_001:0523b23": "未了義，是諸諍論安足處所；次復唯為趣大",
    "T33n1710_001:0523b24": "乘者轉隱密輪，說一切法皆無自性、無生無",
    "T33n1710_001:0523b25": "滅、本來涅槃，雖更希奇，猶未了義，亦諸諍論",
    "T33n1710_001:0523b26": "安足處所；今為發趣一切乘者轉顯了輪，無",
    "T33n1710_001:0523b27": "上、無容，是勝義中真了義教，非諸諍論安足",
    "T33n1710_001:0523b28": "處所。《金光明經》說此三法名轉、照、持。輪，摧破",
    "T33n1710_001:0523b29": "名，具遮、表故。由諸有情迷法實相，起造惑業，",
    "T33n1710_001:0523c01": "淪生死海，大聖法王證法自性，善巧方便，應",
    "T33n1710_001:0523c02": "彼機宜，離言法中以言顯說，欲令隨獲中道",
    "T33n1710_001:0523c03": "實相，故有頌言：",
    "T33n1710_001:0523c04": "諸佛或說我，　　或時說無我，",
    "T33n1710_001:0523c05": "諸法實相中，　　無我無非我。",
    "T33n1710_001:0523c06": "餘經復說，佛以一音演無邊義，眾生隨類各",
    "T33n1710_001:0523c07": "得解等，既猶天鼓應念發聲，亦類末尼如求",
    "T33n1710_001:0523c08": "雨寶，應物雖設種種法門，智見純和，未生乖",
    "T33n1710_001:0523c09": "競。佛涅槃後，因彼大天人、法糺紛，初封著有，",
    "T33n1710_001:0523c10": "如有頌曰：",
    "T33n1710_001:0523c11": "應審觀佛教，　　聖諦說為依，",
    "T33n1710_001:0523c12": "如採沙中金，　　擇取其真實。",
    "T33n1710_001:0523c13": "聖龍猛等為除有執，採集真教，究暢空宗，如",
    "T33n1710_001:0523c14": "別頌曰：",
    "T33n1710_001:0523c15": "真性有為空，　　如幻緣生故，",
    "T33n1710_001:0523c16": "無為無有實，　　不起似空華。",
    "T33n1710_001:0523c17": "彼言，世俗可說法有，依勝義諦一切皆空，雖",
    "T33n1710_001:0523c18": "此真空性非空、有，寄詮勝義理皆性空。有情",
    "T33n1710_001:0523c19": "由是次生空見，無著菩薩復請慈尊說中道",
    "T33n1710_001:0523c20": "教，雙除二執，而說頌言：",
    "T33n1710_001:0523c21": "虛妄分別有，　　於此二都無，",
    "T33n1710_001:0523c22": "此中唯有空，　　於彼亦有此。",
    "T33n1710_001:0523c23": "故說一切法，　　非空非不空，",
    "T33n1710_001:0523c24": "有無及有故，　　是則契中道。",
    "T33n1710_001:0523c25": "彼言，世俗說我、法有，依勝義諦唯此二空，雖",
    "T33n1710_001:0523c26": "佛為破執空、執有，總相宣說諸法有、空，或說",
    "T33n1710_001:0523c27": "諸法非空非有。名字性離，空、有雙非，勝義寄",
    "T33n1710_001:0523c28": "詮，有空有有，故慈尊說，有為、無為名之為有，",
    "T33n1710_001:0523c29": "我及我所稱之為無，非說有、空法皆空、有，觀",
    "T33n1710_001:0524a01": "斯聖意，空、有無乖，法離智詮，何空何有？對機",
    "T33n1710_001:0524a02": "遣病，假說有、空。後諸學徒隨文起執，己之所",
    "T33n1710_001:0524a03": "解謂契中宗，他之所知將為謬說，今贊經義，",
    "T33n1710_001:0524a04": "申其兩端，妙理是非，智者當了。「般若波羅蜜",
    "T33n1710_001:0524a05": "多」者，《大經》之通名；「心經」者，此經之別稱，般若",
    "T33n1710_001:0524a06": "之心經也。三磨娑釋依士為名，蘇漫多聲屬",
    "T33n1710_001:0524a07": "主為目，雖此心經亦名般若，彼總此別故但",
    "T33n1710_001:0524a08": "名心。「般若」，慧義。古釋有三，一、實相謂真理，二、",
    "T33n1710_001:0524a09": "觀照謂真慧，三、文字謂真教；今釋有五，第四、",
    "T33n1710_001:0524a10": "眷屬謂萬行，第五、境界謂諸法。福、智俱修，有、",
    "T33n1710_001:0524a11": "空齊照，尋詮會旨，究理解生，慧性、慧資，皆名",
    "T33n1710_001:0524a12": "般若。能除障習，證法真理，眾德之首，萬行之",
    "T33n1710_001:0524a13": "導，雖獨名慧，攝一切法。「波羅」者，彼岸義。古說",
    "T33n1710_001:0524a14": "有二，謂菩提、涅槃，今釋有五，一、所知，二、教，",
    "T33n1710_001:0524a15": "三、理，四、行，五、果。「蜜多」者，離義，到義，由行般若，",
    "T33n1710_001:0524a16": "離諸障染，境盡有無，解窮六藏，義洞真俗，業",
    "T33n1710_001:0524a17": "備二因，覺滿寂圓，斯昇彼岸，體用兼舉，故立",
    "T33n1710_001:0524a18": "此名。然所修行具七最勝，方可得名波羅蜜",
    "T33n1710_001:0524a19": "多，一、住菩薩種姓，二、依大菩提心，三、悲愍有",
    "T33n1710_001:0524a20": "情，四、具行事業，五、無相智所攝，六、迴向菩提，",
    "T33n1710_001:0524a21": "七、不為二障間雜。若行慧等一切善業，隨闕",
    "T33n1710_001:0524a22": "此一，非到彼岸。此在初劫名波羅蜜多，在第",
    "T33n1710_001:0524a23": "二劫名近波羅蜜多，在第三劫名大波羅蜜",
    "T33n1710_001:0524a24": "多，佛果位中更無異稱，今包因果，故舉通名。",
    "T33n1710_001:0524a25": "心者，堅實妙最之稱。《大經》隨機，義、文俱廣，受、",
    "T33n1710_001:0524a26": "持、傳、習，或生怯退，傳法聖者錄其堅實妙最",
    "T33n1710_001:0524a27": "之旨，別出此經。三分、二序故皆遺闕，甄綜精",
    "T33n1710_001:0524a28": "微，纂提綱蹟，事雖萬像，統即色而為空，道縱",
    "T33n1710_001:0524a29": "千門，貫無智而兼得，探廣文之祕旨，標貞心",
    "T33n1710_001:0524b01": "以為稱。「經」者，津妙理之格言，掖迷生之恒範，",
    "T33n1710_001:0524b02": "欲令隨證，或依或說般若貞實，而說此經，故",
    "T33n1710_001:0524b03": "以心目，如《瑜伽論》水陸華等，《十地》等經。",
    "T33n1710_001:0524b04": "經曰：觀自在菩薩。贊曰：勝空者言，今此經",
    "T33n1710_001:0524b05": "中略有二分，初、「觀自在」等破二執、顯二空，後、",
    "T33n1710_001:0524b06": "「菩提薩埵」等歎二依、得二利。《大經》云，佛告舍",
    "T33n1710_001:0524b07": "利子，菩薩摩訶薩行般若波羅蜜多時，應如",
    "T33n1710_001:0524b08": "是觀，實有菩薩，不見有菩薩，不見菩薩名。菩",
    "T33n1710_001:0524b09": "薩自性空，菩薩名空，故今標菩薩令彼不見，",
    "T33n1710_001:0524b10": "故破生執而說生空。如應者言，今此經中總",
    "T33n1710_001:0524b11": "有三分，初、「觀自在」等標上人修行，勸示發心；",
    "T33n1710_001:0524b12": "次、「舍利子」等陳機感者名，述理垂喻；後、「菩提",
    "T33n1710_001:0524b13": "薩埵」等彰依學之德歎獲勝利。或初、令練",
    "T33n1710_001:0524b14": "磨，次、斷除四處，後、離苦圓證。練磨有三，今標",
    "T33n1710_001:0524b15": "菩薩先修行人，勸示發心，初練磨也。謂聞菩",
    "T33n1710_001:0524b16": "提廣大深遠，若生退屈，應練磨心。彼觀自在",
    "T33n1710_001:0524b17": "昔初發意，具諸煩惱，於無明殼建立勝心，捨",
    "T33n1710_001:0524b18": "身、命、財，求佛智慧，興大勇猛，已成等覺；我亦",
    "T33n1710_001:0524b19": "應爾，勵己增修，不應自輕而生退屈。「觀」者，察",
    "T33n1710_001:0524b20": "義，府救慧悲。「自在」者，無滯義，拔濟妙用。諸有",
    "T33n1710_001:0524b21": "慇淨三業歸依，必應所祈，六通垂化，無暇、危",
    "T33n1710_001:0524b22": "苦飛輪摧伏，作不請友，為應病醫，攝利難思，",
    "T33n1710_001:0524b23": "名觀自在。又「觀」者，照義，了空有慧。「自在」者，縱",
    "T33n1710_001:0524b24": "任義，所得勝果。昔行六度，今得果圓，慧觀為",
    "T33n1710_001:0524b25": "先，成十自在，一、壽自在，能延、促命；二、心自在，",
    "T33n1710_001:0524b26": "生死無染；三、財自在，能隨樂現，由施所得；四、",
    "T33n1710_001:0524b27": "業自在，唯作善事及勸他為；五、生自在，隨欲",
    "T33n1710_001:0524b28": "能往，由戒所得；六、勝解自在，能隨欲變，由忍",
    "T33n1710_001:0524b29": "所得；七、願自在，隨觀所樂成，由精進所得；八、",
    "T33n1710_001:0524c01": "神力自在，起最勝通，由定所得；九、智自在，隨",
    "T33n1710_001:0524c02": "言音慧。十、法自在，於契經等，由慧所得。位階",
    "T33n1710_001:0524c03": "補處，道成等覺，無幽不燭，名觀自在。但言觀",
    "T33n1710_001:0524c04": "音，詞、義俱失。菩提薩埵，略言菩薩，菩提即般",
    "T33n1710_001:0524c05": "若，薩埵謂方便，此二於有情能作一切利益安",
    "T33n1710_001:0524c06": "樂。又菩提者，覺義，智所求果。薩埵者，有情義，",
    "T33n1710_001:0524c07": "悲所度生。依弘誓語，故名菩薩。又薩埵者，勇",
    "T33n1710_001:0524c08": "猛義，求大菩提，精勤勇猛，故名菩薩。又修行",
    "T33n1710_001:0524c09": "者名為薩埵，求三菩提之有情者故名菩薩。",
    "T33n1710_001:0524c10": "有具悲智，遍行慈愍，紹隆淨剎，府救穢方，機",
    "T33n1710_001:0524c11": "感相應，故唯標此。或處上位諸具大心、妙慧",
    "T33n1710_001:0524c12": "成就，皆觀自在；或指示此令矚曰觀，非住西",
    "T33n1710_001:0524c13": "方來遊此者。彼《大經》中不別顯故。",
    "T33n1710_001:0524c14": "經曰：行深般若波羅蜜多時。贊曰：勝空者",
    "T33n1710_001:0524c15": "言，下破法執而說法空。《大經》次言，不見般若",
    "T33n1710_001:0524c16": "波羅蜜多，不見般若波羅蜜多名。般若自性",
    "T33n1710_001:0524c17": "空，般若名空故。如應者言，顯由學慧，方照性",
    "T33n1710_001:0524c18": "空，示先所修法，第二練磨心也。謂見菩薩萬",
    "T33n1710_001:0524c19": "行難行，若生退屈，應練磨心。我無始來為求",
    "T33n1710_001:0524c20": "世樂，尚能備受無義眾苦，況求菩提為出生",
    "T33n1710_001:0524c21": "死度有情類生怯劣心？此深般若彼已修學，",
    "T33n1710_001:0524c22": "我亦應爾，省己增修，不應退屈。彼舍利子先",
    "T33n1710_001:0524c23": "發大心，因施眼故退求小果，恐今更退，勸示",
    "T33n1710_001:0524c24": "練磨。所言「行」者，勝空者言，若依世俗，欲證出",
    "T33n1710_001:0524c25": "世無分別智，無倒觀空，要學能遣一切所緣",
    "T33n1710_001:0524c26": "聞、思慧等，學照空者即名為行。若依勝義，由",
    "T33n1710_001:0524c27": "無所得、無分別故，都無所行，是名為行。《無垢",
    "T33n1710_001:0524c28": "稱》說，不行是菩提，無憶念故。《大經》亦言，不見",
    "T33n1710_001:0524c29": "行，不見不行，無自性故。今言行者，都無所行，",
    "T33n1710_001:0525a01": "是名為行，非有行義。或有密取餘義釋言，若",
    "T33n1710_001:0525a02": "無所行、無所不行，是則為行；若有所行、有所",
    "T33n1710_001:0525a03": "不行，非為行也。復有異釋，動念攀緣，為生死",
    "T33n1710_001:0525a04": "根，非為行也；懲心絕慮，為出世本，是名為行。",
    "T33n1710_001:0525a05": "如應者言，譬如幻士而有所作，雖無實作，非",
    "T33n1710_001:0525a06": "無似者，待因緣聞、信、學、證、說曾無暫捨，然無",
    "T33n1710_001:0525a07": "分別不見行相是謂行義，非都無行。以病說",
    "T33n1710_001:0525a08": "除，非除法故，若本無法可行可除，即愚法者",
    "T33n1710_001:0525a09": "稱已成覺，說有迷悟，深自毀傷，翳花體空，可",
    "T33n1710_001:0525a10": "不資療，翳既非有，如何假除？翳既不除，初無",
    "T33n1710_001:0525a11": "真眼，由何勝義照花體空？若無所行、無所不",
    "T33n1710_001:0525a12": "行，有情無明、無所不明，應從無始一切皆明，",
    "T33n1710_001:0525a13": "其先未明，今明誰也？便同異道無所不為，背",
    "T33n1710_001:0525a14": "理乖宗，何成覺慧？若絕攀慮即是真行，應無",
    "T33n1710_001:0525a15": "想等皆真聖道，徒設受、持、厭捨、造修，可諦思",
    "T33n1710_001:0525a16": "惟，疾除邪謬！今言行者，雖行而不見行，非無",
    "T33n1710_001:0525a17": "行義，由此經說不見行、不見不行，假有所行，",
    "T33n1710_001:0525a18": "實無行故，不爾，唯應說不見行；復言不見不",
    "T33n1710_001:0525a19": "行，有何詮理？是故定應如後所說。然佛果德",
    "T33n1710_001:0525a20": "殊勝無邊，非廣大修，無由證得，故依此義而",
    "T33n1710_001:0525a21": "說行者，要具大乘二種種姓，能於五位漸次",
    "T33n1710_001:0525a22": "修行。二種姓者，一、本性住種姓，謂住本識能",
    "T33n1710_001:0525a23": "生無漏本性功能；二、習所成種姓，謂聞正法",
    "T33n1710_001:0525a24": "等熏習所起。云何應知有本性住種姓，依之",
    "T33n1710_001:0525a25": "修習大菩提因？若性樂施，好讚勸他，無罪事",
    "T33n1710_001:0525a26": "中應時為說，他債不狂，受寄無差，大財寶中",
    "T33n1710_001:0525a27": "心無耽著。若性成就軟品惡業不極損他，作",
    "T33n1710_001:0525a28": "惡速悔，常行慈愛，知恩報恩，凡所規求不以",
    "T33n1710_001:0525a29": "非法，樂修福業，輕罪重怖，見聞受苦，過於自",
    "T33n1710_001:0525b01": "身，善事好同，惡法樂遠，於諸僮僕甞無苦言，",
    "T33n1710_001:0525b02": "於德、有德恒生讚仰。若被他害，無反報心，他",
    "T33n1710_001:0525b03": "來諫謝，速能納受，終不結恨，不久懷怨。若性",
    "T33n1710_001:0525b04": "翹勤，夙興晚寐，凡事勇決，樂為究竟，大義無",
    "T33n1710_001:0525b05": "畏，不自輕蔑。若於法義性審思惟，好樂寂靜，",
    "T33n1710_001:0525b06": "愛慕出離，所作無忘，於怨慈愍。若性總慧，凡",
    "T33n1710_001:0525b07": "學易成，離惡事中，有力思擇，性不能起上煩",
    "T33n1710_001:0525b08": "惱纏、造無間業、斷善根等，設生惡趣，便能速",
    "T33n1710_001:0525b09": "出，亦不受於猛利大苦，雖受微苦，發增上厭，",
    "T33n1710_001:0525b10": "於苦有情深生悲愍。若見有此施等麁相，纏",
    "T33n1710_001:0525b11": "蓋輕微，麁重薄󰸒，應知定有菩提本性。然由",
    "T33n1710_001:0525b12": "未遇真實善友為說菩提，雖遇為說，顛倒執",
    "T33n1710_001:0525b13": "學，方便慢緩，善根未熟，故處生死。若入五位，",
    "T33n1710_001:0525b14": "所修無邊勝善法種，名習所得。五位者何？一、",
    "T33n1710_001:0525b15": "資糧位，從初發起大菩提心，乃至始修四尋",
    "T33n1710_001:0525b16": "思觀，住四十心，皆此位攝。一、信等十心：一、信，",
    "T33n1710_001:0525b17": "二、精進，三、念，四、慧，五、定，六、施，亦名不退，七、",
    "T33n1710_001:0525b18": "戒，八、護，九、願，十、迴向。二、十住：一、發心，二、治",
    "T33n1710_001:0525b19": "地，三、修行，四、生貴，五、方便，六、正心，七、不退，",
    "T33n1710_001:0525b20": "八、童真，九、法王子，十、灌頂。三、十行：一、歡喜，",
    "T33n1710_001:0525b21": "二、饒益，三、無恚，四、無盡，五、離癡，六、善現，七、",
    "T33n1710_001:0525b22": "無著，八、尊重，九、善法，十、真實。四、十迴向：一、",
    "T33n1710_001:0525b23": "救護眾生，二、不懷，三、等一切佛，四、至一切處，",
    "T33n1710_001:0525b24": "五、無盡功德藏，六、隨順平等善根，七、隨順等",
    "T33n1710_001:0525b25": "觀一切眾生，八、如相，九、無縛無著，十、法界無",
    "T33n1710_001:0525b26": "量。二、加行位，從資糧後四種等持，一、明得定，",
    "T33n1710_001:0525b27": "二、明增定，三、印順定，四、無間定。三、通達位，從",
    "T33n1710_001:0525b28": "四定後，初地初心真相見道。四、修習位，從見",
    "T33n1710_001:0525b29": "道後至金剛定，十地修道。十地者，一、極喜，二、",
    "T33n1710_001:0525c01": "離垢，三、發光，四、焰慧，五、極難勝，六、現前，七、",
    "T33n1710_001:0525c02": "遠行，八、不動，九、善慧，十、法雲。五、究竟位，金",
    "T33n1710_001:0525c03": "剛定後，解脫道中三種佛身，四妙圓寂，圓滿",
    "T33n1710_001:0525c04": "佛果。雖知五位，云何修行？諸修行者欲證菩",
    "T33n1710_001:0525c05": "提，作大利樂，要先發起大菩提心，方興正行。",
    "T33n1710_001:0525c06": "譬如大海初有一滴，能為諸寶作所住處，最",
    "T33n1710_001:0525c07": "初發心亦復如是，五乘善法皆因此生。又如",
    "T33n1710_001:0525c08": "世界初始漸起，即為荷負諸眾生因，此心亦",
    "T33n1710_001:0525c09": "爾，能為五趣無量種類荷負依止。又如空界",
    "T33n1710_001:0525c10": "無不含容，大菩提心亦復如是，遍空有為皆",
    "T33n1710_001:0525c11": "厭離故，如空菩提皆求證故，盡空眾生皆深",
    "T33n1710_001:0525c12": "念故。此初發心雖為下劣，一念福聚尚說難",
    "T33n1710_001:0525c13": "盡，況經多劫發心、修行、利樂功德？因何發心？",
    "T33n1710_001:0525c14": "一者、見聞佛等神力；二者、聞說菩薩藏教；三",
    "T33n1710_001:0525c15": "者、見聞佛法將滅，念言法住能滅大苦；四者、",
    "T33n1710_001:0525c16": "末劫多見眾生癡、無慚、愧、慳、嫉、憂苦、惡行、放逸、",
    "T33n1710_001:0525c17": "懈怠、不信，念言濁世多起如是惡煩惱時，我",
    "T33n1710_001:0525c18": "當發心，令餘學我起菩提願，由此便發大菩",
    "T33n1710_001:0525c19": "提心。將欲發心，先具十勝德，起三妙觀。十勝",
    "T33n1710_001:0525c20": "德者，親近善友，供養諸佛，修集善根，志求勝",
    "T33n1710_001:0525c21": "法，心常柔和，遭苦能忍，慈悲淳厚，深心平",
    "T33n1710_001:0525c22": "等，信樂大乘，求佛智慧。三妙觀者，一、厭離有",
    "T33n1710_001:0525c23": "為。謂觀生死惡趣無暇等眾苦逼迫，自身之",
    "T33n1710_001:0525c24": "中五蘊、四大能生惡業，九孔常流臭穢不淨，",
    "T33n1710_001:0525c25": "三十六物之所集起，無量煩惱燒煮身心，如",
    "T33n1710_001:0525c26": "沫、如泡念念遷流，癡覆造業，六趣輪迴，諦審",
    "T33n1710_001:0525c27": "思惟，深心厭捨。二、求菩提。謂觀佛果相好莊",
    "T33n1710_001:0525c28": "嚴，法身本淨，具戒等蘊、力、無畏等無量勝法，",
    "T33n1710_001:0525c29": "成二妙智，慈愍眾生，開導愚迷令行正路，諸",
    "T33n1710_001:0526a01": "有情類遇皆除惱，見是功德，修集希求。三、念",
    "T33n1710_001:0526a02": "眾生。謂觀眾生癡愛所惑，受大劇苦，不信因",
    "T33n1710_001:0526a03": "果，造惡業因，厭捨正法，信受邪道，四流所流，",
    "T33n1710_001:0526a04": "七漏所漏；雖畏眾苦，還為惡業，而常自作憂",
    "T33n1710_001:0526a05": "悲苦惱，愛別離苦見已還愛，怨憎會苦覺已",
    "T33n1710_001:0526a06": "彌怨；為欲起業，生苦無厭，求樂犯戒，懷憂縱",
    "T33n1710_001:0526a07": "逸，作無間業，頑蔽無慚；謗毀大乘，癡執生慢，",
    "T33n1710_001:0526a08": "雖懷聰敏，具斷善根，妄自貢高，常無改悔，生",
    "T33n1710_001:0526a09": "八無暇，匱法無修，雖聞不持，翻習邪業；得世",
    "T33n1710_001:0526a10": "妙果，謂證涅槃，受彼樂終，還生惡趣，見是等",
    "T33n1710_001:0526a11": "輩，深心悲慜。次應發心，如是發願，願我決定",
    "T33n1710_001:0526a12": "當證無上正等菩提，能作有情一切義利，或",
    "T33n1710_001:0526a13": "隨意樂諸佛之名，如釋迦佛初發希願。如有",
    "T33n1710_001:0526a14": "頌言：",
    "T33n1710_001:0526a15": "於三無數劫，　　逆次逢勝觀，",
    "T33n1710_001:0526a16": "然燈寶髻佛，　　初釋迦牟尼。",
    "T33n1710_001:0526a17": "無著菩薩由此說言：",
    "T33n1710_001:0526a18": "清淨增上力，　　堅固心勝進，",
    "T33n1710_001:0526a19": "名菩薩初修，　　無數三大劫。",
    "T33n1710_001:0526a20": "先起信、精進、念、定、慧根，除伏障染；次發大願，",
    "T33n1710_001:0526a21": "常逢善友以為勝緣，雖遇惡友方便爼壞，終",
    "T33n1710_001:0526a22": "不棄捨大菩提心，所修善法運運增長，以不",
    "T33n1710_001:0526a23": "退屈而為策發。齊是名為最初修行，依如上",
    "T33n1710_001:0526a24": "說初發心已，即名趣入無上菩提，預在大乘",
    "T33n1710_001:0526a25": "諸菩薩數，於生死海作出限量，勇猛定當速",
    "T33n1710_001:0526a26": "登彼岸。次應修行。此有二種，一、略，二、廣。略",
    "T33n1710_001:0526a27": "復有三，一、境，二、行，三、所得果。猶昔不知真妄",
    "T33n1710_001:0526a28": "境界，起煩惱等，因受眾苦，今正翻彼，故亦有",
    "T33n1710_001:0526a29": "三。由此，最初應審觀境，既知善惡，修斷行成，",
    "T33n1710_001:0526b01": "因行既圓，果德便證。諸佛聖教雖復無邊，說",
    "T33n1710_001:0526b02": "修行門不過三種，故修行者應依此學。云何",
    "T33n1710_001:0526b03": "名為所觀境界？謂初觀察，從緣所生一切色、",
    "T33n1710_001:0526b04": "心、諸心所等，似空花相，誑惑愚夫，名依他起；",
    "T33n1710_001:0526b05": "愚夫不了，於斯妄執為我、為法，喻實空花，性相",
    "T33n1710_001:0526b06": "都無，名計所執；依他起上，我、法本空，由觀此",
    "T33n1710_001:0526b07": "空所顯真理，譬若虛空，名圓成實。諸所知法，",
    "T33n1710_001:0526b08": "不越有無，無法體無，但可總說名計所執，橫",
    "T33n1710_001:0526b09": "遍計心之所執故；有法體有，理應分別，諸有",
    "T33n1710_001:0526b10": "為法名依他起，緣生事故；一切無為名圓成",
    "T33n1710_001:0526b11": "實，法本理故。或有漏法名依他起，性顛倒故；",
    "T33n1710_001:0526b12": "諸無漏法名圓成實，非顛倒故。知境界已，應",
    "T33n1710_001:0526b13": "修正行，一、因聞所成，二、因思所成，三、因修所",
    "T33n1710_001:0526b14": "成。此三雖通福、慧二種一切功德，然行根本",
    "T33n1710_001:0526b15": "甚深綱要，勝義易入，應時無等，離諸過者，遍",
    "T33n1710_001:0526b16": "觀詳審，唯識為最，漸悟、頓悟、小乘、大乘無不",
    "T33n1710_001:0526b17": "依說此深理，故《華嚴經》說：",
    "T33n1710_001:0526b18": "心如工畫師，　　畫種種五陰，",
    "T33n1710_001:0526b19": "一切世間中，　　無法而不造。",
    "T33n1710_001:0526b20": "如心佛亦爾，　　如佛眾生然，",
    "T33n1710_001:0526b21": "心佛及眾生，　　此三無差別。",
    "T33n1710_001:0526b22": "諸佛悉了知，　　一切從心轉，",
    "T33n1710_001:0526b23": "若能如是解，　　是人見真佛。",
    "T33n1710_001:0526b24": "身亦非是心，　　心亦非是身，",
    "T33n1710_001:0526b25": "起一切作用，　　自在未曾有。",
    "T33n1710_001:0526b26": "若人欲求知，　　三世一切佛，",
    "T33n1710_001:0526b27": "應當如是觀，　　心造諸如來。",
    "T33n1710_001:0526b28": "《智度論》說，菩薩復作是念，三界所有皆心所",
    "T33n1710_001:0526b29": "作，以隨心所念皆悉得見，以心見佛，以心作",
    "T33n1710_001:0526c01": "佛，心即是佛，心即我身，心不自知，亦不自見。",
    "T33n1710_001:0526c02": "若取心相，悉皆無智，心亦虛妄，皆從無明出，",
    "T33n1710_001:0526c03": "因是心相，即入諸法實相，故唯識觀最為第",
    "T33n1710_001:0526c04": "一。識者，心也。由心集起，綵畫為主，獨立唯名，",
    "T33n1710_001:0526c05": "攝所餘法；唯言為遮所執我、法離心而有，識",
    "T33n1710_001:0526c06": "言為表因緣、法性皆不離心，顯法離心決定",
    "T33n1710_001:0526c07": "非有，名為唯識，非謂一切唯一識心，更無餘",
    "T33n1710_001:0526c08": "物，善友、惡友、諸果、諸因、理事、真俗皆不無故。",
    "T33n1710_001:0526c09": "計所執性唯虛妄識，依他起性唯世俗識，圓",
    "T33n1710_001:0526c10": "成實性唯勝義識，是故諸法皆不離心。如有",
    "T33n1710_001:0526c11": "頌言：",
    "T33n1710_001:0526c12": "鬼傍生人天，　　各隨其所應，",
    "T33n1710_001:0526c13": "等事心異故，　　許義非真實。",
    "T33n1710_001:0526c14": "於過去事等，　　夢像二影中，",
    "T33n1710_001:0526c15": "雖所緣非實，　　而境相成就。",
    "T33n1710_001:0526c16": "此等處處說唯有心，恐厭文繁，故略應止。今",
    "T33n1710_001:0526c17": "詳聖教所說唯識，雖無量種，不過五重。一、遣",
    "T33n1710_001:0526c18": "虛存實。觀遍計所執唯虛妄起，都無體用，應",
    "T33n1710_001:0526c19": "正遣除；觀依他、圓成諸法體實，二智境界，應",
    "T33n1710_001:0526c20": "存為有。如有頌言：",
    "T33n1710_001:0526c21": "名事互為客，　　其性應尋思，",
    "T33n1710_001:0526c22": "於二亦當推，　　唯量及唯假。",
    "T33n1710_001:0526c23": "實智觀無義，　　唯有分別三，",
    "T33n1710_001:0526c24": "彼無故此無，　　是則入三性。",
    "T33n1710_001:0526c25": "遣者，空觀，對破有執；存者，有觀，對遣空執。今",
    "T33n1710_001:0526c26": "觀空、有而遣有、空，有、空若無，亦無空、有，以彼",
    "T33n1710_001:0526c27": "空、有相待觀成，純有、純空誰之空、有？故欲證",
    "T33n1710_001:0526c28": "入離言法性，皆須依此方便而入，非謂空、有",
    "T33n1710_001:0526c29": "皆即決定，證真觀位非有非空，法無分別，難",
    "T33n1710_001:0527a01": "思議故。說要觀空方證真者，謂即觀彼遍計",
    "T33n1710_001:0527a02": "所執我、法空故入於真性，真體非空。此唯識",
    "T33n1710_001:0527a03": "言既遮所執，若執實有諸識可唯，既是所執，",
    "T33n1710_001:0527a04": "亦應除遣。諸處所言一切唯識、二諦、三性、三",
    "T33n1710_001:0527a05": "無性、三解脫門、三無生忍、四悉檀、四嗢拕",
    "T33n1710_001:0527a06": "南、四尋思、四如實智、五忍觀等，皆此觀攝。",
    "T33n1710_001:0527a07": "二、捨濫留純。雖觀事理皆不離識，然此內識",
    "T33n1710_001:0527a08": "有境有心，心起必託境界生故，但識言唯，不",
    "T33n1710_001:0527a09": "言唯境，識唯內有，境亦通外，恐濫外故，但言",
    "T33n1710_001:0527a10": "唯識。又諸愚夫迷執於境，起煩惱、業，生死沈",
    "T33n1710_001:0527a11": "淪，不解觀心、勤求出離，哀愍彼故說唯識言，",
    "T33n1710_001:0527a12": "令自觀心，解脫生死，非謂內境如外都無。由",
    "T33n1710_001:0527a13": "境有濫，捨不稱唯，心體既純，留說唯識，故契",
    "T33n1710_001:0527a14": "經說，「心、意、識所緣，皆非離自性，故我說一切，",
    "T33n1710_001:0527a15": "唯有識無餘」，餘經復說三界唯心，制一處等，",
    "T33n1710_001:0527a16": "皆此觀攝。三、攝末歸本。心內所取境界顯然，",
    "T33n1710_001:0527a17": "內能取心作用亦爾，此之二法俱依識有，離",
    "T33n1710_001:0527a18": "識體本，末法必無。三十頌言：",
    "T33n1710_001:0527a19": "由假說我法，　　有種種相轉，",
    "T33n1710_001:0527a20": "彼依識所變，　　此能變唯三。",
    "T33n1710_001:0527a21": "《成唯識》說，變謂識體轉似二分，相、見俱依自",
    "T33n1710_001:0527a22": "證起故。《解深密》說，諸識所緣，唯識所現。攝相、",
    "T33n1710_001:0527a23": "見末歸識本故，所說理事、真俗觀等多皆此",
    "T33n1710_001:0527a24": "觀。四、隱劣顯勝。心及心所俱能變現，但說唯",
    "T33n1710_001:0527a25": "心，非唯心所，心王體勝，所劣依王，隱劣不彰，",
    "T33n1710_001:0527a26": "唯顯勝法，故慈氏說：",
    "T33n1710_001:0527a27": "許心似二現，　　如是似貪等，",
    "T33n1710_001:0527a28": "或似於信等，　　無別染善法。",
    "T33n1710_001:0527a29": "《無垢稱》言隨心垢淨等，皆此觀攝。五、遣相證",
    "T33n1710_001:0527b01": "性。識言所表具有理、事，事為相用遣而不取，",
    "T33n1710_001:0527b02": "理為性體應求作證，故有頌言：",
    "T33n1710_001:0527b03": "於繩起蛇覺，　　見繩了義無，",
    "T33n1710_001:0527b04": "證見彼分時，　　知如蛇智亂。",
    "T33n1710_001:0527b05": "餘經說，心自性清淨，諸法賢聖皆即真如，依",
    "T33n1710_001:0527b06": "他相識根本性故。又說，一諦、一乘、一依、佛",
    "T33n1710_001:0527b07": "性、法身、如來藏、空、真如、無相、不生不滅、不",
    "T33n1710_001:0527b08": "二法門、無諸分別、離言觀等，皆此觀攝。如是",
    "T33n1710_001:0527b09": "所說空有、境心、用體、所王、事理五種，從麁至",
    "T33n1710_001:0527b10": "細，展轉相推，唯識妙理，總攝一切。以聞、思、修",
    "T33n1710_001:0527b11": "所成妙慧而為觀體，明了簡擇，非生得善。若",
    "T33n1710_001:0527b12": "欲界觀唯有聞、思，色界觀中通聞、修慧，無色",
    "T33n1710_001:0527b13": "界觀但修無餘，無漏觀修義通前二。此諸唯",
    "T33n1710_001:0527b14": "識從初發意四十心中，聽聞、思惟，但深信解，",
    "T33n1710_001:0527b15": "隨所遇境，依教思量，令彼觀心漸漸增勝，未",
    "T33n1710_001:0527b16": "能修位觀二取空，雖少入修，猶非正勝，於加",
    "T33n1710_001:0527b17": "行位四等持中起四尋思，審觀所取若名、若",
    "T33n1710_001:0527b18": "義、自性、差別假有實無，起如實智，於能取識",
    "T33n1710_001:0527b19": "遍知非有。故聖慈尊教授頌言：",
    "T33n1710_001:0527b20": "菩薩於定位，　　觀影唯是心，",
    "T33n1710_001:0527b21": "義想既滅除，　　審觀唯自想。",
    "T33n1710_001:0527b22": "如是住內心，　　知所取非有，",
    "T33n1710_001:0527b23": "次能取亦無，　　後觸無所得。",
    "T33n1710_001:0527b24": "此位菩薩雖得修觀，猶帶相故，未能證實；通",
    "T33n1710_001:0527b25": "達位中，無分別智於所緣境都無所得，理、智",
    "T33n1710_001:0527b26": "既冥，心、境玄會，有、空之相時不現前，唯識真",
    "T33n1710_001:0527b27": "理方名證得。故本頌言：",
    "T33n1710_001:0527b28": "若時於所緣，　　智都無所得，",
    "T33n1710_001:0527b29": "爾時住唯識，　　離二取相故。",
    "T33n1710_001:0527c01": "證真識已，起後得智，方證俗識。《厚嚴經》言：",
    "T33n1710_001:0527c02": "非不見真如，　　而能了諸行，",
    "T33n1710_001:0527c03": "皆如幻事等，　　雖有而非真。",
    "T33n1710_001:0527c04": "至此位中，名達法界，住極喜地，生如來家，自",
    "T33n1710_001:0527c05": "知不久成無上覺。於修習位，修有差別。初四",
    "T33n1710_001:0527c06": "地中，真、俗唯識各各別證；於第五地方少合",
    "T33n1710_001:0527c07": "觀，然極用功，未常任運；至第七地，觀真、俗識",
    "T33n1710_001:0527c08": "雖得長時，而有加行；八地已上，無勉勵修，任",
    "T33n1710_001:0527c09": "運空中起有勝行；至究竟位，雖更不修，念念",
    "T33n1710_001:0527c10": "具能緣真、俗識。所修有二，一、現行，二、種子，於",
    "T33n1710_001:0527c11": "初二位有漏三慧皆通二修，種修無漏；通達",
    "T33n1710_001:0527c12": "位中，無漏修慧通現、種修，有漏唯種；在修習",
    "T33n1710_001:0527c13": "位，七地已前有漏、無漏皆具三慧，通現、種修；",
    "T33n1710_001:0527c14": "八地已上，有漏唯種，無漏三慧通現、種修；於",
    "T33n1710_001:0527c15": "究竟位，有漏皆捨，雖唯無漏，然具現、種。所言",
    "T33n1710_001:0527c16": "修者，令觀種、現展轉增勝、生長、圓滿，有自在",
    "T33n1710_001:0527c17": "者下亦修上，未自在者不能上修。此唯識修",
    "T33n1710_001:0527c18": "總攝諸行，諸行皆依唯識修故。此略修行果",
    "T33n1710_001:0527c19": "相云何？有漏修者，能感世間一切妙果；無漏",
    "T33n1710_001:0527c20": "修者，永滅諸障，得大菩提，窮盡未來，廣生饒",
    "T33n1710_001:0527c21": "益。此說別得，若互相資，容得一切。說略修已，",
    "T33n1710_001:0527c22": "云何廣修？此亦有三，一、所學處，二、修學法，三、",
    "T33n1710_001:0527c23": "能修學。最初應知所學之處，次應依彼如是",
    "T33n1710_001:0527c24": "而學，然後方成能修學者，故三皆是菩薩行",
    "T33n1710_001:0527c25": "攝。初、所學處，略有五種。一、所化處，謂應了知",
    "T33n1710_001:0527c26": "三乘、不定、阿顛底迦種姓差別，如應成熟。二、",
    "T33n1710_001:0527c27": "利行處，若純自利，如為已樂求財受用，為慳",
    "T33n1710_001:0527c28": "法故追訪受持，為生天樂持戒修行，求有染",
    "T33n1710_001:0527c29": "果供養三寶，為貪利譽自說己德，令他脫難",
    "T33n1710_001:0528a01": "還自攝受，耽定味等捨利有情。若純利他，如",
    "T33n1710_001:0528a02": "以邪見修行施等，以無因見缺行說法。此等",
    "T33n1710_001:0528a03": "純利皆應除斷，無罪二利應善勤修。三、真實",
    "T33n1710_001:0528a04": "義處，謂於如所有性、盡所有性，世間所成、道",
    "T33n1710_001:0528a05": "理所成、二障淨智所行真實等，隨應修、斷。四、",
    "T33n1710_001:0528a06": "威力處，謂神通威力；六到彼岸能斷慳等，乃",
    "T33n1710_001:0528a07": "至與當來果善法威力；為利有情堪忍大苦，",
    "T33n1710_001:0528a08": "四生信委，八相現化，逆胎盲等遇皆饒益等",
    "T33n1710_001:0528a09": "俱生威力；法界有情處、時、法、器普能了知，神",
    "T33n1710_001:0528a10": "通化境遍無邊界等共、不共威力；知此五力，",
    "T33n1710_001:0528a11": "應正勤修，成自佛法。五、菩提處，謂智、斷等一",
    "T33n1710_001:0528a12": "切功德，應遍了達，希當果證。如是五處，最先",
    "T33n1710_001:0528a13": "應達所化機宜，方應發起利他勝行；次知實",
    "T33n1710_001:0528a14": "義可斷、可修，於威力門修成自利；後於果位",
    "T33n1710_001:0528a15": "無上菩提愛樂、希求、精勤修證。知學處已，次、",
    "T33n1710_001:0528a16": "應修學。修學法者，初、於三寶功德，佛菩薩威",
    "T33n1710_001:0528a17": "力，諸真實義，無倒因果，應得義利，得此方",
    "T33n1710_001:0528a18": "便，善言、善說、契經等中，淨信、勝解、決定、喜樂。",
    "T33n1710_001:0528a19": "次、應求法，當於一切佛法內論、因論、聲論、醫",
    "T33n1710_001:0528a20": "論、工論，應正勤求。應云何求？於佛正法，應住",
    "T33n1710_001:0528a21": "猛利愛重求聞，設為聽聞一句善法，路猶鐵",
    "T33n1710_001:0528a22": "地尚歡喜入，何況欲聞多善言義？雖愛自身",
    "T33n1710_001:0528a23": "及諸資什，比愛正法非為譬喻；無足、無倦、深",
    "T33n1710_001:0528a24": "信、柔和，心直、見直、愛德、愛法，往法師所；無詰",
    "T33n1710_001:0528a25": "難心，唯作妙寶、慧眼、智明、勝果、無罪、悅意",
    "T33n1710_001:0528a26": "之想，深生敬重；無高慢心，不作壞戒、卑族、醜",
    "T33n1710_001:0528a27": "陋、拙文、鄙句、異意之想；唯為求善，非顯己",
    "T33n1710_001:0528a28": "德；不為名利而求正法，應時殷重、恭敬聽聞；",
    "T33n1710_001:0528a29": "勿起損害順求過心，於其自身亦不輕蔑；唯",
    "T33n1710_001:0528b01": "為求解，專精屬耳，掃滌攝持。何義故求？於內",
    "T33n1710_001:0528b02": "明處，為自修習，利悟於他；於因明處，為伏邪論，",
    "T33n1710_001:0528b03": "安立正道；於聲明處，為令信樂典語眾生深",
    "T33n1710_001:0528b04": "生敬等；於醫方明處，為息眾病，安樂眾生；於",
    "T33n1710_001:0528b05": "工業明處，為以少力多集珍財，廣生饒益。要",
    "T33n1710_001:0528b06": "於此五次第勤求，無障智生，資糧速滿。次、應",
    "T33n1710_001:0528b07": "為他宣說正法，說五明處隨應利樂。云何而",
    "T33n1710_001:0528b08": "說？謂應安住如法威儀，不為無病處高坐等",
    "T33n1710_001:0528b09": "而說正法，諸佛菩薩敬重法故，令他於法極",
    "T33n1710_001:0528b10": "珍敬故，應無間說；勿作師拳，隨眾所欣，次第",
    "T33n1710_001:0528b11": "標釋，無慳悋想，名隨順說；於有怨者應住慈",
    "T33n1710_001:0528b12": "心，於行惡者住利益心，於有樂放逸、有苦下",
    "T33n1710_001:0528b13": "劣者應住利益、哀愍之心，不起嫉妬、自讚毀",
    "T33n1710_001:0528b14": "他，不希名利、恭敬、讚歎而為說法。次、應修行。",
    "T33n1710_001:0528b15": "於佛所制有罪三業善能遠離，所聞事業無",
    "T33n1710_001:0528b16": "倒修行；獨居閑靜，思所聞法，無間、殷重觀察、",
    "T33n1710_001:0528b17": "稱量，未知求知，已知勿忘；未達推佛，不生誹",
    "T33n1710_001:0528b18": "謗，恐無慧目，直心強信，善知密意，異說無動；",
    "T33n1710_001:0528b19": "於離言境專注繫心，離諸戲論，無擾亂想，修",
    "T33n1710_001:0528b20": "奢摩他、毘鉢舍那。次、應教授。應觀於彼心根、",
    "T33n1710_001:0528b21": "意樂，隨宜為說處中之行，令其捨棄增上慢",
    "T33n1710_001:0528b22": "等。次、應教誡。應遮有罪，開許無罪，諸現行事，",
    "T33n1710_001:0528b23": "暫行犯者，如法諫誨；若有數犯，起無染異親",
    "T33n1710_001:0528b24": "善意樂，呵擯令憶，下犯權時，上犯永擯，勿令",
    "T33n1710_001:0528b25": "犯者多攝非福；能正行者，慈愛、稱歎，謙沖曉",
    "T33n1710_001:0528b26": "喻，令喜、增修。次、安三業。先以財物饒益有情，",
    "T33n1710_001:0528b27": "令聽所說，奉教行故；於有癡者，當行愛語，令",
    "T33n1710_001:0528b28": "其攝受、瞻察正理，拔出不善，勸安善處；於正",
    "T33n1710_001:0528b29": "事業，應共修行，令所化生，無他說故。次、修波",
    "T33n1710_001:0528c01": "羅蜜多。施即捨位無貪三業，凡行布施，若唯",
    "T33n1710_001:0528c02": "令樂，不作善利，或非利、樂，俱不應與；若唯善",
    "T33n1710_001:0528c03": "利而非安樂，或俱利、樂，皆應施與。若希財物，",
    "T33n1710_001:0528c04": "恣彼所須，規諸斷心，應隨自在。若求刀等為",
    "T33n1710_001:0528c05": "自他害，非己財物，媒媾他人，食等有虫，無義",
    "T33n1710_001:0528c06": "樂具，殺害物法，邪作天祀，水陸眾生損殺處",
    "T33n1710_001:0528c07": "所，怨希仇隟，病冀非宜，饞嗜數求，愁憂規",
    "T33n1710_001:0528c08": "損，抑奪卑物，樂惡求位，奪施施他，卒暴損",
    "T33n1710_001:0528c09": "餘，自違學處；怨親等所生分別心，許勝與劣，",
    "T33n1710_001:0528c10": "許多與少，或懷異意，生憤濁心；施已稱楊說",
    "T33n1710_001:0528c11": "恩，向彼撩擲所捨，邪厭惡求，妄興邪施，執",
    "T33n1710_001:0528c12": "為善淨；他之所引，怖自貧窮，餘殘及穢與出",
    "T33n1710_001:0528c13": "家者，曾不告白，竊施非法，不合儀物持以惠",
    "T33n1710_001:0528c14": "捨，數求還往，親附攝屬，依世名譽，求報恩果，",
    "T33n1710_001:0528c15": "規餘敬歎，意劣限量；初少誑與，後便傾敗，乖",
    "T33n1710_001:0528c16": "離屬己，自怠策他；不依來者次第均給，心不",
    "T33n1710_001:0528c17": "悅淨，後生悔惱，求真與假，先未運心，不應其",
    "T33n1710_001:0528c18": "時，乖儀散亂；蚩咲輕弄令生愧𢠱，見來嚬默，",
    "T33n1710_001:0528c19": "研求不與；外道覓過，求佛正法，衒賣祕藏，業",
    "T33n1710_001:0528c20": "未成法，此等有過，皆不應為；與上相違，一切",
    "T33n1710_001:0528c21": "應作。財寶若乏，應思來者，一是安樂非貧苦",
    "T33n1710_001:0528c22": "類，二是危苦無依怙等，揆己財足，俱應遂願，",
    "T33n1710_001:0528c23": "少應善遣安樂來求，知有懷慳，或先貧乏，寄",
    "T33n1710_001:0528c24": "之樹福，方便導利；言無損費，仍為饒益，我有",
    "T33n1710_001:0528c25": "珍財，隨汝取施，慎勿令彼求者空還；我若施",
    "T33n1710_001:0528c26": "時，汝應隨喜，令懷悅意，施種漸生，見來求相，",
    "T33n1710_001:0528c27": "知樂應與。若有矯詐欺誑乞求，掩過勿傷，稱",
    "T33n1710_001:0528c28": "滿其願，令無羞愧，歡喜而往；有初欺誑，後始",
    "T33n1710_001:0528c29": "覺知，勿舉、勿訶，但生悲愍，彼誤於我起此愆",
    "T33n1710_001:0529a01": "違，我懷喜心令彼無罪。若無財寶，隨己所能，",
    "T33n1710_001:0529a02": "如法經求，令施無闕。於佛正法，巧妙宣揚，令",
    "T33n1710_001:0529a03": "諸有情隨應習施；見常惠捨，應教數求，策施",
    "T33n1710_001:0529a04": "者心，勿令尠闕、惡供朋黨、不敬忘念；知餘有",
    "T33n1710_001:0529a05": "法，應求轉施，或書寫與；若見餘無更寫無力，",
    "T33n1710_001:0529a06": "當應思審，我非慳所蔽、別礙勝須耶？若有慳",
    "T33n1710_001:0529a07": "礙，即應施與，由施癡瘂尚應無悋，況令闕乏",
    "T33n1710_001:0529a08": "妙智資糧？若無慳礙，但為勝須，思施彼時，為",
    "T33n1710_001:0529a09": "滅煩惱，為念生類，為滿智因，觀無煩惱。見若",
    "T33n1710_001:0529a10": "不施，增智資糧，當豐巧慧，亦為愛念此及餘",
    "T33n1710_001:0529a11": "生；若施彼時，便唯念此，如是不施非違淨戒，",
    "T33n1710_001:0529a12": "善設軌儀，曉喻發遣。若畜財寶，為作淨故，心",
    "T33n1710_001:0529a13": "應奉施諸佛菩薩，雖畜寶財，猶住聖種，恒思",
    "T33n1710_001:0529a14": "此福令常增長，如佛菩薩所寄護持。若觀施",
    "T33n1710_001:0529a15": "時不稱正理，應言賢首，此是他物，不許施汝，",
    "T33n1710_001:0529a16": "慰喻發遣；或持餘財恭敬倍施，令知施者非",
    "T33n1710_001:0529a17": "慳故然，知此經等或非己物。於有怨苦、德恩",
    "T33n1710_001:0529a18": "有情，應行慈悲喜捨而施。若有四障不能惠",
    "T33n1710_001:0529a19": "捨，應起四智而對除之。一、有財寶，心不樂施，",
    "T33n1710_001:0529a20": "應思由先曾未串習，今不強捨，後更增背，故",
    "T33n1710_001:0529a21": "力勵修，生覺悟智。二、財尠闕，心不樂施，思此",
    "T33n1710_001:0529a22": "匱乏障施因緣，應起悲心，自受貧苦，見施利",
    "T33n1710_001:0529a23": "益，生忍苦智。三、財悅意，心不樂施，思此耽著",
    "T33n1710_001:0529a24": "虛妄顛倒，應覺能生當來眾苦，故力勵捨，生",
    "T33n1710_001:0529a25": "知倒智。四、雖行施，唯欣世果，當疾通達是邪",
    "T33n1710_001:0529a26": "果見，應觀諸行皆不堅牢離散速盡，不生欣",
    "T33n1710_001:0529a27": "樂，唯求菩提，生不堅智。應居閑靜，起淳厚信，",
    "T33n1710_001:0529a28": "數數緣念多妙財寶，以意解力施諸眾生，故",
    "T33n1710_001:0529a29": "少用功，生無量福，於所寶愛能自開捨。設艱",
    "T33n1710_001:0529b01": "辛得，亦勿慳悋，信心、恭敬、自手、應時、不損自",
    "T33n1710_001:0529b02": "他而行惠捨。此有三種，與淨妙物廣修財施，",
    "T33n1710_001:0529b03": "拔除恐怖修無畏施，勸修善業而行法施。速",
    "T33n1710_001:0529b04": "疾而與，不作稽留，非彼疾望如速捨者，隨有",
    "T33n1710_001:0529b05": "即施，非積方捨，於彼謙下，無競無慢。戒即受",
    "T33n1710_001:0529b06": "學淨戒三業，凡修淨戒，正受淨意；犯已還淨，",
    "T33n1710_001:0529b07": "敬念無犯；正受有犯，觀他起愧；淨意有犯，自",
    "T33n1710_001:0529b08": "顧生慚；故能護戒，還淨敬念。由前二故離諸",
    "T33n1710_001:0529b09": "惡作，初二後一能不毀戒，犯已還淨，能還速",
    "T33n1710_001:0529b10": "出，即妙無量饒益大果勝利淨戒。在家、出家",
    "T33n1710_001:0529b11": "俱修三種，一、律儀戒，謂即七眾所受律儀。住",
    "T33n1710_001:0529b12": "出家者捨輪王位如棄穢草，不希天欲，況餘",
    "T33n1710_001:0529b13": "財位？尚厭勝果，況卑賤事？勤更修餘，非戒為",
    "T33n1710_001:0529b14": "足；離惡言念，設起速悔，漸為拘撿正理言念；",
    "T33n1710_001:0529b15": "聞難行事，心不驚怯，恕己勤修；不伺他非，常",
    "T33n1710_001:0529b16": "察己過；見諸凶暴，悲心攝受；害觸無恚，勿行",
    "T33n1710_001:0529b17": "呵擯；有過悔除，誓更勿犯；少欲喜足，堪忍眾",
    "T33n1710_001:0529b18": "苦；不掉不躁，威儀寂靜；離矯誑等諸邪命法。",
    "T33n1710_001:0529b19": "二、攝善法戒，謂受戒後，為大菩提所集善法。",
    "T33n1710_001:0529b20": "依戒獨處，起聞、思、修；尊所敬事，病所慈愍；說",
    "T33n1710_001:0529b21": "施善哉，德施讚嘆，於善隨喜，諸善迴向；發願",
    "T33n1710_001:0529b22": "供養，精勤護戒；飲食知量，密護根門，初、後夜",
    "T33n1710_001:0529b23": "中常生覺寤；親依善友，勿顧身財；於惡法中",
    "T33n1710_001:0529b24": "皆不忍受，善知因果乃至捨障，便能漸次住",
    "T33n1710_001:0529b25": "十度中。三、饒益有情戒，於諸有情無倒事業",
    "T33n1710_001:0529b26": "皆為助伴，病者供侍，盲者啟導，聾者撝義，啞",
    "T33n1710_001:0529b27": "者曉像，迷示遇途，疲施安息，缺支者惠以荷",
    "T33n1710_001:0529b28": "乘，愚駭者誨以勝慧；除彼纏等，解他勝蔑，勸",
    "T33n1710_001:0529b29": "斷慳惡，教獲珍財，令信聖教，盡結離苦；守恩",
    "T33n1710_001:0529c01": "思報，見讚善來；歡慰吐誠，談謔設座，隨答名",
    "T33n1710_001:0529c02": "利等增非劣；怖者救護，憂者開解；恒備資財，",
    "T33n1710_001:0529c03": "隨求即與，初為依御，後方濟給，若自匱乏，巡",
    "T33n1710_001:0529c04": "覓與之，有眾同用，自無隱費；數數應行教授、",
    "T33n1710_001:0529c05": "教誡，除無利行，餘隨他轉；非訶違犯，終不惱",
    "T33n1710_001:0529c06": "他，亦不輕誚，令生愧𧹞，不彰他屈，不自貢高；",
    "T33n1710_001:0529c07": "不極親近，非不親近，亦不非時親近於彼；不",
    "T33n1710_001:0529c08": "毀他愛，不讚他憎；非情交者，不吐實誠；不屢",
    "T33n1710_001:0529c09": "希求，不乖先諾，是名無量大功德藏。若諸菩",
    "T33n1710_001:0529c10": "薩先於菩提發弘願已，欲勤修學，於能開授",
    "T33n1710_001:0529c11": "如法請受，時彼菩薩令求受者生殷重心，專",
    "T33n1710_001:0529c12": "念長養，為正開授。若無授者，於佛像前如法",
    "T33n1710_001:0529c13": "自受，此後數思菩薩應作、非所應作，聽聞、解",
    "T33n1710_001:0529c14": "釋契經、本母。若雖聰慧廣說乃至謗菩薩藏，",
    "T33n1710_001:0529c15": "不應從受；不信謗毀，亦勿開示，如住淨戒具",
    "T33n1710_001:0529c16": "大功德，彼誹謗者亦成大罪，言見未捨，終不",
    "T33n1710_001:0529c17": "免離。非唯他勸及為勝他，自慧思擇，起堅固",
    "T33n1710_001:0529c18": "受。有四他勝處法，一、為名利恭敬，自讚毀他；",
    "T33n1710_001:0529c19": "二、從求財、法，慳悋不與；三、害惱歸謝，不捨怨",
    "T33n1710_001:0529c20": "結；四、謗菩薩藏，樂宣像法，自信隨他。犯此，不",
    "T33n1710_001:0529c21": "堪增長淨意攝大資糧，相似菩薩，非真菩薩。",
    "T33n1710_001:0529c22": "略由二緣捨此淨戒，一、捨無上菩提大願，二、",
    "T33n1710_001:0529c23": "上品纏犯他勝處，下、中纏犯，不捨淨戒。數犯",
    "T33n1710_001:0529c24": "四種，都無慚愧，樂犯為德，名上纏犯，非一暫",
    "T33n1710_001:0529c25": "行即名為捨。若無二緣，雖轉餘生，淨戒不捨，",
    "T33n1710_001:0529c26": "餘生忘失，雖數更受，覺寤戒念，非新受得。住",
    "T33n1710_001:0529c27": "此戒者，於佛、法、僧及安造處，應日日中隨應",
    "T33n1710_001:0529c28": "供養，下禮一拜，少讚四句，極生一信隨念實",
    "T33n1710_001:0529c29": "德，無令空度，恭敬策勤。勿生大欲，厭捨名利；",
    "T33n1710_001:0530a01": "敬侍耆德，依理酬對；赴如法請，受無染施，捨",
    "T33n1710_001:0530a02": "無染法；於性、遮罪應等護持，若為利他隨應",
    "T33n1710_001:0530a03": "現起；應住正命，三業寂靜；毀厭生死，欲欣涅",
    "T33n1710_001:0530a04": "槃；惡聲稱譽，自護清雪；陳謝侵犯，不酬嗔弄；",
    "T33n1710_001:0530a05": "無染管御，時量倚眠，離愛談謔；卑下求法，斷",
    "T33n1710_001:0530a06": "除五蓋；不毀二乘，善究菩薩藏，方學聲聞藏；",
    "T33n1710_001:0530a07": "精閑佛法，方習外論，上聰敏者於日日中，二",
    "T33n1710_001:0530a08": "分學內，一分學外，猶如辛味而習近之；法可",
    "T33n1710_001:0530a09": "信愛，方以利樂，聞如理法，勵意往聽；巧依文",
    "T33n1710_001:0530a10": "義，敬歎法師，乃至現通，能正引攝。如是一切",
    "T33n1710_001:0530a11": "若心狂亂，重苦所逼，未受淨戒及住十地皆",
    "T33n1710_001:0530a12": "無違犯，與上相違當知有犯。若上纏犯，或三",
    "T33n1710_001:0530a13": "或多解諸乘者，如法悔滅，悔已更受；下、中纏",
    "T33n1710_001:0530a14": "犯，對一發露。現前若無可對滅者，淨意自誓，",
    "T33n1710_001:0530a15": "更勿重犯。由此於犯還出還淨。依此修習得",
    "T33n1710_001:0530a16": "三滿業，一、行滿，由無缺、犯，三業清淨；二意滿，",
    "T33n1710_001:0530a17": "為法出家，求大菩提，乃至不為當來異熟；三、",
    "T33n1710_001:0530a18": "因滿，昔行妙業，今得勝果，復能修善，豈非安",
    "T33n1710_001:0530a19": "樂？與此相違，衰損危苦。為持淨戒捨大財位，",
    "T33n1710_001:0530a20": "乃至命終無少缺、犯，恒不放逸，亦不誤犯，由",
    "T33n1710_001:0530a21": "此生生常獲五利，一、為十方諸佛護念，二、捨",
    "T33n1710_001:0530a22": "命時住大歡喜，三、持戒者常為親友，四、功德",
    "T33n1710_001:0530a23": "藏成就圓滿，五、生常得戒，戒成其性。為住其",
    "T33n1710_001:0530a24": "心，成就佛法，利有情故，專精勿犯。忍即於境",
    "T33n1710_001:0530a25": "所有無嗔、精進、審慧。此有三種，一、耐怨害忍。",
    "T33n1710_001:0530a26": "謂遇他害，應作是思，此我先業，今若不忍，更",
    "T33n1710_001:0530a27": "作苦因，便非愛己，成自縛害；又自他身性皆",
    "T33n1710_001:0530a28": "行苦，彼無知故，增害我身，我既有知，寧增彼",
    "T33n1710_001:0530a29": "苦？聲聞自利，尚不苦他，我既利他，應忍他害。",
    "T33n1710_001:0530b01": "作此思已，應修五想。一、念彼於我無始長時，",
    "T33n1710_001:0530b02": "或為親屬，或為我友，應捨怨害，住親善想。二、",
    "T33n1710_001:0530b03": "念託眾緣，唯行、唯法，都無有我，誰為怨害？應",
    "T33n1710_001:0530b04": "捨有情，住唯法想。三、念彼生長自性無常，我",
    "T33n1710_001:0530b05": "極報怨不過斷命，誰有智者於彼身命生死",
    "T33n1710_001:0530b06": "法中而欲更殺？尚不應起染濁之心，況復加",
    "T33n1710_001:0530b07": "害？應捨常堅，住無常想。四、念衰盛者皆為三",
    "T33n1710_001:0530b08": "苦恒所隨逐，我今於彼應設方便令永捨離，",
    "T33n1710_001:0530b09": "何容更苦？應斷有樂，住有苦想。五、念求菩提",
    "T33n1710_001:0530b10": "本為生類，應與義利，攝受為親，何容今者返",
    "T33n1710_001:0530b11": "加怨害？應捨於他住攝受想，自無憤勃，不報",
    "T33n1710_001:0530b12": "他怨，亦不隨眠流注相續，故於怨害皆能忍",
    "T33n1710_001:0530b13": "受。二、安受苦忍。若逄事苦，應作是思，我從無",
    "T33n1710_001:0530b14": "始愚癡過失，為求諸欲尚受眾苦，況求菩提",
    "T33n1710_001:0530b15": "成大事業？縱經百千俱胝大苦亦應忍受，況",
    "T33n1710_001:0530b16": "小苦哉？若於一切四事、什物、尠弊、稽侮不生",
    "T33n1710_001:0530b17": "憂惱，世法衰毀乃至病死，住四威儀，為攝受",
    "T33n1710_001:0530b18": "法，正毀形貌，著壞色衣，自兢攝行，乞求，棄",
    "T33n1710_001:0530b19": "非法財，絕婬欲樂，修善利益，如法勤劬，皆",
    "T33n1710_001:0530b20": "能忍受，精進匪懈，求大菩提，離異染心，勿生",
    "T33n1710_001:0530b21": "退轉。三、諦察法忍。於三寶等串習淨智，善安",
    "T33n1710_001:0530b22": "勝解故。於羸劣卑賤有情，自居尊貴臣隸等",
    "T33n1710_001:0530b23": "所，怨、親、中等皆能忍受；眾前、屏處，晝夜往來，",
    "T33n1710_001:0530b24": "乃至疾臥，三業修習；於有損惱，由忍故離，於",
    "T33n1710_001:0530b25": "有所求，由忍故與，恒作饒益，先後無異，非一",
    "T33n1710_001:0530b26": "益已，捨而不益；怨所速謝，怨謝速受，勿令於",
    "T33n1710_001:0530b27": "己生疲極心，不堪忍所起上慚愧；審觀由忍",
    "T33n1710_001:0530b28": "現世安樂，能除不善，引安樂因，臨終不悔，後",
    "T33n1710_001:0530b29": "生善趣，無怨無讎，證無上覺；亦見不忍所有",
    "T33n1710_001:0530c01": "苦果，自作教他，讚勵慶慰。精進即是修善品",
    "T33n1710_001:0530c02": "時勇悍三業。此略有三，一、加行精進。謂修善",
    "T33n1710_001:0530c03": "前，心生勇悍，先擐誓甲，我今為脫一有情苦，",
    "T33n1710_001:0530c04": "以千大劫等一日夜，或復過此百千倍數，常",
    "T33n1710_001:0530c05": "處地獄方證菩提，我之勇悍亦無退屈，何況",
    "T33n1710_001:0530c06": "所經時短苦薄？於此能起少分信解，尚長無",
    "T33n1710_001:0530c07": "量大菩提因，何況成就？故修善位，無少怯劣。",
    "T33n1710_001:0530c08": "二、攝善精進。謂此能引、能滿眾行，一切分別、",
    "T33n1710_001:0530c09": "煩惱、異論、苦觸不動，殷重乃至離慢而行，世",
    "T33n1710_001:0530c10": "尊恒時稱讚精進，故能滿善，疾證菩提。三、饒",
    "T33n1710_001:0530c11": "益有情精進。謂即前說利樂有情種種策勵，",
    "T33n1710_001:0530c12": "如是遠離身資什想，盡眾同分無間、無癈，平",
    "T33n1710_001:0530c13": "等通達，功德相應，不緩不急，無倒修習，能令",
    "T33n1710_001:0530c14": "染法不生、斷滅，亦令白法新生、廣大，三業淨，",
    "T33n1710_001:0530c15": "三慧增，無捨、無退、無下、無倒、勤勇而行，有勢、",
    "T33n1710_001:0530c16": "有勤、有勇、堅猛，不捨善軛，猛利樂欲等修無",
    "T33n1710_001:0530c17": "倦，如滅頭燃，疾斷煩惱，法隨法行，護己利他。",
    "T33n1710_001:0530c18": "靜慮即是聞、思為先心一境性。此有三種，一、",
    "T33n1710_001:0530c19": "現法樂住靜慮，謂離分別、惛、掉、愛相，能生輕",
    "T33n1710_001:0530c20": "安、寂靜、等持。二、引發神通靜慮，謂能引住",
    "T33n1710_001:0530c21": "神通等持。三、饒益有情靜慮，謂為利樂所有",
    "T33n1710_001:0530c22": "等持。由依靜慮能成呪術，息災厄，除眾病，致",
    "T33n1710_001:0530c23": "甘雨，拔怖畏，施財位，與飲食，諫誨放逸，造應",
    "T33n1710_001:0530c24": "作事，神通、記說、教誡、變現，乃至放光，息除眾",
    "T33n1710_001:0530c25": "苦，亦能永斷一切重障。慧即於境如理簡擇。",
    "T33n1710_001:0530c26": "此有三種，一、於所知隨覺真慧，謂於無我真",
    "T33n1710_001:0530c27": "勝義中平等明覺。二、於五明三聚妙慧，謂攝",
    "T33n1710_001:0530c28": "受此能速圓滿智資糧覺。三、作有情諸義利",
    "T33n1710_001:0530c29": "慧，謂助伴等俱行妙覺，學內明處，淨慧為依，",
    "T33n1710_001:0531a01": "示現愚癡，教導放逸，讚勵怯弱，慶慰勤修。次修",
    "T33n1710_001:0531a02": "四攝事。一者、布施。如上已訖。二者、愛語。常說",
    "T33n1710_001:0531a03": "悅意、諦實、如法、引義之語；遠離嚬蹙，含笑先",
    "T33n1710_001:0531a04": "言；命進問安，隨宜慰喻；見有昌盛而不自知，",
    "T33n1710_001:0531a05": "覺善法增而申慶悅；說佛法教，恒為勝益；於",
    "T33n1710_001:0531a06": "己怨仇，起清淨意；於極癡者，誓除疑惑；於真",
    "T33n1710_001:0531a07": "福田，諂誑惡行，都無嫌恨，修難行愛語；欲除",
    "T33n1710_001:0531a08": "障蓋，為說先作；心調善者，為說諦法；多放逸",
    "T33n1710_001:0531a09": "者，誨令出離；有疑惑者，談說決擇；依四淨語，",
    "T33n1710_001:0531a10": "起八聖語。三者、利行。由愛語故，先示正理，隨",
    "T33n1710_001:0531a11": "所覺處，悲無染心勸導、調伏、安處、建立，能令",
    "T33n1710_001:0531a12": "獲得現利財位、後利出家、俱利離欲、輕安、解",
    "T33n1710_001:0531a13": "脫；習近惡友，未植善根，著大財位，深極放逸，",
    "T33n1710_001:0531a14": "外道僻執，邪見誹謗，常起八纏、十惡業者，於",
    "T33n1710_001:0531a15": "此一切皆能開解，起大悲心，雖受大苦，心無",
    "T33n1710_001:0531a16": "勞倦，倍生歡喜；雖處財位最勝第一，而自卑",
    "T33n1710_001:0531a17": "屈如僕、如奴、如旃荼羅、如孝子等，無染、無偽，",
    "T33n1710_001:0531a18": "真實哀憐，慈愍之心永不退轉。四者、同事。以",
    "T33n1710_001:0531a19": "此義利，若勸他學，亦自修學，教他知已，所修",
    "T33n1710_001:0531a20": "同事，善根堅固不生退轉；令作是念，此所教",
    "T33n1710_001:0531a21": "我定有利樂，彼自行故；不爾，便言「汝自不善，",
    "T33n1710_001:0531a22": "何能教我？汝且於他，諮受此事！」次、供養三寶，",
    "T33n1710_001:0531a23": "一、於對現前佛設利羅及制多等所，親面供",
    "T33n1710_001:0531a24": "養。二、於餘三世十方佛制多等作佛等想，修",
    "T33n1710_001:0531a25": "不現前供養。三、現對前時復作是念，一佛制",
    "T33n1710_001:0531a26": "多等法性，即三世十方諸佛制多等法性，故",
    "T33n1710_001:0531a27": "我今者現前供養一佛制多等，即是供養三",
    "T33n1710_001:0531a28": "世十方佛制多等，修現前、不現前供養。若佛",
    "T33n1710_001:0531a29": "滅後，造一或多佛制多等而為供養，當獲無",
    "T33n1710_001:0531b01": "量大福德果，受大梵福，無數大劫不墮惡趣，",
    "T33n1710_001:0531b02": "亦滿無上菩提資糧。四、於如是所，唯自供養。",
    "T33n1710_001:0531b03": "五、若起悲心，以隨力物施貧苦等，願彼安樂，",
    "T33n1710_001:0531b04": "令他供養。六、或俱供養。七、以花香等敬問、禮",
    "T33n1710_001:0531b05": "拜，乃至以珍寶等修財敬供養。八、即以財敬",
    "T33n1710_001:0531b06": "長時、多妙乃至淨心，迴向菩提，修廣大供養。",
    "T33n1710_001:0531b07": "九、不以輕慢、矯詐、放逸、不淨物等，修無染供",
    "T33n1710_001:0531b08": "養，自力集財，從他求得；發願想化為百千身",
    "T33n1710_001:0531b09": "恭敬禮拜，一一化身出百千手持散花香，出",
    "T33n1710_001:0531b10": "百千聲歌讚實德，復出百千妙莊嚴具而為",
    "T33n1710_001:0531b11": "供養；於贍部洲乃至十方所有供養，普生隨",
    "T33n1710_001:0531b12": "喜；雖少用功，而興無邊廣大供養；應起善心、",
    "T33n1710_001:0531b13": "真歡喜心，精勤修學。十、若有須臾修四無量，",
    "T33n1710_001:0531b14": "乃至少時信、忍離言真如法性，起無分別，住",
    "T33n1710_001:0531b15": "無相心，即為守護菩薩淨戒，乃至修行四攝",
    "T33n1710_001:0531b16": "事等，修正行供養，應念此為最上勝妙，過前",
    "T33n1710_001:0531b17": "供養百千萬倍，不可比喻。修供養時，應念如",
    "T33n1710_001:0531b18": "來是大福田，具大恩德，有情中尊極難遇，獨",
    "T33n1710_001:0531b19": "出眾義；依止於法、於僧供養，思念隨應亦爾，",
    "T33n1710_001:0531b20": "當獲大果，說不能盡。次、應親近善友。戒無穿",
    "T33n1710_001:0531b21": "缺、多聞、修證、哀愍、無畏、堪忍、無倦、言詞辨",
    "T33n1710_001:0531b22": "了，名善友相。求施利樂、於此正知、有力善",
    "T33n1710_001:0531b23": "權、饒益不捨、大悲無儻，名為善友。所作不虛，",
    "T33n1710_001:0531b24": "威儀圓滿、言行敦肅、無矯、無嫉、儉畜隨捨，",
    "T33n1710_001:0531b25": "是名善友可為依信。諫舉令憶、教授、教誡、",
    "T33n1710_001:0531b26": "能為說法，是名善友於所化生為善友事。有",
    "T33n1710_001:0531b27": "病、無病，愛敬、供侍，翹問、迎禮，修和敬業，四事",
    "T33n1710_001:0531b28": "什物不闕應時，詣敬承事，問聽無動，名為親",
    "T33n1710_001:0531b29": "近。次、修無量。法界有情總為三類，一、無苦無",
    "T33n1710_001:0531c01": "樂，二、有苦，三、有樂，於此三類慈、悲、喜、捨。於其",
    "T33n1710_001:0531c02": "十方初有情類欲求樂者，作有情解，無倒與",
    "T33n1710_001:0531c03": "樂，名有情緣慈；作唯法想，假說有情，名法緣",
    "T33n1710_001:0531c04": "慈；復於諸法離分別想，名無緣慈。於有苦者",
    "T33n1710_001:0531c05": "欲拔苦故，修有情緣悲；於有樂者助彼喜故，",
    "T33n1710_001:0531c06": "修有情緣喜；於無苦無樂者起離癡想，於有",
    "T33n1710_001:0531c07": "苦者起離嗔想，於有樂者起離貪想，平等欲",
    "T33n1710_001:0531c08": "令離諸惑故，名有情緣捨；餘並同前。三無量",
    "T33n1710_001:0531c09": "中，初共外道，次共二乘，後唯菩薩；初三安",
    "T33n1710_001:0531c10": "樂，後一利益。次、修慚、愧，若有應作而不隨之，",
    "T33n1710_001:0531c11": "隨不應作，於䨱己惡，己可悔事隨逐不捨，應",
    "T33n1710_001:0531c12": "顧內身，羞恥非法，遵崇賢聖，寶重善法，修起於",
    "T33n1710_001:0531c13": "慚；外顧世軌，羞恥惡名，輕侮凶頑，拒憚惡法，",
    "T33n1710_001:0531c14": "修起於愧。次、修堅力，禁制染心，勿隨惑轉；雖",
    "T33n1710_001:0531c15": "遭大苦，修行無苦；怖畏無動，勇猛思擇，堅持",
    "T33n1710_001:0531c16": "自性。次、觀世間命濁、有情濁、煩惱濁、見濁及",
    "T33n1710_001:0531c17": "以劫濁，厭離憐愍。見器成壞，修無常想；觀自",
    "T33n1710_001:0531c18": "內身六界集起，假立名性，而不堅執；年德耆",
    "T33n1710_001:0531c19": "尊，迎敬問禮，如父母想；二俱相似，訊慰談論，",
    "T33n1710_001:0531c20": "如兄弟想；俱卑劣者，慈愛勸修，如男女想；",
    "T33n1710_001:0531c21": "處尊見卑，終不戾𢠺，縱懷資給，攝受隨順；若",
    "T33n1710_001:0531c22": "識、不識，有病、無病，貴賤、貧富，一切等心為友",
    "T33n1710_001:0531c23": "為朋，無怨、無隙；設有違犯，終不斥諱，勿令須",
    "T33n1710_001:0531c24": "臾住不安樂；離十四垢，藏隱六方，遠四惡朋，",
    "T33n1710_001:0531c25": "攝四善友；分財平等，他物不規；審觀財寶，稱",
    "T33n1710_001:0531c26": "直買賣，彼若不解，無枉豪釐。次、修四依。唯求",
    "T33n1710_001:0531c27": "於義，不依飾文，起敬愛故；唯依於法，不依說",
    "T33n1710_001:0531c28": "者，心住理故；唯依了義經，不依不了義經，無",
    "T33n1710_001:0531c29": "疑慮故；唯依於智，不依於識，證決定故。以要",
    "T33n1710_001:0532a01": "言之，四無礙解乃至四妙總持，三十二相業",
    "T33n1710_001:0532a02": "乃至一切種妙智，皆是菩薩正所應學，以身、",
    "T33n1710_001:0532a03": "語、意普為有情，於一切時歡喜無變，不損惱",
    "T33n1710_001:0532a04": "他，唯見功德，真實寂靜，心善決定，不悕異熟",
    "T33n1710_001:0532a05": "等。修一切種，皆令現行，不淨觀等乃至三十",
    "T33n1710_001:0532a06": "七種菩提分法，菩薩雖與二乘別修而不作",
    "T33n1710_001:0532a07": "證，皆如經說。次、應修願。總發一種，攝一切願，",
    "T33n1710_001:0532a08": "謂攝受正法。復有三願，一、於生生得正法智，",
    "T33n1710_001:0532a09": "二、無厭心為眾生說，三、捨身、命、財護持正法。",
    "T33n1710_001:0532a10": "復有四願，一、未離苦者速離，二、未得樂者疾",
    "T33n1710_001:0532a11": "得，三、未發心斷惡修善者發心斷惡修善，四、",
    "T33n1710_001:0532a12": "未成佛者早得成佛。復有五願，一者、發心，最",
    "T33n1710_001:0532a13": "初願得無上菩提；二者、受生願，願生善趣隨",
    "T33n1710_001:0532a14": "順饒益；三者、所行願，願正思擇修諸善業；四",
    "T33n1710_001:0532a15": "者、正願，願攝一切菩薩功德若總、若別所有",
    "T33n1710_001:0532a16": "正願；五者、大願，此有十種：願當獲得上妙供",
    "T33n1710_001:0532a17": "具供養諸佛，願護正法傳持不斷，願如諸佛",
    "T33n1710_001:0532a18": "八相現化，願行一切菩薩正行，願普成熟一",
    "T33n1710_001:0532a19": "切有情，願諸世界皆能示現，願能淨修一切",
    "T33n1710_001:0532a20": "佛土，願諸菩薩同趣大乘，願所修行皆不虛",
    "T33n1710_001:0532a21": "棄，願當速證無上菩提。欲令所修果廣大故，",
    "T33n1710_001:0532a22": "修一一行皆發此願。如上所說一切願行，四",
    "T33n1710_001:0532a23": "十心中通所修法。位別修者，初發心住學十",
    "T33n1710_001:0532a24": "種法，供養佛、讚菩薩、護眾生心、親近賢明、",
    "T33n1710_001:0532a25": "讚不退法、修佛功德、願生佛前、修習三昧、讚",
    "T33n1710_001:0532a26": "離生死、為苦歸依；亦修十力。如是餘位，各有",
    "T33n1710_001:0532a27": "二十別所修法，廣如經說。然此位中多修散",
    "T33n1710_001:0532a28": "行，少亦修定，未以制伏，將入加行位，前方便",
    "T33n1710_001:0532a29": "中先修三三摩地。諸法有二，謂有、非有，有為、",
    "T33n1710_001:0532b01": "無為名之為有，我及我所名為非有。於妄生",
    "T33n1710_001:0532b02": "死依他有為可厭逆故，修無願三摩地；於真",
    "T33n1710_001:0532b03": "涅槃、圓成、無為正願樂故，修無相三摩地；於",
    "T33n1710_001:0532b04": "我、我所遍計所執非有事中無願、無無願故，",
    "T33n1710_001:0532b05": "修空三摩地。此若但言空、無願、相，通有、無漏",
    "T33n1710_001:0532b06": "三慧定、散；言三摩地，通有、無漏，唯修非散；言",
    "T33n1710_001:0532b07": "解脫門，唯是無漏，亦修非散。此位所修，准義",
    "T33n1710_001:0532b08": "應悉。次、修四種法嗢拕南，欲令有情清淨故",
    "T33n1710_001:0532b09": "說。一、觀諸行皆是無常，有生滅故。二、觀無常",
    "T33n1710_001:0532b10": "皆悉是苦，具逼迫故。三、觀涅槃性相寂靜，離",
    "T33n1710_001:0532b11": "苦縛故。四、觀諸法皆都無我，無主宰故。修方",
    "T33n1710_001:0532b12": "便已，次、於加行煗、頂二位修四尋思，忍、世第",
    "T33n1710_001:0532b13": "一法修四如實智，即修空相、修自利已，通修",
    "T33n1710_001:0532b14": "五無量，起利他善巧，為饒益故，初觀六十四",
    "T33n1710_001:0532b15": "種有情，依處受化。次、觀十方世界差別，有情",
    "T33n1710_001:0532b16": "在彼，染淨可得。次、觀善等諸法類異，即此有",
    "T33n1710_001:0532b17": "情有堪任勢力，修解脫苦者。次、觀五十五種所",
    "T33n1710_001:0532b18": "調伏差別，要由善巧令得解脫。次、觀隨應調",
    "T33n1710_001:0532b19": "伏方便，於加行位修二利已，於初地中，以無",
    "T33n1710_001:0532b20": "漏觀證達理、事，名真相見，無少散修。如略行",
    "T33n1710_001:0532b21": "中已略解相，從此位後，於十地中修十勝行、",
    "T33n1710_001:0532b22": "斷十重障、證十真如。十勝行者，謂前施等六",
    "T33n1710_001:0532b23": "到彼岸，又加方便、願、力、智度，一切妙行皆此",
    "T33n1710_001:0532b24": "十攝。方便善巧有十二種，悲心顧戀、了知諸",
    "T33n1710_001:0532b25": "行、欣佛妙智、樂處生死、輪迴不染、熾然精",
    "T33n1710_001:0532b26": "進，此六為內；令以少善感無量果、令以少力",
    "T33n1710_001:0532b27": "攝大善根、憎聖教者除其恚惱、處中住者令",
    "T33n1710_001:0532b28": "其趣入、已趣入者令其成熟、已成熟者令得",
    "T33n1710_001:0532b29": "解脫，此六為外；如是十二總束為二，一、迴向，",
    "T33n1710_001:0532c01": "二、拔濟。願有五種，此總為二，一、求菩提，二、行",
    "T33n1710_001:0532c02": "利樂。力有十種，總攝為二，一、思擇，二、修習",
    "T33n1710_001:0532c03": "智。證諸法安立淨智，此亦有二，一、受用法樂，",
    "T33n1710_001:0532c04": "二、成熟有情。於前所說施等諸行，十地所修",
    "T33n1710_001:0532c05": "過前增勝，謂總求身及支節等，以無染心而",
    "T33n1710_001:0532c06": "隨彼欲。若求為過，寧以百千身命布施，終不",
    "T33n1710_001:0532c07": "遂彼；施意若淨，現利眾生。有乞身支魔等興",
    "T33n1710_001:0532c08": "惱，癡狂、心亂，皆不應與。若愍食吐等活命眾",
    "T33n1710_001:0532c09": "生，應數吐食等而行布施。一切有恩，未喻親",
    "T33n1710_001:0532c10": "屬雖已曉喻，求者凶殘害等，妻孥將為僕隸，",
    "T33n1710_001:0532c11": "皆不應施；與上相違，應行惠捨。寧犯性罪自",
    "T33n1710_001:0532c12": "墮地獄，終不令他逆業成就，審起思惟，心非",
    "T33n1710_001:0532c13": "不善，深生慚愧，憐愍殺之；暴惡宰官，方便黜",
    "T33n1710_001:0532c14": "廢；劫守盜財，奪廢隨還；無屬繼心，求非梵行，",
    "T33n1710_001:0532c15": "方便隨許，令種善根；出家菩薩皆不應爾。為",
    "T33n1710_001:0532c16": "拔他難，起虛誑語；令離惡朋，說離間語；遮越",
    "T33n1710_001:0532c17": "正略，出麁惡語；引攝機宜，行雜穢語；由此便",
    "T33n1710_001:0532c18": "生無量功德。或現神通，示諸惡趣，怖之令見、",
    "T33n1710_001:0532c19": "永離不善。若無信等，問事不答；示相現通，令",
    "T33n1710_001:0532c20": "怖、信等；行楚利行，令得利益。若遭苦迫，能無",
    "T33n1710_001:0532c21": "異想，證諦察忍；勇悍無倦，能住殊勝甚難思",
    "T33n1710_001:0532c22": "度十力種姓所有等持，命終不捨還生欲界；",
    "T33n1710_001:0532c23": "能起勝義、平等、遍滿將、正、已覺，由此能知諸",
    "T33n1710_001:0532c24": "法無我；調伏方便，境界無礙，於攝事中或有",
    "T33n1710_001:0532c25": "隱己功德威力，是他同事而不顯現；或化怖",
    "T33n1710_001:0532c26": "畏，生狗等中，非他同事而自顯現，所作善根",
    "T33n1710_001:0532c27": "猶可搖動，為令堅住實現同事。若行放逸，二",
    "T33n1710_001:0532c28": "種俱非。於供養中，由於佛等得平等故，具足",
    "T33n1710_001:0532c29": "珍寶，或以神通化為無量珍寶眾具，乃至禮",
    "T33n1710_001:0533a01": "拜、持散、讚揚十方三寶真行供養。修無量中",
    "T33n1710_001:0533a02": "得有情平等，證俗真故作證修習，即悲無量，",
    "T33n1710_001:0533a03": "亦名大悲，緣微細苦，長時修習，猛利發起，極",
    "T33n1710_001:0533a04": "清淨故，修此心時，即修一切菩薩悲心，悲意",
    "T33n1710_001:0533a05": "樂淨，故於諸有情獲極親厚、愛念、恩德、無厭、",
    "T33n1710_001:0533a06": "代受有堪能心。聲聞已得菩提究竟深遠厭",
    "T33n1710_001:0533a07": "心，不如菩薩悲前行心。由此熏修，無少內外",
    "T33n1710_001:0533a08": "而不能捨，乃至妙慧無不能入，菩薩菩提由",
    "T33n1710_001:0533a09": "悲建立，故於生死堪忍眾苦。又於十地各有",
    "T33n1710_001:0533a10": "別修，謂初布施乃至第十神通作業，此等隨",
    "T33n1710_001:0533a11": "應皆十行攝。唯說十度不增減者，頌曰：",
    "T33n1710_001:0533a12": "障富貴善趣，　　不捨諸有情，",
    "T33n1710_001:0533a13": "於失德減增，　　令趣入解脫。",
    "T33n1710_001:0533a14": "障施等諸善，　　無盡亦無間，",
    "T33n1710_001:0533a15": "所作善決定，　　受用法成熟。",
    "T33n1710_001:0533a16": "十種障者，隨修十度、十地所斷俱生無明；又",
    "T33n1710_001:0533a17": "有十障，謂異生性，乃至諸法未自在障。十",
    "T33n1710_001:0533a18": "真如者，一、遍行，由此能得自他平等；二、最勝，",
    "T33n1710_001:0533a19": "由此遍修同出離行；三、勝流，由此求法不顧",
    "T33n1710_001:0533a20": "身命；四、無攝受，由此乃至法愛亦皆轉滅；五、",
    "T33n1710_001:0533a21": "類無別，由此得十意樂平等淨心；六、無染淨，",
    "T33n1710_001:0533a22": "由此能知緣起無染無淨；七、種種無別，由此",
    "T33n1710_001:0533a23": "知法無相，不行契經等種種法相中；八、相、土",
    "T33n1710_001:0533a24": "自在所依，由此圓滿證無生法忍，不見染淨",
    "T33n1710_001:0533a25": "一法增減；九、智自在所依，由此圓滿證無礙",
    "T33n1710_001:0533a26": "解；十、業自在所依，隨欲化為利樂事故。一切",
    "T33n1710_001:0533a27": "菩薩應以四相修前諸行，一者、善修，皆悉決",
    "T33n1710_001:0533a28": "定、委悉、恒常、無罪修作；二者、善巧，令獲義利，",
    "T33n1710_001:0533a29": "修瑩律儀，所受當滿，應機說法；三者、饒益，能",
    "T33n1710_001:0533b01": "以利樂別、總隨與；四者、迴向，三門積集去、來、",
    "T33n1710_001:0533b02": "今世所有善根，一切攝取，以淳一味妙淨信心",
    "T33n1710_001:0533b03": "迴求菩提，不悕餘果。應以七相憐愍有情，非",
    "T33n1710_001:0533b04": "怖畏彼、如理勸授、無厭倦心、不待他請、無所",
    "T33n1710_001:0533b05": "悕望、遭害不捨、平等無限。如是一切名所學",
    "T33n1710_001:0533b06": "法，三世菩薩勤修此等，曾、當、現證無上菩提",
    "T33n1710_001:0533b07": "更無增減。諸出家者離攝親屬，棄世業務，能",
    "T33n1710_001:0533b08": "行梵行，捨證圓滿，住淨戒中，出言減信；諸在",
    "T33n1710_001:0533b09": "家者無是眾德，誠大尊高，真勝殊勝。",
    "T33n1710_001:0533b10": "般若波羅蜜多心經幽贊卷上"
}