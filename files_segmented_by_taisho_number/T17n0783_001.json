{
    "T17n0783_001:0720b14": "佛說十二頭陀經",
    "T17n0783_001:0720b16": "宋于闐國三藏求那跋陀羅譯",
    "T17n0783_001:0720b17": "如是我聞：一時，佛在舍衛國給孤獨園精舍，",
    "T17n0783_001:0720b18": "與八千比丘僧、菩薩萬人，皆著衣、持鉢遊行",
    "T17n0783_001:0720b19": "乞食。食已，至阿蘭若處，加趺而坐。",
    "T17n0783_001:0720b20": "爾時，世尊怡然微笑。時，長老摩訶迦葉從座",
    "T17n0783_001:0720b21": "起整衣服，長跪合掌，而白佛言：「世尊！我從",
    "T17n0783_001:0720b22": "昔來，未曾見佛無緣而笑。願見哀愍，告示我",
    "T17n0783_001:0720b23": "等。」",
    "T17n0783_001:0720b24": "佛告迦葉：「見阿蘭若處，十方諸佛皆讚歎，",
    "T17n0783_001:0720b25": "無量功德皆由此生。求聲聞者得聲聞乘，求",
    "T17n0783_001:0720b26": "緣覺者得緣覺乘，求大乘者速得無上正真",
    "T17n0783_001:0720b27": "之道，我今住此，是故喜耳！」爾時，摩訶迦葉聞",
    "T17n0783_001:0720b28": "佛所說，歡欣踊躍歎未曾有，重白佛言：「世",
    "T17n0783_001:0720b29": "尊！此阿蘭若處利益弘深，能令眾生依此修",
    "T17n0783_001:0720c01": "學成三乘道。唯願，世尊！開示我等阿蘭若",
    "T17n0783_001:0720c02": "法。」",
    "T17n0783_001:0720c03": "佛告迦葉：「諦聽，善思念之！我當為汝略說其",
    "T17n0783_001:0720c04": "義。」迦葉白佛言：「世尊！唯然受教。」佛告迦葉：",
    "T17n0783_001:0720c05": "「阿蘭若比丘，遠離二著，形心清淨，行頭陀法。",
    "T17n0783_001:0720c06": "行此法者，有十二事：一者、在阿蘭若處；二",
    "T17n0783_001:0720c07": "者、常行乞食；三者、次第乞食；四者、受一食",
    "T17n0783_001:0720c08": "法；五者、節量食；六者、中後不得飲漿；七者、",
    "T17n0783_001:0720c09": "著弊納衣；八者、伹三衣；九者、塚間住；十者、樹",
    "T17n0783_001:0720c10": "下止；十一者、露地坐；十二者、但坐不臥。",
    "T17n0783_001:0720c11": "「一者、阿蘭若比丘行頭陀時，應作是念：『我今",
    "T17n0783_001:0720c12": "在此空閑之處，為無上道捨身命財，修三堅",
    "T17n0783_001:0720c13": "法，死當如[社土+厭]死，不生顧戀。』若至病苦須人",
    "T17n0783_001:0720c14": "之時，當作是念：『我今一身為法出家，法為我",
    "T17n0783_001:0720c15": "伴，若勤行法者即是救護，是為阿蘭若法。』行",
    "T17n0783_001:0720c16": "者本以居家多惱，捨父母妻子出家行道，",
    "T17n0783_001:0720c17": "而師徒、同學還生結著，心復多嬈亂，是故受",
    "T17n0783_001:0720c18": "阿蘭若法，令身遠離憒閙住於空閑。遠離者，",
    "T17n0783_001:0720c19": "離眾閙聲，若放牧處，最近三里，能遠益善。若",
    "T17n0783_001:0720c20": "得身遠離已，亦當令心遠離五欲五蓋。阿蘭",
    "T17n0783_001:0720c21": "若比丘法當如是。",
    "T17n0783_001:0720c22": "「二者、欲入聚落乞食之時，當制六根令不著",
    "T17n0783_001:0720c23": "色聲香味觸法，又不分別男女等相，得與不",
    "T17n0783_001:0720c24": "得其心平等，若好若惡不生增減。不得食時",
    "T17n0783_001:0720c25": "應作是念：『釋迦如來捨轉輪王位出家成道，",
    "T17n0783_001:0720c26": "入里乞食猶有不得，況我無福薄德之人，而",
    "T17n0783_001:0720c27": "有得耶？』是為乞食法行者。若受請食、若眾",
    "T17n0783_001:0720c28": "僧食，起諸漏因緣。所以者何？受請食者若",
    "T17n0783_001:0720c29": "得食，便作是念：『我是福德好人故得。』若不",
    "T17n0783_001:0721a01": "得食則嫌恨請者：『彼無所別識，不應請者請，",
    "T17n0783_001:0721a02": "應請者不請。』或自鄙薄懊惱自責而生憂苦，",
    "T17n0783_001:0721a03": "是貪愛法則能遮道。僧食者，入眾中當隨",
    "T17n0783_001:0721a04": "眾法，斷事擯人，料理僧事，處分作使，心則",
    "T17n0783_001:0721a05": "散亂妨廢行道。有如是等惱亂事故，應受常",
    "T17n0783_001:0721a06": "乞食法。",
    "T17n0783_001:0721a07": "「三者、頭陀比丘不著於色、不輕眾生，等心",
    "T17n0783_001:0721a08": "憐愍不擇貧富，故受常次第乞食法。",
    "T17n0783_001:0721a09": "「四者、應作是念：『我今求一食尚多有所妨，",
    "T17n0783_001:0721a10": "何況小食、中食、後食？若不自損，則失半日之",
    "T17n0783_001:0721a11": "功，不能一心行道，為佛法故，為行道故，不",
    "T17n0783_001:0721a12": "為身命，如養馬養猪。』是故斷數數食，應受",
    "T17n0783_001:0721a13": "一食法。",
    "T17n0783_001:0721a14": "「五者、得一食時，應作是念：『我今若見渴乏眾",
    "T17n0783_001:0721a15": "生，以一分施之，我為施主、彼為受者。』施已，作",
    "T17n0783_001:0721a16": "是願言：『令一切眾生興福救之莫墮慳貪。』持",
    "T17n0783_001:0721a17": "食至空靜處，減一叚著淨石上施諸禽獸，",
    "T17n0783_001:0721a18": "亦如上願。若欲食時，當敷尼師壇淨手，作是",
    "T17n0783_001:0721a19": "念言：『身中有八萬戶蟲，蟲得此食皆悉安隱。",
    "T17n0783_001:0721a20": "我今以食施此諸虫，後得道時當以法施。』汝",
    "T17n0783_001:0721a21": "是為不捨眾生。若不見困乏者，但食三分之",
    "T17n0783_001:0721a22": "二，以自支身命。所以者何？行者若貪心極",
    "T17n0783_001:0721a23": "噉，令腹脹胸塞妨廢行道。若留一分，則身輕",
    "T17n0783_001:0721a24": "安隱，易消無患，於身無損則行道無廢，是故",
    "T17n0783_001:0721a25": "應受節量食法。",
    "T17n0783_001:0721a26": "「六者、節量食後，過中飲漿則心生樂著，求種",
    "T17n0783_001:0721a27": "種漿果漿蜜漿等，求欲無厭，不能一心修習",
    "T17n0783_001:0721a28": "善法；如馬不著勒，左右噉草不肯進路。若",
    "T17n0783_001:0721a29": "著轡勒，則噉草意斷隨人意去，是故受中後",
    "T17n0783_001:0721b01": "不飲漿法。「七者、應入聚落中，拾故塵棄物浣",
    "T17n0783_001:0721b02": "之令淨，作弊納衣覆除寒露。有好衣因緣，",
    "T17n0783_001:0721b03": "則四方追求墮邪命中。若得人好衣，則生親",
    "T17n0783_001:0721b04": "著；若不親著檀越則恨。若僧中得衣，如上說",
    "T17n0783_001:0721b05": "僧中之過，有好衣是未得道者生貪著處。好",
    "T17n0783_001:0721b06": "衣因緣招致賊難，或至奪命。有如是等患故，",
    "T17n0783_001:0721b07": "應受弊納衣。",
    "T17n0783_001:0721b08": "「八者、應少欲知足，衣趣蓋形，不多不少，白",
    "T17n0783_001:0721b09": "衣為好故畜種種衣，或有外道苦行裸形無",
    "T17n0783_001:0721b10": "恥。是故佛弟子應捨二邊，處中道受，但三衣",
    "T17n0783_001:0721b11": "法。",
    "T17n0783_001:0721b12": "「九者、若佛在世若滅度後，應修二法，所謂止",
    "T17n0783_001:0721b13": "觀。無常空觀，是佛法初門，能令厭離三界。塚",
    "T17n0783_001:0721b14": "間常有悲啼哭聲，死屍狼籍眼見無常。又火",
    "T17n0783_001:0721b15": "燒鳥獸所食不久滅盡，因是屍觀，一切法中",
    "T17n0783_001:0721b16": "易得無常想。又塚間住，若見死屍臭爛不淨，",
    "T17n0783_001:0721b17": "易得九想觀，是離欲初門。是故應受塚間住",
    "T17n0783_001:0721b18": "法。",
    "T17n0783_001:0721b19": "「十者、行人已作不淨無常等觀，得道事辦。若",
    "T17n0783_001:0721b20": "未得道者心則大厭，是故應捨至樹下思惟",
    "T17n0783_001:0721b21": "求道。又如佛生時，成道、轉法輪、般涅槃時皆",
    "T17n0783_001:0721b22": "在樹下，行者隨諸法常處樹下，有如是等",
    "T17n0783_001:0721b23": "因緣故，應受樹下坐法。",
    "T17n0783_001:0721b24": "「十一者、在樹下住，如半舍無異，蔭覆涼樂又",
    "T17n0783_001:0721b25": "生愛著，我所住者好。彼樹下如是等生漏",
    "T17n0783_001:0721b26": "故，至露地住，作是思惟：『樹下有種種過：一者、",
    "T17n0783_001:0721b27": "雨漏濕冷；二者、鳥屎污身、毒蟲所住。有如是",
    "T17n0783_001:0721b28": "等過，空地則無此患。』露地者著脫衣裳隨意",
    "T17n0783_001:0721b29": "快樂，月光遍照令心明利，易入空定，是故",
    "T17n0783_001:0721c01": "應受露地坐法。",
    "T17n0783_001:0721c02": "「十二者、身四威儀中坐為第一，食易消化氣",
    "T17n0783_001:0721c03": "息調和，求道者大事未辦，諸煩惱賊常伺其",
    "T17n0783_001:0721c04": "便，不宜安臥。若行若立心動難攝，亦不可",
    "T17n0783_001:0721c05": "久，是故應受常坐法。若欲睡時脇不著席，是",
    "T17n0783_001:0721c06": "為十二頭陀之法。」",
    "T17n0783_001:0721c07": "佛告比丘：「汝等念者繫心一處無令散亂，",
    "T17n0783_001:0721c08": "禪定功德從是得生。一切凡夫以顛倒故，",
    "T17n0783_001:0721c09": "繫有我人眾生受命，隨逐假名起諸妄見。",
    "T17n0783_001:0721c10": "從本以來五陰清淨，空無我所，不生、不滅、不",
    "T17n0783_001:0721c11": "出、不在；非凡夫、非不凡夫、非聖人、非不聖人，",
    "T17n0783_001:0721c12": "離諸名數言語道絕；諸佛不能行、不能到。汝",
    "T17n0783_001:0721c13": "等今者宜各靜緣諦觀身相。」時諸比丘聞佛",
    "T17n0783_001:0721c14": "所說，心生歡欣，即觀此身，皮膚、血肉膿爛",
    "T17n0783_001:0721c15": "穢惡，筋骨脈髓肪膏腦膜，目淚洟唾肝膽脾",
    "T17n0783_001:0721c16": "腎，心肺痰癊、生熟二藏，小腸大腸、大小便利，",
    "T17n0783_001:0721c17": "髮毛爪齒胞垢污等，三十六物九孔不淨，",
    "T17n0783_001:0721c18": "從外至內從內至外，推求我相了不可得。精",
    "T17n0783_001:0721c19": "勤不已遂見色心念念生滅，如水流燈焰，",
    "T17n0783_001:0721c20": "生無所從來，滅無所至，現在不住。知此五",
    "T17n0783_001:0721c21": "陰從本以來空無所有，滅除諸相證如實智，",
    "T17n0783_001:0721c22": "成阿羅漢。諸菩薩等，思惟法已，得無生忍，滿",
    "T17n0783_001:0721c23": "足十地。",
    "T17n0783_001:0721c24": "佛告諸大眾：「誰能於後像法之中，護持此經",
    "T17n0783_001:0721c25": "廣宣流布，使求佛道者識其要妙？」時天帝釋",
    "T17n0783_001:0721c26": "與龍神八部，聞佛宣告從空而下，稽首佛",
    "T17n0783_001:0721c27": "足，而白佛言：「世尊！若像法之中有三乘人，",
    "T17n0783_001:0721c28": "在空閑處求佛道者，我等為作衛護，不令諸",
    "T17n0783_001:0721c29": "惡鬼神得嬈亂之。」文殊師利法王子白佛言：",
    "T17n0783_001:0722a01": "「世尊！我當承佛威神，於未來世護持此經",
    "T17n0783_001:0722a02": "使不斷絕，有修學者為作開導。」爾時，阿難前",
    "T17n0783_001:0722a03": "白佛言：「世尊！當何名此經？云何奉持？」佛告阿",
    "T17n0783_001:0722a04": "難：「此經名為『頭陀苦行』，亦名『離著集諸善本』，",
    "T17n0783_001:0722a05": "汝當奉持。」爾時，天龍八部、一切大眾，聞佛所",
    "T17n0783_001:0722a06": "說，歡喜奉行。",
    "T17n0783_001:0722a07": "佛說十二頭陀經"
}