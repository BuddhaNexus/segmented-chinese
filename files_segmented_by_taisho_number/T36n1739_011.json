{
    "T36n1739_011:0787a09": "新華嚴經論卷第十一",
    "T36n1739_011:0787a11": "長者李通玄撰",
    "T36n1739_011:0787a12": "第三從主稼神以下。至主晝神。此十眾神明",
    "T36n1739_011:0787a13": "十行利生法門因果者。以主稼神。為表行為",
    "T36n1739_011:0787a14": "資糧故。如世間以禾稼為資糧。長養有為之",
    "T36n1739_011:0787a15": "身。佛法即十波羅蜜行為資糧。長養法身。令",
    "T36n1739_011:0787a16": "使世間習氣漸微出世習氣大慈大悲大智得",
    "T36n1739_011:0787a17": "辦。如資糧位。准三乘說。十信十住十行十",
    "T36n1739_011:0787a18": "向。為道前四種資糧。初地以上為見道加行。",
    "T36n1739_011:0787a19": "為三乘地前菩薩經一大僧祇劫修有為有漏",
    "T36n1739_011:0787a20": "行。初地見道。如此經。十信之中全信自心與",
    "T36n1739_011:0787a21": "十方諸佛性相大智無差別體。十住初心以",
    "T36n1739_011:0787a22": "修方便三昧力。見道。從初發心住及已上諸",
    "T36n1739_011:0787a23": "住。總為見道之位。十行十迴向十地。總為加",
    "T36n1739_011:0787a24": "行。總為資糧。加行與佛因果同進故。為加行",
    "T36n1739_011:0787a25": "與佛果齊資以普賢行用資悲願成滿。以十",
    "T36n1739_011:0787a26": "住初心所見法身理智性果資糧普賢行。不",
    "T36n1739_011:0787a27": "屬人天有為無常。從初發心住。五位進修如",
    "T36n1739_011:0787a28": "來法身。理智性果普賢行果。於一真法界之",
    "T36n1739_011:0787a29": "中互為資糧。廢一二俱不成。即一垢一淨心",
    "T36n1739_011:0787b01": "起。是故以佛理智之果嚴行。以行嚴果。故為",
    "T36n1739_011:0787b02": "佛華嚴也。是故以下十住十行十迴向位中。",
    "T36n1739_011:0787b03": "皆得十方諸佛與入位菩薩同號。及與智摩",
    "T36n1739_011:0787b04": "頂會同體智也。如三乘菩薩。多生他方淨土。",
    "T36n1739_011:0787b05": "及四禪向上。別有菩薩淨土。設在欲界。即言",
    "T36n1739_011:0787b06": "以悲願力故留惑潤生。非如此經法門乘如",
    "T36n1739_011:0787b07": "來法界乘。從初發心住。以如來大智法身性",
    "T36n1739_011:0787b08": "果普賢行果。普周生死。動寂均平理事普進。",
    "T36n1739_011:0787b09": "以法界體用以治餘習法。無前却故新等報。",
    "T36n1739_011:0787b10": "不如三乘別教說有他方有別淨土留惑娑",
    "T36n1739_011:0787b11": "婆。加行即在初地位。初資糧即在十信十住",
    "T36n1739_011:0787b12": "十向。五位既無佛果。明知十地見道。未真如",
    "T36n1739_011:0787b13": "此經於十信心中。自信自心有十種世界。即",
    "T36n1739_011:0787b14": "如金色世界。妙色世界。蓮華色世界。如是有",
    "T36n1739_011:0787b15": "十箇色世界。為十信心是有為故。所信佛境",
    "T36n1739_011:0787b16": "界是色也。本所事佛。不動智佛。無礙智佛。解",
    "T36n1739_011:0787b17": "脫智佛。如是十箇智佛。即是自心。所信自心。",
    "T36n1739_011:0787b18": "十種智果以為十種佛果號故。畢竟證修諸",
    "T36n1739_011:0787b19": "佛滿處。成此智。不異此智。除此十信位中以",
    "T36n1739_011:0787b20": "生滅心信十色世界十智如來。至十住十行",
    "T36n1739_011:0787b21": "十迴向十地等覺十一地。總有五十箇因果。",
    "T36n1739_011:0787b22": "皆以普賢行為因。以如來法身理智性為果。",
    "T36n1739_011:0787b23": "或更互參之以相資發。以此二種因果五位",
    "T36n1739_011:0787b24": "之中。共有一百重佛因果。通取五位上各有",
    "T36n1739_011:0787b25": "五重因五重果。總為一百一十重因果。如十",
    "T36n1739_011:0787b26": "住位中佛因果者。即因陀羅花世界。波頭摩",
    "T36n1739_011:0787b27": "花世界。寶花世界。佛號殊特月佛。無盡月佛。",
    "T36n1739_011:0787b28": "不動月佛。如是十花世界。十箇同號月佛。以",
    "T36n1739_011:0787b29": "為佛果。法慧菩薩等十箇慧菩薩。以為普賢",
    "T36n1739_011:0787c01": "行修行之因。為此十住以入方便三昧力。真",
    "T36n1739_011:0787c02": "證法身妙慧。即世界名花。以花開敷現果故。",
    "T36n1739_011:0787c03": "所現佛果。皆號之為月者。為明十住之中創",
    "T36n1739_011:0787c04": "見法身妙慧現前無煩惱熱得佛法身清涼如",
    "T36n1739_011:0787c05": "月故。以所見道除惑處。而為世界因陀羅花",
    "T36n1739_011:0787c06": "者。此云能主花也。明初發心住生在佛家能",
    "T36n1739_011:0787c07": "為眾生設法主故。波頭摩花者。赤蓮花也。明",
    "T36n1739_011:0787c08": "治地住進修增勝赫奕開敷可觀之義。總是",
    "T36n1739_011:0787c09": "以隨位入道處因果。為佛及國土世界菩薩",
    "T36n1739_011:0787c10": "之名。皆非外有。總明自行所行也。如十行位",
    "T36n1739_011:0787c11": "中十箇慧世界十箇佛號。皆名之為眼。以為",
    "T36n1739_011:0787c12": "其佛果。功德林等十林菩薩。以為其行行之",
    "T36n1739_011:0787c13": "因。以次十向十地。如經可知。至位方明。大",
    "T36n1739_011:0787c14": "要言之。以當位十佛為本位之果。當位十菩",
    "T36n1739_011:0787c15": "薩為當位修行之因。如此初會中。以如來為",
    "T36n1739_011:0787c16": "當五位之果。普賢菩薩及諸神天等。為五位",
    "T36n1739_011:0787c17": "修行之因。又普賢菩薩及諸神天等。以毘盧",
    "T36n1739_011:0787c18": "遮那根本智。為起修行本因。以自己修行之",
    "T36n1739_011:0787c19": "身。為佛差別智果故。為以佛性智果為因。以",
    "T36n1739_011:0787c20": "現修之身。即理智之性果故。互為因果體用。",
    "T36n1739_011:0787c21": "是故神天嘆德中。先嘆佛德。次嘆自己與佛",
    "T36n1739_011:0787c22": "同智同德也。此為入法界之樣。令諸學者迷",
    "T36n1739_011:0787c23": "即凡悟即佛故。以智悲齊進也。如善財童子。",
    "T36n1739_011:0787c24": "十行初位中歡喜行善知識所居之國。名為",
    "T36n1739_011:0787c25": "三眼。還同十行菩薩所居世界。名為親惠世",
    "T36n1739_011:0787c26": "界寶惠世界等十惠世界也。如三眼者。一摩",
    "T36n1739_011:0787c27": "訶般若。二解脫。三法身。亦以智眼慧眼法眼",
    "T36n1739_011:0787c28": "為三眼故。如世品字。如摩醯首羅天王面上",
    "T36n1739_011:0787c29": "三目故為一切佛法不離此大智大慧法身",
    "T36n1739_011:0788a01": "故。此十慧世界義。通此三眼。以是善財十行",
    "T36n1739_011:0788a02": "之中。初善知識國名三眼。比丘名善見。即同",
    "T36n1739_011:0788a03": "十行之位。佛號常住眼佛無勝眼佛。名為善",
    "T36n1739_011:0788a04": "見者。具三眼也。為十行之中以智眼知眾生",
    "T36n1739_011:0788a05": "根而同行故。佛號為眼。善知識名善見。目髮",
    "T36n1739_011:0788a06": "紺青。皮膚金色。圓光一尋。相好如佛者。明",
    "T36n1739_011:0788a07": "十行中所行三眼行因果即佛也。在林中經",
    "T36n1739_011:0788a08": "行者。明萬行稠林覆蔭眾生故。還如十行位",
    "T36n1739_011:0788a09": "中菩薩號功德林慧林勝林等十林菩薩也。",
    "T36n1739_011:0788a10": "善財十行中知識。即以比丘。林中經行為十",
    "T36n1739_011:0788a11": "行位中之行處。如下文中。以功德林等十林",
    "T36n1739_011:0788a12": "菩薩為所行。今此初會中。即以主稼神為佛",
    "T36n1739_011:0788a13": "果十行資糧。眾生入佛位故。資糧見道菩薩",
    "T36n1739_011:0788a14": "長大悲故。如此會佛果五位。與第二三會已",
    "T36n1739_011:0788a15": "後諸菩薩進修五位。及善財童子示行五位。",
    "T36n1739_011:0788a16": "前後相參體勢相似。總明佛果普賢行果體",
    "T36n1739_011:0788a17": "用相資始終不異。以是義故。五位中五十種",
    "T36n1739_011:0788a18": "資糧五十種佛果。互為主伴。互為因果。互為",
    "T36n1739_011:0788a19": "體用。以如來理智性常資普賢行使令無染。",
    "T36n1739_011:0788a20": "普賢行常資如來性果。使得圓滿悲智。廢一",
    "T36n1739_011:0788a21": "邊一切不成。所有行門即是人天因果。設得",
    "T36n1739_011:0788a22": "出世即是聲聞二乘。及出世淨土菩薩。及留",
    "T36n1739_011:0788a23": "惑潤生等。故非法爾理智世及出世大悲動靜",
    "T36n1739_011:0788a24": "染淨自在圓融故。如此十行與佛果資糧。猶",
    "T36n1739_011:0788a25": "如黃瓜。果花同出花果相資。以無作功德而",
    "T36n1739_011:0788a26": "為自在也。法爾理智行周故。於此主稼神一",
    "T36n1739_011:0788a27": "段文中。義分為四。一舉其眾數。二寄位表法。",
    "T36n1739_011:0788a28": "三釋名配行。四結數嘆德。一舉其眾數者。如",
    "T36n1739_011:0788a29": "初行一句是。二寄位表法者。以主稼神資糧",
    "T36n1739_011:0788b01": "位中十行位也。三釋名配行者。所謂一柔",
    "T36n1739_011:0788b02": "軟勝味主稼神主歡喜行中檀波羅蜜。於此",
    "T36n1739_011:0788b03": "檀中有二義。一法檀。二事檀。一法檀者。見",
    "T36n1739_011:0788b04": "來求法者。歡善無厭故名柔軟勝味。以法味",
    "T36n1739_011:0788b05": "資人。令心調伏故。二事檀者。即主稼神。是后",
    "T36n1739_011:0788b06": "稷神之流也。以神祐五穀令生勝味資益含",
    "T36n1739_011:0788b07": "生故。遍十方世界隨處異名。二時花淨光主",
    "T36n1739_011:0788b08": "稼神。即是歡喜行檀波羅蜜中戒波羅蜜。知",
    "T36n1739_011:0788b09": "根同行。號曰時花。令得性戒開敷。名之淨光。",
    "T36n1739_011:0788b10": "亦世間五穀之花。依時祐之令光淨開敷故。",
    "T36n1739_011:0788b11": "三色力勇健主稼神。明檀波羅蜜中忍波羅",
    "T36n1739_011:0788b12": "蜜。明法忍功成。名為勇健。隨忍成果故。得",
    "T36n1739_011:0788b13": "色力嚴身。諸力之中風力為最。諸行之內忍",
    "T36n1739_011:0788b14": "力為最。八風不能動故。以能隨行成忍故名",
    "T36n1739_011:0788b15": "勇健。如善財十行中第三行具足優婆夷。是",
    "T36n1739_011:0788b16": "其行。以明忍為諸行中果故名具足。四增長",
    "T36n1739_011:0788b17": "精氣主稼神。主檀波羅蜜中精進波羅蜜。以",
    "T36n1739_011:0788b18": "精進力資糧法力大慈大悲力。處生死海教",
    "T36n1739_011:0788b19": "化眾生而無勞倦。自無所求故名增長精氣",
    "T36n1739_011:0788b20": "主稼神。表無精進力即諸行不成立故。五普",
    "T36n1739_011:0788b21": "生根果主稼神。主檀波羅蜜中禪波羅蜜。以",
    "T36n1739_011:0788b22": "法性為禪。出生萬行理智妙慧。名普生根果。",
    "T36n1739_011:0788b23": "以法性理為禪生智慧萬行故。即根即果。以",
    "T36n1739_011:0788b24": "根從果生本末無異故。如佛果普賢行果互",
    "T36n1739_011:0788b25": "相資故。明從果生根以根資果。六妙嚴環髻",
    "T36n1739_011:0788b26": "主稼神。主檀波羅蜜中慧波羅蜜。明以妙慧",
    "T36n1739_011:0788b27": "嚴行行復嚴慧。行慧互嚴將用利生以招依",
    "T36n1739_011:0788b28": "果。以環其髻用嚴其首。此是垂髻如環。明解",
    "T36n1739_011:0788b29": "行圓滿。七潤澤淨花主稼神。主檀波羅蜜中",
    "T36n1739_011:0788c01": "方便波羅蜜。此位明成就大悲故。為潤澤淨",
    "T36n1739_011:0788c02": "花利他行故。令他解行法開敷故。此是檀波",
    "T36n1739_011:0788c03": "羅蜜中方便門。成大慈悲故。八成就妙香主",
    "T36n1739_011:0788c04": "稼神主檀波羅蜜中願波羅蜜。十行第八位",
    "T36n1739_011:0788c05": "中同於八地。智無功用。五分法身香悉成就",
    "T36n1739_011:0788c06": "故。又以淨智知根。依根設教。用成戒定慧之",
    "T36n1739_011:0788c07": "妙香故。九見者愛樂主稼神。主檀波羅蜜中",
    "T36n1739_011:0788c08": "力波羅蜜。法師成就法力利生。見聞法者皆",
    "T36n1739_011:0788c09": "愛樂故。十離垢淨光主稼神。主檀波羅蜜中",
    "T36n1739_011:0788c10": "智波羅蜜。以智能離自他垢故。諸法灌頂同",
    "T36n1739_011:0788c11": "十住十地中灌頂位也。四結數嘆德。如文可",
    "T36n1739_011:0788c12": "知。已上十箇主稼神。總是歡喜行中檀波羅",
    "T36n1739_011:0788c13": "蜜中十波羅蜜資糧。從行成號。已下例然。法",
    "T36n1739_011:0788c14": "則如上。",
    "T36n1739_011:0788c15": "第二十箇主河神。是饒益行。行戒波羅蜜中",
    "T36n1739_011:0788c16": "十波羅蜜。第一普發迅流主河神。明十行中",
    "T36n1739_011:0788c17": "戒波羅蜜中檀波羅蜜資糧從行成號。已下",
    "T36n1739_011:0788c18": "例然。法則如上。若以其事如此孟母是也。如",
    "T36n1739_011:0788c19": "善財童子饒益行中善知識。於河渚中一萬",
    "T36n1739_011:0788c20": "童子釋天為首。聚沙為戲。以河為行。主戒體",
    "T36n1739_011:0788c21": "明饒益故。此初會中河神。為戒體前後相似。",
    "T36n1739_011:0788c22": "普發迅流明應一乘之種。第二普潔泉澗主",
    "T36n1739_011:0788c23": "河神。明應三乘及人天等善法。主十行中戒",
    "T36n1739_011:0788c24": "波羅蜜中戒波羅蜜。已下諸神眾依行立名",
    "T36n1739_011:0788c25": "號。以名下義。如前配之可知。如十行中戒體",
    "T36n1739_011:0788c26": "者。如釋天童子。以算數法相黶子法五行陰",
    "T36n1739_011:0788c27": "陽。以利人之巧術。以為十行之中戒體。故名",
    "T36n1739_011:0788c28": "普潔泉澗義。若不如是。行不滿故。明人天及",
    "T36n1739_011:0788c29": "三乘總化。以巧術利生。是普潔義。",
    "T36n1739_011:0789a01": "第三主海神。明無違逆行。明忍波羅蜜如海",
    "T36n1739_011:0789a02": "能納眾流是無違逆也。主忍波羅蜜有十箇",
    "T36n1739_011:0789a03": "海神。即明忍波羅蜜中十波羅蜜也。各隨名",
    "T36n1739_011:0789a04": "下義。如前配之。大意。此十行中忍以法性大",
    "T36n1739_011:0789a05": "悲。以為忍體。是故如海含潤處其下流能容",
    "T36n1739_011:0789a06": "一切。無明高慢生死之流。皆為法流而無妨",
    "T36n1739_011:0789a07": "礙。故名無違逆行。如善財童子無違逆行中",
    "T36n1739_011:0789a08": "善知識。南方有城。名曰海住。有優婆夷名具",
    "T36n1739_011:0789a09": "足。素服垂髮者。慈忍之貌具足成忍。無行不",
    "T36n1739_011:0789a10": "周故名具足。海神者。女神。明慈悲柔軟處行",
    "T36n1739_011:0789a11": "能忍。其心如海。福智具足饒益眾生。是故忍",
    "T36n1739_011:0789a12": "為萬行中果也。能容眾流。",
    "T36n1739_011:0789a13": "第四主水神。明無屈撓行。主精進波羅蜜。為",
    "T36n1739_011:0789a14": "明水體能淨諸垢。以明此位菩薩以法性之",
    "T36n1739_011:0789a15": "水。常勤精進。教化眾生。一一知根而益。而",
    "T36n1739_011:0789a16": "無屈撓。其心如水潤生隨物而益。各得其所",
    "T36n1739_011:0789a17": "而無屈撓。於中十箇水神。即是精進波羅蜜",
    "T36n1739_011:0789a18": "中十波羅蜜。明以其萬行如水同事潤生。各",
    "T36n1739_011:0789a19": "各隨名下義配之。常以十行中精進為體。如",
    "T36n1739_011:0789a20": "十住中精進門。樂勤觀法性為體。此十行中",
    "T36n1739_011:0789a21": "精進門。處世益生。以行潤物為體。位位中各",
    "T36n1739_011:0789a22": "隨當位主行為體。餘九於主行體上作別。不",
    "T36n1739_011:0789a23": "得一向解故。即體意不當。如十迴向中精進",
    "T36n1739_011:0789a24": "波羅蜜。圓融理智大悲。使令均平自在。如是",
    "T36n1739_011:0789a25": "五位得一。即五位俱有齊等。以慣習生熟須",
    "T36n1739_011:0789a26": "有次第。雖立次第。以法界智體而無前却。是",
    "T36n1739_011:0789a27": "無前後中次第。是一性無差別中同異。不可",
    "T36n1739_011:0789a28": "以情作前却解也。以實而論。初發心住中如",
    "T36n1739_011:0789a29": "一渧之水入大海水中。總同海體。諸龍魚寶",
    "T36n1739_011:0789b01": "咸在其中。為教化眾生故。教網筌蹄方法不",
    "T36n1739_011:0789b02": "可不具。以名言竹帛著籙。即似前後義生。體",
    "T36n1739_011:0789b03": "道者。明鑒即如持寶鏡普臨萬像。十地即明",
    "T36n1739_011:0789b04": "使慣習功成。等覺位中即明自在行周法界。",
    "T36n1739_011:0789b05": "若但置十住一位。但明見道初功。又安十行",
    "T36n1739_011:0789b06": "修行。但有出世心勝。加十迴向興大願雲。使",
    "T36n1739_011:0789b07": "令悲智萬行圓滿。十地但蘊功成德。使令慣",
    "T36n1739_011:0789b08": "習須成。十一地入俗自在行周任法饒益。明",
    "T36n1739_011:0789b09": "張教網學者有所歸依。若不如斯發心者何",
    "T36n1739_011:0789b10": "措。",
    "T36n1739_011:0789b11": "第五主火神。明無癡亂行。主禪波羅蜜。於中",
    "T36n1739_011:0789b12": "十神。明禪波羅蜜中十波羅蜜。皆以十行位",
    "T36n1739_011:0789b13": "禪為體。即明普智照而恒寂故。即以火神為",
    "T36n1739_011:0789b14": "定體。即寂而常照。即事而恒理。悲智照用而",
    "T36n1739_011:0789b15": "無礙故。以火神為定體。若其世間事也。即南",
    "T36n1739_011:0789b16": "方离神是也。若其人也。是其心也。离法心故。",
    "T36n1739_011:0789b17": "若其法也。是虛無之智也。若外事是其日也。",
    "T36n1739_011:0789b18": "若在其身也是其目也。若方法也。為中道。為",
    "T36n1739_011:0789b19": "正明。明為虛無。為智照萬有。為普光明殿。",
    "T36n1739_011:0789b20": "是女神故。善財童子南行意者為若此也。明",
    "T36n1739_011:0789b21": "無癡亂行。以火神能破闇故。不迷惑故。無闇",
    "T36n1739_011:0789b22": "障故。此一段約用而為定也。",
    "T36n1739_011:0789b23": "第六主風神。明善現行。以般若波羅蜜為體。",
    "T36n1739_011:0789b24": "十箇風神。明智慧波羅蜜中十波羅蜜也。若",
    "T36n1739_011:0789b25": "世間也。即辰巳之間巽神也。是女神故。為法",
    "T36n1739_011:0789b26": "則也。為言說。為教令。如周易乾五世卦巽上",
    "T36n1739_011:0789b27": "坤下曰觀。易曰。風行地上可以觀象。君子設",
    "T36n1739_011:0789b28": "教。而眾人從而法之。可以觀。以是義故巽為",
    "T36n1739_011:0789b29": "風教。明第六波羅蜜智慧功成。善現言教教",
    "T36n1739_011:0789c01": "化眾生。此名善現行也。又辰巳之間。如來取",
    "T36n1739_011:0789c02": "之為齋戒法則。明吉凶之際或著之終。至午",
    "T36n1739_011:0789c03": "即萬法正也。上值角宿角為天門。主僧尼道",
    "T36n1739_011:0789c04": "士在其中。明是設教令成眾善之門也。一切",
    "T36n1739_011:0789c05": "風化皆從此起。象以口為天門。吐納風氣成",
    "T36n1739_011:0789c06": "正教故。以智為神。又敷花發果發生一切能",
    "T36n1739_011:0789c07": "持世界能成能壞。故名善現行也。此經下文",
    "T36n1739_011:0789c08": "如海有四種風。一名能集。能集眾寶。明大圓",
    "T36n1739_011:0789c09": "鏡智。二能成。能成眾寶。明成所作智。三名簡",
    "T36n1739_011:0789c10": "擇。能簡眾寶。明妙觀察智。四名能散。能散眾",
    "T36n1739_011:0789c11": "寶。明平等性智。是故以四智為風神。能現法",
    "T36n1739_011:0789c12": "自在故。以風神為表善現行故。為此第六智",
    "T36n1739_011:0789c13": "慧法。以智慧風神。善現一切法行。悉皆自在",
    "T36n1739_011:0789c14": "故。如十信位中。第六信位佛果配在東南方。",
    "T36n1739_011:0789c15": "佛號究竟智。為東南方是巽。以巽為風神。又",
    "T36n1739_011:0789c16": "易云。巽為言說。以借物表法將風神明智慧。",
    "T36n1739_011:0789c17": "能善現眾法故。方者法也。以取其法大像無",
    "T36n1739_011:0789c18": "方也。",
    "T36n1739_011:0789c19": "第七主空神。明無著行。主方便波羅蜜成大悲",
    "T36n1739_011:0789c20": "門。以法空起行。教化攝取一切眾生。故名方",
    "T36n1739_011:0789c21": "便。故名無著行。於中眾神。明方便波羅蜜中",
    "T36n1739_011:0789c22": "十波羅蜜。以一切法空為體。以智為神。故無",
    "T36n1739_011:0789c23": "所著。以一切法空能生悲智故。即萬行無著。",
    "T36n1739_011:0789c24": "第八主方神。明難得行。為智用無功功難成",
    "T36n1739_011:0789c25": "故。主願波羅蜜。為智體性淨。以願防之。念其",
    "T36n1739_011:0789c26": "本願。引智起行。令行周遍。使令不住生死不",
    "T36n1739_011:0789c27": "住涅槃。於中十箇神。明願波羅蜜中十波羅",
    "T36n1739_011:0789c28": "蜜。方者法也。以第八行大智成以智設法饒",
    "T36n1739_011:0789c29": "益眾生。此是大智為神。總以震坎兌离四維",
    "T36n1739_011:0790a01": "上下正方之神。都舉明無功之智圓攝故。",
    "T36n1739_011:0790a02": "第九主夜神。明善法行。主力波羅蜜。法力已",
    "T36n1739_011:0790a03": "成法王功辦。常處生死長夜。以法照明世間",
    "T36n1739_011:0790a04": "故。名善法行。於中十神。主力波羅蜜中十波",
    "T36n1739_011:0790a05": "羅蜜。是女神也。此為善財童子十地中知識",
    "T36n1739_011:0790a06": "故。以明此位行體徹十地法故。",
    "T36n1739_011:0790a07": "第十主晝神。明真實行。主智波羅蜜。於中十",
    "T36n1739_011:0790a08": "神。明智波羅蜜中十波羅蜜。以智日恒明名",
    "T36n1739_011:0790a09": "為主晝。智無為而應萬有。稱之為神。嘆德中",
    "T36n1739_011:0790a10": "恒共精勤嚴飾宮殿者。以智普周教化眾生",
    "T36n1739_011:0790a11": "成法宮殿。悲為宮。智為殿。成就眾生。悲智宮",
    "T36n1739_011:0790a12": "殿展轉相益故。已上明十行位竟。十迴向門",
    "T36n1739_011:0790a13": "如下。",
    "T36n1739_011:0790a14": "第四從阿脩羅王至日天子。於中有十眾。用",
    "T36n1739_011:0790a15": "表十迴向。何以然者。為阿脩羅居大海中不",
    "T36n1739_011:0790a16": "沒其身。表十迴向圓融真俗常處生死大海",
    "T36n1739_011:0790a17": "不沒其身。前之十住十行。但修出世悲智心",
    "T36n1739_011:0790a18": "增。加以迴向迴真入俗。以成處世悲智圓滿",
    "T36n1739_011:0790a19": "故。以阿脩羅等十眾。以表十迴向處大海而",
    "T36n1739_011:0790a20": "不溺。表此位菩薩。以大悲心得真不證。知真",
    "T36n1739_011:0790a21": "同俗。處俗無染。利生自在。第一從初一眾阿",
    "T36n1739_011:0790a22": "脩羅王。義分為四。一舉眾數。二寄位表法。三",
    "T36n1739_011:0790a23": "釋名配行。四結數嘆德。一舉眾數者。如初一",
    "T36n1739_011:0790a24": "行是。二寄位表法者。寄阿脩羅位。表救護一",
    "T36n1739_011:0790a25": "切眾生離眾生相迴向。為明此初迴向如阿",
    "T36n1739_011:0790a26": "脩羅雖處大海而海水不沒雖同天趣無天妙",
    "T36n1739_011:0790a27": "樂故。如此位菩薩處於生死。無生死中五欲",
    "T36n1739_011:0790a28": "之樂。雖處涅槃。無涅槃中寂滅之樂。故名救",
    "T36n1739_011:0790a29": "護眾生離眾生相迴向。又如法界品云。成就",
    "T36n1739_011:0790b01": "如來高出世間阿脩羅王。又王者。自在義。明",
    "T36n1739_011:0790b02": "此位菩薩於涅槃生死中而得自在故。又阿",
    "T36n1739_011:0790b03": "脩羅。亦云阿素羅。阿之言無。素云遊故。又云",
    "T36n1739_011:0790b04": "妙。又羅云戲。如婆沙論。釋為非天也。雖天趣",
    "T36n1739_011:0790b05": "攝。為多諂詐無天妙樂。象此位菩薩行大悲",
    "T36n1739_011:0790b06": "方便萬行。似如諂詐。似如生死。無有人天五",
    "T36n1739_011:0790b07": "欲。無常涅槃出世寂滅之樂。主十迴向中檀",
    "T36n1739_011:0790b08": "波羅蜜門。舊名不須。此舊翻謬矣。或云毘摩",
    "T36n1739_011:0790b09": "之母。以本從生故。故名劣天。如阿含經云。劫",
    "T36n1739_011:0790b10": "初成時。光音天來入海中洗浴。水觸其身。失",
    "T36n1739_011:0790b11": "精在水。還成肉卵。經八千歲乃生一女。身若",
    "T36n1739_011:0790b12": "須彌有九百九十頭。頭有千眼。有九百九十",
    "T36n1739_011:0790b13": "口。口有四牙。牙上出火。猶如礕礰。二十四手",
    "T36n1739_011:0790b14": "九百九十脚在海浮戲。水精入身生一肉卵。",
    "T36n1739_011:0790b15": "經八千歲生毘摩質多羅。身有九頭。頭有千",
    "T36n1739_011:0790b16": "眼。口中出水。有九百九十手。有八脚。其形四",
    "T36n1739_011:0790b17": "倍大於須彌山。純食淤泥及以藕根。又與天",
    "T36n1739_011:0790b18": "諍。廣如正法念經說。然阿脩羅住處有五。一",
    "T36n1739_011:0790b19": "地上眾寶山中。二云在須彌山北下入大海",
    "T36n1739_011:0790b20": "二萬一千由旬。有阿脩羅王名羅睺。此云障",
    "T36n1739_011:0790b21": "礙。能以手障日月明。領無量眾。三從此更下",
    "T36n1739_011:0790b22": "二萬一千由旬。有阿脩羅王。名勇健。亦領多",
    "T36n1739_011:0790b23": "眾。四復過二萬一千由旬有阿脩羅王。名花",
    "T36n1739_011:0790b24": "鬘。亦領諸眾。第五復過是數名毘摩質多羅。",
    "T36n1739_011:0790b25": "此云響高。是舍脂父。舍脂是天帝釋后。父與",
    "T36n1739_011:0790b26": "天帝釋鬪戰時。發自海中揚聲大叫云。我是",
    "T36n1739_011:0790b27": "毘摩質多羅。我是毘摩質多羅。時閻浮提山",
    "T36n1739_011:0790b28": "岳一時震動。亦名穴居。謂彼中有光明城。於",
    "T36n1739_011:0790b29": "中住故。或天趣攝。已上佛地論。依毘曇鬼趣",
    "T36n1739_011:0790c01": "攝。又毘摩質多羅。此云種種事。又毘摩者。此",
    "T36n1739_011:0790c02": "云遍空。質多羅云種種嚴儀。言此脩羅與帝",
    "T36n1739_011:0790c03": "釋戰時嚴備種種軍仗之儀遍空而列。舊云",
    "T36n1739_011:0790c04": "響高。又曰穴居者非。此依唐朝禮法師等翻",
    "T36n1739_011:0790c05": "是第四惡趣攝。如經中十種阿脩羅王表位",
    "T36n1739_011:0790c06": "進修中。以明菩薩大悲徹下如大海而得其",
    "T36n1739_011:0790c07": "底。身出大海。明菩薩不沒惡道能離自憍慢",
    "T36n1739_011:0790c08": "故。以真攝俗。真俗圓融處苦海而恒出。寄其",
    "T36n1739_011:0790c09": "此位表迴向法門。三釋名配行者。一羅睺羅",
    "T36n1739_011:0790c10": "阿脩羅王者。明十迴向中檀波羅蜜門故。此",
    "T36n1739_011:0790c11": "迴向中十波羅蜜。以事表法中取阿脩羅。明",
    "T36n1739_011:0790c12": "此十向純以大悲十願。以為十度之體。無自",
    "T36n1739_011:0790c13": "求益之心。以彼脩羅所居徹下。其身處海徹",
    "T36n1739_011:0790c14": "上出身之半。總明託事表法令易解故。用彰",
    "T36n1739_011:0790c15": "此位。純以大智大悲大願。徹真俗為體。如羅",
    "T36n1739_011:0790c16": "睺羅者。此云能障。明此位菩薩以大悲心入",
    "T36n1739_011:0790c17": "生死趣。顯大法空障諸惡趣故。二毘摩質多",
    "T36n1739_011:0790c18": "羅阿脩羅王者。明檀波羅蜜中戒波羅蜜。毘",
    "T36n1739_011:0790c19": "摩質多羅者。此云響高。明以大悲大願音聲",
    "T36n1739_011:0790c20": "誓度三界六道故。以悲願為戒體。王者。自在",
    "T36n1739_011:0790c21": "義故處苦海中沈浮自在故。三巧幻術阿脩",
    "T36n1739_011:0790c22": "羅王者。明忍波羅蜜。此位菩薩雖居生死大",
    "T36n1739_011:0790c23": "海常得如幻忍故。四大眷屬阿脩羅王者。主",
    "T36n1739_011:0790c24": "精進波羅蜜。明以萬行攝眾生遍故。五大力",
    "T36n1739_011:0790c25": "阿脩羅王者。明以法性大禪定力在苦海而",
    "T36n1739_011:0790c26": "無苦故。六遍照阿脩羅王者。明慧光攝化眾",
    "T36n1739_011:0790c27": "生遍故。七堅固行妙莊嚴阿脩羅王者。明大",
    "T36n1739_011:0790c28": "悲方便為嚴故。八廣大因慧阿脩羅王者。以",
    "T36n1739_011:0790c29": "智慧增明以本願利生為因。為在第八位中",
    "T36n1739_011:0791a01": "得智增明。皆須念初發心時大願為因故。令",
    "T36n1739_011:0791a02": "度眾生故。九出現勝德阿脩羅王者。明法師",
    "T36n1739_011:0791a03": "位成力波羅蜜。十妙好音聲阿脩羅王者。明",
    "T36n1739_011:0791a04": "智位成就妙音善說法故。四結數嘆德。如文",
    "T36n1739_011:0791a05": "可知。已上十波羅蜜。皆是知真處俗融會大",
    "T36n1739_011:0791a06": "悲性中十波羅蜜。如是十度以大悲為體故。",
    "T36n1739_011:0791a07": "託事現法。在於阿脩羅。喻菩薩處生死海而",
    "T36n1739_011:0791a08": "得其底而恒不沒生死海中。是故下文云。成",
    "T36n1739_011:0791a09": "就如來高出世間阿修羅王。又十住十行但",
    "T36n1739_011:0791a10": "明達智應真。號之為神。十向十地。皆以十王",
    "T36n1739_011:0791a11": "表之。明以慣習增長自在故。自餘廣意。至十",
    "T36n1739_011:0791a12": "迴向品方明。",
    "T36n1739_011:0791a13": "第二不壞迴向。為明以真理智而同纏利生",
    "T36n1739_011:0791a14": "成大悲戒。為達俗性真真俗不二故。法華經",
    "T36n1739_011:0791a15": "名妙法蓮華者。是其義也。此經名大方廣佛",
    "T36n1739_011:0791a16": "華嚴者。亦其義也。以理智大悲法界自體清",
    "T36n1739_011:0791a17": "淨覺而興萬行故。號佛華嚴經。明菩薩以法",
    "T36n1739_011:0791a18": "性大智大悲不捨世流同事。名之為水。具普",
    "T36n1739_011:0791a19": "賢行。名之以蓮。以覺行同資。名為妙法。故名",
    "T36n1739_011:0791a20": "不壞迴向。真性無虧同流入俗。名為不壞。明",
    "T36n1739_011:0791a21": "無性菩提無依住智自在故。今以迦樓羅王",
    "T36n1739_011:0791a22": "託事現之。是金翅鳥也。於一段文中。義分為",
    "T36n1739_011:0791a23": "四。一舉眾數。二寄位表法。三釋名配行。四結",
    "T36n1739_011:0791a24": "數嘆德。一舉眾數者。如初行可知。二寄位表",
    "T36n1739_011:0791a25": "法者。託事寄迦樓羅王位。明於大海上以清",
    "T36n1739_011:0791a26": "淨目。觀命盡之龍。而以兩翼而搏取之。明拔",
    "T36n1739_011:0791a27": "濟義。如法界品云。恒願拔濟眾生出諸有海。",
    "T36n1739_011:0791a28": "迦樓羅王。此云金翅鳥王。顯十迴向菩薩。常",
    "T36n1739_011:0791a29": "於生死大海之上。以法空清淨智目。觀有根",
    "T36n1739_011:0791b01": "熟眾生。而以止觀兩翼而搏取之。安置自性",
    "T36n1739_011:0791b02": "清淨涅槃之岸。此止觀。以法性為止體。以自",
    "T36n1739_011:0791b03": "性無性智為觀體。非能觀所觀而有二事。主",
    "T36n1739_011:0791b04": "戒波羅蜜戒淨故。猶如大海不宿死屍。明大",
    "T36n1739_011:0791b05": "悲大智戒不宿人天及三乘染淨二見之死屍",
    "T36n1739_011:0791b06": "故。此金翅鳥兩翼相去三十六萬里。三釋名",
    "T36n1739_011:0791b07": "配行者。大速疾力迦樓羅王。明戒波羅蜜中",
    "T36n1739_011:0791b08": "檀波羅蜜。明此位菩薩。以性起大悲入生死",
    "T36n1739_011:0791b09": "海。度根熟眾生。以止觀力。如一念頃至於佛",
    "T36n1739_011:0791b10": "果涅槃之岸。為明於一念至法界性中非古",
    "T36n1739_011:0791b11": "今三世所繫故。以金翅鳥取龍之喻。如速疾",
    "T36n1739_011:0791b12": "力以金翅鳥取龍之時。於一念頃[打丁+段]身入海",
    "T36n1739_011:0791b13": "水。水波未合取龍而出。名速疾力也。故下文",
    "T36n1739_011:0791b14": "嘆德中。善能救攝一切眾生出生死海。得道",
    "T36n1739_011:0791b15": "菩薩亦復如是。以定慧觀察力。從無明大海",
    "T36n1739_011:0791b16": "之際。繫長短心一念應真。古今三世一時見",
    "T36n1739_011:0791b17": "盡。如是見道。如是修道。是名為發心。畢竟",
    "T36n1739_011:0791b18": "二不別。如是二心先心難。但明十住初心從",
    "T36n1739_011:0791b19": "凡夫地一念應真難故。非為究竟佛果難故。",
    "T36n1739_011:0791b20": "至於究竟不異初心故。明法不異。智慧不異。",
    "T36n1739_011:0791b21": "時復不遷故。以明法界體用故。以定慧照之",
    "T36n1739_011:0791b22": "可見。以情思之即迷也。以下以諸波羅蜜依",
    "T36n1739_011:0791b23": "名義配之可知。四結數嘆德。如文可知。",
    "T36n1739_011:0791b24": "第三緊那羅王。明等一切諸佛迴向。以一切",
    "T36n1739_011:0791b25": "諸佛處於生死。以法忍門。以為萬行之主。令",
    "T36n1739_011:0791b26": "一切眾生皆得菩提無上法樂故。寄表。緊那",
    "T36n1739_011:0791b27": "羅王。此云疑神。亦為行主。似人而頂上有角。",
    "T36n1739_011:0791b28": "口似牛口。人見皆疑。人耶非人耶。故曰疑神。",
    "T36n1739_011:0791b29": "明此位菩薩以十迴向成大悲心。以法忍力",
    "T36n1739_011:0791c01": "生於六道。同行益生。人見皆疑。為凡為聖。若",
    "T36n1739_011:0791c02": "是凡夫有智如佛。若是賢聖行同凡事故。以",
    "T36n1739_011:0791c03": "疑神寄表其行也。此神能作行主與天作戲。",
    "T36n1739_011:0791c04": "主忍波羅蜜門。以忍為萬行主。若無忍者萬",
    "T36n1739_011:0791c05": "行不成。是故忍為行主。於中四義。如上准之。",
    "T36n1739_011:0791c06": "十箇疑神。以忍波羅蜜中十波羅蜜。以名義",
    "T36n1739_011:0791c07": "配之可見。此類畜生道攝。",
    "T36n1739_011:0791c08": "第四摩睺羅伽王。此云大蟒也。亦云大腹羅",
    "T36n1739_011:0791c09": "伽。云胸腹行也。主精進波羅蜜。胸腹行者。明",
    "T36n1739_011:0791c10": "趣求樂法利人匍匐離慢謙敬也。是精進義",
    "T36n1739_011:0791c11": "也。明至一切處迴向也。六道之生無處不入。",
    "T36n1739_011:0791c12": "此是守護伽藍神。能護法故。如此法界品云。",
    "T36n1739_011:0791c13": "見佛歡喜曲躬恭敬。摩睺羅伽王。此中十王。",
    "T36n1739_011:0791c14": "明精進波羅蜜中十波羅蜜。一一以名下義配",
    "T36n1739_011:0791c15": "之可見。此眾亦明方便同於眾生愛著所為。",
    "T36n1739_011:0791c16": "明菩薩處生死同行令除愛網。如下嘆德中。",
    "T36n1739_011:0791c17": "皆勤修習廣大方便。令諸眾生永剖癡網故。",
    "T36n1739_011:0791c18": "第五夜叉王。明無盡功德藏迴向。主禪波羅",
    "T36n1739_011:0791c19": "蜜。以禪定守護一切眾生心。令心不妄。得大",
    "T36n1739_011:0791c20": "功德藏故。夜叉者。此云苦活或名伺察。明以",
    "T36n1739_011:0791c21": "禪門守護伺察一切眾生苦活心不妄。如法",
    "T36n1739_011:0791c22": "界品云。常勤守護眾生。諸夜叉王。餘十王是",
    "T36n1739_011:0791c23": "禪波羅蜜中十波羅蜜。以名下義隨位配之。",
    "T36n1739_011:0791c24": "又毘沙門夜叉因主所管。得名毘沙門天王。",
    "T36n1739_011:0791c25": "領夜叉眾。在須彌山北面。",
    "T36n1739_011:0791c26": "第六毘樓博叉龍王。亦依所管得名毘樓博",
    "T36n1739_011:0791c27": "叉天王。主領龍眾。在須彌山西。并富多那。此",
    "T36n1739_011:0791c28": "主熱病鬼。此之龍王主隨順堅固迴向。明般",
    "T36n1739_011:0791c29": "若波羅蜜門如龍遊空能隱現降雨潤眾生",
    "T36n1739_011:0792a01": "故。以般若空慧自在有無。雨諸法雨。益眾生",
    "T36n1739_011:0792a02": "故。以龍表之也。毘樓博叉者。具云毘路波呵",
    "T36n1739_011:0792a03": "迄叉。亦云雜語主。舊云醜目。新名毘者。種種",
    "T36n1739_011:0792a04": "也。路者色也。波呵迄叉者根也。以種種色莊",
    "T36n1739_011:0792a05": "嚴眼根。明以種種慧莊嚴諸見令無著。龍有",
    "T36n1739_011:0792a06": "五種。一象形。二蛇形。三馬形。四魚形。五蝦",
    "T36n1739_011:0792a07": "蟇形。一善住龍王。為一切象形龍王。二難陀",
    "T36n1739_011:0792a08": "龍王。此云歡喜。為一切蛇形龍王。三阿那婆",
    "T36n1739_011:0792a09": "達多龍王。此云無熱惱。亦名清涼。為一切馬",
    "T36n1739_011:0792a10": "形龍王。此一箇龍王遠離諸龍三種過患。一",
    "T36n1739_011:0792a11": "熱沙不墮其頭。二不以蛇形行欲。三無金翅",
    "T36n1739_011:0792a12": "鳥畏。又更有一苦。以風吹寶衣露身生苦。唯",
    "T36n1739_011:0792a13": "此龍王得免斯惱。故曰清涼。依智論。此龍王",
    "T36n1739_011:0792a14": "是七住菩薩。如婆樓那龍王。此云水天。一切",
    "T36n1739_011:0792a15": "魚形龍主。摩那蘇婆帝龍王。亦名摩那斯。此",
    "T36n1739_011:0792a16": "云慈心。風不鳴條雨不破塊。亦名得意。又云",
    "T36n1739_011:0792a17": "摩那。云意高。以此龍有威德。故名為意高。為",
    "T36n1739_011:0792a18": "一切蝦蟇形龍王。如四分律文中說。諸龍初",
    "T36n1739_011:0792a19": "生時。睡時。瞋時。行欲時。此時中不能變形。",
    "T36n1739_011:0792a20": "餘時皆能變形。此約三乘中龍王。其事如此",
    "T36n1739_011:0792a21": "一乘中龍王。其德並是入不思議乘。佛果位",
    "T36n1739_011:0792a22": "中大菩薩等。為化眾生故。遍於諸道普現其",
    "T36n1739_011:0792a23": "身。今於此會賀佛出興。酬其本緣寄位表法。",
    "T36n1739_011:0792a24": "即如此經毘樓博叉龍王。得銷滅一切諸龍",
    "T36n1739_011:0792a25": "趣熾然苦解脫。為明此位般若智慧之龍常",
    "T36n1739_011:0792a26": "遊法空以種種語言設諸教網故。此是十迴",
    "T36n1739_011:0792a27": "向中檀波羅蜜。娑竭羅龍王。此云鹽海也。得",
    "T36n1739_011:0792a28": "一念中轉自龍形示現無量眾生身解脫門。明",
    "T36n1739_011:0792a29": "此是入生死成大悲戒報得願力神通故。此",
    "T36n1739_011:0792b01": "十迴向大體。成慈悲願行。得願力神通。雲音",
    "T36n1739_011:0792b02": "妙幢龍王。得一切諸有趣中以清淨音說佛",
    "T36n1739_011:0792b03": "無邊名號海解脫門。此明忍招名譽。如獲益",
    "T36n1739_011:0792b04": "分中廣明。德叉迦龍王。此云能害於所害。為",
    "T36n1739_011:0792b05": "德叉是所害聲。迦是能害聲。言此龍瞋時。噓",
    "T36n1739_011:0792b06": "視人畜皆致命終故。舊云多舌龍者。由多言",
    "T36n1739_011:0792b07": "故多舌。非是口中有多舌故。表進修中。此是",
    "T36n1739_011:0792b08": "第六般若波羅蜜門。善說多法故。故云多舌。",
    "T36n1739_011:0792b09": "託此龍寄位顯法故。以下准上以名義配之。",
    "T36n1739_011:0792b10": "可知。已上十龍王。以十向中般若波羅蜜為",
    "T36n1739_011:0792b11": "體。表智慧遊空雨法自在。",
    "T36n1739_011:0792b12": "第七等隨順一切眾生迴向。以鳩槃茶王主",
    "T36n1739_011:0792b13": "之。明此位菩薩成大悲遍入諸道乘慈利生。",
    "T36n1739_011:0792b14": "此是厭媚鬼神噉食精氣。亦名冬瓜鬼。依正",
    "T36n1739_011:0792b15": "法念經說。其名字。如是惡眾生菩薩亦皆隨",
    "T36n1739_011:0792b16": "順。是故名等隨順一切眾生迴向。乃至地獄",
    "T36n1739_011:0792b17": "悉皆遍入。此神是南方天王領二部眾。一鳩",
    "T36n1739_011:0792b18": "槃茶。二薜荔鬼。此鳩槃茶陰囊大如冬瓜。若",
    "T36n1739_011:0792b19": "行乃擎置肩上。坐時而踞之而坐。法界品云。",
    "T36n1739_011:0792b20": "常勤除滅諸餓鬼趣。鳩槃茶王。明愛染貪求",
    "T36n1739_011:0792b21": "猶如餓鬼。大悲菩薩盡與隨行斷一切貪求",
    "T36n1739_011:0792b22": "故。",
    "T36n1739_011:0792b23": "第八真如相迴向。寄乾闥婆王以表法。此云",
    "T36n1739_011:0792b24": "尋香。有香氣處以作娛樂而求其食。託事表",
    "T36n1739_011:0792b25": "真。如相位菩薩常以真如法界戒定慧解脫",
    "T36n1739_011:0792b26": "解脫知見五分法身無染之香。娛樂眾生。令",
    "T36n1739_011:0792b27": "其愛樂。故下文云。皆於大法深生信解歡喜",
    "T36n1739_011:0792b28": "愛重勤修不倦。入法界品云。常令眾生增長",
    "T36n1739_011:0792b29": "歡喜。乾闥婆王以法悅眾生義故。於中十王",
    "T36n1739_011:0792c01": "明願波羅蜜中十波羅蜜。此位智增隨根設",
    "T36n1739_011:0792c02": "教。悅眾生故令歡喜故。",
    "T36n1739_011:0792c03": "第九無縛無著解脫迴向。託事於月天子表",
    "T36n1739_011:0792c04": "力波羅蜜。以無縛無著法性虛空智慧。照燭",
    "T36n1739_011:0792c05": "眾生淨煩惱熱。得法清涼故。於中十月天子。",
    "T36n1739_011:0792c06": "明力波羅蜜中十波羅蜜。隨名下義配之可",
    "T36n1739_011:0792c07": "見。",
    "T36n1739_011:0792c08": "第十入法界無量迴向。以日天子託事表之。",
    "T36n1739_011:0792c09": "明十迴向中智波羅蜜如日處空下臨照萬",
    "T36n1739_011:0792c10": "有。其位於上其功益下。像此位菩薩其智甚",
    "T36n1739_011:0792c11": "高其行彌下。徹至人天神鬼外道邪行畜生",
    "T36n1739_011:0792c12": "地獄。盡同其行。猶如日月其形在上其功在",
    "T36n1739_011:0792c13": "下。善惡俱照故。於中十日天子明智波羅蜜",
    "T36n1739_011:0792c14": "中十波羅蜜。一一隨名義配之。常以智波羅",
    "T36n1739_011:0792c15": "蜜為體。已上十王配十迴向中十波羅蜜竟。",
    "T36n1739_011:0792c16": "如十住十行十迴向乃至十地。一一位中波",
    "T36n1739_011:0792c17": "羅蜜。各隨當位取意即得。一例取之。即不知",
    "T36n1739_011:0792c18": "其趣。如日月二位其形狀及高下者。如俱舍",
    "T36n1739_011:0792c19": "論。月去地四萬由旬。廣四十由旬。以水精白",
    "T36n1739_011:0792c20": "銀合為兩面。迴轉相映故有虧盈。此論如是",
    "T36n1739_011:0792c21": "說者。未可為定依。但依經說者。為指南。依長",
    "T36n1739_011:0792c22": "阿含經。其月上有城。其城正方一千九百六",
    "T36n1739_011:0792c23": "十里。高下亦爾。二分天金作。一分瑠璃作。以",
    "T36n1739_011:0792c24": "遙看似圓。天壽五百歲。子孫相襲一劫。日月",
    "T36n1739_011:0792c25": "相近光影相映即有虧盈。日廣五十由旬。其",
    "T36n1739_011:0792c26": "城正方二千四十里。高下亦爾。其城純金七",
    "T36n1739_011:0792c27": "寶瑩飾。王坐二千里。壽命子孫同月天子。以",
    "T36n1739_011:0792c28": "風持故繞須彌山。日月天子總是四天王所",
    "T36n1739_011:0792c29": "攝。此上多依長阿含經說。如是日月天子。",
    "T36n1739_011:0793a01": "皆表十迴向成大悲願行之門。明悲智無依",
    "T36n1739_011:0793a02": "常以法空為體。隨根普照無有所為。任無功",
    "T36n1739_011:0793a03": "之智日。稱萬有而成益。",
    "T36n1739_011:0793a04": "第五從三十三天王以下。至大自在天王。於",
    "T36n1739_011:0793a05": "中有十大天王。明十地利生因果者。從初第",
    "T36n1739_011:0793a06": "一三十三天十大天王。託事表初歡喜地。分",
    "T36n1739_011:0793a07": "為四。一舉天王名號。二寄位表法。三釋名配",
    "T36n1739_011:0793a08": "行。四結數嘆德。一舉天王名號者。如經云。",
    "T36n1739_011:0793a09": "所論釋迦因陀羅天王等十大天王名號是。",
    "T36n1739_011:0793a10": "二寄位表法者。寄託此天。表歡喜地菩薩得",
    "T36n1739_011:0793a11": "歡喜地時得法悅。心無有世間五欲等諸繫",
    "T36n1739_011:0793a12": "著故。樂唯是法樂。以此義故。多歡喜多適悅。",
    "T36n1739_011:0793a13": "猶如世人創得生於忉利天上受天妙樂。又",
    "T36n1739_011:0793a14": "如昇山頂至無相際身與空合。明此位菩薩",
    "T36n1739_011:0793a15": "從十住十行十迴向習氣之有為。而昇此地",
    "T36n1739_011:0793a16": "之位法空之際。一分習氣盡故。以須彌之頂",
    "T36n1739_011:0793a17": "忉利之天。寄表其位。令易解故。十住十行寄",
    "T36n1739_011:0793a18": "表如神。十迴向位寄表如王。於此十地寄表",
    "T36n1739_011:0793a19": "如天。明進修漸漸慣習殊勝。以總別同異成",
    "T36n1739_011:0793a20": "壞門。三對六字義該。亦以十玄門該之。如是",
    "T36n1739_011:0793a21": "進修差別。總是一剎那中同異。皆不得如情",
    "T36n1739_011:0793a22": "所知。如理思之可見。又如仁王經云。習種銅",
    "T36n1739_011:0793a23": "輪二天下。銀輪三天。性種性道種堅德轉輪",
    "T36n1739_011:0793a24": "王七寶金輪四天下。初地菩薩忉利王。二地",
    "T36n1739_011:0793a25": "菩薩夜摩王。以次寄位配當。明福智殊勝不",
    "T36n1739_011:0793a26": "可以世間之樂為比也。以實而言。如菩薩悲",
    "T36n1739_011:0793a27": "智所攝周遍六道所生。不棄微流一切惡生",
    "T36n1739_011:0793a28": "之類。但以饒益故。法性自在故。寄表如天如",
    "T36n1739_011:0793a29": "王。自在之義。不欣世樂之所表也。如此華嚴",
    "T36n1739_011:0793b01": "經下文。初地菩薩多作閻浮提王。今十大天",
    "T36n1739_011:0793b02": "王。但為表法進修不離。一剎那間漸漸殊勝",
    "T36n1739_011:0793b03": "故。又此天名妙高天。其山在大海中。出水高",
    "T36n1739_011:0793b04": "八億由旬。入水深八億由旬。四寶合成。北面",
    "T36n1739_011:0793b05": "黃金。南面瑠璃。西面水精。東面白銀。形如腰",
    "T36n1739_011:0793b06": "鼓。上有四層級。四天王各隨方所居四面。其",
    "T36n1739_011:0793b07": "山頂上四埵。埵別八天王。各有自部眾。中頂",
    "T36n1739_011:0793b08": "帝釋居。眾寶所莊嚴。以是名妙高。亦名峯山。",
    "T36n1739_011:0793b09": "亦名忉利天。此云能主天。由帝釋能為天主",
    "T36n1739_011:0793b10": "也。依主為名故。下有七重海。重別金山圍。迦",
    "T36n1739_011:0793b11": "樓羅速飛七日方始達。金山有天居。皆四天",
    "T36n1739_011:0793b12": "王所攝。其上三十三天。所有天身長一由旬。",
    "T36n1739_011:0793b13": "衣長二由旬。廣一由旬。重六銖。壽一千歲。一",
    "T36n1739_011:0793b14": "日一夜同此人間一百年。三十日為一月。十",
    "T36n1739_011:0793b15": "二月為一歲。已上依俱舍三法等經說。此天",
    "T36n1739_011:0793b16": "王有五種名。一名能主。一名釋提桓因。一名",
    "T36n1739_011:0793b17": "憍尸迦。一名天帝釋。一名因陀羅天。此名天",
    "T36n1739_011:0793b18": "主。具云釋迦因陀羅。釋迦者。此名百也。為先",
    "T36n1739_011:0793b19": "因百度設無遮齋得作天主。此配歡喜地中檀",
    "T36n1739_011:0793b20": "波羅蜜。已下十天王是檀波羅蜜中十波羅",
    "T36n1739_011:0793b21": "蜜。各隨名義配之可見。其四段配文。如前可",
    "T36n1739_011:0793b22": "知。此位菩薩對治觀行苦空無常世法非實",
    "T36n1739_011:0793b23": "皆從十二緣生本無體相。成於捨法身命財",
    "T36n1739_011:0793b24": "等。如是於諸佛法信順修行。且治欲界麁慳",
    "T36n1739_011:0793b25": "悋業行檀波羅蜜。於十二緣生未善了知。六",
    "T36n1739_011:0793b26": "地菩薩方明十二緣法。作如鍊真金數數入",
    "T36n1739_011:0793b27": "火喻。明對治慳障。",
    "T36n1739_011:0793b28": "第二復有無量夜摩天王。託事表離垢地。為",
    "T36n1739_011:0793b29": "此天離地際故。依空而居有眾妙樂也。象此",
    "T36n1739_011:0793c01": "位菩薩戒波羅蜜增勝有妙樂。以法身為戒",
    "T36n1739_011:0793c02": "體故。漸增進離前地世間繫故。初地檀度為",
    "T36n1739_011:0793c03": "勝。此位上上十善淨戒為勝。名為離垢地。須",
    "T36n1739_011:0793c04": "彌之頂界與人連。寄同世間。此位以空居。寄",
    "T36n1739_011:0793c05": "同出世間。故名離垢。初地喻鍊真金。未云加",
    "T36n1739_011:0793c06": "藥。但數數入火轉轉明淨。此地鍊金如加礬",
    "T36n1739_011:0793c07": "石轉令明淨。以戒為礬石。然金體無二。明以",
    "T36n1739_011:0793c08": "戒對治欲界中愛欲等麁障。但以法身大慈",
    "T36n1739_011:0793c09": "大悲大願四攝四無量十波羅蜜三十七道品",
    "T36n1739_011:0793c10": "之法藥。互相磨瑩使令智悲自在故。夜摩天",
    "T36n1739_011:0793c11": "者。此云時分天也。為此天無日月天光自相",
    "T36n1739_011:0793c12": "照不分晝夜。但蓮華開合知其晝夜時分故。",
    "T36n1739_011:0793c13": "此天身長二由旬。廣二由旬。衣重三銖。壽二",
    "T36n1739_011:0793c14": "千歲。日月歲數與前天倍。此天王有十天眾。",
    "T36n1739_011:0793c15": "即明此戒波羅蜜中十波羅蜜。各隨位名義",
    "T36n1739_011:0793c16": "配之可知。此位修上上十善戒。治欲界現行",
    "T36n1739_011:0793c17": "麁惑習氣。三地修九次第定。方無三界煩惱。",
    "T36n1739_011:0793c18": "生如來家。同如來性。",
    "T36n1739_011:0793c19": "新華嚴經論卷第十一"
}