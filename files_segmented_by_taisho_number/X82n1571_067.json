{
    "X82n1571_067:0311b13": "五燈全書卷第六十七",
    "X82n1571_067:0311b15": "京都聖感禪寺住持(臣)僧　(超永)　編輯",
    "X82n1571_067:0311b16": "京都古華嚴寺住持(臣)僧　(超揆)　較閱　進",
    "X82n1571_067:0311b17": "呈",
    "X82n1571_067:0311b18": "　　臨濟宗",
    "X82n1571_067:0311b19": "　　　南嶽下三十四世",
    "X82n1571_067:0311b20": "　　　　天童悟禪師法嗣",
    "X82n1571_067:0311b21": "嘉興府古南牧雲通門禪師常熟張氏子。丱歲禮興",
    "X82n1571_067:0311b22": "福洞聞老宿為師。初參博山。次謁天童悟于金粟。悟",
    "X82n1571_067:0311b23": "問。即今事作麼生。師擬議。悟便打。師禮拜。悟于背上",
    "X82n1571_067:0311b24": "築一拳曰。你若作打會。入地獄如箭。自是發憤咨參。",
    "X82n1571_067:0311c01": "後上天童。題萬松關偈曰。古路松陰廿里長。過時",
    "X82n1571_067:0311c02": "誰覺骨清涼。悟曰。何不道過時誰不骨清涼。師于言",
    "X82n1571_067:0311c03": "下豁然。又作活眼泉偈。正思索時。偶右手于左臂一",
    "X82n1571_067:0311c04": "觸忽然契悟。久掌記室。出住古南　結冬上堂。十月",
    "X82n1571_067:0311c05": "開爐。諸方舊例。九旬安眾。先聖宏規。祇如放下暖簾。",
    "X82n1571_067:0311c06": "堂內不知堂外事。高趺雙足。南州踏到北州頭。諸人",
    "X82n1571_067:0311c07": "若信得及。又何得南天台北五臺。行盡驢脚馬脚。還",
    "X82n1571_067:0311c08": "會麼。若是陶淵明。攢眉便歸去　上堂。舉世尊一日",
    "X82n1571_067:0311c09": "陞座。文殊白椎曰。諦觀法王法。法王法如是。世尊便",
    "X82n1571_067:0311c10": "下座。師頌曰。老將不談兵。文殊特請纓。一朝權在手。",
    "X82n1571_067:0311c11": "便把令來行。正當恁麼時。山僧性命。在諸人手裏。其",
    "X82n1571_067:0311c12": "或眼目定動。諸人性命。却在山僧手裏。卓拄杖一下",
    "X82n1571_067:0311c13": "　解制上堂。孟冬十月記開爐。看看逗到上元時。雖",
    "X82n1571_067:0311c14": "然村落無燈火。別有光明一段奇。諸人若也尚留觀",
    "X82n1571_067:0311c15": "聽。古南未免從胸卍字。湧出寶光。慇懃相送。驀拈拄",
    "X82n1571_067:0311c16": "杖曰。者木上座。又道不必。不必何故。擲下曰。家家門",
    "X82n1571_067:0311c17": "前火把子　上堂。古南箇村僧。性燥多瞋。罵佛法。懶",
    "X82n1571_067:0311c18": "得說。終日尋人。打打打。上士笑呵呵。下士便驚怕。怕",
    "X82n1571_067:0311c19": "怕怕。好事不出門。惡事傳天下　上堂。拋下拄杖曰。",
    "X82n1571_067:0311c20": "撲落非他物。復擎起作舞曰。縱橫不是塵。汝諸人。還",
    "X82n1571_067:0311c21": "見山河及大地。全露法王身麼。復擊香几曰。一片榆",
    "X82n1571_067:0311c22": "楠木。敲來響殺人　上堂。山花灼灼雨濛濛。山面都",
    "X82n1571_067:0311c23": "如醉客紅。情與無情佛性義。分明一體露春風　上",
    "X82n1571_067:0311c24": "堂。機輪轉處。作者猶迷。寶鏡當臺。物來斯鑑。若也錦",
    "X82n1571_067:0312a01": "上鋪花去。伯氏吹塤。仲氏吹箎。同氣相求。同聲相應。",
    "X82n1571_067:0312a02": "若也據令。直得三世諸佛口挂壁上。畢竟如何。千古",
    "X82n1571_067:0312a03": "萬古黑漫漫。填溝塞壑無人會　上堂。出山髮尚青。",
    "X82n1571_067:0312a04": "還山齒半落。入門仔細看。青山宛如昨。黃葉打頭來。",
    "X82n1571_067:0312a05": "高林風索索。馳騁不知休。當初悔行脚。昔有梵志出",
    "X82n1571_067:0312a06": "家。白首而歸。鄰人見之曰。昔人尚存乎。梵志曰。吾猶",
    "X82n1571_067:0312a07": "昔人。非昔人也。鄰人皆愕然非其言。大眾。鄰人只知",
    "X82n1571_067:0312a08": "百年一身。不知念念遷。變新新不住。梵志雖知當體",
    "X82n1571_067:0312a09": "無常。有變有滅。不知不變。于出家法中。尚欠一著。且",
    "X82n1571_067:0312a10": "如何是不變者。死生老病非他物。渴飲饑餐祇舊人",
    "X82n1571_067:0312a11": "　上堂。靈鷲拈花。帶累金色頭陀。九年面壁。賺殺神",
    "X82n1571_067:0312a12": "光大士。若是大丈夫漢。不拘格式。不躡前蹤。道一句",
    "X82n1571_067:0312a13": "塞破虗空。垂一機平欺佛祖。只如路逢達道人。莫將",
    "X82n1571_067:0312a14": "語默對。又且如何。山林魏闕曾無間。正眼當陽共密",
    "X82n1571_067:0312a15": "弘　上堂。隔山見烟。便知是火。隔墻見角。便知是牛。",
    "X82n1571_067:0312a16": "隔簾見呼茶。便知有客。此三句語。是決定法。具決定",
    "X82n1571_067:0312a17": "義。于中還著得些子疑麼。若云著得。難瞞三尺童子。",
    "X82n1571_067:0312a18": "既著不得。南天台北五臺。討甚麼碗　上堂。戰馬聽",
    "X82n1571_067:0312a19": "鑼聲。簇簇通身痒。臨濟喫拄杖。山河齊合掌。好事不",
    "X82n1571_067:0312a20": "瞞人。裁成憑郢匠。拈拄杖旋轉曰。山僧運斤也。諸人",
    "X82n1571_067:0312a21": "試摸鼻孔上。還有一點泥也無。復卓拄杖曰。多虗不",
    "X82n1571_067:0312a22": "如少實　上堂。禪債說不完。今日趂天暖。山梅有早",
    "X82n1571_067:0312a23": "開。谷口香漸滿。打鼓集諸人。當陽細打算。禪禪。洞山",
    "X82n1571_067:0312a24": "五位。臨濟三元。禪禪。杖林山下竹筋鞭。新婦騎驢阿",
    "X82n1571_067:0312b01": "家牽。禪禪。五臺山上雲蒸飯。佛殿階前狗尿天。此一",
    "X82n1571_067:0312b02": "隊老凍膿。雖各搖唇鼓舌。都來未得諦當。畢竟如何。",
    "X82n1571_067:0312b03": "馬祖菴前一片磚。知他磨過幾多年　開爐上堂。昭",
    "X82n1571_067:0312b04": "陽城外。烟水茫茫。極樂菴中。紅爐焰焰。向火焰中。拈",
    "X82n1571_067:0312b05": "一莖毛。貴圖大家知有。脫若七十三。八十四。低頭打",
    "X82n1571_067:0312b06": "算。算到盡未來際。有甚了期。還會麼。擊拂子曰。朝生",
    "X82n1571_067:0312b07": "鷂子撲天飛　上堂。買帽相頭。喫魚吐骨。喫魚吐骨。",
    "X82n1571_067:0312b08": "山僧少年時事。如今相忘了。近日天寒。有將氈帽子",
    "X82n1571_067:0312b09": "一頂送山僧。只是不曾相得頭。似乎戴不著。昨有禪",
    "X82n1571_067:0312b10": "客問。和尚帽有幾多大。山僧遂將手向上拓曰。比頭",
    "X82n1571_067:0312b11": "略寬些。又拓開曰。還寬些。禪客曰。和尚莫妄語。世間",
    "X82n1571_067:0312b12": "那有者樣大帽子。山僧遂向伊曰。只為婆心憐赤子。",
    "X82n1571_067:0312b13": "休言大帽葢諸人　上堂。極樂極樂。天涯海角。舖子",
    "X82n1571_067:0312b14": "將收。家私落索。雪峰木毬。普化鈴鐸。搖搖打打。捫捫",
    "X82n1571_067:0312b15": "摸摸。仔細看來。是何面目。鐘鳴銅山崩。劒舉蜀頭落。",
    "X82n1571_067:0312b16": "還會麼。雲門參見睦州。會得秦時[車*度]轢。參　住鶴林。",
    "X82n1571_067:0312b17": "入寺上堂。楊子江心。大浪飛白連天。鐵甕城邊。好山",
    "X82n1571_067:0312b18": "排青立地。肇開香剎。有此禪林。縞衣聽法舞層霄。烏",
    "X82n1571_067:0312b19": "帽逢僧閒半日。寄奴泉信為王者所鑿。杜鵑花浪傳",
    "X82n1571_067:0312b20": "仙子移歸。法無定相。遇緣即宗。山僧。今日借釋迦老",
    "X82n1571_067:0312b21": "子手中一花。拈示大眾。遂舉拂子曰。見麼。若也見去。",
    "X82n1571_067:0312b22": "芳菲滿袖。爛熳驚人。若也不見。却成當面蹉過。眾中",
    "X82n1571_067:0312b23": "有具眼底。莫被山僧謾好　開爐上堂。問了明差別",
    "X82n1571_067:0312b24": "智。方證涅槃心。千七葛藤都拈却。德山托盋意如何。",
    "X82n1571_067:0312c01": "師曰。年老成魔。曰為甚被雪峰一拶。直得低頭歸方",
    "X82n1571_067:0312c02": "丈。師曰。賺殺闍黎。曰祇如巖頭云。大小德山未會末",
    "X82n1571_067:0312c03": "後句聻。師曰。好與三十棒。曰密啟其意又如何。師曰。",
    "X82n1571_067:0312c04": "來日向你道。曰既會末後句。因甚只得三年活。師曰。",
    "X82n1571_067:0312c05": "開眼作夢。乃曰。今日開爐。諸人還識開爐底意麼。霜",
    "X82n1571_067:0312c06": "花點白。山寮各下暖簾。楓葉飛紅。將見堅冰踵至。通",
    "X82n1571_067:0312c07": "方上士。鑒在機先。得旨歸根去。天寒人寒。滴水滴凍。",
    "X82n1571_067:0312c08": "隨流認得性。無喜亦無憂。不假炭煤。宏開爐鞴。直下",
    "X82n1571_067:0312c09": "化鈍鐵作良金。鎔頑銅成法器。妙手雖呈。大功不宰。",
    "X82n1571_067:0312c10": "驅溈山水牯。直入欄圈。打疎山木蛇。橫鑽泥土。且道。",
    "X82n1571_067:0312c11": "甚麼時節。是他出頭分。莫看水草嫌枯淡。好聽春雷",
    "X82n1571_067:0312c12": "換甲鱗　立春上堂。問西山石窟玲瓏眼。天童唱導",
    "X82n1571_067:0312c13": "是如何。師曰。眼見如盲。口說如啞。乃曰。靈樞密運。四",
    "X82n1571_067:0312c14": "序推移。天地之間。其猶槖籥。看看。冬到來即便春風",
    "X82n1571_067:0312c15": "至。長連床上學得底。是第二機。若是第一機。天下老",
    "X82n1571_067:0312c16": "和尚。未曾提著。山僧又如何折合。舉拂曰。看看。五彩",
    "X82n1571_067:0312c17": "畵頭。黃金點額。復擊一擊曰。好好一隻春牛。被山僧",
    "X82n1571_067:0312c18": "一鞭粉碎了也。聞一知二。從他徧界分身。認影迷頭。",
    "X82n1571_067:0312c19": "一任眼[目*荅]眵地　上堂。十五日已前。野田祭掃。鬼哭",
    "X82n1571_067:0312c20": "神號。十五日已後。鳥語如簧。山花似錦。正當十五日。",
    "X82n1571_067:0312c21": "紅日三竿。曲肱而枕。佛法二字。摸索全無。山僧恁麼",
    "X82n1571_067:0312c22": "告報。會得則途中受用。不會則世諦流布　上堂。頂",
    "X82n1571_067:0312c23": "門隻眼。明明非見。脚跟一竅。了了常知。古者道。從生",
    "X82n1571_067:0312c24": "至死。祇是者箇。回頭轉腦作麼。正是憐兒不覺醜。天",
    "X82n1571_067:0313a01": "童者裏。還有回頭轉腦者麼。拍膝曰。且喜天下太平",
    "X82n1571_067:0313a02": "　上堂。是法平等。無有高下。時節若至。其理自彰。即",
    "X82n1571_067:0313a03": "今是甚麼時節。莫春者春服既成。綠暗紅稀。水流花",
    "X82n1571_067:0313a04": "謝。明明百草頭。明明祖師意。隱葢亭中。出出入入。清",
    "X82n1571_067:0313a05": "關橋上。往往來來。塵鞅何拘。天機各得。苟知此意。吾",
    "X82n1571_067:0313a06": "與點也。設或放過。寶山空手去。不是老僧慳　小參。",
    "X82n1571_067:0313a07": "舉趙州示眾曰。金佛不度爐。木佛不度火。木佛不度",
    "X82n1571_067:0313a08": "水。真佛內裏坐。師曰。趙州老漢。放去較危。收來太速。",
    "X82n1571_067:0313a09": "雖然如是。太煞分疎。今日檀越送銅佛入院。不用教",
    "X82n1571_067:0313a10": "他度爐。且暫安堂中供養。忽有箇漢出來道。真佛聻。",
    "X82n1571_067:0313a11": "只向他道。切忌揑目　小參。舉巖頭上堂曰。吾甞究",
    "X82n1571_067:0313a12": "涅槃經七八年。覩兩三段義。似衲僧說話。又曰休休。",
    "X82n1571_067:0313a13": "時有一僧出禮拜請舉。巖頭曰。吾教義。如∴字三點。",
    "X82n1571_067:0313a14": "第一向東方下一點。點開諸菩薩眼。第二向西方下",
    "X82n1571_067:0313a15": "一點。點諸菩薩命根。第三向上方下一點。點諸菩薩",
    "X82n1571_067:0313a16": "頂。師曰。巖頭七八年看教。指東畫西。原來未會在。乃",
    "X82n1571_067:0313a17": "信手點曰。敢問諸人。山僧點箇甚麼。有僧進語。師曰。",
    "X82n1571_067:0313a18": "去。無汝啗啄分　小參。舉僧問趙州。萬法歸一。一歸",
    "X82n1571_067:0313a19": "何處。州曰。我在青州做領布衫重七斤。師曰。趙州古",
    "X82n1571_067:0313a20": "佛。言不虗發。仔細評量。那裏布衫有七斤重。又不知",
    "X82n1571_067:0313a21": "是甚麼秤稱過。是淨色。是染色。且者件布衫。不知是",
    "X82n1571_067:0313a22": "長是短。又不知你我穿來。稱身不稱身。據山僧所見。",
    "X82n1571_067:0313a23": "今晚一總交。還他趙州好。何故。不見道。借人衣不敢",
    "X82n1571_067:0313a24": "披。拈起衫袖曰。雖然顏色舊。不若自家底　冬至小",
    "X82n1571_067:0313b01": "參。今之夕羣陰極。潭影藏山光黑。無足之人欲夜行。",
    "X82n1571_067:0313b02": "往往扶籬兼摸壁。咄咄咄。參元客。千言萬語。喚歸家",
    "X82n1571_067:0313b03": "艱辛。休向途中覓。如何是到家消息。幾箇烏鴉殿角",
    "X82n1571_067:0313b04": "棲。一雙白鶴松邊立。還會麼。歸堂喫茶去　小參。秋",
    "X82n1571_067:0313b05": "熱分外熱。好用犀牛扇。信手取將來。諸人見不見。若",
    "X82n1571_067:0313b06": "也見。雖日日在熱惱場中。不離清凉世界。其或未然。",
    "X82n1571_067:0313b07": "儘你住在水晶宮裏。也被火雲燒殺　小參。一拽石",
    "X82n1571_067:0313b08": "二搬土。發機須是千鈞弩。驀拈拄杖曰。山僧今晚盡",
    "X82n1571_067:0313b09": "娘生力發一機。遂攛下杖曰。還有著身者麼。有即喪",
    "X82n1571_067:0313b10": "身失命。無即有眼如盲　小參。舉臨濟示眾曰。第一",
    "X82n1571_067:0313b11": "句薦得。堪與佛祖為師。第二句薦得。堪與人天為師。",
    "X82n1571_067:0313b12": "第三句薦得。自救不了。山僧則不然。第一句薦得。虗",
    "X82n1571_067:0313b13": "空壁立。第二句薦得。額頭汗出。第三句薦得。開眼見",
    "X82n1571_067:0313b14": "賊。諸人還薦得麼。天地懸隔　示眾。道人行履。大難",
    "X82n1571_067:0313b15": "大難。黃檗和尚曰。三乘學道人。盡是向外馳求漢。皆",
    "X82n1571_067:0313b16": "名運糞入。不名運糞出。今日院中運糞出。汝等要不",
    "X82n1571_067:0313b17": "向外馳求。兩箇鼻孔。切忌以衣袖掩却　示眾。大海",
    "X82n1571_067:0313b18": "不宿死屍。虗空不著五色。大火聚中。不藏蚊蚋。無住",
    "X82n1571_067:0313b19": "法中。不立迷悟。汝等諸人。圖參禪悟道。三生六十劫",
    "X82n1571_067:0313b20": "　示眾。善知識無家。以叢林為家。十方衲子無家。亦",
    "X82n1571_067:0313b21": "以叢林為家。葢善知識以叢林為家者。本為蓄養衲",
    "X82n1571_067:0313b22": "子。續佛慧命。衲子亦以叢林為家者。本為親近知識。",
    "X82n1571_067:0313b23": "發明大事。故衲子尊知識為師。知識視衲子為弟子。",
    "X82n1571_067:0313b24": "尊為師有父道焉。視為弟有子道焉。既父子共住。管",
    "X82n1571_067:0313c01": "理家業。為子者。自當知得我父。山場許多在某處。田",
    "X82n1571_067:0313c02": "園許多在某處。乃至家私什物。共有許多。又當照管",
    "X82n1571_067:0313c03": "某山柴該養。某山柴該斫。某田該種。某地該鋤。不使",
    "X82n1571_067:0313c04": "荒蕪。界限一一分明。收藏一一牢固。此真克家子也。",
    "X82n1571_067:0313c05": "縱使其父後日過世。外人無議。不能侵佔。何故。葢為",
    "X82n1571_067:0313c06": "父子一體。父之家業。子自然有分。亦為子平日肯照",
    "X82n1571_067:0313c07": "管得清楚。不致忘失。設使雖在其父蔭下。自不留心。",
    "X82n1571_067:0313c08": "山荒也不管。地荒也不管。無菜蔬喫也不管。無柴燒",
    "X82n1571_067:0313c09": "也不管。乃至杓柄短長家中事。問著一總不知。此子",
    "X82n1571_067:0313c10": "決不能向後紹父家業也。何故。為伊全靠著其父過",
    "X82n1571_067:0313c11": "日。稼穡艱難。出入經紀。全不操心。向後總把家業。與",
    "X82n1571_067:0313c12": "他祖父田園。四至界限。都不能分曉。又如何承當得",
    "X82n1571_067:0313c13": "去。所以拋家失業。自甘做箇客作賤人。你要知克家",
    "X82n1571_067:0313c14": "之子麼。從上大有樣子。楊岐於慈明。三十年任監院。",
    "X82n1571_067:0313c15": "是也。雲峰於大愚。冒寒化米化炭。是也。演祖於白雲。",
    "X82n1571_067:0313c16": "充磨頭。是也。佛眼大慧。享大名於天下。然在學地。俱",
    "X82n1571_067:0313c17": "充化士。奔走途中得益。乃至雪峰飯頭。溈山典座。此",
    "X82n1571_067:0313c18": "纔入叢林者皆知得。不必再舉　師自謝事天童。十",
    "X82n1571_067:0313c19": "餘秋。隱遁無定居。至康熙辛亥冬。示寂于石湖靜室。",
    "X82n1571_067:0313c20": "門人請命于弘覺禪師。全身入塔于鶴林祖塔右。不",
    "X82n1571_067:0313c21": "一載塔石迸裂。其法嗣秀峰瑋。拉諸同門。啟塔視之。",
    "X82n1571_067:0313c22": "洪水湧龕而出。遂依法闍維。獲舍利千餘顆。光瑩如",
    "X82n1571_067:0313c23": "菽。門人分歸。營塔于西華西資鶴林諸處。",
    "X82n1571_067:0313c24": "蘇州府遯村報恩浮石通賢禪師平湖人。俗姓李。幼",
    "X82n1571_067:0314a01": "不茹葷。十九脫白。歷扣真寂雲門。懵無入路。乃偕同",
    "X82n1571_067:0314a02": "志。上鶯窠山頂。掩死關。聞舉屍在者裏。其人何在。忽",
    "X82n1571_067:0314a03": "有省。後參天童悟。得厥旨。出住吳江之報恩　上堂。",
    "X82n1571_067:0314a04": "假使頂戴百千劫。身為床座徧三千。若不傳法度眾",
    "X82n1571_067:0314a05": "生。畢竟無能報恩者。豎拂曰。報恩今日傳法也。大眾",
    "X82n1571_067:0314a06": "一齊擔荷。擲拂子下座　結夏上堂。十五日已前。春",
    "X82n1571_067:0314a07": "寒愁雨水。十五日已後。夏熱愛熏風。正當十五日。報",
    "X82n1571_067:0314a08": "恩寺裏禪和子。也不寒也不熱。灑灑落落。饑則有飯。",
    "X82n1571_067:0314a09": "渴則有茶。遊戲圓覺伽藍。安居平等性智。敢問。大眾",
    "X82n1571_067:0314a10": "因甚麼到者般田地。還會麼。不因刖足曾三獻。那得",
    "X82n1571_067:0314a11": "連城價倍高　上堂。雪後連朝雨。天寒括地風。箇中",
    "X82n1571_067:0314a12": "無所取。獨抱冷冰冰。大眾且道。是甚麼人境界。還知",
    "X82n1571_067:0314a13": "麼。九年面壁無人識。五葉花開徧界香　上堂。問明",
    "X82n1571_067:0314a14": "不犯之令。還許他悟也無。師曰。猶落第二。曰恁麼則",
    "X82n1571_067:0314a15": "易開終始口。難保歲寒心。師曰。自領出去。乃曰。子月",
    "X82n1571_067:0314a16": "一卉木。叢林咸失色。只為霜風快似刀。纔入青林成",
    "X82n1571_067:0314a17": "敗葉。時人盡被景緣奪。換却烏珠也不識。若要識。何",
    "X82n1571_067:0314a18": "待當來問彌勒。阿呵呵。瞥不瞥。黃鸝上樹一枝花。白",
    "X82n1571_067:0314a19": "鷺下田千點雪　上堂。以拂子打圓相曰。大眾見麼。",
    "X82n1571_067:0314a20": "靈山話曹溪指寒山比。惟有盤山曰。心月孤圓。光吞",
    "X82n1571_067:0314a21": "萬象。光非照境。境亦非存。光境俱忘。復是何物。豎拂",
    "X82n1571_067:0314a22": "曰。鑒。光境未忘。復是何物。放下拂曰瞎。還知報恩落",
    "X82n1571_067:0314a23": "處麼。果也知得。不妨拗折拄杖。高挂缽囊。隨緣散誕。",
    "X82n1571_067:0314a24": "任意逍遙。脫或未然。報恩為伊更通一線。以拂子作",
    "X82n1571_067:0314b01": "弓絃勢曰。盈虧總在雙絃內。隱顯還歸一照中　上",
    "X82n1571_067:0314b02": "堂。舉世尊初生時。一手指天。一手指地。周行七步。目",
    "X82n1571_067:0314b03": "顧四方曰。天上天下。唯我獨尊。雲門曰。我當時若見。",
    "X82n1571_067:0314b04": "一棒打殺。與狗子喫。貴圖天下太平。師曰。世尊創業",
    "X82n1571_067:0314b05": "垂統。道化萬方。那慮後人之顛覆。雲門鳳曆新頒。肅",
    "X82n1571_067:0314b06": "清宇宙。輙翻上祖之遺規。雖則光先裕後。有祖有孫。",
    "X82n1571_067:0314b07": "簡點將來。不無自累。畢竟如何得恰好去。遂頌曰。天",
    "X82n1571_067:0314b08": "然習氣最難忘。纔出頭時燄熾張。將謂無人能抗拒。",
    "X82n1571_067:0314b09": "誰知後代有韶陽　臘八上堂。雪山放參。報恩結制。",
    "X82n1571_067:0314b10": "兩彩一賽。終始不二。且道。如何是一賽之旨。張郎衫",
    "X82n1571_067:0314b11": "袖大。李郎帽簷高　誕日上堂。春色融知景色新。嫩",
    "X82n1571_067:0314b12": "紅嬌綠鳥添聲。老僧不用安排力。六十年來任變更",
    "X82n1571_067:0314b13": "　上堂。三春已過。九夏初臨。聚元徒于林間。扇真風",
    "X82n1571_067:0314b14": "于世外。篆不雕之心印。提出格之宗乘。且道。出格宗",
    "X82n1571_067:0314b15": "乘。作麼生提。還有道得者麼。良久曰。麥子頭垂春熱",
    "X82n1571_067:0314b16": "好。荳花口吐莢前心　上堂。雁過長空。影沈寒水。僧",
    "X82n1571_067:0314b17": "投寶所。行化隨方。不尚虗文。惟求真實。遂以拂子搖",
    "X82n1571_067:0314b18": "曳曰。止止不須說。我法妙難思。諸增上慢者。聞必不",
    "X82n1571_067:0314b19": "敬信　開爐上堂。廣慧寺裏復開爐。出鑛真金會也",
    "X82n1571_067:0314b20": "無。直下不生顛倒見。管教凡聖兩情枯。所以古人道。",
    "X82n1571_067:0314b21": "凡聖情盡。體露真常。事理不二。即如如佛。且道。佛在",
    "X82n1571_067:0314b22": "甚麼處。塞北千人帳。江南萬斛船　上堂。舊冬結制",
    "X82n1571_067:0314b23": "遲。今春解制速。只要己事明。毋論期延促。筆描菩薩",
    "X82n1571_067:0314b24": "火中行。泥揑金剛水底宿。不作奇特商量。已得見超",
    "X82n1571_067:0314c01": "佛祖。呵呵呵。會也麼。解開布袋口。放出甕中鵞　元",
    "X82n1571_067:0314c02": "旦上堂。元旦一萬事吉。衲僧不用加參。管取通身眼",
    "X82n1571_067:0314c03": "徹。何故。不羨銕牛耕陸地。慣能井底種林檎　住秀",
    "X82n1571_067:0314c04": "水棲真寺。上堂。荷葉團團擎翠葢。蓮花灼灼鬬紅粧。",
    "X82n1571_067:0314c05": "馨香越樣無人薦。又引熏風過野塘。雖然。只如傅大",
    "X82n1571_067:0314c06": "士曰。須彌芥子父。芥子須彌爺。山水坦然平。敲冰來",
    "X82n1571_067:0314c07": "煑荼。且道。明甚麼邊事。豎拂曰。還會麼陳年骨。董無",
    "X82n1571_067:0314c08": "人問。拈出當陽也怖人。擊拂子　住荊溪善權寺。結",
    "X82n1571_067:0314c09": "制上堂。善權臘月結制。不效諸方舊例。亦非特出一",
    "X82n1571_067:0314c10": "頭。只要諸人共會。且道。作麼生會。昔年迦葉為阿難。",
    "X82n1571_067:0314c11": "倒却門前者剎竿。今日大家共扶起。做箇兒孫不枉",
    "X82n1571_067:0314c12": "然　上堂。烏飛兔走急如梭。明暗何曾昧得他。箇裏",
    "X82n1571_067:0314c13": "本來無可說。謂言無說已成多。豎拂曰。大眾且道。是",
    "X82n1571_067:0314c14": "有說。是無說。擲拂下座　僧問。牛頭未見四祖時如",
    "X82n1571_067:0314c15": "何。師曰。花園擺宴。曰見後如何。師曰。茅屋疎籬　問",
    "X82n1571_067:0314c16": "如何是西來意。師曰。風過樹頭搖　問如何是一。師",
    "X82n1571_067:0314c17": "曰賊。曰學人為何是賊。師曰。抱贓呌屈　問行住坐",
    "X82n1571_067:0314c18": "臥。不離者箇。如何是那箇。師曰。放汝三十棒。曰過在",
    "X82n1571_067:0314c19": "甚麼處。師曰。垛生招箭　問家親作崇。是如何。師曰。",
    "X82n1571_067:0314c20": "只要箇護身符子。曰如何是護身符子。師曰。但恁麼",
    "X82n1571_067:0314c21": "舉　師居常以馬祖一喝百丈因甚三日耳聾。勘驗",
    "X82n1571_067:0314c22": "來學。罕有契其機者。康熈丁未七月示微疾。危坐終",
    "X82n1571_067:0314c23": "日。至二十五辰刻。索浴坐化。閱世七十有五。僧臘五",
    "X82n1571_067:0314c24": "十六。門人孤卓浚。迎龕窆全身于徑山鵬摶峰下。",
    "X82n1571_067:0315a01": "台州府通玄林野通奇禪師蜀之合州蔡氏子。生而",
    "X82n1571_067:0315a02": "澄靜。不喜肉食。父母成其志。命依金鐘寺叔父道然",
    "X82n1571_067:0315a03": "為童行。十七歲剃落。性樂禪寂厭讀誦。年十九。慨然",
    "X82n1571_067:0315a04": "動他山之念。由是出峽南游。厭飫講肆。息肩當湖。方",
    "X82n1571_067:0315a05": "期掩室翻閱時教。俄患痢瀕死。乃知經論之學。非究",
    "X82n1571_067:0315a06": "竟法也。適有傳示天童參禪偈。疑情頓發。一日失足",
    "X82n1571_067:0315a07": "墮樓。恍然而覺。遂成偈曰。一念未生前。六戶絕消息。",
    "X82n1571_067:0315a08": "瞥爾揚雙眉。大似眼無力。遂破關。參天童悟于吳門。",
    "X82n1571_067:0315a09": "悟赴鄮山。師亦復往。偶檀越入山設茶。悟舉洞山與",
    "X82n1571_067:0315a10": "泰首座喫果子因緣。命眾下語。諦當方許安排。時師",
    "X82n1571_067:0315a11": "在眾。即曰。食到口邊。被伊奪却。悟為首肯。悟因佛誕",
    "X82n1571_067:0315a12": "示眾。世尊纔出母胎。便解指天指地。你等諸人。猶向",
    "X82n1571_067:0315a13": "山僧。擬討甚盌。拽拄杖下座。一時打散。師自此全身",
    "X82n1571_067:0315a14": "脫落。一日將破盌人庫取油。悟問。你為甚打破常住",
    "X82n1571_067:0315a15": "盌。師曰。不是某打破底。悟曰。為甚在汝手裏。師曰。城",
    "X82n1571_067:0315a16": "門失火。殃及池魚。悟曰。賠了盌去。師便展兩手。悟休",
    "X82n1571_067:0315a17": "去。崇禎癸未。住天台通玄。次居嘉禾東塔棲真。後遷",
    "X82n1571_067:0315a18": "天童　佛誕上堂。昔日吾佛降生。却向金盤澡洗。便",
    "X82n1571_067:0315a19": "乃指天指地。大似不知羞恥。更道唯吾獨尊。山僧未",
    "X82n1571_067:0315a20": "敢相許。且道。山僧有甚長處。便乃開許大口。以杖卓",
    "X82n1571_067:0315a21": "一卓曰。當門不用栽荊棘。後代兒孫惹著衣　至金",
    "X82n1571_067:0315a22": "粟。費和尚請上堂。未到此界時。移舟諳水脈。及乎到",
    "X82n1571_067:0315a23": "此界。忘却別波瀾。同門知己驀相逢。不用擡眸列賓",
    "X82n1571_067:0315a24": "主。且喜行同行坐同坐。無絃琴曲須同和。且道無絃",
    "X82n1571_067:0315b01": "琴曲作麼生和。驀拈拄杖卓一卓曰。擊目皆子期。何",
    "X82n1571_067:0315b02": "妨再一曲。復卓一卓。下座　出隊歸上堂。昔日五祖",
    "X82n1571_067:0315b03": "道。出門半箇月。眼不見鼻孔。忘却祖師禪。拾得箇骨",
    "X82n1571_067:0315b04": "董。且道。向甚處著。一分奉釋迦牟尼佛。一分奉多寶",
    "X82n1571_067:0315b05": "佛塔。五祖恁麼道。正是緊握虗拳誑小兒。山僧則不",
    "X82n1571_067:0315b06": "然。出門兩月餘。兩眼却能見。不貴祖師禪。舉足甚輕",
    "X82n1571_067:0315b07": "便。其實空手去。空手回。且道與五祖相去多少。還有",
    "X82n1571_067:0315b08": "人判斷得麼。若判得。便可安閒過日。如判不得。瓶盂",
    "X82n1571_067:0315b09": "高挂禪床角。栗棘蓬當猛力吞　密祖忌日上堂。纔",
    "X82n1571_067:0315b10": "說有生早是誑。更說無生轉見賒。兩種牢關如踢脫。",
    "X82n1571_067:0315b11": "方堪上奠先師茶。諸兄弟。且道。先師還來也無。若道",
    "X82n1571_067:0315b12": "來。以何為驗。若道不來。又成虗設。到者裏如何剖決。",
    "X82n1571_067:0315b13": "良久曰。冬不寒臘後看　本山耆宿請上堂。山僧日",
    "X82n1571_067:0315b14": "昨至此。已曾陞座。今復重登。未甞有過主賓相見句。",
    "X82n1571_067:0315b15": "不妨重說破。驀拈拄杖曰。且道。者箇是賓是主。若作",
    "X82n1571_067:0315b16": "賓主相見。正是揑目生花。不作賓主相見。亦是眼中",
    "X82n1571_067:0315b17": "著屑。設使總不恁麼。猶是野狐見解。且道。畢竟如何。",
    "X82n1571_067:0315b18": "乃擲拄杖。高聲喚侍者曰。與老僧收取　上堂。舉僧",
    "X82n1571_067:0315b19": "問雲門。如何是超佛越祖之談。門曰胡餅。雲門恁麼",
    "X82n1571_067:0315b20": "答話。且道。還有超佛越祖底道理也無。若道有。正是",
    "X82n1571_067:0315b21": "謗他先德。若道無。又却埋沒己靈。作麼生判者公案。",
    "X82n1571_067:0315b22": "到江吳地盡。隔岸越山多　上堂。都監昔日學儒。邇",
    "X82n1571_067:0315b23": "來披緇學釋。雖然儒釋不同。驀拈拄杖曰。不出者箇",
    "X82n1571_067:0315b24": "消息。現前大眾。還有不涉儒釋者麼。復卓一卓曰。舉",
    "X82n1571_067:0315c01": "頭天外看。誰是我般人　結夏上堂。古人道。祖師心",
    "X82n1571_067:0315c02": "印。狀似鐵牛之機。去即印住。住即印破。如此提持。大",
    "X82n1571_067:0315c03": "似隔靴抓癢。有甚快樂處。山僧敢道。祖師心印。狀似",
    "X82n1571_067:0315c04": "鐵牛之機。去也不印住。住也不印破。去住憑伊免其",
    "X82n1571_067:0315c05": "顛錯。汝等諸人還甘麼。若或未甘。三條椽下七尺單",
    "X82n1571_067:0315c06": "前薦取好　解夏上堂。汝等尅斯取證。大似黠兒落",
    "X82n1571_067:0315c07": "節。直饒意遣情忘。怎如放下安貼。今朝布袋口開。聽",
    "X82n1571_067:0315c08": "憑往南之北。雖然如是。也須自肯。何故。字經三寫。烏",
    "X82n1571_067:0315c09": "焉成馬　上堂。吾有一句。普天帀地。舉似諸人。切莫",
    "X82n1571_067:0315c10": "擬議。大眾且道。是甚麼句。便下座　住天童上堂。年",
    "X82n1571_067:0315c11": "來諸子馳騁四方。歷盡辛勤。終無有益。殊不知。人人",
    "X82n1571_067:0315c12": "有一坐具地。從來不欠一絲毫。祇為契券不明。所以",
    "X82n1571_067:0315c13": "受用不著。山僧契券審來久矣。復舉拂子曰。今日對",
    "X82n1571_067:0315c14": "眾顯示。汝等急須薦取。若向者裏薦得。便解一切互",
    "X82n1571_067:0315c15": "用。小大相融。出入無難。遊戲自在。此回錯過。後悔難",
    "X82n1571_067:0315c16": "追。況值時清道泰。勳貴護持。士庶欣心。人天交慶。自",
    "X82n1571_067:0315c17": "利利他。無所不宜。且道。知恩報恩一句。作麼生道。山",
    "X82n1571_067:0315c18": "房晏息無餘事。永日焚香賀太平　上堂。欲識生前",
    "X82n1571_067:0315c19": "面目。切莫前思後算。但能息慮忘緣。觸目頭頭露現。",
    "X82n1571_067:0315c20": "自他不隔一毫。始終不離當念。大眾。切莫含元殿裏。",
    "X82n1571_067:0315c21": "更覓長安。慈氏宮中。望生內院。遂擊禪床。下座　上",
    "X82n1571_067:0315c22": "堂。春光灼灼。和氣藹然。法法頭頭。總非外物。此事從",
    "X82n1571_067:0315c23": "來無間。何須列主分賓。十成八字打開。徧界光輝溢",
    "X82n1571_067:0315c24": "目。點即不到。親之不得。到即不點。疎之有餘。若或俯",
    "X82n1571_067:0316a01": "首躊躇。未免當面晦却。且道。不立主賓混融一句。如",
    "X82n1571_067:0316a02": "何展演。長安市上家家月。春草池塘處處蛙　上堂。",
    "X82n1571_067:0316a03": "昔日先師會下。萬指圍繞。染法味者頗多。追法乳者",
    "X82n1571_067:0316a04": "誰切。山僧舉揚般若。以報先師莫大之恩。可謂冤有",
    "X82n1571_067:0316a05": "頭債有主。從前得力處一句。超今古。且道。是甚麼句。",
    "X82n1571_067:0316a06": "驀拈拄杖。卓一卓曰。汝等還委悉麼。從前汗馬無人",
    "X82n1571_067:0316a07": "識。只要重論葢代功　歲朝上堂。舉拄杖曰。去年歲",
    "X82n1571_067:0316a08": "朝。把筆一揮。書盡三藏。雖然文彩已彰。究畢毫端未",
    "X82n1571_067:0316a09": "放。今年歲朝把筆。遂畫一畫曰。一揮書盡儒典。雖然",
    "X82n1571_067:0316a10": "毫端已放。究竟文彩未顯。且道。其中義理。還有優劣",
    "X82n1571_067:0316a11": "也無。便下座　上堂。山僧四大不強。無能為眾說法。",
    "X82n1571_067:0316a12": "遂拈拄杖曰。惟者木上座。雖則全無孔竅。却能善說",
    "X82n1571_067:0316a13": "法要。擊香几曰。切莫隨伊顛倒　示眾。法身報身化",
    "X82n1571_067:0316a14": "身。山僧一串穿却。雖然。太煞省要。免得諸人摸索。大",
    "X82n1571_067:0316a15": "眾好快樂。驀拈拄杖。卓一卓曰。祥麟只有一隻角",
    "X82n1571_067:0316a16": "　師至山門外。見數僧立。問曰。門裏門外俱莫立。僧皆",
    "X82n1571_067:0316a17": "無語。師曰。近日山荒　僧纔進門。師一把搊住曰。你",
    "X82n1571_067:0316a18": "向不落心機意識處。試道一句看。僧擬伸手。師便一",
    "X82n1571_067:0316a19": "推曰。莫妄想　師問印月霖曰。見月休觀指。歸家罷",
    "X82n1571_067:0316a20": "問程。如何是你歸家一句。霖便喝。師曰。好與一頓。曰",
    "X82n1571_067:0316a21": "起動和尚。師拈棒。霖便出　問動靜即不問。如何是",
    "X82n1571_067:0316a22": "一念不生。師曰。百雜碎。曰如何得命根斷去。師曰。休",
    "X82n1571_067:0316a23": "著力　問金粟山頭即不問。通玄峰頂事如何。師曰。",
    "X82n1571_067:0316a24": "冷煞人。曰今日得見和尚了也。師曰。似箇甚麼。僧彈",
    "X82n1571_067:0316b01": "指。師曰。錯認定盤星　師與念尼王海憲相見次。公",
    "X82n1571_067:0316b02": "曰。還是南禮北禮。師曰。山僧分疏不下。公罔措。師曰。",
    "X82n1571_067:0316b03": "請揖。曰還是上座下座。師曰。兩頭俱不著。中道亦不",
    "X82n1571_067:0316b04": "安。公曰。請出門外。師曰。者是甚麼所在。說內說外。少",
    "X82n1571_067:0316b05": "頃。公問。南泉打破粥鍋。意旨如何。師曰。不妨疑著。公",
    "X82n1571_067:0316b06": "曰。畢竟如何。師鳴指。公曰。還有麼。師便掌　師過婁",
    "X82n1571_067:0316b07": "東。一婆子參。士從旁曰。者婆子。近日留心此道。有箇",
    "X82n1571_067:0316b08": "入處。婆曰。和尚自然具眼。誰要你者俗漢多口。師曰。",
    "X82n1571_067:0316b09": "難瞞地頭人。婆曰。和尚也在裏許。師曰。老僧不是汝",
    "X82n1571_067:0316b10": "同流。婆曰。今日捉敗和尚。拂袖便出。師曰。老僧失利",
    "X82n1571_067:0316b11": "　順治壬辰三月十九日。師將示寂。首座問曰。古人",
    "X82n1571_067:0316b12": "臨末悄頭。留下一言半句。作將來眼目。即今有何垂",
    "X82n1571_067:0316b13": "示。師曰。動即禍生。曰官不容針。私通車馬。師曰。多口",
    "X82n1571_067:0316b14": "作麼。曰不為分外。師驀面一拳。座便禮拜。眾請辭世",
    "X82n1571_067:0316b15": "偈。師瞋目曰。要去便去。害甚熱火。時有出冶上座求",
    "X82n1571_067:0316b16": "更名。師援筆。書行果二字。乃曰。行果圓成。遂擿筆。端",
    "X82n1571_067:0316b17": "坐而逝。世壽五十八。僧臘四十一。塔瘞全身于本寺",
    "X82n1571_067:0316b18": "玲瓏巖下新菴之左。山翁忞。為銘塔。",
    "X82n1571_067:0316b19": "磬山修禪師法嗣",
    "X82n1571_067:0316b20": "鎮江府竹林林皋本豫禪師崑山陳氏子。丱歲。禮堯",
    "X82n1571_067:0316b21": "峰湛川老宿出家。受具後。徧歷諸方。參博山來。來曰。",
    "X82n1571_067:0316b22": "未入金籠貯。誰家野雀兒。師曰。鶴有九皋翀碧漢。馬",
    "X82n1571_067:0316b23": "無千里謾追風。來曰。運斤非郢。未免傷痕。師曰。諸方",
    "X82n1571_067:0316b24": "拈椎豎拂。又成甚麼邊事。來曰。片雲橫海嶽。樵子盡",
    "X82n1571_067:0316c01": "迷歸。師曰。怪來巖下虎。特地暗驚人。便出。師至金粟",
    "X82n1571_067:0316c02": "值天晚。便問。夜宿投人時如何。悟曰。者裏歇不得。師",
    "X82n1571_067:0316c03": "曰。豈無方便。悟拈拄杖便打。師接住一推曰。看破了",
    "X82n1571_067:0316c04": "也。便出。後參磬山修。修曰。那裏來。師曰武林。修曰。怎",
    "X82n1571_067:0316c05": "知我者裏。師曰。臭名難瞞。修曰。汙汝耳。師便喝。修曰。",
    "X82n1571_067:0316c06": "喝後如何。師曰。猶是不知。修曰。老僧不知。汝知箇甚",
    "X82n1571_067:0316c07": "麼。師擬掌。修曰。莫掠虗。一日侍次。修曰。今時學人。不",
    "X82n1571_067:0316c08": "肯真參實悟。所以法門寥落。師曰。雖然如是。亦在知",
    "X82n1571_067:0316c09": "識。如黃龍不得慈明痛折。爭知道出常情。修厲聲曰。",
    "X82n1571_067:0316c10": "豈口耳所傳受耶。師自此服膺。親炙三載。後住中山",
    "X82n1571_067:0316c11": "石湫　結制上堂。西天四七。東土二三。共撫無絃之",
    "X82n1571_067:0316c12": "清韻。獨我臨濟祖翁。別撾三元之毒鼓。當時衲子。聞",
    "X82n1571_067:0316c13": "之者死盡偷心所以佛法恢恢乎。浩浩然。徧滿寰宇。",
    "X82n1571_067:0316c14": "豈料去聖已遙。寂而無聞。豫上座固無長處。亦不敢",
    "X82n1571_067:0316c15": "囊藏被葢。必須節拍相擊。于大眾作箇結制公案。復",
    "X82n1571_067:0316c16": "太古之元音。酬今時之谷響。遂以拂子敲禪床曰。擬",
    "X82n1571_067:0316c17": "欲求元解。還如犯斗光　上堂。熊耳峰前常面壁。無",
    "X82n1571_067:0316c18": "位真人乾屎橛。德山臨濟太無端。棒頭有眼明如日。",
    "X82n1571_067:0316c19": "遂高聲曰。看看。臨濟德山來也。卓拄杖曰。被山僧拄",
    "X82n1571_067:0316c20": "杖一卓。二老懡[怡台+羅]而退。達磨大師。與無位真人欵欵",
    "X82n1571_067:0316c21": "道。官不容針私通車馬時如何。復卓拄杖　上堂。以",
    "X82n1571_067:0316c22": "拂子召大眾曰。是法無生。是法無滅。紅塵迥迥東來。",
    "X82n1571_067:0316c23": "黃雲片片西歇。不知露柱燈籠。箇箇扶籬摸壁。惺惺",
    "X82n1571_067:0316c24": "直是惺惺。靈俐不妨靈俐。迦葉太煞攢眉。彌勒依然",
    "X82n1571_067:0317a01": "鼓舌。喝一喝　磬山老和尚忌辰。拈香曰。去歲藏身",
    "X82n1571_067:0317a02": "處沒踪跡。今朝沒踪跡處莫藏身。老漢面目依然在。",
    "X82n1571_067:0317a03": "一片旃檀雙手呈。遂打圓相。以手作戴角勢。便燒",
    "X82n1571_067:0317a04": "　結制上堂。一年一度聚禪和。不料今朝眾更多。箇箇",
    "X82n1571_067:0317a05": "坐來如古佛。得人不在萬千羅。復曰。山僧是馬祖三",
    "X82n1571_067:0317a06": "十四世孫。者老子有箇即心即佛話。迄今人人明得。",
    "X82n1571_067:0317a07": "祇是錯會者不少。山僧為諸昆仲。下箇註脚。遂卓拄",
    "X82n1571_067:0317a08": "杖曰。夜靜露寒鐘磬後。萬年松下月來初　元宵上",
    "X82n1571_067:0317a09": "堂。卓拄杖曰。過去燈明佛。本光瑞如是。又卓一下曰。",
    "X82n1571_067:0317a10": "現在燈明佛。本光瑞如是。復卓一下曰。未來燈明佛。",
    "X82n1571_067:0317a11": "本光瑞如是。乃擲拄杖曰。癡人面前。不得說夢　上",
    "X82n1571_067:0317a12": "堂。春雪霏霏。春雨離離。神光無事求心。惹得達磨依",
    "X82n1571_067:0317a13": "舊歸西。臨濟喝德山棒。千古而今成榜樣。拈來觸碎",
    "X82n1571_067:0317a14": "不留情。覿面相逢是何狀。喝一喝。卓拄杖一下　上",
    "X82n1571_067:0317a15": "堂。懷州牛喫禾。益州馬腹脹。天下覓醫人。灸猪左膞",
    "X82n1571_067:0317a16": "上。杜順和尚。祇向曲中言。直使人難會。山僧者裏。直",
    "X82n1571_067:0317a17": "中道曲。自可易解。遂曰。額下眉毛八尺生。分明圓露",
    "X82n1571_067:0317a18": "箇中人。擬思意契元元目。何日還源達本真。擊禪床",
    "X82n1571_067:0317a19": "下座　開爐上堂。卓拄杖曰。吾今為汝保任此事。終",
    "X82n1571_067:0317a20": "是不虗。直教箇箇灑灑落落。向火爐頭。摸著脚跟。將",
    "X82n1571_067:0317a21": "內之根身。外之器界。併作一箇火爐。既根身器界。俱",
    "X82n1571_067:0317a22": "成火爐。又向何處措足。會麼。今歲田禾熟。一任飽齁",
    "X82n1571_067:0317a23": "憨　上堂。問如何是諸佛出身處。師曰。須彌倒卓。曰",
    "X82n1571_067:0317a24": "如何是透法身事。師曰。猢猻吞大象。乃曰。至理忘言。",
    "X82n1571_067:0317b01": "至言忘理。忘理忘言。虗空釘橛。青州布衫重七斤。一",
    "X82n1571_067:0317b02": "任風吹雨打濕。雨打濕。人人照顧眼中屑。喝一喝",
    "X82n1571_067:0317b03": "　上堂。舉教中曰。過去心不可得。賊不打貧兒家。現在",
    "X82n1571_067:0317b04": "心不可得。賊不打貧兒家。未來心不可得。賊不打貧",
    "X82n1571_067:0317b05": "兒家。山僧二十餘年前在此山。親著此賊。今日簡默",
    "X82n1571_067:0317b06": "將來。也是賊不打貧兒家。或有人出來道。大小晦夫",
    "X82n1571_067:0317b07": "祇解識賊。不解捉賊。但向他道。應如是知。如是見。如",
    "X82n1571_067:0317b08": "是信解。不生法相　小參。石裏壓油。水中取火。不是",
    "X82n1571_067:0317b09": "動轉勞人。只貴當陽吐露。趙州老子太惺惺。却道青",
    "X82n1571_067:0317b10": "州布衫重七斤　因雪小參。六出彌空山。紅爐堆榾",
    "X82n1571_067:0317b11": "柮。箇箇口吧吧。只要暖氣接。大眾。若作世法會。埋沒",
    "X82n1571_067:0317b12": "己靈。若作佛法會。眼中著屑。二邊不住。中道莫安。自",
    "X82n1571_067:0317b13": "然轉一色忘大功。便見連雲洞裏。獼猴瞌睡。白蓮峰",
    "X82n1571_067:0317b14": "下。野鹿呼羣淨雲祇為真誠說。不是虗言誑爾曹",
    "X82n1571_067:0317b15": "　晚參。寒宵風韻冷颼颼。赤骨貧兒奈自憂。堪羨雲堂",
    "X82n1571_067:0317b16": "床薦暖。不將心意妄希求。大眾。既知此為安樂地頭。",
    "X82n1571_067:0317b17": "便可推白雲而獨露青山。掩夜光而惟覩明星。笑傲",
    "X82n1571_067:0317b18": "烟蘿。坐消歲月。其或未然。莫教輥落崖前石。驚出林",
    "X82n1571_067:0317b19": "中瞌睡虎　晚參。放去收來。收來放去。收放自由。竿",
    "X82n1571_067:0317b20": "頭有餌。以拂子作釣勢曰。還有透網金鱗。上釣也無。",
    "X82n1571_067:0317b21": "良久曰。寒潭空有垂綸意。風送漁舟載月歸。遂作舞",
    "X82n1571_067:0317b22": "棹勢。歸方丈　問德山托盋過堂。雪峰曰。鐘未鳴鼓",
    "X82n1571_067:0317b23": "未響。和尚托盋向甚麼處去。山低頭歸方丈。是何事。",
    "X82n1571_067:0317b24": "師曰。正搔著我痒處。曰只如雪峰舉似巖頭。頭曰。大",
    "X82n1571_067:0317c01": "小德山。未會末後句。巖頭恁麼道。有甚麼道理。師曰。",
    "X82n1571_067:0317c02": "子為父隱。曰德山聞令侍者喚巖頭曰。你不肯老僧",
    "X82n1571_067:0317c03": "那。意旨如何。師曰。父為子隱。曰巖頭遂密啟其意。那",
    "X82n1571_067:0317c04": "裏是密啟處。師曰。你問我答。曰來日德山上堂。果與",
    "X82n1571_067:0317c05": "尋常不同。巖頭于法堂前撫掌曰。且喜老漢會末後",
    "X82n1571_067:0317c06": "句也。如何是末後句。師曰。你也問不著。我也答不到。",
    "X82n1571_067:0317c07": "曰。巖頭道。雖然如是。也祇得三年活。山後果符其言。",
    "X82n1571_067:0317c08": "又作麼生話會。師曰。描不成。畫不就。曰某甲總不恁",
    "X82n1571_067:0317c09": "麼。師曰。你作麼生。曰養子方知父慈。語未竟。師打曰。",
    "X82n1571_067:0317c10": "須是恁麼會始得　問。天不葢地不載。在甚麼處安",
    "X82n1571_067:0317c11": "身立命。師打出方丈。次日又問曰。某甲昨日喫棒。今",
    "X82n1571_067:0317c12": "日和尚痛否。師復打出方丈　問如何是大海無魚。",
    "X82n1571_067:0317c13": "師曰。脚跟下過多少。曰如何是大地無草。師曰。法堂",
    "X82n1571_067:0317c14": "前深一丈。曰如何是大富無糧。師曰。喫家飯放野屎。",
    "X82n1571_067:0317c15": "曰如何是大悟無道。師曰。莫妄想　問明月堂前。花",
    "X82n1571_067:0317c16": "開枯木。是賓家句。主家句。師曰。石女哭蒼天　問如",
    "X82n1571_067:0317c17": "何是秘魔叉。師舉數珠曰。者是番菩提。曰未問已前",
    "X82n1571_067:0317c18": "請師答。師和聲便打　問亡僧遷化。向甚麼處去。師",
    "X82n1571_067:0317c19": "曰。炎炎三尺火。曰不會。師曰。冷冷一堆灰　順治丙",
    "X82n1571_067:0317c20": "戌冬。師染微恙。時山門大興土木。徧往觀之。旋至法",
    "X82n1571_067:0317c21": "堂。鳴鼓集眾。敘出世行由。即欲趨寂。一眾悲戀。主事",
    "X82n1571_067:0317c22": "白曰。山主他往未歸。願和尚稍遲一日。師俛首回寢",
    "X82n1571_067:0317c23": "室。翌日山主至。師復登座。陳謝付諸後事畢。即于座",
    "X82n1571_067:0317c24": "上說偈而終。門弟子。營窣堵波于古竹林之後岡。天",
    "X82n1571_067:0318a01": "童忞銘其塔。著有宗門誠範四卷。并語錄。行世。",
    "X82n1571_067:0318a03": "五燈全書卷第六十七"
}