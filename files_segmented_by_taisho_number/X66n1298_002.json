{
    "X66n1298_002:0740a04": "禪門諸祖師偈頌下之上",
    "X66n1298_002:0740a06": "五峯釋　如祐　錄",
    "X66n1298_002:0740a07": "禪月大師山居詩序",
    "X66n1298_002:0740a08": "愚咸通間於鍾阜作此詩。放笔藁。被人口。聞之一二。",
    "X66n1298_002:0740a09": "字句多錯。乾道辛丑山居寺改正之。成二十四首。風",
    "X66n1298_002:0740a10": "調鄙拙。不敢聞於大雅君子作者。氣合為一。朗吟可",
    "X66n1298_002:0740a11": "也。",
    "X66n1298_002:0740a12": "山居詩第一",
    "X66n1298_002:0740a13": "休話諠譁事事難。山翁只合住深山。數聲清磬是非",
    "X66n1298_002:0740a14": "外。一箇閑人天地間。綠圃空堦雲冉冉。異禽靈艸水",
    "X66n1298_002:0740a15": "潺潺。無人為向群儒說。巖桂枝高亦好攀。",
    "X66n1298_002:0740a16": "第二",
    "X66n1298_002:0740a17": "難是言休便即休。清吟孤坐碧溪頭。三間茆屋無人",
    "X66n1298_002:0740a18": "到。十里松門獨自遊。明月清風宗炳社。夕陽秋色庾",
    "X66n1298_002:0740a19": "公樓。修心未到無心地。萬種千般逐水流。",
    "X66n1298_002:0740a20": "第三",
    "X66n1298_002:0740a21": "好鳥聲長睡眼開。好茶擎乳坐莓苔。不聞榮辱成番",
    "X66n1298_002:0740a22": "盡。只見羆羆作隊來。詩理從前欺白雪。道情終遣似",
    "X66n1298_002:0740a23": "嬰孩。猶來此事知音少。不是真風去不迴。",
    "X66n1298_002:0740a24": "第四",
    "X66n1298_002:0740b01": "萬境忘機是道華。碧芙蓉裏日空斜。幽深有徑通仙",
    "X66n1298_002:0740b02": "窟。寂寞無人落異花。掣電浮雲真好喻。如龍似鳳不",
    "X66n1298_002:0740b03": "須誇。君看江上英雄塚。只有松根與栢槎。",
    "X66n1298_002:0740b04": "第五",
    "X66n1298_002:0740b05": "鞭後從他素髮兼。湧清奔碧冷侵簾。高奇章句無人",
    "X66n1298_002:0740b06": "愛。淡泊身心舉世嫌。白石橋高吟不足。紅霞影暖臥",
    "X66n1298_002:0740b07": "無厭。居山別有非山意。莫錯將余比宋纖。",
    "X66n1298_002:0740b08": "第六",
    "X66n1298_002:0740b09": "島外塵中四十秋。亦曾高挹漢諸侯。如斯標致雖清",
    "X66n1298_002:0740b10": "拙。大丈夫兒合自由。紫术黃菁苗蕺蕺。錦囊香麝語",
    "X66n1298_002:0740b11": "啾啾。終須心到曹溪叟。千歲櫧根雪滿頭。",
    "X66n1298_002:0740b12": "第七",
    "X66n1298_002:0740b13": "慵甚嵆康竟不迴。何妨方寸似寒灰。山精日作童兒",
    "X66n1298_002:0740b14": "出。仙者時將玉器來。筠帚掃花驚睡鹿。地爐燒樹帶",
    "X66n1298_002:0740b15": "枯苔。不行朝市多時也。許史金張安在哉。",
    "X66n1298_002:0740b16": "第八",
    "X66n1298_002:0740b17": "心心心不住希夷。石屋巉嵒白髮垂。惜竹不除當路",
    "X66n1298_002:0740b18": "笋。愛松留得礙人枝。焚香開卷霞生砌。卷箔冥心月",
    "X66n1298_002:0740b19": "在池。多少故人頭盡白。不知今日又何之。",
    "X66n1298_002:0740b20": "第九",
    "X66n1298_002:0740b21": "龍藏琅函遍九垓。霜鐘金皷振瓊臺。堪嗟一句無人",
    "X66n1298_002:0740b22": "得。遂使吾師特地來。無角鐵牛眠少室。生兒石女老",
    "X66n1298_002:0740b23": "黃梅。令人轉憶龐居士。天上人間不可陪。",
    "X66n1298_002:0740b24": "第十",
    "X66n1298_002:0740c01": "五岳煙霞連不斷。三山洞穴去應通。石窻欹枕疎疎",
    "X66n1298_002:0740c02": "雨。水碓無人浩浩風。童子念經深竹裏。獼猴拾虱夕",
    "X66n1298_002:0740c03": "陽中。因思往事拋心力。六七年來楚水東。",
    "X66n1298_002:0740c04": "第十一",
    "X66n1298_002:0740c05": "塵埃中更有埃塵。時復雙眉斗為[(口/?/頁)/((白日+田)/廾)]。賴有年光飛似",
    "X66n1298_002:0740c06": "箭。是何心地亦稱人。回賢參孝時時說。蜂蠆狼貪日",
    "X66n1298_002:0740c07": "日新。天意剛容此徒在。祇堪惆悵不堪陳。",
    "X66n1298_002:0740c08": "第十二",
    "X66n1298_002:0740c09": "翠竇煙巖畫不成。桂香瀑沫雜芳馨。撥霞掃雪和雲",
    "X66n1298_002:0740c10": "母。掘石移松得茯苓。好鳥似花窺玉磬。嫰苔如水沒",
    "X66n1298_002:0740c11": "金瓶。從他人笑從他笑。地覆天飜也只寧。",
    "X66n1298_002:0740c12": "第十三",
    "X66n1298_002:0740c13": "騰騰兀兀步遲遲。兆朕消磨只自知。龍猛金膏雖未",
    "X66n1298_002:0740c14": "作。孫登土窟且相宜。薜蘿山帔偏能緝。橡栗年粮亦",
    "X66n1298_002:0740c15": "粗支。已得真人好消息。人間天上更無疑。",
    "X66n1298_002:0740c16": "第十四",
    "X66n1298_002:0740c17": "嵐嫰風輕似碧紗。雪樓金像隔煙霞。葛苞玉粉生香",
    "X66n1298_002:0740c18": "壠。菌簇銀釘滿淨槎。舉世只知嗟逝水。無人微解悟",
    "X66n1298_002:0740c19": "空花。可怜擾擾塵埃裏。雙鬢如銀事似麻。",
    "X66n1298_002:0740c20": "第十五",
    "X66n1298_002:0740c21": "千巖萬壑路頎欹。杉檜濛濛獨掩扉。斸藥童穿溪罅",
    "X66n1298_002:0740c22": "去。採花蜂冐燒煙歸。閑行放意尋流水。靜坐搘頤到",
    "X66n1298_002:0740c23": "落暉。長憶南泉好言語。如斯癡鈍者還稀(南泉有語云。學道之",
    "X66n1298_002:0740c24": "人。癡鈍者難得)。",
    "X66n1298_002:0741a01": "第十六",
    "X66n1298_002:0741a02": "一從冥目在穹冥。菌枕松床蘚嶂青。乳鹿暗行檉逕",
    "X66n1298_002:0741a03": "雪。瀑泉微濺石樓經。閑行不覺過天井。長嘯深能動",
    "X66n1298_002:0741a04": "岳靈。應恐無人知此意。非凡非聖獨醒醒。",
    "X66n1298_002:0741a05": "第十七",
    "X66n1298_002:0741a06": "慵刻芙蓉傳永漏。休誇麗藻鄙湯休。且為小囤盛紅",
    "X66n1298_002:0741a07": "栗。別有珍禽勝白鷗。拾栗遠尋深澗底。弄猿多在小",
    "X66n1298_002:0741a08": "峯頭。不能更出塵中也。百鍊剛為遶指柔。",
    "X66n1298_002:0741a09": "第十八",
    "X66n1298_002:0741a10": "業薪心火日燒煎。浪死虗生自古然。陸氏稱龍終妄",
    "X66n1298_002:0741a11": "矣。漢家得鹿更空焉。白衣居士深深說。青眼胡僧遠",
    "X66n1298_002:0741a12": "遠傳。剛地無人知此意。不堪惆悵落花前。",
    "X66n1298_002:0741a13": "第十九",
    "X66n1298_002:0741a14": "露滴紅蘭玉滿畦。閑拖象屣到峯西。但令心似蓮華",
    "X66n1298_002:0741a15": "潔。何必身將槁木齊。古壍細香紅樹老。半峯殘雪白",
    "X66n1298_002:0741a16": "猨啼。雖然不是桃花洞。春至桃花亦滿溪。",
    "X66n1298_002:0741a17": "第二十",
    "X66n1298_002:0741a18": "自休自了自安排。常願居山事偶諧。僧採樹衣臨絕",
    "X66n1298_002:0741a19": "壑(金華山出樹衣。僧多採為蔬菜。極美也)。狖爭山果落空堦。閑擔茶器",
    "X66n1298_002:0741a20": "緣青嶂。靜衲禪袍坐綠崖。虗作新詩反招隱。出來多",
    "X66n1298_002:0741a21": "與此心乖。",
    "X66n1298_002:0741a22": "第二十一",
    "X66n1298_002:0741a23": "石爐金鼎紅葉嫰。香閤茶棚綠巘齊。塢燒崩騰奔澗",
    "X66n1298_002:0741a24": "鼠。巖花狼藉鬬山鷄。蒙莊環外知音少。阮藉途窮旨",
    "X66n1298_002:0741b01": "趣低。應有世人來覓我。水重山疊幾層迷。",
    "X66n1298_002:0741b02": "第二十二",
    "X66n1298_002:0741b03": "自古浮華能幾幾。逝波終日去滔滔。漢王廢苑生秋",
    "X66n1298_002:0741b04": "艸。吳主荒宮入夜濤。滿屋黃金機不息。一頭白髮氣",
    "X66n1298_002:0741b05": "猶高。豈知物外金仙子。甘露天香滿毳袍。",
    "X66n1298_002:0741b06": "第二十三",
    "X66n1298_002:0741b07": "如愚何止直如絃。只合深藏碧嶂前。但見山中常有",
    "X66n1298_002:0741b08": "雪。不知世上是何年。野人愛向庵前笑。赤玃頻來衲",
    "X66n1298_002:0741b09": "畔眠。只者逍遙好知己。何須更問洞中天。",
    "X66n1298_002:0741b10": "第二十四",
    "X66n1298_002:0741b11": "支公放鶴情相似。范泰論交趣不同。有念盡為煩惱",
    "X66n1298_002:0741b12": "鎻。無機方稱水晶宮。香焚薝蔔諸峯曉。珠搯金剛萬",
    "X66n1298_002:0741b13": "象空。若問山資言不及。恒河沙劫用無窮。",
    "X66n1298_002:0741b14": "誌公和尚十四科頌",
    "X66n1298_002:0741b15": "菩提煩惱不二",
    "X66n1298_002:0741b16": "眾生不解修道。便欲斷除煩惱。煩惱本來空寂。將道",
    "X66n1298_002:0741b17": "更欲覓道。一念之心即是。何須別處尋討。大道曉在",
    "X66n1298_002:0741b18": "目前。迷倒愚人不了。佛性天真自然。亦無因緣修造。",
    "X66n1298_002:0741b19": "不識三毒虗假。妄執浮沈生老。昔時迷日為晚。今日",
    "X66n1298_002:0741b20": "始覺非早。",
    "X66n1298_002:0741b21": "持犯不二",
    "X66n1298_002:0741b22": "丈夫運用無礙。不為戒律所制。持犯本自無生。愚人",
    "X66n1298_002:0741b23": "被他禁繫。智者造作皆空。聲聞觸途為滯。大士肉眼",
    "X66n1298_002:0741b24": "圓通。二乘天眼有翳。空中妄執有無。不達色心無礙。",
    "X66n1298_002:0741c01": "菩薩與俗同居。清淨曾無染世。愚人貪著涅槃。智者",
    "X66n1298_002:0741c02": "生死實際。法性本無言說。緣起略為茲偈。百歲無智",
    "X66n1298_002:0741c03": "小兒。小兒有智百歲。",
    "X66n1298_002:0741c04": "佛與眾在不二",
    "X66n1298_002:0741c05": "眾生與佛無殊。大智不異於愚。何須向外求寶。身田",
    "X66n1298_002:0741c06": "自有明珠。正道邪道不二。了知凡聖同途。迷悟本無",
    "X66n1298_002:0741c07": "差別。涅槃生死一如。究竟攀緣空寂。惟求意想清虗。",
    "X66n1298_002:0741c08": "無有一法可得。翛然自入無餘。",
    "X66n1298_002:0741c09": "事理不二",
    "X66n1298_002:0741c10": "心王自在翛然。法性本無十纏。一切無非佛事。何須",
    "X66n1298_002:0741c11": "攝念坐禪。妄想本來空寂。不用斷除攀緣。智者無心",
    "X66n1298_002:0741c12": "可得。自然無爭無喧。不識無為大道。何時得證幽玄。",
    "X66n1298_002:0741c13": "佛與眾生一種。眾生即是世尊。凡夫妄生分別。無中",
    "X66n1298_002:0741c14": "執有迷奔。了達貪嗔空寂。何處不是真門。",
    "X66n1298_002:0741c15": "靜亂不二",
    "X66n1298_002:0741c16": "聲聞厭喧求靜。猶如棄麵求餅。餅即從來是麵。造作",
    "X66n1298_002:0741c17": "隨人百變。煩惱即是菩提。無心即是無境。生死不異",
    "X66n1298_002:0741c18": "涅槃。貪嗔如焰如影。智者無心求佛。愚人執邪執正。",
    "X66n1298_002:0741c19": "徒勞空過一生。不見如來妙頂。了達婬慾性空。鑊湯",
    "X66n1298_002:0741c20": "爐炭自冷。",
    "X66n1298_002:0741c21": "善惡不二",
    "X66n1298_002:0741c22": "我自身心快樂。翛然無善無惡。法身自在無方。觸目",
    "X66n1298_002:0741c23": "無非正覺。六塵本來空寂。凡夫妄生執著。涅槃生死",
    "X66n1298_002:0741c24": "平等。四海阿誰厚薄。無為大道自然。不用將心畫度。",
    "X66n1298_002:0742a01": "菩薩散誕虗通。所作常含妙覺。聲聞執法坐禪。如蠶",
    "X66n1298_002:0742a02": "吐絲自縛。法性本來圓明。病愈何須執藥。了知諸法",
    "X66n1298_002:0742a03": "平等。翛然清虗快樂。",
    "X66n1298_002:0742a04": "色空不二",
    "X66n1298_002:0742a05": "法性本無青黃。眾生謾造文章。吾我說他止觀。自意",
    "X66n1298_002:0742a06": "擾擾顛狂。不識圓通妙理。何時得會真常。自疾不能",
    "X66n1298_002:0742a07": "治療。却教他人藥方。外看將為是善。心內猶若犲狼。",
    "X66n1298_002:0742a08": "愚人畏其地獄。智者不樂天堂。對境心常不起。舉足",
    "X66n1298_002:0742a09": "皆是道塲。佛與眾生不二。眾生自作分張。若欲除却",
    "X66n1298_002:0742a10": "三毒。迢迢不離災殃。智者知心是佛。愚人樂往西方。",
    "X66n1298_002:0742a11": "生死不二",
    "X66n1298_002:0742a12": "世間諸法如幻。生死猶若雷電。法身自在圓通。出入",
    "X66n1298_002:0742a13": "山河無間。顛倒妄想本空。般若無迷無亂。三毒本自",
    "X66n1298_002:0742a14": "解脫。何須攝念禪觀。只為愚人不了。從他戒律決斷。",
    "X66n1298_002:0742a15": "不識寂滅真如。何時得登彼岸。智者無惡可斷。運用",
    "X66n1298_002:0742a16": "隨心合散。法性本來空寂。不為生死所絆。若欲斷除",
    "X66n1298_002:0742a17": "煩惱。此是無明癡漢。煩惱即是菩提。何用別求禪觀。",
    "X66n1298_002:0742a18": "實際無佛無魔。心體無形無段。",
    "X66n1298_002:0742a19": "斷除不二",
    "X66n1298_002:0742a20": "丈夫運用堂堂。逍遙自在無妨。一切不能為害。堅固",
    "X66n1298_002:0742a21": "猶若金剛。不著二邊中道。翛然非斷非常。五欲貪嗔",
    "X66n1298_002:0742a22": "是佛。地獄不異天堂。愚人妄生分別。流浪生死猖狂。",
    "X66n1298_002:0742a23": "智者達色無礙。聲聞無不恛惶。法性本無瑕翳。眾生",
    "X66n1298_002:0742a24": "妄執青黃。如來引接迷愚。或說地獄天堂。彌勒身中",
    "X66n1298_002:0742b01": "自有。何須別處思量。棄却真如佛像。此人即是顛狂。",
    "X66n1298_002:0742b02": "聲聞心中不了。唯只趂逐言章。言章本非真道。轉加",
    "X66n1298_002:0742b03": "鬬爭剛強。心裏蚖蛇蝮蝎。螫著便即遭傷。不解文中",
    "X66n1298_002:0742b04": "取義。何時得會真常。死入無間地獄。神識枉受災殃。",
    "X66n1298_002:0742b05": "真俗不二",
    "X66n1298_002:0742b06": "法師說法極好。心中不離煩惱。口談文字化他。轉更",
    "X66n1298_002:0742b07": "增他生老。真妄本來不二。凡夫棄妄覓道。四眾雲集",
    "X66n1298_002:0742b08": "聽講。高坐論義浩浩。南坐北坐相爭。四眾為言為好。",
    "X66n1298_002:0742b09": "雖然口談甘露。心裏尋常枯燥。自己元無一錢。日夜",
    "X66n1298_002:0742b10": "數他珍寶。恰似無智愚人。棄却真金檐艸。心中三毒",
    "X66n1298_002:0742b11": "不捨。未審何時得道。",
    "X66n1298_002:0742b12": "解縛不二",
    "X66n1298_002:0742b13": "律師持律自縛。自縛亦能縛他。外作威儀恬靜。心內",
    "X66n1298_002:0742b14": "恰似洪波。不駕生死船筏。如何度得愛河。不解真宗",
    "X66n1298_002:0742b15": "正理。邪見言辭繁多。有二比丘犯律。便却往問優波。",
    "X66n1298_002:0742b16": "優波依律說罪。轉增比丘網羅。方丈室中居士。維摩",
    "X66n1298_002:0742b17": "便即來呵。優波默然無對。淨名說法無過。而彼戒性",
    "X66n1298_002:0742b18": "如空。不在內外娑婆。勸除生滅不肯。忽悟還同釋迦。",
    "X66n1298_002:0742b19": "境照不二",
    "X66n1298_002:0742b20": "禪師體離無明。煩惱從何處生。地獄天堂一相。涅槃",
    "X66n1298_002:0742b21": "生死空名。亦無貪嗔可斷。亦無佛道可成。眾生與佛",
    "X66n1298_002:0742b22": "平等。自然聖智惺惺。不為六塵所染。句句獨契無生。",
    "X66n1298_002:0742b23": "正覺一念玄解。三世坦然皆平。非法非律自制。翛然",
    "X66n1298_002:0742b24": "真入圓成。絕此四句百非。如空無作無依。",
    "X66n1298_002:0742c01": "運用無礙",
    "X66n1298_002:0742c02": "我今滔滔自在。不羨公王卿宰。四時猶若金剛。苦樂",
    "X66n1298_002:0742c03": "心常不改。法寶喻於須彌。智慧廣於江海。不為八風",
    "X66n1298_002:0742c04": "所牽。亦無精進懈怠。任性浮沈若顛。散誕縱橫自在。",
    "X66n1298_002:0742c05": "遮莫刀劒臨頭。我自安然不釆。",
    "X66n1298_002:0742c06": "迷悟不二",
    "X66n1298_002:0742c07": "迷時以空為色。悟即以色為空。迷悟本無差別。色空",
    "X66n1298_002:0742c08": "究竟還同。愚人喚南作北。智者達無西東。欲覓如來",
    "X66n1298_002:0742c09": "妙理。常在一念之中。陽燄本非其水。渴鹿狂趂忩忩。",
    "X66n1298_002:0742c10": "自身虗假不實。將空更欲覓空。世人迷倒至甚。如犬",
    "X66n1298_002:0742c11": "吠雷叿叿。",
    "X66n1298_002:0742c12": "騰騰和尚了元歌",
    "X66n1298_002:0742c13": "修道。道無可修。問法。法無可問。迷人不了色空。悟者",
    "X66n1298_002:0742c14": "本無逆順。八萬四千法門。至理不離方寸。識取自家",
    "X66n1298_002:0742c15": "城郭。莫謾尋他鄉郡。不用廣學多門。不在辯才聦俊。",
    "X66n1298_002:0742c16": "不知月之大小。不管歲之餘[門@壬]。煩惱即是菩提。淨華",
    "X66n1298_002:0742c17": "生於泥糞。人來問我若為。不能共伊談論。寅朝用粥",
    "X66n1298_002:0742c18": "充饑。齋時更飱一頭。今日任運騰騰。明日騰騰任運。",
    "X66n1298_002:0742c19": "心中了了總知。且恁半癡半鈍。",
    "X66n1298_002:0742c20": "石頭和尚艸庵歌",
    "X66n1298_002:0742c21": "吾結艸庵無寶貝。飯了從容圖睡快。成時初見茅艸",
    "X66n1298_002:0742c22": "新。破後還將茅艸蓋。住庵人。鎮常在。不屬中間與內",
    "X66n1298_002:0742c23": "外。世人住處我不住。世人愛處我不愛。庵雖小。含法",
    "X66n1298_002:0742c24": "界。方丈老人相體解。上乘菩薩信無疑。中下聞之必",
    "X66n1298_002:0743a01": "生怪。問此庵。壞不壞。壞與不壞主元在。不居南北與",
    "X66n1298_002:0743a02": "東西。基上堅牢以為最。青松下。明窻內。玉殿朱樓未",
    "X66n1298_002:0743a03": "為對。納帔幪頭萬事休。此時山僧都不會。住此庵。休",
    "X66n1298_002:0743a04": "作解。誰誇鋪席圖人買。迴光返照便歸來。廓達靈根",
    "X66n1298_002:0743a05": "非向背。遇祖師。親訓誨。結艸為庵莫生退。百年拋却",
    "X66n1298_002:0743a06": "在縱橫。擺手便行且無罪。千種言。萬般解。只要教君",
    "X66n1298_002:0743a07": "長不昧。欲識庵中不死人。豈離而今遮皮袋。",
    "X66n1298_002:0743a08": "石頭和尚參同契(瑯瑘覺禪師科)",
    "X66n1298_002:0743a09": "將釋參同契。大科分為四段。",
    "X66n1298_002:0743a10": "第一標題述序以示端由",
    "X66n1298_002:0743a11": "竺土大僊心。東西密相付。人根有利鈍。道無南北祖。",
    "X66n1298_002:0743a12": "第二方便建立不離真源(分為七段)",
    "X66n1298_002:0743a13": "第一明真源本覺不迷理(有四句。從靈源明至亦非語)",
    "X66n1298_002:0743a14": "靈源明皎潔。枝派闇流注。執事元是迷。契理亦非悟。",
    "X66n1298_002:0743a15": "第二根境無住(有四句。從門門一切至依位住)",
    "X66n1298_002:0743a16": "門門一切境。迴互不迴互。迴而更相涉。不爾依位住。",
    "X66n1298_002:0743a17": "第三色聲無礙(有四句。從色本至清濁句)",
    "X66n1298_002:0743a18": "色本殊質像。聲元異樂苦。暗合上中言。明明清濁句。",
    "X66n1298_002:0743a19": "第四四大無塵(有四句。從四大性至堅固)",
    "X66n1298_002:0743a20": "四大性自復。如子得其母。火熱風動搖。水濕地堅固。",
    "X66n1298_002:0743a21": "第五十二處依真建立(有六句。從眼色至其語)",
    "X66n1298_002:0743a22": "眼色耳音聲。鼻香舌醎醋。然於一一法。依根葉分布。",
    "X66n1298_002:0743a23": "本末須歸宗。尊卑用其語。",
    "X66n1298_002:0743a24": "第六不滯有無(有六句。從當明至前後步)",
    "X66n1298_002:0743b01": "當明中有暗。勿以暗相遇。當暗中有明。勿以明相覩。",
    "X66n1298_002:0743b02": "明暗各相對。比如前後步。",
    "X66n1298_002:0743b03": "第七萬法無差真心獨露(有四句。從萬物至箭鋒拄)",
    "X66n1298_002:0743b04": "萬物自有功。當言用及處。事存函蓋合。理應箭鋒拄。",
    "X66n1298_002:0743b05": "第三明因會果方顯極談(一段二句)",
    "X66n1298_002:0743b06": "承言須會宗。勿自立規矩。",
    "X66n1298_002:0743b07": "第四勸進初學意在流通(二段六句)",
    "X66n1298_002:0743b08": "觸目不會道。運足焉知路。進步非遠近。迷隔山河爾。",
    "X66n1298_002:0743b09": "謹白參玄人。光陰莫虗度。",
    "X66n1298_002:0743b10": "蘇溪和尚(即五洩小師也)牧護歌",
    "X66n1298_002:0743b11": "聽說衲僧牧護。任運逍遙無住。一條百納缾盂。便是",
    "X66n1298_002:0743b12": "生涯調度。為求至理參尋。不憚寒暑辛苦。還曾四海",
    "X66n1298_002:0743b13": "周游。山水風雲滿肚。內除戒律精嚴。不學威儀行步。",
    "X66n1298_002:0743b14": "三乘笑我無能。我笑三乘謾做。智人權立階梯。大道",
    "X66n1298_002:0743b15": "本無迷悟。達者不假修治。不在能言能語。披麻目視",
    "X66n1298_002:0743b16": "雲霄。遮莫王侯不顧。道人本體如然。不是知佛去處。",
    "X66n1298_002:0743b17": "生也猶如著衫。死也還同脫袴。生死無喜無憂。八風",
    "X66n1298_002:0743b18": "豈能驚怖。外相猶似癡人。肚裏非常峭措。活計雖無",
    "X66n1298_002:0743b19": "一錢。敢與君王鬬富。愚人擺手憎嫌。智者點頭相許。",
    "X66n1298_002:0743b20": "那知傀儡牽抽。歌舞盡由行主。一言為報諸人。打破",
    "X66n1298_002:0743b21": "畫缾歸去。",
    "X66n1298_002:0743b22": "樂普和尚浮漚歌",
    "X66n1298_002:0743b23": "雲天雨落庭中水。水上漂漂見漚起。前者已滅後者",
    "X66n1298_002:0743b24": "生。前後相續無窮已。本因雨滴水成漚。還緣風激漚",
    "X66n1298_002:0743c01": "歸水。不知漚水性無殊。隨他轉變將為異。外明瑩。內",
    "X66n1298_002:0743c02": "含虗。內外玲瓏若寶珠。正在澄波看似有。及乎動著",
    "X66n1298_002:0743c03": "又如無。有無動靜事難明。無相之中有相形。只知漚",
    "X66n1298_002:0743c04": "向水中出。豈知水亦從漚生。權將漚水類余身。五蘊",
    "X66n1298_002:0743c05": "虗攢假立人。解達蘊空漚不實。方能明見本來真。",
    "X66n1298_002:0743c06": "丹霞和尚翫珠吟二首",
    "X66n1298_002:0743c07": "般若靈珠妙難測。法性海中親認得。隱顯常遊五蘊",
    "X66n1298_002:0743c08": "中。內外光明大神力。此珠非大亦非小。晝夜光明皆",
    "X66n1298_002:0743c09": "悉照。覓時無物又無蹤。起坐相隨常了了。黃帝曾遊",
    "X66n1298_002:0743c10": "於赤水。爭聽爭求都不遂。罔象無心却得珠。能見能",
    "X66n1298_002:0743c11": "聞是虗偽。吾師權指喻摩尼。釆人無數溺春池。爭拈",
    "X66n1298_002:0743c12": "瓦礫將為寶。智者安然而得之。森羅萬象光中現。體",
    "X66n1298_002:0743c13": "用如如轉非轉。萬機消遣寸心中。一切時中巧方便。",
    "X66n1298_002:0743c14": "燒六賊。爍眾魔。能摧我山竭愛河。龍女靈山親獻佛。",
    "X66n1298_002:0743c15": "貧兒衣下幾蹉跎。亦名性。亦名心。非性非心超古今。",
    "X66n1298_002:0743c16": "全體明時明不得。權時題作翫珠吟。",
    "X66n1298_002:0743c17": "其二",
    "X66n1298_002:0743c18": "識得衣中寶。無明醉自醒。百骸俱潰散。一物鎮長靈。",
    "X66n1298_002:0743c19": "知境渾非體。神珠不定形。悟則三身佛。迷疑萬卷經。",
    "X66n1298_002:0743c20": "在心心可測。歷耳耳難聽。罔象光天地。玄泉出杳冥。",
    "X66n1298_002:0743c21": "本剛非鍛鍊。元淨莫澄渟。盤泊輪朝日。玲瓏映曉星。",
    "X66n1298_002:0743c22": "瑞光流不滅。真氣觸還生。鑒照崆峒寂。羅籠法界明。",
    "X66n1298_002:0743c23": "挫凡功不滅。超聖果非盈。龍女心親獻。蛇王口自呈。",
    "X66n1298_002:0743c24": "護鵝人却活。黃雀意猶輕。解語非關舌。能言不是聲。",
    "X66n1298_002:0744a01": "絕邊彌汗漫。無際等空平。演教非為說。聞名勿認名。",
    "X66n1298_002:0744a02": "兩邊俱莫立。中道不須行。見月休觀指。還家罷問程。",
    "X66n1298_002:0744a03": "識心心則佛。何佛更堪成。",
    "X66n1298_002:0744a04": "道吾和尚樂道歌",
    "X66n1298_002:0744a05": "樂道山僧縱性多。天迴地轉任從他。閑臥孤峯無伴",
    "X66n1298_002:0744a06": "侶。獨唱無生一曲歌。無生歌。出世樂。堪笑時人和不",
    "X66n1298_002:0744a07": "著。暢情樂道過殘生。張三李四渾忘却。大丈夫。須氣",
    "X66n1298_002:0744a08": "槩。莫順人情莫妨礙。汝言順即是菩提。我謂從來自",
    "X66n1298_002:0744a09": "相背。有時憨。有時癡。非我途中爭得知。特達一生常",
    "X66n1298_002:0744a10": "任運。野客無鄉可得歸。今日山僧只遮是。元本山僧",
    "X66n1298_002:0744a11": "更若為。探祖機。空王子。體似浮雲沒隈倚。自古長披",
    "X66n1298_002:0744a12": "一衲衣。曾經幾度遭寒暑。不是真。不是偽。打皷樂神",
    "X66n1298_002:0744a13": "施拜跪。明明一道漢江雲。青山淥水不相似。稟性成。",
    "X66n1298_002:0744a14": "無揩改。結角羅紋不相礙。或運慈悲喜捨心。或即逢",
    "X66n1298_002:0744a15": "人以棒闓。慈悲恩愛落牽纏。棒打教伊破恩愛。報乎",
    "X66n1298_002:0744a16": "月下旅中人。若有恩情吾為改。",
    "X66n1298_002:0744a17": "傅大士心王銘",
    "X66n1298_002:0744a18": "觀心空王。玄妙難測。無形無相。有大神力。能滅千災。",
    "X66n1298_002:0744a19": "成就萬德。體性雖空。能施法則。觀之無形。呼之有聲。",
    "X66n1298_002:0744a20": "為大法將。心戒傳經。水中鹽味。色裏膠清。決定是有。",
    "X66n1298_002:0744a21": "不見其形。心王亦爾。身內居停。面門出入。應物隨情。",
    "X66n1298_002:0744a22": "自在無礙。所作皆成。了本識心。識心見佛。是心是佛。",
    "X66n1298_002:0744a23": "是佛是心。念念佛心。佛心念佛。欲得早成。戒心自律。",
    "X66n1298_002:0744a24": "淨律淨心。心即是佛。除此心王。更無別佛。欲求成佛。",
    "X66n1298_002:0744b01": "莫染一物。心性雖空。貪嗔體實。入此法門。端坐成佛。",
    "X66n1298_002:0744b02": "到彼岸已。得波羅蜜。慕道真士。自觀自心。知佛在內。",
    "X66n1298_002:0744b03": "不向外尋。即心即佛。即佛即心。心明識佛。曉了識心。",
    "X66n1298_002:0744b04": "離心非佛。離佛非心。非佛莫測。無所堪任。執空滯寂。",
    "X66n1298_002:0744b05": "於此漂沈。諸佛菩薩。非此安心。明心大士。悟此玄音。",
    "X66n1298_002:0744b06": "身心性妙。用無更改。是故智者。放心自在。莫言心王。",
    "X66n1298_002:0744b07": "空無體性。能使色身。作邪作正。非有非無。隱顯不定。",
    "X66n1298_002:0744b08": "心性雖空。能凡能聖。是故相勸。好自防慎。剎那造作。",
    "X66n1298_002:0744b09": "還復漂沈。清淨心智。如世黃金。般若法藏。並在身心。",
    "X66n1298_002:0744b10": "無為法寶。非淺非深。諸佛菩薩。了此本心。有緣遇者。",
    "X66n1298_002:0744b11": "非去來今。",
    "X66n1298_002:0744b12": "南嶽懶瓚和尚歌",
    "X66n1298_002:0744b13": "兀然無事無改換。無事何須論一段。直心無散亂。他",
    "X66n1298_002:0744b14": "事不須斷。過去已過去。未來猶莫筭。兀然無事坐。何",
    "X66n1298_002:0744b15": "曾有人喚。向外覔功夫。總是癡頑漢。糧不畜一粒。逢",
    "X66n1298_002:0744b16": "飯但知嗎(陟立切)。世間多事人。相趂渾不及。我不樂生",
    "X66n1298_002:0744b17": "天。亦不愛福田。饑來喫飯。困來即眠。愚人笑我。智乃",
    "X66n1298_002:0744b18": "知焉。不是癡鈍。本體如然。要去即去。要住即住。身披",
    "X66n1298_002:0744b19": "一破衲。脚著孃生袴。多言復多語。由來反相誤。若欲",
    "X66n1298_002:0744b20": "度眾生。無過且自度。莫謾求真佛。真佛不可見。妙性",
    "X66n1298_002:0744b21": "及靈臺。何曾受薰鍊。心是無事心。面是孃生面。劫石",
    "X66n1298_002:0744b22": "可移動。箇中無改變。無事本無事。何須讀文字。削除",
    "X66n1298_002:0744b23": "人我本。冥合箇中意。種種勞筋骨。不如林下睡兀兀。",
    "X66n1298_002:0744b24": "舉頭見日高。乞飯從頭[打丁+聿]。將功用功。展轉冥蒙。取即",
    "X66n1298_002:0744c01": "不得。不取自通。吾有一言。絕慮亡緣。巧說不得。只用",
    "X66n1298_002:0744c02": "心傳。更有一語。無過直與。細如毫末。大無方所。本自",
    "X66n1298_002:0744c03": "圓成。不勞機杼。世事悠悠。不如山丘。青松蔽日。碧澗",
    "X66n1298_002:0744c04": "長流。山雲當幕。夜月為鈎。臥藤蘿下。塊石枕頭。不朝",
    "X66n1298_002:0744c05": "天子。豈羨王侯。生死無慮。更復何憂。水月無形。我常",
    "X66n1298_002:0744c06": "只寧。萬法皆爾。本自無生。兀然無事坐。春來艸自青。",
    "X66n1298_002:0744c07": "香嚴襲燈大師智閑頌(一十九首)",
    "X66n1298_002:0744c08": "授指",
    "X66n1298_002:0744c09": "古人骨。多靈異。賢子孫。密安置。此一門。成孝義。人未",
    "X66n1298_002:0744c10": "達。莫差池。須志固。遣狐疑。得安靜。不傾危。向即遠。求",
    "X66n1298_002:0744c11": "即離。取即急。失即遲。無計校。忘覺知。濁流識。今古偽。",
    "X66n1298_002:0744c12": "一剎那。通變異。嵯峩山。石火氣。內裏發。焚巔[山/累]。無遮",
    "X66n1298_002:0744c13": "欄。燒海底。法網疎。靈燄細。六月臥。去衣被。葢不得。無",
    "X66n1298_002:0744c14": "假偽。達道人。唱祖意。我師宗。古來諱。唯此人。善安置。",
    "X66n1298_002:0744c15": "足法財。具慙愧。不虗施。用處諦。有人問。少呵氣。更審",
    "X66n1298_002:0744c16": "來。說米貴。",
    "X66n1298_002:0744c17": "最後語",
    "X66n1298_002:0744c18": "有一語。全規矩。休思惟。不自許。路逢達道人。揚眉省",
    "X66n1298_002:0744c19": "來處。蹋不著。多疑慮。却思看。帶伴侶。一生參學事無",
    "X66n1298_002:0744c20": "成。殷勤抱得旃檀樹。",
    "X66n1298_002:0744c21": "暢玄與崔大夫",
    "X66n1298_002:0744c22": "達人多隱顯。不定露形儀。語下不遺迹。密密潛護持。",
    "X66n1298_002:0744c23": "動容揚古路。明妙乃方知。應物但施設。莫道不思議。",
    "X66n1298_002:0744c24": "達道場與城陰行者",
    "X66n1298_002:0745a01": "理奧絕思量。根尋徑路長。因茲知隔闊。無那被封疆。",
    "X66n1298_002:0745a02": "人生須特達。起坐覺馨香。清淨如來子。安然坐道場。",
    "X66n1298_002:0745a03": "與薛判官",
    "X66n1298_002:0745a04": "一滴滴水。一燄燄火。飲水人醉。向火人老。不飲不向。",
    "X66n1298_002:0745a05": "無復安臥。失却弓箭。蹋却射垛。若人要知。先去鉤錐。",
    "X66n1298_002:0745a06": "人須問我是阿誰。快道快道。",
    "X66n1298_002:0745a07": "與臨濡縣行者",
    "X66n1298_002:0745a08": "丈夫咄哉。久被塵埋。我因今日。得入山來。揚眉示我。",
    "X66n1298_002:0745a09": "因茲眼開。老僧手風。書處龍鍾。語下有意。的出煩籠。",
    "X66n1298_002:0745a10": "顯旨",
    "X66n1298_002:0745a11": "思遠神儀奧。精虗履踐通。見聞離影像。密際語前蹤。",
    "X66n1298_002:0745a12": "得意塵中妙。投機露道容。藏明照驚覺。肯可達真宗。",
    "X66n1298_002:0745a13": "三句後意",
    "X66n1298_002:0745a14": "書出語多虗。虗中帶有無。却向書前會。放却意中珠。",
    "X66n1298_002:0745a15": "答鄭郎中問(二首)",
    "X66n1298_002:0745a16": "語中埋迹。聲前露容。即時妙會。古人同風。響應機宜。",
    "X66n1298_002:0745a17": "無自他宗。呵起駭蠎。奮迅成龍。",
    "X66n1298_002:0745a18": "語裏埋筋骨。音聲染道容。即時才妙會。拍手趂乖龍。",
    "X66n1298_002:0745a19": "譚道",
    "X66n1298_002:0745a20": "的的無兼帶。獨運何依賴。路逢達道人。莫將語默對。",
    "X66n1298_002:0745a21": "與學人玄機",
    "X66n1298_002:0745a22": "妙旨迅速。言說來遲。才隨語會。迷却神機。揚眉當問。",
    "X66n1298_002:0745a23": "對面熈怡。是何境界。同道方知。",
    "X66n1298_002:0745a24": "明道",
    "X66n1298_002:0745b01": "思思似有蹤。明明不知處。借問示宗賓。徐徐暗迴顧。",
    "X66n1298_002:0745b02": "玄旨",
    "X66n1298_002:0745b03": "去去無標的。來來只麼來。有人相借問。不語笑咍咍。",
    "X66n1298_002:0745b04": "與鄧州行者",
    "X66n1298_002:0745b05": "林下覺身愚。緣不帶心珠。開口無言說。筆頭無可書。",
    "X66n1298_002:0745b06": "人問香嚴旨。莫道在山居。",
    "X66n1298_002:0745b07": "三跳後",
    "X66n1298_002:0745b08": "三門前合掌。兩廊下行道。中庭上作舞。後門外搖頭。",
    "X66n1298_002:0745b09": "上根",
    "X66n1298_002:0745b10": "咄哉莫錯。頓爾無覺。空處發言。龍驚一著。小語呼召。",
    "X66n1298_002:0745b11": "妙絕名邈。巍巍道流。無可披剝。",
    "X66n1298_002:0745b12": "破法身見",
    "X66n1298_002:0745b13": "向上無父孃。向下無男女。獨自一箇身。切須了却去。",
    "X66n1298_002:0745b14": "聞我有此言。人人競來取。對他一句子。不話無言語。",
    "X66n1298_002:0745b15": "獨脚",
    "X66n1298_002:0745b16": "子啐母啄。子覺無穀。母子俱亡。應緣不錯。同道唱和。",
    "X66n1298_002:0745b17": "妙云獨脚。",
    "X66n1298_002:0745b18": "南嶽惟勁禪師覺地頌一首(七言)",
    "X66n1298_002:0745b19": "略明覺地名同異。起復初終互換生。性海首建增名",
    "X66n1298_002:0745b20": "號。妙覺還依性覺明。體覺俱含於明妙。明覺妙覺並",
    "X66n1298_002:0745b21": "雙行。妙覺覺妙元明體。全成無漏一真精。明覺覺明",
    "X66n1298_002:0745b22": "明所了。或因了相失元明。明妙二覺宗體覺。體覺性",
    "X66n1298_002:0745b23": "覺二同明。湛覺圓圓無增減。此中無佛與眾生。不覺",
    "X66n1298_002:0745b24": "始終非了了。不聞迷悟豈惺惺。是稱心地如來藏。亦",
    "X66n1298_002:0745c01": "無覺照及無生。非生非滅真如海。湛然常住名無名。",
    "X66n1298_002:0745c02": "太虗未覺生霞點。豈聞微塵有漏聲。空漚匪離於覺",
    "X66n1298_002:0745c03": "海。動寂元是一真明。覺明體爾含靈燄。覺明逐燄致",
    "X66n1298_002:0745c04": "虧盈。差之不返名無覺。會之復本始覺生。本覺由因",
    "X66n1298_002:0745c05": "始覺生。正覺還依合覺明。由地二種成差互。遂令渾",
    "X66n1298_002:0745c06": "作賴邪名。具含染淨雙歧路。覺明含處異途萌。性起",
    "X66n1298_002:0745c07": "無生不動智。不離覺體本圓成。性起轉覺翻生所。遂",
    "X66n1298_002:0745c08": "令有漏墮迷盲。無明因愛相滋潤。名色根本漸次生。",
    "X66n1298_002:0745c09": "七識轉處蒙圓鏡。五六生時蔽覺明。觸受有取相依",
    "X66n1298_002:0745c10": "起。生老病死繼續行。業識茫茫沒苦海。狥流浩浩遂",
    "X66n1298_002:0745c11": "飄雲。大聖慈悲興救濟。一身用處出三身。智身由從",
    "X66n1298_002:0745c12": "法身起。行身還約智身生。智行二身融無二。還歸一",
    "X66n1298_002:0745c13": "體本來平。萬有齊含真海印。一心普現總圓明。湛光",
    "X66n1298_002:0745c14": "燄燄何依止。空性蕩蕩無所停。處處示生無生相。處",
    "X66n1298_002:0745c15": "處示滅無滅形。珠鏡頓印無來往。浮雲聚散勿常程。",
    "X66n1298_002:0745c16": "出沒任真同水月。應緣如響化群情。眾生性地元無",
    "X66n1298_002:0745c17": "染。只緣浮妄翳真精。不了五陰如空聚。豈知四大若",
    "X66n1298_002:0745c18": "乾城。我慢癡山高屹屹。無明欲海杳溟溟。每逐旃陀",
    "X66n1298_002:0745c19": "憍誑友。常隨猛獸作悲鳴。自性轉識翻為幻。自心幻",
    "X66n1298_002:0745c20": "境自心驚。了此幻性同陽燄。空花識浪復圓成。太虗",
    "X66n1298_002:0745c21": "忽覺浮雲散。始覺虗空本自清。今古湛然常皎瑩。不",
    "X66n1298_002:0745c22": "得古今凡聖名。",
    "X66n1298_002:0745c23": "僧亡名息心銘",
    "X66n1298_002:0745c24": "法界有如意寶人焉。久緘其身。銘其膺曰。古之攝心",
    "X66n1298_002:0746a01": "人也。戒之哉。戒之哉。無多慮。無多知。多知多事不如",
    "X66n1298_002:0746a02": "息意。多慮多失不如守一。慮多志散。知多心亂。心亂",
    "X66n1298_002:0746a03": "生惱。志散妨道。勿謂何傷。其苦攸長。勿言何畏。其禍",
    "X66n1298_002:0746a04": "鼎沸。滴水不停。四海將盈。纖塵不拂。五嶽將成。防末",
    "X66n1298_002:0746a05": "在本。雖小不輕。關爾七竅。閉爾六情。莫視於色。莫聽",
    "X66n1298_002:0746a06": "於聲。聞聲者聾。見色者盲。一文一藝。空中小蚋。一伎",
    "X66n1298_002:0746a07": "一能。日下孤燈。英賢才藝。是為愚蔽。捨棄淳朴。耽溺",
    "X66n1298_002:0746a08": "淫麗。識馬易奔。心猿難制。神既勞役。形必損斃。邪行",
    "X66n1298_002:0746a09": "終迷。修途永泥。莫貴才能。日益惛瞢。誇拙羨巧。其德",
    "X66n1298_002:0746a10": "不弘。名厚行薄。其高速崩。內懷憍伐。外致怨憎。或談",
    "X66n1298_002:0746a11": "於口。或書於手。邀人令譽。亦孔之醜。凡謂之吉。聖謂",
    "X66n1298_002:0746a12": "之咎。賞翫暫時。悲哀長久。畏影畏迹。逾遠逾極。端坐",
    "X66n1298_002:0746a13": "樹陰。跡滅影沈。厭生患老。隨思隨造。心想若滅。生死",
    "X66n1298_002:0746a14": "長絕。不死不生。無相無名。一道虗寂。萬物齊平。何貴",
    "X66n1298_002:0746a15": "何賤。何辱何榮。何勝何劣。何重何輕。澄天愧淨。皎日",
    "X66n1298_002:0746a16": "慙明。安夫岱嶺。同彼金城。敬貽賢哲。斯道利貞。",
    "X66n1298_002:0746a17": "雲頂山德敷禪師詩(一十首)",
    "X66n1298_002:0746a18": "語默難測",
    "X66n1298_002:0746a19": "默坐冥然聖莫知。縱言無物比方伊。木人把板雲中",
    "X66n1298_002:0746a20": "拍。石女含笙水底吹。若道不聞渠未曉。欲尋其響你",
    "X66n1298_002:0746a21": "還疑。教君唱和君須和。休問宮商竹與絲。",
    "X66n1298_002:0746a22": "祖教逈異",
    "X66n1298_002:0746a23": "祖意逈然傳一句。教中廣布列三乘。淨名倒岳雷聲",
    "X66n1298_002:0746a24": "吼。鶖子孤潭月影澄。廛市賣魚忘進趣。巖間飼虎望",
    "X66n1298_002:0746b01": "超昇。雖知同體權方便。也似炎天日裏燈。",
    "X66n1298_002:0746b02": "學難得妙",
    "X66n1298_002:0746b03": "棲心學道數如塵。認得曹谿有幾人。若使聖凡無罣",
    "X66n1298_002:0746b04": "礙。便應塼瓦是修真。瞥然一念邪思起。已屬多生放",
    "X66n1298_002:0746b05": "逸因。不遇祖師親的旨。臨機開口卒難陳。",
    "X66n1298_002:0746b06": "祇對不得",
    "X66n1298_002:0746b07": "莫誇祇對句分明。執句尋言誤殺卿。祇合文殊便是",
    "X66n1298_002:0746b08": "道。虧他居士杳無聲。見人須棄敲門物。知路仍忘堠",
    "X66n1298_002:0746b09": "子名。儻若不疑言會盡。何妨默默過浮生。",
    "X66n1298_002:0746b10": "事無指的",
    "X66n1298_002:0746b11": "不居南北與東西。上下虗空豈可齊。現小毛頭猶道",
    "X66n1298_002:0746b12": "廣。變長天外尚嫌低。頓乾四海紅塵起。能竭三塗黑",
    "X66n1298_002:0746b13": "業迷。如此萬般皆屬壞。更須前進問曹谿。",
    "X66n1298_002:0746b14": "自樂僻執",
    "X66n1298_002:0746b15": "一生僻執不風流。懶出松門數十秋。合掌有時慵問",
    "X66n1298_002:0746b16": "佛。折腰誰肯謁王侯。電光夢世非堅久。欲火蒼生早",
    "X66n1298_002:0746b17": "晚休。自蘊本來靈覺性。不能暫使挂心頭。",
    "X66n1298_002:0746b18": "須知起倒",
    "X66n1298_002:0746b19": "問答須教知起倒。龍頭虵尾自欺謾。如王秉劒由王",
    "X66n1298_002:0746b20": "意。似鏡當臺待鏡觀。眨眼參差千里隔。低頭思慮萬",
    "X66n1298_002:0746b21": "重關。若於此道爭深見。何啻前程作野犴。",
    "X66n1298_002:0746b22": "言行相扶",
    "X66n1298_002:0746b23": "言行相符不易行。如烏如兔兩光明。寧關晝夜精勤",
    "X66n1298_002:0746b24": "得。豈是貪嗔懈怠生。菩薩尚猶難說到。聲聞焉敢擬",
    "X66n1298_002:0746c01": "論評。然無地位長閑坐。誰料龍神來捧迎。",
    "X66n1298_002:0746c02": "一句子玄",
    "X66n1298_002:0746c03": "一句子玄不可會。颯然會了柰渠何。非唯世事成無",
    "X66n1298_002:0746c04": "事。祖教心魔是佛魔。貧子喻中親指的。獻珠偈裏顯",
    "X66n1298_002:0746c05": "張羅。空門有路平兼廣。痛切相招誰肯過。",
    "X66n1298_002:0746c06": "古今大意",
    "X66n1298_002:0746c07": "古今以拂示東南。大意幽微豈易參。動指搖頭元是",
    "X66n1298_002:0746c08": "一。斜眸拊掌固非三。道吾舞笏同人會。石鞏彎弓作",
    "X66n1298_002:0746c09": "者諳。此道若無師印授。欲將何見語玄談。",
    "X66n1298_002:0746c10": "歸宗至真禪師智常頌一首",
    "X66n1298_002:0746c11": "歸宗事理絕。日輪正當午。自在如師子。不與物依怙。",
    "X66n1298_002:0746c12": "獨步四山頂。優游三大路。欠去飛禽墜。嚬呻眾邪怖。",
    "X66n1298_002:0746c13": "機豎箭易及。影沒手難覆。施張若工伎。裁剪如尺度。",
    "X66n1298_002:0746c14": "巧鏤萬般名。歸宗還似土。語默音聲絕。旨妙情難措。",
    "X66n1298_002:0746c15": "棄箇眼還聾。取箇耳還[鼓/耳]。一鏃破三關。分明箭後路。",
    "X66n1298_002:0746c16": "可憐大丈夫。先天為心祖。",
    "X66n1298_002:0746c17": "筠州九峯詮和尚山居詩(先在廬山棲賢禪寺)",
    "X66n1298_002:0746c18": "第一",
    "X66n1298_002:0746c19": "真源如寂靜。靜極即光輝。雲散孤峯出。山高眾岫歸。",
    "X66n1298_002:0746c20": "野花開蘚徑。芳樹隱柴扉。却指冲虗處。松風動翠微。",
    "X66n1298_002:0746c21": "第二",
    "X66n1298_002:0746c22": "且問居山士。其山復是何。簾前廬岳雨。天外洞庭波。",
    "X66n1298_002:0746c23": "捲縮晴雲少。鋪舒碧嶂多。返觀嵓畔路。流水共煙蘿。",
    "X66n1298_002:0746c24": "第三",
    "X66n1298_002:0747a01": "山戶有來客。相逢問我居。庭前莎細狹。島上雨微踈。",
    "X66n1298_002:0747a02": "歲月淹人事。風霜阻附書。還聞拾得子。却隱在匡廬。",
    "X66n1298_002:0747a03": "第四",
    "X66n1298_002:0747a04": "我欲陳少問。憑君細審詳。庵前太湖石。那箇是雌黃。",
    "X66n1298_002:0747a05": "艸色逢秋短。雲根入夏長。此情通至鑒。吟味徹斜陽。",
    "X66n1298_002:0747a06": "第五",
    "X66n1298_002:0747a07": "止水淃波濤。南看北嶂高。頂飛雲外鶴。山壓海中鼇。",
    "X66n1298_002:0747a08": "松韻生幽谷。寒光入毳袍。陋聞徐孺子。却謂是風騷。",
    "X66n1298_002:0747a09": "第六",
    "X66n1298_002:0747a10": "獨向諸峯上。何緣益著詞。鳥攀毛舐羽。形讓影為師。",
    "X66n1298_002:0747a11": "有句流芳葉。無言話所思。却來嵓裏坐。寂默撚長髭。",
    "X66n1298_002:0747a12": "第七",
    "X66n1298_002:0747a13": "何處不相逢。煙嵐苦霧中。看花忘見菓。迷葉背幽藂。",
    "X66n1298_002:0747a14": "洗艸清明雨。敲松白露風。此心明達後。誰復謂窮通。",
    "X66n1298_002:0747a15": "第八",
    "X66n1298_002:0747a16": "問我有何能。獨稱僧更僧。擡頭山兩島。伴手一枝藤。",
    "X66n1298_002:0747a17": "野鶴窺禪榻。閑雲抱石稜。幽嵓多冷淡。隨分過炎蒸。",
    "X66n1298_002:0747a18": "第九",
    "X66n1298_002:0747a19": "盡道我居山。居山事亦難。未能明所問。何話太多端。",
    "X66n1298_002:0747a20": "月色連雲白。風聲帶雨寒。修心未到此。嵓谷路盤桓。",
    "X66n1298_002:0747a21": "第十",
    "X66n1298_002:0747a22": "山路分明在。迷途人未知。眼遙青黯色。心浪白頭兒。",
    "X66n1298_002:0747a23": "秋晚風霜甚。暮天猿狖悲。古今粗不盡。來往更何之。",
    "X66n1298_002:0747a24": "第十一",
    "X66n1298_002:0747b01": "芳艸競萋萋。花開百鳥啼。往年共招隱。故友在嵓西。",
    "X66n1298_002:0747b02": "舉步潛疑遠。端居轉更迷。默然嵓下坐。流水滿長溪。",
    "X66n1298_002:0747b03": "第十二",
    "X66n1298_002:0747b04": "深居莫可論。僻靜亦長存。雲外從天曉。山中猶閉門。",
    "X66n1298_002:0747b05": "水聲分洞口。樹影掃嵓根。此意無人會。閑眠日又昏。",
    "X66n1298_002:0747b06": "第十三",
    "X66n1298_002:0747b07": "捿心在何處。風騷瀑布間。欲行終不到。無住始居山。",
    "X66n1298_002:0747b08": "古木生修葉。浮雲閇巨關。寂然何處見。嵓下鬢長班。",
    "X66n1298_002:0747b09": "第十四",
    "X66n1298_002:0747b10": "那堪話世情。干利及求名。未斷紅霞路。先愁白髮生。",
    "X66n1298_002:0747b11": "寒風添旅思。晚照促蟬聲。誰伴山居者。水雲深處行。",
    "X66n1298_002:0747b12": "第十五",
    "X66n1298_002:0747b13": "廓爾無所示。如來話本來。路分三徑艸。門掩百花開。",
    "X66n1298_002:0747b14": "鶴鬢垂如雪。素眉橫似瓌。幽棲疊嶂下。長憶在天台。",
    "X66n1298_002:0747b15": "第十六",
    "X66n1298_002:0747b16": "欲往前嵓去。幽深薜茘中。瓶添數掬水。錫振一枝風。",
    "X66n1298_002:0747b17": "石徑迷雲迹。溪澄色照空。迴看舊林下。端坐白頭翁。",
    "X66n1298_002:0747b18": "第十七",
    "X66n1298_002:0747b19": "住在匡峯省萬端。遙空光彩轉前山。猿啼自愛寒嵓",
    "X66n1298_002:0747b20": "上。兒戲從教竹屋間。流俗未甞憐水石。殊途何處得",
    "X66n1298_002:0747b21": "心閑。如今已是成衰颯。爛煑黃菁養病顏。",
    "X66n1298_002:0747b22": "第十八",
    "X66n1298_002:0747b23": "住在匡峯似著蓬。柴門凉枕虎溪東。五湖夢斷池塘",
    "X66n1298_002:0747b24": "月。三峽猿啼松檜風。不把文章干肺腑。曾無名利到",
    "X66n1298_002:0747c01": "山翁。安禪獨坐深深處。苔遶懸崖石半紅。",
    "X66n1298_002:0747c02": "第十九",
    "X66n1298_002:0747c03": "住在匡峯事若為。盤桓泉石貴延時。人間名利從他",
    "X66n1298_002:0747c04": "愛。少室心閑更是誰。藥圃養苗防雨雪。秋厨添饍即",
    "X66n1298_002:0747c05": "樝[卄/梨]。柴門不欲教重振。從聽蒼苔滿路岐。",
    "X66n1298_002:0747c06": "第二十",
    "X66n1298_002:0747c07": "住在匡峯近十年。新[栽木+土]松竹韻笙全。山雞報曉啼殘",
    "X66n1298_002:0747c08": "月。童子烹茶汲練泉。落葉背嵓驚宿鳥。釰雲歸竇露",
    "X66n1298_002:0747c09": "安禪。尋常不欲臨流望。影瀉澄潭鬢皓然。",
    "X66n1298_002:0747c10": "第二十一",
    "X66n1298_002:0747c11": "住在匡峯論祖行。白檀灰盡未聞香。僧瑤不得神蹤",
    "X66n1298_002:0747c12": "妙。秦鏡飜遭怨恨長。事到郢門須與奪。碁逢敵手定",
    "X66n1298_002:0747c13": "雌黃。如今此語徒搔首。且向林間臥夕陽。",
    "X66n1298_002:0747c14": "第二十二",
    "X66n1298_002:0747c15": "住在匡峯却閉關。生涯勞役謾循環。百年魂夢能幾",
    "X66n1298_002:0747c16": "日。一寸寒灰宜近山。濾水煑茶醒睡眼。聽泉留客話",
    "X66n1298_002:0747c17": "身閑。思量更有冥心事。松竹森森不可攀。",
    "X66n1298_002:0747c18": "傅大士四相頌",
    "X66n1298_002:0747c19": "生",
    "X66n1298_002:0747c20": "識託浮泡起。生從愛欲來。昔時曾長大。今日復孾孩。",
    "X66n1298_002:0747c21": "星眼隨人轉。朱脣向乳開。為迷真覺性。還却受輪迴。",
    "X66n1298_002:0747c22": "老",
    "X66n1298_002:0747c23": "覽鏡容顏改。登階氣力衰。咄哉今已老。趨拜禮還虧。",
    "X66n1298_002:0747c24": "身似臨崖樹。心如念水龜。尚猶耽有漏。不肯學無為。",
    "X66n1298_002:0748a01": "病",
    "X66n1298_002:0748a02": "忽染沈痾疾。因成臥病身。妻兒愁不語。朋友猒相親。",
    "X66n1298_002:0748a03": "楚痛抽千脉。呻吟徹四隣。不知前路嶮。猶尚恣貪嗔。",
    "X66n1298_002:0748a04": "死",
    "X66n1298_002:0748a05": "精魄辭生路。遊魂入死關。祇聞千萬去。不見一人還。",
    "X66n1298_002:0748a06": "寶馬空嘶立。庭花永絕攀。早求無上道。應免四方山。",
    "X66n1298_002:0748a07": "撫州永安法堂記無盡居士　撰",
    "X66n1298_002:0748a08": "臨川陳宗愈。於永安常老會中得大法喜。捐其家資",
    "X66n1298_002:0748a09": "為建丈室。作修廊方。且鳩財以新法堂。而宗愈死。其",
    "X66n1298_002:0748a10": "二子號訴於常曰。吾先子之未奉佛也。安且強。既奉",
    "X66n1298_002:0748a11": "佛也。病且亡。佛之因果可信耶。其不可信耶。常曰。吾",
    "X66n1298_002:0748a12": "野叟也。不足以譬。子子弟成父之志而畢吾堂。吾先",
    "X66n1298_002:0748a13": "師有得法上首無盡居士。深入不二。辨才無碍。隨順",
    "X66n1298_002:0748a14": "根性。善演音法。堂成當為子持書求誨。決子之疑。紹",
    "X66n1298_002:0748a15": "興元年春。常遣明鑑至山陽以書來言。會予方以諫",
    "X66n1298_002:0748a16": "官召還。未暇明年鑑又至京。待報於智海禪剎。爾時",
    "X66n1298_002:0748a17": "居士默處一室。照了幻境。鐵輪旋頂。身心泰定。明鑑",
    "X66n1298_002:0748a18": "雨淚悲泣。慇懃再三。請大悲居士。佛法外護。付與王",
    "X66n1298_002:0748a19": "臣。今此眾生流浪苦海。貪怖死生迷惑因果。惟願居",
    "X66n1298_002:0748a20": "士作大醫王。施與法藥。居士曰。善哉善哉。汝乃能不",
    "X66n1298_002:0748a21": "遠千里為陳氏子諮請如來無上秘密甚深法要。諦",
    "X66n1298_002:0748a22": "聽吾說。持以告之。善男子。大空寂間。妄生四相。積氣",
    "X66n1298_002:0748a23": "為風。積形為地。積陽為火。積陰為水。建為三才。散為",
    "X66n1298_002:0748a24": "万品。一切有情。水火相摩。形氣相結。以小四相。具四",
    "X66n1298_002:0748b01": "大界。因生須養。因養須財。因財須聚。因聚成貪。因貪",
    "X66n1298_002:0748b02": "成競。因競成嗔。因嗔成狠。因狠成愚。因愚成癡。此貪",
    "X66n1298_002:0748b03": "嗔癡。諸佛說為三大阿僧祇劫。人於百年劫中。或十",
    "X66n1298_002:0748b04": "歲。或二十歲。或三十四十歲。或五六十歲。或七八十",
    "X66n1298_002:0748b05": "歲。各於壽量。自為小劫。於此劫中。人欲起越不可數",
    "X66n1298_002:0748b06": "劫。譬如蚯蚓欲昇煙雲。無有是處。諸佛悲愍。開示檀",
    "X66n1298_002:0748b07": "波羅蜜大方便門。勸汝捨財。汝財能捨即能捨愛。汝",
    "X66n1298_002:0748b08": "愛能捨即能捨法。汝法能捨即能捨意。汝意能捨即",
    "X66n1298_002:0748b09": "能捨身。汝身能捨即能捨心。汝心能捨即能契道。昔",
    "X66n1298_002:0748b10": "迦葉尊者行化。有老媼以破器中潘汁施之。尊者飲",
    "X66n1298_002:0748b11": "訖。踴身虗空。現十八變。老媼瞻仰。心大歡喜。尊者謂",
    "X66n1298_002:0748b12": "曰。汝之所施。福德無量。若人若天。輪王帝釋。四果聖",
    "X66n1298_002:0748b13": "人。及佛菩提。隨汝所願。無不獲者。媼荅曰。只求生天。",
    "X66n1298_002:0748b14": "尊者曰。如汝所欲。過七日命終。生忉利天。受勝妙樂。",
    "X66n1298_002:0748b15": "又罽賓國王在佛會聽法。出眾言曰。大聖出世。千劫",
    "X66n1298_002:0748b16": "難逢。今欲發心造立精舍。願佛聽許。佛云隨汝所作。",
    "X66n1298_002:0748b17": "罽賓國王持一枝竹。插於佛前。曰建精舍竟。佛云如",
    "X66n1298_002:0748b18": "是如是。以是精藍。含融法界。以是供養。福越河沙。鑑",
    "X66n1298_002:0748b19": "來為吾持此二說。歸語檀越。善自擇之。汝父所建堂",
    "X66n1298_002:0748b20": "室廊廡。比一器潘汁得福甚多。生天受樂決定無疑。",
    "X66n1298_002:0748b21": "若比罽賓國王插一枝竹。乃能含融無量法界。汝欲",
    "X66n1298_002:0748b22": "進此。聽吾偈曰。",
    "X66n1298_002:0748b23": "　一竿修竹建精藍　　風捲蟭螟入海南",
    "X66n1298_002:0748b24": "　惡水潑來成第二　　鈍根蹉過問前三",
    "X66n1298_002:0748c01": "華藏無盡燈記長蘆真歇了禪師作",
    "X66n1298_002:0748c02": "東平打破鏡。已三百餘年。龍潭吹滅燈。復四百餘載。",
    "X66n1298_002:0748c03": "後代子孫迷於正眼。以謂鏡破燈滅。而不知行住坐",
    "X66n1298_002:0748c04": "臥放大光明。燈未甞滅也。見聞覺知虗臨萬象。鏡未",
    "X66n1298_002:0748c05": "甞破也。燈雖無影。能照生死長夜。鏡雖無臺。能辨生",
    "X66n1298_002:0748c06": "死魔惑。鏡與燈光光常寂。明與鑑幻幻皆如。照之無",
    "X66n1298_002:0748c07": "窮則曰無盡燈。鑑之無窮則曰無盡鑑。日用不昧。昭",
    "X66n1298_002:0748c08": "昭於心目之間。但眾生迷而不知。故有修多羅教開",
    "X66n1298_002:0748c09": "如幻方便。設如幻道場。度如幻眾生。作如幻佛事。譬",
    "X66n1298_002:0748c10": "東南西北上下四維。中點一燈。外安十鏡。以十鏡喻",
    "X66n1298_002:0748c11": "十法界。將一燈況一真心。一真心則理不可分。十法",
    "X66n1298_002:0748c12": "界則事有萬狀。然則理外無事。鏡外無燈。雖鏡鏡中",
    "X66n1298_002:0748c13": "有無窮燈。惟一燈也。事事中有無盡理。惟一理也。以",
    "X66n1298_002:0748c14": "一理能成差別事故。則事事無礙。由一燈全照差別",
    "X66n1298_002:0748c15": "鏡故。則鏡鏡交參。一鏡不動而能變能容能攝能入。",
    "X66n1298_002:0748c16": "一事不壞而即彼即此即一即多。主伴融通。事事無",
    "X66n1298_002:0748c17": "盡。悲夫眾生居一切塵中。而不知皆毗盧遮那無盡",
    "X66n1298_002:0748c18": "剎海。普賢示一毛孔。而不知一一毛孔中含眾生三",
    "X66n1298_002:0748c19": "昧色身。然一切眾生日用在普賢毛孔中。毗盧光明",
    "X66n1298_002:0748c20": "內。慈氏樓閣中出沒。文殊劒刃上往來。念念中與諸",
    "X66n1298_002:0748c21": "佛同出世。證菩提。轉法輪。入滅度。如鏡與鏡。如燈與",
    "X66n1298_002:0748c22": "燈。方一切一時溥融無礙。誠謂不可思議解脫法門。",
    "X66n1298_002:0748c23": "非大心眾生無以臻干此鏡。或曰即今日用見聞覺",
    "X66n1298_002:0748c24": "知。畢竟是燈耶非燈耶。是鏡耶非鏡耶。偈曰。",
    "X66n1298_002:0749a01": "　鏡燈燈鏡本無差　　大地山河眼裏花",
    "X66n1298_002:0749a02": "　黃葉飄飄滿庭際　　一聲砧杵落誰家",
    "X66n1298_002:0749a04": "禪門諸祖師偈頌下之上"
}