{
    "X37n0671_001:0675a03": "序",
    "X37n0671_001:0675a05": "聖人作。賢人述。而大道弘矣。如來說。菩薩論。而佛",
    "X37n0671_001:0675a06": "教盛矣。然而作者述者說者論者。為經為傳為藏",
    "X37n0671_001:0675a07": "為典。幾令學者望洋焉。佛氏馬鳴作大乘論。先歸",
    "X37n0671_001:0675a08": "真之博。後起信之約。龍樹記華嚴經。先上本之詳。",
    "X37n0671_001:0675a09": "後下本之略。不特為利鈍諸根均其教澤。且可以",
    "X37n0671_001:0675a10": "總統真如聖凡一致矣。摩騰竺法蘭之四十二章",
    "X37n0671_001:0675a11": "即此意也。葢當漢帝兆夢之後。法蘭于月氏說法",
    "X37n0671_001:0675a12": "以三藏之汪洋五乘之浩瀚也。乃於十二部中。取",
    "X37n0671_001:0675a13": "四十二章。以為諸宗之綱領。東渡之舟航焉。其見",
    "X37n0671_001:0675a14": "性學道者性也。識自心原者相也。觀靈覺即菩提",
    "X37n0671_001:0675a15": "者密也。不歷諸位而自崇最者禪也。為四真道無",
    "X37n0671_001:0675a16": "作無為者。小乘之有宗大乘之空宗也。如一真地",
    "X37n0671_001:0675a17": "無不見知者。華嚴之法界法華之知見也。律宗則",
    "X37n0671_001:0675a18": "止惡行善也。淨宗則達佛深理也。統攝諸宗。其有",
    "X37n0671_001:0675a19": "過於此者乎。雲栖講而未遂。鳳山註而未詳。今慈",
    "X37n0671_001:0675a20": "雲伯亭法師為騰蘭使行佛祖事。重為疏鈔。顯義",
    "X37n0671_001:0675a21": "則如珠現彩。分科則如光辨相。點睛出髓。當下釋",
    "X37n0671_001:0675a22": "黏。緬思我",
    "X37n0671_001:0675a23": "皇上誠孝",
    "X37n0671_001:0675a24": "太皇太后懿旨。刊刻經藏。",
    "X37n0671_001:0675b01": "裕親王理其事。卿貳咸襄助之。(衢)忝與焉。今伯亭",
    "X37n0671_001:0675b02": "法師刊此疏鈔。是體",
    "X37n0671_001:0675b03": "聖意以廣化。亦吾儒之能述釋氏之能論者也。敢不",
    "X37n0671_001:0675b04": "為之序。以使欲通佛國者。得從流沙以達葱嶺。拈",
    "X37n0671_001:0675b05": "莖草者。一閱疏鈔。而作丈六金身耶。是為序。",
    "X37n0671_001:0675b06": "奉直大夫欽天監左監副邵泰衢拜題",
    "X37n0671_001:0675b10": "四十二章經疏鈔序",
    "X37n0671_001:0675b12": "六道之所以為凡者。欲而已矣。三乘之所以為聖者。",
    "X37n0671_001:0675b13": "道而已矣。是故狥道則升。貪欲則墜。然道之與欲。俱",
    "X37n0671_001:0675b14": "出吾心。心念道也。道理長而欲情消。心念欲也。欲情",
    "X37n0671_001:0675b15": "強而道理弱。則知自心之動念也。豈可以不識哉。吾",
    "X37n0671_001:0675b16": "佛出世。大事因緣。在於識自心。達佛理。斷愛欲。修道",
    "X37n0671_001:0675b17": "行。以是正覺始成。即說三乘之教。雞園初唱。便空二",
    "X37n0671_001:0675b18": "執之障。直指心源。廣明理性。務在得中而守真。慎勿",
    "X37n0671_001:0675b19": "信意以思想。然後欲愛乾枯。會其至道。心地澄清復",
    "X37n0671_001:0675b20": "於本有。是則此經說也。其功不亦大乎。經雖美矣。奈",
    "X37n0671_001:0675b21": "之何。自西天白馬馱來。優鉢火中開後。竺法摩騰。最",
    "X37n0671_001:0675b22": "先譯出。漢明帝緘之石室蘭臺。晉魏朝固興像教。所",
    "X37n0671_001:0675b23": "宗尚者。皆餘法門。而此一典。不能傳布。唐宋及今。未",
    "X37n0671_001:0675b24": "見善本。亦未曾聞解此章者。猶祕之海藏龍宮。豈不",
    "X37n0671_001:0675c01": "惜哉。嗟夫。三藏十二部。皆佛語也。譬如食蜜。中邊皆",
    "X37n0671_001:0675c02": "甜。何得舉後遺前。棄本逐末。將此玅法。存而不論。雖",
    "X37n0671_001:0675c03": "欲從之。末由也已。予於坊間。偶得善本。遂乃稟雲棲",
    "X37n0671_001:0675c04": "之遺訓。隨文註釋。遵賢首之義門。懸演宗承。欲令微",
    "X37n0671_001:0675c05": "塵剎土。無非四十二章。欲不斷而自斷。恒沙世界。總",
    "X37n0671_001:0675c06": "為五百餘言。道也證而自證。縱文身不到。聞熏處盡",
    "X37n0671_001:0675c07": "作法身。或淺智不解。疑信時亦成佛智。竺法之教光。",
    "X37n0671_001:0675c08": "於今猶放。摩騰之神變。厥後還彰。此述作之真實心",
    "X37n0671_001:0675c09": "也。略敘本致。普告後之覽者。時",
    "X37n0671_001:0675c10": "康熈庚申年九月重陽日灌頂行者續法題於",
    "X37n0671_001:0675c11": "慈雲丈室",
    "X37n0671_001:0675c14": "佛說四十二章經",
    "X37n0671_001:0675c16": "後漢　沙門迦葉摩騰竺法蘭　同譯",
    "X37n0671_001:0675c17": "初序分",
    "X37n0671_001:0675c18": "爾時世尊。既成道已。作是思惟。離欲寂靜是最為勝。",
    "X37n0671_001:0675c19": "住大禪定。降諸魔道。當轉法輪度脫眾生。於鹿野苑",
    "X37n0671_001:0675c20": "中。轉四諦法輪。度憍陳如等五人而證道果。",
    "X37n0671_001:0675c21": "復有比丘所說諸疑。求佛進止。世尊教詔。一一開悟。",
    "X37n0671_001:0675c22": "合掌敬諾而順尊勅。",
    "X37n0671_001:0675c23": "二正宗分",
    "X37n0671_001:0675c24": "爾時世尊。為說真經四十二章。",
    "X37n0671_001:0676a01": "一出家證果章",
    "X37n0671_001:0676a02": "佛言。辭親出家。識心達本。解無為法。名曰沙門。當行",
    "X37n0671_001:0676a03": "二百五十戒進止清淨。為四真道行。成阿羅漢。阿羅",
    "X37n0671_001:0676a04": "漢者。能飛行變化。曠劫壽命。住動天地。次為阿那含。",
    "X37n0671_001:0676a05": "阿那含者。壽終神靈。上十九天。證阿羅漢。次為斯陀",
    "X37n0671_001:0676a06": "含。斯陀含者。一上一還。即得阿羅漢。次為須陀洹。須",
    "X37n0671_001:0676a07": "陀洹者。七死七生。便證阿羅漢。愛欲斷者。如四肢斷",
    "X37n0671_001:0676a08": "不復用之。",
    "X37n0671_001:0676a09": "二達理崇道章",
    "X37n0671_001:0676a10": "佛言。出家沙門者斷欲去愛。識自心源。達佛深理。悟",
    "X37n0671_001:0676a11": "無為法。內無所得。外無所求。心不繫道。亦不結業。無",
    "X37n0671_001:0676a12": "念無作。非修非證。不歷諸位而自崇最。名之為道。",
    "X37n0671_001:0676a13": "三割愛取足章",
    "X37n0671_001:0676a14": "佛言。剃除鬚髮而為沙門。受道法者。去世資財。乞求",
    "X37n0671_001:0676a15": "取足。日中一食。樹下一宿慎勿再矣。使人愚蔽者。愛",
    "X37n0671_001:0676a16": "與欲也。",
    "X37n0671_001:0676a17": "四轉惡成善章",
    "X37n0671_001:0676a18": "佛言。眾生以十事為善。亦以十事為惡。何等為十。身",
    "X37n0671_001:0676a19": "三口四意三。身三者。殺盜婬。口四者。兩舌惡口妄言",
    "X37n0671_001:0676a20": "綺語。意三者。嫉恚癡。如是十事。不順聖道。名為惡行。",
    "X37n0671_001:0676a21": "是惡若止名十善行耳。",
    "X37n0671_001:0676a22": "五改過滅罪章",
    "X37n0671_001:0676a23": "佛言。人有眾過而不自悔。頓息其心。罪來赴身。如水",
    "X37n0671_001:0676a24": "歸海。漸成深廣。若人有過。自解知非。改惡行善。罪自",
    "X37n0671_001:0676b01": "消滅。如病得汗漸有痊損耳。",
    "X37n0671_001:0676b02": "六忍惡無瞋章",
    "X37n0671_001:0676b03": "佛言。惡人聞善故來撓亂者。汝自禁息。當無嗔責。彼",
    "X37n0671_001:0676b04": "來惡者而自惡之。福德之氣常在此也。",
    "X37n0671_001:0676b05": "七呵佛招禍章",
    "X37n0671_001:0676b06": "佛言。有人聞吾守道。行大仁慈。故致罵佛。佛默不對",
    "X37n0671_001:0676b07": "罵止。問曰。子以禮從人。其人不納。禮歸子乎。對曰歸",
    "X37n0671_001:0676b08": "矣。佛言。今子罵我。我亦不納。子自持禍。歸子身矣。猶",
    "X37n0671_001:0676b09": "響應聲。影之隨形。終無免離。慎勿為惡。",
    "X37n0671_001:0676b10": "八害賢滅已章",
    "X37n0671_001:0676b11": "佛言。惡人害賢者。猶仰天而唾。哇不污天還從己墮。",
    "X37n0671_001:0676b12": "逆風颺塵。塵不至彼還坌己身。賢不可毀。禍必滅己。",
    "X37n0671_001:0676b13": "九守志會道章",
    "X37n0671_001:0676b14": "佛言。愽聞愛道。道必難會。守志奉道。其道甚大。",
    "X37n0671_001:0676b15": "十助施得福章",
    "X37n0671_001:0676b16": "佛言。覩人施道。助之歡喜。得福甚大。沙門問曰。此福",
    "X37n0671_001:0676b17": "盡乎。佛言。譬如一炬之火數千百人各以炬來。分取",
    "X37n0671_001:0676b18": "火去熟食除冥。此炬如故。福亦如之。",
    "X37n0671_001:0676b19": "十一舉田較勝章",
    "X37n0671_001:0676b20": "佛言。飯凡人百不如飯一善人。飯善人千不如飯一",
    "X37n0671_001:0676b21": "持五戒者。飯持五戒者萬不如飯一須陀洹。飯百萬",
    "X37n0671_001:0676b22": "須陀洹不如飯一斯陀含。飯千萬斯陀含不如飯一",
    "X37n0671_001:0676b23": "阿那含。飯一億阿那含不如飯一阿羅漢。飯十億阿",
    "X37n0671_001:0676b24": "羅漢不如飯一辟支佛。飯百億辟支佛不如飯一三",
    "X37n0671_001:0676c01": "世諸佛。飯千億三世諸佛不如飯一無念無住無修",
    "X37n0671_001:0676c02": "無證之者。",
    "X37n0671_001:0676c03": "十二尊親顯孝章",
    "X37n0671_001:0676c04": "佛言。凡人事天地鬼神。不如孝其二親。二親最神也。",
    "X37n0671_001:0676c05": "十三詳難勉行章",
    "X37n0671_001:0676c06": "佛言。人有二十難。貧窮布施難。豪貴學道難。棄命必",
    "X37n0671_001:0676c07": "死難。得覩佛經難。生值佛世難。忍色離欲難。見好不",
    "X37n0671_001:0676c08": "求難。有勢不臨難。被辱不瞋難。觸事無心難。廣學博",
    "X37n0671_001:0676c09": "究難。不輕未學難。除滅我慢難。心行平等難。不說是",
    "X37n0671_001:0676c10": "非難。會善知識難。見性學道難。隨化度人難。對境不",
    "X37n0671_001:0676c11": "動難。善解方便難。",
    "X37n0671_001:0676c12": "十四守導淨命章",
    "X37n0671_001:0676c13": "沙門問佛。以何因緣得知宿命。會其至道。佛言。淨心",
    "X37n0671_001:0676c14": "守志可會至道。譬如磨鏡。垢去明存。斷欲無求。當得",
    "X37n0671_001:0676c15": "宿命。",
    "X37n0671_001:0676c16": "十五行善志大章",
    "X37n0671_001:0676c17": "沙門問佛。何者為善。何者最大。佛言。行道守真者善。",
    "X37n0671_001:0676c18": "志與道合者大。",
    "X37n0671_001:0676c19": "十六忍力心明章",
    "X37n0671_001:0676c20": "沙門問佛。何者多力。何者最明。佛言。忍辱多力。不懷",
    "X37n0671_001:0676c21": "惡故。兼加安徤。忍者無惡。必為人尊。心垢滅盡汙無",
    "X37n0671_001:0676c22": "瑕穢。是為最明。未有天地逮於今日十方所有。無有",
    "X37n0671_001:0676c23": "不見無有不知無有不聞。得一切智。可謂明矣。",
    "X37n0671_001:0676c24": "十七澄濁見道章",
    "X37n0671_001:0677a01": "佛言。人懷愛欲不見道者。譬如澄水致手攬之。眾人",
    "X37n0671_001:0677a02": "共臨。無有覩其影者。人以愛欲交錯。心中濁興。故不",
    "X37n0671_001:0677a03": "見道。汝等沙門。當捨愛欲。愛欲垢盡。道可見矣。",
    "X37n0671_001:0677a04": "十八滅暗存明章",
    "X37n0671_001:0677a05": "佛言。夫見道者。譬如持炬入冥室中。其冥即滅而明",
    "X37n0671_001:0677a06": "獨存。學道見諦。無明即滅而明常存矣。",
    "X37n0671_001:0677a07": "十九無相會真章",
    "X37n0671_001:0677a08": "佛言。吾法念無念念。行無行行。言無言言。修無修修。",
    "X37n0671_001:0677a09": "會者近爾。迷者遠乎。言語道斷。非物所拘。差之毫釐。",
    "X37n0671_001:0677a10": "失之須臾。",
    "X37n0671_001:0677a11": "二十觀覺得道章",
    "X37n0671_001:0677a12": "佛言。觀天地念非常。觀世界念非常。觀靈覺即菩提。",
    "X37n0671_001:0677a13": "如是知識。得道疾矣。",
    "X37n0671_001:0677a14": "二十一推我成空章",
    "X37n0671_001:0677a15": "佛言。當念身中四大。各自有名都無我者。我既都無。",
    "X37n0671_001:0677a16": "其如幻耳。",
    "X37n0671_001:0677a17": "二十二求名危身章",
    "X37n0671_001:0677a18": "佛言。人隨情欲。求於聲名。聲名顯著。身已故矣。貪世",
    "X37n0671_001:0677a19": "名常而不學道。枉功勞形。譬如燒香。雖人聞香。香之",
    "X37n0671_001:0677a20": "燼矣。危身之火而在其後。",
    "X37n0671_001:0677a21": "二十三貪財招苦章",
    "X37n0671_001:0677a22": "佛言。財色於人。人之不捨。譬如刀刃有蜜。不足一餐",
    "X37n0671_001:0677a23": "之美。小兒舐之則有割舌之患。",
    "X37n0671_001:0677a24": "二十四繫妻溺泥章",
    "X37n0671_001:0677b01": "佛言。人繫於妻子舍宅。甚於牢獄。牢獄有散釋之期。",
    "X37n0671_001:0677b02": "妻子無遠離之念。情愛於色。豈憚驅馳。雖有虎口之",
    "X37n0671_001:0677b03": "患。心存甘伏。投泥自溺。故曰凡夫。透得此門出塵羅",
    "X37n0671_001:0677b04": "漢。",
    "X37n0671_001:0677b05": "二十五戀色亡道章",
    "X37n0671_001:0677b06": "佛言。愛欲莫甚於色。色之為欲。其大無外。賴有一矣。",
    "X37n0671_001:0677b07": "若使二同。普天之人無能為道者矣。",
    "X37n0671_001:0677b08": "二十六欲損道益章",
    "X37n0671_001:0677b09": "佛言。愛欲之人猶如執炬。逆風而行。必有燒手之患。",
    "X37n0671_001:0677b10": "天神獻玉女於佛。欲壞佛意。佛言。革囊眾穢。爾來何",
    "X37n0671_001:0677b11": "為。去吾不用。天神愈敬。因問道意。佛為解說。即得須",
    "X37n0671_001:0677b12": "陀洹果。",
    "X37n0671_001:0677b13": "二十七逆觜順性章",
    "X37n0671_001:0677b14": "佛言。夫為道者。猶木在水尋流而行。不觸兩岸。不為",
    "X37n0671_001:0677b15": "人取。不為鬼神所遮。不為洄流所住。亦不腐敗。吾保",
    "X37n0671_001:0677b16": "此木。決定入海。學道之人。不為情欲所惑。不為眾邪",
    "X37n0671_001:0677b17": "所嬈。精進無為。吾保此人必得道矣。",
    "X37n0671_001:0677b18": "二十八疎意遠色章",
    "X37n0671_001:0677b19": "佛言。慎勿信汝意。汝意不可信。慎勿與色會。色會即",
    "X37n0671_001:0677b20": "禍生。得阿羅漢已。乃可信汝意。",
    "X37n0671_001:0677b21": "二十九正念待女章",
    "X37n0671_001:0677b22": "佛言。慎勿視女色。亦莫共言語。若與語者。正心思念。",
    "X37n0671_001:0677b23": "我為沙門。處於濁世。當如蓮華。不為泥污。想其老者",
    "X37n0671_001:0677b24": "如母。長者如姊。少者如妹。稚者如子。應當諦觀。彼身",
    "X37n0671_001:0677c01": "何有。惟露穢惡盛諸不淨。生度脫心。息滅惡念。",
    "X37n0671_001:0677c02": "三十趣道避欲章",
    "X37n0671_001:0677c03": "佛言。夫為道者。如被乾草。火來須避。道人見欲。必當",
    "X37n0671_001:0677c04": "遠之。",
    "X37n0671_001:0677c05": "三十一患婬斷心章",
    "X37n0671_001:0677c06": "佛言。有人患婬不止。欲自除陰。佛謂之曰。若使斷陰。",
    "X37n0671_001:0677c07": "不如斷心。心如功曹。功曹若止從者都息。邪心不止",
    "X37n0671_001:0677c08": "斷陰何益。佛為說偈。欲生於汝意。意以思想生。二心",
    "X37n0671_001:0677c09": "各寂靜。非色亦非行。佛言。此偈是迦葉佛說。",
    "X37n0671_001:0677c10": "三十二離愛絕憂章",
    "X37n0671_001:0677c11": "佛言。人從愛欲生憂。從憂生怖。若離於愛。何憂何怖。",
    "X37n0671_001:0677c12": "三十三堅心得果章",
    "X37n0671_001:0677c13": "佛言。夫為道者。譬如一人與萬人戰。挂鎧出門意或",
    "X37n0671_001:0677c14": "怯弱。或半路而退。或格鬪而死。意若無懼。或得勝而",
    "X37n0671_001:0677c15": "還。沙門學道。應當堅持其心。精進勇銳。不畏前境。破",
    "X37n0671_001:0677c16": "滅眾魔而得道果。",
    "X37n0671_001:0677c17": "三十四處中證理章",
    "X37n0671_001:0677c18": "沙門夜誦迦葉佛遺教經。其聲悲緊。思悔欲退。佛問",
    "X37n0671_001:0677c19": "之曰。汝昔在家。曾為何業。對曰愛彈琴。佛言。絃緩如",
    "X37n0671_001:0677c20": "何。對曰不鳴矣。絃急如何。對曰聲絕矣。急緩得中如",
    "X37n0671_001:0677c21": "何。對曰諸音普調。佛言。沙門學道亦然。心若調適。道",
    "X37n0671_001:0677c22": "可得矣。於道若暴。暴即身疲。其身若疲。意即生惱。意",
    "X37n0671_001:0677c23": "若生惱。行即退矣。其行既退。罪必加矣。但清淨安樂",
    "X37n0671_001:0677c24": "道不失矣。",
    "X37n0671_001:0678a01": "三十五去垢成行章",
    "X37n0671_001:0678a02": "佛言。如人鍛鐵。去滓成器。器即精好。學道之人。去心",
    "X37n0671_001:0678a03": "垢染。行即清淨矣。",
    "X37n0671_001:0678a04": "三十六舉勝顯准章",
    "X37n0671_001:0678a05": "佛言。人離惡道得為人難。既得為人去女即男難。既",
    "X37n0671_001:0678a06": "得為男六根完具難。六根既具生中國難。既生中國",
    "X37n0671_001:0678a07": "值佛世難。既值佛世遇道者難。既得遇道興信心難。",
    "X37n0671_001:0678a08": "既興信心發菩提心難。既發菩提心無修無證難。",
    "X37n0671_001:0678a09": "三十七憶戒得果章",
    "X37n0671_001:0678a10": "佛言。佛子離吾數千里。憶念吾戒。必得道果。在吾左",
    "X37n0671_001:0678a11": "右。雖常見吾。不順吾戒。終不得道。",
    "X37n0671_001:0678a12": "三十八知命了道章",
    "X37n0671_001:0678a13": "佛問沙門。人命在幾間。對曰數日間。佛言子未知道。",
    "X37n0671_001:0678a14": "復問一沙門。人命在幾間。對曰飯食間。佛言子未知",
    "X37n0671_001:0678a15": "道。復問一沙門。人命在幾間。對曰呼吸間。佛言善哉。",
    "X37n0671_001:0678a16": "子知道矣。",
    "X37n0671_001:0678a17": "三十九學佛信經章",
    "X37n0671_001:0678a18": "佛言。學佛道者。佛所言說皆應信順。譬如食蜜。中邊",
    "X37n0671_001:0678a19": "皆甜。吾經亦爾。其義皆快。行者得道矣。",
    "X37n0671_001:0678a20": "四十盡惡圓覺章",
    "X37n0671_001:0678a21": "佛言。沙門行道。應漸拔去愛欲之根。譬如摘懸珠者",
    "X37n0671_001:0678a22": "一一摘之。會有盡時。惡盡自得道也。",
    "X37n0671_001:0678a23": "四十一出欲免苦章",
    "X37n0671_001:0678a24": "佛言。夫為道者。如牛負重行深泥中。疲極不敢左右",
    "X37n0671_001:0678b01": "顧視。出離淤泥乃可蘇息。沙門當觀情欲甚於淤泥。",
    "X37n0671_001:0678b02": "直心念道。可免苦矣。",
    "X37n0671_001:0678b03": "四十二視法了幻章",
    "X37n0671_001:0678b04": "佛言。吾視王侯之位如過隙塵。視金玉之寶如瓦礫。",
    "X37n0671_001:0678b05": "視紈素之服如敝帛。視大千世界如一訶子。視阿耨",
    "X37n0671_001:0678b06": "池水如塗足油。視方便門如化寶聚。視無上乘如夢",
    "X37n0671_001:0678b07": "金帛。視佛道如眼前華。視禪定如須彌柱。視涅槃如",
    "X37n0671_001:0678b08": "晝夕寤。視倒正如六龍舞。視平等如一真地。視興化",
    "X37n0671_001:0678b09": "如四時木。",
    "X37n0671_001:0678b10": "三流通分",
    "X37n0671_001:0678b11": "諸大比丘聞佛所說。歡喜奉行。",
    "X37n0671_001:0678b16": "佛說四十二章經疏鈔卷第一",
    "X37n0671_001:0678b18": "清　浙水慈雲灌頂沙門　續法　述",
    "X37n0671_001:0678b19": "△釋此一經。大分為二。初敘義門二。先略標。",
    "X37n0671_001:0678b20": "將解此經。文分二章。初懸敘義門。次隨文疏鈔。前有",
    "X37n0671_001:0678b21": "六義。一教起所因。二藏乘時攝。三教義分齊。四所被",
    "X37n0671_001:0678b22": "機宜。五能詮體性。六宗趣通局。",
    "X37n0671_001:0678b23": "將下通序也。前下別開也。初句標。一下列。此例起",
    "X37n0671_001:0678b24": "信疏旨。略開六門耳。夫聖人說教。必有因緣。故先",
    "X37n0671_001:0678c01": "辯教因。因緣既興。有所起教。於藏乘分。何種所攝。",
    "X37n0671_001:0678c02": "故次約藏攝。藏乘時分。雖知其攝。於五教義。判歸",
    "X37n0671_001:0678c03": "何教。故三顯教義。已知教義深廣。未審被何根器。",
    "X37n0671_001:0678c04": "故四明被機。既知教義普被諸機。未識能詮何為",
    "X37n0671_001:0678c05": "體性。故五論教體。能詮文義。已知該羅。所詮宗旨。",
    "X37n0671_001:0678c06": "通局若何。故六示宗趣。此即六義之生起也。△次",
    "X37n0671_001:0678c07": "詳釋六。初起因。",
    "X37n0671_001:0678c08": "初教因者。謂如來出現。非以一緣非以一事。譬如須",
    "X37n0671_001:0678c09": "彌山王。不以無事及小事緣令得振動。今經興起。亦",
    "X37n0671_001:0678c10": "復如是。具多因緣。一為欲令在家者改過遷善故。二",
    "X37n0671_001:0678c11": "為欲令出家者速超生死故。三為欲令權乘者不迷",
    "X37n0671_001:0678c12": "圓實故。四為欲令斷欲愛輪迴根本故。五為觀塵界",
    "X37n0671_001:0678c13": "無常苦空故。六令悟根身無我不淨故。七欲示修諸",
    "X37n0671_001:0678c14": "行不空沉寂故。八為欲知幻空不著法相故。九為欲",
    "X37n0671_001:0678c15": "令明心性達佛深理故。十為欲令守真常疾得道果",
    "X37n0671_001:0678c16": "故。",
    "X37n0671_001:0678c17": "初句標牒。謂下釋義二。先總。如來等引華嚴出現",
    "X37n0671_001:0678c18": "文。非一緣一事者。如酬因應請顯理度生也。譬如",
    "X37n0671_001:0678c19": "等引智度論文。以喻證上法也。今下合也。一下次",
    "X37n0671_001:0678c20": "別。佛未出時。凡夫造諸惡逆。外道起諸邪見。迷昧",
    "X37n0671_001:0678c21": "六塵。沉淪於四趣之中。纏綿五葢。沒溺於三途之",
    "X37n0671_001:0678c22": "下。及佛降靈。說此妙典。能令凡外。不起邪非。罪滅",
    "X37n0671_001:0678c23": "福生。離苦得樂也。下云。眾生以十事為善。亦以十",
    "X37n0671_001:0678c24": "事為惡。改惡行善。罪自消滅。又云。被辱不瞋難。不",
    "X37n0671_001:0679a01": "說是非難。忍辱多力。不懷惡故。忍者無惡。必為人",
    "X37n0671_001:0679a02": "尊(如四五六七八章等)。二下。雖解在家多諸罪累。剃除鬚髮",
    "X37n0671_001:0679a03": "而為沙門。未得離生脫死之方。寧有超凡入聖之",
    "X37n0671_001:0679a04": "路。佛說此經。能令戒七支登四果。知人命呼吸間。",
    "X37n0671_001:0679a05": "一心學道而已。下云。如牛行淤泥中。疲極不敢迴",
    "X37n0671_001:0679a06": "顧。急走出之。方可蘇息(如一二三三十八四十一章等)。三下。權乘",
    "X37n0671_001:0679a07": "者。即三乘五乘等人也。未聞經前。菩薩則退大向",
    "X37n0671_001:0679a08": "小。二乘則沉空滯寂。人天則享福受樂。既聞經後。",
    "X37n0671_001:0679a09": "人天也願超三界。下云。得羅漢乃可信汝意(二十八章)。",
    "X37n0671_001:0679a10": "視大千如訶子(四十二章)。二乘也回小向大。下云。發菩",
    "X37n0671_001:0679a11": "提心難(三十六中)隨化度人難(十三中)。菩薩也會權歸實。",
    "X37n0671_001:0679a12": "從因趣果。下云。知識靈覺即是菩提。得道疾矣(二十",
    "X37n0671_001:0679a13": "章。總證也)。又云。佛涅槃如夕寤。無上乘如夢金(四十二章。別證",
    "X37n0671_001:0679a14": "會漸歸頓)。又云。喜助人之施道。得福還有盡不。佛言。如",
    "X37n0671_001:0679a15": "一炬火然百千炬。火盡不耶(十章。會偏歸圓)。則知開悟權",
    "X37n0671_001:0679a16": "教五乘者。無越此經矣。四下。一切眾生。皆以淫欲",
    "X37n0671_001:0679a17": "而正性命。是故欲為輪迴之本。楞嚴云。想愛同結",
    "X37n0671_001:0679a18": "愛不能離。則諸世間父母子孫相生不斷。是等則",
    "X37n0671_001:0679a19": "以欲貪為本。十住斷結經云。是時座中有四億眾。",
    "X37n0671_001:0679a20": "自知死此生彼牽連不斷。欲為之源。今說此經。初",
    "X37n0671_001:0679a21": "後皆明斷愛離欲去婬遠色為得解脫之本。愛心",
    "X37n0671_001:0679a22": "不除塵不可出。下云。慎勿視女色。亦莫共言語。又",
    "X37n0671_001:0679a23": "云。當觀欲情。甚於淤泥等(前後共十九章)。五下。六塵色境。",
    "X37n0671_001:0679a24": "如幻泡影。三界火宅。八苦交煎。凡外不了執真常",
    "X37n0671_001:0679b01": "樂。起諸惑業。輪轉不休。故說此經令悟無常。下云。",
    "X37n0671_001:0679b02": "觀天地非常。世界非常(二十中)。又云。視王位如隙塵。",
    "X37n0671_001:0679b03": "寶玉如瓦礫。紈素如敝帛。興化如四時(四十二中)。淨名",
    "X37n0671_001:0679b04": "云。所見色與盲等。所聞聲與響等。所齅香與風等。",
    "X37n0671_001:0679b05": "所食味不分別。受諸觸如智證。觀諸法如幻化。楞",
    "X37n0671_001:0679b06": "嚴云。見聞如幻翳。三界若空華。華嚴云。住於夢定",
    "X37n0671_001:0679b07": "者。了世皆如夢。則塵界苦空。豈可貪戀耶。六下。一",
    "X37n0671_001:0679b08": "切男女身分。皆有無量過患。貪欲之獄恒為煩惱",
    "X37n0671_001:0679b09": "繫纏。臭穢之坑常被諸虫唼食。似行廁而五種不",
    "X37n0671_001:0679b10": "淨。若漏囊而九孔常流。嗔恚毒蛇起害心而戕慧",
    "X37n0671_001:0679b11": "命。愚痴羅剎執我見而噉智身。不堅似芭蕉水沫。",
    "X37n0671_001:0679b12": "無常如燄影電光。雖灌吞而反作冤仇。每將養而",
    "X37n0671_001:0679b13": "罔知報恩。猶惡賊而舉世皆嫌。類死狗而諸賢並",
    "X37n0671_001:0679b14": "棄。奈何凡迷。從無始來。執身為我。因寶我故。貪求",
    "X37n0671_001:0679b15": "名利欲榮益我。忿恨違情恐侵損我。非理計較展",
    "X37n0671_001:0679b16": "轉相續。若能常觀此身本來無我不淨。即三毒自",
    "X37n0671_001:0679b17": "滅。三界自離也。下云。當念身中四大無我(二十一中)等。",
    "X37n0671_001:0679b18": "又有貪女色者。不知羅衣罩了膿囊。錦被遮却屎",
    "X37n0671_001:0679b19": "尿桶。簪華草於腥臊頭上。帶麝香於臭皮袋畔。外",
    "X37n0671_001:0679b20": "假粉塗。內惟虫聚。鮑肆廁孔。糞丸瘡疱。猶如彩畵",
    "X37n0671_001:0679b21": "瓶中多盛膿血糞穢。亦如西域尸陀林樹。果如初",
    "X37n0671_001:0679b22": "生孩子色甚鮮白。須臾墮在地上脹爛臭穢。女身",
    "X37n0671_001:0679b23": "亦爾。鯹羶垢惡。如何迷昧漢尚逞風流。却似廁虫",
    "X37n0671_001:0679b24": "樂糞。懞懂郎猶生顛倒。好像青蠅逐臭。眼前圖快",
    "X37n0671_001:0679c01": "活不及一時。身後受苦報經歷多劫。縱使妻兒相",
    "X37n0671_001:0679c02": "惜無計為君。假饒骨肉滿前有誰替汝。佛說此經。",
    "X37n0671_001:0679c03": "令離女色。大患莫切于有身。大苦莫甚於有欲。是",
    "X37n0671_001:0679c04": "故見諸女身。當作糞囊行廁膿袋虫窟觀。惡瘡穢",
    "X37n0671_001:0679c05": "器火抗華箭觀。無底枯井觀。杻械枷鎖觀。癆病癰",
    "X37n0671_001:0679c06": "毒死尸[月*夆]脹觀。髑髏骨鎖火燒歸塵觀等。若能如",
    "X37n0671_001:0679c07": "是。自然出離五欲成證四果也。下云。於色不捨如",
    "X37n0671_001:0679c08": "刀上蜜。有割舌患(二十三中)。又云。繫於妻子甚於牢獄。",
    "X37n0671_001:0679c09": "情愛於色。投泥自溺(二十四中)。無能為道(二十五)。執炬燒",
    "X37n0671_001:0679c10": "手(二十六)。禍殃橫生(二十八)。種種憂怖(三十二)等。是則無",
    "X37n0671_001:0679c11": "我觀為破身見之本。不淨觀為斷色貪之根。求道",
    "X37n0671_001:0679c12": "者可不修歟。七下。欲階聖位。須修玅行。萬行不修",
    "X37n0671_001:0679c13": "諸位徒設。撥無因果墮於斷見外道。畢竟寂滅同",
    "X37n0671_001:0679c14": "於偏空二乘。今則持七支戒進四真道。一取足(三)",
    "X37n0671_001:0679c15": "行善(四)悔過(五)孝親(十二)明大力(十五六)滅眾魔(三十三)",
    "X37n0671_001:0679c16": "發菩提心(三十六)方便化度(十三)此即入於大乘者也。",
    "X37n0671_001:0679c17": "八下。根身器界。生滅萬變。總是水中月影。空裏花",
    "X37n0671_001:0679c18": "光。聖人了知虗妄無取捨心。所以隨處自在得大",
    "X37n0671_001:0679c19": "安樂。凡夫於此執以為實。愛憎取捨煩惱熾然。因",
    "X37n0671_001:0679c20": "惑造業。因業受苦。皆由不能識破而已。譬如兩人。",
    "X37n0671_001:0679c21": "同觀水中之月。愚者妄謂實月欲圖撈取費力懊",
    "X37n0671_001:0679c22": "惱。智者了知虗妄袖手安坐快樂自在。永嘉集云。",
    "X37n0671_001:0679c23": "心與空相應。譏毀讚譽何憂何喜。身與空相應。刀",
    "X37n0671_001:0679c24": "割香塗何苦何樂。依報與空相應。施與劫奪何得",
    "X37n0671_001:0680a01": "何失。今教興也。正令知幻。以般若照五蘊皆空。聚",
    "X37n0671_001:0680a02": "沫之色既虗。水泡之受何有。陽燄之想非實。芭蕉",
    "X37n0671_001:0680a03": "之行唯空。幻識倐爾無依。空大湛然不動窮四大",
    "X37n0671_001:0680a04": "根本。性相尚無。則六根枝條影響奚有。身見既不",
    "X37n0671_001:0680a05": "立。妄境又無從。理窮於此。人法俱空。見五陰中無",
    "X37n0671_001:0680a06": "有主宰。即人空慧。見六根上皆如幻化。即法空慧。",
    "X37n0671_001:0680a07": "下云。內無所得。外無所求(二中)。觸事無心。對境不動",
    "X37n0671_001:0680a08": "(十三)。念無念念。行無行行(十九)。無修無證(三十六中)。如化如",
    "X37n0671_001:0680a09": "夢等(四十二中)。九下。此心凡聖之宅根境之原。凡愚執",
    "X37n0671_001:0680a10": "作阿賴耶識。成生死苦惱之因。聖者達為如來藏",
    "X37n0671_001:0680a11": "心。受涅槃常樂之果。眾生隨情執重。不信有如來",
    "X37n0671_001:0680a12": "藏。念念昧如來法界之性。步步造眾生業果之因。",
    "X37n0671_001:0680a13": "惡業日新。苦緣無盡。于安隱處生衰惱心。向解脫",
    "X37n0671_001:0680a14": "內成繫縛果。受燄口針喉之體。經劫而饑火焚燒。",
    "X37n0671_001:0680a15": "作披毛戴角之身。觸目而網羅縈絆。或墮無間獄。",
    "X37n0671_001:0680a16": "抱劇苦而常處火輪。或生修羅宮。起鬪諍而恒雨",
    "X37n0671_001:0680a17": "刀劒。或暫居人界。剎那而八苦交煎。或偶處天宮。",
    "X37n0671_001:0680a18": "倐忽而五衰陷墜。長沉三障。不出四魔。皆為不知",
    "X37n0671_001:0680a19": "如來藏心。遺失唯識妙性。背真慈父。傭賃外方。捨",
    "X37n0671_001:0680a20": "大智王。依投他國。是以諸佛驚入火宅。說三乘教。",
    "X37n0671_001:0680a21": "引導眾生。出離三界。開悟之方唯在明心。心有大",
    "X37n0671_001:0680a22": "小。理有淺深。明六識心性。達我空真如理。成小乘",
    "X37n0671_001:0680a23": "教果。明八識心性。達法空真如理。成大乘分教果。",
    "X37n0671_001:0680a24": "明無生心性。達二空真如理。成大乘始教果。明如",
    "X37n0671_001:0680b01": "來藏心性。達依言不空真如理。成大乘終實教果。",
    "X37n0671_001:0680b02": "明自覺境智心性。達離言真如理。成一乘頓教果。",
    "X37n0671_001:0680b03": "明圓融無盡心。達一真法界真如理。成一乘圓教",
    "X37n0671_001:0680b04": "果。如此理性一通。自可從凡夫而圓妙覺矣。下云。",
    "X37n0671_001:0680b05": "識心達本(一章)。達佛深理(二章)。觀靈覺即菩提(二十中)。又",
    "X37n0671_001:0680b06": "云。心如功曹(三十一中)。學道應當堅持其心(三十三中)。心若",
    "X37n0671_001:0680b07": "調適道可得矣(三十四中)。十下。一切塵境。皆從識變。無",
    "X37n0671_001:0680b08": "盡諸法並逐想生。離識無塵。離想無法。如此明達。",
    "X37n0671_001:0680b09": "頓悟前非。杌見鬼空。蠅消蛇想。終不更待空裏之",
    "X37n0671_001:0680b10": "華將期結果。取夢中之物擬欲牢藏。遂乃靜慮虗",
    "X37n0671_001:0680b11": "襟。若凌空之逸翮。隨緣養性。猶縱浪之虗舟。畢故",
    "X37n0671_001:0680b12": "不造新。契真而合道。故楞嚴云。以諸眾生從無始",
    "X37n0671_001:0680b13": "來。循諸色聲逐念流轉。曾不開悟性淨妙常。不循",
    "X37n0671_001:0680b14": "所常逐諸生滅。由是生生雜染流轉。若棄生滅。守",
    "X37n0671_001:0680b15": "於真常。常光現前。根塵識心應時銷落。則汝法眼",
    "X37n0671_001:0680b16": "應時清明。云何不成無上知覺。下云。守志奉道。其",
    "X37n0671_001:0680b17": "道甚大(九章)。又云。淨心守志可會至道(十四中)。又云。學",
    "X37n0671_001:0680b18": "道之人。不為情惑。不為邪嬈。精進無為。吾保此人",
    "X37n0671_001:0680b19": "必得道矣。準知居之切時。循常守真。不起妄念。乃",
    "X37n0671_001:0680b20": "是修證之要門也。此十因中。前三約人。後七約法。",
    "X37n0671_001:0680b21": "四五六小教義也。七相宗。八空宗。九終教。十頓教。",
    "X37n0671_001:0680b22": "又後二兼圓教義。若序其生起者。如來說經。專為",
    "X37n0671_001:0680b23": "度生。生可愍者莫於凡外。故初為在家。令其染者",
    "X37n0671_001:0680b24": "淨耳。二所以染轉淨者。欲其出三界火宅家故。三",
    "X37n0671_001:0680c01": "既得超凡入聖。為欲回小向大。會三歸一故。四五",
    "X37n0671_001:0680c02": "性等人出二死者。必有斷絕輪迴法故。五欲斷愛",
    "X37n0671_001:0680c03": "根。應觀塵界苦空。六出三界苦。須悟根身無我。七",
    "X37n0671_001:0680c04": "欲得二空。當修二無我觀六度萬行。八雖常行行",
    "X37n0671_001:0680c05": "度生。而不住於法相。九欲不著相。在於明心。十若",
    "X37n0671_001:0680c06": "使明心達理。須當淨意守真。又由守真得道。所以",
    "X37n0671_001:0680c07": "令在家改過。出家超生。如此始終鈎鎖不斷。故此",
    "X37n0671_001:0680c08": "教興有多緣也。△二藏攝。",
    "X37n0671_001:0680c09": "二藏攝者。三藏之中契經藏攝。二藏之內聲聞藏攝。",
    "X37n0671_001:0680c10": "於五乘中後三乘攝。十二分教長行文攝。於三時中",
    "X37n0671_001:0680c11": "轉照初轉時攝。十化儀門隨機不定門攝。",
    "X37n0671_001:0680c12": "二下。標章門。三下釋義相五。初藏攝三藏者。謂經",
    "X37n0671_001:0680c13": "藏律藏論藏也。於三學中。經詮定學。律詮戒學。論",
    "X37n0671_001:0680c14": "詮慧學。契經者。契理契機之經也。而云攝者。以此",
    "X37n0671_001:0680c15": "經中。佛自直說四諦觀。無我觀。無常觀。菩提觀。乃",
    "X37n0671_001:0680c16": "至對境不動。心行平等。守真合道。定如須彌。故是",
    "X37n0671_001:0680c17": "契經藏攝。詮定學也。下云。吾經亦爾其義皆快。亦",
    "X37n0671_001:0680c18": "兼律論少分。下云。憶念吾戒必得道果。兼律義也。",
    "X37n0671_001:0680c19": "又問答人命在幾間。兼論義也。二藏者。謂聲聞藏",
    "X37n0671_001:0680c20": "菩薩藏也。此經正為二乘。傍化菩薩。故無菩薩在",
    "X37n0671_001:0680c21": "會。而云觀菩提視佛道。亦是引攝小乘回向於大",
    "X37n0671_001:0680c22": "乘也。故是聲聞藏攝。約兼亦可菩薩藏攝。發心度",
    "X37n0671_001:0680c23": "人。大乘義也。於下。二。乘攝。五乘者謂人天聲聞緣",
    "X37n0671_001:0680c24": "覺菩薩五乘也。人則三歸五戒。天則十善八定。聲",
    "X37n0671_001:0681a01": "聞四諦法門。緣覺十二因緣。菩薩六度二果。今此",
    "X37n0671_001:0681a02": "經中。談四果。度眾生。視涅槃。守一真。不說歸戒禪",
    "X37n0671_001:0681a03": "善。故非人天。乃是後三攝也。十下。三分攝。十二分",
    "X37n0671_001:0681a04": "者。一長行。二重頌。三授記。四孤起。五因緣。六無問",
    "X37n0671_001:0681a05": "自說。七本事。八本生。九方廣。十未曾有。十一譬喻。",
    "X37n0671_001:0681a06": "十二論議。長行攝者。始從爾時世尊成道。終至比",
    "X37n0671_001:0681a07": "丘歡喜奉行。皆屬長行文義。無有重頌等故。略兼",
    "X37n0671_001:0681a08": "自說譬喻論議。四十餘章。不待請問。自說也。磨鏡。",
    "X37n0671_001:0681a09": "澄水。炬室。蜜刀等。譬喻也。問命道。答明力。商火善。",
    "X37n0671_001:0681a10": "較琴道。論議也。於下。四時攝。三時者。謂先照時轉",
    "X37n0671_001:0681a11": "照時還照時也。初轉攝者。葢轉照中又開三時。一",
    "X37n0671_001:0681a12": "初轉時。如日出已自下轉上也。次中轉時。如日昇",
    "X37n0671_001:0681a13": "已自東轉西也。三後轉時。如日暮已自上轉下也。",
    "X37n0671_001:0681a14": "今此一經。即在鹿野苑中。度五比丘之後而說。故",
    "X37n0671_001:0681a15": "屬初轉非中後也。問。若爾。何以通大乘耶。答。以一",
    "X37n0671_001:0681a16": "時會不唯局一小乘教故。密迹力士經說。佛初成",
    "X37n0671_001:0681a17": "道竟。七日思惟已。即於鹿園中為轉法輪。廣益三",
    "X37n0671_001:0681a18": "乘眾。得大小等果。大品經云。佛初在鹿野。轉四諦",
    "X37n0671_001:0681a19": "法輪。無量眾生發聲聞心。無量眾生發獨覺心。無",
    "X37n0671_001:0681a20": "量眾生發菩提心。行六度等。十下。五儀攝。華嚴疏",
    "X37n0671_001:0681a21": "鈔化儀有十。一本末差別門。二依本起末門。三攝",
    "X37n0671_001:0681a22": "末歸本門。四本末無礙門。五隨機不定門。六顯密",
    "X37n0671_001:0681a23": "同時門。七一時頓演門。八寂寞無言門。九該通三",
    "X37n0671_001:0681a24": "際門。十重重無盡門。不定攝者。以此經義。隨聞一",
    "X37n0671_001:0681b01": "章一句各各異解不同。如云識自心源。達佛深理。",
    "X37n0671_001:0681b02": "悟無為法。亦有人小乘者。或有成相宗者。又有會",
    "X37n0671_001:0681b03": "實教者。如云心不繫道。亦不結業。無念作。非修證。",
    "X37n0671_001:0681b04": "不歷諸位而自崇最。或有悟偏真者。亦有解無相",
    "X37n0671_001:0681b05": "者。復有住頓教者。餘諸文言。例此可知。故下喻云。",
    "X37n0671_001:0681b06": "譬如食蜜中邊皆甜。則十門內不定攝矣。亦可兼",
    "X37n0671_001:0681b07": "差別門無礙門中。顯了三乘通益三機一分之義。",
    "X37n0671_001:0681b08": "下云。飯一羅漢不如飯一支佛。飯一支佛不如飯",
    "X37n0671_001:0681b09": "一諸佛等。△三教義。",
    "X37n0671_001:0681b10": "三教義者。分別分齊。開為二門。一約教詮法通局顯",
    "X37n0671_001:0681b11": "分齊。教類有五。一小教。唯談人空故。二始教。但明法",
    "X37n0671_001:0681b12": "空故。亦名分教。但說法相故。三終教。復說中道故。亦",
    "X37n0671_001:0681b13": "名實教。多談法性故。四頓教。唯辨真性故。五圓教。直",
    "X37n0671_001:0681b14": "談法界故。初一小乘。二三大乘。四五一乘。若將此經",
    "X37n0671_001:0681b15": "顯分齊者。正屬小乘教。下云。世界非常。四大無我。為",
    "X37n0671_001:0681b16": "四真道。成四向果。亦可兼通餘四教。發菩提心。隨化",
    "X37n0671_001:0681b17": "度人。分教義也。無修無行。會者近爾。始教義也。覺即",
    "X37n0671_001:0681b18": "菩提。得道甚疾。終實義也。識自心源。不歷諸位。頓教",
    "X37n0671_001:0681b19": "義也。經如食蜜邊中皆甜。圓教義也。二約法生起本",
    "X37n0671_001:0681b20": "末顯分齊。法相亦五。初唯一心為本源。所言法者。謂",
    "X37n0671_001:0681b21": "眾生心。是心則攝一切世間出世間法。即華嚴明一",
    "X37n0671_001:0681b22": "真法界心也。圓教齊此。二依一心開二門。一者心真",
    "X37n0671_001:0681b23": "如門。所謂心性不生不滅。即頓教分齊也。始教中空",
    "X37n0671_001:0681b24": "義。亦是密說此門。以空宗人不知如來遣相處以為",
    "X37n0671_001:0681c01": "顯真性。故非彼分。二者心生滅門。謂依如來藏故。有",
    "X37n0671_001:0681c02": "生滅心。所謂不生不滅與生滅和合。非一非異。名為",
    "X37n0671_001:0681c03": "阿梨耶識。即終教分齊也。分教中識義。亦是密說此",
    "X37n0671_001:0681c04": "門。以相宗人不知佛說如來藏以為阿賴耶。故非彼",
    "X37n0671_001:0681c05": "分。三依後生滅門明二義。一者覺義。謂心體離念。等",
    "X37n0671_001:0681c06": "虗空界。二者不覺義。謂不如實知真如法一故。即破",
    "X37n0671_001:0681c07": "相宗。齊此覺義。以為返本還源之地。以彼宗未明真",
    "X37n0671_001:0681c08": "空相即真如心性。故說諸法無不是空。縱有一法勝",
    "X37n0671_001:0681c09": "涅槃者。我亦說為如幻如夢。凡所有相皆是虗妄。離",
    "X37n0671_001:0681c10": "念相者即是法身。依此法身說名為覺。故空宗詮法。",
    "X37n0671_001:0681c11": "唯齊覺義。四依後不覺義生三細。一業相。二轉相。三",
    "X37n0671_001:0681c12": "現相。即唯識宗齊此業相。以為諸法生起之本。以彼",
    "X37n0671_001:0681c13": "宗未明此三細等與真如同以一心為源。故說真如",
    "X37n0671_001:0681c14": "無知無覺。凝然不變。不許隨緣。但說八識生滅。縱轉",
    "X37n0671_001:0681c15": "成四智。亦唯是有為。不得即理。故相宗詮法唯齊業",
    "X37n0671_001:0681c16": "識。五依後現相生六麤。一智相。二相續相。法執也。三",
    "X37n0671_001:0681c17": "執取相。四計名字相。我執也。五起業相。六業繫苦相。",
    "X37n0671_001:0681c18": "小乘教明唯齊第三。但斷我執。未證法空故。人天乘",
    "X37n0671_001:0681c19": "教唯齊第五。但知善惡業相。不識二執惑故。下云。識",
    "X37n0671_001:0681c20": "心達本。無上一真。即一心也。心不繫道。亦不結業。即",
    "X37n0671_001:0681c21": "真如也。心中濁興。心如功曹。即生滅也。言語道斷非",
    "X37n0671_001:0681c22": "物所拘。會者近爾迷者遠乎。即覺不覺義也。欲生於",
    "X37n0671_001:0681c23": "汝意。意以思想生。即三細也。邪心不止斷陰何益。智",
    "X37n0671_001:0681c24": "相續義。人隨情欲求於聲名。取名字義。勿與色會會",
    "X37n0671_001:0682a01": "即禍生。業苦相義。即六麤也。是知此經。具詮本末矣。",
    "X37n0671_001:0682a02": "三下標章。分下釋義。先總列。一下。次別明二。初教",
    "X37n0671_001:0682a03": "唯人空者。少說法空故。但法空者。未盡大乘不空",
    "X37n0671_001:0682a04": "理故。但法相者。有不成佛。未盡大乘法性理故。說",
    "X37n0671_001:0682a05": "中道者。談緣起無性之理。揀非空宗無相。不說妙",
    "X37n0671_001:0682a06": "有也。多法性者。無性闡提悉當成佛。方盡大乘法",
    "X37n0671_001:0682a07": "性之理。揀非唯識多談法相少及法性也。唯真性",
    "X37n0671_001:0682a08": "者。揀非終教猶帶法相說也。談法界者。性海圓融。",
    "X37n0671_001:0682a09": "緣起無礙故。初一下。依教明乘也。若將下。以教判",
    "X37n0671_001:0682a10": "經也。正屬小者。四十章中明小多故。如云。佛為解",
    "X37n0671_001:0682a11": "說得須陀洹。透得此門出塵羅漢。得羅漢已可信",
    "X37n0671_001:0682a12": "汝意。此等皆小義也。二下。次法。依起信論所詮染",
    "X37n0671_001:0682a13": "法。從本起末。略開五重也。即華嚴下。所宗雖四法",
    "X37n0671_001:0682a14": "界統唯一真法界故。行願鈔云。一真法界。即諸佛",
    "X37n0671_001:0682a15": "眾生本源清淨心也。(文)密說此者。頓之離言絕相。",
    "X37n0671_001:0682a16": "正為顯真如中體性。故於此門名為顯了正說。始",
    "X37n0671_001:0682a17": "之離言絕相。但為明真如上空相。故此稱名密意",
    "X37n0671_001:0682a18": "傍說。原人論解云。破相義通兩勢。若取破相明空",
    "X37n0671_001:0682a19": "為大乘初門。合入始教。即當覺義。若取破相願性。",
    "X37n0671_001:0682a20": "即屬頓教。當真如門。長水記云。此真如門說心性",
    "X37n0671_001:0682a21": "不生不滅。乃至絕言絕慮。故是顯談。心經謂諸法",
    "X37n0671_001:0682a22": "空相。即是真如之相。雖明其相。而不克顯真如體",
    "X37n0671_001:0682a23": "性。故云密說。(文)二者下。原人論解云。論文於此作",
    "X37n0671_001:0682a24": "兩重能所依。初重以如來藏為所依總相。生滅不",
    "X37n0671_001:0682b01": "生滅二義為能依別相。不生滅心即真如。屬前頓",
    "X37n0671_001:0682b02": "教。生滅心即根本無明。屬後始分教。真妄和合邊",
    "X37n0671_001:0682b03": "正屬此終教也。第二重以賴耶識為所依總相。覺",
    "X37n0671_001:0682b04": "不覺二義為能依別相。由前不生滅真心故有覺",
    "X37n0671_001:0682b05": "義。覺義者。是真如氣分故。屬後始教。由前生滅妄",
    "X37n0671_001:0682b06": "識。故有不覺義。不覺義者。是無明氣分故。屬後分",
    "X37n0671_001:0682b07": "教。二義未分已前。屬此終教。(文)故云阿梨耶識即",
    "X37n0671_001:0682b08": "終教分齊也。終教顯如來藏中心性。故稱顯了正",
    "X37n0671_001:0682b09": "說。分教但明如來藏中識相。故於此門名密說也。",
    "X37n0671_001:0682b10": "長水記云。分教雖說賴耶。而不說是藏性所成。今",
    "X37n0671_001:0682b11": "說性成。故非彼分。密嚴經云。佛說如來藏以為阿",
    "X37n0671_001:0682b12": "賴耶。惡慧不能知藏即賴耶識。(文)三下。約生法。先",
    "X37n0671_001:0682b13": "標。一下。後釋。論云所言覺義者。謂心體離念。離念",
    "X37n0671_001:0682b14": "相者。等虗空界無所不遍法界一相。即是如來平",
    "X37n0671_001:0682b15": "等法身。依此法身說名為覺。所言不覺義者。謂不",
    "X37n0671_001:0682b16": "如實知真如法一故。不覺心起而有其念。則知悟",
    "X37n0671_001:0682b17": "離念相。便名為覺。迷離念相。便名不覺。故是空宗",
    "X37n0671_001:0682b18": "齊也。即破相下。顯分齊。返本還源地者。論云。依本",
    "X37n0671_001:0682b19": "覺故而有不覺。依不覺故說有始覺。何以故。本覺",
    "X37n0671_001:0682b20": "義者。對始覺說。以始覺者即同本覺。又以覺心源",
    "X37n0671_001:0682b21": "故名究竟覺。不覺心源故非究竟覺。疏曰。以始覺",
    "X37n0671_001:0682b22": "同本覺故則無本覺。平等平等。離言絕慮。尚無始",
    "X37n0671_001:0682b23": "本之殊。況有三身之異。是故佛果圓融。翛然無寄",
    "X37n0671_001:0682b24": "(文)。問。此覺義與前真如門何別。答。前真如門但明",
    "X37n0671_001:0682c01": "心體不變。此門覺義但顯染中淨相(本覺)。及反流(始覺)",
    "X37n0671_001:0682c02": "還源(究竟覺)。故有顯性空相之不同也。以彼下。出所",
    "X37n0671_001:0682c03": "以。問。云何起信疏中無此一段文耶。答。有二意。一",
    "X37n0671_001:0682c04": "疏主以離言破相。顯真如義同。故於真如門中便",
    "X37n0671_001:0682c05": "預判云。始教空義亦密說此。令人會通也。覺義中",
    "X37n0671_001:0682c06": "不釋者。既上二門中。判始分二教密說非分。下三",
    "X37n0671_001:0682c07": "細內。配分教唯識。則二覺義中顯說始教真空。義",
    "X37n0671_001:0682c08": "例自可知也。故闕略之。原人論解主。以顯性明空",
    "X37n0671_001:0682c09": "義別。故判真如門屬性宗頓教。覺義屬始教空宗。",
    "X37n0671_001:0682c10": "恐人混濫也。此師解釋。不唯開人法眼。而且得疏",
    "X37n0671_001:0682c11": "深意。故特稱之。二疏主原本或有。圭山刪本去之。",
    "X37n0671_001:0682c12": "未可知也。今準上下文義。不妨重為配釋。四下。約",
    "X37n0671_001:0682c13": "法生起。對後事識六麤。名為三細。業相。賴耶自證",
    "X37n0671_001:0682c14": "分也。轉相。能緣見分也。現相。所緣相分也。即唯識",
    "X37n0671_001:0682c15": "下。顯教分齊。彼說諸法生起。但依賴耶以為其本。",
    "X37n0671_001:0682c16": "故名此識為總報主。一切種子根身器界。皆此識",
    "X37n0671_001:0682c17": "變。仍獨說此以為所熏。熏成種已。後起現行。皆依",
    "X37n0671_001:0682c18": "此識。故云生起本也。以彼下。出其緣由。彼宗未說",
    "X37n0671_001:0682c19": "一心為生滅真如二門之源。以留在終教說故。若",
    "X37n0671_001:0682c20": "盡說之。權實何分。故說等者。以不知真如即心。故",
    "X37n0671_001:0682c21": "說體無知覺。堅如玉石。不可受熏。既非熏性。焉能",
    "X37n0671_001:0682c22": "隨緣。由是但執真如不變不隨緣也。但說等者。既",
    "X37n0671_001:0682c23": "不許真如隨緣成諸染淨。故說賴耶為生滅本。由",
    "X37n0671_001:0682c24": "是明法生起。但齊業相。根本既唯生滅。成智亦是",
    "X37n0671_001:0683a01": "有為。然理是無為。安得與之相即。如鎔金範土。各",
    "X37n0671_001:0683a02": "成其器。故云不得即也。智相俱生法執。相續分別",
    "X37n0671_001:0683a03": "法執。執取俱生我執。計名分別我執。上四皆惑道",
    "X37n0671_001:0683a04": "也。起業業道也。繫苦苦道也。齊第三者。菩薩始能",
    "X37n0671_001:0683a05": "斷法執障。故不至二。齊第五者。二乘方知業從何",
    "X37n0671_001:0683a06": "生。故不至四。下云下。引文證。欲生等者。起信云。意",
    "X37n0671_001:0683a07": "有五種。一業識。二轉識。三現識。四智識。五相續識。",
    "X37n0671_001:0683a08": "依此五意。轉生意識。隨事攀緣。分別六塵。名為意",
    "X37n0671_001:0683a09": "識。故云欲生於意也。論又云。言不覺者。謂不如實",
    "X37n0671_001:0683a10": "知真如法。以有不覺妄想心故。故云意以想生也。",
    "X37n0671_001:0683a11": "餘易可知。△四被機。",
    "X37n0671_001:0683a12": "四被機者。機開三門。一三聚。此經正為正定及不定",
    "X37n0671_001:0683a13": "聚。下云。投泥自溺故曰凡夫。透得此門出塵羅漢。兼",
    "X37n0671_001:0683a14": "為邪定作遠因緣。二四乘。正為三乘人。令其成菩提。",
    "X37n0671_001:0683a15": "兼為一佛乘。令增長妙行。下云。觀世界念非常。觀靈",
    "X37n0671_001:0683a16": "覺即菩提。又云。視方便門如化。視無上乘如夢。三五",
    "X37n0671_001:0683a17": "性。正被三乘不定性人。下云既得遇道興信心難。既",
    "X37n0671_001:0683a18": "興信心發菩提心難。既發菩提心無修無證難。兼被",
    "X37n0671_001:0683a19": "一類無種性人作遠因緣。下云。天神獻玉女於佛。因",
    "X37n0671_001:0683a20": "問道意。佛為解說。即得初果。則知一切眾生無非為",
    "X37n0671_001:0683a21": "所被也。",
    "X37n0671_001:0683a22": "四下牒門。機下釋相。一下正定。三乘性也。邪定凡",
    "X37n0671_001:0683a23": "外種也。無正知決擇不撥無因果。名不定也。正為",
    "X37n0671_001:0683a24": "正定者。下文俱云學佛道者。或云夫為道者。不定。",
    "X37n0671_001:0683b01": "如疏引。邪定作遠緣者。如下謂惡人罵佛。佛默不",
    "X37n0671_001:0683b02": "對。恐禍歸身慎勿為惡等。二下。四乘者。謂聲聞小",
    "X37n0671_001:0683b03": "乘。緣覺中乘。菩薩大乘。最上一佛乘也。觀世界非",
    "X37n0671_001:0683b04": "常等者。小乘下智。觀苦空無常。得聲聞菩提。中乘",
    "X37n0671_001:0683b05": "中智。觀因緣生滅無常。得緣覺菩提。大乘上智。觀",
    "X37n0671_001:0683b06": "諸法如夢幻泡而無常。得菩薩菩提。一乘上上智。",
    "X37n0671_001:0683b07": "觀一切法剎那無常空無生性。得佛菩提。楞伽云。",
    "X37n0671_001:0683b08": "一切法不生。我說剎那義。初生即有滅。不為愚者",
    "X37n0671_001:0683b09": "說。又云下。方便三乘也。無上一乘也。三下。既得等",
    "X37n0671_001:0683b10": "證三乘不定。既發等證一乘性人。天神。六欲中魔",
    "X37n0671_001:0683b11": "天也。則知下。一切眾生皆有佛性。有佛性者皆得",
    "X37n0671_001:0683b12": "作佛。故盡為機。不同相宗唯被菩薩性及不定性",
    "X37n0671_001:0683b13": "也。△五能詮。",
    "X37n0671_001:0683b14": "五能詮者略作四門。一隨相門又五。一名句文身體。",
    "X37n0671_001:0683b15": "二音聲言語體。三通取四法體。上三皆能詮。四通攝",
    "X37n0671_001:0683b16": "所詮體。下云。佛所言說其義皆快。五諸法顯義體。下",
    "X37n0671_001:0683b17": "云。視世界如一訶子。視興化如四時木。二唯識門。前",
    "X37n0671_001:0683b18": "五教體。皆是自識之所變故。下云。識自心源。達佛深",
    "X37n0671_001:0683b19": "理三歸性門。此識無體。唯真如故。下云。識心達本。解",
    "X37n0671_001:0683b20": "無為法。法無念修。言語道斷。四無礙門。謂前三門理",
    "X37n0671_001:0683b21": "事心境。同一緣起混融無礙。下云。譬如食蜜中邊皆",
    "X37n0671_001:0683b22": "甜。吾經亦爾。準此教體。通攝四門也矣。",
    "X37n0671_001:0683b23": "五下標門。略下釋義總也。一下別也。隨相者。約六",
    "X37n0671_001:0683b24": "塵境相以出體也。名詮諸法自性。如名色名心等。",
    "X37n0671_001:0683c01": "句詮諸法差別。如言形色顯色真心妄心等。文即",
    "X37n0671_001:0683c02": "是字。為性別二所依止故。音聲體者。音聲實也。名",
    "X37n0671_001:0683c03": "等假也。離聲無別名等。攝假從實故。通取四者。名",
    "X37n0671_001:0683c04": "等是聲上屈曲假相。音聲是名等實體。唯聲則不",
    "X37n0671_001:0683c05": "能詮表。唯名等則無自體。今兼四法。是以假實體",
    "X37n0671_001:0683c06": "用兼資也。所詮義理也。若不詮義。教文何用。若無",
    "X37n0671_001:0683c07": "聲文。理從何顯。經云。文隨於義。義隨於文。文義相",
    "X37n0671_001:0683c08": "隨。乃成教體。下云下。上句證前能詮為體。下句證",
    "X37n0671_001:0683c09": "今所詮為體。諸法顯義者。謂遍六塵境。總有生解",
    "X37n0671_001:0683c10": "義。悉為教體。如光明香飯等。唯識者。謂說者淨識",
    "X37n0671_001:0683c11": "所現文義為增上緣。令聞者識上文義相現故。達",
    "X37n0671_001:0683c12": "理者。上唯明境。此則顯心。較前為深也。無為。真如",
    "X37n0671_001:0683c13": "性也。心之體故。無礙者。約三門無礙以出體也。理",
    "X37n0671_001:0683c14": "性也。心識也。事境相也。心境理事交徹相攝。故云",
    "X37n0671_001:0683c15": "無礙。約教。初門小。二門始。三門終頓。四門圓也。△",
    "X37n0671_001:0683c16": "六宗趣。",
    "X37n0671_001:0683c17": "六宗趣者。先總辨諸宗宗途有六。一隨相法執宗。即",
    "X37n0671_001:0683c18": "小乘諸師。依阿含緣生等經。造婆沙俱舍諸部論等。",
    "X37n0671_001:0683c19": "二唯識法相宗。即無著天親。依方廣深密等經。造瑜",
    "X37n0671_001:0683c20": "伽唯識論等。三真空無相宗。即提婆清辨。依般若妙",
    "X37n0671_001:0683c21": "智等經。造中觀百論等。四藏心緣起宗。即堅慧馬鳴。",
    "X37n0671_001:0683c22": "依勝鬘涅槃等經。造寶性起信論等。五真性寂滅宗。",
    "X37n0671_001:0683c23": "即馬鳴龍樹。依楞伽般若等經。造真如三昧智度論",
    "X37n0671_001:0683c24": "等。六法界圓融宗。即龍樹天親。依華嚴等經。造不思",
    "X37n0671_001:0684a01": "議十地論等。今此經宗。當其初一門也。次別明此經。",
    "X37n0671_001:0684a02": "有總有別。總以斷欲去愛識心達理為宗。悟入無為",
    "X37n0671_001:0684a03": "超證菩提歸無所得為趣。別有五對。一教義對。崇教",
    "X37n0671_001:0684a04": "說為宗。會義意為趣。如天神獻女。因問道意。佛為解",
    "X37n0671_001:0684a05": "說。即得道果等。二事理對。舉事相為宗。顯理性為趣。",
    "X37n0671_001:0684a06": "如云。欲從於意思想生。二心寂靜非色行等。三境智",
    "X37n0671_001:0684a07": "對。緣理境為宗。觀智行為趣。如云。行道守真者善。志",
    "X37n0671_001:0684a08": "與道合者大。心垢滅盡。淨無瑕穢。得一切智。四修證",
    "X37n0671_001:0684a09": "對。修成賢為宗。證入聖為趣。如云。學道見諦。無明即",
    "X37n0671_001:0684a10": "滅等。五因果對。歷因位為宗。克果德為趣。如云。既發",
    "X37n0671_001:0684a11": "菩提心無修無證難。心若調適。清淨安樂。道可得矣。",
    "X37n0671_001:0684a12": "此五是從前起後。漸漸相由者也。",
    "X37n0671_001:0684a13": "六下章門。當部所崇尚者曰宗。宗旨之所歸者曰",
    "X37n0671_001:0684a14": "趣。先下義相。諸宗者。通指大小乘宗一切經論也。",
    "X37n0671_001:0684a15": "小有二十部異。大有性相空宗。隨相法執者。謂一",
    "X37n0671_001:0684a16": "切我法中。起有無執故。唯識法相者。謂一切諸法",
    "X37n0671_001:0684a17": "皆唯識現故。真空無相者。謂一切諸法。皆空無相",
    "X37n0671_001:0684a18": "故。藏心緣起者。謂一切諸法。唯是真如隨緣。具恒",
    "X37n0671_001:0684a19": "沙性德故。真性寂滅者。謂相想俱絕。直顯性體故。",
    "X37n0671_001:0684a20": "法界圓融者。謂無盡法界。如因陀羅網。主伴重重",
    "X37n0671_001:0684a21": "普融無礙故。然此六宗。後勝於前。初一小乘教。後",
    "X37n0671_001:0684a22": "四大乘。二即相宗分教。三即空宗始教。四終教。五",
    "X37n0671_001:0684a23": "頓教。六圓教俱性宗。又教與宗互有寬狹。宗則一",
    "X37n0671_001:0684a24": "宗容具多經。隨何經論皆此宗故。教則一經容有",
    "X37n0671_001:0684b01": "多教。若局判一經以為一教。則抑諸大乘矣。當初",
    "X37n0671_001:0684b02": "一者。正破二乘情執。令其回小向大。菩薩不預會",
    "X37n0671_001:0684b03": "故。依大疏分。合二十部為六宗。一我法俱有。二法",
    "X37n0671_001:0684b04": "有我無。三法無去來。四現通假實。五俗妄真實。六",
    "X37n0671_001:0684b05": "諸法但名。前四宗唯小乘。後二義通大乘。今當第",
    "X37n0671_001:0684b06": "五六也。別下。教說者。即四十二章也。義意者。文下",
    "X37n0671_001:0684b07": "必有義故。若無所詮之義。則同乎篇韻。殊無意況",
    "X37n0671_001:0684b08": "矣。如天下。解說教也。道意義也。又云。佛所說經其",
    "X37n0671_001:0684b09": "義皆快。二下事理。義所具者。如下。上句證事。下句",
    "X37n0671_001:0684b10": "證理。又如舉彈琴絃急緩。事也。顯身心疲暴暴中。",
    "X37n0671_001:0684b11": "理也。三下。境智。理內出者守真。境也。與合。智也。心",
    "X37n0671_001:0684b12": "垢淨。境現證也。一切智。智發得也。又云。觀天地念",
    "X37n0671_001:0684b13": "非常等。四下。修證。隨智起者。小則資加為賢。四果",
    "X37n0671_001:0684b14": "為聖。大則住行向為賢。十地等為聖。如下。學道賢",
    "X37n0671_001:0684b15": "也。見諦聖也。大小乘俱通。又云。觀靈覺即菩提。視",
    "X37n0671_001:0684b16": "佛道如眼華。五下。因果證中成者。小則四向已下",
    "X37n0671_001:0684b17": "為因。四果無學為果。大則等覺已下為因。妙覺佛",
    "X37n0671_001:0684b18": "位為果。如下。初句證因。次句證果。心若二句因。道",
    "X37n0671_001:0684b19": "句果也。又云。得羅漢已可信汝意。得一切智可謂",
    "X37n0671_001:0684b20": "明矣。視無上如夢。視涅槃如窹。從前起後者。謂有",
    "X37n0671_001:0684b21": "教義。然後有理事。而境智又從理事生。故曰相由。",
    "X37n0671_001:0684b22": "以要言之。不出教理行果。亦可教義宗理事趣。理",
    "X37n0671_001:0684b23": "事義宗。境智修證趣。亦可翻後向前以明宗趣。舉",
    "X37n0671_001:0684b24": "因果為宗。修證智為趣。修證智宗。達理事教義為",
    "X37n0671_001:0684c01": "趣。亦是相由義也。",
    "X37n0671_001:0684c02": "△二隨文註三。初題目。",
    "X37n0671_001:0684c03": "佛說四十二章經",
    "X37n0671_001:0684c04": "【疏】佛者梵語。具云佛陀。此云覺者。謂覺了真妄性",
    "X37n0671_001:0684c05": "相者也。覺有三義。一自覺。我空。揀異凡夫。二覺他。",
    "X37n0671_001:0684c06": "法空。揀異二乘。三覺滿。俱空。揀異菩薩。即本師釋",
    "X37n0671_001:0684c07": "迦牟尼佛也。說者。悅也。四辯宣演。悅所懷故。教頒",
    "X37n0671_001:0684c08": "佛口。暢彼機心。以教合機。故稱佛說。揀非餘四人",
    "X37n0671_001:0684c09": "所說也。章。篇也。條也。所說法門。約有四十二篇四",
    "X37n0671_001:0684c10": "十二條。表二乘回小向大。大乘轉權成實。超歷四",
    "X37n0671_001:0684c11": "十二重位也。經者。梵語修多羅。此云契經。契謂契",
    "X37n0671_001:0684c12": "理契機也。經謂貫攝常法也。",
    "X37n0671_001:0684c13": "【鈔】先隨相釋分四。初能說佛。覺了真妄性相者。妄",
    "X37n0671_001:0684c14": "小教。真終教。相始教。性頓教。真性妄相融通交徹",
    "X37n0671_001:0684c15": "圓教覺此五者。始名佛也。覺有下。復有三覺。一本",
    "X37n0671_001:0684c16": "覺。二始覺。三究竟覺。初則全覺全迷。中則覺而未",
    "X37n0671_001:0684c17": "盡。末乃無所不覺。今指後一覺也。又離心名自覺。",
    "X37n0671_001:0684c18": "離色名覺他。俱離名覺滿。三覺俱圓。故曰佛為自",
    "X37n0671_001:0684c19": "他覺滿之者。說下。二正明說。四辨。法義詞樂說也。",
    "X37n0671_001:0684c20": "中論云。佛依二諦。為眾生說。詞法二無礙智。以世",
    "X37n0671_001:0684c21": "智差別說。樂說義無礙智。以第一義智善巧說。悅",
    "X37n0671_001:0684c22": "所懷者。得機而說。暢本懷故。教頒下。上離釋。此合",
    "X37n0671_001:0684c23": "釋也。揀餘四者。說通五人。一佛。二菩薩。三天。四仙。",
    "X37n0671_001:0684c24": "五化人。今是佛口親宣。不同後四人說經也。章下。",
    "X37n0671_001:0685a01": "三所說法。四十二章者。如漢高祖之約法三章也。",
    "X37n0671_001:0685a02": "若陳列之。一出家證果章(佛)。二達理崇道章(佛)。三",
    "X37n0671_001:0685a03": "割愛取足章(佛)。四轉惡成善章(佛)。五改過滅罪章",
    "X37n0671_001:0685a04": "(佛)。六忍惡無瞋章(佛)。七呵佛招禍章(佛)。八害賢滅",
    "X37n0671_001:0685a05": "己章(佛)。九守志會道章(佛)。十助施得福章(佛)。十一",
    "X37n0671_001:0685a06": "舉田較勝章(佛)。十二尊親顯孝章(佛)。十三詳難勉",
    "X37n0671_001:0685a07": "行章(佛)。十四守道淨命章(沙)。十五行善志大章(沙)。",
    "X37n0671_001:0685a08": "十六忍力心明章(沙)。十七澄濁見道章(佛)。十八滅",
    "X37n0671_001:0685a09": "暗存明章(佛)。十九無相會真章(佛)。二十觀覺得道",
    "X37n0671_001:0685a10": "章(佛)。二十一推我成空章(佛)。二十二求名危身章",
    "X37n0671_001:0685a11": "(佛)。二十三貪財招苦章(佛)。二十四繫妻溺泥章(佛)。",
    "X37n0671_001:0685a12": "二十五戀色亡道章(佛)。二十六欲損道益章(佛)。二",
    "X37n0671_001:0685a13": "十七逆情順性章(佛)。二十八疎意遠色章(佛)。二十",
    "X37n0671_001:0685a14": "九正念待女章(佛)。三十趣道避欲章(佛)。三十一患",
    "X37n0671_001:0685a15": "淫斷心章(佛)。三十二離愛絕憂章(佛)。三十三堅心",
    "X37n0671_001:0685a16": "得果章(佛)。三十四處中證理章(佛)。三十五去垢成",
    "X37n0671_001:0685a17": "行章(佛)。三十六舉勝顯難章(佛)。三十七憶戒得果",
    "X37n0671_001:0685a18": "章(佛)。三十八知命了道章(佛)。三十九學佛信經章",
    "X37n0671_001:0685a19": "(佛)。四十盡惡圓覺章(佛)。四十一出欲免苦章(佛)。四",
    "X37n0671_001:0685a20": "十二視法了幻章(佛)。四十二重位者。謂十住十行",
    "X37n0671_001:0685a21": "十向十地等妙覺也。表超歷者。恐有難云。何以不",
    "X37n0671_001:0685a22": "多不少而獨四十二耶。故此通云。為超四十二地",
    "X37n0671_001:0685a23": "位故。是以不多少也。經下。四結說名。案五印土。呼",
    "X37n0671_001:0685a24": "線席經井索聖教。皆名修多羅。線能貫華。經能持",
    "X37n0671_001:0685b01": "緯。索能汲水。教能詮義。若敵對翻。應名聖教。今不",
    "X37n0671_001:0685b02": "取者。濫律論故。去線索者。此方不貴重故。獨取席",
    "X37n0671_001:0685b03": "經者。古德見此方聖說為經。賢說為傳。彼土佛說",
    "X37n0671_001:0685b04": "名修多羅。菩薩羅漢說名阿毗達摩。遂以此聖經",
    "X37n0671_001:0685b05": "代彼佛說修多羅。兼借彼席經。以目彼聖教。故不",
    "X37n0671_001:0685b06": "稱餘而名為經。借義助名。更加契字。則不同乎席",
    "X37n0671_001:0685b07": "經矣。契有二義。一契理。合道之言也。二契機。逗根",
    "X37n0671_001:0685b08": "之教也。經有四義。一貫。謂貫穿所說之理也。二攝。",
    "X37n0671_001:0685b09": "謂攝持所化之生也。三常。古今不易也。四法。近遠",
    "X37n0671_001:0685b10": "同尊也。前二佛地論義。後二此方釋義。則四字中",
    "X37n0671_001:0685b11": "攝盡餘義矣。若略明之。謂釋迦佛所說四十二章",
    "X37n0671_001:0685b12": "之契經也。",
    "X37n0671_001:0685b13": "【疏】此一題中。有八事四對。一教義對。經之一字能",
    "X37n0671_001:0685b14": "詮教也。佛等六字所詮義也。二人法對。就前義中",
    "X37n0671_001:0685b15": "分出。佛說能說人也。四十二章所說法也。三通局",
    "X37n0671_001:0685b16": "對。就前法出。章之一字通也。四十二局也。四應感",
    "X37n0671_001:0685b17": "對。就前人分。佛顯我能應之主也。說悅彼所感之",
    "X37n0671_001:0685b18": "機也。",
    "X37n0671_001:0685b19": "【鈔】次作對釋。先總。一下次別。始從世尊成道。終至",
    "X37n0671_001:0685b20": "比丘奉行。聲名句文。皆能詮經也。名下必有意味。",
    "X37n0671_001:0685b21": "文中必有理趣。皆所詮義也。瑜伽云。謂經題體。略",
    "X37n0671_001:0685b22": "有二種。一文。二義。文是所依。義是能依。大疏云。語",
    "X37n0671_001:0685b23": "言皆能詮。義旨皆所詮。教義相成。成經題體。二下。",
    "X37n0671_001:0685b24": "亦可名境智對體用對。佛說。法身境體也。四十二",
    "X37n0671_001:0685c01": "章。報化智用也。三下。亦可名總別對。四十二條並",
    "X37n0671_001:0685c02": "稱為章。總也。通也。前前文義。非同後後。別也。局也。",
    "X37n0671_001:0685c03": "四下。亦可名生佛對機教對因果對。佛乃果上能",
    "X37n0671_001:0685c04": "應之教主也。說是因中所感之生機也。是則依四",
    "X37n0671_001:0685c05": "對義以立此題名耳。",
    "X37n0671_001:0685c06": "【疏】離合釋之。佛之說經。依主釋也。佛說有四十二",
    "X37n0671_001:0685c07": "章。有財釋也。四十二章。帶數釋也。四十二章即經。",
    "X37n0671_001:0685c08": "持業釋也。佛說四十二章經非大方廣華嚴疏鈔。",
    "X37n0671_001:0685c09": "相違釋也。",
    "X37n0671_001:0685c10": "【鈔】三離合釋。此且順題以作五釋。詳則兼一兼二",
    "X37n0671_001:0685c11": "不同。佛說之四十二章。佛說四十二章之經。皆依",
    "X37n0671_001:0685c12": "主也。若改之為即。皆持業也。又改為有字。有財可",
    "X37n0671_001:0685c13": "知。更改為非字。是相違矣。",
    "X37n0671_001:0685c14": "【疏】諸經立名。不出人法喻或單或複。此經以人法",
    "X37n0671_001:0685c15": "受稱者也。",
    "X37n0671_001:0685c16": "【鈔】後得名釋。單者。彌陀經單人。般若經單法。梵網",
    "X37n0671_001:0685c17": "經單喻也。複者。佛報恩經人法無喻。妙法蓮華經",
    "X37n0671_001:0685c18": "法喻無人。菩薩瓔珞經人喻無法。大方廣佛華嚴",
    "X37n0671_001:0685c19": "經具足人法喻三矣。諸經得名。其類繁廣。人法稱",
    "X37n0671_001:0685c20": "者。佛說人也。四十二章法也。有人有法。故標名焉。",
    "X37n0671_001:0685c21": "△二譯人。",
    "X37n0671_001:0685c22": "後漢沙門迦葉摩騰竺法蘭同譯",
    "X37n0671_001:0685c23": "【疏】後漢。標代。對前高祖。稱之曰後。亦名東漢。都洛",
    "X37n0671_001:0685c24": "陽故。即光武之後孝明帝朝也。沙門下。出名。先通",
    "X37n0671_001:0686a01": "稱。梵語具云沙迦懣曩。此云勤息。謂勤修戒定慧",
    "X37n0671_001:0686a02": "善法。息滅貪瞋癡惡事也。迦下。次別號。迦葉摩騰",
    "X37n0671_001:0686a03": "中天竺人也。婆羅門種。解大小乘經。以遊化為任。",
    "X37n0671_001:0686a04": "有一小國。請騰講金光明經。能令隣國不侵。請和",
    "X37n0671_001:0686a05": "求法。竺法蘭亦中印度人。誦經百餘萬言。學徒千",
    "X37n0671_001:0686a06": "餘。同譯者。顯德。翻梵語為華言。謂之譯。二祖共翻",
    "X37n0671_001:0686a07": "音字。謂之同。漢紀云。明帝永平三年。夜夢金人。項",
    "X37n0671_001:0686a08": "有日光。飛至殿上。旦問群臣。太史傅毅對曰。臣聞",
    "X37n0671_001:0686a09": "西域有神。其名曰佛。身長丈六。放金色光。陛下所",
    "X37n0671_001:0686a10": "夢。將非是乎。愽士王遵推周書異記佐之。至七年",
    "X37n0671_001:0686a11": "勅郎中蔡愔。中郎將秦景等十八人。西求佛法。至",
    "X37n0671_001:0686a12": "天竺隣境月氏國。遇梵僧騰蘭二人。請歸漢地。將",
    "X37n0671_001:0686a13": "畫釋迦佛像并諸經典。用白馬馱來。以永平十年",
    "X37n0671_001:0686a14": "臘月三十。入闕進獻。帝大悅。遂舘於鴻臚寺。復勅",
    "X37n0671_001:0686a15": "於雍門外立寺。騰蘭居之。名白馬寺。不多時日。便",
    "X37n0671_001:0686a16": "善漢言。即為譯出四十二章經一卷。約有二千餘",
    "X37n0671_001:0686a17": "言。緘在蘭臺石室中。明帝勅畵工圖寫佛像。置清",
    "X37n0671_001:0686a18": "凉臺山大孚靈鷲寺內及顯節陵上。及騰卒於洛",
    "X37n0671_001:0686a19": "陽。蘭與愔等。復譯出五部經。所謂十地斷結。佛本",
    "X37n0671_001:0686a20": "生。法海藏。佛本行等。凡十三卷。會移都寇亂。四部",
    "X37n0671_001:0686a21": "失本不傳。唯四十二章經。江左現行。漢地有三寶。",
    "X37n0671_001:0686a22": "自騰蘭始也。故云同譯。",
    "X37n0671_001:0686a23": "【鈔】明帝。光武子也。沙門有四。瑜伽論云。一勝道。即",
    "X37n0671_001:0686a24": "佛菩薩等。二說道。謂說正法者。三活道。修諸善品",
    "X37n0671_001:0686b01": "者。四汙道。作諸邪行者。涅槃說四比丘。一畢竟道",
    "X37n0671_001:0686b02": "(無學)。二示道(初二三果)。三受道(通內外凡)。四汙道(犯四重者)。義同上。",
    "X37n0671_001:0686b03": "今譯主。據本說即畢竟勝道。依迹論是開示說道",
    "X37n0671_001:0686b04": "也。又律明四種沙門。一威儀沙門。名充像比丘。二",
    "X37n0671_001:0686b05": "形服沙門。名幢相比丘。三名聞沙門。名虗誑比丘。",
    "X37n0671_001:0686b06": "四實行沙門。名如法比丘。大論云。僧有四種。一有",
    "X37n0671_001:0686b07": "羞僧。持戒不破。二無羞僧。身口不淨。三啞羊僧。根",
    "X37n0671_001:0686b08": "鈍無慧。四真實僧。向四果道。義亦同上。今二三藏。",
    "X37n0671_001:0686b09": "皆是後一種也。梵語。西天梵國語也。華言。東土華",
    "X37n0671_001:0686b10": "夏言也。譯者翻也。謂翻梵天之語。轉成漢地之言",
    "X37n0671_001:0686b11": "也。譯者易也。以其所有。易其所無。故以此方之言",
    "X37n0671_001:0686b12": "音。換彼土之佛語也。周禮掌四方之語。各有其官。",
    "X37n0671_001:0686b13": "東曰寄。南曰象。西曰狄鞮。北曰譯。今通西語而云",
    "X37n0671_001:0686b14": "譯者。葢漢世多事北方。而譯官兼善西語。故騰蘭",
    "X37n0671_001:0686b15": "始至。即譯此經。因稱譯也。翻音字者。西梵語字。與",
    "X37n0671_001:0686b16": "此全殊。若譯佛經。須先隨其梵音以此方之字易",
    "X37n0671_001:0686b17": "之。名為翻字。然亦仍同呪語。不知其為何等。又須",
    "X37n0671_001:0686b18": "兼通兩土言者。一一翻之。謂之翻音推。周書者。王",
    "X37n0671_001:0686b19": "遵奏曰。臣按周書異記云。周昭王甲寅二十四年。",
    "X37n0671_001:0686b20": "四月八日子時分。有五色祥光。貫太微宮。時王問",
    "X37n0671_001:0686b21": "群臣所以。有太史蘇由對曰。西方有大聖人生焉。",
    "X37n0671_001:0686b22": "却後千年。教流於此。陛下夢者是其人矣。故云佐",
    "X37n0671_001:0686b23": "也。佛像者。依優填王旃檀像而畵也。大孚靈鷲者。",
    "X37n0671_001:0686b24": "會玄記云。明帝時。摩騰天眼。見有阿育王舍利塔",
    "X37n0671_001:0686c01": "在五臺焉。請帝立寺。帝信佛理。即立寺以勸人。山",
    "X37n0671_001:0686c02": "形似於靈鷲。故號為大孚靈鷲也。本行等者。指四",
    "X37n0671_001:0686c03": "十二章經言。三寶記云。永平十六年。摩騰示寂。竺",
    "X37n0671_001:0686c04": "法蘭自譯經五部。共十三卷。(文)三寶自騰始者。傳",
    "X37n0671_001:0686c05": "云。永平十四年。正月十五日。帝勅僧道。並集白馬",
    "X37n0671_001:0686c06": "寺。道士置三壇。別開二十四門。南岳褚善信。華岳",
    "X37n0671_001:0686c07": "劉正念。恒岳桓文度。岱岳焦得心。嵩岳呂惠通。霍",
    "X37n0671_001:0686c08": "山天目五臺白鹿等十八山道士祁文信等六百",
    "X37n0671_001:0686c09": "九十人。各賷靈寶真文。太山玉訣。三元符錄等五",
    "X37n0671_001:0686c10": "百九卷。置於西壇。茅成子。許成子。黃子。老子等二",
    "X37n0671_001:0686c11": "十七家子書。二百三十五卷。置於中壇。饌食尊祀",
    "X37n0671_001:0686c12": "百神。置於東壇。帝御行殿。在寺南門。佛像舍利經",
    "X37n0671_001:0686c13": "寶。置於道西。道士以柴荻和沉檀為炬焚經。悉成",
    "X37n0671_001:0686c14": "灰燼。褚善信等。相顧失色。南岳道士費叔才自感",
    "X37n0671_001:0686c15": "而死。騰得羅漢果。飛身空中廣現神變。諸天雨華",
    "X37n0671_001:0686c16": "作樂。感動人情。法蘭歎三寶德。說善惡業。六道三",
    "X37n0671_001:0686c17": "乘。皆有果報。又稱出家功德最高。初立佛寺。同梵",
    "X37n0671_001:0686c18": "福量。後宮陰夫人王婕(音接)妤。與諸宮娥等二百三",
    "X37n0671_001:0686c19": "十人出家。司空楊城侯劉善峻。與諸宰官士庶人",
    "X37n0671_001:0686c20": "等一千餘出家。四岳諸山道士呂惠通等。六百三",
    "X37n0671_001:0686c21": "十人出家。京都張子尚等。三百九十人出家。便立",
    "X37n0671_001:0686c22": "十所寺。城外七所安僧。城內三所安尼。故曰自騰",
    "X37n0671_001:0686c23": "始也。",
    "X37n0671_001:0686c24": "佛說四十二章經疏鈔卷第一"
}