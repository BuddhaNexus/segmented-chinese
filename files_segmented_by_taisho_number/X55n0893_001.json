{
    "X55n0893_001:0420b06": "八識規矩通說",
    "X55n0893_001:0420b08": "唐三藏法師　玄奘　集",
    "X55n0893_001:0420b09": "明憨山沙門　德清　述",
    "X55n0893_001:0420b10": "八識規矩者。初玄奘法師。糅成唯識論就。窺基法",
    "X55n0893_001:0420b11": "師。因見本論十卷。文廣義幽。乃請法師集此要義。",
    "X55n0893_001:0420b12": "將八識分為四章。每章作頌一十二句。將五十一",
    "X55n0893_001:0420b13": "心所。各派本識位下。有多寡之不同。條然不紊。故",
    "X55n0893_001:0420b14": "稱規矩。然論雖十卷。其義盡此四十八句。包括無",
    "X55n0893_001:0420b15": "遺。可謂最簡最要。為一大藏教之關鑰。不唯講者",
    "X55n0893_001:0420b16": "不明難通教綱。即參禪之士。若不明此。亦不知自",
    "X55n0893_001:0420b17": "心起滅頭數。所謂佛法之精髓也。但窺基舊解。以",
    "X55n0893_001:0420b18": "論釋之。學者難明。故但執相。不能會歸唯心之旨。",
    "X55n0893_001:0420b19": "予因居雙徑寂照。適澹居鎧公。請益性相二宗之",
    "X55n0893_001:0420b20": "旨。予不揣固陋。先依起信會通百法。復據論義以",
    "X55n0893_001:0420b21": "此方文勢消歸於頌。使學者一覽了然易見。而參",
    "X55n0893_001:0420b22": "禪之士不假廣涉教義。即此可以印心。以證悟入",
    "X55n0893_001:0420b23": "之淺深。至於日用見聞覺知。亦能洞察生滅心數。",
    "X55n0893_001:0420b24": "但此頌近解已多。皆得其宗。但就機宜。或以此為",
    "X55n0893_001:0420c01": "一助。以隨文難明。故先提大綱于前。使知綱要。則",
    "X55n0893_001:0420c02": "於頌文不勞細解。亦易會矣。",
    "X55n0893_001:0420c03": "大綱者。謂一真法界圓明妙心。本無一物了無身。",
    "X55n0893_001:0420c04": "心世界之相。又何有根境對待。妄想分別之緣影",
    "X55n0893_001:0420c05": "乎。原此心境。皆因無明不覺。迷一心而為識。唯識",
    "X55n0893_001:0420c06": "變起見相二分。故見為心。相為境。故緣塵分別好",
    "X55n0893_001:0420c07": "醜取捨者。皆妄識耳。若了心境唯識。則分別不生。",
    "X55n0893_001:0420c08": "分別不生。則一心圓明。永離諸相矣。今以未悟一",
    "X55n0893_001:0420c09": "心。故須先了唯識心境。生滅心行則當下消亡。一",
    "X55n0893_001:0420c10": "心可入。故唯識必須先知大綱。方可安心入觀耳。",
    "X55n0893_001:0420c11": "此頌大綱單舉八識心王。緣境之時。境有好醜。故",
    "X55n0893_001:0420c12": "心所從之執取。起憎愛取捨。故作善作惡。善惡為",
    "X55n0893_001:0420c13": "因。故感苦樂二報。則業力牽引受苦受樂。眾生生",
    "X55n0893_001:0420c14": "死之法。唯此而已。此中開列八識各具心所多寡",
    "X55n0893_001:0420c15": "之不同。造業有強弱之不一。分別皎然。使學者究",
    "X55n0893_001:0420c16": "心。了知起滅下落。易於調治。不致盲修瞎練。不是",
    "X55n0893_001:0420c17": "徒知名相而已。眾生日用見聞覺知。不離心境。其",
    "X55n0893_001:0420c18": "能緣之心。具有三量。量者量度。揀非真智。今妄識",
    "X55n0893_001:0420c19": "對境。便有量度。故心有三量。謂現量。比量。非量以",
    "X55n0893_001:0420c20": "第一念現前明了。不起分別。不帶名言。無籌度心。",
    "X55n0893_001:0420c21": "如鏡現像名為現量。若同時率爾意識。隨見隨即",
    "X55n0893_001:0420c22": "分別。名為比量。比度不著名為非量。此三量。乃能",
    "X55n0893_001:0420c23": "緣之心也。而所緣之境。亦有三。謂性境。帶質境。獨",
    "X55n0893_001:0420c24": "影境。現量緣性境。性者。實也。謂根塵實法。本是真",
    "X55n0893_001:0421a01": "如妙性。無美無惡。以心無分別。故境無美惡。是為",
    "X55n0893_001:0421a02": "性境。帶質境者。比量所緣。若比度不著。則為非量。",
    "X55n0893_001:0421a03": "其帶質境。有真有似。以六七二識。各有所緣故。若",
    "X55n0893_001:0421a04": "六識外緣五塵比度長短方圓美惡等相。屬第二",
    "X55n0893_001:0421a05": "念意識分別。故為比量。此長短等相。是帶彼外境",
    "X55n0893_001:0421a06": "本質而起。名似帶質。以是假故。其意識緣五塵過",
    "X55n0893_001:0421a07": "去落謝影子。亦名有質獨影。乃意識所變。故云以",
    "X55n0893_001:0421a08": "心緣色似帶質。中間相分一頭生。謂單從能緣見",
    "X55n0893_001:0421a09": "分起故。若緣空華兔角等事。名無質獨影。若散心",
    "X55n0893_001:0421a10": "所緣。又有夢中境界。及病中狂亂所見。皆是非量。",
    "X55n0893_001:0421a11": "并定中觀魚米肉山等事皆現量。明了意識雖通",
    "X55n0893_001:0421a12": "三量。現多比非少也。若七識緣八識見分為我。中",
    "X55n0893_001:0421a13": "間相分兩頭生。以能所同一見分所變。故名真帶",
    "X55n0893_001:0421a14": "質境。此心境之辨也。以心境對待。境有逆順好醜",
    "X55n0893_001:0421a15": "則能緣心。依之而起憎愛取捨等見。故起惑造業。",
    "X55n0893_001:0421a16": "染成善惡二性。故感將來受苦樂二報。故心王有",
    "X55n0893_001:0421a17": "苦受樂受。若不起善惡。屬無記性。則平平受。因此",
    "X55n0893_001:0421a18": "受亦有三。所以三界眾生上下升沉輪迴苦樂不",
    "X55n0893_001:0421a19": "忘者。皆由唯識內習熏變。發起心境。故三量三境",
    "X55n0893_001:0421a20": "三性三受。由是不能出離生死。皆心意識之過也。",
    "X55n0893_001:0421a21": "故論云。眾生依心意意識轉。今唯識宗。因凡夫日",
    "X55n0893_001:0421a22": "用不知苦樂誰作誰受。外道妄立神我。二乘心外",
    "X55n0893_001:0421a23": "取法。故佛說萬法唯識。使知唯識。則知不出自心。",
    "X55n0893_001:0421a24": "以心不見心。無相可得。故參禪做工夫。教人離心",
    "X55n0893_001:0421b01": "意識參。離妄想境界求。正是要人直達自心本無",
    "X55n0893_001:0421b02": "此事耳。今八識頌而稱規矩者。只是發明心境。其",
    "X55n0893_001:0421b03": "所作善作惡。皆是心所助成。以各具多寡之不一。",
    "X55n0893_001:0421b04": "故力有強弱之不等耳。此唯識之大綱也。其心所",
    "X55n0893_001:0421b05": "法。已見百法。今預列心境則臨文不必繁解。恐礙",
    "X55n0893_001:0421b06": "觀心耳。參禪若了妄心妄境皆唯識所現。則用功",
    "X55n0893_001:0421b07": "之時。內外根境一齊放下。不逐緣影。能所兩忘。絕",
    "X55n0893_001:0421b08": "無對待。單提一念。攝歸自心。則一切境量分別。皆",
    "X55n0893_001:0421b09": "剩法矣。",
    "X55n0893_001:0421b10": "○五識頌",
    "X55n0893_001:0421b11": "　性境現量通三性　　眼耳身三二地居",
    "X55n0893_001:0421b12": "　徧行別境善十一　　中二大八貪嗔癡",
    "X55n0893_001:0421b13": "此頌前五識。首句言五識與八同體。緣境之時。單",
    "X55n0893_001:0421b14": "屬現量。以前五識乃八識精明之體。映在五根門",
    "X55n0893_001:0421b15": "頭了境之用。以初映境時。當第一念。未起分別。不",
    "X55n0893_001:0421b16": "帶名言。無籌度心。故名為現量。境即性境。若起第",
    "X55n0893_001:0421b17": "二念分別。則是同時意識。相應而起則屬比量。故",
    "X55n0893_001:0421b18": "云性境現量。言三性者。乃善惡無記三性。由此五",
    "X55n0893_001:0421b19": "識體非恒審。故三性皆通。問曰。五識現量本無善",
    "X55n0893_001:0421b20": "惡。何以通三性耶。答曰。此約同時意識。而引自類",
    "X55n0893_001:0421b21": "種子。同時而起。則三性皆通。此指意識任運而言。",
    "X55n0893_001:0421b22": "非專五識也。問曰。若前與八同體。然八識畢竟無",
    "X55n0893_001:0421b23": "善無惡。而五識何獨通耶。答。八識畢竟不起分別。",
    "X55n0893_001:0421b24": "五識則有任運分別。約後分別位義說通耳。眼耳",
    "X55n0893_001:0421c01": "身三二地居者。此言三界五識行止之地也。二地",
    "X55n0893_001:0421c02": "者謂欲界五趣雜居地。色界初禪離生喜樂地。以",
    "X55n0893_001:0421c03": "欲界五識全具。初禪天人以禪悅為食。不食段食",
    "X55n0893_001:0421c04": "故離舌識。既不受食。則亦不聞香。故無鼻識。但有",
    "X55n0893_001:0421c05": "眼耳身三識而已。居者。止也。謂此三識亦止於初",
    "X55n0893_001:0421c06": "禪。若至二禪定生喜樂地。以入定中三識亦無。故",
    "X55n0893_001:0421c07": "云居止於此。徧行二句。頌相應心所也。其相應心",
    "X55n0893_001:0421c08": "所。通有五十一。而前五識。但具三十四心所法。餘",
    "X55n0893_001:0421c09": "不具者。互相違故。",
    "X55n0893_001:0421c10": "　五識同依淨色根　　九緣七八好相隣",
    "X55n0893_001:0421c11": "　合三離二觀塵世　　愚者難分識與根",
    "X55n0893_001:0421c12": "此頌初句言五識所依之根。次句言生識之緣。三",
    "X55n0893_001:0421c13": "句言了境之用。言依根者。謂八識精明之體。今映",
    "X55n0893_001:0421c14": "五根門頭。各了自境。不能圓通者。以被五色根之",
    "X55n0893_001:0421c15": "所籠罩。故各別區分。然五根乃四大所造。有浮塵。",
    "X55n0893_001:0421c16": "有勝義。今淨色根。乃清淨四大所造。為勝義根。則",
    "X55n0893_001:0421c17": "浮塵根不足依也。且如盲者見暗。與有眼處暗無",
    "X55n0893_001:0421c18": "異。足知根壞而見不壞。則所依乃淨色根耳。言淨",
    "X55n0893_001:0421c19": "色者舊解但云四大初成之淨色。此最難曉。唯天",
    "X55n0893_001:0421c20": "眼能見。愚謂淨色。即無明殻也。何以明之。且妙明",
    "X55n0893_001:0421c21": "真心本來圓明廣大。今變而為識。則被無明拘礙。",
    "X55n0893_001:0421c22": "及結色成根。而無明識體栖托其中。是為五蘊之",
    "X55n0893_001:0421c23": "眾生。且此妙心。非無明力。誰能裹此而入軀殻之",
    "X55n0893_001:0421c24": "中耶。故中陰身。亦有形狀。但輕薄耳。鬼神五通。乃",
    "X55n0893_001:0422a01": "淨色之用。足可徵矣。九緣等者。言生識之緣。謂八",
    "X55n0893_001:0422a02": "識生起共有九緣。但具緣多寡之不同耳。九緣者。",
    "X55n0893_001:0422a03": "謂空。明。根。境。作意。分別。染淨。種子。根本。此九通為",
    "X55n0893_001:0422a04": "生識之緣。以有為之法。非無緣而生。偈曰。眼識九",
    "X55n0893_001:0422a05": "緣生。耳識唯從八。鼻舌身三七。後三五三四。謂眼",
    "X55n0893_001:0422a06": "識必仗九緣方生。耳識八緣。除明緣。以暗中能聞",
    "X55n0893_001:0422a07": "故。鼻舌身三識除明空二緣。故唯七耳。相隣次第",
    "X55n0893_001:0422a08": "也。應云八七。後意識五緣者。謂除分別與根。以根",
    "X55n0893_001:0422a09": "乃七識染淨依故。七識三緣者。但有作意種子根",
    "X55n0893_001:0422a10": "本耳。八識四緣者。謂根。即末那。境。即種子根身器",
    "X55n0893_001:0422a11": "界。作意。即徧行一。種子。乃八識親生種子。此通言",
    "X55n0893_001:0422a12": "生識之緣。意取前五識。因便及後三也。鼻舌身。乃",
    "X55n0893_001:0422a13": "合中取境。以合方知故。眼耳離根取境。以合則壞",
    "X55n0893_001:0422a14": "根故。此言了境之用也。愚者難分一句。言小乘人。",
    "X55n0893_001:0422a15": "唯依六識三毒建立染淨根本。不知八識三分。以",
    "X55n0893_001:0422a16": "根乃相分色法。識乃見分心識。以不知此。只說根",
    "X55n0893_001:0422a17": "識相生。縱許五識依五根生。則六識依何為根耶。",
    "X55n0893_001:0422a18": "經云。根能照境。識能了別。二乘不知。故為愚者。此",
    "X55n0893_001:0422a19": "上八句頌有漏識。下四句頌無漏成智。",
    "X55n0893_001:0422a20": "　變相觀空唯後得　　果中猶自不詮真",
    "X55n0893_001:0422a21": "　圓明初發成無漏　　三類分身息苦輪",
    "X55n0893_001:0422a22": "此四句頌轉識成智也。變。謂變帶。相。謂相分。以五",
    "X55n0893_001:0422a23": "識一向緣五塵相分境。以此識同八齊轉。今托彼",
    "X55n0893_001:0422a24": "相。變帶觀空。而此方成智。其相雖空。亦未離空相。",
    "X55n0893_001:0422b01": "以不能親緣真如無相理故。智有根本後得。根本",
    "X55n0893_001:0422b02": "智緣如。名真智。後得智緣俗。名為假智。果中不詮",
    "X55n0893_001:0422b03": "真者。正謂佛果位中尚名假智。此破異師計也。以",
    "X55n0893_001:0422b04": "安慧師宗言後得因中緣如。故此破之。圓明初發。",
    "X55n0893_001:0422b05": "謂八識轉大圓鏡智。初發之時。此前五識即成無",
    "X55n0893_001:0422b06": "漏。以同體故。所謂五八果上圓。若此五轉成所作",
    "X55n0893_001:0422b07": "智在佛果中則能現三類身。謂大化。小化。隨類化。",
    "X55n0893_001:0422b08": "以此三身。應機利物。以在因中有外作用。故果上",
    "X55n0893_001:0422b09": "亦成利生大用也。參禪無明一破。則五根門頭。皆",
    "X55n0893_001:0422b10": "光明智照。如鏡照物。不將不迎。終日應緣。了無一",
    "X55n0893_001:0422b11": "法當情矣。",
    "X55n0893_001:0422b12": "○六識頌",
    "X55n0893_001:0422b13": "　三性三量通三境　　三界輪時易可知",
    "X55n0893_001:0422b14": "　相應心所五十一　　善惡臨時別配之",
    "X55n0893_001:0422b15": "此頌六識。初句言六識善惡無記三性。現量比量",
    "X55n0893_001:0422b16": "非量。性境帶質獨影。一一皆具。以諸識中唯此具",
    "X55n0893_001:0422b17": "足。故其力最強。三界生死善惡因果。唯此識造。故",
    "X55n0893_001:0422b18": "云三界輪時易可知。所以能取三界生死者。以五",
    "X55n0893_001:0422b19": "十一心所法法全具。故業力殊勝。但就善惡一念",
    "X55n0893_001:0422b20": "起時。則心所齊集。以類相從。故云分別配之。則易",
    "X55n0893_001:0422b21": "可知也。然意識有五種緣境不同。五種。謂明了意",
    "X55n0893_001:0422b22": "識。散位獨頭意識。定中獨頭意識。夢中獨頭意識。",
    "X55n0893_001:0422b23": "散亂獨頭意識。此五種緣境。唯後夢中散亂位二",
    "X55n0893_001:0422b24": "種。單緣獨影境。其前三種。皆能緣三境。以凡有影",
    "X55n0893_001:0422c01": "像皆落意識窼臼。故參禪工夫。必要離心意識者。",
    "X55n0893_001:0422c02": "要不墮光影門頭。以非真實故耳。",
    "X55n0893_001:0422c03": "　性界受三恒轉易　　根隨信等總相連",
    "X55n0893_001:0422c04": "　動身發語獨為最　　引滿能招業力牽",
    "X55n0893_001:0422c05": "此頌六識業力強勝也。受雖云三受。其實有五。內",
    "X55n0893_001:0422c06": "外麤細之不同。謂苦樂憂喜捨。逼悅心曰憂喜。逼",
    "X55n0893_001:0422c07": "悅身曰苦樂。憂喜苦樂不行時。名為捨受。以此六",
    "X55n0893_001:0422c08": "識於三性三界五受恒常轉變改易也。正如善時",
    "X55n0893_001:0422c09": "忽生一惡念。喜時忽生一憂念。改易不定。次句承",
    "X55n0893_001:0422c10": "之云。若惡念起時。則根本與隨煩惱連帶而起。若",
    "X55n0893_001:0422c11": "善念起時。信等善法亦相連而起。以其善惡心所",
    "X55n0893_001:0422c12": "齊行。故助其強勝耳。於八識中。能動身發語。獨此",
    "X55n0893_001:0422c13": "識最強。其造善惡之業。亦此識最強。引者。能引諸",
    "X55n0893_001:0422c14": "識作業。滿者。能滿異熟果報。故一業引一果。多業",
    "X55n0893_001:0422c15": "能圓滿。其所造業力。招後報者。則牽引八識受生",
    "X55n0893_001:0422c16": "死苦。故八識頌云。界地從他業力生者此耳。故楞",
    "X55n0893_001:0422c17": "伽。不立七識。但言真識現識分別事識。足知此識",
    "X55n0893_001:0422c18": "過患最重也。",
    "X55n0893_001:0422c19": "　發起初心歡喜地　　俱生猶自現纏眠",
    "X55n0893_001:0422c20": "　遠行地後純無漏　　觀察圓明照大千",
    "X55n0893_001:0422c21": "此頌六識轉成妙觀察智也。以第六識。順生死流。",
    "X55n0893_001:0422c22": "具有分別俱生我法二執。若逆流還源。亦仗此識",
    "X55n0893_001:0422c23": "作我法二空觀。今轉識成智。從觀行位。入生空觀。",
    "X55n0893_001:0422c24": "至七信位。方破。分別我執。天台云。同除四住此處",
    "X55n0893_001:0423a01": "為齊。從八信起。作法空觀。歷三賢位。至初地初心。",
    "X55n0893_001:0423a02": "方斷分別法執。故云發起初心歡喜地。俱生二執",
    "X55n0893_001:0423a03": "方現。故云現纏眠。纏。目現行。眠。目種子。以俱生我",
    "X55n0893_001:0423a04": "法二執。乃七識所執者。七識無力斷惑。亦仗六識",
    "X55n0893_001:0423a05": "入二空觀。初則有相觀多。無相觀少。至第七遠行",
    "X55n0893_001:0423a06": "地。六識恒在雙空觀。方破俱生我執。俱生法執永",
    "X55n0893_001:0423a07": "伏不起。至此六識方得純淨無漏。相應心所亦同",
    "X55n0893_001:0423a08": "轉成妙觀察智也。若此識成智。則日用現前六根",
    "X55n0893_001:0423a09": "門頭。放光動地。一切云為。皆大機大用矣。",
    "X55n0893_001:0423a10": "○七識頌",
    "X55n0893_001:0423a11": "　帶質有覆通情本　　隨緣執我量為非",
    "X55n0893_001:0423a12": "　八大徧行別境慧　　貪癡我見慢相隨",
    "X55n0893_001:0423a13": "此頌七識境量心所也。此識唯緣帶質境以心緣",
    "X55n0893_001:0423a14": "心。名真帶質。言通情本者。以揀六識緣外境為似",
    "X55n0893_001:0423a15": "帶質也。以此七識緣內見分為我。中間相分。識與",
    "X55n0893_001:0423a16": "見分本質。交帶變起。故名為真。三性之中。唯有覆",
    "X55n0893_001:0423a17": "無記。謂此識雖無善惡。而有四惑我見。相應而起。",
    "X55n0893_001:0423a18": "蓋覆真性。故名有覆無記。隨緣執我量為非。此句",
    "X55n0893_001:0423a19": "揀量也。若言帶質境。則屬比量所緣。今因執內見",
    "X55n0893_001:0423a20": "分為我。以非我計我。恒謬執故。故名非量。此識唯",
    "X55n0893_001:0423a21": "具十八心所。以雖無善惡。而為染污意。故具八大",
    "X55n0893_001:0423a22": "徧行并別境中慧。慧即我見。貪癡見慢。同一我見",
    "X55n0893_001:0423a23": "故。餘不具者。以善是淨法。此識染污。小隨麤猛。此",
    "X55n0893_001:0423a24": "識微細。由見審決。故疑無容起。愛著我故。嗔不得",
    "X55n0893_001:0423b01": "生。故唯四惑。然無別境四者。以欲希望。此識任運",
    "X55n0893_001:0423b02": "無所希望。故無欲。解者。印持未定境。此識恒緣定",
    "X55n0893_001:0423b03": "事。故無勝解。念乃記憶曾所習事。此識恒緣現所",
    "X55n0893_001:0423b04": "受境。無所記憶。無不定四者。悔者。悔先所作。此識",
    "X55n0893_001:0423b05": "恒緣現境。故無惡作。睡眠必依身心重昧外眾緣",
    "X55n0893_001:0423b06": "力此識一。類內執。不假外緣。故無睡眠。尋伺二法",
    "X55n0893_001:0423b07": "麤細發言。淺深推度。此識唯依內門而轉。一類執",
    "X55n0893_001:0423b08": "我。故皆無之。",
    "X55n0893_001:0423b09": "　恒審思量我相隨　　有情日夜鎮昏迷",
    "X55n0893_001:0423b10": "　四惑八大相應起　　六轉呼為染淨依",
    "X55n0893_001:0423b11": "此頌七識力用也。此識恒常思察量度第八見分",
    "X55n0893_001:0423b12": "為我。故云恒審思量我相隨。恒之與審。八識中四",
    "X55n0893_001:0423b13": "句分別。第八恒而非審。不執我。無間斷故。第六審",
    "X55n0893_001:0423b14": "而非恒。以執我。有間斷故。前五非恒非審。不執我",
    "X55n0893_001:0423b15": "故。唯第七識亦恒亦審。以執我無間斷故。有情由",
    "X55n0893_001:0423b16": "此生死長夜。而不自覺者。以與四惑八大相應起",
    "X55n0893_001:0423b17": "故。第六依此為染淨者。由此識念念執我。故令六",
    "X55n0893_001:0423b18": "識念念成染。此識念念恒思無我。令六識念念成",
    "X55n0893_001:0423b19": "淨。故六識以此為染淨依。是為意識之根。以此識",
    "X55n0893_001:0423b20": "乃生死根本。故參禪做工夫。先要志斷四惑。內離",
    "X55n0893_001:0423b21": "我見。方有少分相應。",
    "X55n0893_001:0423b22": "　極喜初心平等性　　無功用行我恒摧",
    "X55n0893_001:0423b23": "　如來現起他受用　　十地菩薩所被機",
    "X55n0893_001:0423b24": "此頌七識轉識成智也。分別俱生我法二執。乃六",
    "X55n0893_001:0423c01": "七識各有所執。分別二執。從初發心。六識修生空",
    "X55n0893_001:0423c02": "觀。至七信位。斷分別我執。隨入法空觀。歷三賢位。",
    "X55n0893_001:0423c03": "至初地方斷。此則七識當轉平等性智。因有俱生",
    "X55n0893_001:0423c04": "二執未淨。故此識未得純淨無漏。故曰極喜初心",
    "X55n0893_001:0423c05": "平等性。無功用行我恒摧。謂六識恒住雙空觀中。",
    "X55n0893_001:0423c06": "至第七遠行地。方捨藏識。破俱生我執。至八地無",
    "X55n0893_001:0423c07": "功用行。則我執永伏。法執。間起。故云恒摧。若此七",
    "X55n0893_001:0423c08": "識轉成無漏平等性智。在佛果位中。現十種他受",
    "X55n0893_001:0423c09": "用身。為十地菩薩說法。菩薩所被之機也。行人此",
    "X55n0893_001:0423c10": "識一轉。則不動智念念現前。法界圓明。湛然常住",
    "X55n0893_001:0423c11": "矣。",
    "X55n0893_001:0423c12": "○八識頌",
    "X55n0893_001:0423c13": "　性唯無覆五徧行　　界地隨他業力生",
    "X55n0893_001:0423c14": "　二乘不了因迷執　　由此能興論主諍",
    "X55n0893_001:0423c15": "此頌八識行相也。此識唯一精明。本無善惡。故四",
    "X55n0893_001:0423c16": "性中唯無覆無記。諸心所中。唯與徧行五法相應。",
    "X55n0893_001:0423c17": "以有微細流注生滅故。三界九地。乃生死六道。此",
    "X55n0893_001:0423c18": "識為總報主。當體雖無善惡。而被他六識業力牽",
    "X55n0893_001:0423c19": "引而生。前六識頌引滿能招業力牽者。此也。以此",
    "X55n0893_001:0423c20": "識深細。世尊尋常不說。故云陀那微細識。習氣成",
    "X55n0893_001:0423c21": "瀑流。真非真恐迷。我常不開演。向為二乘。但說六",
    "X55n0893_001:0423c22": "識建立染淨根本。二乘一向未聞。故不了耳。又云。",
    "X55n0893_001:0423c23": "阿陀那識甚深細。習氣種子成瀑流。我於凡愚不",
    "X55n0893_001:0423c24": "開演。恐彼分別執為我。故云因迷執。以小乘不知。",
    "X55n0893_001:0424a01": "故不信有此識。是故大乘論師。引大小乘三經四",
    "X55n0893_001:0424a02": "頌。五教十理。證有此識。故云由此能興論主諍。十",
    "X55n0893_001:0424a03": "證之義。論中廣明。",
    "X55n0893_001:0424a04": "　浩浩三藏不可窮　　淵深七浪境為風",
    "X55n0893_001:0424a05": "　受熏持種根身器　　去後來先作主公",
    "X55n0893_001:0424a06": "此頌八識體相力用也。浩浩者。廣大無涯之貌。謂",
    "X55n0893_001:0424a07": "藏識性海。不思議熏變而為業海。故此識體廣大",
    "X55n0893_001:0424a08": "無涯。以具三藏義故。名為藏識。三藏者。能藏所藏。",
    "X55n0893_001:0424a09": "我愛執藏。以前七識。無量劫來善惡業行種子習",
    "X55n0893_001:0424a10": "氣。唯此識能藏。前七識所作異熟果報。唯八識是",
    "X55n0893_001:0424a11": "所藏之處。由第七識執此為我。故云我愛執藏。論",
    "X55n0893_001:0424a12": "云。諸法於識藏。識於諸法爾。更互為果性。亦常為",
    "X55n0893_001:0424a13": "因性。積劫因果不失不壞。故云不可窮。本是湛淵",
    "X55n0893_001:0424a14": "之心。為境風鼓動。故起七識波浪。造種種業。經云。",
    "X55n0893_001:0424a15": "藏識海常住。境界風所動。洪波鼓冥壑。無有斷絕",
    "X55n0893_001:0424a16": "時。故云淵深七浪境為風。前七現行。返熏此識。以",
    "X55n0893_001:0424a17": "其體有堅住可熏性。故云受熏。前七善惡種子唯",
    "X55n0893_001:0424a18": "此識能持。又能持根身器界。一期令不散壞者。以",
    "X55n0893_001:0424a19": "是此相分。乃所緣之境故。以為三界總報主。故死",
    "X55n0893_001:0424a20": "時後去。投胎先來。為眾生之命根。故云作主公。其",
    "X55n0893_001:0424a21": "實不知不死不生法身常住也。故經云。識藏如來",
    "X55n0893_001:0424a22": "藏所謂如來藏轉三十二相入一切眾生身中。故",
    "X55n0893_001:0424a23": "如來藏有恒沙稱性淨妙功德。豈生死耶。今迷而",
    "X55n0893_001:0424a24": "為藏識。亦具恒沙染緣力用。能一念轉變。則妙性",
    "X55n0893_001:0424b01": "功德。本自圓成。以真妄覿體。故頌四句歎其力用",
    "X55n0893_001:0424b02": "廣大也。",
    "X55n0893_001:0424b03": "　不動地前纔捨藏　　金剛道後異熟空",
    "X55n0893_001:0424b04": "　大圓無垢同時發　　普照十方塵剎中",
    "X55n0893_001:0424b05": "此頌轉成大圓鏡智也。謂此識因七識執為我。故",
    "X55n0893_001:0424b06": "從無始時來相續長劫。沉淪生死。圓教菩薩從初",
    "X55n0893_001:0424b07": "發心修行。漸斷習氣。歷過三賢登地以去。至第七",
    "X55n0893_001:0424b08": "地破俱生我執。此識方得捨藏識名。顯過最重。故",
    "X55n0893_001:0424b09": "云不動地前纔捨藏。以微細法執。及有漏善種間",
    "X55n0893_001:0424b10": "起。尚引後果。名異熟識。至金剛心後。證解脫道。異",
    "X55n0893_001:0424b11": "熟方空。故云爾也。異熟若空。則超因果。方才轉成",
    "X55n0893_001:0424b12": "大圓鏡智。言無垢同時。發者。以佛果位中。名無垢",
    "X55n0893_001:0424b13": "識。乃清淨真如。謂鏡智相應法身顯現。圓明普照",
    "X55n0893_001:0424b14": "十方塵剎。故結云普照十方塵剎中。以理智一如。",
    "X55n0893_001:0424b15": "方證究竟一心之體。此唯識之極則。乃如來之極",
    "X55n0893_001:0424b16": "果也。諦觀此識深潛難破。此識絲毫未透。終在生",
    "X55n0893_001:0424b17": "死岸頭。古德諸祖未有不破此識而有超佛越祖",
    "X55n0893_001:0424b18": "之談。今人生滅未忘。心地雜染種子。未淨纖毫。便",
    "X55n0893_001:0424b19": "稱悟道。豈非未得謂得。未證謂證。可不懼哉。",
    "X55n0893_001:0424b20": "此論古存一解。今人解者甚多。但委細分別名相。",
    "X55n0893_001:0424b21": "轉見難入。而修行之士未親教者。望崖而退。即久",
    "X55n0893_001:0424b22": "依講席罷學參禪者。但勘話頭一著。而心地生滅",
    "X55n0893_001:0424b23": "頭數。亦沒奈何。此論雖云相宗。但顯唯心之相。若",
    "X55n0893_001:0424b24": "不知此。亦難究心。不免得少為足。故予此解雖未",
    "X55n0893_001:0424c01": "盡依論文。唯取其義而變其語。使學者一覽便見。",
    "X55n0893_001:0424c02": "正要因此悟心。不是專為分別名相也。若責予杜",
    "X55n0893_001:0424c03": "撰荒邈之罪。固不敢辭。而為修行者未必無功。幸",
    "X55n0893_001:0424c04": "高明達士。得意遺言。是所望也。",
    "X55n0893_001:0424c05": "○六祖大師識智頌解",
    "X55n0893_001:0424c06": "　大圓鏡智性清淨",
    "X55n0893_001:0424c07": "教中說轉識成智。六祖所說識本是智。更不須轉。",
    "X55n0893_001:0424c08": "只是悟得八識自性清淨。當體便是大圓鏡智矣。",
    "X55n0893_001:0424c09": "　平等性智心無病",
    "X55n0893_001:0424c10": "此言七識染污無知。乃心之病也。若無染污之病。",
    "X55n0893_001:0424c11": "則平等性智念念現前。",
    "X55n0893_001:0424c12": "　妙觀察智見非功",
    "X55n0893_001:0424c13": "言六識本是妙觀察智。於應境之時。若以功自居。",
    "X55n0893_001:0424c14": "則執我見。此則為識。若不居功。則日用應緣。純一",
    "X55n0893_001:0424c15": "妙觀察智矣。",
    "X55n0893_001:0424c16": "　成所作智同圓鏡",
    "X55n0893_001:0424c17": "言前五識轉成所作智。此亦不必轉。但悟八識清",
    "X55n0893_001:0424c18": "淨圓明。則於五根門頭放光動地。一切作為。皆鏡",
    "X55n0893_001:0424c19": "智之用矣。",
    "X55n0893_001:0424c20": "　五八六七果因轉　　但轉名言無實性",
    "X55n0893_001:0424c21": "此言轉識分位。雖說六七二識是因中轉。五八二",
    "X55n0893_001:0424c22": "識乃果上轉。其實轉無所轉。但轉其名。不轉其體。",
    "X55n0893_001:0424c23": "故云但轉名言無實性。",
    "X55n0893_001:0424c24": "　若於轉處不留情　　繁興永處那伽定",
    "X55n0893_001:0425a01": "此結前轉而不轉之義也。所言轉識成智者。無別",
    "X55n0893_001:0425a02": "妙術。但於日用念念流轉處。若留情念繫著。即智",
    "X55n0893_001:0425a03": "成識。若念念轉處。心無繫著。不結情根。即識成智。",
    "X55n0893_001:0425a04": "則一切時中。常居那伽大定矣。豈是翻轉之轉耶。",
    "X55n0893_001:0425a05": "觀六祖此偈。發揮識智之妙。如傾甘露於焦渴喉",
    "X55n0893_001:0425a06": "中。如此深觀。有何相宗不是參禪向上一路耶。予",
    "X55n0893_001:0425a07": "昔居五臺。夢升兜率。親見彌勒為說唯識曰。分別",
    "X55n0893_001:0425a08": "是識。不分別是智。依識染。依智淨。染有生死。淨無",
    "X55n0893_001:0425a09": "諸佛。予因此悟唯識之旨。此雖夢語。不可向夢人",
    "X55n0893_001:0425a10": "說也。",
    "X55n0893_001:0425a12": "八識規矩通說(終)"
}