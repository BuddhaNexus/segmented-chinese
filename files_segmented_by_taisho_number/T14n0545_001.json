{
    "T14n0545_001:0840b03": "佛說德護長者經卷上",
    "T14n0545_001:0840b05": "隋天竺三藏那連提耶舍譯",
    "T14n0545_001:0840b06": "如是我聞：一時，佛住王舍城耆闍崛山中，與",
    "T14n0545_001:0840b07": "大比丘眾千二百五十人；大菩薩眾五百人",
    "T14n0545_001:0840b08": "俱，各從佛剎而來集會，得無所有無作行神",
    "T14n0545_001:0840b09": "通，得幻生神通，得清淨離塵信心成就，得",
    "T14n0545_001:0840b10": "無障礙聞生，得深入一切相如幻，得如影身",
    "T14n0545_001:0840b11": "遍現一切佛剎，得如響聲能持法輪，得如夢",
    "T14n0545_001:0840b12": "智隨順見一切世界，得能隨順阿僧祇如來",
    "T14n0545_001:0840b13": "行處，得無障無礙大智境界。",
    "T14n0545_001:0840b14": "其名曰：清淨辯才菩薩、放光焰菩薩、端嚴藏",
    "T14n0545_001:0840b15": "菩薩、無量光菩薩、雜藏菩薩、不定住佛剎",
    "T14n0545_001:0840b16": "菩薩、說佛法丈夫月菩薩、陀羅尼善根成住",
    "T14n0545_001:0840b17": "菩薩、毘盧遮那差別藏菩薩，如是等五百大",
    "T14n0545_001:0840b18": "菩薩俱；一一菩薩，各有阿僧祇菩薩以為眷",
    "T14n0545_001:0840b19": "屬。爾時，天、龍、夜叉、揵闥婆、阿修羅、迦樓羅、緊",
    "T14n0545_001:0840b20": "那羅、摩睺羅伽，比丘、比丘尼、優婆塞、優婆夷，",
    "T14n0545_001:0840b21": "國王、大臣、沙門、婆羅門、剎利、長者、居士及諸",
    "T14n0545_001:0840b22": "小王、種種外道，信心清淨，尊重恭敬讚嘆",
    "T14n0545_001:0840b23": "如來，多以上妙衣服、飲食、臥具、湯藥種種供",
    "T14n0545_001:0840b24": "養，供養如來。佛以慈心為欲利益諸眾生故，",
    "T14n0545_001:0840b25": "受彼供養非為貪故。何以故？一切福田中，佛",
    "T14n0545_001:0840b26": "田最勝。如來具足無量定、無量慧、無量解",
    "T14n0545_001:0840b27": "脫、無量解脫知見，如虛空無邊、法界無邊，五",
    "T14n0545_001:0840b28": "分法身亦復無邊；能捨施者增大功德，成就",
    "T14n0545_001:0840b29": "不可思議果報。又是一切世間導師，善能教",
    "T14n0545_001:0840c01": "導一切眾生令不捨佛法；樂福德者為作無",
    "T14n0545_001:0840c02": "盡福田，於一切眾生行平等慈，於一切智得",
    "T14n0545_001:0840c03": "解脫自在。時，諸外道遮羅迦、波利婆闍迦等",
    "T14n0545_001:0840c04": "一切外道，遠離信心但生貪欲，又以不得恭",
    "T14n0545_001:0840c05": "敬、供養、尊重、讚嘆、衣服、飲食、臥具、湯藥而生嫉",
    "T14n0545_001:0840c06": "妬。見佛相好端嚴，多有徒眾眷屬，諸外道等",
    "T14n0545_001:0840c07": "無如是事，而生嫉妬。見佛具四辯才，能說諸",
    "T14n0545_001:0840c08": "法，自無辯才而生嫉妬。見佛大得利養，自",
    "T14n0545_001:0840c09": "不得故，誹謗於佛作大惡名。見佛威德尊重，",
    "T14n0545_001:0840c10": "見者悚懼如大國王，自無威德故生誹謗。見",
    "T14n0545_001:0840c11": "佛具足內外功德，三十二相一切種智，眾生",
    "T14n0545_001:0840c12": "愛樂，自無此事而生誹謗。見佛具足神通智",
    "T14n0545_001:0840c13": "慧，隱顯自在變現無礙，一身為多、多身為一，",
    "T14n0545_001:0840c14": "身力自在乃至梵世。善知過去、未來一切業",
    "T14n0545_001:0840c15": "報差別之相，善知現在眾生心行如應說法，",
    "T14n0545_001:0840c16": "貪欲多者為說不淨觀法，瞋恚多者為說慈",
    "T14n0545_001:0840c17": "悲觀法，愚癡多者為說因緣觀法，眾生信受",
    "T14n0545_001:0840c18": "遠離貪欲瞋恚愚癡，諸外道等無如是事，而",
    "T14n0545_001:0840c19": "生嫉妬為作惡名。見佛具足四無所畏，大師",
    "T14n0545_001:0840c20": "子吼決定能說，若如是者得沙門果，不如是",
    "T14n0545_001:0840c21": "者無沙門果，諸外道等無實知見，顛倒謬說",
    "T14n0545_001:0840c22": "故生誹謗。見佛具足大慈大悲憐愍一切，於",
    "T14n0545_001:0840c23": "諸眾生而得自在，如觀掌中菴摩勒果，自無",
    "T14n0545_001:0840c24": "此事而生誹謗。見佛多得供養尊重讚嘆天",
    "T14n0545_001:0840c25": "人欽仰，不得如是具足供養，心生嫉妬為作",
    "T14n0545_001:0840c26": "惡名。見佛如是種種功德具不可壞，自不具",
    "T14n0545_001:0840c27": "故而生嫉妬誹謗如來。彼諸外道，過去福",
    "T14n0545_001:0840c28": "盡新福不生，入於惡見曠野稠林。譬如有人",
    "T14n0545_001:0840c29": "入大曠野，迷失正道不能得出。彼諸外道亦",
    "T14n0545_001:0841a01": "復如是，離於智慧，於諸惡見不能得出，不信",
    "T14n0545_001:0841a02": "正法，不供養僧，失於善根，生種種惡見，有所",
    "T14n0545_001:0841a03": "言說悉皆顛倒，不信業報，不知十二因緣等",
    "T14n0545_001:0841a04": "法，行惡見稠林非真實道，於諸法中如生盲",
    "T14n0545_001:0841a05": "人。時諸外道六師眷屬，及裸形外道等悉皆",
    "T14n0545_001:0841a06": "聚集，詣論議堂而共議言：「瞿曇沙門昔未出",
    "T14n0545_001:0841a07": "時，未見大沙門時，此閻浮提一切人民悉歸",
    "T14n0545_001:0841a08": "屬我，信伏我法，隨我所欲。瞿曇出世，一切",
    "T14n0545_001:0841a09": "人民捨我等法，不復供給衣服、飲食、臥具、湯",
    "T14n0545_001:0841a10": "藥，亦不恭敬、尊重、讚嘆，不受我語。我等今",
    "T14n0545_001:0841a11": "者當設何計？」復更議言：「瞿曇沙門，雖復具",
    "T14n0545_001:0841a12": "足福德智慧，能化央伽摩陀羅國，一切人",
    "T14n0545_001:0841a13": "民悉令歸化，而不能化彼之德護長者一",
    "T14n0545_001:0841a14": "人。此王舍城，惟彼長者不信瞿曇，獨受我",
    "T14n0545_001:0841a15": "法，供養、恭敬、尊重、讚嘆，布施我等衣服飲食，",
    "T14n0545_001:0841a16": "惟屬我等尼揵陀若提子、末伽利拘舍梨子、",
    "T14n0545_001:0841a17": "般浮多迦旃延、刪闍耶毘羅坻子、阿支羅翅",
    "T14n0545_001:0841a18": "舍甘婆羅、富蘭那迦葉等大眾之師，諸餘沙",
    "T14n0545_001:0841a19": "門及婆羅門，初亦未曾得至彼門。我等徒眾",
    "T14n0545_001:0841a20": "若至其家，彼人能以誠心種種供養，彼人今",
    "T14n0545_001:0841a21": "日信根成就，於我等所生勝信心深徹骨髓。",
    "T14n0545_001:0841a22": "王舍城中國王大臣，剎利、婆羅門及諸餘人，",
    "T14n0545_001:0841a23": "無有如是堅固信心。沙門瞿曇及一切婆羅",
    "T14n0545_001:0841a24": "門諸餘外道等，亦無能壞彼人信心，我等於",
    "T14n0545_001:0841a25": "彼而得自在，聞有所說必定信受，今者宜應",
    "T14n0545_001:0841a26": "往至其家，具以上事向其人說。復當教彼於",
    "T14n0545_001:0841a27": "七重門下各作火坑，其一一坑深沒七人，滿",
    "T14n0545_001:0841a28": "中安置佉他羅炭無煙之火，以銅為梁草土",
    "T14n0545_001:0841a29": "覆上。瞿曇將至，當以水灑并散諸華，瞿曇",
    "T14n0545_001:0841b01": "若踏必當陷死。若不死者，復以毒藥置飲食",
    "T14n0545_001:0841b02": "中與之令食。作是事已，遣請瞿曇就家飯食。",
    "T14n0545_001:0841b03": "瞿曇若是一切智者，必不受請，不為火毒之",
    "T14n0545_001:0841b04": "所燒害；若其非者，受請無疑。」時諸外道作是",
    "T14n0545_001:0841b05": "計已，即共發往至王舍城，到於德護大長",
    "T14n0545_001:0841b06": "者家，至其家已，便一向立。是時，長者見諸外",
    "T14n0545_001:0841b07": "道，心大歡喜，踊躍無量，就彼作禮。既頂禮已，",
    "T14n0545_001:0841b08": "廣為處處，安置床鋪，勸令就坐。既就坐已，合",
    "T14n0545_001:0841b09": "掌曲躬，作如是言：「我常思念，今忽逢遇，善哉！",
    "T14n0545_001:0841b10": "善哉！天念我故，令諸導師、諸大德等悉來集",
    "T14n0545_001:0841b11": "會，為作福田。」爾時，長者見諸外道悉皆坐已，",
    "T14n0545_001:0841b12": "次第行水安置器皿，設種種食，食已洗竟。是",
    "T14n0545_001:0841b13": "時，長者於大外道床前，別安小座而坐。時諸",
    "T14n0545_001:0841b14": "外道盧竭多蜜多尼延咃等一切外道，既見",
    "T14n0545_001:0841b15": "長者安坐已定，作如是言：「大長者！我等本",
    "T14n0545_001:0841b16": "於大議論堂聚集之時，先有如是籌量：『瞿曇",
    "T14n0545_001:0841b17": "沙門未出之時，未見大沙門時，一切閻浮提",
    "T14n0545_001:0841b18": "十六大國央伽摩陀羅等悉皆屬我，隨意自",
    "T14n0545_001:0841b19": "在信受我語，恭敬供養尊重讚嘆，供給衣食",
    "T14n0545_001:0841b20": "臥具湯藥。自彼出來惟信彼法，棄捨我等",
    "T14n0545_001:0841b21": "不復尊重恭敬供養，亦不供給衣食臥具湯",
    "T14n0545_001:0841b22": "藥，十六大國央伽摩陀羅等，悉為瞿曇之所",
    "T14n0545_001:0841b23": "統領。惟汝一人是我檀越信受我語，瞿曇",
    "T14n0545_001:0841b24": "沙門種種方便，不能破壞令汝信受。央伽摩",
    "T14n0545_001:0841b25": "陀羅等十六大國，無有及汝信我語者，一切",
    "T14n0545_001:0841b26": "國人及大王等亦信汝語。』是故我等，生如是",
    "T14n0545_001:0841b27": "計共汝評章，汝今信我我亦信汝，所有言論",
    "T14n0545_001:0841b28": "義無有二，莫令漏泄使外人知。「大長者！汝今",
    "T14n0545_001:0841b29": "決定大須信用我等計挍，可於汝家七重門",
    "T14n0545_001:0841c01": "下，一一門內作大火坑各沒七人，著佉陀羅",
    "T14n0545_001:0841c02": "炭無煙之火，以銅為梁遍敷[竺-二+處]篨薄以土覆。",
    "T14n0545_001:0841c03": "瞿曇將至，以水灑上復散好華，瞿曇若過必",
    "T14n0545_001:0841c04": "當陷死。若燒不死，復以毒藥安著食中，作是",
    "T14n0545_001:0841c05": "事已，遣請瞿曇。彼若定是一切智者必不受",
    "T14n0545_001:0841c06": "請，非一切智受請無疑。」爾時長者聞六師教，",
    "T14n0545_001:0841c07": "心大歡喜，嘆言：「善哉！此計甚善，快適我願，我",
    "T14n0545_001:0841c08": "今堪能種種備辦，惟願大師莫為憂慮。」六",
    "T14n0545_001:0841c09": "師答言：「若如是者，今可速辦。」長者答言：「善哉！",
    "T14n0545_001:0841c10": "如教事事順從，便當造作火坑、毒食，躬請瞿",
    "T14n0545_001:0841c11": "曇，我若不殺，亦更無有能殺之者。此計甚要，",
    "T14n0545_001:0841c12": "必果所願。」說此語已，歡喜踊躍，覆自思惟：",
    "T14n0545_001:0841c13": "「我師所說，甚善！甚善！」時諸外道教長者已各",
    "T14n0545_001:0841c14": "自慶幸，昔來所說今悉不違，作是讚言：「我",
    "T14n0545_001:0841c15": "今教其捨離善事造作惡業，捨離無貪無瞋",
    "T14n0545_001:0841c16": "無癡，安置不忍貪瞋癡道，非理之教尚能隨",
    "T14n0545_001:0841c17": "順。善哉！長者大信我語。」發大喜聲或歌或嘯，",
    "T14n0545_001:0841c18": "各各辭退還其本處。爾時，德護長者子名",
    "T14n0545_001:0841c19": "曰月光，年至十六，形貌端正人相第一，身有",
    "T14n0545_001:0841c20": "二十八種大丈夫相，眾生見者觀無厭足，已",
    "T14n0545_001:0841c21": "曾供養過去諸佛殖諸德本，於多佛所聽受",
    "T14n0545_001:0841c22": "正法，於八億佛所淨修梵行，聰慧利根勇猛",
    "T14n0545_001:0841c23": "堅固，具足辯才質直無偽，心口相應得念佛",
    "T14n0545_001:0841c24": "三昧，於諸佛所常得喜心，於正法中常得歡",
    "T14n0545_001:0841c25": "喜悅樂之心。心無怯弱得四辯才得不壞信，",
    "T14n0545_001:0841c26": "於諸法中心無疑網，能以上妙衣服、飲食、臥",
    "T14n0545_001:0841c27": "具、湯藥供養眾僧，善能說法得陀羅尼，得不",
    "T14n0545_001:0841c28": "退轉地阿耨多羅三藐三菩提。於菩提中得",
    "T14n0545_001:0841c29": "不可思議身心。於一切眾生中得大慈不壞",
    "T14n0545_001:0842a01": "心，常勤教化一切眾生，不退一切智願，能",
    "T14n0545_001:0842a02": "壞一切魔怨摧伏一切外道。得智慧方便，得",
    "T14n0545_001:0842a03": "深智慧，能捨如雲，持戒清淨，忍辱如地，精",
    "T14n0545_001:0842a04": "進堅固。於一切法中心不動亂，能行智慧如",
    "T14n0545_001:0842a05": "實而見一切諸法，一切法中得法津澤，以最",
    "T14n0545_001:0842a06": "勝信心供養諸佛，於佛種種功德悉生信樂",
    "T14n0545_001:0842a07": "悲心清淨。於一切眾生生憐愍心，信念堅固",
    "T14n0545_001:0842a08": "如金剛山不可傾動，得不忘念差別智慧，能",
    "T14n0545_001:0842a09": "受一切法徹到彼岸。智慧了知一切佛法方",
    "T14n0545_001:0842a10": "便之行，福德善力不可沮壞，住四辯才心無",
    "T14n0545_001:0842a11": "怯弱，於父母所知恩報恩。於一切佛法得最",
    "T14n0545_001:0842a12": "勝心，常為眾生說佛功德，若見若聞諸佛神",
    "T14n0545_001:0842a13": "通心無厭足，善能攝取諸智慧者，能說一切",
    "T14n0545_001:0842a14": "諸佛境界，一切佛法悉能講說。是長者子成",
    "T14n0545_001:0842a15": "就如是等功德，如是等無量法器，廣說無量",
    "T14n0545_001:0842a16": "嘆不可盡。是月光童子，知父長者信受外",
    "T14n0545_001:0842a17": "道欲害如來，即至母所，白其母言：「母今知不？",
    "T14n0545_001:0842a18": "父心顛倒，受外道教失於本心，於外道所得",
    "T14n0545_001:0842a19": "歡喜心深生敬信，是諸外道自造三惡道業，",
    "T14n0545_001:0842a20": "亦令父作三惡道業。母今莫受父邪見語誹",
    "T14n0545_001:0842a21": "謗於佛。何以故？佛出世難久遠劫來不可值",
    "T14n0545_001:0842a22": "遇，或一劫、十劫、千劫、萬劫，乃至不可說劫。諸",
    "T14n0545_001:0842a23": "佛名字尚不可聞，何況得見！佛能清淨諸眾",
    "T14n0545_001:0842a24": "生心，具足神通智慧，了達無有障礙，善能",
    "T14n0545_001:0842a25": "教化一切眾生，所行無礙，於三解脫佛最第",
    "T14n0545_001:0842a26": "一。於一念頃知一切法，如來善住一切法中，",
    "T14n0545_001:0842a27": "如來能知一切眾生所生之處，佛真實語為",
    "T14n0545_001:0842a28": "諸眾生而作證明，能除眾生身心苦惱種種",
    "T14n0545_001:0842a29": "怨敵，於諸境界無所取著。母當信佛，莫信六",
    "T14n0545_001:0842b01": "師虛誑之語。我敬母故，為報母恩奉上此語。",
    "T14n0545_001:0842b02": "何以故？母懷我身滿足十月受大苦惱，生我",
    "T14n0545_001:0842b03": "身時，半死半生絕而復蘇。我念此恩未曾遺",
    "T14n0545_001:0842b04": "忘，設於無量百千萬劫亦不可報。我心常願",
    "T14n0545_001:0842b05": "共母往見百萬億那由他佛，常願共母聽諸",
    "T14n0545_001:0842b06": "佛法，常願共母往見一切菩薩行處，常願共",
    "T14n0545_001:0842b07": "母往見一切菩薩淨佛法處，常願共母往見",
    "T14n0545_001:0842b08": "一切不壞清淨信處，常願共母往見一切作",
    "T14n0545_001:0842b09": "佛事處，常願共母往見一切香華、衣服、臥具、",
    "T14n0545_001:0842b10": "湯藥供養佛法僧處，常願共母往見一切聖",
    "T14n0545_001:0842b11": "人行法之處、常願共母往見一切信根成就、",
    "T14n0545_001:0842b12": "無有顛倒至涅槃處。」",
    "T14n0545_001:0842b13": "爾時，其母月雲告月光言：「善哉！善哉！得聞",
    "T14n0545_001:0842b14": "汝說。汝實大悲，於父母所深生憐愍，開導",
    "T14n0545_001:0842b15": "善事如大導師。汝亦如是，所說法者今悉信",
    "T14n0545_001:0842b16": "受，我今為自清淨心故，亦願安隱諸眾生故，",
    "T14n0545_001:0842b17": "發菩提心、廣心、上心、無量心、歡喜心、生清淨",
    "T14n0545_001:0842b18": "心，於諸法中得無疑心、不顛倒心、具足信心。",
    "T14n0545_001:0842b19": "眾僧之中具有解脫解脫知見，能破一切煩",
    "T14n0545_001:0842b20": "惱諸結，應當於彼生清淨信供養恭敬。佛德",
    "T14n0545_001:0842b21": "無量、佛行無量、佛境界無量，所說妙法亦復",
    "T14n0545_001:0842b22": "無量，利益眾生亦復無量。如汝所說佛德無",
    "T14n0545_001:0842b23": "邊，我今無智說佛功德。月光！我常信佛不",
    "T14n0545_001:0842b24": "生惡心，汝不能具盡真是我大善知識，能為",
    "T14n0545_001:0842b25": "我說佛無量德，於無量千萬阿僧祇劫，說佛",
    "T14n0545_001:0842b26": "功德無有厭足不得邊際。」爾時，月雲為子說",
    "T14n0545_001:0842b27": "偈：",
    "T14n0545_001:0842b28": "「無量百千萬億劫，　　佛名難聞況得見，",
    "T14n0545_001:0842b29": "　汝能於佛生勝信，　　如是信心實難得。",
    "T14n0545_001:0842c01": "　我今信佛無量德，　　不可得聞況眼見，",
    "T14n0545_001:0842c02": "　汝今來生在我家，　　我今見汝如導師。",
    "T14n0545_001:0842c03": "　能使我心清淨信，　　不可思議諸佛法，",
    "T14n0545_001:0842c04": "　汝今猶如我父母，　　亦如諸佛生我家。",
    "T14n0545_001:0842c05": "　譬如父母將子去，　　得至諸佛無漏處，",
    "T14n0545_001:0842c06": "　我等無量千萬劫，　　不能報汝今日恩。",
    "T14n0545_001:0842c07": "　汝真是我善知識，　　世世常為清淨導，",
    "T14n0545_001:0842c08": "　令我安住最勝念，　　決定信佛無有疑。",
    "T14n0545_001:0842c09": "　永得出於三惡趣，　　常得安住人天道，",
    "T14n0545_001:0842c10": "　非惟是我善知識，　　亦是眾生善知識。",
    "T14n0545_001:0842c11": "　尚欲度脫他眾生，　　況復眷屬親父母，",
    "T14n0545_001:0842c12": "　能令合家諸眷屬，　　破壞一切諸怨結，",
    "T14n0545_001:0842c13": "　亦復遠離三惡趣，　　超出住於天人道。",
    "T14n0545_001:0842c14": "　佛出世間甚為難，　　經於無量百千劫，",
    "T14n0545_001:0842c15": "　汝今能來生我家，　　希有難值亦如是，",
    "T14n0545_001:0842c16": "　汝今真是大丈夫，　　善能巧說微妙法，",
    "T14n0545_001:0842c17": "　汝今真是諸佛子，　　於佛常生歡喜信。",
    "T14n0545_001:0842c18": "　誰今與我難得兒，　　今乃來生在我家，",
    "T14n0545_001:0842c19": "　我子月光甚希有，　　常能讚嘆一切佛。」",
    "T14n0545_001:0842c20": "爾時，德護長者家內眷屬一千婇女，聞月",
    "T14n0545_001:0842c21": "雲夫人及月光童子說是偈已，皆大歡喜踊",
    "T14n0545_001:0842c22": "躍無量，同聲讚言：「善哉！善哉！不可思議，不",
    "T14n0545_001:0842c23": "可思議。月光福伽羅數生我家，此丈夫者尚",
    "T14n0545_001:0842c24": "難得聞，何況得見？是人隨所生處，或閻浮",
    "T14n0545_001:0842c25": "提城邑聚落。若有見聞親近供養，共坐共語",
    "T14n0545_001:0842c26": "永離惡道，何況生在家中而不利益？父母親",
    "T14n0545_001:0842c27": "屬令離惡道。」",
    "T14n0545_001:0842c28": "爾時，德護長者送外道已，便出王舍城詣",
    "T14n0545_001:0842c29": "耆闍崛山，躬往請佛。遙見世尊相好莊嚴不",
    "T14n0545_001:0843a01": "可思議六根寂靜，得最勝陀摩他奢摩他，得",
    "T14n0545_001:0843a02": "最勝第一陀摩他奢摩他，守護諸根如調大",
    "T14n0545_001:0843a03": "龍，如大池水清淨不濁，放無量百千億那由",
    "T14n0545_001:0843a04": "他光焰，威德嚴儀難可覩覲見者歡喜。德",
    "T14n0545_001:0843a05": "護長者既至佛所，種種軟語共相勞問，白佛",
    "T14n0545_001:0843a06": "言：「願佛及僧憐愍，受我明日供養。」佛知長",
    "T14n0545_001:0843a07": "者受化時至，默然受請。長者知已，心生歡喜，",
    "T14n0545_001:0843a08": "稽首辭退下耆闍崛山，入王舍城至六師家。",
    "T14n0545_001:0843a09": "到已，作如是言：「沙門瞿曇及諸徒眾已受我",
    "T14n0545_001:0843a10": "請，以是得知非一切智。」諸外道等聞是語已，",
    "T14n0545_001:0843a11": "心生歡喜，倍增踊躍，慶賴無量喜滿身心，語",
    "T14n0545_001:0843a12": "長者言：「今可還家，速辦所設火坑毒食，如上",
    "T14n0545_001:0843a13": "所說令遂所志。」",
    "T14n0545_001:0843a14": "爾時長者即便還家，勅語家人營辦斯事。時",
    "T14n0545_001:0843a15": "子月光，見父興心造作惡事，心生憂悴而諫",
    "T14n0545_001:0843a16": "父言：「此事不吉，莫於佛所起不善業。何以故？",
    "T14n0545_001:0843a17": "諸佛難壞故，一切天、人、龍及鬼神，若於如來",
    "T14n0545_001:0843a18": "起惡逆者無能破壞，一切刀劍不能傷毀，一",
    "T14n0545_001:0843a19": "切猛火不能燒害，設地獄火燒之不暖，況人",
    "T14n0545_001:0843a20": "火耶？如劫盡時七日並現，三千大千世界滿",
    "T14n0545_001:0843a21": "中盛火，燒至梵天及鐵圍山，尚不能燒佛之",
    "T14n0545_001:0843a22": "一衣，況欲以此微小火坑燒害如來，無有是",
    "T14n0545_001:0843a23": "處。設霹靂火如須彌山，尚不能至如來行",
    "T14n0545_001:0843a24": "跡四威儀處，況此火坑而能燒害？一切世間",
    "T14n0545_001:0843a25": "所有大毒，如大海水佛能消滅，況以小毒雜",
    "T14n0545_001:0843a26": "置食中而能害佛？設使毒藥高如雪山，佛眼",
    "T14n0545_001:0843a27": "視之自然消滅，況此毒食能有所害？「願父莫",
    "T14n0545_001:0843a28": "如小人造諸惡業，作遠佛因緣，一切有福德",
    "T14n0545_001:0843a29": "者方得親近。願父莫於佛所而生惡逆瞋害",
    "T14n0545_001:0843b01": "之心，一切眾生心性清淨；莫起煩惱染濁污",
    "T14n0545_001:0843b02": "心；莫與外道共為一手，勿以小芥比須彌山，",
    "T14n0545_001:0843b03": "牛跡之水同於大海；莫以蜘蛛小網欲遍虛",
    "T14n0545_001:0843b04": "空；莫以一塵之力欲動須彌；莫以斫迦羅山",
    "T14n0545_001:0843b05": "內一毛孔；莫以一沙欲令充滿三千世界。何",
    "T14n0545_001:0843b06": "以故？佛智無量無障礙故，出過一切世間礙",
    "T14n0545_001:0843b07": "法故，佛具十力餘力不能壞故，如來那羅延",
    "T14n0545_001:0843b08": "力，一切眾生作惡不能加害故。「如來堅固不",
    "T14n0545_001:0843b09": "可沮壞，如來常住住真實際，如來無取一切",
    "T14n0545_001:0843b10": "法中離於取著，如來於三世中無所依止，如",
    "T14n0545_001:0843b11": "來寂滅無有處所，如來最寂離諸惱熱，如來",
    "T14n0545_001:0843b12": "寂滅於一切眾得最第一，如來無比過諸譬",
    "T14n0545_001:0843b13": "喻，如來三業隨智慧行，如來清淨離塵法行，",
    "T14n0545_001:0843b14": "如來勇健破壞一切諸魔外道，如來辯才具",
    "T14n0545_001:0843b15": "無盡力，如來善調能令未調得調伏故；如來",
    "T14n0545_001:0843b16": "善寂能令未寂得寂滅故；如來智水能灑眾",
    "T14n0545_001:0843b17": "生諸煩惱故；能令多煩惱者無煩惱故。「如來",
    "T14n0545_001:0843b18": "於一切眾生中尊，得一切智冠故；如來大雲能",
    "T14n0545_001:0843b19": "雨一切，法雨不可盡故；如來能滿足一切眾生",
    "T14n0545_001:0843b20": "心行故；如來得不誑智，能知眾生心行，如應",
    "T14n0545_001:0843b21": "說法故；如來能開一切眾生過去善根行故；",
    "T14n0545_001:0843b22": "如來能滅一切眾生煩惱流故；見如來者觀",
    "T14n0545_001:0843b23": "無厭足故。「佛於一切菩薩中無等等故；如來",
    "T14n0545_001:0843b24": "能盡一切煩惱故；如來能斷一切煩惱瀑",
    "T14n0545_001:0843b25": "河故；如來於一切眾生大悲滿足能覆護故，",
    "T14n0545_001:0843b26": "眾生見者皆得安隱不空故；如來善逝猶師",
    "T14n0545_001:0843b27": "子王，於諸世間無所畏故；如來於一切世間",
    "T14n0545_001:0843b28": "最上，三世眾生不能染故；一切世間勢力自",
    "T14n0545_001:0843b29": "在不能壞故；如來上上窮盡一切法界法故；",
    "T14n0545_001:0843c01": "如來寂滅離戲論故；如來一切知一切見，能",
    "T14n0545_001:0843c02": "知過去未來現在法故。未得菩提，先已預知",
    "T14n0545_001:0843c03": "成菩提時，王舍城中有大長者名為德護，以",
    "T14n0545_001:0843c04": "濁惡心欲作火坑毒食殺害如來，亦知因此",
    "T14n0545_001:0843c05": "惡心因緣，能得最上清淨勝信、捨離濁心。如",
    "T14n0545_001:0843c06": "來於作惡作善眾生，皆能教化，令作無上菩",
    "T14n0545_001:0843c07": "提因緣。「願父放捨一切惡念毒害罪心。何以",
    "T14n0545_001:0843c08": "故？譬如有人供養大地，復有一人燒斫大地，",
    "T14n0545_001:0843c09": "於此二人等與利益無所分別。佛亦如是，於",
    "T14n0545_001:0843c10": "供養者、於打罵者，以本願故皆悉為作得道",
    "T14n0545_001:0843c11": "因緣。是故如來，為一切眾生種善根本，於",
    "T14n0545_001:0843c12": "一切福田最上第一，若有供養佛者，於三界",
    "T14n0545_001:0843c13": "中必定能出，佛是一切眾生大善知識。「父今",
    "T14n0545_001:0843c14": "於佛生惡心者，為失自身、為燒自身，趣向地",
    "T14n0545_001:0843c15": "獄受諸苦惱。然如來身不可毀壞，一切外道",
    "T14n0545_001:0843c16": "及諸眾生亦不能壞。何以故？如來已離三",
    "T14n0545_001:0843c17": "毒猛火，於無明中已得解脫，得三世智能知",
    "T14n0545_001:0843c18": "眾生過去現在，離一切罪得一切福，成就一",
    "T14n0545_001:0843c19": "切諸善根本。是故父應深生信樂，莫於如來",
    "T14n0545_001:0843c20": "起怨家想，莫受外道愚癡所說遠離於佛，",
    "T14n0545_001:0843c21": "莫於佛所生惡逆心，莫生怨心，莫於如來善",
    "T14n0545_001:0843c22": "知識所生惡害心，墮落三塗後當悔恨。」爾時",
    "T14n0545_001:0843c23": "德護長者告月光言：「若如汝所說佛有無量",
    "T14n0545_001:0843c24": "功德，是一切智知他心者，我以惡心作火坑",
    "T14n0545_001:0843c25": "毒食，何故不知而受我請？」",
    "T14n0545_001:0843c26": "爾時，月光白其父言：「佛實一切知、實一切見，",
    "T14n0545_001:0843c27": "悉見悉知父所有惡心，亦知因此惡心而得",
    "T14n0545_001:0843c28": "調伏。佛智慧最大智慧自在覺知具足，為欲",
    "T14n0545_001:0843c29": "除滅父惡心故，今受父請非為食故。父當念",
    "T14n0545_001:0844a01": "佛大莊嚴，念佛大神通，佛大慈悲為欲令父",
    "T14n0545_001:0844a02": "惡心濁心得解脫故而來至此；欲令惡攀緣",
    "T14n0545_001:0844a03": "者作善根故；為欲令身作解脫故；得調伏故；",
    "T14n0545_001:0844a04": "欲令闇心作明心故；欲令黑心作白心故；欲",
    "T14n0545_001:0844a05": "令濁心作淨心故；以父信受外道惡濁令大",
    "T14n0545_001:0844a06": "清淨故；一切三界苦聚欲除去故。父若不信",
    "T14n0545_001:0844a07": "佛具種種大神變者，明當自知。」爾時德護",
    "T14n0545_001:0844a08": "長者過此夜已，至明清旦遣使迎佛，告言：「汝",
    "T14n0545_001:0844a09": "如我語，白大沙門：『供具已辦，當知是時。』」爾時",
    "T14n0545_001:0844a10": "使人出王舍城詣耆闍崛山，到佛所已，白佛",
    "T14n0545_001:0844a11": "言：「世尊！德護長者供食已辦，願佛知時。」爾",
    "T14n0545_001:0844a12": "時，佛告諸比丘：「著衣持鉢，往於德護大長者",
    "T14n0545_001:0844a13": "家受彼請食。」時諸比丘白佛言：「唯然，受教。」便",
    "T14n0545_001:0844a14": "各還房，著衣持鉢，至如來所各一面立。爾時",
    "T14n0545_001:0844a15": "如來如大師子王奮迅，從其四牙，一一牙放",
    "T14n0545_001:0844a16": "百千億種種色光，一一齒亦復如是；兩手、兩",
    "T14n0545_001:0844a17": "臂、兩肩及頂肉髻，各放百千億種種色光；眉",
    "T14n0545_001:0844a18": "間白毫復放百千萬那由他種種色光；舉身",
    "T14n0545_001:0844a19": "亦放無量百千萬那由他種種色光；於胸德",
    "T14n0545_001:0844a20": "字復放無量千萬那由他種種色光；從其臍",
    "T14n0545_001:0844a21": "輪復放光明名破一切闇，百千萬那由他種",
    "T14n0545_001:0844a22": "種光明而為眷屬。復以神力出無量光，其光",
    "T14n0545_001:0844a23": "遍照東方盡一切佛剎，如是南西北方四維",
    "T14n0545_001:0844a24": "上下盡一切佛剎，光明遍照亦復如是。",
    "T14n0545_001:0844a25": "爾時，東方過三千大千世界微塵等佛國，有",
    "T14n0545_001:0844a26": "世界名閻浮幢光，彼土有佛名曰仁自在王",
    "T14n0545_001:0844a27": "多他阿伽度、阿羅呵、三藐三佛陀，現在說法。",
    "T14n0545_001:0844a28": "彼有菩薩名須彌光，與阿僧祇眷屬圍遶，復",
    "T14n0545_001:0844a29": "有一萬菩薩同號須彌光，皆共發引向娑婆",
    "T14n0545_001:0844b01": "世界。所經諸國興大寶雲，雨種種寶，到耆",
    "T14n0545_001:0844b02": "闍崛山，至於佛所，頭面禮佛，為見佛故，為",
    "T14n0545_001:0844b03": "恭敬供養故，為見月光童子故，為憐愍王舍",
    "T14n0545_001:0844b04": "城中德護長者故來至佛所。",
    "T14n0545_001:0844b05": "爾時，南方過三千大千世界微塵等佛剎，有",
    "T14n0545_001:0844b06": "佛國名火味，佛號善住寶幢王多陀阿伽度、",
    "T14n0545_001:0844b07": "阿羅訶、三藐三佛陀，現在說法。彼佛剎中有",
    "T14n0545_001:0844b08": "菩薩名普德光焰王，復有一萬菩薩，同號普",
    "T14n0545_001:0844b09": "德光焰王，一一菩薩各與阿僧祇眷屬恭敬",
    "T14n0545_001:0844b10": "圍遶，皆共發引向娑婆世界，所經諸國放無",
    "T14n0545_001:0844b11": "量阿僧祇光明充滿世界，為見佛故，為恭敬",
    "T14n0545_001:0844b12": "供養故，為見月光童子故，為憐愍德護長",
    "T14n0545_001:0844b13": "者故來至佛所。爾時，西方過三千大千世界",
    "T14n0545_001:0844b14": "微塵等佛剎，有佛世界名一切莊嚴，佛號",
    "T14n0545_001:0844b15": "一切普光多陀阿伽度、阿羅訶、三藐三佛陀，",
    "T14n0545_001:0844b16": "今現在說法。彼佛剎中有菩薩名普焰雲王，",
    "T14n0545_001:0844b17": "復有一萬菩薩同號普焰雲王，一一菩薩各",
    "T14n0545_001:0844b18": "與阿僧祇菩薩以為眷屬，恭敬圍遶向娑婆",
    "T14n0545_001:0844b19": "世界，所經諸國興雜寶華雲，雨雜寶華，出過",
    "T14n0545_001:0844b20": "一切天人供養，為見佛故，為恭敬供養故，為",
    "T14n0545_001:0844b21": "見月光童子故，為憐愍德護長者故，來至",
    "T14n0545_001:0844b22": "佛所(尸利崛多者，隋言德護)。",
    "T14n0545_001:0844b23": "佛說德護長者經卷上"
}