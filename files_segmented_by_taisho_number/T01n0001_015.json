{
    "T01n0001_015:0094a16": "佛說長阿含經卷第十五",
    "T01n0001_015:0094a17": "後秦弘始年佛陀耶舍共竺佛念譯",
    "T01n0001_015:0094a18": "22 種德經（二二）第三分種德經第三",
    "T01n0001_015:0094a19": "如是我聞：一時，佛在鴦伽國，與大比丘眾",
    "T01n0001_015:0094a20": "千二百五十人俱。遊行人間，止宿瞻婆城",
    "T01n0001_015:0094a21": "伽伽池側。時，有婆羅門，名曰種德，住瞻",
    "T01n0001_015:0094a22": "婆城，其城人民眾多，熾盛豐樂，波斯匿王即",
    "T01n0001_015:0094a23": "封此城與種德婆羅門，以為梵分。此婆羅",
    "T01n0001_015:0094a24": "門七世以來父母真正，不為他人之所輕",
    "T01n0001_015:0094a25": "毀，異學三部諷誦通利，種種經書盡能分別，",
    "T01n0001_015:0094a26": "世典幽微靡不綜練，又能善於大人相法、",
    "T01n0001_015:0094a27": "瞻候吉凶、祭祀儀禮，有五百弟子，教授不",
    "T01n0001_015:0094a28": "廢。時，瞻婆城內諸婆羅門、長者、居士聞沙門",
    "T01n0001_015:0094a29": "瞿曇釋種子出家成道，從鴦伽國遊行人",
    "T01n0001_015:0094b01": "間，至瞻婆城伽伽池側，有大名稱，流聞天",
    "T01n0001_015:0094b02": "下，如來、至真、等正覺，十號具足，於諸天、世人、",
    "T01n0001_015:0094b03": "魔、若魔、天、沙門、婆羅門中，自身作證，為他說",
    "T01n0001_015:0094b04": "法，上中下言，皆悉真正，義味具足，梵行清",
    "T01n0001_015:0094b05": "淨。「如此真人應往覲現，今我寧可往與相見。」",
    "T01n0001_015:0094b06": "作此言已，即共相率，出瞻婆城，隊隊相隨，",
    "T01n0001_015:0094b07": "欲往詣佛。時，種德婆羅門在高臺上，遙見",
    "T01n0001_015:0094b08": "眾人隊隊相隨，故問侍者：「彼諸人等以何",
    "T01n0001_015:0094b09": "因緣隊隊相隨？欲何所至？」侍者白言：「我聞",
    "T01n0001_015:0094b10": "沙門瞿曇釋種子出家成道，於鴦伽國遊",
    "T01n0001_015:0094b11": "行人間，至瞻婆城伽伽池側，有大名稱，流",
    "T01n0001_015:0094b12": "聞天下，如來、至真、等正覺，十號具足，於諸天、",
    "T01n0001_015:0094b13": "世人、魔、若魔、天、沙門、婆羅門中自身作證，為",
    "T01n0001_015:0094b14": "他人說，上中下言，皆悉真正，義味具足，梵行",
    "T01n0001_015:0094b15": "清淨；此瞻婆城諸婆羅門、長者、居士眾聚相",
    "T01n0001_015:0094b16": "隨，欲往問訊瞿曇沙門耳。」時，種德婆羅門",
    "T01n0001_015:0094b17": "即勅侍者：「汝速持我聲，往語諸人：『卿等小",
    "T01n0001_015:0094b18": "住，須我往至，當共俱詣彼瞿曇所。』」時，彼侍",
    "T01n0001_015:0094b19": "者即以種德聲，往語諸人言：「諸人且住，須",
    "T01n0001_015:0094b20": "我往到，當共俱詣彼瞿曇所。」時，諸人報侍",
    "T01n0001_015:0094b21": "者言：「汝速還白婆羅門言：『今正是時，宜共",
    "T01n0001_015:0094b22": "行也。』」侍者還白：「諸人已住，言：『今正是時，宜",
    "T01n0001_015:0094b23": "共行也。』」時，種德婆羅門即便下臺，至中門",
    "T01n0001_015:0094b24": "立。時，有餘婆羅門五百人，以少因緣，先集",
    "T01n0001_015:0094b25": "門下，見種德婆羅門來，皆悉起迎問言：「大婆",
    "T01n0001_015:0094b26": "羅門！欲何所至？」種德報言：「有沙門瞿曇釋",
    "T01n0001_015:0094b27": "種子出家成道，於鴦伽國遊行人間，至瞻",
    "T01n0001_015:0094b28": "婆城伽伽池側，有大名稱，流聞天下，如來、",
    "T01n0001_015:0094b29": "至真、等正覺，十號具足，於諸天、世人、魔、若魔、",
    "T01n0001_015:0094c01": "天、沙門、婆羅門中，自身作證，為他說法，上中",
    "T01n0001_015:0094c02": "下言，皆悉真正，義味具足，梵行清淨。如是",
    "T01n0001_015:0094c03": "真人宜往覲現，我今欲往至彼相見。」時，五",
    "T01n0001_015:0094c04": "百婆羅門即白種德言：「勿往相見，所以者",
    "T01n0001_015:0094c05": "何？彼應詣此，此不應往。今大婆羅門七世",
    "T01n0001_015:0094c06": "以來父母真正，不為他人之所輕毀；若成",
    "T01n0001_015:0094c07": "就此法者，彼應詣此，此不應詣彼。又大",
    "T01n0001_015:0094c08": "婆羅門異學三部諷誦通利，種種經書皆能",
    "T01n0001_015:0094c09": "分別，世典幽微靡不綜練，又能善於大人",
    "T01n0001_015:0094c10": "相法、瞻相吉凶、祭祀儀禮；成就此法者，",
    "T01n0001_015:0094c11": "彼應詣此，此不應詣彼。又大婆羅門顏貌",
    "T01n0001_015:0094c12": "端正，得梵色像；成就此法者，彼應詣此，此",
    "T01n0001_015:0094c13": "不應詣彼。又大婆羅門戒德增上，智慧成",
    "T01n0001_015:0094c14": "就；成就此法者，彼應詣此，此不應詣彼。",
    "T01n0001_015:0094c15": "「又大婆羅門所言柔和，辯才具足，義味清淨；",
    "T01n0001_015:0094c16": "成就此法者，彼應詣此，此不應詣彼。又",
    "T01n0001_015:0094c17": "大婆羅門為大師，弟子眾多；成就此法者，",
    "T01n0001_015:0094c18": "彼應詣此，此不應詣彼。又大婆羅門常教",
    "T01n0001_015:0094c19": "授五百婆羅門；成就此法者，彼應詣此，此",
    "T01n0001_015:0094c20": "不應詣彼。又大婆羅門四方學者皆來請",
    "T01n0001_015:0094c21": "受，問諸技術祭祀之法，皆能具答；成就此",
    "T01n0001_015:0094c22": "法者，彼應詣此，此不應詣彼。又大婆羅",
    "T01n0001_015:0094c23": "門為波斯匿王及瓶沙王恭敬供養；成就",
    "T01n0001_015:0094c24": "此法者，彼應詣此，此不應詣彼。又大婆",
    "T01n0001_015:0094c25": "羅門富有財寶，庫藏盈溢；成就此法者，彼",
    "T01n0001_015:0094c26": "應詣此，此不應詣彼。又大婆羅門智慧明",
    "T01n0001_015:0094c27": "達，所言通利，無有怯弱；成就此法者，彼應",
    "T01n0001_015:0094c28": "詣此，此不應詣彼。」爾時，種德告諸婆羅門",
    "T01n0001_015:0094c29": "曰：「如是！如是！如汝所言，我具有此德，非不",
    "T01n0001_015:0095a01": "有也。汝當聽我說，沙門瞿曇所有功德，我",
    "T01n0001_015:0095a02": "等應往彼，彼不應來此。沙門瞿曇七世",
    "T01n0001_015:0095a03": "已來父母真正，不為他人之所輕毀；彼成",
    "T01n0001_015:0095a04": "就此法者，我等應往彼，彼不應來此。",
    "T01n0001_015:0095a05": "又沙門瞿曇顏貌端正，出剎利種；成就此",
    "T01n0001_015:0095a06": "法者，我應詣彼，彼不應來此。又沙門瞿",
    "T01n0001_015:0095a07": "曇生尊貴處，出家為道；成就此法者，我",
    "T01n0001_015:0095a08": "應詣彼，彼不應來此。又沙門瞿曇光色具",
    "T01n0001_015:0095a09": "足，種姓真正，出家修道；成就此法者，我應",
    "T01n0001_015:0095a10": "詣彼，彼不應來此。又沙門瞿曇生財富",
    "T01n0001_015:0095a11": "家，有大威力，出家為道；成就此法者，我",
    "T01n0001_015:0095a12": "應詣彼，彼不應來此。「又沙門瞿曇具賢",
    "T01n0001_015:0095a13": "聖戒，智慧成就；成就此法者，我應詣彼，",
    "T01n0001_015:0095a14": "彼不應來此。又沙門瞿曇，善於言語柔軟",
    "T01n0001_015:0095a15": "和雅；成就此法者，我應詣彼，彼不應來",
    "T01n0001_015:0095a16": "此。又沙門瞿曇，為眾導師，弟子眾多；成就",
    "T01n0001_015:0095a17": "此法者，我應詣彼，彼不應來此。又沙門瞿",
    "T01n0001_015:0095a18": "曇，永滅欲愛，無有卒暴，憂畏已除，衣毛不",
    "T01n0001_015:0095a19": "竪，歡喜和悅，見人稱善，善說行報，不毀餘",
    "T01n0001_015:0095a20": "道；成就此法者，我應詣彼，彼不應來此。",
    "T01n0001_015:0095a21": "又沙門瞿曇，恒為波斯匿王及瓶沙王禮",
    "T01n0001_015:0095a22": "敬供養；成就此法者，我應詣彼，彼不應",
    "T01n0001_015:0095a23": "來此。又沙門瞿曇，為沸伽羅娑羅婆羅門",
    "T01n0001_015:0095a24": "禮敬供養，亦為梵婆羅門、多利遮婆羅門、",
    "T01n0001_015:0095a25": "鋸齒婆羅門、首迦摩納都耶子所見供養；",
    "T01n0001_015:0095a26": "成就此法者，我應詣彼，彼不應來此。「又",
    "T01n0001_015:0095a27": "沙門瞿曇為諸聲聞弟子之所宗奉，禮敬",
    "T01n0001_015:0095a28": "供養，亦為諸天、餘鬼神眾之所恭敬，釋種、俱",
    "T01n0001_015:0095a29": "利、冥寧、跋祇、末羅、酥摩皆悉宗奉；成就此",
    "T01n0001_015:0095b01": "法者，我應詣彼，彼不應來此。又沙門瞿",
    "T01n0001_015:0095b02": "曇授波斯匿王及瓶沙王受三歸五戒；成就",
    "T01n0001_015:0095b03": "此法者，我應詣彼，彼不應來此。又沙門",
    "T01n0001_015:0095b04": "瞿曇授沸伽羅娑羅婆羅門等三歸五戒；成",
    "T01n0001_015:0095b05": "就此法者，我應詣彼，彼不應來此。又沙",
    "T01n0001_015:0095b06": "門瞿曇弟子受三自歸五戒，諸天、釋種、俱",
    "T01n0001_015:0095b07": "利等，皆受三歸五戒；成就此法者，我應",
    "T01n0001_015:0095b08": "詣彼，彼不應來此。「又沙門瞿曇遊行之時，",
    "T01n0001_015:0095b09": "為一切人恭敬供養；成就此法者，我應詣",
    "T01n0001_015:0095b10": "彼，彼不應來此。又沙門瞿曇所至城郭聚",
    "T01n0001_015:0095b11": "落，為人供養；成就此法者，我應詣彼，彼",
    "T01n0001_015:0095b12": "不應來此。又沙門瞿曇所至之處，非人、鬼",
    "T01n0001_015:0095b13": "神不敢觸嬈；成就此法者，我應詣彼，彼不",
    "T01n0001_015:0095b14": "應來此。又沙門瞿曇所至之處，其處人民",
    "T01n0001_015:0095b15": "皆見光明，聞天樂音；成就此法者，我應詣",
    "T01n0001_015:0095b16": "彼，彼不應來此。又沙門瞿曇所至之處，若",
    "T01n0001_015:0095b17": "欲去時，眾人戀慕，涕泣而送；成就此法者，我",
    "T01n0001_015:0095b18": "應詣彼，彼不應來此。「又沙門瞿曇初出",
    "T01n0001_015:0095b19": "家時，父母涕泣，愛惜戀恨；成就此法者，我",
    "T01n0001_015:0095b20": "應詣彼，彼不應來此。又沙門瞿曇少壯出",
    "T01n0001_015:0095b21": "家，捨諸飾好、象馬、寶車、五欲、瓔珞；成就此法",
    "T01n0001_015:0095b22": "者，我應詣彼，彼不應來此。又沙門瞿曇",
    "T01n0001_015:0095b23": "捨轉輪王位，出家為道，若其在家，當居",
    "T01n0001_015:0095b24": "四天下，統領民物，我等皆屬；成就此法者，",
    "T01n0001_015:0095b25": "我應詣彼，彼不應來此。「又沙門瞿曇明",
    "T01n0001_015:0095b26": "解梵法，能為人說，亦與梵天往返言語；成",
    "T01n0001_015:0095b27": "就此法者，我應詣彼，彼不應來此。又沙",
    "T01n0001_015:0095b28": "門瞿曇三十二相皆悉具足；成就此法者，",
    "T01n0001_015:0095b29": "我應詣彼，彼不應來此。又沙門瞿曇智慧",
    "T01n0001_015:0095c01": "通達，無有怯弱；成就此法者，我應詣彼，",
    "T01n0001_015:0095c02": "彼不應來此。彼瞿曇今來至此瞻婆城伽",
    "T01n0001_015:0095c03": "伽池側，於我為尊，又是貴客，宜往親覲。」時，",
    "T01n0001_015:0095c04": "五百婆羅門白種德言：「甚奇！甚特！彼之功",
    "T01n0001_015:0095c05": "德乃如是耶？若彼於諸德中能成一者尚",
    "T01n0001_015:0095c06": "不應來，況今盡具！宜盡相率，共往問訊。」種",
    "T01n0001_015:0095c07": "德答言：「汝欲行者，宜知是時。」時，種德即嚴",
    "T01n0001_015:0095c08": "駕寶車，與五百婆羅門及瞻婆城諸婆羅門",
    "T01n0001_015:0095c09": "長者、居士，前後圍遶，詣伽伽池。去池不遠，",
    "T01n0001_015:0095c10": "自思惟言：「我設問瞿曇，或不可彼意，彼沙",
    "T01n0001_015:0095c11": "門瞿曇當呵我言：『應如是問，不應如是",
    "T01n0001_015:0095c12": "問。』眾人聞者，謂我無智，損我名稱。設沙門",
    "T01n0001_015:0095c13": "瞿曇問我義者，我答或不稱彼意，彼沙門",
    "T01n0001_015:0095c14": "當呵我言：『應如是答，不應如是答。』眾人",
    "T01n0001_015:0095c15": "聞者，謂我無智，損我名稱。設我默然於此",
    "T01n0001_015:0095c16": "還者，眾人當言：『此無所知。』竟不能至沙",
    "T01n0001_015:0095c17": "門瞿曇所，損我名稱。若沙門瞿曇問我婆羅",
    "T01n0001_015:0095c18": "門法者，我答瞿曇足合其意耳。」時，種德",
    "T01n0001_015:0095c19": "於伽伽池側作是念已，即便前行下車步",
    "T01n0001_015:0095c20": "進，至世尊所，問訊已，一面坐。時，瞻婆城諸婆",
    "T01n0001_015:0095c21": "羅門、長者、居士，或有禮佛而坐者，或有問",
    "T01n0001_015:0095c22": "訊而坐者，或有稱名而坐者，或叉手向佛",
    "T01n0001_015:0095c23": "而坐者，或有默然而坐者。眾坐既定，佛知",
    "T01n0001_015:0095c24": "種德婆羅門心中所念，而告之曰：「汝所念",
    "T01n0001_015:0095c25": "者，當隨汝願！」佛問種德：「汝婆羅門成就幾",
    "T01n0001_015:0095c26": "法？所言誠實，能不虛妄。」爾時，種德默自念言：",
    "T01n0001_015:0095c27": "「甚奇！甚特！沙門瞿曇有大神力，乃見人心，",
    "T01n0001_015:0095c28": "如我所念而問我義。」時，種德婆羅門端身正",
    "T01n0001_015:0095c29": "坐，四顧大眾，熙怡而笑，方答佛言：「我婆羅",
    "T01n0001_015:0096a01": "門成就五法，所言至誠，無有虛妄。云何為",
    "T01n0001_015:0096a02": "五？一者婆羅門七世已來父母真正，不為他",
    "T01n0001_015:0096a03": "人之所輕毀。二者異學三部諷誦通利，種種",
    "T01n0001_015:0096a04": "經書盡能分別，世典幽微靡不綜練，又能善",
    "T01n0001_015:0096a05": "於大人相法、明察吉凶、祭祀儀禮。三者顏",
    "T01n0001_015:0096a06": "貌端正。四者持戒具足。五者智慧通達。是",
    "T01n0001_015:0096a07": "為五。瞿曇！婆羅門成就此五法，所言誠實，",
    "T01n0001_015:0096a08": "無有虛妄。」佛言：「善哉！種德！頗有婆羅門於",
    "T01n0001_015:0096a09": "五法中捨一成四，亦所言誠實，無有虛妄，",
    "T01n0001_015:0096a10": "得名婆羅門耶？」種德白佛言：「有。所以者何？",
    "T01n0001_015:0096a11": "瞿曇！何用生為？若婆羅門異學三部諷誦通",
    "T01n0001_015:0096a12": "利，種種經書盡能分別，世典幽微靡不綜",
    "T01n0001_015:0096a13": "練，又能善於大人相法、明察吉凶、祭祀儀",
    "T01n0001_015:0096a14": "禮，顏貌端正，持戒具足，智慧通達；有此四",
    "T01n0001_015:0096a15": "法，則所言誠實，無有虛妄，名婆羅門。」佛告",
    "T01n0001_015:0096a16": "種德：「善哉！善哉！若於此四法中捨一成三",
    "T01n0001_015:0096a17": "者，亦所言誠實，無有虛妄，名婆羅門耶？」種",
    "T01n0001_015:0096a18": "德報言：「有。所以者何？何用生、誦為？若婆羅",
    "T01n0001_015:0096a19": "門顏貌端正，持戒具足，智慧通達；成此三",
    "T01n0001_015:0096a20": "者，所言真誠，無有虛妄，名婆羅門。」佛言：「善",
    "T01n0001_015:0096a21": "哉！善哉！云何？若於三法中捨一成二，彼亦",
    "T01n0001_015:0096a22": "所言至誠，無有虛妄，名婆羅門耶？」答曰：「有。",
    "T01n0001_015:0096a23": "所以者何？何用生、誦及端正為？」爾時，五百婆",
    "T01n0001_015:0096a24": "羅門各各舉聲，語種德婆羅門言：「何故呵",
    "T01n0001_015:0096a25": "止生、誦及與端正，謂為無用？」爾時，世尊告五",
    "T01n0001_015:0096a26": "百婆羅門曰：「若種德婆羅門容貌醜陋，無",
    "T01n0001_015:0096a27": "有種姓，諷誦不利，無有辯才、智慧、善答，不",
    "T01n0001_015:0096a28": "能與我言者，汝等可語；若種德顏貌端正，",
    "T01n0001_015:0096a29": "種姓具足，諷誦通利，智慧辯才，善於問答，",
    "T01n0001_015:0096b01": "足堪與我共論義者，汝等且默，聽此人",
    "T01n0001_015:0096b02": "語。」爾時，種德婆羅門白佛言：「唯願瞿曇且小",
    "T01n0001_015:0096b03": "停止！我自以法往訓此人。」爾時，種德尋告",
    "T01n0001_015:0096b04": "五百婆羅門曰：「鴦伽摩納今在此眾中，是我",
    "T01n0001_015:0096b05": "外甥，汝等見不？今諸大眾普共集此，唯",
    "T01n0001_015:0096b06": "除瞿曇顏貌端正，其餘無及此摩納者；而",
    "T01n0001_015:0096b07": "此摩納殺生、偷盜、淫逸、無禮、虛妄、欺誑，以火",
    "T01n0001_015:0096b08": "燒人，斷道為惡。諸婆羅門！此鴦伽摩納眾",
    "T01n0001_015:0096b09": "惡悉備，然則諷誦、端正，竟何用為？」時，五百婆",
    "T01n0001_015:0096b10": "羅門默然不對。種德白佛言：「若持戒具足，智",
    "T01n0001_015:0096b11": "慧通達，則所言至誠，無有虛妄，得名婆羅",
    "T01n0001_015:0096b12": "門也。」佛言：「善哉！善哉！云何，種德！若於二法",
    "T01n0001_015:0096b13": "中捨一成一，亦所言誠實，無有虛妄，名婆",
    "T01n0001_015:0096b14": "羅門耶？」答曰：「不得。所以者何？戒即智慧，智",
    "T01n0001_015:0096b15": "慧即戒；有戒有智，然後所言誠實，無有虛",
    "T01n0001_015:0096b16": "妄，我說名婆羅門。」佛言：「善哉！善哉！如汝所",
    "T01n0001_015:0096b17": "說，有戒則有慧，有慧則有戒；戒能淨慧，慧",
    "T01n0001_015:0096b18": "能淨戒。種德！如人洗手，左右相須，左能淨",
    "T01n0001_015:0096b19": "右，右能淨左。此亦如是，有慧則有戒，有戒",
    "T01n0001_015:0096b20": "則有慧，戒能淨慧，慧能淨戒。婆羅門！戒、慧",
    "T01n0001_015:0096b21": "具者，我說名比丘。」爾時，種德婆羅門白佛",
    "T01n0001_015:0096b22": "言：「云何為戒？」佛言：「諦聽！諦聽！善思念之，吾",
    "T01n0001_015:0096b23": "當為汝一一分別。」對曰：「唯然！願樂欲聞。」爾",
    "T01n0001_015:0096b24": "時，世尊告婆羅門曰：「若如來出現於世，應",
    "T01n0001_015:0096b25": "供、正遍知、明行成、善逝、世間解、無上士、調御",
    "T01n0001_015:0096b26": "丈夫、天人師、佛、世尊，於諸天、世人、沙門、婆羅",
    "T01n0001_015:0096b27": "門中，自身作證，為他人說，上中下言，皆悉真",
    "T01n0001_015:0096b28": "正，義味具足，梵行清淨。若長者、長者子聞此",
    "T01n0001_015:0096b29": "法者，信心清淨；信心清淨已，作如是觀：『在",
    "T01n0001_015:0096c01": "家為難，譬如桎梏；欲修梵行，不得自在。",
    "T01n0001_015:0096c02": "今我寧可剃除鬚髮，服三法衣，出家修道。』",
    "T01n0001_015:0096c03": "彼於異時捨家財業，棄捐親族，服三法",
    "T01n0001_015:0096c04": "衣，去諸飾好，諷誦毘尼，具足戒律，捨殺",
    "T01n0001_015:0096c05": "不殺，——乃至心法四禪現得歡樂。所以者何？斯",
    "T01n0001_015:0096c06": "由精勤，專念不忘，樂獨閑居之所得也。婆",
    "T01n0001_015:0096c07": "羅門！是為具戒。」又問：「云何為慧？」佛言：「若比",
    "T01n0001_015:0096c08": "丘以三昧心清淨無穢，柔軟調伏，住不動處，",
    "T01n0001_015:0096c09": "——乃至得三明，除去無明，生於慧明，滅於闇",
    "T01n0001_015:0096c10": "冥，生大法光，出漏盡智。所以者何？斯由精",
    "T01n0001_015:0096c11": "勤，專念不忘，樂獨閑居之所得也。婆羅門！",
    "T01n0001_015:0096c12": "是為智慧具足。」時，種德婆羅門白佛言：「今我",
    "T01n0001_015:0096c13": "歸依佛、法、聖眾，唯願聽我於正法中為優",
    "T01n0001_015:0096c14": "婆塞！自今已後，盡形壽不殺、不盜、不婬、不欺、",
    "T01n0001_015:0096c15": "不飲酒。」時，種德婆羅門聞佛所說，歡喜奉行。",
    "T01n0001_015:0096c16": "23 究羅檀頭經（二三）佛說長阿含第三分究羅檀頭經第四",
    "T01n0001_015:0096c17": "如是我聞：一時，佛在俱薩羅國，與大比丘",
    "T01n0001_015:0096c18": "眾千二百五十人俱，遊行人間，至俱薩羅",
    "T01n0001_015:0096c19": "佉㝹婆提婆羅門村北，止宿尸舍婆林中。時，",
    "T01n0001_015:0096c20": "有婆羅門名究羅檀頭，止佉㝹婆提村，其",
    "T01n0001_015:0096c21": "村豐樂，人民熾盛，園觀浴池，樹木清涼，波斯",
    "T01n0001_015:0096c22": "匿王即封此村與究羅檀頭婆羅門，以為",
    "T01n0001_015:0096c23": "梵分。此婆羅門七世已來父母真正，不為他",
    "T01n0001_015:0096c24": "人之所輕毀，異學三部諷誦通利，種種經書",
    "T01n0001_015:0096c25": "盡能分別，世典幽微靡不綜練，又能善於",
    "T01n0001_015:0096c26": "大人相法、瞻候吉凶、祭祀儀禮，有五百弟",
    "T01n0001_015:0096c27": "子，教授不廢。時，婆羅門欲設大祀，辦五百",
    "T01n0001_015:0096c28": "特牛、五百牸牛、五百特犢、五百牸犢、五百羖羊、",
    "T01n0001_015:0096c29": "五百羯羊，欲以供祀。時，佉㝹婆提村諸婆羅",
    "T01n0001_015:0097a01": "門、長者、居士聞沙門瞿曇釋種子出家成道，",
    "T01n0001_015:0097a02": "從俱薩羅國人間遊行，至佉㝹婆提村北尸",
    "T01n0001_015:0097a03": "舍林止，有大名稱，流聞天下，如來、至真、等",
    "T01n0001_015:0097a04": "正覺，十號具足，於諸天、世人、魔、若魔、天、沙門、",
    "T01n0001_015:0097a05": "婆羅門中，自身作證，為他說法，上中下言，皆",
    "T01n0001_015:0097a06": "悉真正，義味具足，梵行清淨。「如此真人，應往",
    "T01n0001_015:0097a07": "覲現，今我等寧可往共相見。」作此語已，即",
    "T01n0001_015:0097a08": "便相率，出佉㝹婆提村，隊隊相隨，欲詣佛",
    "T01n0001_015:0097a09": "所。時，究羅檀頭婆羅門在高樓上，遙見眾人",
    "T01n0001_015:0097a10": "隊隊相隨，顧問侍者：「彼諸人等，以何因緣",
    "T01n0001_015:0097a11": "隊隊相隨？欲何所至？」侍者白言：「我聞沙門瞿",
    "T01n0001_015:0097a12": "曇釋種子出家成道，於俱薩羅國遊行人",
    "T01n0001_015:0097a13": "間，詣佉㝹婆提村北尸舍婆林中止，有大",
    "T01n0001_015:0097a14": "名稱，流聞天下，如來、至真、等正覺，十號具足，",
    "T01n0001_015:0097a15": "於諸天、世人、魔、若魔、天、沙門、婆羅門中，自身",
    "T01n0001_015:0097a16": "作證，為他說法，上中下言，皆悉真正，義味具",
    "T01n0001_015:0097a17": "足，梵行清淨。此村諸婆羅門、長者、居士眾聚",
    "T01n0001_015:0097a18": "相隨，欲往問訊沙門瞿曇耳。」時，究羅檀頭",
    "T01n0001_015:0097a19": "婆羅門即勅侍者：「汝速持我聲，往語諸人",
    "T01n0001_015:0097a20": "言：『卿等小住，須待我往，當共俱詣沙門瞿",
    "T01n0001_015:0097a21": "曇。』」時，彼侍者即承教命，往語諸人言：「且",
    "T01n0001_015:0097a22": "住！須我往到，當共俱詣沙門瞿曇所。」諸",
    "T01n0001_015:0097a23": "人報使者言：「汝速還白婆羅門：『今正是時，",
    "T01n0001_015:0097a24": "宜共行也。』」侍者還白，諸人已住，言：「今正是",
    "T01n0001_015:0097a25": "時，宜共行也。」時，婆羅門即便下樓，出中門",
    "T01n0001_015:0097a26": "立。時，有餘婆羅門五百人在中門外坐，助",
    "T01n0001_015:0097a27": "究羅檀頭施設大祀，見究羅檀頭，皆悉起",
    "T01n0001_015:0097a28": "迎問言：「大婆羅門！欲何所至？」報言：「我聞有",
    "T01n0001_015:0097a29": "沙門瞿曇釋種子出家成道，於俱薩羅國人",
    "T01n0001_015:0097b01": "間遊行，詣佉㝹婆提村北尸舍婆林，有大",
    "T01n0001_015:0097b02": "名稱，流聞天下，如來、至真、等正覺，十號具足，",
    "T01n0001_015:0097b03": "於諸天、世人、沙門、婆羅門中，自身作證，為人",
    "T01n0001_015:0097b04": "說法，上中下言，皆悉真正，義味具足，梵行清",
    "T01n0001_015:0097b05": "淨。如此真人，宜往覲現。諸婆羅門！我又聞",
    "T01n0001_015:0097b06": "瞿曇知三種祭祀、十六祀具，今我眾中先學",
    "T01n0001_015:0097b07": "舊識所不能知，我今欲大祭祀，牛羊已",
    "T01n0001_015:0097b08": "備，欲詣瞿曇問三種祭祀、十六祀具，我等",
    "T01n0001_015:0097b09": "得此祭祀法已，功德具足，名稱遠聞。」時，五百",
    "T01n0001_015:0097b10": "婆羅門白究羅檀頭言：「大師勿往，所以者",
    "T01n0001_015:0097b11": "何？彼應來此，此不應往。大師七世已來父",
    "T01n0001_015:0097b12": "母真正，不為他人之所輕毀，若成此法者，",
    "T01n0001_015:0097b13": "彼應來此，此不應詣彼。」又言：「大師異學三",
    "T01n0001_015:0097b14": "部諷誦通利，種種經書盡能分別，世典幽微",
    "T01n0001_015:0097b15": "無不綜練，又能善於大人相法、瞻相吉凶、",
    "T01n0001_015:0097b16": "祭祀儀禮，成此法者，彼應詣此，此不應",
    "T01n0001_015:0097b17": "詣彼。又大師顏貌端正，得梵色像，成此法",
    "T01n0001_015:0097b18": "者，彼應詣此，此不應詣彼，又大師戒德增",
    "T01n0001_015:0097b19": "上，智慧成就，成就此法者，彼應詣此，此不",
    "T01n0001_015:0097b20": "應詣彼。又大師所言柔和，辯才具足，義味",
    "T01n0001_015:0097b21": "清淨，成此法者，彼應詣此，此不應詣彼。」",
    "T01n0001_015:0097b22": "「又大師為眾導首，弟子眾多，成此法者，彼",
    "T01n0001_015:0097b23": "應詣此，此不應詣彼。又大師常教授五百",
    "T01n0001_015:0097b24": "婆羅門，成此法者，彼應詣此，此不應詣",
    "T01n0001_015:0097b25": "彼。又大師四方學者皆來請受，問諸技術",
    "T01n0001_015:0097b26": "祭祀之法，皆能具答，成此法者，彼應詣此，",
    "T01n0001_015:0097b27": "此不應詣彼。又大師為波斯匿王及瓶沙",
    "T01n0001_015:0097b28": "王恭敬供養，成此法者，彼應詣此，此不",
    "T01n0001_015:0097b29": "應詣彼。又大師富有財寶，庫藏盈溢，成此",
    "T01n0001_015:0097c01": "法者，彼應詣此，此不應詣彼。又大師智慧",
    "T01n0001_015:0097c02": "明達，所言通利，無有怯弱，成此法者，彼應",
    "T01n0001_015:0097c03": "詣此，此不應詣彼。大師若具足此十一法，",
    "T01n0001_015:0097c04": "彼應詣此，此不應詣彼。」時，究羅檀頭言：「如",
    "T01n0001_015:0097c05": "是，如是，如汝等言。我實有此德，非不有也，",
    "T01n0001_015:0097c06": "汝當復聽我說，沙門瞿曇所成功德，我等",
    "T01n0001_015:0097c07": "應詣彼，彼不應來此。沙門瞿曇七世已來",
    "T01n0001_015:0097c08": "父母真正，不為他人之所輕毀，彼成此法",
    "T01n0001_015:0097c09": "者，我等應詣彼，彼不應來。又沙門瞿曇顏",
    "T01n0001_015:0097c10": "貌端正，出剎利種，成此法者，我應詣彼，彼",
    "T01n0001_015:0097c11": "不應來。又沙門瞿曇生尊貴家，出家為道，",
    "T01n0001_015:0097c12": "成此法者，我應詣彼，彼不應來此。又沙",
    "T01n0001_015:0097c13": "門瞿曇光明具足，種姓真正，出家修道，成此",
    "T01n0001_015:0097c14": "法者，我應詣彼，彼不應來。又沙門瞿曇生",
    "T01n0001_015:0097c15": "財富家，有大威力，出家修道，成此法者，我",
    "T01n0001_015:0097c16": "應詣彼，彼不應來。」「又沙門瞿曇具賢聖戒，",
    "T01n0001_015:0097c17": "智慧成就，成此法者，我應詣彼，彼不應",
    "T01n0001_015:0097c18": "來。又沙門瞿曇善於言語，柔軟和雅，成此",
    "T01n0001_015:0097c19": "法者，我應詣彼，彼不應來。又沙門瞿曇為",
    "T01n0001_015:0097c20": "眾導師，弟子眾多，成此法者，我應詣彼，彼",
    "T01n0001_015:0097c21": "不應來。又沙門瞿曇永滅欲愛，無有卒暴，",
    "T01n0001_015:0097c22": "憂畏已除，衣毛不竪，歡喜和悅，見人稱善，",
    "T01n0001_015:0097c23": "善說行報，不毀餘道，成此法者，我應詣",
    "T01n0001_015:0097c24": "彼，彼不應來。又沙門瞿曇常為波斯匿王及",
    "T01n0001_015:0097c25": "瓶沙王禮敬供養，成此法者，我應詣彼，",
    "T01n0001_015:0097c26": "彼不應來。又沙門瞿曇為沸伽羅娑羅婆",
    "T01n0001_015:0097c27": "羅門禮敬供養，亦為梵婆羅門、多利遮婆羅",
    "T01n0001_015:0097c28": "門、種德婆羅門、首伽摩納兜耶子恭敬供養，",
    "T01n0001_015:0097c29": "成此法者，我應詣彼，彼不應來。」「又沙門瞿",
    "T01n0001_015:0098a01": "曇為諸聲聞弟子之所宗奉禮敬供養，亦",
    "T01n0001_015:0098a02": "為諸天及諸鬼神之所恭敬，釋種、俱梨、冥",
    "T01n0001_015:0098a03": "寧、跋祇、末羅、蘇摩皆悉宗奉，成此法者，我",
    "T01n0001_015:0098a04": "應詣彼，彼不應來。又沙門瞿曇波斯匿王",
    "T01n0001_015:0098a05": "及瓶沙王受三歸五戒，成此法者，我應詣",
    "T01n0001_015:0098a06": "彼，彼不應來。又沙門瞿曇沸伽羅娑羅婆羅",
    "T01n0001_015:0098a07": "門等受三歸五戒，成此法者，我應詣彼，彼",
    "T01n0001_015:0098a08": "不應來。又沙門瞿曇弟子受三歸五戒，諸",
    "T01n0001_015:0098a09": "天、釋種、俱梨等，受三歸五戒，成此法者，",
    "T01n0001_015:0098a10": "我應詣彼，彼不應來。」「又沙門瞿曇所遊行",
    "T01n0001_015:0098a11": "處，為一切人恭敬供養，成此法者，我應",
    "T01n0001_015:0098a12": "詣彼，彼不應來。又沙門瞿曇所至城郭村邑，",
    "T01n0001_015:0098a13": "無不傾動恭敬供養，成此法者，我應詣彼，",
    "T01n0001_015:0098a14": "彼不應來。又沙門瞿曇所至之處，非人、鬼神",
    "T01n0001_015:0098a15": "不敢觸嬈，成此法者，我應詣彼，彼不應",
    "T01n0001_015:0098a16": "來。又沙門瞿曇所至之處，其處人民皆見光",
    "T01n0001_015:0098a17": "明，聞天樂音，成此法者，我應詣彼，彼不",
    "T01n0001_015:0098a18": "應來。又沙門瞿曇所至之處，若欲去時，眾人",
    "T01n0001_015:0098a19": "戀慕，涕泣而送，成此法者，我應詣彼，彼不",
    "T01n0001_015:0098a20": "應來。」「又沙門瞿曇初出家時，父母宗親涕泣",
    "T01n0001_015:0098a21": "戀恨，成此法者，我應詣彼，彼不應來。又",
    "T01n0001_015:0098a22": "沙門瞿曇少壯出家，捨諸飾好、象馬、寶車、五",
    "T01n0001_015:0098a23": "欲、瓔珞，成此法者，我應詣彼，彼不應來。",
    "T01n0001_015:0098a24": "又沙門瞿曇捨轉輪王位，出家修道，若其在",
    "T01n0001_015:0098a25": "家，王四天下，統領民物，我等皆屬，成此法",
    "T01n0001_015:0098a26": "者，我應詣彼，彼不應來。」「又沙門瞿曇明解",
    "T01n0001_015:0098a27": "梵法，能為人說，亦與梵天往返語言，成此",
    "T01n0001_015:0098a28": "法者，我應詣彼，彼不應來。又沙門瞿曇",
    "T01n0001_015:0098a29": "明解三種祭祀、十六祀具，我等宿舊所不",
    "T01n0001_015:0098b01": "能知，成此法者，我應詣彼，彼不應來。又",
    "T01n0001_015:0098b02": "沙門瞿曇三十二相具足，成此法者，我應",
    "T01n0001_015:0098b03": "詣彼，彼不應來。又沙門瞿曇智慧通達，無",
    "T01n0001_015:0098b04": "有怯弱，成此法者，我應詣彼，彼不應來。",
    "T01n0001_015:0098b05": "彼瞿曇來至此佉㝹婆提村，於我為尊，又",
    "T01n0001_015:0098b06": "是貴客，宜往覲現。」時，五百婆羅門白究羅檀",
    "T01n0001_015:0098b07": "頭言：「甚奇！甚特！彼之功德乃如是耶？若使",
    "T01n0001_015:0098b08": "瞿曇於諸德中成就一者，尚不應來，況今",
    "T01n0001_015:0098b09": "盡具？宜盡相率，共往問訊。」究羅檀頭言：「欲",
    "T01n0001_015:0098b10": "行者，宜知是時。」時，婆羅門即嚴駕寶車，與",
    "T01n0001_015:0098b11": "五百婆羅門及佉㝹婆提諸婆羅門長者、居",
    "T01n0001_015:0098b12": "士，前後圍遶，詣尸舍婆林，到已下車，步進",
    "T01n0001_015:0098b13": "至世尊所，問訊已，一面坐。時，諸婆羅門、長者，",
    "T01n0001_015:0098b14": "居士，或有禮佛而坐者，或問訊而坐者，或",
    "T01n0001_015:0098b15": "有稱名而坐者，或有叉手向佛而坐者，或",
    "T01n0001_015:0098b16": "有默然而坐者。眾坐已定，究羅檀頭白佛",
    "T01n0001_015:0098b17": "言：「欲有所問，若有閑暇得見聽者，乃敢",
    "T01n0001_015:0098b18": "請問。」佛言：「隨意所問。」時，婆羅門白佛言：「我",
    "T01n0001_015:0098b19": "聞瞿曇明解三種祭祀及十六種祭具，我等",
    "T01n0001_015:0098b20": "先宿耆舊所不能知，我等今者欲為大祭",
    "T01n0001_015:0098b21": "祀，已辦五百特牛、五百牸牛、五百特犢、五百",
    "T01n0001_015:0098b22": "牸犢、五百羖羊、五百羯羊，欲以祭祀，今日",
    "T01n0001_015:0098b23": "顧來，問三祭法及十六祭具，若得成此祀",
    "T01n0001_015:0098b24": "者，得大果報，名稱遠聞，天人所敬。」爾時，世",
    "T01n0001_015:0098b25": "尊告究羅檀頭婆羅門曰：「汝今諦聽，諦聽，善",
    "T01n0001_015:0098b26": "思念之，當為汝說。」婆羅門言：「唯然。瞿曇！願",
    "T01n0001_015:0098b27": "樂欲聞。」爾時，佛告究羅檀頭曰：「乃往過去",
    "T01n0001_015:0098b28": "久遠世時，有剎利王，水澆頭種，欲設大祀，",
    "T01n0001_015:0098b29": "集婆羅門大臣而告之曰：『我今大有財寶",
    "T01n0001_015:0098c01": "具足，五欲自恣，年已朽邁，士眾強盛，無有怯",
    "T01n0001_015:0098c02": "弱，庫藏盈溢。今欲設大祀，汝等說祀法斯",
    "T01n0001_015:0098c03": "何所須？』時，彼大臣即白王言：『如是。大王！如",
    "T01n0001_015:0098c04": "王所言，國富兵強，庫藏盈溢。但諸民物多懷",
    "T01n0001_015:0098c05": "惡心，習諸非法，若於此時而為祀者，不",
    "T01n0001_015:0098c06": "成祀法，如遣盜逐盜，則不成使。大王！勿",
    "T01n0001_015:0098c07": "作是念言，此是我民，能伐能殺，能呵能止。諸",
    "T01n0001_015:0098c08": "近王者當給其所須，諸治生者當給其財",
    "T01n0001_015:0098c09": "寶，諸修田業者當給其牛犢、種子，使彼各",
    "T01n0001_015:0098c10": "各自營。王不逼迫於民，則民人安隱，養育",
    "T01n0001_015:0098c11": "子孫，共相娛樂。』」佛告究羅檀頭：「時，王聞諸",
    "T01n0001_015:0098c12": "臣語已，諸親近者給其衣食，諸有商賈給",
    "T01n0001_015:0098c13": "其財寶，修農田者給牛、種子。是時人民各",
    "T01n0001_015:0098c14": "各自營，不相侵惱，養育子孫，共相娛樂。」佛",
    "T01n0001_015:0098c15": "言：「時，王復召諸臣語言：『我國富兵強，庫藏盈",
    "T01n0001_015:0098c16": "溢，給諸人民，使無所乏，養育子孫，共相",
    "T01n0001_015:0098c17": "娛樂。我今欲設大祀，汝說祀法悉何所須？』",
    "T01n0001_015:0098c18": "諸臣白王：『如是，如是，如王所說。國富兵強，",
    "T01n0001_015:0098c19": "庫藏盈溢，給諸人民，使其無乏，養育子孫，",
    "T01n0001_015:0098c20": "共相娛樂。王欲祀者，可語宮內使知。』時，王",
    "T01n0001_015:0098c21": "即如臣言，入語宮內：『我國富兵強，庫藏盈溢，",
    "T01n0001_015:0098c22": "多有財寶，欲設大祀。』時，諸夫人尋白王言：",
    "T01n0001_015:0098c23": "『如是，如是，如大王言。國富兵強，庫藏盈溢，",
    "T01n0001_015:0098c24": "多有珍寶，欲設大祀，今正是時。』王出報諸",
    "T01n0001_015:0098c25": "臣言：『我國富兵強，庫藏盈溢，給諸人民，使",
    "T01n0001_015:0098c26": "其無乏，養育子孫，共相娛樂。今欲大祀，已",
    "T01n0001_015:0098c27": "語宮內，汝盡語我，斯須何物？』」「時，諸大臣即",
    "T01n0001_015:0098c28": "白王言：『如是，如是，如王所說。欲設大祀，",
    "T01n0001_015:0098c29": "已語宮內，而未語太子、皇子、大臣、將士，王",
    "T01n0001_015:0099a01": "當語之。』時，王聞諸臣語已，即語太子、皇子、",
    "T01n0001_015:0099a02": "群臣、將士言：『我國富兵強，庫藏盈溢，欲設",
    "T01n0001_015:0099a03": "大祀。』時，太子、皇子及諸群臣、將士即白王言：",
    "T01n0001_015:0099a04": "『如是，如是，大王！今國富兵強，庫藏盈溢，欲",
    "T01n0001_015:0099a05": "設祀者，今正是時。』時，王復告大臣曰：『我國",
    "T01n0001_015:0099a06": "富兵強，多有財寶，欲設大祀。已語宮內、太",
    "T01n0001_015:0099a07": "子、皇子，乃至將士，今欲大祀，斯何所須？』諸",
    "T01n0001_015:0099a08": "臣白王：『如大王言，欲設祀者，今正是時。』王",
    "T01n0001_015:0099a09": "聞語已，即於城東起新堂舍，王入新舍，被",
    "T01n0001_015:0099a10": "鹿皮衣，以香酥油塗摩其身，又以鹿角戴",
    "T01n0001_015:0099a11": "之頭上，牛屎塗地，坐臥其上，及第一夫人、",
    "T01n0001_015:0099a12": "婆羅門、大臣，選一黃牸牛，一乳王食，一乳夫",
    "T01n0001_015:0099a13": "人食，一乳大臣食，一乳供養大眾，餘與犢子。",
    "T01n0001_015:0099a14": "時，王成就八法，大臣成就四法。」「云何王成",
    "T01n0001_015:0099a15": "就八法？彼剎利王七世以來父母真正，不為",
    "T01n0001_015:0099a16": "他人所見輕毀，是為成就初法。彼王顏貌",
    "T01n0001_015:0099a17": "端正，剎利種族，是為二法。彼王戒德增盛，智",
    "T01n0001_015:0099a18": "慧具足，是為三法。彼王習種種技術，乘象、",
    "T01n0001_015:0099a19": "馬車、刀牟、弓矢、戰鬪之法，無不具知，是為",
    "T01n0001_015:0099a20": "四法。彼王有大威力，攝諸小王，無不靡伏，",
    "T01n0001_015:0099a21": "是為五法。彼王善於言語，所說柔軟，義味具",
    "T01n0001_015:0099a22": "足，是為六法。彼王多有財寶，庫藏盈溢，是",
    "T01n0001_015:0099a23": "為七法。彼王智謀勇果，無復怯弱，是為八",
    "T01n0001_015:0099a24": "法。彼剎利種王，成此八法。」「云何大臣成就",
    "T01n0001_015:0099a25": "四法？彼婆羅門大臣七世以來父母真正，不",
    "T01n0001_015:0099a26": "為他人所見輕毀，是為初法。復次，彼大臣",
    "T01n0001_015:0099a27": "異學三部諷誦通利，種種經書皆能分別，世",
    "T01n0001_015:0099a28": "典幽微靡不綜練，又能善於大人相法、瞻",
    "T01n0001_015:0099a29": "察吉凶、祭祀儀禮，是為二法。復次，大臣善於",
    "T01n0001_015:0099b01": "言語，所說柔和，義味具足，是為三法。復次，大",
    "T01n0001_015:0099b02": "臣智謀勇果，無有怯弱，凡祭祀法無不解",
    "T01n0001_015:0099b03": "知，是為四法。時，彼王成就八法，婆羅門大",
    "T01n0001_015:0099b04": "臣成就四法，彼王有四援助、三祭祀法、十",
    "T01n0001_015:0099b05": "六祀具。」「時，婆羅門大臣於彼新舍，以十六",
    "T01n0001_015:0099b06": "事開解王意，除王疑想。云何十六？大臣白",
    "T01n0001_015:0099b07": "王，或有人言：『今剎利王欲為大祀，而七世",
    "T01n0001_015:0099b08": "以來父母不正，常為他人所見輕毀。』設有",
    "T01n0001_015:0099b09": "此言，不能污王。所以者何？王七世以來父",
    "T01n0001_015:0099b10": "母真正，不為他人之所輕毀。或有人言：『今",
    "T01n0001_015:0099b11": "剎利王欲為大祀，而顏貌醜陋，非剎利種。』",
    "T01n0001_015:0099b12": "設有此言，不能污王，所以者何？王顏貌端",
    "T01n0001_015:0099b13": "正，剎利種族。或有人言：『今剎利王欲為大",
    "T01n0001_015:0099b14": "祀，而無增上戒，智慧不具。』設有此言，不",
    "T01n0001_015:0099b15": "能污王，所以者何？王戒德增上，智慧具足。",
    "T01n0001_015:0099b16": "或有人言：『今剎利王欲為大祀，而不善諸",
    "T01n0001_015:0099b17": "術，乘象、馬車、種種兵法不能解知。』設有此",
    "T01n0001_015:0099b18": "言，不能污王，所以者何？王善諸技術，戰陣",
    "T01n0001_015:0099b19": "兵法，無不解知。或有人言：『王欲為大祀，而",
    "T01n0001_015:0099b20": "無大威力攝諸小王。』設有是言，不能污",
    "T01n0001_015:0099b21": "王，所以者何？王有大威力，攝諸小王。」「或有",
    "T01n0001_015:0099b22": "人言：『王欲大祀，而不善於言語，所說麤獷，",
    "T01n0001_015:0099b23": "義味不具。』設有此言，不能污王，所以者",
    "T01n0001_015:0099b24": "何？王善於言語，所說柔軟，義味具足。或有",
    "T01n0001_015:0099b25": "人言：『王欲大祀，而無多財寶。』設有是言，不",
    "T01n0001_015:0099b26": "能污王，所以者何？王庫藏盈溢，多有財寶。",
    "T01n0001_015:0099b27": "或有人言：『王欲大祀，而無智謀，志意怯弱。』",
    "T01n0001_015:0099b28": "設有是言，不能污王，所以者何？王智謀勇",
    "T01n0001_015:0099b29": "果，無有怯弱。或有人言：『王欲大祀，不語",
    "T01n0001_015:0099c01": "宮內。』設有是語，不能污王，所以者何？王",
    "T01n0001_015:0099c02": "欲祭祀，先語宮內。或有人言：『王欲大祀，而",
    "T01n0001_015:0099c03": "不語太子、皇子。』設有此言，不能污王，所以",
    "T01n0001_015:0099c04": "者何？王欲祭祀，先語太子、皇子。或有人言：",
    "T01n0001_015:0099c05": "『王欲大祀，不語群臣。』設有此言，不能污",
    "T01n0001_015:0099c06": "王，所以者何？王欲大祀，先語群臣。或有人",
    "T01n0001_015:0099c07": "言：『王欲大祀，不語將士。』設有此言不能",
    "T01n0001_015:0099c08": "污王，所以者何？王欲祭祀，先語將士。」「或有",
    "T01n0001_015:0099c09": "人言：『王欲大祀，而婆羅門大臣七世以來",
    "T01n0001_015:0099c10": "父母不正，常為他人之所輕毀。』設有是語，",
    "T01n0001_015:0099c11": "不能污王，所以者何？我七世以來父母真",
    "T01n0001_015:0099c12": "正，不為他人所見輕毀。或有人言：『王欲",
    "T01n0001_015:0099c13": "大祀，而大臣於異學三部諷誦不利，種種",
    "T01n0001_015:0099c14": "經書不能分別，世典幽微亦不綜練，不能",
    "T01n0001_015:0099c15": "善於大人相法、瞻察吉凶、祭祀儀禮。』設有",
    "T01n0001_015:0099c16": "此言，不能污王，所以者何？我於三部異",
    "T01n0001_015:0099c17": "典諷誦通利，種種經書皆能分別，世典幽微",
    "T01n0001_015:0099c18": "靡不綜練，又能善於大人相法、瞻察吉凶、",
    "T01n0001_015:0099c19": "祭祀儀禮。或有人言：『王欲大祀，而大臣不",
    "T01n0001_015:0099c20": "善言語，所說麤獷，義味不具。』設有此言，不",
    "T01n0001_015:0099c21": "能污王，所以者何？我善言語，所說柔和，義味",
    "T01n0001_015:0099c22": "具足。或有人言：『王欲大祀，而大臣智謀不",
    "T01n0001_015:0099c23": "具，志意怯弱，不解祀法。』設有是言，不能污",
    "T01n0001_015:0099c24": "王，所以者何？我智謀勇果，無有怯弱，凡祭",
    "T01n0001_015:0099c25": "祀法，無不解知。」佛告究羅檀頭：「彼王於十",
    "T01n0001_015:0099c26": "六處有疑，而彼大臣以十六事開解王意。」",
    "T01n0001_015:0099c27": "佛言：「時，大臣於彼新舍，以十事行示教利",
    "T01n0001_015:0099c28": "喜於王。云何為十？大臣言：『王祭祀時，諸有",
    "T01n0001_015:0099c29": "殺生、不殺生來集會者，平等施與，若有殺生",
    "T01n0001_015:0100a01": "而來者，亦施與，彼自當知，不殺而來者，亦施",
    "T01n0001_015:0100a02": "與，為是故施，如是心施。若復有偷盜、邪婬、",
    "T01n0001_015:0100a03": "兩舌、惡口、妄言、綺語、貪取、嫉妬、邪見來在會",
    "T01n0001_015:0100a04": "者，亦施與，彼自當知，若有不盜，乃至正見",
    "T01n0001_015:0100a05": "來者，亦施與，為是故施，如是心施。』」佛告婆",
    "T01n0001_015:0100a06": "羅門：「彼大臣以此十行示教利喜。」又告婆",
    "T01n0001_015:0100a07": "羅門：「時，彼剎利王於彼新舍生三悔心，大",
    "T01n0001_015:0100a08": "臣滅之。云何為三？王生悔言：『我今大祀，已",
    "T01n0001_015:0100a09": "為大祀、當為大祀、今為大祀，多損財寶，",
    "T01n0001_015:0100a10": "起此三心，而懷悔恨。』大臣語言：『王已為大",
    "T01n0001_015:0100a11": "祀，已施、當施、今施，於此福祀不宜生悔。』是",
    "T01n0001_015:0100a12": "為王入新舍生三悔心，大臣滅之。」佛告婆",
    "T01n0001_015:0100a13": "羅門：「爾時，剎利王水澆頭種，以十五日月滿",
    "T01n0001_015:0100a14": "時出彼新舍，於舍前露地然大火𧂐，手執",
    "T01n0001_015:0100a15": "油瓶注於火上，唱言：『與，與。』時，彼王夫人聞",
    "T01n0001_015:0100a16": "王以十五日月滿時出新舍，於舍前然",
    "T01n0001_015:0100a17": "大火𧂐，手執油瓶注於火上，唱言：『與，與。』彼",
    "T01n0001_015:0100a18": "夫人、婇女多持財寶，來詣王所，而白王言：",
    "T01n0001_015:0100a19": "『此諸雜寶，助王為祀。』婆羅門！彼王尋告夫",
    "T01n0001_015:0100a20": "人、婇女言：『止！止！汝便為供養已，我自大有",
    "T01n0001_015:0100a21": "財寶，足以祭祀。』諸夫人、婇女自生念言：『我",
    "T01n0001_015:0100a22": "等不宜將此寶物還於宮中，若王於東方",
    "T01n0001_015:0100a23": "設大祀時，當用佐助。』婆羅門！其後王於東",
    "T01n0001_015:0100a24": "方設大祀時，夫人、婇女即以此寶物助設",
    "T01n0001_015:0100a25": "大祀。」「時，太子、皇子聞王十五日月滿時出",
    "T01n0001_015:0100a26": "新舍，於舍前然大火𧂐，手執油瓶注於火",
    "T01n0001_015:0100a27": "上，唱言：『與，與。』彼太子、皇子多持財寶，來詣",
    "T01n0001_015:0100a28": "王所，白王言：『以此寶物，助王大祀。』王言：『止！",
    "T01n0001_015:0100a29": "止！汝便為供養已，我自大有財寶，足已祭",
    "T01n0001_015:0100b01": "祀。』諸太子、皇子自生念言：『我等不宜持此",
    "T01n0001_015:0100b02": "寶物還也，王若於南方設大祀者，當以佐",
    "T01n0001_015:0100b03": "助。』如是大臣持寶物來：『願已助王祭祀西",
    "T01n0001_015:0100b04": "方。』將士持寶物來：『願已助王祭祀北方。』」佛",
    "T01n0001_015:0100b05": "告婆羅門：「彼王大祭祀時，不殺牛、羊及諸眾",
    "T01n0001_015:0100b06": "生，唯用酥、乳、麻油、蜜、黑蜜、石蜜，以為祭祀。」",
    "T01n0001_015:0100b07": "佛告婆羅門：「彼剎利王為大祀時，初喜、中",
    "T01n0001_015:0100b08": "喜，後亦喜，此為成辦祭祀之法。」佛告婆羅",
    "T01n0001_015:0100b09": "門：「彼剎利王為大祀已，剃除鬚髮，服三法",
    "T01n0001_015:0100b10": "衣，出家為道，修四無量心，身壞命終，生梵",
    "T01n0001_015:0100b11": "天上。時，王夫人為大施已，亦復除髮，服三",
    "T01n0001_015:0100b12": "法衣，出家修道，行四梵行，身壞命終，生梵天",
    "T01n0001_015:0100b13": "上。婆羅門大臣教王四方祭祀已，亦為大",
    "T01n0001_015:0100b14": "施，然後剃除鬚髮，服三法衣，出家修道，行",
    "T01n0001_015:0100b15": "四梵行，身壞命終，生梵天上。」佛告婆羅門：",
    "T01n0001_015:0100b16": "「時，王為三祭祀法、十六祀具，而成大祀，於",
    "T01n0001_015:0100b17": "汝意云何？」時，究羅檀頭聞佛言已，默然不",
    "T01n0001_015:0100b18": "對。時，五百婆羅門語究羅檀頭言：「沙門瞿",
    "T01n0001_015:0100b19": "曇所言微妙，大師何故默然不答？」究羅檀頭",
    "T01n0001_015:0100b20": "答言：「沙門瞿曇所說微妙，我非不然可，所",
    "T01n0001_015:0100b21": "以默然者。自思惟耳，沙門瞿曇說此事，不",
    "T01n0001_015:0100b22": "言從他聞，我默思惟：『沙門瞿曇將無是彼",
    "T01n0001_015:0100b23": "剎利王耶？或是彼婆羅門大臣耶？』」爾時，世尊",
    "T01n0001_015:0100b24": "告究羅檀頭曰：「善哉！善哉！汝觀如來，正得",
    "T01n0001_015:0100b25": "其宜。是時，剎利王為大祀者，豈異人乎？勿",
    "T01n0001_015:0100b26": "造斯觀，即吾身是也，我於爾時極大施慧。」",
    "T01n0001_015:0100b27": "究羅檀頭白佛言：「齊此三祭祀及十六祀具",
    "T01n0001_015:0100b28": "得大果報，復有勝者耶？」佛言：「有。」問曰：「何者",
    "T01n0001_015:0100b29": "是？」佛言：「於此三祭祀及十六祀具，若能常",
    "T01n0001_015:0100c01": "供養眾僧，使不斷者，功德勝彼。」又問：「於三",
    "T01n0001_015:0100c02": "祭祀及十六祀具，若能常供養眾僧使不",
    "T01n0001_015:0100c03": "斷者，為此功德最勝，復有勝者耶？」佛言：「有。」",
    "T01n0001_015:0100c04": "又問：「何者是？」佛言：「若以三祭祀及十六祀具",
    "T01n0001_015:0100c05": "并供養眾僧使不斷者，不如為招提僧",
    "T01n0001_015:0100c06": "起僧房堂閣，此施最勝。」又問：「為三祭祀及",
    "T01n0001_015:0100c07": "十六祀具，并供養眾僧使不斷絕，及為招",
    "T01n0001_015:0100c08": "提僧起僧房堂閣，為此福最勝，復有勝者",
    "T01n0001_015:0100c09": "耶？」佛言：「有。」又問：「何者是？」佛言：「若為三種祭",
    "T01n0001_015:0100c10": "祀、十六祀具，供養眾僧使不斷絕，及為招",
    "T01n0001_015:0100c11": "提僧起僧房堂閣，不如起歡喜心，口自發",
    "T01n0001_015:0100c12": "言：『我歸依佛，歸依法，歸依僧。』此福最勝。」",
    "T01n0001_015:0100c13": "又問：「齊此三歸，得大果報耶？復有勝者？」佛",
    "T01n0001_015:0100c14": "言：「有。」又問：「何者是？」佛言：「若以歡喜心受、行",
    "T01n0001_015:0100c15": "五戒，盡形壽不殺、不盜、不婬、不欺、不飲酒，",
    "T01n0001_015:0100c16": "此福最勝。」又問：「齊此三祀，至於五戒，得大",
    "T01n0001_015:0100c17": "果報耶？復有勝者？」佛言：「有。」又問：「何者是？」佛",
    "T01n0001_015:0100c18": "言：「若能以慈心念一切眾生，如搆牛乳",
    "T01n0001_015:0100c19": "頃，其福最勝。」又問：「齊此三祀，至於慈心，得",
    "T01n0001_015:0100c20": "大果報耶？復有勝者？」佛言：「有。」又問：「何者是？」",
    "T01n0001_015:0100c21": "佛言：「若如來、至真、等正覺出現於世，有人",
    "T01n0001_015:0100c22": "於佛法中出家修道，眾德悉備，乃至具足三",
    "T01n0001_015:0100c23": "明，滅諸癡冥，具足慧明，所以者何？以不放",
    "T01n0001_015:0100c24": "逸、樂閑靜故，此福最勝。」究羅檀頭又白佛",
    "T01n0001_015:0100c25": "言：「瞿曇！我為祭祀，具諸牛羊各五百頭，今",
    "T01n0001_015:0100c26": "盡放捨，任其自遊隨逐水草。我今歸依佛，",
    "T01n0001_015:0100c27": "歸依法，歸依僧，聽我於正法中為優婆",
    "T01n0001_015:0100c28": "塞，自今以後，盡形壽不殺、不盜、不婬、不欺、不",
    "T01n0001_015:0100c29": "飲酒，唯願世尊及諸大眾時受我請。」爾時，",
    "T01n0001_015:0101a01": "世尊默然受之。時，婆羅門見佛默然受請",
    "T01n0001_015:0101a02": "已，即起禮佛，繞三匝而去，還家供辦種種",
    "T01n0001_015:0101a03": "餚饍。明日時到，爾時，世尊著衣持鉢，與大",
    "T01n0001_015:0101a04": "比丘眾千二百五十人俱，詣婆羅門舍，就",
    "T01n0001_015:0101a05": "座而坐。時婆羅門手自斟酌，供佛及僧，食",
    "T01n0001_015:0101a06": "訖去鉢，行澡水畢，佛為婆羅門而作頌",
    "T01n0001_015:0101a07": "曰：",
    "T01n0001_015:0101a08": "「祭祀火為上，　　諷誦詩為上，",
    "T01n0001_015:0101a09": "人中王為上，　　眾流海為上，",
    "T01n0001_015:0101a10": "星中月為上，　　光明日為上，",
    "T01n0001_015:0101a11": "上下及四方，　　諸有所生物，",
    "T01n0001_015:0101a12": "天及世間人，　　唯佛為最上，",
    "T01n0001_015:0101a13": "欲求大福者，　　當供養三寶。」",
    "T01n0001_015:0101a14": "爾時，究羅檀頭婆羅門即取一小座於佛",
    "T01n0001_015:0101a15": "前坐。爾時世尊漸為說法，示教利喜，施論、戒",
    "T01n0001_015:0101a16": "論、生天之論，欲為大患，上漏為礙，出要為",
    "T01n0001_015:0101a17": "上，分布顯示諸清淨行。爾時，世尊觀彼婆",
    "T01n0001_015:0101a18": "羅門志意柔軟，陰蓋輕微，易可調伏，如諸佛",
    "T01n0001_015:0101a19": "常法，為說苦諦，分別顯示，說集聖諦、集滅",
    "T01n0001_015:0101a20": "聖諦、出要聖諦。時，究羅檀頭婆羅門即於座",
    "T01n0001_015:0101a21": "上遠塵離垢，得法眼淨。猶如淨潔白疊，易",
    "T01n0001_015:0101a22": "為受染，檀頭婆羅門亦復如是，見法得",
    "T01n0001_015:0101a23": "法，獲果定住，不由他信，得無所畏，而白佛",
    "T01n0001_015:0101a24": "言：「我今重再三歸依佛、法、聖眾，願佛聽我",
    "T01n0001_015:0101a25": "於正法中為優婆塞，自今已後，盡形壽不",
    "T01n0001_015:0101a26": "殺、不盜、不婬、不欺、不飲酒。」重白佛言：「唯願世",
    "T01n0001_015:0101a27": "尊更受我七日請。」爾時，世尊默然受之。時，",
    "T01n0001_015:0101a28": "婆羅門即於七日中，手自斟酌，供佛及僧，",
    "T01n0001_015:0101a29": "過七日已，世尊遊行人間。佛去未久，時，究",
    "T01n0001_015:0101b01": "羅檀頭婆羅門得病命終。時，眾多比丘聞究",
    "T01n0001_015:0101b02": "羅檀頭供養佛七日，佛去未久，得病命終，",
    "T01n0001_015:0101b03": "即自念言：「彼人命終，當何所趣？」時，諸比丘",
    "T01n0001_015:0101b04": "詣世尊所，頭面禮足，於一面坐。「彼究羅檀",
    "T01n0001_015:0101b05": "頭今者命終，當生何所？」佛告諸比丘：「彼人",
    "T01n0001_015:0101b06": "淨修梵行，法法成就，亦不於法有所觸嬈，",
    "T01n0001_015:0101b07": "以斷五下分結，於彼現般涅槃，不來此世。」",
    "T01n0001_015:0101b08": "爾時，諸比丘聞佛所說，歡喜奉行。",
    "T01n0001_015:0101b09": "佛說長阿含經卷第十五"
}