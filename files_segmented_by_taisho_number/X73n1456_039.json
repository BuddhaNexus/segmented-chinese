{
    "X73n1456_039:0745a10": "憨山老人夢遊集卷第三十九",
    "X73n1456_039:0745a12": "侍　者　　福　善　日錄",
    "X73n1456_039:0745a13": "門　人　　通　炯　編輯",
    "X73n1456_039:0745a14": "嶺南弟子　劉起相　重較",
    "X73n1456_039:0745a15": "說",
    "X73n1456_039:0745a16": "雜說",
    "X73n1456_039:0745a17": "滾滾紅塵。漫漫世路。多少英雄。盡被擔誤。賞心樂事。",
    "X73n1456_039:0745a18": "詩酒忘憂。琴書雖雅。猶讓一籌。金谷蘭亭。於今荒矣。",
    "X73n1456_039:0745a19": "縱有虗名。與人俱已。竹下逢僧。目中何有。豈但偷閒。",
    "X73n1456_039:0745a20": "徒為借口。是知出世。最上一著。可惜時人。昧而不覺。",
    "X73n1456_039:0745a21": "五欲場中種種惡緣。如沸湯裂火。能發一念為生死",
    "X73n1456_039:0745a22": "心。如火中生蓮。甚難得也。苟不深生厭懼。求出離道。",
    "X73n1456_039:0745a23": "難免燒煑。",
    "X73n1456_039:0745a24": "世之聰明之士。生來但知世閒功名富貴。妻子愛戀",
    "X73n1456_039:0745b01": "之樂。以為人生在世。止此而已。不知大有過於此者。",
    "X73n1456_039:0745b02": "古之豪傑之士。直出生死者無他。特看破此耳。",
    "X73n1456_039:0745b03": "佛言。我於然燈佛所。實無授記。若有授記。即為著我。",
    "X73n1456_039:0745b04": "作佛猶恐著我。況生死事業乎。",
    "X73n1456_039:0745b05": "但願空諸所有。切勿實諸所無。此語不獨為老龐家",
    "X73n1456_039:0745b06": "傳之祕。佛祖皆然。",
    "X73n1456_039:0745b07": "前聖所知。轉相傳授。妄想無性。若妄有性。則佛祖無",
    "X73n1456_039:0745b08": "出頭處。剎那剎那。生滅之稱也。悟無生者。方見剎那。",
    "X73n1456_039:0745b09": "此語疑殺天下人。",
    "X73n1456_039:0745b10": "如幻三摩提。金剛王寶覺。彈指超無學。此法神速若",
    "X73n1456_039:0745b11": "是。仰山夢升兜率天白槌。與文殊貶入鐵圍山公案。",
    "X73n1456_039:0745b12": "是同是別。世尊偏向魔王宮中。說心地法門。可笑別",
    "X73n1456_039:0745b13": "無淨土耶。",
    "X73n1456_039:0745b14": "一切諸病。從癡愛生。癡愛不生。顛倒想滅。名為涅槃。",
    "X73n1456_039:0745b15": "一切法不生。我說剎那義。當生即有滅。不為愚者說。",
    "X73n1456_039:0745b16": "是可與愚者說耶。",
    "X73n1456_039:0745b17": "夢幻泡影。露電陽燄。鏡像水月。乾城芭蕉。此十種喻",
    "X73n1456_039:0745b18": "為入道基本。知之者希。",
    "X73n1456_039:0745b19": "妄想興而涅槃現。煩惱起而佛道成。此法唯五眼圓",
    "X73n1456_039:0745b20": "明。方許知見。",
    "X73n1456_039:0745b21": "三寸氣消誰是主。百年身後漫虗名。此語。如來二十",
    "X73n1456_039:0745b22": "年破執之談。無以過之。",
    "X73n1456_039:0745b23": "真歇了禪師臥病詩云。病後始知身是苦。健時多為",
    "X73n1456_039:0745b24": "別人忙。誠哉是言也。",
    "X73n1456_039:0745c01": "性本非水火。寒熱自然生。此予昔居海上時。病中詩",
    "X73n1456_039:0745c02": "也。今寄居海外。故病忽作。宛若舊態。蓋病不因地異。",
    "X73n1456_039:0745c03": "情不為境遷。而趣味自別。難以語人。",
    "X73n1456_039:0745c04": "東坡云。凡有所好。必有所蔽。余讀居儋耳集。覺範後",
    "X73n1456_039:0745c05": "至海外。就舊館訪其遺事。有老嫗答曰。蘇相公無奈",
    "X73n1456_039:0745c06": "好作詩。何老嫗尚知其好。豈非蔽耶。",
    "X73n1456_039:0745c07": "東坡初被放。至嶺外。食茘枝美。因云。日啖茘枝三百",
    "X73n1456_039:0745c08": "顆。不妨常作嶺南人。余始誦之。將謂其矯。余居此幾",
    "X73n1456_039:0745c09": "六年矣。每遇時新一度。不覺誦此什伯過。",
    "X73n1456_039:0745c10": "余平生愛書晉唐諸帖。或雅事之。宋之四家。猶未經",
    "X73n1456_039:0745c11": "思。及被放海外。每想東坡居儋耳時。桄榔葊中風味。",
    "X73n1456_039:0745c12": "不覺書法近之。獻之云。外人那得知此語。殊有味也。",
    "X73n1456_039:0745c13": "書法之妙。實未易言。古來臨書者多。皆非究竟語。獨",
    "X73n1456_039:0745c14": "余有云。如雁度長空。影沈秋水。此若禪家所說。徹底",
    "X73n1456_039:0745c15": "掀翻一句也。學者於此透得。可參書法上乘。",
    "X73n1456_039:0745c16": "昔人論詩。皆以禪比之。殊不知詩乃真禪也。陶靖節",
    "X73n1456_039:0745c17": "云。采菊東籬下。悠然見南山。山氣日夕佳。飛鳥相與",
    "X73n1456_039:0745c18": "還。末云。此中有真意。欲辨已忘言。此等語句。把作詩",
    "X73n1456_039:0745c19": "看。猶乎蒙童讀上大人。丘乙己也。唐人獨李太白語。",
    "X73n1456_039:0745c20": "自造玄妙。在不知禪而能道耳。若王維多佛語。後人",
    "X73n1456_039:0745c21": "爭誇善禪。要之豈非禪耶。特文字禪耳。非若陶李。造",
    "X73n1456_039:0745c22": "乎文字之外。",
    "X73n1456_039:0745c23": "余少時。讀陳思王洛神賦。翩若驚鴻。婉若遊龍。只作",
    "X73n1456_039:0745c24": "形容洛神語。常私謂驚鴻可睹。遊龍則未知也。昔居",
    "X73n1456_039:0746a01": "海上時。一日侵晨。朝霞在空。日未出紅。萬里無雲。海",
    "X73n1456_039:0746a02": "空一色。忽見太虗片雲乍興。海水倒流上天。如銀河",
    "X73n1456_039:0746a03": "挂九天之狀。大以為奇。頃見一龍。婉蜒雲中。頭角鱗",
    "X73n1456_039:0746a04": "甲。分明如掌中物。自空落海。其婉蜒之態。妙不可言。",
    "X73n1456_039:0746a05": "世閒之物。無可喻者。始知古人言非苟發。因回思非",
    "X73n1456_039:0746a06": "特龍也。佛之利生。威儀具足。故稱大人行履。如龍象",
    "X73n1456_039:0746a07": "云。",
    "X73n1456_039:0746a08": "知止",
    "X73n1456_039:0746a09": "吾師佛聖人。出家學道。乃止雪山修行。及成正覺。即",
    "X73n1456_039:0746a10": "據菩提場中說法。葢雪山清涼處也。意其眾生。同處",
    "X73n1456_039:0746a11": "五欲。都為煩惱之火。晝夜燒煑。熾然不息。而吾人獨",
    "X73n1456_039:0746a12": "欲出離。非夫置於盡絕之地。埋此身心。於萬仞冰雪",
    "X73n1456_039:0746a13": "之中。使之徹骨嚴寒。以之凍餓。大死而復蘇者。又何",
    "X73n1456_039:0746a14": "以止烈燄。免銷鑠哉。哉吾師止此而修行。菩提覺場。",
    "X73n1456_039:0746a15": "且曰。其地金剛所成。乃極堅固處也。其所說法。乃性",
    "X73n1456_039:0746a16": "海法門。原夫智海無性。迷之而為業為識。故曰藏識",
    "X73n1456_039:0746a17": "海。常住境界風所動。悟之而為覺為智。故曰覺海性",
    "X73n1456_039:0746a18": "澄圓。圓澄覺元妙。意顯眾生。同此法性之原。妄有動",
    "X73n1456_039:0746a19": "靜迷悟之別。欲令吾人。即動以觀靜。即迷以照悟。不",
    "X73n1456_039:0746a20": "為魔外之惑所傾。不為境界之風所動。非夫據乎最",
    "X73n1456_039:0746a21": "極堅固之地。又何以摧邪外。建大業哉。故吾師據此",
    "X73n1456_039:0746a22": "而說法。由是觀之。吾師之所據。欲吾人之共據也。故",
    "X73n1456_039:0746a23": "予有意於那羅延。那羅延。堅固也。處臨大海。儼乎法",
    "X73n1456_039:0746a24": "門。居名海印。炳乎三昧。語曰。於止知其所止。吾人止",
    "X73n1456_039:0746b01": "此。可謂止其所止矣。又曰。里仁為美。擇不處仁。焉得",
    "X73n1456_039:0746b02": "知。又曰。綿蠻黃鳥。止於丘隅。於止知其所止。可以人",
    "X73n1456_039:0746b03": "而不如鳥乎。吾將三復斯言。",
    "X73n1456_039:0746b04": "安貧",
    "X73n1456_039:0746b05": "語曰。貧而無諂。富而無驕。驕則失富。諂則獻貧。是故",
    "X73n1456_039:0746b06": "未若貧而樂也。貧而樂。則無不樂。是以顏子之陋巷。",
    "X73n1456_039:0746b07": "原憲之環堵。子路之縕袍。榮公之帶素。豈無所樂而",
    "X73n1456_039:0746b08": "樂哉。苟得其樂。則雖天下不易已也。噫。宜乎許由務",
    "X73n1456_039:0746b09": "光。囓缺披衣。而荷決絕之行焉。孔子亦曰。飯蔬食飲",
    "X73n1456_039:0746b10": "水。曲肱而枕之。樂亦在其中矣。不義而富且貴。於我",
    "X73n1456_039:0746b11": "如浮雲。",
    "X73n1456_039:0746b12": "學要",
    "X73n1456_039:0746b13": "嘗言為學有三要。所謂不知春秋。不能涉世。不精老",
    "X73n1456_039:0746b14": "莊。不能忘世。不參禪。不能出世。此三者。經世出世之",
    "X73n1456_039:0746b15": "學備矣。缺則一偏。缺二則隘。三者無一。而稱人者。則",
    "X73n1456_039:0746b16": "肖之而已。雖然不可以不知要。要者。宗也。故曰。言有",
    "X73n1456_039:0746b17": "宗。事有君。言而無宗。則蔓衍無統。事而無君。則支離",
    "X73n1456_039:0746b18": "日紛。學而無要。則渙散寡成。是故學者。斷不可以不",
    "X73n1456_039:0746b19": "務要矣。然是三者之要在一心。務心之要在參禪。參",
    "X73n1456_039:0746b20": "禪之要在忘世。忘世之要在適時。適時之要在達變。",
    "X73n1456_039:0746b21": "達變之要在見理。見理之要在定志。定志之要在安",
    "X73n1456_039:0746b22": "分。安分之要在寡慾。寡慾之要在自知。自知之要在",
    "X73n1456_039:0746b23": "重生。重生之要在務內。務內之要在顓一。一得而天",
    "X73n1456_039:0746b24": "下之理得矣。稱理而涉世。則無不忘也。無不有也。不",
    "X73n1456_039:0746c01": "忘不有。則物無不忘。物無不有。物無不忘。物無不有。",
    "X73n1456_039:0746c02": "則無入而不自得矣。故曰。天地與我並生。萬物與我",
    "X73n1456_039:0746c03": "為一。會萬物而為己者。其唯聖人乎。噫。至矣盡矣。妙",
    "X73n1456_039:0746c04": "極於一心。而無遺事矣。是故學者。固不可以不知要。",
    "X73n1456_039:0746c05": "牧心",
    "X73n1456_039:0746c06": "安心在乎虗。持心在乎平。用心在乎照。悟心在乎忘。",
    "X73n1456_039:0746c07": "心體本虗。物欲交錯。妄想集積。了無一隙。是以氣蒸",
    "X73n1456_039:0746c08": "體昏。熠熠炎炎。而不安矣。故曰。物撤疏明。不撤則不",
    "X73n1456_039:0746c09": "虗。不虗則不明。不明則不安。故安心在乎虗。心本如",
    "X73n1456_039:0746c10": "如。內外平等。其不平者。由乎重輕。是以愚者重其外。",
    "X73n1456_039:0746c11": "智者重其內。聖人重兩忘。重外者墜。重內者矯。兩忘",
    "X73n1456_039:0746c12": "者平。平則無不中。故持心在乎平。心體本明。無所不",
    "X73n1456_039:0746c13": "照。由其汩昏。故有所不照。觀夫世人。日益其汩昏。雖",
    "X73n1456_039:0746c14": "用卒無以自鑒耳。故用心在乎照。心本不迷。由失照",
    "X73n1456_039:0746c15": "故迷。迷祛則照泯矣。故悟心在乎忘。",
    "X73n1456_039:0746c16": "觀心",
    "X73n1456_039:0746c17": "觀心。第一微妙法門也。夫心為一身之主。萬行之本。",
    "X73n1456_039:0746c18": "心不明。欲身正而行端者。鮮矣。是故世閒一切種種",
    "X73n1456_039:0746c19": "苦惱。皆從妄想顛倒所生。若顛倒不生。則生無生矣。",
    "X73n1456_039:0746c20": "無生則雖生而無生。生而無生。則念亦無念。無念則",
    "X73n1456_039:0746c21": "顛倒何起。有起則非正觀也。正觀則無不正。",
    "X73n1456_039:0746c22": "讀莊子",
    "X73n1456_039:0746c23": "真宰本無形。超然塵垢外。忽爾一念迷。闖入者皮袋。",
    "X73n1456_039:0746c24": "如被裹猿猴。左右不自在。起坐要奉承。飢渴索管待。",
    "X73n1456_039:0747a01": "名利為他忙。田園盡典賣。更有一種癡。將臉要人愛。",
    "X73n1456_039:0747a02": "脂粉摸臭皮。恰似精鬼怪。箇箇都為他。惹下來生債。",
    "X73n1456_039:0747a03": "傷嗟今古人。誰肯自驚駭。惟有漆園生。此味少知解。",
    "X73n1456_039:0747a04": "圓扇說",
    "X73n1456_039:0747a05": "予己丑夏日。偶為狂士所黷。寓墨之東郭。有出扇",
    "X73n1456_039:0747a06": "索書者。因信口為說。以記之。",
    "X73n1456_039:0747a07": "大火橫流。銷金鑠石。瓮牖兩閒者。尟不為其燒煑矣。",
    "X73n1456_039:0747a08": "嗟乎人者。苟得吾皮骨以自持之。則食息起居。唯命",
    "X73n1456_039:0747a09": "是聽。使清涼之樂。頓生於肘腋。炎蒸之狀。即解於肌",
    "X73n1456_039:0747a10": "膚。蟁蚋之隊。指揮而立退。嘬噆之苦。擘畫而潛消。又",
    "X73n1456_039:0747a11": "何誇生羽翩以御泠風。乘飛雲而遊六合。悲夫。涼飈",
    "X73n1456_039:0747a12": "一至。委成棄捐。霜露纔興。視為長物。是豈非為而不",
    "X73n1456_039:0747a13": "宰。功成而不居者。夫何以與此哉。",
    "X73n1456_039:0747a14": "寂寞說",
    "X73n1456_039:0747a15": "寂寞之為言易。而履之為難。其自得於心。尤難於履",
    "X73n1456_039:0747a16": "行焉。即[泳永+曶][泳永+曶]世故。無論其低昂。然在古豪傑士。或出",
    "X73n1456_039:0747a17": "或處。行顯而心隱。誠難以概迹見。非夫具超力之眼。",
    "X73n1456_039:0747a18": "而持圓照之鑑者。又何以壯其形容哉。噫。宜乎楚狂",
    "X73n1456_039:0747a19": "行歌於仲尼。許由掉頭於堯舜。雖然。豈二子之是。而",
    "X73n1456_039:0747a20": "三聖之非耶。是各是其是。而以是為得者。原於大道",
    "X73n1456_039:0747a21": "皆影響耳。惡影而和響者。其難語寂寞之旨。向道君",
    "X73n1456_039:0747a22": "子。有寢處焉。",
    "X73n1456_039:0747a23": "誠心說示曇支",
    "X73n1456_039:0747a24": "心不誠不明。性不靜不定。精不聚不完。神不凝不逸。",
    "X73n1456_039:0747b01": "志不壹不篤。氣不養不和。忿不懲不平。慾不窒不寡。",
    "X73n1456_039:0747b02": "學不講不博。問不辯不通。節不立不堅。操不持不勁。",
    "X73n1456_039:0747b03": "是故君子之學。在重其人所輕。益其人所損。取其人",
    "X73n1456_039:0747b04": "所棄。得其人所無。故道大德弘。身裕名貴。超然而無",
    "X73n1456_039:0747b05": "對者也。",
    "X73n1456_039:0747b06": "澤山說",
    "X73n1456_039:0747b07": "聞之莊生有言曰。藏舟於壑。藏山於澤。謂之固矣。然",
    "X73n1456_039:0747b08": "有力者。負之而趨。昧者不覺。葢言有所藏。則有所負。",
    "X73n1456_039:0747b09": "無藏則無負矣。雖然以無藏為至。愚意有所藏。則較",
    "X73n1456_039:0747b10": "不藏者勝焉。故曰。山懷玉而草木潤。川貯珠而岸不",
    "X73n1456_039:0747b11": "枯。豈非內有所藏。而外有所光者耶。是故君子貴藏",
    "X73n1456_039:0747b12": "器於身。待時而後用也。且夫山之積也厚。故高而眾",
    "X73n1456_039:0747b13": "美具。澤之積也深。故下而眾德歸。取象君子。又有以",
    "X73n1456_039:0747b14": "焉。",
    "X73n1456_039:0747b15": "覺夢說",
    "X73n1456_039:0747b16": "幻人方乘一葉。而泊幻海之濱。將與窈淼之眾。居廣",
    "X73n1456_039:0747b17": "漠以休焉。適有浮遊先生者。觸而問曰。嘻。異哉。吾覩",
    "X73n1456_039:0747b18": "子之難窮也。望其形也飄若雲。目其容也凄若氷。叩",
    "X73n1456_039:0747b19": "其中也空空。即之也溫。繹之而淵且深。緘乎若悶。汎",
    "X73n1456_039:0747b20": "乎若乘。擬之而似人非人。何居何事。而至此乎。幻人",
    "X73n1456_039:0747b21": "無以應。唯唯默默。無知無識。無示無說。與之寢息。坐",
    "X73n1456_039:0747b22": "臥飲食。起居寤寐。無閒者旬日。先生心爍意消。而將",
    "X73n1456_039:0747b23": "與之俱化。先生且行。有請於幻人曰。予風波之民也。",
    "X73n1456_039:0747b24": "願假舟楫。即浮遊而之彼岸者以憑。師無意乎。曰居。",
    "X73n1456_039:0747c01": "是何說也。子獨不見夢人乎。方其長夜之寢也。必沈",
    "X73n1456_039:0747c02": "酣顛瞑。精神惛瞀。魂慮變慴。形若尸解。而心若魍魎。",
    "X73n1456_039:0747c03": "居不移席。而百怪生焉。時不加頃。而千載邈焉。至其",
    "X73n1456_039:0747c04": "冥冥漠漠。徬徨四顧。或登無極之顛。或臨不測之淵。",
    "X73n1456_039:0747c05": "毒龍在前。猛兕在後。進之而履危。却之而迫險。入之",
    "X73n1456_039:0747c06": "而無罅。升之而若墜。且將攀枯枝而挹朽藤。加以蜂",
    "X73n1456_039:0747c07": "蠆攢眸。蛇蝎繫足。當是時也。窮心困智。出之而無方。",
    "X73n1456_039:0747c08": "脫之而無術。救之而無人。呼之而誰與為親。是何惶",
    "X73n1456_039:0747c09": "惶業業。現諸形色。而發乎呻吟。即有覺者。竟何以寧。",
    "X73n1456_039:0747c10": "惟其猛然叱吒。躍然而起。一覺而大寤之。回視夢事。",
    "X73n1456_039:0747c11": "若依稀彷彿。然求之而不得。語之而不及也。是必將",
    "X73n1456_039:0747c12": "與覺者。一笑而釋之矣。噫。豈獨夢人哉。世盡然也。先",
    "X73n1456_039:0747c13": "生試將持此自覺。以覺諸夢者。",
    "X73n1456_039:0747c14": "醫說贈李高士",
    "X73n1456_039:0747c15": "余被放之八年。癸卯冬。偶自曹溪。隨緣乞食於凌江",
    "X73n1456_039:0747c16": "水西。適有丈人。龐眉皓髯。訪余於旅泊。覩其狀貌偉",
    "X73n1456_039:0747c17": "然。知為隱者也。扣其業。則曰岐黃。余是知為達士也。",
    "X73n1456_039:0747c18": "或曰。昔人有言。達則為良相。不達則為良醫。余謂不",
    "X73n1456_039:0747c19": "然。葢達為醫。而不達為相耳。何者。夫相之任。燮陰陽",
    "X73n1456_039:0747c20": "而葆元氣。劑眾物而仁羣生。致人君於泰定。措天下",
    "X73n1456_039:0747c21": "於又安。此其職也。而未必盡。即盡而功未必忘。以其",
    "X73n1456_039:0747c22": "先己後物。因利輸忠。且必外假人主之權。資眾多之",
    "X73n1456_039:0747c23": "手。以濟其事。況兢兢於得失是非榮辱之場。終身卒",
    "X73n1456_039:0747c24": "業。而道未必光。日夜營營。勞神焦思。以至戕生傷性。",
    "X73n1456_039:0748a01": "老死而不悟者眾矣。奚其達。若夫醫則反是。其職也。",
    "X73n1456_039:0748a02": "以命為任。以仁為心。以義為質。以物為己。以去邪為",
    "X73n1456_039:0748a03": "務。以正氣為理。以經為度。以權為用。故其治也。必致",
    "X73n1456_039:0748a04": "心君於晏然。措四肢於調適。凡遇危履困。運獨斷之",
    "X73n1456_039:0748a05": "智。持特立之操。不惑於眾口。不避其羣邪。多方緩急。",
    "X73n1456_039:0748a06": "進退合宜。以大中為準。以至靜為先。及其奏效也。不",
    "X73n1456_039:0748a07": "計其利。不伐其功。斯豈為而不宰。功而不居者耶。非",
    "X73n1456_039:0748a08": "天下之至達者。又何以與於此。由是觀之。忘己之功",
    "X73n1456_039:0748a09": "大。忘利之名高。不忘者。顯報而幽罰。兼忘者。先微而",
    "X73n1456_039:0748a10": "後著。足知忘功者。後必大也。嗟乎人者。苟能操良醫",
    "X73n1456_039:0748a11": "之心以治國。則何國不治。持忘己之心以御物。則何",
    "X73n1456_039:0748a12": "物不容。物容則并包。國治則兼善。此聖人之成功。丈",
    "X73n1456_039:0748a13": "夫之能事也。斯則術異而功一。名異而實同。又何以",
    "X73n1456_039:0748a14": "顯晦計其等差。貴賤擬其神明者哉。以丈人高其行",
    "X73n1456_039:0748a15": "而神其醫。余因論醫之祕。以贅丈人之行李。冀觀者。",
    "X73n1456_039:0748a16": "不獨知丈人之醫。且因醫以進君子之業。將施之於",
    "X73n1456_039:0748a17": "天下國家。共覩軒黃之化也。丈人。達者也。知丈人之",
    "X73n1456_039:0748a18": "心。則無往而不達矣。",
    "X73n1456_039:0748a19": "此光樓說",
    "X73n1456_039:0748a20": "曲阿曰鶴溪。為紫柏大師演化地。居士賀氏。聚族而",
    "X73n1456_039:0748a21": "奉師最謹。有雲峰長者。先於丁亥歲。建樓一區以奉",
    "X73n1456_039:0748a22": "三尊。越丙申。大師過而眉之曰。此光。又二十年。大師",
    "X73n1456_039:0748a23": "入滅。已一紀。老人自嶺外。走雙徑。會大師入塔期。取",
    "X73n1456_039:0748a24": "道溪上。諸長者居士。見老人如見師。悲喜交集。齋款",
    "X73n1456_039:0748b01": "連日。有長者子懋謙。得承此光。未達本有。作禮乞說。",
    "X73n1456_039:0748b02": "志不忘也。老人欣然謂曰。此大師以斯樓作廣長舌",
    "X73n1456_039:0748b03": "也。且盡十方是常寂光。一切眾生。用此光於六根門",
    "X73n1456_039:0748b04": "頭。照天照地。是故山河大地。日月星辰。草芥人畜。鱗",
    "X73n1456_039:0748b05": "甲羽毛。無不從此光中顯現。斯則樓即此光。光即此",
    "X73n1456_039:0748b06": "樓。包含萬象。無不融攝。居此樓者。敬事三寶。禮念歸",
    "X73n1456_039:0748b07": "依。磬聲佛號。乃至妻子團圞。食息起居。十二時中。折",
    "X73n1456_039:0748b08": "旋俯仰。戲笑譏呵。一切動容。無非此光之妙用。雖夢",
    "X73n1456_039:0748b09": "想顛倒。猶是此光之所發揮。苟能一念知歸。則此光",
    "X73n1456_039:0748b10": "固是吾家本有。天然自在。不從外得。如是現成。一切",
    "X73n1456_039:0748b11": "受用。豈可自昧。甘為光外之人耶。懋謙日用真見。善",
    "X73n1456_039:0748b12": "能應用。不孤本有。不唯大師法身常住。說無盡法門。",
    "X73n1456_039:0748b13": "盈耳洞心。即可不出塵勞。端居極樂矣。又何於光外",
    "X73n1456_039:0748b14": "別見此樓耶。即老人此說。大似日下挑燈。畫蛇添足",
    "X73n1456_039:0748b15": "耳。士其識之。",
    "X73n1456_039:0748b16": "無情佛性義說",
    "X73n1456_039:0748b17": "予養疴匡山。閉關謝緣。空一子扣關而請曰。某甲乞",
    "X73n1456_039:0748b18": "食人閒。聞士君子談佛性義。有不信無情說法者。有",
    "X73n1456_039:0748b19": "謂眾生佛性。各各分具。如大海漚。不信圓滿具足者。",
    "X73n1456_039:0748b20": "願請大師為決所疑。予曰。固哉。此義甚深。難解難入。",
    "X73n1456_039:0748b21": "非夙具上根種子者。未易信也。即其所見。亦佛所說。",
    "X73n1456_039:0748b22": "但非了義之談耳。苟不證信了義大乘。參請明眼知",
    "X73n1456_039:0748b23": "識。未悟唯心之旨者。則鮮有不作如是解也。無情說",
    "X73n1456_039:0748b24": "法。教有明言。華嚴經如來出現品云。辟如諸天。有大",
    "X73n1456_039:0748c01": "法鼓。名為覺悟。若諸天子。行放逸時。於虗空中出聲",
    "X73n1456_039:0748c02": "告言。汝等當知。一切欲樂。皆悉無常。虗妄顛倒。須臾",
    "X73n1456_039:0748c03": "變壞。但誑愚夫。令其戀著。汝莫放逸。若放逸者。陊諸",
    "X73n1456_039:0748c04": "惡趣。後悔無及。諸天聞已。生大憂怖。慚愧改悔。且天",
    "X73n1456_039:0748c05": "鼓音豈有情耶。而能說法覺悟諸天。至若光明雲臺",
    "X73n1456_039:0748c06": "寶網。各出妙音。說偈讚佛。乃至塵說。剎說。此又誰為",
    "X73n1456_039:0748c07": "舌相耶。即光音天人。全無覺觀語言。但以光中出音。",
    "X73n1456_039:0748c08": "各各辦事。且光中之音。豈從口出耶。是皆無情說法",
    "X73n1456_039:0748c09": "之實證也。又若宗門。香嚴聞擊竹以明心。靈雲覩桃",
    "X73n1456_039:0748c10": "花而悟道。又從何善知識口門而入耶。又云。眾生佛",
    "X73n1456_039:0748c11": "性。各各分具。此亦教中有說。但為三乘劣機。覆相之",
    "X73n1456_039:0748c12": "談。非究竟一乘極則語也。即如華嚴經云。我今普見",
    "X73n1456_039:0748c13": "於一切身中成等正覺。且毗盧遮那一佛也。一切眾",
    "X73n1456_039:0748c14": "生非一人也。若眾生佛性。各各分具。則一切眾生各",
    "X73n1456_039:0748c15": "成一佛。是則齊成有多佛矣。若止一佛。且是各具。又",
    "X73n1456_039:0748c16": "何言一切眾生。身中成正覺耶。又云奇哉。奇哉。一切",
    "X73n1456_039:0748c17": "眾生。具有如來智慧德相。然如來德相。法身全體也。",
    "X73n1456_039:0748c18": "眾生具有。豈分具耶。三祖云。圓同太虗。無欠無餘。此",
    "X73n1456_039:0748c19": "言人人與佛同體。非但言佛也。圓覺經云。一切眾生",
    "X73n1456_039:0748c20": "皆證圓覺。非特具也。故阿難云。我與如來。寶覺明心",
    "X73n1456_039:0748c21": "各各圓滿。所謂諸佛法身入我性。我性還共如來合。",
    "X73n1456_039:0748c22": "一月普現一切水。一切水月一月攝。一室千燈。光光",
    "X73n1456_039:0748c23": "交映。如此圓滿廣大法門。昔二乘在座。如盲如聾。宜",
    "X73n1456_039:0748c24": "乎曲見。驚怖其言而不信也。惜乎俗諦。學佛法者。多",
    "X73n1456_039:0749a01": "習口耳知見。未有真參實究工夫。未悟廣大圓明之",
    "X73n1456_039:0749a02": "體。即有所見。但認昭昭靈靈識神影子。把作實事。且",
    "X73n1456_039:0749a03": "又執定血肉之軀。封為我相。其實未開隻眼。故生種",
    "X73n1456_039:0749a04": "種分別。以權說為了義。以己見為究竟耳。今不必論",
    "X73n1456_039:0749a05": "無情說法不說法。佛性各具不各具。豈不聞法界觀",
    "X73n1456_039:0749a06": "頌云。若人欲識真空理。心內真如還徧外。情與無情",
    "X73n1456_039:0749a07": "共一體。處處皆同真法界。但將此偈蘊在胸中。一切",
    "X73n1456_039:0749a08": "日用六根門頭。見色聞聲處。一印印定。久久純熟。自",
    "X73n1456_039:0749a09": "然內外一如。有情無情。打成一片。一旦豁然了悟。是",
    "X73n1456_039:0749a10": "時方知山河大地。共轉根本法輪。鱗甲羽毛。普現色",
    "X73n1456_039:0749a11": "身三昧。心外無法。滿目青山。到此方信趙州有時拈",
    "X73n1456_039:0749a12": "一莖草。作丈六金身用。有時將丈六金身作一莖草",
    "X73n1456_039:0749a13": "用。古德示眾云。大眾見麼。即今十方諸佛。歷代祖師。",
    "X73n1456_039:0749a14": "一齊向老僧拂子頭放光動地。斯乃稟明於心。不假",
    "X73n1456_039:0749a15": "外也。又何向含元殿裏覓長安耶。空一子聞說。歡喜",
    "X73n1456_039:0749a16": "踊躍。作禮而退。",
    "X73n1456_039:0749a17": "四願齋說",
    "X73n1456_039:0749a18": "四願者。眾生無邊誓願度。煩惱無盡誓願斷。法門無",
    "X73n1456_039:0749a19": "量誓願學。佛道無上誓願成。之四者。乃吾佛弟子。修",
    "X73n1456_039:0749a20": "菩薩行者之所發也。然菩薩非別人。乃大心凡夫。於",
    "X73n1456_039:0749a21": "塵勞中。有志上求作佛者。承教有言。若要上求佛果。",
    "X73n1456_039:0749a22": "必須下化眾生。欲化眾生。必先志斷煩惱。欲斷煩惱。",
    "X73n1456_039:0749a23": "必先廣學法門。故此四事相與而有。眾生乃佛之對",
    "X73n1456_039:0749a24": "也。煩惱者。眾生之本也。法門者。治煩惱之藥也。以眾",
    "X73n1456_039:0749b01": "生無邊者。因煩惱無盡也。以煩惱無盡。故法門亦無",
    "X73n1456_039:0749b02": "量也。難度者願度。難斷者願斷。難學者願學。三者既",
    "X73n1456_039:0749b03": "能。則佛道雖無上。亦可成矣。是所謂四弘誓願。有大",
    "X73n1456_039:0749b04": "心者。方能發此大願。具大願者。方能建大業。立大功。",
    "X73n1456_039:0749b05": "成大名。是皆以大行資願。非虗願耳。是四者。非假外",
    "X73n1456_039:0749b06": "求。乃求諸己而已矣。何以明之。以吾人自心本來是",
    "X73n1456_039:0749b07": "佛。與眾生原無二體也。因一念有我。我一立。則敵我",
    "X73n1456_039:0749b08": "者皆人。人又一我。眾我聚而眾生成矣。眾生所本。本",
    "X73n1456_039:0749b09": "乎煩惱。煩惱堅執。則我相益固。我相固。則人不亡。我",
    "X73n1456_039:0749b10": "喪則人不立。人不立。則煩惱空。是則我心煩惱若盡。",
    "X73n1456_039:0749b11": "則返觀人我。如空花耳。我若空花。則覓眾生。若邀空",
    "X73n1456_039:0749b12": "花而結空果。彼此求之。了不可得矣。所謂煩惱盡。而",
    "X73n1456_039:0749b13": "眾生空。斯則不度而自度矣。是相與而無也。然舉世",
    "X73n1456_039:0749b14": "之人。莫不有我。有我者。皆以煩惱。煩惱用事。非真心",
    "X73n1456_039:0749b15": "也。然煩惱者。情也。若斷煩惱。而以煩惱之心斷之。是",
    "X73n1456_039:0749b16": "借賊兵而齎盜糧也。以情入情。如以火投火。名曰益",
    "X73n1456_039:0749b17": "多。求欲斷之。不可得也。故不得不學法門耳。法門者。",
    "X73n1456_039:0749b18": "乃出情之法。為消煩惱之具。所謂空法也。空法者。佛",
    "X73n1456_039:0749b19": "之心也。所明之事。佛之行也。學佛者。以吾人之心。體",
    "X73n1456_039:0749b20": "佛之心。以日用之事。効佛之行。是以自心之佛心。學",
    "X73n1456_039:0749b21": "自心之佛行。斷自心之煩惱。度自心之眾生。則如湯",
    "X73n1456_039:0749b22": "消冰。不勞餘力矣。是則四願固難。若返求之。吾心中",
    "X73n1456_039:0749b23": "無不具足。自不假於外也。若知不假於外。則吾人現",
    "X73n1456_039:0749b24": "前此身。是有我也。近而一家之兄弟妻奴。遠而天下",
    "X73n1456_039:0749c01": "國家生民物類。皆眾生也。返求自心現前日用。若以",
    "X73n1456_039:0749c02": "煩惱之心而為之。然於自身六鑿相攘。況家齊而國",
    "X73n1456_039:0749c03": "治天下平乎。苟即此一念現前。以空法而用事。則念",
    "X73n1456_039:0749c04": "念煩惱轉為智光。照了眾生。同歸自性。則與佛同體。",
    "X73n1456_039:0749c05": "此則煩惱空而眾生盡。眾生盡而佛道成。民胞物與。",
    "X73n1456_039:0749c06": "浩然大均。又豈願為徒設哉。由是觀之。出世之法。在",
    "X73n1456_039:0749c07": "即世而成。吾人自今已往。凡所作為。無論致君澤民。",
    "X73n1456_039:0749c08": "未嘗一事一行。不出四弘誓願。無非成佛之行。豈特",
    "X73n1456_039:0749c09": "為操虗尚事。耳目寄與而已哉。某以此見志。其有得",
    "X73n1456_039:0749c10": "於此乎。",
    "X73n1456_039:0749c11": "感應說",
    "X73n1456_039:0749c12": "佛說一切世閒善惡因果報應。如影隨形。毫不可爽。",
    "X73n1456_039:0749c13": "而世人不信者。謂為虗談。孔聖安命之說。世有信者。",
    "X73n1456_039:0749c14": "每每推算。但求福利勝事則喜。而惡聞其災患。此惑",
    "X73n1456_039:0749c15": "之甚也。殊不知死生晝夜。三世輪迴。如昨日今朝之",
    "X73n1456_039:0749c16": "事耳。請以近事喻之。譬夫請客。凡設席之物。無論精",
    "X73n1456_039:0749c17": "麤豐儉。色色預備現成。則臨時陳列。一一具足。若少",
    "X73n1456_039:0749c18": "有欠闕。必不全美。此一定之事也。人生一世。正報身",
    "X73n1456_039:0749c19": "命延促。依報家產資財。功名貧富貴賤。秋毫皆是前",
    "X73n1456_039:0749c20": "生修定。今生所受用者。不從外來。盡是自作自受耳。",
    "X73n1456_039:0749c21": "故曰。若知前世因。今生受者是。若知未來果。今生作",
    "X73n1456_039:0749c22": "者是。世人自恃智能才技。可以致功名富貴。殊不知",
    "X73n1456_039:0749c23": "功名富貴。非才智可致。以吾前世修定。今世偶因才",
    "X73n1456_039:0749c24": "智會合而然。故得之而喜者。惑也。又吾固有之富貴",
    "X73n1456_039:0750a01": "功名。而為人之所破壞者。則疾怨其人。深恨其事。殊",
    "X73n1456_039:0750a02": "不知我之福量所包者止此。其破壞者。皆非我分之",
    "X73n1456_039:0750a03": "所宜有。亦或少欠彼人而失之。以為憂者則反怨天",
    "X73n1456_039:0750a04": "尤人。以致結冤而不解者。過也。是知孔聖之安命。即",
    "X73n1456_039:0750a05": "吾佛之因果。若知安命。則貧富得失。一切委之前定。",
    "X73n1456_039:0750a06": "皆我自造。則窮達壽夭。皆吾命之固然。若明信因果。",
    "X73n1456_039:0750a07": "則今生受用一切。皆我前世修成。原非他人之可與。",
    "X73n1456_039:0750a08": "亦非智力之可能。即有才智而致之者。亦是我分之",
    "X73n1456_039:0750a09": "固有也。如此。又何計較得失。而勞苦心慮。妄積恩怨",
    "X73n1456_039:0750a10": "於其閒哉。若明智之士。的信因果報應。不必計其前",
    "X73n1456_039:0750a11": "之得失。但稱今生現前所有。以種未來之福田。如世",
    "X73n1456_039:0750a12": "之農者。擇良田而深耕易耨播種及時。則秋成所穫。",
    "X73n1456_039:0750a13": "一以什伯計。此又明白皎然者。但在所種之田。有肥",
    "X73n1456_039:0750a14": "瘠之不同耳。佛說供養佛法僧三寶為勝田。孝事父",
    "X73n1456_039:0750a15": "母為敬田。濟貧拔苦為心田。吾願世之智士。不必計",
    "X73n1456_039:0750a16": "已往之得失。但種未來之福田。苟能省無益過度之",
    "X73n1456_039:0750a17": "費。節身口侈靡之財。種之於三田之中。不惟增長未",
    "X73n1456_039:0750a18": "來福德莊嚴。則將現世。亦身安心樂。為第一福人也。",
    "X73n1456_039:0750a19": "若能種福於三田。再能留心於佛法。以念佛而消妄",
    "X73n1456_039:0750a20": "想。以慈悲而轉貪瞋。以軟和而化強暴。以謙光而折",
    "X73n1456_039:0750a21": "我慢。如此則是大心菩薩之行也。居士果能信此。當",
    "X73n1456_039:0750a22": "稱最勝勇猛丈夫。",
    "X73n1456_039:0750a23": "張孝子甘露說",
    "X73n1456_039:0750a24": "余嘗讀方外志。謂混沌初分。而人始生。體有光明。蜚",
    "X73n1456_039:0750b01": "行自在。吸風飲露。不產五穀。泉涌露降。凝結如脂。名",
    "X73n1456_039:0750b02": "曰地肥。味若醍醐。人食之甘。嗜而無厭。其體漸重。不",
    "X73n1456_039:0750b03": "能自舉。故地肥薄而五穀生。五穀生而地肥絕矣。人",
    "X73n1456_039:0750b04": "始穀食而情竇鑿。欲火生。故醇氣澆而露不甘。泉不",
    "X73n1456_039:0750b05": "醴。俟聖帝明王出。天德合而醇氣守者。故甘露降。醴",
    "X73n1456_039:0750b06": "泉涌。時則為禎為祥。為靈為瑞。感於人而應於天。由",
    "X73n1456_039:0750b07": "是觀之。今之瑞。古之常也。堯舜之世數致焉。三代無",
    "X73n1456_039:0750b08": "紀。春秋不載。至西漢武帝降。始以為年。嗣是代有之。",
    "X73n1456_039:0750b09": "我明洪武八年。　聖祖詣齋宮。祀上帝。甘露降於圜",
    "X73n1456_039:0750b10": "丘之松杪。凝枝垂懸。其狀如珠。其甘若飴。乃敕羣臣",
    "X73n1456_039:0750b11": "採而啖之。命為詩歌制論以紀之　世廟亦然。是知",
    "X73n1456_039:0750b12": "甘露之瑞。皆見於王者之德。而未聞降於野。今龍山",
    "X73n1456_039:0750b13": "張子鳴球。以篤孝。感甘露降庭槐。香美異常。經旬不",
    "X73n1456_039:0750b14": "散。其故何哉。嘗試論之。孝者。天之經也。地之義也。民",
    "X73n1456_039:0750b15": "之行也。孝德至而中和之氣育。中和育而醇氣守。醇",
    "X73n1456_039:0750b16": "氣守而天德合。天德合而禎祥應。故甘露降。醴泉涌",
    "X73n1456_039:0750b17": "也。夫孝一也。自天子以至庶人。本無二致。第心圓而",
    "X73n1456_039:0750b18": "氣足者。應之速。久近亦然。余故謂張子之孝。自有所",
    "X73n1456_039:0750b19": "不知。故禎祥應之如此久。而說之者。猶有所未至也。",
    "X73n1456_039:0750b20": "嗟乎。人心之溺也久矣。然靡不有此形。有此形。靡不",
    "X73n1456_039:0750b21": "有此性。性既盡而孝德全。而禎祥應。而人有若張子",
    "X73n1456_039:0750b22": "者。一孝興於家。百孝興於鄉。千萬億兆興於國。以及",
    "X73n1456_039:0750b23": "於天下。則人不減聖。事不減古。而天下國家可登於",
    "X73n1456_039:0750b24": "太上。混茫均享華胥之樂。吾將必謂露皆甘。泉皆醴",
    "X73n1456_039:0750c01": "而飲啖隨宜。不俟謳歌鼓腹。又何以瑞應為哉。",
    "X73n1456_039:0750c02": "不遷字說",
    "X73n1456_039:0750c03": "門人梁四相。稽首作禮。乞表其字。余字之曰不遷。意",
    "X73n1456_039:0750c04": "取肇公論旨也。余少讀肇論。至旋嵐偃岳而常靜。江",
    "X73n1456_039:0750c05": "河競注而不流。野馬飄鼓而不動。日月麗天而不周。",
    "X73n1456_039:0750c06": "茫然莫知所指。萬曆甲戌行脚至河中。與道友妙峰",
    "X73n1456_039:0750c07": "結冬於山陰道院。因校刻此論。恍然有所悟入。及揭",
    "X73n1456_039:0750c08": "簾。覩風吹樹葉。飄颺滿空。乃自證之曰。肇公真不吾",
    "X73n1456_039:0750c09": "欺也。每以舉似於人。咸曰。遷中有不遷者。余笑曰。若",
    "X73n1456_039:0750c10": "然則為理不遷。非肇公所謂物不遷也。然既曰。即物",
    "X73n1456_039:0750c11": "不遷。豈捨物以求理。釋動以求靜哉。梁生諱四相。然",
    "X73n1456_039:0750c12": "萬物靡不為此四相所遷。而不遷之物。非常情所可",
    "X73n1456_039:0750c13": "測識。獨肇公洞見肺肝。今梁生歸心法門。其有志於",
    "X73n1456_039:0750c14": "此乎。苟得不遷之妙。則日用現前。種種動靜閒忙。逆",
    "X73n1456_039:0750c15": "順苦樂。得失勞逸。利衰毀譽。以至富貴貧賤。大而禍",
    "X73n1456_039:0750c16": "患死生。則了不見有纖毫去來相也。即釋迦之分身。",
    "X73n1456_039:0750c17": "觀音之隨應。普賢之萬行莊嚴。乃至世出世法。一口",
    "X73n1456_039:0750c18": "吸盡。又奚止於現宰官身而說法者乎。由是觀之。堯",
    "X73n1456_039:0750c19": "舜以之垂拱。伊呂以之救民。顏子以之簞瓢。孔子所",
    "X73n1456_039:0750c20": "以無入而不自得也。子在川上曰。逝者如斯夫。不捨",
    "X73n1456_039:0750c21": "晝夜。嗟乎。夫子此語。真長夜夢中木鐸也。肇公引而",
    "X73n1456_039:0750c22": "伸之。老人以此字梁生。能無負此語。可稱聖門的骨",
    "X73n1456_039:0750c23": "子。況法門乎。",
    "X73n1456_039:0750c24": "黃用中字說",
    "X73n1456_039:0751a01": "黃生元衡。余字之曰用中。因為之說。夫中非有體。安",
    "X73n1456_039:0751a02": "可用耶。以衡視之。其中自見。然衡為天下平。萬物之",
    "X73n1456_039:0751a03": "準也。人之所必信。可不言而喻。惜乎。人知衡之可信。",
    "X73n1456_039:0751a04": "而不知其用中在是。猶凡人知食之可飽。而不知可",
    "X73n1456_039:0751a05": "飽者味耳。以味精而食麤也。故曰惟精惟一。允執厥",
    "X73n1456_039:0751a06": "中。不知味則不知精。不知中則不善用。能用其中。始",
    "X73n1456_039:0751a07": "稱大用。黃生志之。",
    "X73n1456_039:0751a08": "歐嘉可字說",
    "X73n1456_039:0751a09": "歐生興際。遠來謁余。少年勤苦。余見而嘉其志。因字",
    "X73n1456_039:0751a10": "之曰嘉可。凡曰可者。訓為僅可。僅則有所未盡。非也。",
    "X73n1456_039:0751a11": "夫人之欲於心者。可則嗜之。不可則厭之。且心之嗜",
    "X73n1456_039:0751a12": "慾。不盡不止。亦有欲盡而不止者。豈曰僅哉。是古今",
    "X73n1456_039:0751a13": "之人。雖在可中。而不知其可也。獨禪門向上一路。以",
    "X73n1456_039:0751a14": "心印心。謂之印可。在聖人則曰無可不可。然無不可",
    "X73n1456_039:0751a15": "者。則無有不可者矣。故舉世之人與物。世與時。時與",
    "X73n1456_039:0751a16": "命。皆有確然不易之可。苟知其不易之道。則窮達一",
    "X73n1456_039:0751a17": "際。險夷一致。出處一時。如斯則無不可者矣。人能洞",
    "X73n1456_039:0751a18": "見此可。則無往而非所遇也。歐生知此之際。名為實",
    "X73n1456_039:0751a19": "際。實際豈小可哉。",
    "X73n1456_039:0751a20": "士修字說",
    "X73n1456_039:0751a21": "鄭生尚志問字於予。予字之曰士修。蓋志於道。非修",
    "X73n1456_039:0751a22": "不足以盡道。然道在吾人。本來具足。無欠無餘。良由",
    "X73n1456_039:0751a23": "物欲葑蔽。而失其固有。以致六鑿相攘。六官失職。此",
    "X73n1456_039:0751a24": "愚不肖者所不及。即有志者。又或賢者行之過。智者",
    "X73n1456_039:0751b01": "知之過。聖人所以折衷之。抑其太過。引其不及。歸於",
    "X73n1456_039:0751b02": "大中至正之體。以完其本有。不失其天真。故謂之修",
    "X73n1456_039:0751b03": "耳。非舍此之外別有修也。故曰。修道之謂教。是知聖",
    "X73n1456_039:0751b04": "人教人。非有益於人也。但就其所賦而裁成之。因其",
    "X73n1456_039:0751b05": "所志而引發之。以至於日用見聞知覺之閒。起居食",
    "X73n1456_039:0751b06": "息之內。無非本明獨露之地。苦於夙習而障之。故即",
    "X73n1456_039:0751b07": "其所明以通其蔽。如目為色蔽。即色以通之。耳為聲",
    "X73n1456_039:0751b08": "蔽。即聲以通之。舌為味蔽。即味以通之。鼻為香蔽。即",
    "X73n1456_039:0751b09": "香以通之。身為觸蔽。即觸以通之。意以知蔽。即知以",
    "X73n1456_039:0751b10": "通之。洗其夙習。而發其本明。譬如磨鏡。垢淨明現。然",
    "X73n1456_039:0751b11": "鏡明本具。非因磨洗而增益之也。以其所習者道。故",
    "X73n1456_039:0751b12": "用志以啟之。苟無專一不拔之志。必為習染所奪。而",
    "X73n1456_039:0751b13": "日流於顛瞑。邈然而不知返。不足以為人矣。又足以",
    "X73n1456_039:0751b14": "稱士哉。故予曰。士貴乎志。志貴乎修也。為士修說。",
    "X73n1456_039:0751b15": "徐子厚字說",
    "X73n1456_039:0751b16": "徐生天載作禮請字。余字之曰子厚。因為之說曰。天",
    "X73n1456_039:0751b17": "乃吾性之本然者。而言載者。義取性能載物也。傳曰",
    "X73n1456_039:0751b18": "致中和。天地位焉。萬物育焉。蓋中乃性之體。和乃性",
    "X73n1456_039:0751b19": "之德也。吾人能致盡其性。則體周而德廣。則能位天",
    "X73n1456_039:0751b20": "地。育萬物。此特性分之固然。第止性雖本具。苟非所",
    "X73n1456_039:0751b21": "養。則不能極廣大以盡精微。故余取其厚者。意欲深",
    "X73n1456_039:0751b22": "其所養。以重其厚。方能持載而不遺。故曰。風之積也",
    "X73n1456_039:0751b23": "不厚。則負大翼也無力。水之積也不厚。則負大舟也",
    "X73n1456_039:0751b24": "無力。然吾人本具性德。雖天然廣大。自非積養深厚。",
    "X73n1456_039:0751c01": "則負大任也無力。是故古之豪傑之士。賦特達之才",
    "X73n1456_039:0751c02": "者。靡不刻苦勵志。以淬其利器。以待天下國家之大",
    "X73n1456_039:0751c03": "用。以建千載不朽之大業。所以光照百世。澤流無窮。",
    "X73n1456_039:0751c04": "所謂源遠而流長。厚之至也。以其性為天地萬物之",
    "X73n1456_039:0751c05": "本。故能盡其性。則可與天地參。方盡丈夫之能事。能",
    "X73n1456_039:0751c06": "事畢。則可名為人。否則與物同腐朽。又何以稱丈夫",
    "X73n1456_039:0751c07": "哉。是以聖人處其厚。不處其薄。居其實。不居其華。去",
    "X73n1456_039:0751c08": "華取實。厚之道也。故余字之曰。子厚。子其勉之。",
    "X73n1456_039:0751c09": "容我字說",
    "X73n1456_039:0751c10": "天地至大。萬物無所不容。而且曰容我。豈我獨不能",
    "X73n1456_039:0751c11": "見容哉。雖然必有說矣。昔人有云。誰云天地寬。出門",
    "X73n1456_039:0751c12": "惟有礙。是亦有不能見容者。非天地不能容我。由我",
    "X73n1456_039:0751c13": "不能容於天地耳。是以聖人并包萬物而不為己有。",
    "X73n1456_039:0751c14": "不為己有是無我。無我則無物。無物則無物與敵。無",
    "X73n1456_039:0751c15": "物與敵。則物我忘。物我忘。則物皆我。物皆我。則我混",
    "X73n1456_039:0751c16": "於萬物矣。以其混同。故能容我。此聖人之能事也。唯",
    "X73n1456_039:0751c17": "忘機者似之。故以此字李丈人。",
    "X73n1456_039:0751c18": "謝汝忠字說",
    "X73n1456_039:0751c19": "章貢孺子。名曰上嘉。請余為字。字之曰汝忠。謂移孝",
    "X73n1456_039:0751c20": "於忠。固上之所嘉者也。以孺子得丙而生。丙火象君",
    "X73n1456_039:0751c21": "德也。陽明而剛正。外剛而中柔。德之實也。故曰柔嘉。",
    "X73n1456_039:0751c22": "謂陽剛而陰柔。君剛而臣柔。此上下之正。天地之和",
    "X73n1456_039:0751c23": "也。以大來而小往。陽求陰。陰入陽。故在卦為離為火。",
    "X73n1456_039:0751c24": "在人為心為目。心精而溢於目。目視而主於心。內外",
    "X73n1456_039:0752a01": "一也。故君之求臣。如心之於目。臣之事君。若目之於",
    "X73n1456_039:0752a02": "心。是則內外一而用不異。德合而功成。故可嘉也。否",
    "X73n1456_039:0752a03": "則殆已。所謂耳視而目聽。則天君失守。五官失職。求",
    "X73n1456_039:0752a04": "其嘉也。詎不難乎哉。是知人臣之事君。若目之聽命",
    "X73n1456_039:0752a05": "於心者。忠之至也。故予因其嘉而益嘉之。以忠固可",
    "X73n1456_039:0752a06": "嘉也。予觀孺子神邁而骨駿。氣和而心泰。大人之質",
    "X73n1456_039:0752a07": "也。語曰。大人者。不失赤子之心也。其實則預秉大人",
    "X73n1456_039:0752a08": "之象。業已見乎儀容體貌之閒。即仲尼之為兒戲。陳",
    "X73n1456_039:0752a09": "俎豆。設禮容。豈非天有所授。而人有以成之耶。先生",
    "X73n1456_039:0752a10": "以是月。送孺子進小學。即詺此名。予字之曰以忠。先",
    "X73n1456_039:0752a11": "生欲予書此。藏之珍襲。將為孺子之左券云。",
    "X73n1456_039:0752a12": "覺之字說",
    "X73n1456_039:0752a13": "方遺民氏。從父宦遊衡。禮予問出世法。因請法名。詺",
    "X73n1456_039:0752a14": "之曰福心。以心為福田之本。眾善之所歸。如膏壤而",
    "X73n1456_039:0752a15": "生百穀也。復請字。字之曰覺之。以佛者覺也。古德云。",
    "X73n1456_039:0752a16": "即心即佛。以此心本來是佛。因迷之而為眾生。是迷",
    "X73n1456_039:0752a17": "覺之變也。吾人日用現前一念。覺則一念佛。念念常",
    "X73n1456_039:0752a18": "覺。則為常住佛。不覺則永墮迷途。失其故有。如人有",
    "X73n1456_039:0752a19": "目而居暗室。一無所見。所謂顛瞑而不自覺者也。以",
    "X73n1456_039:0752a20": "心是福田。以覺為種子。日用不覺。如有田不耕。安可",
    "X73n1456_039:0752a21": "以望有秋乎。吾故曰覺之。覺之者。種福之本也。方子",
    "X73n1456_039:0752a22": "能覺。則不辜本有。乃福之大者也。",
    "X73n1456_039:0752a23": "讀達師洞聞字說",
    "X73n1456_039:0752a24": "洞聞之語。則遵文殊擇圓通。以觀音耳根為勝。又以",
    "X73n1456_039:0752b01": "普賢心聞洞十方為準則。一以耳圓。一以心洞也。若",
    "X73n1456_039:0752b02": "在老憨分上。看他虗空與眉毛廝結。比比說法。萬象",
    "X73n1456_039:0752b03": "皆聞。則三大士一場懡[怡台+羅]。而紫柏此語。亦無地可寄",
    "X73n1456_039:0752b04": "矣。此處透得。方稱洞聞。",
    "X73n1456_039:0752b05": "與堂主天香更字無隱說",
    "X73n1456_039:0752b06": "堂主明桂。舊字天香。請海印老人易之。以其近於俗",
    "X73n1456_039:0752b07": "也。老人笑而應曰。名是假名。況真非可名。凡可名者",
    "X73n1456_039:0752b08": "皆俗耳。因而罷去。一日偶詣丈室白曰。弟子夜來夢",
    "X73n1456_039:0752b09": "師為更其字。及問字。何乃忘之矣。老人復大笑曰。生",
    "X73n1456_039:0752b10": "死涅槃皆如昨夢。然所可名字者。皆夢語也。善知諸",
    "X73n1456_039:0752b11": "法如夢。則一切名字語言。無非夢事。苟觀法如夢。則",
    "X73n1456_039:0752b12": "佛法常現前。因詺之曰無隱。意取分明目前。六根相",
    "X73n1456_039:0752b13": "對。無非佛事。且如靈雲見桃花而悟道。香嚴聞擊竹",
    "X73n1456_039:0752b14": "以明心。此皆即聲色門頭而實證者。山谷道人。依晦",
    "X73n1456_039:0752b15": "堂和尚。乞指捷徑處。堂曰。祇如仲尼道。二三子。以我",
    "X73n1456_039:0752b16": "為隱乎。吾無隱乎爾。太史居常如何理論。公擬對。堂",
    "X73n1456_039:0752b17": "曰不是不是。一日。侍堂山行次。時巖桂盛放。堂問曰。",
    "X73n1456_039:0752b18": "聞木樨華香麼。公曰聞。堂曰。吾無隱乎爾。公釋然即",
    "X73n1456_039:0752b19": "拜曰。和尚恁麼老婆心切。此乃者俗漢從香塵而得",
    "X73n1456_039:0752b20": "悟入者。堂主莫道從香塵而入者。可字無隱。其他又",
    "X73n1456_039:0752b21": "有隱耶。仲尼又曰。吾無行而不與二三子者。是丘也。",
    "X73n1456_039:0752b22": "參。",
    "X73n1456_039:0752b23": "虗懷字說",
    "X73n1456_039:0752b24": "五臺竹林大師。入滅之明年戊午。門人大謙遠來匡",
    "X73n1456_039:0752c01": "山。求予為塔銘。公受業京都。西山碧雲寺。碧雲為王",
    "X73n1456_039:0752c02": "城勝剎。四事之豐。第一享僧中最勝欲樂者。公能捨",
    "X73n1456_039:0752c03": "此。而之寒巖冰雪中。親近知識。潛心佛法。竹林門人",
    "X73n1456_039:0752c04": "以千百計。獨公以末後光明不朽為念。其存心重本",
    "X73n1456_039:0752c05": "可知已。及予與坐談。扣其所蘊。專注理觀。謹於律行。",
    "X73n1456_039:0752c06": "則其所趨。又非世諦碌碌者比。予甚嘉之。先字愈光。",
    "X73n1456_039:0752c07": "予嫌其衒也。乃為更之曰虗懷。葢取其虗心而能受",
    "X73n1456_039:0752c08": "益也。良以眾生長寢生死而不寤者。直以沈瞑五欲",
    "X73n1456_039:0752c09": "積習濃厚。煩滿胸襟。故凡所舉措。皆為業資。以其執",
    "X73n1456_039:0752c10": "而不化其所有。則積垢益深。垢益深而業益重。積迷",
    "X73n1456_039:0752c11": "不已。而苦道愈長。終無返省。何光之有。究其所以。其",
    "X73n1456_039:0752c12": "心不虗之過也。聖人虗己以遊世者。以能捨其所執",
    "X73n1456_039:0752c13": "耳。所執既捨則心自空。心空則境自寂。心空境寂。則",
    "X73n1456_039:0752c14": "物我兼忘。我忘則無能執之心。物忘則絕所執之境。",
    "X73n1456_039:0752c15": "斯則心境求之了不可得。虗之至也。其懷若此。則超",
    "X73n1456_039:0752c16": "然獨立而與道同遊。又何一物之可拘。纖塵之為累",
    "X73n1456_039:0752c17": "乎。然以無有入無有。妙行冥符。橫身為物。所謂不起",
    "X73n1456_039:0752c18": "滅定而現諸威儀。此至人涉世之能事。又豈止勞謙",
    "X73n1456_039:0752c19": "而已哉。葢光而不耀者也。",
    "X73n1456_039:0752c20": "聶應如字說",
    "X73n1456_039:0752c21": "聶生遊於達觀禪師之門。師字曰應如。予觀其字。因",
    "X73n1456_039:0752c22": "知師所以授生者。最上法門也。乃為之說。夫如非相",
    "X73n1456_039:0752c23": "似之說。葢直指吾人本體而言。所謂真如者。乃一心",
    "X73n1456_039:0752c24": "之異稱也。然真則不妄。如則不變。故名真如。以其心",
    "X73n1456_039:0753a01": "光明廣大。湛若虗空。其體寂然。乃至日往月來。昏明",
    "X73n1456_039:0753a02": "相代。雲行鳥飛。風動塵起。四時循環。日夜無隙。種種",
    "X73n1456_039:0753a03": "變幻。起滅不停。而空體凝然寂然不動。吾人稟此真",
    "X73n1456_039:0753a04": "如之性。賴以成形。而為妄想遷流。榮辱憂喜好惡喜",
    "X73n1456_039:0753a05": "怒疾病禍患。乃至死生代謝。種種變幻而為遮障。是",
    "X73n1456_039:0753a06": "則自體本如。而今不如矣。故禪師因其固有而導之",
    "X73n1456_039:0753a07": "曰。子應當如。故曰應如。謂本來自如。而今不如。欲復",
    "X73n1456_039:0753a08": "本有。不必外求。但當如耳。苟如其本如。更何如哉。是",
    "X73n1456_039:0753a09": "知吾人聖凡不隔。端在迷悟如與不如之間。不如則",
    "X73n1456_039:0753a10": "凡。如則聖矣。般若云。所言如來者。即諸法如義。由是",
    "X73n1456_039:0753a11": "觀之。不獨心體本如。而一切諸法。近取諸身。則四大",
    "X73n1456_039:0753a12": "六根。細而披剝。則三十六物。內外皆如。遠取諸物。則",
    "X73n1456_039:0753a13": "山河大地。鱗介羽毛。草木微塵。極盡世閒一切相狀。",
    "X73n1456_039:0753a14": "靡不皆如。故曰。青青翠竹。總是真如。鬱鬱黃花。無非",
    "X73n1456_039:0753a15": "般若。以此而觀。則諸法本自如如。諸法既如。又何好",
    "X73n1456_039:0753a16": "惡當情取捨。而為生死之業所留礙哉。所謂萬境本",
    "X73n1456_039:0753a17": "閒。而人自鬧。若人轉物即同如來。物轉則心境皆如。",
    "X73n1456_039:0753a18": "物我兼忘。聖凡平等。生死去來。如夢如幻。與吾靈覺",
    "X73n1456_039:0753a19": "之體。有何交涉。是故吾人有志出生死者。應當如也。",
    "X73n1456_039:0753a20": "故曰應如。子其識之。",
    "X73n1456_039:0753a21": "何希有字說",
    "X73n1456_039:0753a22": "何生字希有。篤志向道。人能向道。誠希有也。若真能",
    "X73n1456_039:0753a23": "見道。則更為希有。余嘗讀金剛經。至空生歎世尊曰。",
    "X73n1456_039:0753a24": "希有。余甚疑之。及尋其未歎以前。並無甚奇特。亦無",
    "X73n1456_039:0753b01": "玄妙語。惟言世尊著衣持鉢。飯食經行。洗足敷座而",
    "X73n1456_039:0753b02": "已。更無別奇特也。空生何所見而驚歎若是。此語千",
    "X73n1456_039:0753b03": "載上下佛祖註解不破。忽被空生看破世尊行履處。",
    "X73n1456_039:0753b04": "不覺失聲乃爾。何生希有。果何所見而希有耶。苟如",
    "X73n1456_039:0753b05": "空生看破世尊處。看破自家屋裏。此葢家常日用過",
    "X73n1456_039:0753b06": "活事耳。更指何法為希有法。何事為希有事耶。儻未",
    "X73n1456_039:0753b07": "著眼。但以文字相而爭誇讚歎之。恐他日回頭一覰。",
    "X73n1456_039:0753b08": "則見又不希有矣。何生乞法語。以老人無法可說。故",
    "X73n1456_039:0753b09": "因其說。而說之以此。",
    "X73n1456_039:0753b10": "香林字說",
    "X73n1456_039:0753b11": "大都慈善長老。名真孝。達師字之曰。香林。請余為說。",
    "X73n1456_039:0753b12": "余居五羊時。見西洋番舶載旃檀至。詢其所產。則曰",
    "X73n1456_039:0753b13": "產香之國。最毒熱而多巨蛇。其蛇自毒。熱莫可解。獨",
    "X73n1456_039:0753b14": "賴此香以解之。故盤附其上。以得清涼。香因蛇毒而",
    "X73n1456_039:0753b15": "亦盛。且其樹孤生。生處不生眾草。獨香成林。故古德",
    "X73n1456_039:0753b16": "云。旃檀內絕凡材。今達師以香林美孝。字豈無謂哉。",
    "X73n1456_039:0753b17": "惟我釋迦本師出世。說戒定慧三學。獨專於戒。戒品",
    "X73n1456_039:0753b18": "甚多。獨尊梵網大戒。此戒乃是教菩薩法。非金剛心",
    "X73n1456_039:0753b19": "不能持之。伏覩經開戒品。以孝為本。故經云。孝名為",
    "X73n1456_039:0753b20": "戒。謂孝順父母。孝順師僧三寶。孝順至道之法。孝順",
    "X73n1456_039:0753b21": "一切眾生。且律載戒品。麤列五百。細則三千威儀。八",
    "X73n1456_039:0753b22": "萬細行。佛獨指孝字為本。意謂佛子能盡此孝。則一",
    "X73n1456_039:0753b23": "切戒品。一心具足。此豈非若旃檀孤生。三毒熱惱燒",
    "X73n1456_039:0753b24": "炙身心。無可解救。至依於戒。乃得清涼。豈非若旃檀",
    "X73n1456_039:0753c01": "能消蛇之大毒耶。孝生於眾生熱惱心地。自體清淨",
    "X73n1456_039:0753c02": "以消煩惱。煩惱逼而戒光圓。豈非若旃檀生於毒熱",
    "X73n1456_039:0753c03": "之地。自體清涼。而因熱毒以成其香耶。一孝全而眾",
    "X73n1456_039:0753c04": "戒滿。戒滿而孝愈真。如栴檀林。故曰香林。以之為名。",
    "X73n1456_039:0753c05": "不亦宜乎。此乃達大師不說而說也。余說為贅。",
    "X73n1456_039:0753c06": "堅白字說",
    "X73n1456_039:0753c07": "壽公為京都住持。雅志向上。喜近知識。雖未游歷百",
    "X73n1456_039:0753c08": "城。而諸方名行尊宿至者。無不隨喜。可稱坐參。往親",
    "X73n1456_039:0753c09": "吾法兄古梅法師。師深器重。嘗以堅白字之。予因為",
    "X73n1456_039:0753c10": "之說曰。佛性之在纏。如摩尼之墮溷。蓮花之處泥。不",
    "X73n1456_039:0753c11": "為煩惱穢濁所昏。不為五欲淤泥所污。葢其自性天",
    "X73n1456_039:0753c12": "然。本然清淨光明皎潔若此也。而人者。見穢濁而不",
    "X73n1456_039:0753c13": "知摩尼之光明。見淤泥而不知蓮花之香潔。是以汩",
    "X73n1456_039:0753c14": "汩塵勞。而不知自性之圓明也。公生長塵中。矯矯有",
    "X73n1456_039:0753c15": "出塵志。心期極樂。厭離生死。是果一念孤明。應緣常",
    "X73n1456_039:0753c16": "照。方且即塵勞作佛事。轉穢邦成淨土。又豈直以堅",
    "X73n1456_039:0753c17": "白同異目之哉。雖然志不磨不堅。心不洗不白。吾人",
    "X73n1456_039:0753c18": "志不堅磨以忍。心不白洗以戒。若忍至無生。戒歸自",
    "X73n1456_039:0753c19": "性。自性清淨。即所謂磨之不磷者是也。若磨之不磷。",
    "X73n1456_039:0753c20": "則涅亦不緇矣。堅則不壞。白則不渝。不壞不渝。實相",
    "X73n1456_039:0753c21": "常住。淨土無量壽。義在是乎。公果以吾言觀自心。則",
    "X73n1456_039:0753c22": "懷中之物。當自現前。是不負其親友也。不然則不獨",
    "X73n1456_039:0753c23": "負他人。抑且自負。公其勉旃。是為說。",
    "X73n1456_039:0753c24": "自性說",
    "X73n1456_039:0754a01": "嘗謂人生而主之者性。性一而品不一。至有聖賢之",
    "X73n1456_039:0754a02": "分者。以有生知學知困知之不同。由夫習之厚薄。故",
    "X73n1456_039:0754a03": "成有難易。生知之聖。故不世見。學困之知。正在習之",
    "X73n1456_039:0754a04": "厚薄耳。故曰。性近習遠。其是之謂乎。吾人多在學地。",
    "X73n1456_039:0754a05": "其用力之功。不必向外馳求。當知自性為主。於此著",
    "X73n1456_039:0754a06": "力。不能頓見自性。當驗習氣厚薄。切磋琢磨。於根本",
    "X73n1456_039:0754a07": "處著力。譬如磨鏡。塵垢若除。光明自現。吾人日用工",
    "X73n1456_039:0754a08": "夫。最簡最切。無過於此。故曰。學道之要但治習。習盡",
    "X73n1456_039:0754a09": "而性自盡耳。以其自性本明。更無增益。唯在人欲障",
    "X73n1456_039:0754a10": "蔽。貪瞋癡愛而為種子。沈湎其中。故為所困。是知困",
    "X73n1456_039:0754a11": "非窮困之困。蓋為惡習所困耳。孔子曰。不為酒困。此",
    "X73n1456_039:0754a12": "特被困之一端。凡厥有生。所困非一。不為諸障困。便",
    "X73n1456_039:0754a13": "稱大力量人。故學道人。第一先具勇猛根骨。如一人",
    "X73n1456_039:0754a14": "與萬人敵。大似李廣單騎。出入虜庭。吾人果於聲色",
    "X73n1456_039:0754a15": "貨利物欲場中。單刀出入。足稱雄猛丈夫。以此言學。",
    "X73n1456_039:0754a16": "但於不困處便見自性。非是離困之外。別求學知之",
    "X73n1456_039:0754a17": "功也。所以禪家言立地成佛者。乃頓見自性而已。非",
    "X73n1456_039:0754a18": "是別有一佛可成。佛者覺也。即自己本有光明覺性。",
    "X73n1456_039:0754a19": "能見此性。立地便是聖人。到此則不見有生學困知",
    "X73n1456_039:0754a20": "之異。始是盡性工夫。此性一盡。則以之事君為真忠。",
    "X73n1456_039:0754a21": "以之事親為真孝。以之交友為真信。以之於夫婦為",
    "X73n1456_039:0754a22": "真和。施之於天下國家。凡有所作。一事一法。皆為不",
    "X73n1456_039:0754a23": "朽之功業。所謂功大名顯者無他術。由夫真耳。己酉",
    "X73n1456_039:0754a24": "冬暮。予舟次芙蓉江上。章含黎子見訪。覩其光儀瑩",
    "X73n1456_039:0754b01": "然冰玉。溫厚和雅。是其多生遊心性地。習氣消磨。故",
    "X73n1456_039:0754b02": "發現於形儀之表者如此。即從此增進用力不已。直",
    "X73n1456_039:0754b03": "至私欲淨盡之地。聖賢不期至而自至耳。若夫功名",
    "X73n1456_039:0754b04": "事業。如響應聲。似影隨形。猶欬唾之餘耳。故曰道之",
    "X73n1456_039:0754b05": "真以治身。其緒餘以為天下國家。是皆自性之真光。",
    "X73n1456_039:0754b06": "非分外事也。君其志之。",
    "X73n1456_039:0754b08": "憨山老人夢遊集卷第三十九"
}