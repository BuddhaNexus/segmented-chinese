{
    "X84n1580_004:0186c13": "教外別傳卷四",
    "X84n1580_004:0186c15": "四祖大醫禪師旁出法嗣",
    "X84n1580_004:0186c16": "牛頭山法融禪師(四祖下一世)",
    "X84n1580_004:0186c17": "牛頭山法融禪師者。潤州延陵人也。姓韋氏。年十九。",
    "X84n1580_004:0186c18": "閱大部般若。曉達真空。忽歎曰。儒道世典。非究竟法。",
    "X84n1580_004:0186c19": "般若正觀。出世舟航。遂隱茅山。投師落髮。後入牛頭",
    "X84n1580_004:0186c20": "山幽棲寺。北巖之石室。有百鳥銜華之異。唐貞觀中。",
    "X84n1580_004:0186c21": "四祖遙觀氣象。知彼山有奇異之人。乃躬自尋訪。問",
    "X84n1580_004:0186c22": "寺僧。此間有道人否。曰出家兒。那箇不是道人。祖曰。",
    "X84n1580_004:0186c23": "阿那箇是道人。僧無對。別僧曰。此去山中十里許。有",
    "X84n1580_004:0186c24": "一懶融。見人不起。亦不合掌。莫是道人麼。祖遂入山。",
    "X84n1580_004:0187a01": "見師端坐自若。曾無所顧。祖問曰。在此作甚麼。師曰。",
    "X84n1580_004:0187a02": "觀心。祖曰。觀是何人。心是何物。師無對。便起作禮曰。",
    "X84n1580_004:0187a03": "大德高棲何所。祖曰。貧道不決所止。或東或西。師曰。",
    "X84n1580_004:0187a04": "還識道信禪師否。祖曰。何以問他。師曰。嚮德滋久。冀",
    "X84n1580_004:0187a05": "一禮謁。祖曰。道信禪師貧道是也。師曰。因何降此。祖",
    "X84n1580_004:0187a06": "曰。特來相訪。莫更有宴息之處否。師指後面曰。別有",
    "X84n1580_004:0187a07": "小庵。遂引祖至庵所。遶庵唯見虎狼之類。祖乃舉兩",
    "X84n1580_004:0187a08": "手作怖勢。師曰。猶有這箇在。祖曰。這箇是甚麼。師無",
    "X84n1580_004:0187a09": "語。(雪竇顯代云。但亦作怕勢。又代云。洎合放過)少選。祖却於師宴坐石上。",
    "X84n1580_004:0187a10": "書一佛字。師覩之竦然。祖曰。猶有這箇在。師未曉。乃",
    "X84n1580_004:0187a11": "稽首請說真要。祖曰。夫百千法門。同歸方寸。河沙妙",
    "X84n1580_004:0187a12": "德。總在心源。一切戒門定門慧門。神通變化。悉自具",
    "X84n1580_004:0187a13": "足。不離汝心。一切煩惱業障。本來空寂。一切因果皆",
    "X84n1580_004:0187a14": "如夢幻。無三界可出。無菩提可求。人與非人。性相平",
    "X84n1580_004:0187a15": "等。大道虗曠。絕思絕慮。如是之法。汝今已得。更無別",
    "X84n1580_004:0187a16": "法。汝但任心自在。莫作觀行。亦莫澄心。莫起貪嗔。莫",
    "X84n1580_004:0187a17": "懷愁慮。蕩蕩無礙。任意縱橫。不作諸善。不作諸惡。行",
    "X84n1580_004:0187a18": "住坐臥。觸目遇緣。總是佛之妙用。師曰。心既具足。何",
    "X84n1580_004:0187a19": "者是佛。何者是心。祖曰。非心不問佛。問佛非不心。師",
    "X84n1580_004:0187a20": "曰。既不許作觀行。於境起時。心如何對治。祖曰。境緣",
    "X84n1580_004:0187a21": "無好醜。好醜起於心。心若不強名。妄情從何起。妄情",
    "X84n1580_004:0187a22": "既不起。真心任徧知。汝但隨心自在。無復對治。即名",
    "X84n1580_004:0187a23": "常住法身。無有變異。吾受璨大師頓教法門。今付於",
    "X84n1580_004:0187a24": "汝。汝今諦受吾言。只住此山。向後當有五人達者。紹",
    "X84n1580_004:0187b01": "汝玄化。(僧問南泉。牛頭未見四祖時。為甚百鳥銜花供養。南泉云。只為步步踏佛階梯。僧云。見後",
    "X84n1580_004:0187b02": "為甚麼不來。南泉云。直饒不來。猶較王老師一線道雲門舉云。南泉只解步步登高。不解從空放下。僧問如",
    "X84n1580_004:0187b03": "何是步步登高。雲門云。香積世界。如何是從空放下。雲門云。填溝塞壑　僧問趙州。牛頭未見四祖時如何。趙",
    "X84n1580_004:0187b04": "州云。飽柴飽水。僧云。見後如何。趙州云。飽柴飽水)祖付法訖。遂返雙峯終老。",
    "X84n1580_004:0187b05": "師自爾法席大盛○唐永徽中。邑宰蕭元善。請於建",
    "X84n1580_004:0187b06": "初寺。講大般若經。聽者雲集。至滅靜品。地為之震動",
    "X84n1580_004:0187b07": "○博陵王。問師曰。恰恰用心時。若為安隱好。師曰。恰",
    "X84n1580_004:0187b08": "恰用心時。恰恰無心用。曲譚名相勞。直說無繁重。無",
    "X84n1580_004:0187b09": "心恰恰用。常用恰恰無。今說無心處。不與有心殊。",
    "X84n1580_004:0187b10": "安國玄挺禪師(四祖下六世牛頭威法嗣)",
    "X84n1580_004:0187b11": "宣州安國寺玄挺禪師。初參威禪師。侍立次。有講華",
    "X84n1580_004:0187b12": "嚴僧問。真性緣起。其義云何。威良久。師遽召曰。大德。",
    "X84n1580_004:0187b13": "正興一念問時。是真性中緣起。其僧言下大悟(徑山杲云。",
    "X84n1580_004:0187b14": "未興一念問時。不可無緣起也。時有僧云。未興一念問時。喚什麼作緣起。妙喜云。我也只要你與麼道　楚石",
    "X84n1580_004:0187b15": "琦云。崑崙奴着鐵袴。打一棒行一步　萬峯蔚云。這僧即知開口問人。不知真性緣起。累他挺禪師道。大德正",
    "X84n1580_004:0187b16": "興一念問時。是真性中緣起。其僧打失鼻孔。雖然得箇悟處。畢竟費力不少。且道未問已前。緣在何處)。",
    "X84n1580_004:0187b17": "徑山道欽禪師(四祖下七世鶴林素法嗣)",
    "X84n1580_004:0187b18": "杭州徑山道欽禪師者。蘇州崑山人也。年二十八。遇",
    "X84n1580_004:0187b19": "素禪師。謂之曰。觀子神氣溫粹。真法寶也。師感悟。因",
    "X84n1580_004:0187b20": "求為弟子。素躬與落髮。乃戒之曰。汝乘流而行。逢徑",
    "X84n1580_004:0187b21": "即止。師遂南邁抵臨安。見東北一山。因問樵者。樵曰。",
    "X84n1580_004:0187b22": "此徑山也。乃駐錫焉○問如何是道。師曰。山上有鯉",
    "X84n1580_004:0187b23": "魚。海底有蓬塵(徑山信云。這則公案。因國一答得新奇。古今無人齅着語風。今日橫推日",
    "X84n1580_004:0187b24": "月。倒轉山河。吸盡源泉。掀翻五岫。管教井底無塵。而百劫長清。鯉魚插翅。而高冲霄漢。且道。這僧會不會)○",
    "X84n1580_004:0187c01": "馬祖。令人送書到。書中作一圓相。師發緘。於圓相中",
    "X84n1580_004:0187c02": "著一點。却封回(忠國師聞乃云。欽師猶被馬師惑保福展云。甚處是惑處。作麼生得不",
    "X84n1580_004:0187c03": "惑去　雪竇顯云。徑山被惑且置。若將呈似國師。別作箇什麼伎倆。免被惑去。有老宿云。當時坐却便休。亦有",
    "X84n1580_004:0187c04": "道。但與畫破。若與麼。祇是不識羞。敢謂天下老師。各具金剛眼睛。廣作神通變化。還免得麼。雪竇見處。也要諸",
    "X84n1580_004:0187c05": "人共知。祇這馬師。當時畫出。早自惑了也　五祖戒云。兩彩一賽。又云。三人指路擬何為　溈山喆云。諸人還",
    "X84n1580_004:0187c06": "識馬祖徑山麼。一點水墨兩處成龍。國師道。欽師猶被馬師惑。可謂千里同風。不見道。手執夜明符。幾箇知天",
    "X84n1580_004:0187c07": "曉　浮山遠云。欽師被馬師惑且置。國師惑却多少人。雪竇云。只這馬師。當時畫出。早自惑了也。穿却天下人",
    "X84n1580_004:0187c08": "鼻孔　徑山杲云。馬師仲冬嚴寒。國一孟夏漸熱。雖然寒熱不同。彼此不失時節。忠國師因甚却道。欽師猶被",
    "X84n1580_004:0187c09": "馬師惑。還委悉麼。無風荷葉動。決定有魚行　楚石琦云。圓相中着點墨。日月無光。天地黯黑。初未惑欽師。馬",
    "X84n1580_004:0187c10": "師先自惑。累及老南陽。也一場狼籍。良久。平生肝膽向人傾。相識如同不相識)○馬祖。令智",
    "X84n1580_004:0187c11": "藏來問。十二時中。以何為境。師曰。待汝回去時有信。",
    "X84n1580_004:0187c12": "智藏曰。如今便回去。師曰。傳語却須問取曹溪○崔",
    "X84n1580_004:0187c13": "趙公問。弟子今欲出家得否。師曰。出家乃大丈夫事。",
    "X84n1580_004:0187c14": "非將相之所能為。公於是有省○唐大曆三年。代宗",
    "X84n1580_004:0187c15": "詔至闕下。親加瞻禮。師一日同忠國師。在內庭坐次。",
    "X84n1580_004:0187c16": "見帝駕來。師起立。帝曰。師何以起。師曰。檀越何得向",
    "X84n1580_004:0187c17": "四威儀中見貧道。帝悅。謂國師曰。欲錫欽師一名。國",
    "X84n1580_004:0187c18": "師欣然奉詔。乃賜號國一焉(徑山杲云。不向四威儀中。又如何見國一)。",
    "X84n1580_004:0187c19": "鳥窠道林禪師(四祖下八世徑山欽法嗣)",
    "X84n1580_004:0187c20": "杭州鳥窠道林禪師。本郡富陽人。屬代宗詔國一禪",
    "X84n1580_004:0187c21": "師至闕。師乃謁之。遂得正法。及南歸。見秦望山。有長",
    "X84n1580_004:0187c22": "松盤屈如葢。遂棲止其上。故時人謂之鳥窠禪師。有",
    "X84n1580_004:0187c23": "侍者會通。忽一日欲辭去。師問曰。汝今何往。對曰。會",
    "X84n1580_004:0187c24": "通為法出家。和尚不垂慈誨。今往諸方學佛法去。師",
    "X84n1580_004:0188a01": "曰。若是佛法。吾此間亦有少許。會通曰。如何是和尚",
    "X84n1580_004:0188a02": "佛法。師於身上拈起布毛吹之。會通遂領悟玄旨(大溈",
    "X84n1580_004:0188a03": "秀云。可惜這僧認他口頭聲色。以當平生。殊不知自己光明蓋天蓋地　神鼎諲舉了。遂於身上拈布毛示大",
    "X84n1580_004:0188a04": "眾。隨後一吹云。會麼。久後不得孤負老僧　真淨文頌云。鳥窠吹布毛。紅日午方高。趙王因好劒。合國人帶刀",
    "X84n1580_004:0188a05": "　徑山杲云。溈山與麼批判。也未夢見鳥窠在　楚石琦云。會通於拈起布毛處便喝。免致諸方檢點。我恁麼",
    "X84n1580_004:0188a06": "道。也是為他閑事長無明)○元和中。白居易侍郎。出守茲郡。因入",
    "X84n1580_004:0188a07": "山謁師。問曰。禪師住處甚危險。師曰。太守危險尤甚。",
    "X84n1580_004:0188a08": "侍郎曰。弟子位鎮江山。何險之有。師曰。薪火相交。識",
    "X84n1580_004:0188a09": "性不停。得非險乎。又問。如何是佛法大意。師曰。諸惡",
    "X84n1580_004:0188a10": "莫作。眾善奉行。侍郎曰。三歲孩兒也解恁麼道。師曰。",
    "X84n1580_004:0188a11": "三歲孩兒雖道得。八十老人行不得。侍郎作禮而退。",
    "X84n1580_004:0188a12": "五祖大滿禪師旁出法嗣",
    "X84n1580_004:0188a13": "蒙山道明禪師(五祖下一世)",
    "X84n1580_004:0188a14": "袁州蒙山道明禪師者。鄱陽人。陳宣帝之裔也。國亡",
    "X84n1580_004:0188a15": "落於民間。以其王孫甞受署。因有將軍之號。往依五",
    "X84n1580_004:0188a16": "祖法會。極意研尋。初無解悟。及聞五祖密付衣法。與",
    "X84n1580_004:0188a17": "盧行者。即率同志數十人。躡迹追逐。至大庾嶺。盧見",
    "X84n1580_004:0188a18": "師奔至。即擲衣鉢於磐石曰。此衣表信。可力爭邪。任",
    "X84n1580_004:0188a19": "君將去。師遂舉之。如山不動。踟蹰悚慄。乃曰。我來求",
    "X84n1580_004:0188a20": "法。非為衣也。願行者開示於我。盧曰。不思善。不思惡。",
    "X84n1580_004:0188a21": "正恁麼時。阿那箇是明上座本來面目。師當下大悟。",
    "X84n1580_004:0188a22": "徧體汗流。泣禮數拜。問曰。上來密語密意外。還更別",
    "X84n1580_004:0188a23": "有意旨否。盧曰。我今與汝說者。即非密也。汝若返照",
    "X84n1580_004:0188a24": "自己面目。密却在汝邊。師曰。某甲雖在黃梅隨眾。實",
    "X84n1580_004:0188b01": "未省自己面目。今蒙指授入處。如人飲水冷暖自知。",
    "X84n1580_004:0188b02": "今行者即是某甲師也。盧曰。汝若如是。則吾與汝同",
    "X84n1580_004:0188b03": "師黃梅。善自護持。師又問。某甲向後宜往何所。盧曰。",
    "X84n1580_004:0188b04": "逢袁可止。遇蒙即居。師禮謝。遽回至嶺下。謂眾人曰。",
    "X84n1580_004:0188b05": "向陟崔嵬遠望。杳無蹤迹。當別道尋之。皆以為然。師",
    "X84n1580_004:0188b06": "既回。遂獨往廬山布水臺。經三載後。始往袁州蒙山。",
    "X84n1580_004:0188b07": "大唱玄化。初名慧明。以避六祖上字。故名道明。弟子",
    "X84n1580_004:0188b08": "等。盡遣過嶺南。參禮六祖。",
    "X84n1580_004:0188b09": "壽州道樹禪師(五祖下二世北宗秀法嗣)",
    "X84n1580_004:0188b10": "壽州道樹禪師。唐州人也。遇秀禪師。言下知微。乃卜",
    "X84n1580_004:0188b11": "壽州三峯山。結茅而居。常有野人。服色素朴。言譚詭",
    "X84n1580_004:0188b12": "異。於言笑外。化作佛形及菩薩羅漢天仙等形。或放",
    "X84n1580_004:0188b13": "神光。或呈聲響。師之學徒覩之。皆不能測。如此涉十",
    "X84n1580_004:0188b14": "年。後寂無形影。師告眾曰。野人作多色伎倆。眩惑於",
    "X84n1580_004:0188b15": "人。只消老僧不見不聞。伊伎倆有窮。吾不見不聞無",
    "X84n1580_004:0188b16": "盡。",
    "X84n1580_004:0188b17": "嵩嶽破竈墮和尚(嵩嶽安法嗣)",
    "X84n1580_004:0188b18": "嵩嶽破竈墮和尚。不稱名氏。言行叵測。隱居嵩嶽。山",
    "X84n1580_004:0188b19": "塢有廟甚靈。殿中唯安一竈。遠近祭祀不輟。烹殺物",
    "X84n1580_004:0188b20": "命甚多。師一日領侍僧入廟。以杖敲竈三下曰。咄此",
    "X84n1580_004:0188b21": "竈。只是泥瓦合成。聖從何來。靈從何起。恁麼烹宰物",
    "X84n1580_004:0188b22": "命。又打三下。竈乃傾破墮落。須臾有一人青衣峩冠。",
    "X84n1580_004:0188b23": "設拜師前。師曰。是甚麼人。曰我本此廟竈神。久受業",
    "X84n1580_004:0188b24": "報。今日蒙師說無生法。得脫此處。生在天中。特來致",
    "X84n1580_004:0188c01": "謝。師曰。是汝本有之性。非吾彊言。神再禮而沒。少選",
    "X84n1580_004:0188c02": "侍僧問曰。某等久侍和尚。不蒙示誨。竈神得甚麼徑",
    "X84n1580_004:0188c03": "旨。便得生天。師曰。我只向伊道。是泥瓦合成。別也無",
    "X84n1580_004:0188c04": "道理為伊。侍僧無言。師曰會麼。僧曰不會。師曰。本有",
    "X84n1580_004:0188c05": "之性。為甚麼不會。侍僧等乃禮拜。師曰。墮也墮也。破",
    "X84n1580_004:0188c06": "也破也(後義豐禪師舉似安國師。國師嘆云。此子會盡物我一如。可謂如朗月處空。無不見者。難",
    "X84n1580_004:0188c07": "搆伊語脉。義豐問云。未審。甚麼人搆得他語脉。國師云。不知者　龍門遠頌云。禍福威嚴不在靈。殘杯冷炙笑",
    "X84n1580_004:0188c08": "何人。一從去後無消息。野老猶敲祭鼓聲)○有僧從牛頭處來。師問曰。來",
    "X84n1580_004:0188c09": "自何人法會。僧近前叉手。遶師一匝而出。師曰。牛頭",
    "X84n1580_004:0188c10": "會下。不可有此人。僧乃回師上肩。叉手而立。師曰。果",
    "X84n1580_004:0188c11": "然果然○僧問。如何是大闡提人。師曰。尊重禮拜。曰",
    "X84n1580_004:0188c12": "如何是大精進人。師曰。毀辱嗔恚。其後莫知所終。",
    "X84n1580_004:0188c13": "終南惟政禪師(五祖下三世嵩山寂法嗣)",
    "X84n1580_004:0188c14": "終南山惟政禪師。平原人也。得法於嵩山普寂禪師。",
    "X84n1580_004:0188c15": "即入太一山中。學者盈室○唐文宗。好嗜蛤蜊。沿海",
    "X84n1580_004:0188c16": "官吏。先時遞進。人亦勞止。一日御饌中。有擘不張者。",
    "X84n1580_004:0188c17": "帝以其異。即焚香禱之。乃開。見菩薩形儀。梵相具足。",
    "X84n1580_004:0188c18": "帝遂貯以金粟檀香合。覆以美錦。賜興善寺。令眾僧",
    "X84n1580_004:0188c19": "瞻禮。因問羣臣。斯何祥也。或奏。太一山惟政禪師。深",
    "X84n1580_004:0188c20": "明佛法。乞詔問之。帝即頒詔。師至。帝問其事。師曰。臣",
    "X84n1580_004:0188c21": "聞。物無虗應。此乃啟陛下之信心耳。故契經云。應以",
    "X84n1580_004:0188c22": "此身得度者。即現此身而為說法。帝曰。菩薩身已現。",
    "X84n1580_004:0188c23": "且未聞說法。師曰。陛下覩此。為常邪非常邪。信邪非",
    "X84n1580_004:0188c24": "信邪。帝曰。希奇之事。朕深信焉。師曰。陛下已聞說法",
    "X84n1580_004:0189a01": "竟。皇情悅豫。詔天下寺院。各立觀音像。",
    "X84n1580_004:0189a02": "嵩山峻極禪師(破竈墮法嗣)",
    "X84n1580_004:0189a03": "嵩山峻極禪師。僧問。如何是修善行人。師曰。擔枷帶",
    "X84n1580_004:0189a04": "鏁。曰如何是作惡行人。師曰。修禪入定。曰某甲淺機。",
    "X84n1580_004:0189a05": "請師直指。師曰。汝問我惡。惡不從善。汝問我善。善不",
    "X84n1580_004:0189a06": "從惡。僧良久。師曰會麼。僧曰不會。師曰。惡人無善念。",
    "X84n1580_004:0189a07": "善人無惡心。所以道。善惡如浮雲。俱無起滅處。僧於",
    "X84n1580_004:0189a08": "言下大悟。後破竈墮聞舉乃曰。此子會盡諸法無生",
    "X84n1580_004:0189a09": "(薦福懷云。前頭則官不容鍼。後面則私通車馬。若能辯得。許你具擇法眼　昭覺勤云。窮善善自何來。究惡惡",
    "X84n1580_004:0189a10": "從何起。有問崇寧。如何是大修行底人。對他道。修禪入定。如何是大作業底人。對他道。擔枷負鎻。且道是同是",
    "X84n1580_004:0189a11": "別　徑山杲云。爭奈在髑髏前。作妄想何)。",
    "X84n1580_004:0189a12": "六祖大鑒禪師旁出法嗣",
    "X84n1580_004:0189a13": "吉州志誠禪師(六祖下一世)",
    "X84n1580_004:0189a14": "吉州志誠禪師者。本州太和人也。初參秀禪師。後因",
    "X84n1580_004:0189a15": "兩宗盛化。秀之徒眾。往往譏南宗曰。能大師不識一",
    "X84n1580_004:0189a16": "字。有何所長。秀曰。他得無師之智。深悟上乘。吾不如",
    "X84n1580_004:0189a17": "也。且吾師五祖。親付衣法。豈徒然哉。吾所恨不能遠",
    "X84n1580_004:0189a18": "去親近。虗受國恩。汝等諸人。無滯於此。可往曹谿質",
    "X84n1580_004:0189a19": "疑。他日回當為吾說。師聞此語。禮辭至韶陽。隨眾參",
    "X84n1580_004:0189a20": "請。不言來處。時六祖告眾曰。今有盜法之人。潛在此",
    "X84n1580_004:0189a21": "會。師出禮拜具陳其事。祖曰。汝師若為示眾。師曰。甞",
    "X84n1580_004:0189a22": "指誨大眾。令住心觀靜。長坐不臥。祖曰。住心觀靜。是",
    "X84n1580_004:0189a23": "病非禪。長坐拘身。於理何益。聽吾偈曰。生來坐不臥。",
    "X84n1580_004:0189a24": "死去臥不坐。一具臭骨頭。何為立功過。師曰。未審和",
    "X84n1580_004:0189b01": "尚以何法誨人。祖曰。吾若言有法與人。即為誑汝。但",
    "X84n1580_004:0189b02": "且隨方解縛。假名三昧。聽吾偈曰。心地無非自性戒。",
    "X84n1580_004:0189b03": "心地無癡自性慧。心地無亂自性定。不增不減自金",
    "X84n1580_004:0189b04": "剛。身去身來本三昧。師聞偈悔謝。即誓依歸。乃呈偈",
    "X84n1580_004:0189b05": "曰。五蘊幻身。幻何究竟。回趣真如。法還不淨。",
    "X84n1580_004:0189b06": "洪州法達禪師",
    "X84n1580_004:0189b07": "洪州法達禪師者。洪州豐城人也。七歲出家。念法華",
    "X84n1580_004:0189b08": "經已及三千部。祖問曰。汝念此經。以何為宗。師曰。學",
    "X84n1580_004:0189b09": "人愚鈍。從來但依文誦念。豈知宗趣。祖曰。汝試為吾",
    "X84n1580_004:0189b10": "念一徧。吾當為汝解說。師即高聲念經。至方便品。祖",
    "X84n1580_004:0189b11": "曰止。此經元來以因緣出世為宗。縱說多種譬喻。亦",
    "X84n1580_004:0189b12": "無越於此。何者因緣。唯一大事。一大事即佛知見也。",
    "X84n1580_004:0189b13": "汝慎勿錯解經意。見他道開示悟入。自是佛之知見。",
    "X84n1580_004:0189b14": "我輩無分。若作此解。乃是謗經毀佛也。彼既是佛。已",
    "X84n1580_004:0189b15": "具知見。何用更開。汝今當信。佛知見者。只汝自心。更",
    "X84n1580_004:0189b16": "無別體。師曰。若然者。但得解義。不勞誦經邪。祖曰。經",
    "X84n1580_004:0189b17": "有何過。豈障汝念。只為迷悟在人。損益由汝。聽吾偈",
    "X84n1580_004:0189b18": "曰。心迷法華轉。心悟轉法華。誦久不明己。與義作讐",
    "X84n1580_004:0189b19": "家。無念念即正。有念念成邪。有無俱不計。長御白牛",
    "X84n1580_004:0189b20": "車。師聞偈。再啟曰。經云。諸大聲聞。乃至菩薩。皆盡思",
    "X84n1580_004:0189b21": "度量。尚不能測於佛智。今令凡夫。但悟自心。便名佛",
    "X84n1580_004:0189b22": "之知見。自非上根。未免疑謗。又經說三車。大牛之車。",
    "X84n1580_004:0189b23": "與白牛車。如何區別。祖曰。經意分明。汝自迷背。諸三",
    "X84n1580_004:0189b24": "乘人。不能測佛智者。患在度量也。饒伊盡思共推。轉",
    "X84n1580_004:0189c01": "加懸遠。佛本為凡夫說。不為佛說。此理若不肯信者。",
    "X84n1580_004:0189c02": "從他退席。殊不知。坐却白牛車。更於門外覔三車。况",
    "X84n1580_004:0189c03": "經文明向汝道無二亦無三。汝何不省。三車是假。為",
    "X84n1580_004:0189c04": "昔時故。一乘是實。為今時故。只教你去假歸實。歸實",
    "X84n1580_004:0189c05": "之後。實亦無名。應知所有珍財。盡屬於汝。由汝受用。",
    "X84n1580_004:0189c06": "更不作父想。亦不作子想。亦無用想。是名持法華經。",
    "X84n1580_004:0189c07": "從劫至劫。手不釋卷。從晝至夜。無不念時也。師既蒙",
    "X84n1580_004:0189c08": "啟發。踊躍歡喜。以偈贊曰。經誦三千部。曹谿一句亡。",
    "X84n1580_004:0189c09": "未明出世旨。寧歇累生狂。羊鹿牛權設。初中後善揚。",
    "X84n1580_004:0189c10": "誰知火宅內。元是法中王。祖曰。汝今後方可為念經",
    "X84n1580_004:0189c11": "僧也。師從此領旨。亦不輟誦持。",
    "X84n1580_004:0189c12": "壽州智通禪師",
    "X84n1580_004:0189c13": "壽州智通禪師者。安豐人也。初看楞伽經。約千餘徧。",
    "X84n1580_004:0189c14": "而不會三身四智。禮拜六祖。求解其義。祖曰。三身者。",
    "X84n1580_004:0189c15": "清淨法身。汝之性也。圓滿報身。汝之智也。千百億化",
    "X84n1580_004:0189c16": "身。汝之行也。若離本性。別說三身。即名有身無智。若",
    "X84n1580_004:0189c17": "悟三身。無有自性。即名四智菩提。聽吾偈曰。自性具",
    "X84n1580_004:0189c18": "三身。發明成四智。不離見聞緣。超然登佛地。吾今為",
    "X84n1580_004:0189c19": "汝說。諦信永無迷。莫學馳求者。終日說菩提。師曰。四",
    "X84n1580_004:0189c20": "智之義。可得聞乎。祖曰。既會三身。便明四智。何更問",
    "X84n1580_004:0189c21": "邪。若離三身。別譚四智。此名有智無身也。即此有智。",
    "X84n1580_004:0189c22": "還成無智。復說偈曰。大圓鏡智性清淨。平等性智心",
    "X84n1580_004:0189c23": "無病。妙觀察智見非功。成所作智同圓鏡。五八六七",
    "X84n1580_004:0189c24": "果因轉。但用名言無實性。若於轉處不留情。繁興永",
    "X84n1580_004:0190a01": "處那伽定。(轉識為智者。教中云。轉前五識。為成所作智。轉第六識。為妙觀察智。轉第七識。為平",
    "X84n1580_004:0190a02": "等性智。轉第八識。為大圓鏡智。雖六七因中轉。五八果上轉。但轉其名。而不轉其體也)師禮謝。",
    "X84n1580_004:0190a03": "以偈贊曰。三身元我體。四智本心明。身智融無礙。應",
    "X84n1580_004:0190a04": "物任隨形。起修皆妄動。守住匪真精。妙旨因師曉。終",
    "X84n1580_004:0190a05": "亡汙染名。",
    "X84n1580_004:0190a06": "江西志徹禪師",
    "X84n1580_004:0190a07": "江西志徹禪師。姓張氏。名行昌。少任俠。自南北分化。",
    "X84n1580_004:0190a08": "二宗主雖亡彼我。而徒侶競起愛憎。時北宗門人。自",
    "X84n1580_004:0190a09": "立秀禪師為第六祖。而忌大鑑傳衣。為天下所聞。然",
    "X84n1580_004:0190a10": "祖預知其事。即置金十兩於方丈。時行昌受北宗門",
    "X84n1580_004:0190a11": "人之囑。懷刃入祖室。將欲加害。祖舒頸而就。行昌揮",
    "X84n1580_004:0190a12": "刃者三。都無所損。祖曰。正劒不邪。邪劒不正。只負汝",
    "X84n1580_004:0190a13": "金。不負汝命。行昌驚仆。久而方蘇。求哀悔過。即願出",
    "X84n1580_004:0190a14": "家。祖遂與金曰。汝且去。恐徒眾翻害於汝。汝可他日",
    "X84n1580_004:0190a15": "易形而來。吾當攝受。行昌稟旨宵遁。投僧出家。具戒",
    "X84n1580_004:0190a16": "精進。一日憶祖之言。遠來禮覲。問曰。弟子甞覽涅槃",
    "X84n1580_004:0190a17": "經。未曉常無常義。乞和尚慈悲。略為宣說。祖曰。無常",
    "X84n1580_004:0190a18": "者。即佛性也。有常者。即善惡一切諸法分別心也。行",
    "X84n1580_004:0190a19": "昌曰。和尚所說。大違經文。祖曰。吾傳佛心印。安敢違",
    "X84n1580_004:0190a20": "於佛經。行昌曰。經說佛性是常。和尚却言無常。善惡",
    "X84n1580_004:0190a21": "諸法。乃至菩提心。皆是無常。和尚却言是常。此即相",
    "X84n1580_004:0190a22": "違。令學人轉加疑惑。祖曰。涅槃經。吾昔者聽尼無盡",
    "X84n1580_004:0190a23": "藏。讀誦一徧。便為講說。無一字一義。不合經文。乃至",
    "X84n1580_004:0190a24": "為汝終無二說。行昌曰。學人識量淺昧。願和尚委曲",
    "X84n1580_004:0190b01": "開示。祖曰。汝知否。佛性若常。更說甚麼善惡諸法。乃",
    "X84n1580_004:0190b02": "至窮劫。無有一人發菩提心者。故吾說無常。正是佛",
    "X84n1580_004:0190b03": "說真常之道也。又一切諸法若無常者。即物物皆有",
    "X84n1580_004:0190b04": "自性。容受生死。而真常性。有不徧之處。故吾說常者。",
    "X84n1580_004:0190b05": "正是佛說真無常義也。佛比為凡夫外道。執於邪常。",
    "X84n1580_004:0190b06": "諸二乘人。於常計無常。共成八倒。故於涅槃了義教",
    "X84n1580_004:0190b07": "中。破彼偏見。而顯說真常真樂真我真淨。汝今依言",
    "X84n1580_004:0190b08": "背義。以斷滅無常。及確定死常。而錯解佛之圓妙最",
    "X84n1580_004:0190b09": "後微言。縱覽千徧。有何所益。行昌忽如醉醒。乃說偈",
    "X84n1580_004:0190b10": "曰。因守無常心。佛演有常性。不知方便者。猶春池拾",
    "X84n1580_004:0190b11": "礫。我今不施功。佛性而見前。非師相授與。我亦無所",
    "X84n1580_004:0190b12": "得。祖曰。汝今徹也。宜名志徹。師禮謝而去。",
    "X84n1580_004:0190b13": "信州智常禪師",
    "X84n1580_004:0190b14": "信州智常禪師者。本州貴谿人也。髫年出家。志求見",
    "X84n1580_004:0190b15": "性。一日參六祖。祖問。汝從何來。欲求何事。師曰。學人",
    "X84n1580_004:0190b16": "近禮大通和尚。大通曰。汝見虗空否。對曰見。曰汝見",
    "X84n1580_004:0190b17": "虗空。有相貌否。對曰。虗空無形。有何相貌。曰汝之本",
    "X84n1580_004:0190b18": "性。猶如虗空。返觀自性。了無一物可見。是名正見。無",
    "X84n1580_004:0190b19": "一物可知。是名真知。無有青黃長短。但見本源清淨",
    "X84n1580_004:0190b20": "覺體圓明。即名見性成佛。亦名極樂世界。亦名如來",
    "X84n1580_004:0190b21": "知見。學人雖聞此說。猶未決了。乞和尚示誨。令無凝",
    "X84n1580_004:0190b22": "滯。祖曰。彼師所說。猶存見知。故令汝未了。吾今示汝",
    "X84n1580_004:0190b23": "一偈。曰不見一法存無見。大似浮雲遮日面。不知一",
    "X84n1580_004:0190b24": "法守空知。還如太虗生閃電。此之知見瞥然興。錯認",
    "X84n1580_004:0190c01": "何曾解方便。汝當一念自知非。自己靈光常顯見。師",
    "X84n1580_004:0190c02": "聞偈已。心意豁然。乃述一偈曰。無端起知解。著相求",
    "X84n1580_004:0190c03": "菩提。情存一念悟。寧越昔時迷。自性覺源體。隨照枉",
    "X84n1580_004:0190c04": "遷流。不入祖師室。茫然趣兩頭。",
    "X84n1580_004:0190c05": "廣州志道禪師",
    "X84n1580_004:0190c06": "廣州志道禪師者。南海人也。初參六祖。問曰。學人自",
    "X84n1580_004:0190c07": "出家。覽涅槃經。僅十餘載。未明大意。願和尚垂誨。祖",
    "X84n1580_004:0190c08": "曰。汝何處未了。對曰。諸行無常。是生滅法。生滅滅已。",
    "X84n1580_004:0190c09": "寂滅為樂。於此疑惑。祖曰。汝作麼生疑。對曰。一切眾",
    "X84n1580_004:0190c10": "生皆有二身。謂色身法身也。色身無常。有生有滅。法",
    "X84n1580_004:0190c11": "身有常。無知無覺。經云。生滅滅已。寂滅為樂者。未審。",
    "X84n1580_004:0190c12": "是何身寂滅。何身受樂。若色身者。色身滅時。四大分",
    "X84n1580_004:0190c13": "散。全是苦苦。不可言樂。若法身寂滅。即同草木瓦石。",
    "X84n1580_004:0190c14": "誰當受樂。又法性是生滅之體。五蘊是生滅之用。一",
    "X84n1580_004:0190c15": "體五用。生滅是常。生則從體起用。滅則攝用歸體。若",
    "X84n1580_004:0190c16": "聽更生。即有情之類。不斷不滅。若不聽更生。即永歸",
    "X84n1580_004:0190c17": "寂滅。同於無情之物。如是則一切諸法。被涅槃之所",
    "X84n1580_004:0190c18": "禁伏。尚不得生。何樂之有。祖曰。汝是釋子。何習外道",
    "X84n1580_004:0190c19": "斷常邪見。而議最上乘法。據汝所解。即色身外。別有",
    "X84n1580_004:0190c20": "法身。離生滅求於寂滅。又推涅槃常樂。言有身受者。",
    "X84n1580_004:0190c21": "斯乃執吝生死。耽著世樂。汝今當知。佛為一切迷人。",
    "X84n1580_004:0190c22": "認五蘊和合。為自體相。分別一切法。為外塵相。好生",
    "X84n1580_004:0190c23": "惡死。念念遷流。不知夢幻虗假。枉受輪迴。以常樂涅",
    "X84n1580_004:0190c24": "槃。翻為苦相。終日馳求。佛愍此故。乃示涅槃真樂。剎",
    "X84n1580_004:0191a01": "那無有生相。剎那無有滅相。更無生滅可滅。是則寂",
    "X84n1580_004:0191a02": "滅見前。當見前之時。亦無見前之量。乃謂常樂。此樂",
    "X84n1580_004:0191a03": "無有受者。亦無不受者。豈有一體五用之名。何況更",
    "X84n1580_004:0191a04": "言涅槃禁伏諸法。令永不生。斯乃謗佛毀法。聽吾偈",
    "X84n1580_004:0191a05": "曰。無上大涅槃。圓明常寂照。凡愚謂之死。外道執為",
    "X84n1580_004:0191a06": "斷。諸求二乘人。目以為無作。盡屬情所計。六十二見",
    "X84n1580_004:0191a07": "本。妄立虗假名。何為真實義。唯有過量人。通達無取",
    "X84n1580_004:0191a08": "捨。以知五蘊法。及以蘊中我。外現眾色象。一一音聲",
    "X84n1580_004:0191a09": "相。平等如夢幻。不起凡聖見。不作涅槃解。二邊三際",
    "X84n1580_004:0191a10": "斷。常應諸根用。而不起用想。分別一切法。不起分別",
    "X84n1580_004:0191a11": "想。劫火燒海底。風皷山相擊。真常寂滅樂。涅槃相如",
    "X84n1580_004:0191a12": "是。吾今強言說。令汝捨邪見。汝勿隨言解。許汝知少",
    "X84n1580_004:0191a13": "分。師聞偈。踊躍作禮而退。",
    "X84n1580_004:0191a14": "永嘉真覺禪師",
    "X84n1580_004:0191a15": "永嘉真覺禪師。諱玄覺。本郡戴氏子。丱歲出家。徧探",
    "X84n1580_004:0191a16": "三藏。精天台止觀圓妙法門。於四威儀中。常冥禪觀。",
    "X84n1580_004:0191a17": "後與東陽策禪師。同詣曹溪。初到振錫。繞祖三匝。卓",
    "X84n1580_004:0191a18": "然而立。祖曰。夫沙門者。具三千威儀。八萬細行。大德",
    "X84n1580_004:0191a19": "自何方而來。生大我慢。師曰。生死事大無常迅速。祖",
    "X84n1580_004:0191a20": "曰。何不體取無生了無速乎。師曰。體即無生。了本無",
    "X84n1580_004:0191a21": "速。祖曰。如是如是。于時大眾。無不愕然。師方具威儀",
    "X84n1580_004:0191a22": "參禮。須臾告辭。祖曰。返太速乎。師曰。本自非動。豈有",
    "X84n1580_004:0191a23": "速邪。祖曰。誰知非動。師曰。仁者自生分別。祖曰。汝甚",
    "X84n1580_004:0191a24": "得無生之意。師曰。無生豈有意邪。祖曰。無意誰當分",
    "X84n1580_004:0191b01": "別。師曰。分別亦非意。祖歎曰。善哉善哉。少留一宿。時",
    "X84n1580_004:0191b02": "謂一宿覺(雪竇顯舉至我慢處。便喝云。當時若下得這一喝。免見龍頭蛇尾。又向卓然而立處。",
    "X84n1580_004:0191b03": "代祖云。未到曹谿。與你三十棒了也　浮山遠云。先行不到。末後太過　恕中慍云。永嘉承虗接響。祖師將錯",
    "X84n1580_004:0191b04": "就錯。雪竇龜背刮毛。浮山馬頭安角。繞禪床三匝兮。眼似銅鈴。勉留一宿兮。頭如木杓。松風江月少人知。南海",
    "X84n1580_004:0191b05": "波斯生白澤)○證道歌曰。君不見。絕學無為閒道人。不除",
    "X84n1580_004:0191b06": "妄想不求真。無明實性即佛性。幻化空身即法身。法",
    "X84n1580_004:0191b07": "身覺了無一物。本源自性天真佛。五陰浮雲空去來。",
    "X84n1580_004:0191b08": "三毒水泡虗出沒。證實相無人法。剎那滅却阿鼻業。",
    "X84n1580_004:0191b09": "若將妄語誑眾生。自招㧞舌塵沙劫。頓覺了如來禪。",
    "X84n1580_004:0191b10": "六度萬行體中圓。夢裏明明有六趣。覺後空空無大",
    "X84n1580_004:0191b11": "千。無罪福無損益。寂滅性中莫問覓。比來塵鏡未曾",
    "X84n1580_004:0191b12": "磨。今日分明須剖析。誰無念誰無生。若實無生無不",
    "X84n1580_004:0191b13": "生。喚取機關木人問。求佛施功早晚成。放四大莫把",
    "X84n1580_004:0191b14": "捉。寂滅性中隨飲啄。諸行無常一切空。即是如來大",
    "X84n1580_004:0191b15": "圓覺。決定說表真乘。有人不肯任情徵。直截根源佛",
    "X84n1580_004:0191b16": "所印。摘葉尋枝我不能。摩尼珠人不識。如來藏裏親",
    "X84n1580_004:0191b17": "收得。六般神用空不空。一顆圓光色非色。淨五眼得",
    "X84n1580_004:0191b18": "五力。唯證乃知難可測。鏡裏看形見不難。水中捉月",
    "X84n1580_004:0191b19": "爭拈得。常獨行常獨步。達者同遊涅槃路。調古神清",
    "X84n1580_004:0191b20": "風自高。貌顇骨剛人不顧。窮釋子口稱貧。實是身貧",
    "X84n1580_004:0191b21": "道不貧。貧則身常披縷褐。道則心藏無價珍。無價珍",
    "X84n1580_004:0191b22": "用無盡。利物應機終不恡。三身四智體中圓。八解六",
    "X84n1580_004:0191b23": "通心地印。上士一決一切了。中下多聞多不信。但自",
    "X84n1580_004:0191b24": "懷中解垢衣。誰能向外誇精進。從他謗任他非。把火",
    "X84n1580_004:0191c01": "燒天徒自疲。我聞恰似飲甘露。銷融頓入不思議。觀",
    "X84n1580_004:0191c02": "惡言是功德此則成吾善知識。不因訕謗起冤親。何",
    "X84n1580_004:0191c03": "表無生慈忍力。宗亦通說亦通。定慧圓明不滯空。非",
    "X84n1580_004:0191c04": "但我今獨達了。河沙諸佛體皆同。師子吼無畏說。百",
    "X84n1580_004:0191c05": "獸聞之皆腦裂。香象奔波失却威。天龍寂聽生欣悅。",
    "X84n1580_004:0191c06": "遊江海涉山川。尋師訪道為參禪。自從認得曹溪路。",
    "X84n1580_004:0191c07": "了知生死不相干。行亦禪坐亦禪。語默動靜體安然。",
    "X84n1580_004:0191c08": "縱遇鋒刀常坦坦。假饒毒藥也閒閒。我師得見然燈",
    "X84n1580_004:0191c09": "佛。多劫曾為忍辱仙。幾回生幾回死。生死悠悠無定",
    "X84n1580_004:0191c10": "止。自從頓悟了無生。於諸榮辱何憂喜。入深山住蘭",
    "X84n1580_004:0191c11": "若。岑崟幽邃長松下。優游靜坐野僧家。閴寂安居實",
    "X84n1580_004:0191c12": "瀟灑。覺即了不施功。一切有為法不同。住相布施生",
    "X84n1580_004:0191c13": "天福。猶如仰箭射虗空。勢力盡箭還墜。招得來生不",
    "X84n1580_004:0191c14": "如意。爭似無為實相門。一超直入如來地。但得本莫",
    "X84n1580_004:0191c15": "愁末。如淨琉璃含寶月。既能解此如意珠。自利利他",
    "X84n1580_004:0191c16": "終不竭。江月照松風吹。永夜清宵何所為。佛性戒珠",
    "X84n1580_004:0191c17": "心地印。霧露雲霞體上衣。降龍鉢解虎錫。兩鈷金環",
    "X84n1580_004:0191c18": "鳴歷歷。不是標形虗事持。如來寶杖親蹤跡。不求真",
    "X84n1580_004:0191c19": "不斷妄。了知二法空無相。無相無空無不空。即是如",
    "X84n1580_004:0191c20": "來真實相。心鏡明鑒無礙。廓然瑩徹周沙界。萬象森",
    "X84n1580_004:0191c21": "羅影現中。一顆圓明非內外。豁達空撥因果。莽莽蕩",
    "X84n1580_004:0191c22": "蕩招殃禍。棄有著空病亦然。還如避溺而投火。捨妄",
    "X84n1580_004:0191c23": "心取真理。取捨之心成巧偽。學人不了用修行。真成",
    "X84n1580_004:0191c24": "認賊將為子。損法財滅功德。莫不由斯心意識。是以",
    "X84n1580_004:0192a01": "禪門了却心。頓入無生知見力。大丈夫秉慧劒。般若",
    "X84n1580_004:0192a02": "鋒兮金剛燄。非但能摧外道心。早曾落却天魔膽。震",
    "X84n1580_004:0192a03": "法雷擊法皷。布慈雲兮灑甘露。龍象蹴蹋潤無邊。三",
    "X84n1580_004:0192a04": "乘五性皆醒悟。雪山肥膩更無雜。純出醍醐我常納。",
    "X84n1580_004:0192a05": "一性圓通一切性。一法徧含一切法。一月普現一切",
    "X84n1580_004:0192a06": "水。一切水月一月攝。諸佛法身入我性。我性還共如",
    "X84n1580_004:0192a07": "來合。一地具足一切地。非色非心非行業。彈指圓成",
    "X84n1580_004:0192a08": "八萬門。剎那滅却三祇劫。一切數句非數句。與吾靈",
    "X84n1580_004:0192a09": "覺何交涉。不可毀不可讚。體若虗空勿涯岸。不離當",
    "X84n1580_004:0192a10": "處常湛然。覔即知君不可見。取不得捨不得。不可得",
    "X84n1580_004:0192a11": "中祇麼得。默時說說時默。大施門開無壅塞。有人問",
    "X84n1580_004:0192a12": "我解何宗。報道摩訶般若力。或是或非人不識。逆行",
    "X84n1580_004:0192a13": "順行天莫測。吾早曾經多劫修。不是等閒相誑惑。建",
    "X84n1580_004:0192a14": "法幢立宗旨。明明佛勑曹溪是。第一迦葉首傳燈。二",
    "X84n1580_004:0192a15": "十八代西天記。法東流入此土。菩提達磨為初祖。六",
    "X84n1580_004:0192a16": "代傳衣天下聞。後人得道何窮數。真不立妄本空。有",
    "X84n1580_004:0192a17": "無俱遣不空空。二十空門元不著。一性如來體自同。",
    "X84n1580_004:0192a18": "心是根法是塵。兩種猶如鏡上痕。痕垢盡除光始現。",
    "X84n1580_004:0192a19": "心法雙亡性即真。嗟末法惡時世。眾生福薄難調制。",
    "X84n1580_004:0192a20": "去聖遠兮邪教深。魔強法弱多怨害。聞說如來頓教",
    "X84n1580_004:0192a21": "門。恨不滅除令瓦碎。作在心殃在身。不須怨訴更尤",
    "X84n1580_004:0192a22": "人。欲得不招無間業。莫謗如來正法輪。栴檀林無雜",
    "X84n1580_004:0192a23": "樹。鬱密森沉師子住。境靜林閒獨自遊。走獸飛禽皆",
    "X84n1580_004:0192a24": "遠去。師子兒眾隨後。三歲即能大哮吼。若是野干逐",
    "X84n1580_004:0192b01": "法王。百年妖恠虗開口。圓頓教勿人情。有疑不決直",
    "X84n1580_004:0192b02": "須爭。不是山僧逞人我。修行恐落斷常坑。非不非是",
    "X84n1580_004:0192b03": "不是。差之毫釐失千里。是即龍女頓成佛。非即善星",
    "X84n1580_004:0192b04": "生陷墜。吾早年來積學問。亦曾討疏尋經論。分別名",
    "X84n1580_004:0192b05": "相不知休。入海筭沙徒自困。却被如來苦訶責。數他",
    "X84n1580_004:0192b06": "珍寶有何益。從來蹭蹬覺虗行。多年枉作風塵客。種",
    "X84n1580_004:0192b07": "性邪錯知解。不達如來圓頓制。二乘精進勿道心。外",
    "X84n1580_004:0192b08": "道聰明無智慧。亦愚癡亦小騃。空拳指上生實解。執",
    "X84n1580_004:0192b09": "指為月枉施功。根境法中虗揑恠。不見一法即如來。",
    "X84n1580_004:0192b10": "方得名為觀自在。了即業障本來空。未了還須償宿",
    "X84n1580_004:0192b11": "債。饑逢王膳不能餐。病遇醫王爭得瘥。在欲行禪知",
    "X84n1580_004:0192b12": "見力。火中生蓮終不壞。勇施犯重悟無生。早時成佛",
    "X84n1580_004:0192b13": "於今在。師子吼無畏說。深嗟懞懂頑皮靼。祇知犯重",
    "X84n1580_004:0192b14": "障菩提。不見如來開秘。訣有二比丘犯婬殺。波離螢",
    "X84n1580_004:0192b15": "光增罪結。維摩大士頓除疑。還同赫日銷霜雪。不思",
    "X84n1580_004:0192b16": "議解脫力。妙用河沙也無極。(傳燈作此即成吾善知識)四事供養",
    "X84n1580_004:0192b17": "敢辭勞。萬兩黃金亦銷得。粉骨碎身未足酬。一句了",
    "X84n1580_004:0192b18": "然超百億。法中王最高勝。河沙如來同共證。我今解",
    "X84n1580_004:0192b19": "此如意珠。信受之者皆相應。了了見無一物。亦無人",
    "X84n1580_004:0192b20": "亦無佛。大千沙界海中漚。一切聖賢如電拂。假使鐵",
    "X84n1580_004:0192b21": "輪頂上旋。定慧圓明終不失。日可冷月可熱。眾魔不",
    "X84n1580_004:0192b22": "能壞真說。象駕崢嶸謾進塗。誰見螗螂能拒轍。大象",
    "X84n1580_004:0192b23": "不遊於兔徑。大悟不拘於小節。莫將管見謗蒼蒼。未",
    "X84n1580_004:0192b24": "了吾今為君決。",
    "X84n1580_004:0192c01": "河北智隍禪師",
    "X84n1580_004:0192c02": "河北智隍禪師者。始參五祖。雖甞咨決。而循乎漸行。",
    "X84n1580_004:0192c03": "乃往河北。結庵長坐。積二十餘載。不見惰容。後遇策",
    "X84n1580_004:0192c04": "禪師激勵。遂往參六祖。祖愍其遠來。便垂開決。師於",
    "X84n1580_004:0192c05": "言下。豁然契悟。前二十年所得心。都無影響。",
    "X84n1580_004:0192c06": "南陽慧忠國師",
    "X84n1580_004:0192c07": "南陽慧忠國師者。越州諸暨人也。姓冉氏。自受心印。",
    "X84n1580_004:0192c08": "居南陽白崖山黨子谷。四十餘祀。不下山。道行聞于",
    "X84n1580_004:0192c09": "帝里。唐肅宗上元二年。勑中使賷詔徵赴京。待以師",
    "X84n1580_004:0192c10": "禮。及代宗臨御。復迎止光宅精藍。十有六載。隨機說",
    "X84n1580_004:0192c11": "法。時有西天大耳三藏到京。云得他心通。肅宗命國",
    "X84n1580_004:0192c12": "師試驗。三藏纔見師。便禮拜立于右邊。師問曰。汝得",
    "X84n1580_004:0192c13": "他心通那。汝道。老僧即今在甚麼處。三藏曰。和尚是",
    "X84n1580_004:0192c14": "一國之師。何得却去西川看競渡。良久再問。汝道老",
    "X84n1580_004:0192c15": "僧即今在甚麼處。三藏曰。和尚是一國之師。何得却",
    "X84n1580_004:0192c16": "在天津橋上。看弄猢猻。師良久復問。汝道。老僧只今",
    "X84n1580_004:0192c17": "在甚麼處。三藏罔測。師叱曰。這野狐精。他心通在甚",
    "X84n1580_004:0192c18": "麼處。三藏無對(僧問趙州。大耳三藏。第三度不見國師。未審。國師在甚麼處。趙州云。在三",
    "X84n1580_004:0192c19": "藏鼻孔上。僧後問玄沙。既在鼻孔上。為甚麼不見。玄沙云。只為太近　僧問仰山云。大耳三藏。第三度。為甚麼",
    "X84n1580_004:0192c20": "不見國師。仰山云。前兩度是涉境心。後人自受用三昧。所以不見　又有僧問玄沙。玄沙云。汝道前兩度還見",
    "X84n1580_004:0192c21": "麼　白雲端云。國師若在三藏鼻孔裏有什麼難見。殊不知。國師在三藏眼睛裏　翠巖芝云。只如三藏。還見",
    "X84n1580_004:0192c22": "國師鼻孔麼　高峯妙云大小國師。平生伎倆。總被這胡僧勘破。雖然賴遇聖君證明　金粟悟云。即今若有",
    "X84n1580_004:0192c23": "道在三藏眼睛裏。因甚不見。廣慧向他道。非汝境界)○一日喚侍者。侍者應諾。",
    "X84n1580_004:0192c24": "如是三召三應。師曰。將謂吾孤負汝。却是汝孤負吾",
    "X84n1580_004:0193a01": "(徑山杲云。叢林中喚作國師三喚侍者話。自此便有一絡索。惟雪竇見透古人骨髓。云國師三喚侍者。點即不",
    "X84n1580_004:0193a02": "到。妙喜云灼然。侍者三應。到即不點。妙喜云。却不恁麼。將謂吾孤負汝。誰知汝孤負吾。謾雪竇不得。妙喜云。誰",
    "X84n1580_004:0193a03": "道。復召大眾云。好箇謾雪竇不得。雖然如是。雪竇亦謾妙喜不得。妙喜亦謾諸人不得。諸人亦謾露柱不得。玄",
    "X84n1580_004:0193a04": "沙云。侍者却會。雪竇云。停囚長智。妙喜云。兩彩一賽。雲門道。作麼生是。國師孤負侍者處。會得也是無端。雪竇",
    "X84n1580_004:0193a05": "云。元來不會。妙喜云。雪峯道底。雲門又云。作麼生是。侍者孤負國師處。粉骨碎身未報得。雪竇云。無端無端。妙",
    "X84n1580_004:0193a06": "喜云。垜生招箭。法眼云。旦去別時來。雪竇云。謾我不得。妙喜云。却是法眼會。興化云。一盲引眾盲。雪竇云。端的",
    "X84n1580_004:0193a07": "瞎。妙喜云。親言出親口。玄覺徵問僧云。甚處是侍者會處。僧云。若不會。爭解恁麼應。玄覺云。汝少會在。又云。若",
    "X84n1580_004:0193a08": "於此見得去。便識玄沙。妙喜云。漸惶殺人。翠巖芝云。國師侍者。總欠會在。妙喜云。猶較些子。投子云。抑逼人作",
    "X84n1580_004:0193a09": "麼雪竇云。垛根漢。妙喜云。理長即就。復云。唯有趙州多口阿師。下得箇注脚。令人疑著。僧問。國師三喚侍者。意",
    "X84n1580_004:0193a10": "旨如何。趙州云。如人暗中書字。字雖不成。文彩已彰。雪竇便喝。妙喜云。且道這一喝。在國師侍者分上。在趙州",
    "X84n1580_004:0193a11": "分上。隨後喝一喝。復云。若不是命根五色索子斷。如何透得這裏過。雪竇云。若有人問雪竇。雪竇便打。也要諸",
    "X84n1580_004:0193a12": "方檢點。妙喜云。作賊人心虗。雪竇復有一頌云。師資會遇意非輕。妙喜云。此語有兩負門。無事相將草裏行。妙",
    "X84n1580_004:0193a13": "喜云。普州人送賊。負汝負吾人莫問妙喜云放待冷來看。任從天下競頭爭。妙喜云。只今休去便休去。若覔了",
    "X84n1580_004:0193a14": "時無了時。復云。你若求玄妙解會。只管理會國師三喚侍者話。那裏是國師孤負侍者處。那裏是國師孤負侍者處。那裏是侍者孤負國",
    "X84n1580_004:0193a15": "師處。有甚麼交涉。鵞王擇乳。素非鴨類。這箇便是國師用劍刃上事。又云。國師還見侍者麼侍者還見國師麼)",
    "X84n1580_004:0193a16": "○南泉到參。師問甚麼處來。曰江西來。師曰。還將得",
    "X84n1580_004:0193a17": "馬師真來否。曰只這是。師曰。背後底聻。南泉便休(長慶",
    "X84n1580_004:0193a18": "稜云。大似不知　保福展云。幾不到和尚此間　雲居錫云。此二尊宿盡扶背後。只如南泉休去。為當扶面前",
    "X84n1580_004:0193a19": "扶背後)○麻谷到參。繞禪床三匝。振錫而立。師曰。汝既",
    "X84n1580_004:0193a20": "如是。吾亦如是。谷又振錫。師叱曰。這野狐精出去○",
    "X84n1580_004:0193a21": "師問僧。近離甚處。曰南方。師曰。南方知識。以何法示",
    "X84n1580_004:0193a22": "人曰南方知識祇道。一朝風火散後。如蛇退皮。如龍",
    "X84n1580_004:0193a23": "換骨。本爾真性。宛然無壞。師曰。苦哉苦哉。南方知識",
    "X84n1580_004:0193a24": "說法半生半滅。曰南方知識即如是。未審和尚此間",
    "X84n1580_004:0193b01": "說何法。師曰。我此間身心一如。身外無餘。曰和尚何",
    "X84n1580_004:0193b02": "得將泡幻之身。同於法體。師曰。你為甚麼。入於邪道。",
    "X84n1580_004:0193b03": "曰甚麼處是某甲入於邪道處。師曰。不見教中道。若",
    "X84n1580_004:0193b04": "以色見我。以音聲求我。是人行邪道。不能見如來(雲門",
    "X84n1580_004:0193b05": "偃舉云。身心一如。身外無餘。山河大地。何處有耶　神鼎諲云。若據這僧與麼道。傳語也未解。莫累及知識。據",
    "X84n1580_004:0193b06": "國師與麼道。亦是龍頭蛇尾。前來身心一如。向什麼處去也。試點檢看　淨慈昌云。這僧當時待國師道。若以",
    "X84n1580_004:0193b07": "色見我。以音聲求我。是人行邪道。不能見如來。但云。苦哉苦哉。大小國師。半生半滅　東禪觀云。國師與這僧。",
    "X84n1580_004:0193b08": "即色聲相見。離色聲相見。若離色聲相見。何異南方知識半生半滅。若即色聲相見。又道色見聲求是行邪道。",
    "X84n1580_004:0193b09": "眾中莫有為國師作主者麼。我要問你。既是身心一如。身外無餘。泡幻之身。為什麼不同法體)○南",
    "X84n1580_004:0193b10": "陽張濆行者問。承和尚說無情說法。某甲未體其事。",
    "X84n1580_004:0193b11": "乞和尚垂示。師曰。汝若問無情說法。解他無情。方得",
    "X84n1580_004:0193b12": "聞我說法。汝但聞取無情說法去○肅宗問。師在曹",
    "X84n1580_004:0193b13": "谿得何法。師曰。陛下還見空中一片雲麼。帝曰。見。師",
    "X84n1580_004:0193b14": "曰。釘釘著懸挂著。帝又問。如何是十身調御。師乃起",
    "X84n1580_004:0193b15": "立曰。會麼。帝曰不會。師曰。與老僧過淨瓶來。帝又曰。",
    "X84n1580_004:0193b16": "如何是無諍三昧。師曰。檀越蹋毗盧頂上行。帝曰。此",
    "X84n1580_004:0193b17": "意如何。師曰。莫認自己清淨法身。(徑山杲云。諸人要見忠國師麼。只在",
    "X84n1580_004:0193b18": "你眼睛裏。開眼也蹉過。合眼也蹉過。既在眼睛裏。為甚麼却蹉過。妙喜恁麼道。也蹉過不少)帝又",
    "X84n1580_004:0193b19": "問。師都不視之。曰朕是大唐天子。師何以殊不顧視。",
    "X84n1580_004:0193b20": "師曰。還見虗空麼。帝曰見。師曰。他還眨目視陛下否",
    "X84n1580_004:0193b21": "○一日肅宗到。師指石師子曰。陛下。這石師子奇特。",
    "X84n1580_004:0193b22": "下取一轉語。帝曰。朕下語不得。請師下語。師曰。山僧",
    "X84n1580_004:0193b23": "罪過。後躭源問。皇帝還會麼。師曰。皇帝會且置。你作",
    "X84n1580_004:0193b24": "麼生會(玄沙備云。大小國師。被侍者勘破)○師與紫璘供奉論議。師",
    "X84n1580_004:0193c01": "陞座。供奉曰。請師立義。某甲破。師曰。立義竟。供奉曰。",
    "X84n1580_004:0193c02": "是甚麼義。師曰。果然不見。非公境界。便下座○一日",
    "X84n1580_004:0193c03": "師問紫璘供奉。佛是甚麼義。曰是覺義。師曰。佛曾迷",
    "X84n1580_004:0193c04": "否。曰不曾迷。師曰。用覺作麼。供奉無對。(徑山杲代云。若不入水。爭",
    "X84n1580_004:0193c05": "見長人)供奉問。如何是實相。師曰。把將虗底來。曰虗底",
    "X84n1580_004:0193c06": "不可得。師曰。虗底尚不可得。問實相什麼○僧問。如",
    "X84n1580_004:0193c07": "何是佛法大意。師曰。文殊堂裏萬菩薩。曰學人不會。",
    "X84n1580_004:0193c08": "師曰。大悲千手眼○師以化緣將畢。涅槃時至。乃辭",
    "X84n1580_004:0193c09": "代宗。代宗曰。師滅度後。弟子將何所記。師曰。告檀越。",
    "X84n1580_004:0193c10": "造取一所無縫塔。帝曰。就師請取塔樣。師良久曰。會",
    "X84n1580_004:0193c11": "麼。帝曰不會。師曰。貧道去後。有侍者應真。却知此事。",
    "X84n1580_004:0193c12": "乞詔問之。代宗後詔應真問前語。應真良久曰。聖上",
    "X84n1580_004:0193c13": "會麼。帝曰不會。應真述偈曰。湘之南潭之北。中有黃",
    "X84n1580_004:0193c14": "金充一國。無影樹下合同船。瑠璃殿上無知識(神鼎諲云。",
    "X84n1580_004:0193c15": "前來國師作用。不能明了。次問躭源。躭源恁麼頌。且道。盡善不盡善。神鼎與你諸人下四轉語。湘之南潭之北。",
    "X84n1580_004:0193c16": "君臣有路。中有黃金充一國。淨妙體圓。無影樹下合同船。千聖同轍。瑠璃殿上無知識。凡聖路絕。若與麼會去。",
    "X84n1580_004:0193c17": "必不相賺。神鼎與麼註解。只是孤負國師　雪竇顯云。肅宗不會且置。躭源還會麼。祇消箇請師塔樣。盡西天",
    "X84n1580_004:0193c18": "此土諸位祖師。遭這一拶。不免將南作北。有傍不肯底出來。我要問你。那箇是無縫塔。頌云。無縫塔見還難。澄",
    "X84n1580_004:0193c19": "潭不許蒼龍蟠。層落落影團團。千古萬古與人看　保寧勇云。所謂非父不生其子。雖然如是。謾肅宗一人即",
    "X84n1580_004:0193c20": "得。爭奈天下衲僧眼何。且道那箇是衲僧眼。便下座五祖演云。眾中道。國師良久。殊不知懸鼓待槌。當時肅",
    "X84n1580_004:0193c21": "宗若是作家君王。待伊教詔躭源。但向道國師何必。後詔躭源。躭源呈頌云云。代云閑言語　圓悟勤頌云。八",
    "X84n1580_004:0193c22": "面自玲瓏。盤空勢岌崿。表裏鎮巍然。若為分六鑿。執名匿相。認影迷形。臥龍長怖碧潭清。合同船子開心椀。日",
    "X84n1580_004:0193c23": "用如何不現成)。",
    "X84n1580_004:0193c24": "荷澤神會禪師",
    "X84n1580_004:0194a01": "西京荷澤神會禪師者。襄陽人也。年十四為沙彌。謁",
    "X84n1580_004:0194a02": "六祖。祖曰。知識遠來大艱辛。將本來否。若有本則合",
    "X84n1580_004:0194a03": "識主。試說看。師曰。以無住為本。見即是主。祖曰。這沙",
    "X84n1580_004:0194a04": "彌爭合取次語。便打。師於杖下思惟曰。大善知識。歷",
    "X84n1580_004:0194a05": "劫難逢。今既得遇。豈惜身命。自此給侍。他日祖告眾",
    "X84n1580_004:0194a06": "曰。吾有一物。無頭無尾。無名無字。無背無面。諸人還",
    "X84n1580_004:0194a07": "識否。師乃出曰。是諸法之本源。乃神會之佛性。祖曰。",
    "X84n1580_004:0194a08": "向汝道。無名無字。汝便喚作本源佛性。師禮拜而退。",
    "X84n1580_004:0194a09": "祖曰。此子向後。設有把茆葢頭。也只成得箇知解宗",
    "X84n1580_004:0194a10": "徒。(法眼云。古人授記人終不錯。如今立知解為宗。即荷澤也)祖滅後二十年間。曹",
    "X84n1580_004:0194a11": "谿頓旨。沈廢於荊吳。嵩嶽漸門。盛行於秦洛。師入京。",
    "X84n1580_004:0194a12": "天寶四年。方定兩宗。(南能頓宗北秀漸教)乃著顯宗記。行于世",
    "X84n1580_004:0194a13": "○一日鄉信至。報二親亡。師入堂白槌曰。父母俱喪。",
    "X84n1580_004:0194a14": "請大眾念摩訶般若。眾纔集。師便打槌曰。勞煩大眾。",
    "X84n1580_004:0194a15": "耽源應真禪師(六祖下二世南陽忠法嗣)",
    "X84n1580_004:0194a16": "吉州耽源山應真禪師。為國師侍者時。一日國師在",
    "X84n1580_004:0194a17": "法堂中。師入來。國師乃放下一足。師見便出。良久却",
    "X84n1580_004:0194a18": "回。國師曰。適來意作麼生。師曰。向阿誰說即得。國師",
    "X84n1580_004:0194a19": "曰。我問你。師曰。甚麼處見某甲。師又問。百年後有人",
    "X84n1580_004:0194a20": "問極則事如何。國師曰。幸自可憐生。須要覔箇護身",
    "X84n1580_004:0194a21": "符子作麼(五祖戒云。和尚終是老婆心切　保寧勇云。粉骨碎身。難報此恩　大溈泰云。大小",
    "X84n1580_004:0194a22": "躭源。被國師一坐。直至如今起不得。若是古德。即不然。待國師道幸自可憐生。須要箇護身符子作什麼。只向",
    "X84n1580_004:0194a23": "他道。暗中為照燭。險處作津梁)○異日師擕籃子。歸方丈。國師問。籃",
    "X84n1580_004:0194a24": "裏甚麼物。師曰青梅。國師曰。將來何用。師曰供養。國",
    "X84n1580_004:0194b01": "師曰。青在。爭堪供養。師曰。以此表獻。國師曰。佛不受",
    "X84n1580_004:0194b02": "供養。師曰。某甲只恁麼。和尚如何。國師曰。我不供養。",
    "X84n1580_004:0194b03": "師曰。為甚麼不供養。國師曰。我無果子○百丈海和",
    "X84n1580_004:0194b04": "尚。在泐潭山牽車次。師曰。車在這裏。牛在甚麼處。百",
    "X84n1580_004:0194b05": "丈斫額。師乃拭目○麻谷問。十二面觀音。豈不是聖。",
    "X84n1580_004:0194b06": "師曰是。麻谷與師一摑。師曰。想汝未到此境○國師",
    "X84n1580_004:0194b07": "諱日設齋有。僧問曰。國師還來否。師曰。未具他心。曰",
    "X84n1580_004:0194b08": "又用設齋作麼。師曰。不斷世諦。",
    "X84n1580_004:0194b10": "教外別傳卷四"
}