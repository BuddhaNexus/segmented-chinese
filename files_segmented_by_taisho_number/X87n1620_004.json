{
    "X87n1620_004:0203b07": "先覺宗乘卷四",
    "X87n1620_004:0203b09": "徑山語風老人　圓信　較定",
    "X87n1620_004:0203b10": "無地地主人　郭凝之　彚編",
    "X87n1620_004:0203b11": "楊衒之",
    "X87n1620_004:0203b12": "北魏楊衒之。為期城太守。早慕佛乘。達磨至魏。住禹",
    "X87n1620_004:0203b13": "門千聖寺。衒之問曰。弟子歸心三寶。亦有年矣。而智",
    "X87n1620_004:0203b14": "慧昏蒙。尚迷真理。願師慈悲開示宗旨。達磨說偈曰。",
    "X87n1620_004:0203b15": "亦不覩惡而生嫌。亦不觀善而勤措。亦不捨智而近",
    "X87n1620_004:0203b16": "愚。亦不拋迷而就悟。達大道兮過量。通佛心兮出度。",
    "X87n1620_004:0203b17": "不與凡聖同躔。超然名之曰祖。衒之悲喜交并。曰惟",
    "X87n1620_004:0203b18": "願久住世間。化導羣有。",
    "X87n1620_004:0203b19": "宋雲",
    "X87n1620_004:0203b20": "宋雲。北魏使者。胡太后使同比丘慧生。如西域求佛",
    "X87n1620_004:0203b21": "經。行四千里。至赤嶺。始出魏境。又西行再期。至乾羅",
    "X87n1620_004:0203b22": "國。得佛書百七十部而還。過[葸-十+夕]嶺。見達磨隻履翩翩",
    "X87n1620_004:0203b23": "獨逝。雲問。師何往。曰西天去。雲歸具說其事。時達磨",
    "X87n1620_004:0203b24": "先已死。門徒發其墓。但有隻履而已。",
    "X87n1620_004:0203c01": "向居士",
    "X87n1620_004:0203c02": "向居士。幽棲林野。木食磵飲。北齊天保初。聞二祖盛",
    "X87n1620_004:0203c03": "化。乃致書曰。影由形起。響逐聲來。弄影勞形。不識形",
    "X87n1620_004:0203c04": "為影本。揚聲止響。不知聲是響根。除煩惱而趨涅槃。",
    "X87n1620_004:0203c05": "喻去形而覓影。離眾生而求佛果。喻默聲而求響。故",
    "X87n1620_004:0203c06": "知迷悟一塗。愚智非別。無名作名。因其名則是非生",
    "X87n1620_004:0203c07": "矣。無理作理。因其理則爭論起矣。幻化非真。誰是誰",
    "X87n1620_004:0203c08": "非。虗妄無實。何空何有。將知得無所得。失無所失。未",
    "X87n1620_004:0203c09": "及造謁。聊申此意。伏望答之。二祖回示曰。備觀來意",
    "X87n1620_004:0203c10": "皆如實。真幽之理竟不殊。本迷摩尼謂瓦礫。豁然自",
    "X87n1620_004:0203c11": "覺是真珠。無明智慧等無異。當知萬法即皆如。愍此",
    "X87n1620_004:0203c12": "二見之徒輩。申辭措筆作斯書。觀身與佛不差別。何",
    "X87n1620_004:0203c13": "須更覓便無餘。居士捧披祖偈。乃申禮覲。密承印記。",
    "X87n1620_004:0203c14": "崔趙公",
    "X87n1620_004:0203c15": "崔趙公。逸其名。問國一欽禪師曰。弟子今欲出家。得",
    "X87n1620_004:0203c16": "否。國一曰。出家乃大丈夫事。非將相之所能為。公於",
    "X87n1620_004:0203c17": "是有省。",
    "X87n1620_004:0203c18": "楊光庭",
    "X87n1620_004:0203c19": "唐天寶三年。玄宗遣中使楊光庭。入司空山。採常春",
    "X87n1620_004:0203c20": "藤。因造本淨禪師丈室。禮問曰。弟子慕道斯久。願和",
    "X87n1620_004:0203c21": "尚慈悲。略垂開示。淨曰。天下禪宗碩學。咸會京師。天",
    "X87n1620_004:0203c22": "使歸朝。足可咨決。貧道隈山傍水。無所用心。光庭泣",
    "X87n1620_004:0203c23": "拜。淨曰。休禮貧道。天使為求佛邪。問道邪。曰弟子智",
    "X87n1620_004:0203c24": "識昏昧。未審佛之與道。其義云何。淨曰。若欲求佛。即",
    "X87n1620_004:0204a01": "心是佛。若欲會道。無心是道。曰云何即心是佛。淨曰。",
    "X87n1620_004:0204a02": "佛因心悟。心以佛彰。若悟無心。佛亦不有。曰云何無",
    "X87n1620_004:0204a03": "心是道。淨曰。道本無心。無心名道。若了無心。無心即",
    "X87n1620_004:0204a04": "道。光庭作禮信受。",
    "X87n1620_004:0204a05": "杜鴻漸",
    "X87n1620_004:0204a06": "杜鴻漸。字子巽。濮州濮陽人。家世奉佛。為靈武定策",
    "X87n1620_004:0204a07": "功臣。後以宰相鎮撫益州。遣使詣白崖山。請無住禪",
    "X87n1620_004:0204a08": "師入城問法。曰弟子聞和尚說無憶無念無妄三句",
    "X87n1620_004:0204a09": "法門。未審是一是三。無住曰。無憶名戒。無念名定。無",
    "X87n1620_004:0204a10": "妄名慧。一心不生。即具戒定慧。非一非三也。公曰。後",
    "X87n1620_004:0204a11": "句妄字。莫是從心之忘乎。曰從女者是。公曰。有據否",
    "X87n1620_004:0204a12": "曰法句經云。若起精進心。是妄非精進。若能心不妄。",
    "X87n1620_004:0204a13": "精進無有涯。公又問。師還以三句示人否。無住曰。初",
    "X87n1620_004:0204a14": "心學人。還令息念。澄停識浪。水清影現。悟無念體。寂",
    "X87n1620_004:0204a15": "滅現前。無念亦不立也。於時庭樹鵶鳴。無住問。相公",
    "X87n1620_004:0204a16": "聞否。曰聞。鵶去又問。今聞否。曰鵶去無聲。云何言聞。",
    "X87n1620_004:0204a17": "無住曰。聞與不聞。非關聞性。有聲之時。是聲塵自生。",
    "X87n1620_004:0204a18": "無聲之時。是聲塵自滅。而此聞性。不隨聲生。不隨聲",
    "X87n1620_004:0204a19": "滅。悟此聞性。即免聲塵之所流轉。乃至色香味觸。亦",
    "X87n1620_004:0204a20": "復如之。公喜躍稱善。又問。何名第一義。第一義者。從",
    "X87n1620_004:0204a21": "何次第得入。無住曰。第一義無有次第。亦無出入。世",
    "X87n1620_004:0204a22": "諦一切有。第一義即無。諸法無性性。說名第一義。佛",
    "X87n1620_004:0204a23": "言。有法名俗諦。無性第一義。公曰。如師開示。實不可",
    "X87n1620_004:0204a24": "思議。公又曰。弟子性識微淺。昔因公暇。撰得起信論",
    "X87n1620_004:0204b01": "章疏兩卷。可得稱佛法否。無住曰。一切法。從本以來。",
    "X87n1620_004:0204b02": "離言說相。離名字相。離心緣相。畢竟平等。無有變異。",
    "X87n1620_004:0204b03": "唯有一心。故名真如。今相公著言說相。著名字相。著",
    "X87n1620_004:0204b04": "心緣相。既著種種相。云何是佛法。公又問。云何不生。",
    "X87n1620_004:0204b05": "云何不滅。如何得解脫。無住曰。見境心不起。名不生。",
    "X87n1620_004:0204b06": "不生即不滅。既無生滅。即不被前塵所縛。當處解脫。",
    "X87n1620_004:0204b07": "不生名無念。無念即無滅。無念即無縛。無念即無脫。",
    "X87n1620_004:0204b08": "舉要而言。識心即離念。見性即解脫。離識心見性外。",
    "X87n1620_004:0204b09": "更有法門證無上菩提者。無有是處。公曰。何名識心",
    "X87n1620_004:0204b10": "見性。無住曰。一切學道人。隨念流浪。葢為不識真心。",
    "X87n1620_004:0204b11": "真心者。念生亦不順生。念滅亦不依寂。不來不去。不",
    "X87n1620_004:0204b12": "定不亂。不取不捨。無為無相。活潑潑。平常自在。此心",
    "X87n1620_004:0204b13": "體畢竟不可得。無可知覺。觸目皆如。無非見性也。公",
    "X87n1620_004:0204b14": "繇是益棲心禪悅。自蜀還。食千僧。大曆四年。辭宰相。",
    "X87n1620_004:0204b15": "臨終沐浴。命朝服加僧伽梨。剃鬚髮。別眾而逝。遺命",
    "X87n1620_004:0204b16": "依浮屠法焚軀。為塔以塟。不為封樹。",
    "X87n1620_004:0204b17": "鄴侯李泌",
    "X87n1620_004:0204b18": "鄴侯李泌。微時在衡岳寺中讀書。聞懶殘禪師中宵",
    "X87n1620_004:0204b19": "梵唱。響徹山林。一夕公潛往道名瞻拜。殘大詬曰。是",
    "X87n1620_004:0204b20": "將賊我。公拜益恭。殘撥牛糞火中出一芋。以半授公",
    "X87n1620_004:0204b21": "啗之。公捧食再拜謝。殘曰。慎勿多言。領取十年宰相。",
    "X87n1620_004:0204b22": "張濆行者",
    "X87n1620_004:0204b23": "南陽張濆行者。問於忠國師曰。承和尚說無情說法。",
    "X87n1620_004:0204b24": "某甲未體其事。乞和尚垂示。國師曰。汝若問無情說",
    "X87n1620_004:0204c01": "法。解他無情。方得聞我說法。汝但聞取無情說法去。",
    "X87n1620_004:0204c02": "魚軍容",
    "X87n1620_004:0204c03": "魚軍容。問於忠國師曰。師住白崖山。十二時中如何",
    "X87n1620_004:0204c04": "修道。國師喚童子來摩頂曰。惺惺直言惺惺。歷歷直",
    "X87n1620_004:0204c05": "言歷歷。已後莫受人謾。軍容無語(密雲悟代云。不問那知)。",
    "X87n1620_004:0204c06": "李渤",
    "X87n1620_004:0204c07": "李渤。字濬之。為江州刺史日。甞問歸宗常禪師曰。須",
    "X87n1620_004:0204c08": "彌納芥子即不問。如何是芥子納須彌。歸宗曰。人傳",
    "X87n1620_004:0204c09": "使君讀萬卷書。是否。公曰然。歸宗曰。摩頂至踵。如椰",
    "X87n1620_004:0204c10": "子大。萬卷書向何處著。公有省。異日又問。一大藏教。",
    "X87n1620_004:0204c11": "明得箇甚麼邊事。歸宗舉拳示之曰。還會麼。曰不會。",
    "X87n1620_004:0204c12": "歸宗曰。這箇措大拳頭也不識。曰請師指示。歸宗曰。",
    "X87n1620_004:0204c13": "遇人即途中授與。不遇即世諦流布。",
    "X87n1620_004:0204c14": "崔羣",
    "X87n1620_004:0204c15": "相國崔羣。字敦詩。貝州武城人。被讒出為湖南觀察",
    "X87n1620_004:0204c16": "使。至任。即訪東寺如會禪師。問曰。師以何得。東寺曰。",
    "X87n1620_004:0204c17": "見性得。東寺方病眼。公曰。既云見性。其奈眼何。東寺",
    "X87n1620_004:0204c18": "曰。見性非眼。病眼何害。公稽首謝之。(法眼別云。是相公眼)公見",
    "X87n1620_004:0204c19": "鳥雀於佛頭上放糞。乃問。鳥雀還有佛性也無。東寺",
    "X87n1620_004:0204c20": "曰有。公曰。為甚麼向佛頭上放糞。東寺曰。是伊為甚",
    "X87n1620_004:0204c21": "麼不向鷂子頭上放。",
    "X87n1620_004:0204c22": "于頔",
    "X87n1620_004:0204c23": "于頔。字允元。代人。憲宗朝。拜司空同平章事。初為襄",
    "X87n1620_004:0204c24": "州刺史。與居士龐道玄。相得甚驩。一日詣居士問疾。",
    "X87n1620_004:0205a01": "居士謂曰。但願空諸所有。慎勿實諸所無。公甞問紫",
    "X87n1620_004:0205a02": "玉道通禪師。如何是黑風吹其船舫。漂墮羅剎鬼國。",
    "X87n1620_004:0205a03": "紫玉曰。于頔這客作漢。問恁麼事作麼。公失色。紫玉",
    "X87n1620_004:0205a04": "乃指曰。祇這便是漂墮羅剎鬼國也。公又問。如何是",
    "X87n1620_004:0205a05": "佛。紫玉喚相公。公應諾。紫玉曰。更莫別求。(天奇云。一呼一諾。賓",
    "X87n1620_004:0205a06": "主分明。因甚麼卻墮羅剎鬼國。皆因逐語隨言。拋真棄覺。被這黑風扇鼓。萬劫漂沈。焉得不為客作賤人。竪起",
    "X87n1620_004:0205a07": "拂子云。若向這裏會得。頓出無明業海。免宿門前草菴)藥山聞之曰。噫可惜于",
    "X87n1620_004:0205a08": "家漢。生埋向紫玉山中。公聞乃謁見藥山。藥山曰。聞",
    "X87n1620_004:0205a09": "相公在紫玉山中。大作佛事。是否。公曰不敢。承聞有",
    "X87n1620_004:0205a10": "語相救。今日特來。藥山曰。有疑但問。公曰。如何是佛。",
    "X87n1620_004:0205a11": "藥山召于頔。公應諾。藥山曰。是甚麼。公於此有省(招慶",
    "X87n1620_004:0205a12": "共羅山舉次。招慶云。一等是道。甚是奇特。雲泥有隔。羅山云。大師也不得草草。當時賴遇于相公。可中草窠裏。",
    "X87n1620_004:0205a13": "若撥着箇焦尾大蟲何處有藥山也。招慶云。作麼生。羅山云。還知于相是鍛了金麼)。",
    "X87n1620_004:0205a14": "韓愈",
    "X87n1620_004:0205a15": "韓愈。字退之。貶潮州。後訪靈山大顛寶通禪師。問曰。",
    "X87n1620_004:0205a16": "師春秋多少。大顛提起數珠曰。會麼。公曰不會。大顛",
    "X87n1620_004:0205a17": "曰。晝夜一百八。公不曉。遂回。次日再來。至門前見首",
    "X87n1620_004:0205a18": "座。舉前話問。意旨如何。首座扣齒三下。及見大顛理",
    "X87n1620_004:0205a19": "前問。大顛亦扣齒三下。公曰。原來佛法無兩般。大顛",
    "X87n1620_004:0205a20": "曰。是何道理。公曰。適來問首座。亦如是。大顛乃召首",
    "X87n1620_004:0205a21": "座。是汝如此對否。首座曰是。大顛便打趂出院。(語風信拈",
    "X87n1620_004:0205a22": "云。大顛和尚。賊過後張弓。活埋他俗人。雖然如是。秖救得一半。頌云。夜深賊被狗子咬。墻洞慌忙補得好。補不",
    "X87n1620_004:0205a23": "好。長安幾個知天曉)公一日又問曰。弟子軍州事繁。佛法省要",
    "X87n1620_004:0205a24": "處。乞師一語。大顛良久。公罔措。時三平為侍者。乃敲",
    "X87n1620_004:0205b01": "禪牀三下。大顛曰。作麼。三平曰。先以定動。後以智拔。",
    "X87n1620_004:0205b02": "公乃曰。和尚門風高峻。弟子於侍者邊。得個入處。",
    "X87n1620_004:0205b03": "燕王",
    "X87n1620_004:0205b04": "燕王至觀音院。訪趙州從諗禪師。師乃端坐不起。燕",
    "X87n1620_004:0205b05": "王問曰。人王尊耶。法王尊耶。師曰。若在人王。人王中",
    "X87n1620_004:0205b06": "尊。若在法王。法王中尊。燕王唯然。",
    "X87n1620_004:0205b07": "王鎔",
    "X87n1620_004:0205b08": "王鎔。帥真定。自稱趙王。甞入東院。訪趙州諗禪師。趙",
    "X87n1620_004:0205b09": "州不起。以手拍膝曰。會麼。鎔曰不會。趙州曰。自小持",
    "X87n1620_004:0205b10": "齋身已老。見人無力下禪牀。鎔尤加禮重。翌日令客",
    "X87n1620_004:0205b11": "將傳語。趙州下禪牀受之。侍者曰。和尚見大王來。不",
    "X87n1620_004:0205b12": "下禪牀。今日軍將來。為甚麼却下禪牀。趙州曰。非汝",
    "X87n1620_004:0205b13": "所知。第一等人來。禪牀上接。中等人來。下禪牀接。末",
    "X87n1620_004:0205b14": "等人來。三門外接。因侍者報。大王來也。趙州曰。萬福",
    "X87n1620_004:0205b15": "大王。侍者曰。未到在。趙州曰。又道來也。鎔問曰。和尚",
    "X87n1620_004:0205b16": "尊年。有幾箇齒在。趙州曰。祇有一箇。鎔曰。爭喫得物。",
    "X87n1620_004:0205b17": "趙州曰。雖然一箇。下下齩著。時鎔奏到命服。趙州堅",
    "X87n1620_004:0205b18": "讓不受。左右曰。大王為禪師佛法故。堅請師著此衣。",
    "X87n1620_004:0205b19": "趙州曰。老僧為佛法故。所以不著此衣。後寄拂子與",
    "X87n1620_004:0205b20": "鎔曰。若問何處得來。便說老僧平生用不盡者。鎔讚",
    "X87n1620_004:0205b21": "師像曰。碧溪之月。清鏡中頭。我師我化。天下趙州。",
    "X87n1620_004:0205b22": "馬大夫",
    "X87n1620_004:0205b23": "馬大夫。問趙州曰。和尚還修行也無。趙州曰。老僧若",
    "X87n1620_004:0205b24": "修行即禍事。大夫曰。和尚即不修行。教甚麼人修行。",
    "X87n1620_004:0205c01": "趙州曰。大夫是修行底人。曰某甲何名修行。趙州曰。",
    "X87n1620_004:0205c02": "若不修行。爭得撲在人王位中。餧得來赤凍紅地。無",
    "X87n1620_004:0205c03": "有解出期。大夫乃下淚拜謝。",
    "X87n1620_004:0205c04": "周員外",
    "X87n1620_004:0205c05": "趙州問周員外。你還夢見臨濟也無。員外竪起拳。趙",
    "X87n1620_004:0205c06": "州曰。那邊見。員外曰。這邊見。趙州曰。什麼處見臨濟。",
    "X87n1620_004:0205c07": "員外無對。趙州又問。員外什麼處來。曰非來非去。趙",
    "X87n1620_004:0205c08": "州曰。不是老鵶飛來飛去。",
    "X87n1620_004:0205c09": "劉相公",
    "X87n1620_004:0205c10": "劉相公。入東院。見趙州掃地。問曰。大善知識。為甚麼",
    "X87n1620_004:0205c11": "却掃塵。趙州曰。從外來。",
    "X87n1620_004:0205c12": "竺尚書",
    "X87n1620_004:0205c13": "竺尚書。問於長沙岑曰。蚯蚓斬為兩段。兩頭俱動。未",
    "X87n1620_004:0205c14": "審佛性在阿那頭。長沙曰。莫妄想。曰爭奈動何。長沙",
    "X87n1620_004:0205c15": "曰。會即風火未散。尚書無對。(又皓月供奉問師。蚯蚓斷為兩段。兩頭俱動。未",
    "X87n1620_004:0205c16": "審佛性在阿那頭。師曰。動與不動。是何境界。曰言不干典。非智者之所談。祇如和尚言。動與不動是何境界。出",
    "X87n1620_004:0205c17": "自何經。師曰。灼然言不干典。非智者之所談。大德豈不見首楞嚴云。當知十方無邊不動虗空。并其動搖地水",
    "X87n1620_004:0205c18": "火風。均名六大。性真圓融。皆如來藏。本無生滅。復示偈曰。最甚深最甚深。法界人身便是心。迷者迷心為眾色。",
    "X87n1620_004:0205c19": "悟時剎境是真心。法界二塵為實相。分明達此是知音)又謁長沙。長沙召尚書。",
    "X87n1620_004:0205c20": "尚。書應諾。長沙曰。不是尚書本命。曰不可離却即今",
    "X87n1620_004:0205c21": "祇對。別有第二主人。長沙曰。喚尚書作至尊得麼。曰",
    "X87n1620_004:0205c22": "恁麼總不祇對時。莫是弟子主人否。曰非但祇對與",
    "X87n1620_004:0205c23": "不祇對時。無始劫來。是箇生死根本。有偈曰。學道之",
    "X87n1620_004:0205c24": "人不識真。祇為從前認識神。無量劫來生死本。癡人",
    "X87n1620_004:0206a01": "喚作本來人(妙喜曰。即今祗對者。既不是本來人。却喚甚麼作本來人。良久曰。我恁麼道。且",
    "X87n1620_004:0206a02": "作死馬醫)。",
    "X87n1620_004:0206a03": "李軍容",
    "X87n1620_004:0206a04": "李軍容。具公裳入溈山。參靈祐禪師。值師泥壁次。李",
    "X87n1620_004:0206a05": "直至師背後。端笏而立。溈山回首見。便側泥盤作接",
    "X87n1620_004:0206a06": "泥勢。李便轉笏作進泥勢。溈山便拋下泥盤。同歸方",
    "X87n1620_004:0206a07": "丈(又別記。白侍郎至廬山。謁歸宗常禪師。值歸宗泥壁次。歸宗問云。君子儒小人儒。白云。君子儒。歸宗打泥",
    "X87n1620_004:0206a08": "柘一下。白遂過泥。歸宗接得便用。良久云。莫便是快俊底白侍郎麼。白云不敢。歸祭云。祇有過泥分)。",
    "X87n1620_004:0206a09": "劉侍御",
    "X87n1620_004:0206a10": "劉侍御。問仰山禪師。了心之旨。可得聞乎。仰山曰。若",
    "X87n1620_004:0206a11": "要了心。無心可了。無了之心。是名真了。",
    "X87n1620_004:0206a12": "朱行軍",
    "X87n1620_004:0206a13": "朱行軍。於洛京南禪設齋。入僧堂顧視曰。直下是。遂",
    "X87n1620_004:0206a14": "行香。口不住道。至際上座面前。上座便問。直下是。箇",
    "X87n1620_004:0206a15": "甚麼。行軍便喝。上座曰。行軍幸是會佛法底人。又惡",
    "X87n1620_004:0206a16": "發作甚麼。行軍曰。喚作惡發即不得。上座便喝。行軍",
    "X87n1620_004:0206a17": "曰。鉤在不疑之地。上座又喝。行軍便休。齋退。入客司。",
    "X87n1620_004:0206a18": "請適來下喝僧來。上座至。便共行軍言論。竝不顧諸",
    "X87n1620_004:0206a19": "人。僧錄曰。行軍適來爭容得這僧無禮。行軍曰。若是",
    "X87n1620_004:0206a20": "你諸人喝。下官有劒。僧錄曰。某等固是不會。須是他",
    "X87n1620_004:0206a21": "暉長老始得。行軍曰。若是南禪長老。也未夢見在。",
    "X87n1620_004:0206a22": "溫造",
    "X87n1620_004:0206a23": "溫造。字簡輿。并州祈人。官禮部尚書。甞問於圭峰密",
    "X87n1620_004:0206a24": "禪師曰。悟理息妄之人不結業。一期壽終之後。靈性",
    "X87n1620_004:0206b01": "何依。圭峰曰。一切眾生。無不具有覺性。靈明空寂。與",
    "X87n1620_004:0206b02": "佛無殊。但以無始劫來未曾了悟。妄執身為我相。故",
    "X87n1620_004:0206b03": "生愛惡等情。隨情造業。隨業受報。生老病死。長劫輪",
    "X87n1620_004:0206b04": "迴。然身中覺性。未甞生死。如夢被驅役。而身本安閒。",
    "X87n1620_004:0206b05": "如水作氷。而濕性不易。若能悟此性。即是法身。本自",
    "X87n1620_004:0206b06": "無生。何有依託。靈靈不昧。了了常知。無所從來。亦無",
    "X87n1620_004:0206b07": "所去。但多生妄執。習以性成。喜怒哀樂微細流注。難",
    "X87n1620_004:0206b08": "以卒除。須常覺察。但以空寂為自體。勿認色身。以靈",
    "X87n1620_004:0206b09": "知為自心。勿認妄念。妄念若起。都不隨之。臨命終時。",
    "X87n1620_004:0206b10": "自然業不能繫。雖有中陰。所向自由。天上人間隨意",
    "X87n1620_004:0206b11": "寄託。愛惡之念既泯。即不受分段之身。圓覺大智。朗",
    "X87n1620_004:0206b12": "然獨存。名為佛矣。圭峰先有八句偈。顯示此意。偈曰。",
    "X87n1620_004:0206b13": "作有義事。是惺悟心。作無義事。是狂亂心。狂亂隨情",
    "X87n1620_004:0206b14": "念。臨終被業牽。惺悟不由情。臨終能轉業。圭峰向公",
    "X87n1620_004:0206b15": "誦之。公奉命解釋。",
    "X87n1620_004:0206b16": "史山人",
    "X87n1620_004:0206b17": "史山人者。逸其名。為十問問圭峰禪師。一問。如何是",
    "X87n1620_004:0206b18": "道。何以修之。為復必須修成。為復不假功用。答。無礙",
    "X87n1620_004:0206b19": "是道。覺妄是修。道雖本圓。妄起為累。妄念都盡。即是",
    "X87n1620_004:0206b20": "修成。二問。道若因修而成。即是造作。便同世間法。虗",
    "X87n1620_004:0206b21": "偽不實。成而復壞。何名出世。答。造作是結業。名虗偽",
    "X87n1620_004:0206b22": "世間。無作是修行。即真實出世。三問。其所修者。為頓",
    "X87n1620_004:0206b23": "為漸。漸則忘前失後。何以集合而成。頓則萬行多方。",
    "X87n1620_004:0206b24": "豈得一時圓滿。答。真理即悟而頓圓。妄情息之而漸",
    "X87n1620_004:0206c01": "盡。頓圓如初生孩子。一日而肢體已全。漸修如長養",
    "X87n1620_004:0206c02": "成人。多年而志氣方立。四問。凡修心地之法。為當悟",
    "X87n1620_004:0206c03": "心即了。為當別有行門。若別有行門。何名南宗頓旨。",
    "X87n1620_004:0206c04": "若悟即同諸佛。何不發神通光明。答。識氷池而全水。",
    "X87n1620_004:0206c05": "藉陽氣而鎔消。悟凡夫而即真。資法力而修習。氷消",
    "X87n1620_004:0206c06": "則水流潤。方呈溉滌之功。妄盡則心靈通。始發通光",
    "X87n1620_004:0206c07": "之應。修心之外。無別行門。五問。若但修心而得佛者。",
    "X87n1620_004:0206c08": "何故諸經復說。必須莊嚴佛土教化眾生。方名成道。",
    "X87n1620_004:0206c09": "答。鏡明而影像千差。心淨而神通萬應。影像類莊嚴",
    "X87n1620_004:0206c10": "佛國。神通則教化眾生。莊嚴而即非莊嚴。影像而亦",
    "X87n1620_004:0206c11": "色非色。六問。諸經皆說度脫眾生。且眾生即非眾生。",
    "X87n1620_004:0206c12": "何故更勞度脫。答。眾生若是實。度之則為勞。既自云",
    "X87n1620_004:0206c13": "即非眾生。何不例度而無度。七問。諸經說佛常住。或",
    "X87n1620_004:0206c14": "即說佛滅度。常即不滅。滅即非常。豈不相違。答。離一",
    "X87n1620_004:0206c15": "切相。即名諸佛。何有出世入滅之實乎。見出沒者。在",
    "X87n1620_004:0206c16": "乎機緣。機緣應。則菩提樹下而出現。機緣盡。則娑羅",
    "X87n1620_004:0206c17": "林間而涅槃。其猶淨水無心。無像不現。像非我有。葢",
    "X87n1620_004:0206c18": "外質之去來。相非佛身。豈如來之出沒。八問。云何佛",
    "X87n1620_004:0206c19": "化所生。吾如彼生。佛既無生。生是何義。若言心生法",
    "X87n1620_004:0206c20": "生。心滅法滅。何以得無生法忍耶。答。既云如化。化即",
    "X87n1620_004:0206c21": "是空。空即無生。何詰生義。生滅滅已。寂滅為真。忍可",
    "X87n1620_004:0206c22": "此法無生。名曰無生法忍。九問。諸佛成道說法。祇為",
    "X87n1620_004:0206c23": "度脫眾生。眾生既有六道。佛何但住在人中現化。又",
    "X87n1620_004:0206c24": "佛滅後。付法於迦葉。以心傳心。乃至此方六祖。每代",
    "X87n1620_004:0207a01": "祇傳一人。既云於一切眾生皆得一子之地。何以傳",
    "X87n1620_004:0207a02": "授不普。答。日月麗天。六合俱照。而盲者不見。盆下不",
    "X87n1620_004:0207a03": "知。非日月不普。是障隔之咎也。度與不度。義類如斯。",
    "X87n1620_004:0207a04": "非局人天揀於鬼畜。但人道能結集傳授不絕故。祇",
    "X87n1620_004:0207a05": "知佛現人中也。滅度後委付迦葉。展轉相承一人者。",
    "X87n1620_004:0207a06": "此亦槩論當代為宗教主。如土無二王。非得度者唯",
    "X87n1620_004:0207a07": "爾數也。十問。和尚因何發心。慕何法而出家。今如何",
    "X87n1620_004:0207a08": "修行。得何法味。所行得至何處地位。今住心耶。修心",
    "X87n1620_004:0207a09": "耶。若住心。妨修心。若修心。則動念不安。云何名為學",
    "X87n1620_004:0207a10": "道。若安心一定。則何異定性之徒。伏願次第為說。答。",
    "X87n1620_004:0207a11": "覺四大如坏幻。達六塵如空華。悟自心為佛心。見本",
    "X87n1620_004:0207a12": "性為法性。是發心也。知心無住。即是修行。無住而知。",
    "X87n1620_004:0207a13": "即為法味。住著於法。斯為動念故。如人入闇。則無所",
    "X87n1620_004:0207a14": "見。今無所住。不染不著故。如人有目。及日光明。見種",
    "X87n1620_004:0207a15": "種法。豈為定性之徒。既無所住著。何論處所。",
    "X87n1620_004:0207a16": "宋齊丘",
    "X87n1620_004:0207a17": "慧覺禪師。問相國宋齊丘曰。還會道麼。宋曰。若是道。",
    "X87n1620_004:0207a18": "也著不得。慧覺曰。是有著不得。是無著不得。宋曰。總",
    "X87n1620_004:0207a19": "不恁麼。慧覺曰。著不得底聻。宋無對。",
    "X87n1620_004:0207a20": "王審知",
    "X87n1620_004:0207a21": "王審知。字信通。光州人。梁封閩王。王甞延雪峰存。玄",
    "X87n1620_004:0207a22": "沙備二禪師入府。求示心法。乃曰。大王志心聽取。幻",
    "X87n1620_004:0207a23": "化空身。是大王法身。知見覺了。是大王自性。觀心無",
    "X87n1620_004:0207a24": "心。從妄想起。我心自空。即悟實相。已知本性。則一時",
    "X87n1620_004:0207b01": "放下。不得別生絲毫許也。王禮二師曰。吉生慶幸。得",
    "X87n1620_004:0207b02": "逢指示。王問玄沙曰。此一真心。本無生滅。今此一身。",
    "X87n1620_004:0207b03": "從何而有。玄沙曰。此本源真性。徧周法界。為妄想故。",
    "X87n1620_004:0207b04": "而一點識性。從父母妄緣而生。受千般苦。身有輪迴。",
    "X87n1620_004:0207b05": "大王既知覺了。不落惡趣。但請大王。頻省妄想。歸真",
    "X87n1620_004:0207b06": "合道。王作禮喜受。",
    "X87n1620_004:0207b07": "王延鈞",
    "X87n1620_004:0207b08": "王延鈞。審知次子。素奉佛法。度僧一萬人。由是閩中",
    "X87n1620_004:0207b09": "多僧。甞請羅山和尚。開堂說法。陞座斂衣左右顧視。",
    "X87n1620_004:0207b10": "便下座。王近前執羅山手曰。靈山一會。何異今日。羅",
    "X87n1620_004:0207b11": "山曰。將謂你是個俗漢。又請夢筆和尚齋。問曰。和尚",
    "X87n1620_004:0207b12": "還將得筆來也無。夢筆曰。不是稽山繡管。慙非月裏",
    "X87n1620_004:0207b13": "兔毫。大王既垂顧問。山僧敢不通呈。又問。如何是法",
    "X87n1620_004:0207b14": "王。曰不是夢筆家風。",
    "X87n1620_004:0207b15": "陳尚書",
    "X87n1620_004:0207b16": "雲門到江州。有陳尚書者。請齋。纔見便問。儒書中即",
    "X87n1620_004:0207b17": "不問。三乘十二分教。自有座主。作麼生是衲僧行脚",
    "X87n1620_004:0207b18": "事。雲門曰。曾問幾人來。尚書曰。即今問上座。雲門曰。",
    "X87n1620_004:0207b19": "即今且置。作麼生是教意。尚書曰。黃卷赤軸。雲門曰。",
    "X87n1620_004:0207b20": "這箇是文字語言。作麼生是教意。尚書曰。口欲談而",
    "X87n1620_004:0207b21": "辭喪。心欲緣而慮忘。雲門曰。口欲談而辭喪。為對有",
    "X87n1620_004:0207b22": "言。心欲緣而慮忘。為對妄想。作麼生是教意。尚書無",
    "X87n1620_004:0207b23": "語。雲門曰。見說尚書看法華經。是否。尚書曰是。雲門",
    "X87n1620_004:0207b24": "曰。經中道。一切治生產業。皆與實相不相違背。且道。",
    "X87n1620_004:0207c01": "非非想天。有幾人退位。尚書無語。雲門曰。尚書且莫",
    "X87n1620_004:0207c02": "草草。三經五論師僧拋却。特入叢林。十年二十年。尚",
    "X87n1620_004:0207c03": "不奈何。尚書又爭得會。尚書禮拜曰。某甲罪過。",
    "X87n1620_004:0207c04": "韋監軍",
    "X87n1620_004:0207c05": "韋監軍。來謁玄沙。乃曰。曹山和尚甚奇怪。玄沙曰。撫",
    "X87n1620_004:0207c06": "州取曹山幾里。韋指傍僧曰。上座曾到曹山否。曰曾",
    "X87n1620_004:0207c07": "到。韋曰。撫州取曹山幾里。曰百二十里。韋曰。恁麼則",
    "X87n1620_004:0207c08": "上座不到曹山。韋却起禮拜。玄沙曰。監軍却須禮此",
    "X87n1620_004:0207c09": "僧。此僧却具慚愧。(雲居錫云。甚麼處是此僧具慙愧。若撿得出。許上座有行脚眼)玄",
    "X87n1620_004:0207c10": "沙一日與韋監軍喫菓子。韋問。如何是日用而不知。",
    "X87n1620_004:0207c11": "玄沙拈起菓子曰。喫。韋喫菓子了再問。玄沙曰。祇這",
    "X87n1620_004:0207c12": "是日用而不知。",
    "X87n1620_004:0207c13": "陳尚書",
    "X87n1620_004:0207c14": "陳尚書問洞山价。五十二位菩薩中。為甚麼不見妙",
    "X87n1620_004:0207c15": "覺。洞山曰。尚書親見妙覺。",
    "X87n1620_004:0207c16": "節度使成汭",
    "X87n1620_004:0207c17": "荊南節度使成汭。入山設供。問雲居膺禪師曰。世尊",
    "X87n1620_004:0207c18": "有密語。迦葉不覆藏。如何是世尊密語。雲居召尚書。",
    "X87n1620_004:0207c19": "尚書應諾。雲居曰。會麼。尚書曰。不會。雲居曰。汝若不",
    "X87n1620_004:0207c20": "會。世尊有密語。汝若會。迦葉不覆藏。",
    "X87n1620_004:0207c21": "劉禹端",
    "X87n1620_004:0207c22": "劉禹端。問雲居膺禪師曰。雨從何來。雲居曰。從端公",
    "X87n1620_004:0207c23": "問處來。公歡喜讚歎。雲居却問公。雨從何來。公無語",
    "X87n1620_004:0207c24": "(有老宿代云。適來道甚麼。歸宗柔別云。謝和尚再三)。",
    "X87n1620_004:0208a01": "張覇遷",
    "X87n1620_004:0208a02": "信士張覇遷。問疎山匡仁禪師曰。和尚有何言句。踈",
    "X87n1620_004:0208a03": "山示偈曰。吾有一寶琴。寄之在曠野。不是不解彈。未",
    "X87n1620_004:0208a04": "遇知音者。",
    "X87n1620_004:0208a05": "劉翁",
    "X87n1620_004:0208a06": "青林師虔禪師。在洞山栽松次。有劉翁求偈。師作偈",
    "X87n1620_004:0208a07": "曰。長長三尺餘。鬱鬱覆青草。不知何代人。得見此松",
    "X87n1620_004:0208a08": "老。劉得偈呈洞山。洞山謂曰。此是第三代洞山主人。",
    "X87n1620_004:0208a09": "鍾司徒",
    "X87n1620_004:0208a10": "頴橋安鐵胡。一日在風穴團爐內坐。有鍾司徒來見。",
    "X87n1620_004:0208a11": "便問。三界焚燒。如何出得。安將火匙撥開火。鍾擬議。",
    "X87n1620_004:0208a12": "安曰。司徒司徒。鍾忽有省。",
    "X87n1620_004:0208a13": "陶穀",
    "X87n1620_004:0208a14": "給事中陶穀。入東京普淨院。致禮常覺禪師。問曰。經",
    "X87n1620_004:0208a15": "云離一切相。則名諸佛。今目前諸相紛然。如何離得。",
    "X87n1620_004:0208a16": "覺曰。給事見箇甚麼。陶欣然仰重。",
    "X87n1620_004:0208a17": "李相公",
    "X87n1620_004:0208a18": "李相公。至南嶽。問福巖審承禪師。如何是祖師西來",
    "X87n1620_004:0208a19": "意。師指庭前柏樹。公如是三問。師如是三答。公欣然。",
    "X87n1620_004:0208a20": "乃有頌曰。出沒雲閑滿太虗。元來真相一塵無。重重",
    "X87n1620_004:0208a21": "請問西來意。唯指庭前柏一株。",
    "X87n1620_004:0208a22": "李王",
    "X87n1620_004:0208a23": "清凉文益禪師。一日與李王論道罷。同觀牡丹花。王",
    "X87n1620_004:0208a24": "命作偈。清凉即賦曰。擁毳對芳叢。由來趣不同。髮從",
    "X87n1620_004:0208b01": "今日白。花是去年紅。豔冶隨朝露。馨香逐晚風。何須",
    "X87n1620_004:0208b02": "待零落。然後始知空。王頓悟其意。",
    "X87n1620_004:0208b03": "宋令公",
    "X87n1620_004:0208b04": "宋令公。為洪州太守。一日大寧寺僧陳乞。請第二座",
    "X87n1620_004:0208b05": "開堂。公曰。何不請第一座。眾無語(法眼代云。不勞如此)。",
    "X87n1620_004:0208b06": "馮延巳",
    "X87n1620_004:0208b07": "馮延巳。為江南相。與數僧遊鍾山。至一人泉。問一人",
    "X87n1620_004:0208b08": "泉許多人爭得足。一僧對曰。不教欠少。延巳不肯。乃",
    "X87n1620_004:0208b09": "別曰誰人欠少(法眼別云。誰是不足者)。",
    "X87n1620_004:0208b10": "李崇矩",
    "X87n1620_004:0208b11": "開寶中。樞密使李崇矩。巡護南方。因入院。覩地藏菩",
    "X87n1620_004:0208b12": "薩像。問僧。地藏何以展手。僧曰。手中珠被賊偷却也。",
    "X87n1620_004:0208b13": "李却問圓明禪師。既是地藏。為甚麼遭賊。明曰。今日",
    "X87n1620_004:0208b14": "捉下也。李禮謝之。",
    "X87n1620_004:0208b15": "歐陽修",
    "X87n1620_004:0208b16": "歐陽修。諡文忠。聞浮山遠禪師奇逸。造其室。未有以",
    "X87n1620_004:0208b17": "異之。與客碁。浮山坐其旁。文忠遽收局。請因碁說法。",
    "X87n1620_004:0208b18": "浮山即令撾鼓。陞座曰。若論此事。如兩家著碁相似。",
    "X87n1620_004:0208b19": "何謂也。敵手知音。當機不讓。若是綴五饒三。又通一",
    "X87n1620_004:0208b20": "路始得。有一般底。祇解閉門作活。不會奪角衝關。硬",
    "X87n1620_004:0208b21": "節與虎口齊彰。局破後徒勞綽斡。所以道。肥邊易得。",
    "X87n1620_004:0208b22": "瘦肚難求。思行則往往失粘。心粗而時時頭撞。休誇",
    "X87n1620_004:0208b23": "國手。謾說神仙。贏局輸籌即不問。且道。黑白未分時",
    "X87n1620_004:0208b24": "一著。落在甚麼處。良久曰。從來十九路。迷悟幾多人。",
    "X87n1620_004:0208c01": "文忠嘉歎。從容謂同僚曰。修初疑禪語為虗誕。今日",
    "X87n1620_004:0208c02": "見此老機緣。所得所造。非悟明於心地。安能有此妙",
    "X87n1620_004:0208c03": "旨哉。後官洛中。一日遊嵩山。却去僕吏。放意而往。至",
    "X87n1620_004:0208c04": "一山寺。入門修竹滿軒。霜清鳥啼。風物鮮明。文忠休",
    "X87n1620_004:0208c05": "於殿陛。旁有老僧。閱經自若。與語不甚顧答。文忠異",
    "X87n1620_004:0208c06": "之曰。道人住山久如。對曰。甚久也。又問。誦何經。對曰。",
    "X87n1620_004:0208c07": "法華經。文忠曰。古之高僧。臨生死之際。類皆談笑脫",
    "X87n1620_004:0208c08": "去。何道致之耶。對曰。定慧力耳。又問。今乃寂寥無有。",
    "X87n1620_004:0208c09": "何哉。老僧笑曰。古之人念念在定慧。臨終安得亂。今",
    "X87n1620_004:0208c10": "之人念念在散亂。臨終安得定。文忠大驚。不自知膝",
    "X87n1620_004:0208c11": "之屈也。謝希深。甞作文記其事。",
    "X87n1620_004:0208c12": "呂許公",
    "X87n1620_004:0208c13": "丞相呂許公。謁法華志言大士。問佛法大意。法華曰。",
    "X87n1620_004:0208c14": "本來無一物。一味却成真。",
    "X87n1620_004:0208c15": "王質",
    "X87n1620_004:0208c16": "集僊王質問。如何是祖師西來意。法華曰。青山影裡",
    "X87n1620_004:0208c17": "潑藍起。寶塔高吟撼曉風。又曰。請法華燒香。法華曰。",
    "X87n1620_004:0208c18": "未從齋戒覓。不向佛邊求。",
    "X87n1620_004:0208c19": "徐岳",
    "X87n1620_004:0208c20": "國子助教徐岳。問祖師西來意。法華曰。街頭東畔底。",
    "X87n1620_004:0208c21": "徐曰。某甲未會。法華曰。三般人會不得。",
    "X87n1620_004:0208c22": "王安石",
    "X87n1620_004:0208c23": "王安石。字介甫。相仁宗。封荊國公。時吳山端禪師。在",
    "X87n1620_004:0208c24": "京師。公請講禪。就大相國寺設齋。公入院焚香畢。問",
    "X87n1620_004:0209a01": "諸方云。佛未出世時看甚麼經。眾無語。端曰。相公。周",
    "X87n1620_004:0209a02": "孔未出世時。讀甚麼書。公曰。伶俐衲僧。端又偈曰。南",
    "X87n1620_004:0209a03": "無觀世音。說出種種法。眾生業海深。所以難救拔。古",
    "X87n1620_004:0209a04": "今沉沒者。聲聲怨菩薩。時公在朝。更新庶務。故作偈",
    "X87n1620_004:0209a05": "云云。公平時見端偈語。稱賞之曰。有本者如是(洪覺範曰。",
    "X87n1620_004:0209a06": "王文公方大拜。賀客塞門。公默坐甚久。忽題於壁間曰。霜筠雪竹鍾山寺。投老歸歟寄此生。又元宵賜宴於相",
    "X87n1620_004:0209a07": "國寺。觀俳優。坐客懽甚。公作偈曰。諸優戲場中。一貴復一賤。心知本是同。所以無欣怨。子甞謂同學曰。此老人",
    "X87n1620_004:0209a08": "通身是眼。滿渠一點也不得)。",
    "X87n1620_004:0209a09": "武昌劉居士",
    "X87n1620_004:0209a10": "雲居舜老夫。初參洞山。一日如武昌行乞。首謁劉居",
    "X87n1620_004:0209a11": "士。居士曰。老漢有一問。若相契。即請開疏。若不相契。",
    "X87n1620_004:0209a12": "即請還山。遂問。古鏡未磨時如何。舜曰。黑似漆。磨後",
    "X87n1620_004:0209a13": "如何。舜曰。照天照地。居士長揖曰。且請上人還山。舜",
    "X87n1620_004:0209a14": "懡[怡-台+羅]而歸。洞山問其故。舜述前語。洞山曰。汝問我。舜",
    "X87n1620_004:0209a15": "理前問。洞山曰。此去漢陽不遠。進後語。洞山曰。黃鶴",
    "X87n1620_004:0209a16": "樓前鸚鵡洲。舜於言下大悟。",
    "X87n1620_004:0209a17": "李端愿",
    "X87n1620_004:0209a18": "李端愿居士。世以佛學名。慧林宗本禪師問曰。十方",
    "X87n1620_004:0209a19": "同聚會。箇箇學無為。既曰無為。作麼生學。李無對。",
    "X87n1620_004:0209a20": "葉清臣蔣侍郎",
    "X87n1620_004:0209a21": "內翰葉清臣。牧金陵。迎惟正禪師語道。一日葉曰。明",
    "X87n1620_004:0209a22": "日府有燕飲。師固奉律。能為我少留一日款請話否。",
    "X87n1620_004:0209a23": "正諾之。翌日遣使邀。正留一偈而返曰。昨日曾將今",
    "X87n1620_004:0209a24": "日期。出門倚杖又思惟。為僧祗合居巖谷。國士筵中",
    "X87n1620_004:0209b01": "甚不宜。坐客皆仰其標致。杭守蔣侍郎。亦與正為方",
    "X87n1620_004:0209b02": "外交。每往謁。至郡庭下犢。譚笑終日而去。蔣有詩曰。",
    "X87n1620_004:0209b03": "禪客尋常入舊都。黃牛角上挂缾盂。有時帶雪穿雲",
    "X87n1620_004:0209b04": "去。便好和雲畵作圖。",
    "X87n1620_004:0209b05": "陳瓘",
    "X87n1620_004:0209b06": "陳瓘。字退夫。初赴省闈。問於宗道者曰。瓘此行欲作",
    "X87n1620_004:0209b07": "狀元。得否。宗熟視曰。無時即得。退夫竟以第三名上",
    "X87n1620_004:0209b08": "第。而時彥者作魁。",
    "X87n1620_004:0209b09": "宋太尉陳良弼",
    "X87n1620_004:0209b10": "陳良弼。官太尉。請淨因圓悟法真慈受。并十大法師。",
    "X87n1620_004:0209b11": "禪講千僧。赴府齋會。時徽宗皇帝。私幸觀之。太史魯",
    "X87n1620_004:0209b12": "國公亦與焉。有善華嚴者。乃賢首宗之義虎也。對眾",
    "X87n1620_004:0209b13": "問諸禪曰。吾佛設教。自小乘至於圓頓。掃除空有。獨",
    "X87n1620_004:0209b14": "證真常。然後萬德莊嚴。方名為佛。甞聞禪宗一喝。能",
    "X87n1620_004:0209b15": "轉凡成聖。則與諸經論似相違背。今一喝若能入吾",
    "X87n1620_004:0209b16": "宗五教。是為正說。若不能入。是為邪說。諸禪視淨因。",
    "X87n1620_004:0209b17": "淨因曰。如法師所問。不足諸大禪師之酬。淨因小長",
    "X87n1620_004:0209b18": "老。可以使法師無惑也。淨因召善。善應諾。淨因曰。法",
    "X87n1620_004:0209b19": "師所謂愚法小乘教者。乃有義也。大乘始教者。乃空",
    "X87n1620_004:0209b20": "義也。大乘終教者。乃不有不空義也。大乘頓教者。乃",
    "X87n1620_004:0209b21": "即有即空義也。一乘圓教者。乃不有而有。不空而空",
    "X87n1620_004:0209b22": "義也。如我一喝。非唯能入五教。至於工巧技藝諸子",
    "X87n1620_004:0209b23": "百家。悉皆能入。淨因乃震聲一喝曰。聞麼。善曰聞。淨",
    "X87n1620_004:0209b24": "因曰。汝既聞。則此一喝是有。能入小乘教。須臾又問",
    "X87n1620_004:0209c01": "善曰。聞麼。曰不聞。淨因曰。汝既不聞。適來一喝是無。",
    "X87n1620_004:0209c02": "能入始教。遂顧善曰。我初一喝。汝既道有。喝久聲銷。",
    "X87n1620_004:0209c03": "汝復道無。道無則元初實有。道有則而今實無。不有",
    "X87n1620_004:0209c04": "不無。能入終教。我有喝之時。有非是有。因無故有。無",
    "X87n1620_004:0209c05": "喝之時。無非是無。因有故無。即有即無。能入頓教。須",
    "X87n1620_004:0209c06": "知我此一喝。不作一喝用。有無不及。情解俱忘。道有",
    "X87n1620_004:0209c07": "之時纖塵不立。道無之時橫徧虗空。即此一喝。入百",
    "X87n1620_004:0209c08": "千萬億喝。百千萬億喝。入此一喝。是故能入圓教。善",
    "X87n1620_004:0209c09": "乃起再拜。淨因復謂曰。非唯一喝為然。乃至一語一",
    "X87n1620_004:0209c10": "默。一動一靜。從古至今。十方虗空。萬象森羅。六道四",
    "X87n1620_004:0209c11": "生。三世諸佛。一切聖賢。八萬四千法門。百千三昧。無",
    "X87n1620_004:0209c12": "量妙義。契理契機。與天地萬物一體。謂之法身。三界",
    "X87n1620_004:0209c13": "唯心。萬法唯識。四時八節。陰陽一致。謂之法性。是故",
    "X87n1620_004:0209c14": "華嚴經云。法性徧在一切處。有相無相。一聲一色。全",
    "X87n1620_004:0209c15": "在一塵中含四義。事理無邊。周遍無餘。參而不雜。混",
    "X87n1620_004:0209c16": "而不一。於此一喝中。皆悉具足。猶是建化門庭隨機",
    "X87n1620_004:0209c17": "方便。謂之小歇場。未至寶所。殊不知。吾祖師門下。以",
    "X87n1620_004:0209c18": "心傳心。以法印法。不立文字。見性成佛。有千聖不傳",
    "X87n1620_004:0209c19": "底向上一路在。善又問曰。如何是向上一路。淨因曰",
    "X87n1620_004:0209c20": "汝且向下會取。善曰。如何是寶所。淨因曰。非汝境界。",
    "X87n1620_004:0209c21": "善曰。望禪師慈悲。淨因曰。任從滄海變。終不為君通。",
    "X87n1620_004:0209c22": "善膠口而退。聞者靡不歎仰。皇帝顧謂近臣曰。禪宗",
    "X87n1620_004:0209c23": "玄妙深極如此。淨因才辯亦罕有也。近臣奏曰。此宗",
    "X87n1620_004:0209c24": "師之緒餘。",
    "X87n1620_004:0210a01": "李朝請",
    "X87n1620_004:0210a02": "李朝請。與甥薌林居士向子諲。謁道場琳禪師。遂問。",
    "X87n1620_004:0210a03": "家賊惱人時如何。琳曰。誰是家賊。李竪起拳。琳曰。賊",
    "X87n1620_004:0210a04": "身已露。李曰。莫荼糊人好。琳曰。贓證見在。李無語。",
    "X87n1620_004:0210a05": "錢象祖",
    "X87n1620_004:0210a06": "錢象祖。字公相。錢塘人。相寧宗。守金陵日。甞問道於",
    "X87n1620_004:0210a07": "保寧無用禪師。又問道於護國此庵元禪師。此庵曰。",
    "X87n1620_004:0210a08": "欲究此事。須得心法兩忘乃可。法執未忘。契理亦非",
    "X87n1620_004:0210a09": "悟也。公曰。纔涉唇吻。便落意思如何。此庵曰。本自無",
    "X87n1620_004:0210a10": "瘡。勿傷之也。公渙然有得。公甞於鄉州。建接待十所。",
    "X87n1620_004:0210a11": "皆以淨土極樂名之。創上菴高僧寮。為談道處。自左",
    "X87n1620_004:0210a12": "相辭歸。益修淨業。偶得微疾。僧有問起居者。公曰。不",
    "X87n1620_004:0210a13": "貪生不怖死。不生天不生人。惟當往生淨土耳。言訖。",
    "X87n1620_004:0210a14": "趺坐而化。",
    "X87n1620_004:0210a16": "先覺宗乘卷四雙髻釋頓讓訂閱"
}