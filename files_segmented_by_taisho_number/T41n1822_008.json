{
    "T41n1822_008:0584a02": "俱舍論疏卷第八",
    "T41n1822_008:0584a04": "沙門法寶撰",
    "T41n1822_008:0584a05": "3 分別世品1分別世品第三之一",
    "T41n1822_008:0584a06": "分別世間品者。三界有漏有破壞故。名為",
    "T41n1822_008:0584a07": "世間。此品廣明故名分別。正理名緣起品。",
    "T41n1822_008:0584a08": "以明緣起義故　前二品總明漏．無漏法。",
    "T41n1822_008:0584a09": "後之六品別明漏．無漏法。後六品中前之三",
    "T41n1822_008:0584a10": "品明有漏法。後之三品明無漏法。以先厭．",
    "T41n1822_008:0584a11": "後忻故　前三品中先明世品後業．惑",
    "T41n1822_008:0584a12": "者。以先果後因故　就世品中先明有情",
    "T41n1822_008:0584a13": "後明器者。外由內故先明能依。後所依",
    "T41n1822_008:0584a14": "故。先明內果後明外果　就明有情文",
    "T41n1822_008:0584a15": "有九別。一明三界。二明五趣。三明七識住。",
    "T41n1822_008:0584a16": "四明九有情居。五明四識住。六明四生。七",
    "T41n1822_008:0584a17": "明中有。八明緣起。九明四有。",
    "T41n1822_008:0584a18": "論。已依三界至處別有幾。已下三頌第一明",
    "T41n1822_008:0584a19": "三界也。於此頌前而有二問。一問三界體。",
    "T41n1822_008:0584a20": "二問於中處。論曰至是名欲界。總出欲",
    "T41n1822_008:0584a21": "界體也。即欲界中若是有情若器世間。總是",
    "T41n1822_008:0584a22": "欲界趣。唯有情界兼無情。論。六欲天",
    "T41n1822_008:0584a23": "者至化自在天。別列六天名也。此之六天多",
    "T41n1822_008:0584a24": "受妙欲境故。名為欲天　一四大王眾天",
    "T41n1822_008:0584a25": "者。四大王是主。眾是所領。即是諸層級上。",
    "T41n1822_008:0584a26": "及七金山日．月．星等諸類天也　類非一故",
    "T41n1822_008:0584a27": "名為眾也　二三十三天者。在妙高頂。帝釋",
    "T41n1822_008:0584a28": "居中。四面各八總三十三。亦名忉利天也",
    "T41n1822_008:0584a29": "　三夜摩天者。此云時分。受五欲境知時分",
    "T41n1822_008:0584b01": "故　四覩史多天者。此云喜足。舊云知足。",
    "T41n1822_008:0584b02": "受五欲境生喜足故　五樂變化天者。謂",
    "T41n1822_008:0584b03": "彼天中樂變欲境於中受用　六他化自在",
    "T41n1822_008:0584b04": "天者。謂彼天處於他所化欲境。受用得自",
    "T41n1822_008:0584b05": "在故。論。如是欲界處別有幾。問也。",
    "T41n1822_008:0584b06": "論。地獄洲異故成二十。答也。地獄．及人．鬼．",
    "T41n1822_008:0584b07": "畜等四。別舉總名不列別數。論。八大",
    "T41n1822_008:0584b08": "地獄至無間地獄。此釋地獄異也　正理釋",
    "T41n1822_008:0584b09": "云。眾苦逼身數悶如死。尋蘇如本故名等",
    "T41n1822_008:0584b10": "活。謂彼有情雖遭種種斫㓨磨擣。而彼暫",
    "T41n1822_008:0584b11": "遇涼風所吹尋蘇如本。等前活故立等活",
    "T41n1822_008:0584b12": "名　先以黑索拼量支體。後方斬鋸故名",
    "T41n1822_008:0584b13": "黑繩　眾多苦具俱來逼身。合黨相殘故",
    "T41n1822_008:0584b14": "名眾合　眾苦所逼異類悲號。怨發叫聲",
    "T41n1822_008:0584b15": "故名號叫　劇苦所逼發大酷聲。悲叫稱",
    "T41n1822_008:0584b16": "怨故名大叫　火隨身轉炎熾周圍。熱苦",
    "T41n1822_008:0584b17": "難任故名炎熱　若內．若外。自身．他身。皆",
    "T41n1822_008:0584b18": "出猛火互相燒害。熱中極故名為極熱",
    "T41n1822_008:0584b19": "　此論下文云。受苦無間故名無間。無樂間",
    "T41n1822_008:0584b20": "苦故名無間。論。言洲異者至北俱盧",
    "T41n1822_008:0584b21": "洲。此明洲異。贍部從林立名名贍部洲",
    "T41n1822_008:0584b22": "　以身勝故名勝身洲　以牛貨易名牛貨",
    "T41n1822_008:0584b23": "洲　俱盧此云勝處。於四洲中此最勝故。",
    "T41n1822_008:0584b24": "論。如是十二至處成二十。此明傍生．",
    "T41n1822_008:0584b25": "鬼也。論。若有情界至皆欲界攝。此總",
    "T41n1822_008:0584b26": "結欲界也。論。此欲界上至總名色界。",
    "T41n1822_008:0584b27": "已下釋色界也　於中有三。一略舉。二廣",
    "T41n1822_008:0584b28": "釋。三定宗。此第一也。論。第一靜慮至",
    "T41n1822_008:0584b29": "色究竟天。此第二也　正理釋云。廣善所生",
    "T41n1822_008:0584c01": "故名為梵。此梵即大故名大梵。由彼獲得",
    "T41n1822_008:0584c02": "中間定故。最初生故。最後沒故。威德等勝。",
    "T41n1822_008:0584c03": "故名為大　大梵所有所化所領故名梵",
    "T41n1822_008:0584c04": "眾　於大梵前行列侍衛故名梵輔　自",
    "T41n1822_008:0584c05": "地天內光明最小故名少光　光明轉勝量",
    "T41n1822_008:0584c06": "難測故名無量光　淨光遍照自地處故",
    "T41n1822_008:0584c07": "名極光淨　意地樂受說名為淨　於自地",
    "T41n1822_008:0584c08": "中。此淨最劣故名少淨　此淨轉增量難測",
    "T41n1822_008:0584c09": "故名無量淨　此淨周普故名遍淨。意顯",
    "T41n1822_008:0584c10": "更無樂能過此　已下空中天所居地如",
    "T41n1822_008:0584c11": "雲密合故說名雲。此上諸天更無雲地。在",
    "T41n1822_008:0584c12": "無雲首故說無雲　更有異生勝福。方所",
    "T41n1822_008:0584c13": "可往生故說名福生　居在方所異生果",
    "T41n1822_008:0584c14": "中。此最殊勝故名廣果　離欲諸聖以聖道",
    "T41n1822_008:0584c15": "水。濯煩惱垢故名為淨。淨身所止故名淨",
    "T41n1822_008:0584c16": "居。或住於此窮生死邊。如還債盡故名為",
    "T41n1822_008:0584c17": "淨。淨者所住故名淨居。或此天中無異生",
    "T41n1822_008:0584c18": "雜。純聖所止故名淨居　繁謂繁雜。或謂繁",
    "T41n1822_008:0584c19": "廣。無繁雜中此最初故。繁廣天中。此最劣",
    "T41n1822_008:0584c20": "故說名無繁。或名無求。不求趣入無色界",
    "T41n1822_008:0584c21": "故　已善伏除雜修靜慮上中品障。意樂調",
    "T41n1822_008:0584c22": "柔離諸熱惱故名無熱。或令下生煩惱",
    "T41n1822_008:0584c23": "名熱。此初遠離得無熱名。或復熱者熾盛",
    "T41n1822_008:0584c24": "為義。謂上品修靜慮及果。此猶未證故名",
    "T41n1822_008:0584c25": "無熱　已得上品雜修靜慮。果德易彰故",
    "T41n1822_008:0584c26": "名善現　雜修定障餘品至微。見極清徹",
    "T41n1822_008:0584c27": "故名善見　更無有處於有色中能過於",
    "T41n1822_008:0584c28": "此名色究竟。或此已到眾苦所依身最後",
    "T41n1822_008:0584c29": "邊名色究竟。論。迦濕彌羅至四眾圍",
    "T41n1822_008:0585a01": "繞。此第三也。說色界有十六處者。是婆沙",
    "T41n1822_008:0585a02": "義。此師意說。梵王．梵輔不分二處。無想．廣",
    "T41n1822_008:0585a03": "果合立一處。故成十六　正理論云。此十",
    "T41n1822_008:0585a04": "七處諸器世間。并諸有情總名色界。有餘",
    "T41n1822_008:0585a05": "別說十七處名。初靜慮中總立二處。第四",
    "T41n1822_008:0585a06": "靜慮別說無想。彼師應言處有十八。以彼",
    "T41n1822_008:0585a07": "大梵望梵輔天。壽量．身量．無尋．受等皆有",
    "T41n1822_008:0585a08": "別故。豈不無想望廣果天。唯異生等。有差",
    "T41n1822_008:0585a09": "別。故前亦應言處有十八。此難非理。無想",
    "T41n1822_008:0585a10": "天生即廣果天繫業果故。若爾大梵所受生",
    "T41n1822_008:0585a11": "身。亦梵輔天繫業果故。不應別說為一天",
    "T41n1822_008:0585a12": "處。即梵輔天上品繫業招大梵果。此業望彼",
    "T41n1822_008:0585a13": "少有差別。故招壽等亦少不同。若大梵天",
    "T41n1822_008:0585a14": "望彼梵輔壽量等別。合為一處。則少光等壽",
    "T41n1822_008:0585a15": "量雖殊應合一處。成大過失。此例不然。大",
    "T41n1822_008:0585a16": "梵一故。要依同分立天處名。非一梵王可",
    "T41n1822_008:0585a17": "名同分。雖壽量等與餘不同。然由一身",
    "T41n1822_008:0585a18": "不成同分。故與梵輔合立一天。高下雖殊",
    "T41n1822_008:0585a19": "然地無別。少光天等與此相違。故彼不應",
    "T41n1822_008:0585a20": "引之為例　准此論文。正理亦以十六為",
    "T41n1822_008:0585a21": "正。梵王．無想皆唯一故。地無別故。上坐色",
    "T41n1822_008:0585a22": "處立十八天。論。無色界中至理決然故。",
    "T41n1822_008:0585a23": "已下。第三明無色界　於中有四。一無處",
    "T41n1822_008:0585a24": "無色。二就生分處。三證無方處。四問答所",
    "T41n1822_008:0585a25": "依。此文初也　以無色故無色界中無別處",
    "T41n1822_008:0585a26": "所。論。但異熟生至勝劣有殊。第二就",
    "T41n1822_008:0585a27": "生勝劣分處。然實不離欲．色界中四處。亦",
    "T41n1822_008:0585a28": "無差別處所。論。復如何知至中有起故。",
    "T41n1822_008:0585a29": "第三證處無方所也。得四種定同一處生。",
    "T41n1822_008:0585b01": "故知四無色生無別處也。又得四定欲界",
    "T41n1822_008:0585b02": "九處．色十六處。差別不同。若生無色皆於",
    "T41n1822_008:0585b03": "欲．色命終處生。故知離二界中更無別處。",
    "T41n1822_008:0585b04": "從彼四天處沒生下界時。即於前生死處",
    "T41n1822_008:0585b05": "中有現前傳識。故知不從別處來也。",
    "T41n1822_008:0585b06": "論。如有色界至心等相續。已下第四問答所",
    "T41n1822_008:0585b07": "依。此即是問。論。對法諸師至而得相",
    "T41n1822_008:0585b08": "續。述對法宗答也。論。若爾有色至此",
    "T41n1822_008:0585b09": "二相續。難也。論。有色界生此二劣故。答",
    "T41n1822_008:0585b10": "也。論。無色此二因何故強。徵也。",
    "T41n1822_008:0585b11": "論。彼界二從至能伏色相。通也。論。若爾",
    "T41n1822_008:0585b12": "於彼至何用別依。難也。心等相續但依勝定。",
    "T41n1822_008:0585b13": "何用依彼同分．及命根也。論。又今應",
    "T41n1822_008:0585b14": "說至以何為依。又難。命根．及眾同分。在無",
    "T41n1822_008:0585b15": "色界無所依也。論。此二更互相依而",
    "T41n1822_008:0585b16": "轉。有部通也。論。有色此二何不相依。難",
    "T41n1822_008:0585b17": "也　有色界者。謂欲．色界。此命．同分。何不",
    "T41n1822_008:0585b18": "如無色界相依而轉。而言依色。論。有",
    "T41n1822_008:0585b19": "色界生此二劣故。答也。以欲．色界此二劣",
    "T41n1822_008:0585b20": "故依色而轉。無色此二強故相依。論。無",
    "T41n1822_008:0585b21": "色此二因何故強。此徵無色界強所以也。",
    "T41n1822_008:0585b22": "論。彼界此二至能伏色相。答強因也。",
    "T41n1822_008:0585b23": "以定勝故此二勝也。論。是則還同至唯",
    "T41n1822_008:0585b24": "互相依。兩關釋也　同心相續難者。謂同前",
    "T41n1822_008:0585b25": "難　故前難云。若爾於彼心等相續但依勝",
    "T41n1822_008:0585b26": "定。何用別依。第二關云。無色心．心所法從",
    "T41n1822_008:0585b27": "勝定生。即應心．心所法更互相依。何須更",
    "T41n1822_008:0585b28": "依命根．眾同分。正理論意。唯有六根能",
    "T41n1822_008:0585b29": "為所依。餘非所依。但俱生依由此六識。欲．",
    "T41n1822_008:0585c01": "色界中用四蘊為俱生依性。無色意識",
    "T41n1822_008:0585c02": "無復色依。彼俱生依但通三蘊　若爾何",
    "T41n1822_008:0585c03": "故但言無色心等依於同分．及命　此說定",
    "T41n1822_008:0585c04": "同無亂依故。謂心．心所雖互為依。而非定",
    "T41n1822_008:0585c05": "同不自依故亦非無亂。在此地生亂起自",
    "T41n1822_008:0585c06": "他心．心所故。同分．及命心等同依。又此地",
    "T41n1822_008:0585c07": "生唯此地故。依此設起不同地心。由此還",
    "T41n1822_008:0585c08": "令自地心起。唯依此二名此地生。牽引業",
    "T41n1822_008:0585c09": "生無間斷故　准此文證。命根即是引業果",
    "T41n1822_008:0585c10": "也　由斯說是同不亂依。心等不然。故略",
    "T41n1822_008:0585c11": "不說。若無此二餘地四蘊現在前時。爾時",
    "T41n1822_008:0585c12": "有情應名餘地。乃至。如欲．色界身同分．命",
    "T41n1822_008:0585c13": "為心等依。雖或有時異地心起。而依身等。",
    "T41n1822_008:0585c14": "於此生中後定當牽自地心起。如是無色",
    "T41n1822_008:0585c15": "雖無有身。心等定依同分．及命。故頌偏說",
    "T41n1822_008:0585c16": "同分．命根。此是牽引業異熟故。論。故經",
    "T41n1822_008:0585c17": "部師至不依色轉。論主述經部宗。彼宗意云。",
    "T41n1822_008:0585c18": "若於因中不厭於色。所招心果。與色俱生",
    "T41n1822_008:0585c19": "依色而轉。若於因中厭於色。果中心等。不",
    "T41n1822_008:0585c20": "與色俱不依色轉。正理破云。此亦非理。若",
    "T41n1822_008:0585c21": "引因力。令彼心等相續轉者。善與染心現",
    "T41n1822_008:0585c22": "在前位。心等相續應無所依。又如有情在",
    "T41n1822_008:0585c23": "欲．色界。引因力故。心等相續。與色俱生依",
    "T41n1822_008:0585c24": "色而轉。如是有情在無色界。引因力故心",
    "T41n1822_008:0585c25": "等相續。與眾同分．命根俱生。不依於色唯",
    "T41n1822_008:0585c26": "依同分．命根而轉。既許欲．色有情心等。不",
    "T41n1822_008:0585c27": "依色身定無轉義。何因無色有情心等。都",
    "T41n1822_008:0585c28": "無所依而有轉義。論。何故名為欲等",
    "T41n1822_008:0585c29": "三界。自此已下。釋三界名。此問起也。",
    "T41n1822_008:0586a01": "論。能持自相至如前已釋。答也　答中有",
    "T41n1822_008:0586a02": "二。一釋界義。二釋欲等界義。此即初也。於",
    "T41n1822_008:0586a03": "中二釋如文可解。論。欲所屬界至如",
    "T41n1822_008:0586a04": "金剛環。釋欲．色界名也。如飲中有胡椒。胡",
    "T41n1822_008:0586a05": "椒屬飲義。如鐶上有金剛。金剛屬環義。",
    "T41n1822_008:0586a06": "由此飲名胡椒。環名金剛。論。於彼界",
    "T41n1822_008:0586a07": "中至喻如前說。釋無色界。先釋無色。後釋",
    "T41n1822_008:0586a08": "無色界也　色有二種。言變礙者。通十一",
    "T41n1822_008:0586a09": "色　言示現者。謂色處色。無色四蘊非二",
    "T41n1822_008:0586a10": "故名為無色。非是但用色無為體。若用色",
    "T41n1822_008:0586a11": "無為體。即無別物。或是虛空非四蘊也。餘",
    "T41n1822_008:0586a12": "文可解。論。又欲之界至應知亦然。又一",
    "T41n1822_008:0586a13": "釋　欲界。欲是所任持。界是能任持。界是持",
    "T41n1822_008:0586a14": "義。即欲界五蘊能持欲故。必名欲之界。餘",
    "T41n1822_008:0586a15": "二亦爾。即是四蘊．五蘊。是欲等界義也　有",
    "T41n1822_008:0586a16": "人。似不得意。論。此中欲言為說何",
    "T41n1822_008:0586a17": "法。問欲體也。論。略說段食婬所引貪。",
    "T41n1822_008:0586a18": "答欲體也。准此。色．無色貪名色．無色。",
    "T41n1822_008:0586a19": "論。如經頌言至已除欲引經證也。此頌是",
    "T41n1822_008:0586a20": "舍利子。對外道。說外道計欲是外境也。佛",
    "T41n1822_008:0586a21": "法言欲即是貪也。第一句非外立。第二句",
    "T41n1822_008:0586a22": "述自宗。後兩句釋非境因也。論。邪命",
    "T41n1822_008:0586a23": "外道至尋思故。此是外道詰舍利子。前兩句",
    "T41n1822_008:0586a24": "牒宗。後兩句破也。論時舍利子至妙色",
    "T41n1822_008:0586a25": "故。此舍利子返質外道。前兩句牃計。後兩",
    "T41n1822_008:0586a26": "句破也。論。若法於彼至三界繫不。問也。",
    "T41n1822_008:0586a27": "論。不爾。答。論。云何。徵。論。於",
    "T41n1822_008:0586a28": "中隨增至是三界繫。答也。諸無漏法雖於三",
    "T41n1822_008:0586a29": "界現行。非三界繫。不隨增故。論。此中",
    "T41n1822_008:0586b01": "何法名三界貪。問也。論。謂三界中各",
    "T41n1822_008:0586b02": "隨增者。答也。論。今此所言至皆不令解。",
    "T41n1822_008:0586b03": "難也。前言三界繫法云何。答云。於中隨增",
    "T41n1822_008:0586b04": "三界貪者。復問何法名三界貪。答云謂三",
    "T41n1822_008:0586b05": "界中各隨增者。於此二答皆不令解。由此",
    "T41n1822_008:0586b06": "說言同縛馬答。論。今此所言至當知",
    "T41n1822_008:0586b07": "亦爾。答也。今此中答不同縛馬答也。謂於",
    "T41n1822_008:0586b08": "前說。欲界諸處有情未離貪者。身中所有",
    "T41n1822_008:0586b09": "貪名欲貪。此所隨增名欲界繫。色界十八",
    "T41n1822_008:0586b10": "處。無色界四處。有情所有貪名色．無色貪。",
    "T41n1822_008:0586b11": "當知亦爾。論。或不定地至名無色界繫。",
    "T41n1822_008:0586b12": "第二釋也。如文可解。論。欲化心上如",
    "T41n1822_008:0586b13": "何起貪。難也。若欲貪繫名為欲界。欲界化",
    "T41n1822_008:0586b14": "心離欲方得。若起欲貪又失化心。如何化",
    "T41n1822_008:0586b15": "心是欲界也。論。從他所聞至生貪愛故。",
    "T41n1822_008:0586b16": "答也。自雖未得。從他聞說生貪心也。或自",
    "T41n1822_008:0586b17": "已得退起欲貪。或觀他化起貪心也。",
    "T41n1822_008:0586b18": "論。若心能化至作香味故。簡欲．色界化心",
    "T41n1822_008:0586b19": "別也。論。如是三界唯有一耶。問也。此",
    "T41n1822_008:0586b20": "下問答一多界等　於中有二。一問一多。",
    "T41n1822_008:0586b21": "二問傍竪。此問初也。論。三界無邊至",
    "T41n1822_008:0586b22": "猶若虛空。答也。論。世界當言云何安住。",
    "T41n1822_008:0586b23": "此即第二明傍竪也。此即問也。論。當",
    "T41n1822_008:0586b24": "言傍住至不說上下。一說唯傍住也。由經說",
    "T41n1822_008:0586b25": "故。論。有說亦有至有色究竟。第二說也。",
    "T41n1822_008:0586b26": "法密部中經等。亦說有十方故。論。若",
    "T41n1822_008:0586b27": "有離一至應知亦爾。此述離染同也。論。",
    "T41n1822_008:0586b28": "依初靜慮至應知亦爾。此述五通唯得往至",
    "T41n1822_008:0586b29": "自所生界所修定處。不得往他世界。",
    "T41n1822_008:0586c01": "論。已說三界五趣云何。已下一頌。第二明五",
    "T41n1822_008:0586c02": "趣也。論曰至是名五趣。明三界中有五",
    "T41n1822_008:0586c03": "趣也。論。唯於欲界至天趣一分。此說",
    "T41n1822_008:0586c04": "三界五趣體不同也。論。為有三界至說",
    "T41n1822_008:0586c05": "有五趣。問也。論。有謂善．染．至無覆無記。",
    "T41n1822_008:0586c06": "答也。謂善．染．外器．中有此之四法是三界",
    "T41n1822_008:0586c07": "攝。非五趣也。正理論云。善．染．無記。有情．",
    "T41n1822_008:0586c08": "無情．及中有等。皆是界性。言趣體唯攝無",
    "T41n1822_008:0586c09": "覆無記者。唯異熟生為趣體故。由此已釋",
    "T41n1822_008:0586c10": "趣唯有情。無情中無異熟生故言異熟生者。簡一切無情",
    "T41n1822_008:0586c11": "及有情中除異熟生自餘諸法。中有雖是異熟生法。非是五趣。無趣義故。論。若異此",
    "T41n1822_008:0586c12": "者至體非中有。此反釋也。若不唯是無覆無",
    "T41n1822_008:0586c13": "記。即趣雜亂。一趣之中。得有五趣業．煩惱",
    "T41n1822_008:0586c14": "故。明趣非是善．染．攝也。五趣唯是有情數",
    "T41n1822_008:0586c15": "等。如文可解。論。施設足論至中有異",
    "T41n1822_008:0586c16": "趣。引聖教證中有非趣。如文可解。",
    "T41n1822_008:0586c17": "論。是何契經。問也。論。謂七有經至異諸",
    "T41n1822_008:0586c18": "趣故。答也。既七有經。五趣之外別說中有。",
    "T41n1822_008:0586c19": "故知中有非趣所攝　唯是無覆無記性",
    "T41n1822_008:0586c20": "攝。其理極成。簡業有因異諸趣故。業既通",
    "T41n1822_008:0586c21": "於善．染．非趣所攝。故知唯是無覆無記。",
    "T41n1822_008:0586c22": "論。迦濕彌羅國至無覆無記。重引經證無",
    "T41n1822_008:0586c23": "覆無記。此經有部誦故言婆沙師誦也。經",
    "T41n1822_008:0586c24": "既言異熟起已名那落迦。故知趣體即是異",
    "T41n1822_008:0586c25": "熟無記性也　於捺落迦中者。是地獄處名",
    "T41n1822_008:0586c26": "也。那落迦者。是有情趣名也　從諂生業名",
    "T41n1822_008:0586c27": "曲　從嗔生業謂穢　從貪生業謂濁。",
    "T41n1822_008:0586c28": "論若如是者至所隨增故。引文難也。若趣",
    "T41n1822_008:0586c29": "唯是異熟無記。即合唯是修道煩惱。及是一",
    "T41n1822_008:0587a01": "切遍行隨眠之所隨增。何故品類足說一切",
    "T41n1822_008:0587a02": "隨眠所隨增也。故知非唯異熟無記唯修所",
    "T41n1822_008:0587a03": "斷通染污也。論。彼說五趣至總名村",
    "T41n1822_008:0587a04": "落。有部通也。彼說五趣續生心中容有五",
    "T41n1822_008:0587a05": "部　一切煩惱者。謂結生心通三十六．三十",
    "T41n1822_008:0587a06": "一等。即結生心五部隨眠之所隨增。假說結",
    "T41n1822_008:0587a07": "生以為趣也　如村落邊假名村落。",
    "T41n1822_008:0587a08": "論。有說趣體亦通善．染。此述大眾部等計",
    "T41n1822_008:0587a09": "也。論。然七有經至是故別說。大眾部師",
    "T41n1822_008:0587a10": "通經文也。有部總引多經為證。此中即通",
    "T41n1822_008:0587a11": "七有經也。見．及煩惱別說為濁。然見即是",
    "T41n1822_008:0587a12": "煩惱所攝。趣．及趣因雖別說有。何廢趣．",
    "T41n1822_008:0587a13": "及趣因總名為趣。故言非以別說定證",
    "T41n1822_008:0587a14": "非趣。論。若爾中有亦應是趣。有部",
    "T41n1822_008:0587a15": "難大眾部。七有別說業。業亦是趣收。七有",
    "T41n1822_008:0587a16": "別說中有。中有應趣攝。論。不爾趣義",
    "T41n1822_008:0587a17": "至即死處生故。大眾部通難也。別說業有",
    "T41n1822_008:0587a18": "不違趣義。故是趣收。別說中有違趣義",
    "T41n1822_008:0587a19": "故。故不名趣。論。若爾無色至而受生",
    "T41n1822_008:0587a20": "故難也。中有死處生。非所趣故不名趣。無",
    "T41n1822_008:0587a21": "色死處生。應非是趣。論。既爾中有至",
    "T41n1822_008:0587a22": "說名中有。大眾被難轉釋。中有以是二趣",
    "T41n1822_008:0587a23": "中故不名趣也已上通第一經。正理論云。然經主言",
    "T41n1822_008:0587a24": "非別說故定非彼攝。如五濁中煩惱與見",
    "T41n1822_008:0587a25": "別說為濁。非別說故彼見定非煩惱所攝。",
    "T41n1822_008:0587a26": "如是業有雖亦是趣。為顯趣因所以別說。",
    "T41n1822_008:0587a27": "故有說趣體兼善．染。彼言非理。無處說故。",
    "T41n1822_008:0587a28": "有處說見亦是煩惱。雖有所因別說為濁。",
    "T41n1822_008:0587a29": "而准餘說知即煩惱。曾無有處說諸趣因",
    "T41n1822_008:0587b01": "業即趣體。可為誠證。雖有所因別說為",
    "T41n1822_008:0587b02": "有。而准彼說知業是趣。如何定知業是趣",
    "T41n1822_008:0587b03": "體。有所因故有中別說。而非業有體非是",
    "T41n1822_008:0587b04": "趣。為顯趣因說為業有。故所引喻於證無",
    "T41n1822_008:0587b05": "能　又云。業若趣體趣應雜亂。於一趣中",
    "T41n1822_008:0587b06": "有多趣業故。若趣因業即是趣者。人有地",
    "T41n1822_008:0587b07": "獄業．惑現前。彼應是人亦是地獄。亦不",
    "T41n1822_008:0587b08": "應說地獄。趣體雖現在前而非地獄。如",
    "T41n1822_008:0587b09": "是則有大過失故。謂異熟果正現在前。應",
    "T41n1822_008:0587b10": "非地獄無差別故。然契經說。異熟起已名",
    "T41n1822_008:0587b11": "那落迦故業非趣。論。然彼尊者至故作",
    "T41n1822_008:0587b12": "是言。通釋第二經也。經說異熟起已名為",
    "T41n1822_008:0587b13": "地獄。是說異熟起已身中善．染．無記。皆於",
    "T41n1822_008:0587b14": "爾時得地獄名。非說唯是異熟名為地獄",
    "T41n1822_008:0587b15": "　言。除五蘊彼那落迦不可得者。非是說",
    "T41n1822_008:0587b16": "除異熟五蘊法外。彼那落迦不可得也。此",
    "T41n1822_008:0587b17": "通說善．染．無記五蘊法外。別有能往諸趣",
    "T41n1822_008:0587b18": "實我補特伽羅不可得也。非遮異熟法外",
    "T41n1822_008:0587b19": "餘蘊故作是說於中有廣破斥略而不述。正理破意。若趣",
    "T41n1822_008:0587b20": "非唯異熟無記。因何要言異熟起已方名",
    "T41n1822_008:0587b21": "地獄。異熟起前亦有地獄業等名地獄",
    "T41n1822_008:0587b22": "故。故知唯是異熟無記。論。毘婆沙師至",
    "T41n1822_008:0587b23": "無覆無記。結歸有部宗也。論。有說一",
    "T41n1822_008:0587b24": "向記至亦通長養。述異說也。此三說中第",
    "T41n1822_008:0587b25": "二為正　正理云。唯異熟生故又無過故。若",
    "T41n1822_008:0587b26": "通長養身在欲界修得天眼是長養性。趣",
    "T41n1822_008:0587b27": "應雜亂　正理論云。如是總釋諸趣體已。",
    "T41n1822_008:0587b28": "次應別釋一一趣名。那落名人。迦名為惡。",
    "T41n1822_008:0587b29": "人多造惡顛墜其中。由是故名那落迦趣",
    "T41n1822_008:0587c01": "云云多解。言傍生者。彼趣多分身橫住故　或",
    "T41n1822_008:0587c02": "彼趣中容有少分傍行者故云云多解。言餓鬼",
    "T41n1822_008:0587c03": "者。又多希求以自存濟云云多解。人。謂或多思",
    "T41n1822_008:0587c04": "慮故名為人云云多解。天。謂或復尊高神用",
    "T41n1822_008:0587c05": "自在。眾所祈告故名為天　阿素洛者。鬼",
    "T41n1822_008:0587c06": "趣所攝。天帝釋言本是天者。是諂曲語。若",
    "T41n1822_008:0587c07": "謂與天戰故亦名天者。曼馱多王破阿素",
    "T41n1822_008:0587c08": "洛。及與天鬪。應亦是天。若謂與天交通",
    "T41n1822_008:0587c09": "名為天者。大樹緊那羅王有女端嚴名為",
    "T41n1822_008:0587c10": "奪意。善財菩薩納以為妻。緊那羅王應亦",
    "T41n1822_008:0587c11": "是人。威德殊勝故名為天。亦非證因。曾聞",
    "T41n1822_008:0587c12": "曼馱多王威德勝於天故。難陀．跋難陀等",
    "T41n1822_008:0587c13": "雖是傍生。威德自在勝諸天眾故。阿素洛",
    "T41n1822_008:0587c14": "唯鬼趣收。亦非第六趣。曾不有經說云云。多解。",
    "T41n1822_008:0587c15": "有說諸趣或體相雜。異趣相因而生子故。如",
    "T41n1822_008:0587c16": "魚身者鹿子仙人。自昔傳聞其類無量。一身",
    "T41n1822_008:0587c17": "兩趣故有相雜　正理破云　彼說不然。自",
    "T41n1822_008:0587c18": "業趣定而彼生緣有種種故。如菴羅女因",
    "T41n1822_008:0587c19": "樹而生。喬答摩宗因日光起。故相因有非",
    "T41n1822_008:0587c20": "證雜因。鹿子仙人魚身者等。由滿業異形",
    "T41n1822_008:0587c21": "相不同。其實是人故趣無雜。自餘感赴因果",
    "T41n1822_008:0587c22": "不同。思擇業中當廣分別。",
    "T41n1822_008:0587c23": "論。即於三界至其七者何。已下一頌半第三",
    "T41n1822_008:0587c24": "明七識住。論曰至第一識住。略說識",
    "T41n1822_008:0587c25": "住。欲界人．天。色三靜慮。無色三天。此七生",
    "T41n1822_008:0587c26": "處是識住體。今依經釋故分為七　此上論",
    "T41n1822_008:0587c27": "文即是引經指處。論。一分天者至除劫初起。",
    "T41n1822_008:0587c28": "人趣全故不須別釋。天一分言事難了故所",
    "T41n1822_008:0587c29": "以別釋　初靜慮中除劫初者。以彼同起",
    "T41n1822_008:0588a01": "戒取相故。論。言身異者至說名身異。",
    "T41n1822_008:0588a02": "釋身異也　種種顯狀貌者。青．黃等異",
    "T41n1822_008:0588a03": "　種種形狀貌者。長．短等別　或由身異。即",
    "T41n1822_008:0588a04": "是別指色身　或有異身。即是總標假者。",
    "T41n1822_008:0588a05": "論。言想異者至說名想異。釋想異也。",
    "T41n1822_008:0588a06": "欲界人．天三受互起名為想異。初靜慮中除",
    "T41n1822_008:0588a07": "其苦受。彼由想異別指想心　或有異想。",
    "T41n1822_008:0588a08": "總標假者。結文可解。論。有色有情至",
    "T41n1822_008:0588a09": "第二識住。引經文也。論。所以者何至",
    "T41n1822_008:0588a10": "故名想一。釋經意也。以初靜慮同想一因",
    "T41n1822_008:0588a11": "名為想一　不言梵輔天者。舉初顯後",
    "T41n1822_008:0588a12": "　正理論云。何緣梵眾同生此相。由見梵王",
    "T41n1822_008:0588a13": "處所．形色．及神通等皆殊勝故。又觀大梵",
    "T41n1822_008:0588a14": "先時已有。己．及餘天後方生故。彼不能見",
    "T41n1822_008:0588a15": "從上地沒。依初靜慮發宿住通。不能了",
    "T41n1822_008:0588a16": "知上地境故。何緣大梵亦生此想。彼纔發",
    "T41n1822_008:0588a17": "心眾便生故。謂己所化非速歿故。或愚業",
    "T41n1822_008:0588a18": "果感赴理故。或見己身形狀．勢力．壽．威德",
    "T41n1822_008:0588a19": "等過餘眾故。由是緣故。梵眾．梵王身雖有",
    "T41n1822_008:0588a20": "殊而生一想。論。大梵王身至故名身",
    "T41n1822_008:0588a21": "異。釋身異也。如文可解。論。經說梵眾",
    "T41n1822_008:0588a22": "至彼同分內。引經證想一也。由此證知我",
    "T41n1822_008:0588a23": "因梵王。梵王亦謂我生梵眾。論。梵眾",
    "T41n1822_008:0588a24": "何處曾見梵王。問也。所以有此問者。以",
    "T41n1822_008:0588a25": "進退有過故。論。有餘師言至來生此故。",
    "T41n1822_008:0588a26": "述初釋也　此師意以劫初成時。梵眾從",
    "T41n1822_008:0588a27": "第二定來生梵眾。故知在極光淨曾見梵",
    "T41n1822_008:0588a28": "王。理實應言第二定中三天皆得。而言極",
    "T41n1822_008:0588a29": "光淨者。舉後顯初。論。云何今時至起",
    "T41n1822_008:0588b01": "戒禁取。此餘師釋。進退有過。在梵眾天若",
    "T41n1822_008:0588b02": "未離初定染未得第二定。即不能憶第",
    "T41n1822_008:0588b03": "二定事。若以離初染得第二定。即不合",
    "T41n1822_008:0588b04": "緣初定梵王起戒禁取。論。有餘師說",
    "T41n1822_008:0588b05": "住中有中。述第二釋。此師意說。從第二定",
    "T41n1822_008:0588b06": "沒生初定時。於中有中曾見梵王長壽久",
    "T41n1822_008:0588b07": "住。論。彼住中有至長壽久住。破第二",
    "T41n1822_008:0588b08": "釋。色界中有於受生處。無有障礙。不住多",
    "T41n1822_008:0588b09": "時。如何得說曾見梵王長壽久住。論。",
    "T41n1822_008:0588b10": "是故梵眾至起如是念。論主述正釋也。正理",
    "T41n1822_008:0588b11": "論云。謂諸梵眾初下生時。見大梵王威光赫",
    "T41n1822_008:0588b12": "烈。雖懷敬慕欲往親承。威神所逼未",
    "T41n1822_008:0588b13": "果前詣。於茲荏苒遂致多時。後勵專誠",
    "T41n1822_008:0588b14": "預近瞻仰。到已皆共作是念言。我等曾見。",
    "T41n1822_008:0588b15": "乃至廣說。謂彼近見大梵王時。便能憶知",
    "T41n1822_008:0588b16": "先所見事。復能了達眾下生前獨有梵王。及",
    "T41n1822_008:0588b17": "心所願。或彼先在極光淨天。曾見梵王今",
    "T41n1822_008:0588b18": "見能憶。謂彼昔在極光淨天曾見梵王獨",
    "T41n1822_008:0588b19": "居下地。亦知心願與眾同居。俯愍便興初",
    "T41n1822_008:0588b20": "靜慮化。令所化眾偶侍梵王。起化須臾自",
    "T41n1822_008:0588b21": "便福盡。命終下生初靜慮中。大梵身心．及所",
    "T41n1822_008:0588b22": "化事。皆初靜慮通慧所緣。今見便發宿住隨",
    "T41n1822_008:0588b23": "念。故彼梵眾作是念言。我等曾見。乃至廣",
    "T41n1822_008:0588b24": "說。有餘師說。二靜慮中所起能緣梵世眼",
    "T41n1822_008:0588b25": "識是初靜慮地法所收。故今亦能隨念彼識。",
    "T41n1822_008:0588b26": "有作是說。彼梵眾天不受處胎．斷末摩苦。",
    "T41n1822_008:0588b27": "由斯得有念無忘失。故憶前生所見等事。",
    "T41n1822_008:0588b28": "論。有色有情至第三識住。牒經文也。",
    "T41n1822_008:0588b29": "論。此中舉後至何識住攝。釋經意也。",
    "T41n1822_008:0588c01": "論。彼天顯形至故名想異。釋立名也。",
    "T41n1822_008:0588c02": "論。傳說彼天至復受欲樂。廣釋想異。既",
    "T41n1822_008:0588c03": "言傳說顯非自意。論。豈不遍淨想亦",
    "T41n1822_008:0588c04": "應然。難也豈不第三靜慮。亦厭根本樂受",
    "T41n1822_008:0588c05": "入近分捨。亦應同是想異。因何唯取第二",
    "T41n1822_008:0588c06": "定也。論。非遍淨天至擾動心故。答也。",
    "T41n1822_008:0588c07": "論。經部師說至得想異名。述經部師計",
    "T41n1822_008:0588c08": "也　正理論云。彼天中無有表業等為因所",
    "T41n1822_008:0588c09": "感差別身形故言身一。即形．顯等。同處諸",
    "T41n1822_008:0588c10": "天相無別義。論。有色有情至故名想",
    "T41n1822_008:0588c11": "一。釋第四識住也。身一如前。想一謂唯樂",
    "T41n1822_008:0588c12": "受想也。論。初靜慮中至故言想一。此釋",
    "T41n1822_008:0588c13": "諸地想不同也　初靜慮中言想一者。是",
    "T41n1822_008:0588c14": "戒禁取故言染污。第二靜慮是定心故名為",
    "T41n1822_008:0588c15": "善想。第三定中受異熟樂。無厭捨故名為",
    "T41n1822_008:0588c16": "想一。無記相也。論。下三無色至是名為",
    "T41n1822_008:0588c17": "七。指經釋後三識住也。即是空無邊處五。",
    "T41n1822_008:0588c18": "識無邊處六。無所有處七　是名為七者。結",
    "T41n1822_008:0588c19": "七識住也。論。此中何法名為識住。問",
    "T41n1822_008:0588c20": "識所住法也。論。謂彼所繫至是名識住。",
    "T41n1822_008:0588c21": "此答所住法也。謂欲．色界繫五蘊為所住。",
    "T41n1822_008:0588c22": "三無色中四蘊為識住　此中說識於處",
    "T41n1822_008:0588c23": "想樂住故兼取識也。非如四識住唯四",
    "T41n1822_008:0588c24": "蘊也。論。所餘何故非識住耶。問。惡趣．",
    "T41n1822_008:0588c25": "第四靜慮等。何故非識住耶。論。於餘",
    "T41n1822_008:0588c26": "處皆有損壞識法故。答也。論。餘處者何。",
    "T41n1822_008:0588c27": "問餘處也。論。謂諸惡處至及與有頂。",
    "T41n1822_008:0588c28": "答。論。所以者何。徵非所以。論。由",
    "T41n1822_008:0588c29": "彼處有至故非識住。答非識住所以。",
    "T41n1822_008:0589a01": "論。何等名為損壞識法。問壞法也。論。",
    "T41n1822_008:0589a02": "謂諸惡處至故非識住。答壞法也。論。",
    "T41n1822_008:0589a03": "復說若處至故非識住。述異釋也。准此論",
    "T41n1822_008:0589a04": "文。豈可第四靜慮處三天異生。皆悉愛慕無",
    "T41n1822_008:0589a05": "想異熟處耶。應非正義。正理論云。有餘師",
    "T41n1822_008:0589a06": "說。眾生有三所。謂樂著諸境．樂．想。樂著境",
    "T41n1822_008:0589a07": "者。人．及欲天。樂著樂者。下三靜慮。樂著想",
    "T41n1822_008:0589a08": "者。下三無色。唯依此處立識住名。餘無此",
    "T41n1822_008:0589a09": "三故非識住　又云。上代師資相承說者。",
    "T41n1822_008:0589a10": "若處具有見．修所斷．及無斷識立識住名。",
    "T41n1822_008:0589a11": "異此便非識住所攝　豈不欲界人．及六",
    "T41n1822_008:0589a12": "天無無漏識應非識住。若言能作無漏",
    "T41n1822_008:0589a13": "所依。則有頂天應名識住　此難非理。欲",
    "T41n1822_008:0589a14": "界無定。可就所依說有無漏。然有頂天是",
    "T41n1822_008:0589a15": "定地攝。應依自性說彼有無。由自性無故",
    "T41n1822_008:0589a16": "非識住　或非有頂補特伽羅一所依中具",
    "T41n1822_008:0589a17": "三種識。欲界善處補特伽羅。一所依中容具",
    "T41n1822_008:0589a18": "三識。故不應以有頂為例。第四靜慮雖",
    "T41n1822_008:0589a19": "具三識。而五處全．一處少分不具三識。故",
    "T41n1822_008:0589a20": "少從多不立識住。是故識住數唯有七",
    "T41n1822_008:0589a21": "言三識者。謂見斷．修斷．及無漏識。非想處一切聖人無見斷識。一切異生無無漏識。於欲界中可有一人先具見．",
    "T41n1822_008:0589a22": "修。復有無漏式於初忍　五處全者。謂五淨居　一少分者。為廣果天。無想天中無無漏識。廣果天中具三",
    "T41n1822_008:0589a23": "識故。唯下二天具有三識。上六天中不具三故。故言以少從多不名識住。",
    "T41n1822_008:0589a24": "論。如是分別至其九者何。已下一頌。第四明",
    "T41n1822_008:0589a25": "九有情居。九有情居非經所說。因釋經中",
    "T41n1822_008:0589a26": "說七識住故便釋也。論曰至不樂住故。",
    "T41n1822_008:0589a27": "釋有情居。即七識住上加非想及無想天以",
    "T41n1822_008:0589a28": "為九也。所以此九立有情居。以樂住故。前",
    "T41n1822_008:0589a29": "識住中以有壞識法故。識昧劣故。故非識",
    "T41n1822_008:0589b01": "住。餘處不樂非有情居　問有情居及識住",
    "T41n1822_008:0589b02": "五蘊者色．行二蘊通外器不　答正理論云。",
    "T41n1822_008:0589b03": "謂諸有情自樂安住所依色等實物非餘。以",
    "T41n1822_008:0589b04": "諸有情是假有故。然諸實物是假所居故。有",
    "T41n1822_008:0589b05": "情居唯有情法。以有情類於自依身愛住",
    "T41n1822_008:0589b06": "增強非於處所。又於處所立有情居應",
    "T41n1822_008:0589b07": "成雜亂。居無雜亂唯有內身。故有情居唯",
    "T41n1822_008:0589b08": "有情法。既言生已名有情居。知有情居不",
    "T41n1822_008:0589b09": "攝中有。又諸中有非久所居。故諸有情不",
    "T41n1822_008:0589b10": "樂安住。又必應爾。由本論說為顯生處",
    "T41n1822_008:0589b11": "立有情居。於生死中為顯諸識由愛住著",
    "T41n1822_008:0589b12": "建立識住。顯諸有情於自依止。愛樂安住",
    "T41n1822_008:0589b13": "立有情居。故此二門建立差別。論。言餘",
    "T41n1822_008:0589b14": "處者至如識住中。釋餘第四定．及諸惡趣非",
    "T41n1822_008:0589b15": "有情居。如前已釋。",
    "T41n1822_008:0589b16": "論。前所引經至其四者何已下一頌第五明",
    "T41n1822_008:0589b17": "四識住。論曰至其體云何。問識住體",
    "T41n1822_008:0589b18": "性。論。謂隨次第有漏四蘊。答也。就有",
    "T41n1822_008:0589b19": "漏．無漏中唯有漏為體。五蘊之中唯四蘊",
    "T41n1822_008:0589b20": "也。論。又此唯在至依著於彼。此明自他",
    "T41n1822_008:0589b21": "地中唯自地也。正理論云又自地中唯有情",
    "T41n1822_008:0589b22": "數。唯自相續立為識住。非非情數．他相續",
    "T41n1822_008:0589b23": "中。識隨樂住如自相續。論。如何不說",
    "T41n1822_008:0589b24": "識為識住。問唯四名識住所以。論。由",
    "T41n1822_008:0589b25": "離能住至可名王座。此答識非識住所以。",
    "T41n1822_008:0589b26": "論。或若有法至所說如是。第二釋也",
    "T41n1822_008:0589b27": "　毘婆沙師所說如是者。指宗也。論。若爾",
    "T41n1822_008:0589b28": "何故至識所乘御。引經難也。論。又如何",
    "T41n1822_008:0589b29": "言至五蘊為體。引例難也。論。雖有是",
    "T41n1822_008:0589c01": "說至非獨說識。答兩難也。於識食中有",
    "T41n1822_008:0589c02": "喜．染等。及七識住。皆於生處所攝五蘊。不",
    "T41n1822_008:0589c03": "別分析總生喜．染非獨說識。論。然色",
    "T41n1822_008:0589c04": "等蘊至於餘可說。明四識住。據別別說。於",
    "T41n1822_008:0589c05": "一一蘊生種種喜．染也。故識不同餘四蘊",
    "T41n1822_008:0589c06": "故不立識住。論。又佛意說至教意如",
    "T41n1822_008:0589c07": "是。第二釋也。論。又法與識至故非識住。",
    "T41n1822_008:0589c08": "明四種法必俱時也。識與其識無俱時",
    "T41n1822_008:0589c09": "理故非識住　正理論云。識與識住如種",
    "T41n1822_008:0589c10": "如田。理可如是。不違教故。然彼所說若法",
    "T41n1822_008:0589c11": "與識。可俱時生為識良田立識住者。不",
    "T41n1822_008:0589c12": "應正理。所以者何。彼先自說識所依著故",
    "T41n1822_008:0589c13": "名識住。非於俱起受等蘊中有識所依。彼",
    "T41n1822_008:0589c14": "依識故此識為依非識依處。識不依彼如何可說彼",
    "T41n1822_008:0589c15": "為識住若以所依義釋識住者。識不依彼受等法故。如何受等是識住耶。又非所",
    "T41n1822_008:0589c16": "緣同一境故。俱生受等非所取故依有二義。一所",
    "T41n1822_008:0589c17": "依義。心所法等非所依也。如前已破。二所緣義。以受等法復非所緣。如此中破。三相應依。如後破也。又",
    "T41n1822_008:0589c18": "不可以相應依著釋識住義。勿諸色法．",
    "T41n1822_008:0589c19": "及不相應非識住故若相應義釋識住者。一切色法。及不相應無相應義。應",
    "T41n1822_008:0589c20": "非識住。又相應理無差別故。則應無漏亦識住",
    "T41n1822_008:0589c21": "體有漏．無漏．心．心所法相應無別。因何有漏立識住體。無漏非也。如何可說俱",
    "T41n1822_008:0589c22": "生色等為識良田立為識住　正理論云然",
    "T41n1822_008:0589c23": "我師宗作如是釋。為令於識除我見心。故",
    "T41n1822_008:0589c24": "於識中不說識住。契經中言。我達世尊所",
    "T41n1822_008:0589c25": "說法教。馳流生死唯識非餘。識謂世尊異",
    "T41n1822_008:0589c26": "名說我。為欲除滅彼我見心顯識依他。",
    "T41n1822_008:0589c27": "體非是我。我所依性非謂能依。故識住門",
    "T41n1822_008:0589c28": "唯說有四。非實識住但四非識。今謂世尊",
    "T41n1822_008:0589c29": "所說識住。識色等四不言識者。由但色等",
    "T41n1822_008:0590a01": "於三時中。與續有識為助伴故。謂唯色等",
    "T41n1822_008:0590a02": "與識俱生。過．未亦能為識助伴。令續有識",
    "T41n1822_008:0590a03": "生死馳流。識則不爾。故非識住。且眼等根．",
    "T41n1822_008:0590a04": "及俱色等。與俱生識為所依．依　根為所",
    "T41n1822_008:0590a05": "依餘為依也　已滅未生但為識境。是故色",
    "T41n1822_008:0590a06": "蘊於三時中。望續有識能為助伴。現在受",
    "T41n1822_008:0590a07": "等與識俱生為俱有因。一分與識同緣一",
    "T41n1822_008:0590a08": "境有助伴用。已滅未生俱為識境。是故受",
    "T41n1822_008:0590a09": "等亦於三時。望續有識能為助伴。識雖過．",
    "T41n1822_008:0590a10": "未望續有識少有助能。而俱生中全無助",
    "T41n1822_008:0590a11": "力。不俱起故。色等望識具二助能。識唯去．",
    "T41n1822_008:0590a12": "來故非識住。故非情數．及他身中。色等四",
    "T41n1822_008:0590a13": "蘊亦非識住。由彼望識但為所緣。不具",
    "T41n1822_008:0590a14": "二門助伴用故。住謂所住。是續有識引自",
    "T41n1822_008:0590a15": "果時。能為依義。住或所著。是續有識引自",
    "T41n1822_008:0590a16": "果時。能為境義。自身色等可有與識同一",
    "T41n1822_008:0590a17": "境義。設不同境然能為依。具二助能故",
    "T41n1822_008:0590a18": "立識住。非有情數他身色等則不如是。故",
    "T41n1822_008:0590a19": "非識住。論。如是所說至四攝七耶。問",
    "T41n1822_008:0590a20": "相攝也。論。非遍相攝至謂除前相。自",
    "T41n1822_008:0590a21": "此已下四句答也。如文可解。",
    "T41n1822_008:0590a22": "論。於前所說至何處有何。已下一頌半。第六",
    "T41n1822_008:0590a23": "明四生也。論曰至而生類等。此明立",
    "T41n1822_008:0590a24": "四所以。以生類等同名一生。正理論云。前",
    "T41n1822_008:0590a25": "所說界通情．非情此即界寬。四生狹也。趣唯有情然不",
    "T41n1822_008:0590a26": "遍攝不攝中有。狹於生也。生唯遍攝故說有情。無非有",
    "T41n1822_008:0590a27": "情名眾生故　准此。有情名為眾生。無情",
    "T41n1822_008:0590a28": "不名眾生。舊譯有情名眾生者有兩名也。",
    "T41n1822_008:0590a29": "准大乘同性經具六界故名眾生也　又",
    "T41n1822_008:0590b01": "云。然有情類卵生．胎生．濕生．化生是名為",
    "T41n1822_008:0590b02": "四釋四生也。生謂生類。諸有情中雖餘類雜。而生",
    "T41n1822_008:0590b03": "類等言生類者是眾生義准此論文。多生類故名為眾生。若爾",
    "T41n1822_008:0590b04": "界．趣亦應名生問也。不爾。界通情．非情故。",
    "T41n1822_008:0590b05": "趣雖有情而非遍故。此唯情遍獨立生",
    "T41n1822_008:0590b06": "名。論。云何卵生至鸚鵡雁等。釋卵生",
    "T41n1822_008:0590b07": "也。依卵而生名為卵生。卵必有胎是故先",
    "T41n1822_008:0590b08": "說。論。云何胎生至猪羊驢等。釋胎生",
    "T41n1822_008:0590b09": "也。依胎而生名為胎生。有胎無卵故在卵",
    "T41n1822_008:0590b10": "後說。為胎必濕故濕生先說。論。云何",
    "T41n1822_008:0590b11": "濕生至蚊蚰蜒等。釋濕生也。依濕而生名",
    "T41n1822_008:0590b12": "為濕生。以有所託故在化生前。以有濕",
    "T41n1822_008:0590b13": "無胎。在胎生後說。論。云何化生至",
    "T41n1822_008:0590b14": "故名化生。釋化生也。無而忽有名為化生。",
    "T41n1822_008:0590b15": "此緣最少故在後說。論。人傍生趣各具",
    "T41n1822_008:0590b16": "四種。就趣辨生多少別也。論。人卵生",
    "T41n1822_008:0590b17": "者至五百子等。釋人中卵生也。婆沙一百二",
    "T41n1822_008:0590b18": "十云。人卵生者。昔於此州有商人。入海",
    "T41n1822_008:0590b19": "得一𩾰鶴。形色偉麗奇而悅之。遂生二卵。",
    "T41n1822_008:0590b20": "於後卵開出二童子。端正聰慧。年長出家皆",
    "T41n1822_008:0590b21": "得阿羅漢果。小者名鄔波世羅此云小山。鄔波名小。世羅名",
    "T41n1822_008:0590b22": "山。近山生故。大者名世羅但名山也。鹿母者。子名鹿故",
    "T41n1822_008:0590b23": "從子為名故言鹿母。即是毘舍佉夫人也。",
    "T41n1822_008:0590b24": "毘舍佉是二月星名。從星立名此云長養。",
    "T41n1822_008:0590b25": "鹿母所生三十二卵。卵出一兒　般遮羅是",
    "T41n1822_008:0590b26": "地名此云執五。王妃生五百卵。生已羞恥",
    "T41n1822_008:0590b27": "恐為災變。函盛棄殑伽河。隨流而去。下有",
    "T41n1822_008:0590b28": "隣國王。因觀水遣人接取見卵。將歸經數",
    "T41n1822_008:0590b29": "日間各生一子。養大驍勇所往皆伏無敢",
    "T41n1822_008:0590c01": "敵者。時彼隣國王。與彼父王久來有怨。欲",
    "T41n1822_008:0590c02": "遣征罰。先遣使告今欲決戰。尋後兵至圍",
    "T41n1822_008:0590c03": "繞其城即欲摧破。般遮羅王極生忙怖。",
    "T41n1822_008:0590c04": "王妃問委。妃慰王言。王不須愁。此五百",
    "T41n1822_008:0590c05": "子皆是我兒。具陳上事。夫子見母惡心必",
    "T41n1822_008:0590c06": "息。妃自登城告五百子說上因緣。如何今",
    "T41n1822_008:0590c07": "者欲造逆罪。若不信者皆應張口。妃出兩",
    "T41n1822_008:0590c08": "乳有五百道乳汁。各注一口。應時信伏。因",
    "T41n1822_008:0590c09": "即和好各起慈心。兩國交通永無征伐。",
    "T41n1822_008:0590c10": "論。人胎生者如今世人。如文可解。",
    "T41n1822_008:0590c11": "論。人濕生者至菴羅衛等　曼馱多者。此云",
    "T41n1822_008:0590c12": "我養。布殺陀王頂皰而生。顏貌端正。王抱入",
    "T41n1822_008:0590c13": "宮告誰能養。諸宮各言我能養也。故以標",
    "T41n1822_008:0590c14": "名。舊云頂生王者。此從生處立名非本",
    "T41n1822_008:0590c15": "號也。此王長大為金輪王能破修羅欲侵",
    "T41n1822_008:0590c16": "天帝釋位　遮盧者。此云脾。鄔波遮盧此",
    "T41n1822_008:0590c17": "云小脾。於我養王兩髀之上各生一皰。皰",
    "T41n1822_008:0590c18": "生一子。從所生處故以為名。以小標別。",
    "T41n1822_008:0590c19": "亦為輪王　言鴿鬘者。昔有一王此名靜",
    "T41n1822_008:0590c20": "授。於王腋下有胞生一女子名為鴿鬘。",
    "T41n1822_008:0590c21": "從腋下出如鴿出飛。王重如鬘故以名焉。",
    "T41n1822_008:0590c22": "或生已後鴿恒隨逐。王重如鬘因以立名",
    "T41n1822_008:0590c23": "　菴羅衛者。是樹名也。有一女子從此樹",
    "T41n1822_008:0590c24": "生。菴羅衛者或從子生。或從花枝生也。正",
    "T41n1822_008:0590c25": "理論云。此四生人皆可得聖。得聖無受卵．",
    "T41n1822_008:0590c26": "濕二生。以聖皆欣殊勝智見。卵．濕生類性",
    "T41n1822_008:0590c27": "多愚癡今詳人卵．濕生不多愚癡。作金輪王．及能得聖。此從多分。或諸卵生生",
    "T41n1822_008:0590c28": "皆再度。故飛禽等世號再生。聖怖多生故",
    "T41n1822_008:0590c29": "無受義。濕生多分眾聚同生。聖怖雜居故",
    "T41n1822_008:0591a01": "亦不受卵生可爾。其濕生人即不眾聚。此從多分也。論。人化生",
    "T41n1822_008:0591a02": "者唯劫初人。如文可解。論。傍生三種",
    "T41n1822_008:0591a03": "至揭路荼等。釋傍生通四生也。論。一",
    "T41n1822_008:0591a04": "切地獄至皆唯化生。此釋地獄．及諸天趣．并",
    "T41n1822_008:0591a05": "中有也。論。鬼趣唯通至雖盡而無飽。",
    "T41n1822_008:0591a06": "釋鬼趣中唯二生也。論。一切生中至而",
    "T41n1822_008:0591a07": "受胎生。問佛不取化生受胎生所以也。",
    "T41n1822_008:0591a08": "論。見受胎生至專修正法。答也。答中",
    "T41n1822_008:0591a09": "有二。一為利益。二為止謗。此即前也",
    "T41n1822_008:0591a10": "　就中有三利益。一引親眷令入正法。二為",
    "T41n1822_008:0591a11": "令知是輪王種。三為令所化生增上心。如",
    "T41n1822_008:0591a12": "文可解。論。又若不爾至息諸疑謗。第",
    "T41n1822_008:0591a13": "二止謗。如文可解。論。有餘師說至即",
    "T41n1822_008:0591a14": "無所見。述異釋也。論。若人信佛至此",
    "T41n1822_008:0591a15": "不成釋。論主破也。佛既有持願通能久留",
    "T41n1822_008:0591a16": "身。何須胎生。正理論云。今謂此釋其理必",
    "T41n1822_008:0591a17": "成。通所留身非佛功德。力。無畏等所依熏",
    "T41n1822_008:0591a18": "故。不能廣大饒益世間。所以然者。是可留",
    "T41n1822_008:0591a19": "法通願能留。一切化生如剎那法必無留",
    "T41n1822_008:0591a20": "義。謂諸有為剎那定滅。諸佛神力亦不能",
    "T41n1822_008:0591a21": "留。設欲久留即須別化。此所別化非佛",
    "T41n1822_008:0591a22": "功德力無畏等之所依熏。故於世間無大",
    "T41n1822_008:0591a23": "饒益。若不爾者。佛應化為如本身形受諸",
    "T41n1822_008:0591a24": "供養令無量眾生天解脫。故我所稟毘婆",
    "T41n1822_008:0591a25": "沙師咸作是言。後身菩薩為利他故不受",
    "T41n1822_008:0591a26": "化生。此義極成不可傾動。化生何故死無",
    "T41n1822_008:0591a27": "遺形。由彼頓生故應頓滅。如戲水者出沒",
    "T41n1822_008:0591a28": "亦然。毘婆沙師說。化生者造色多故死無遺",
    "T41n1822_008:0591a29": "形。大種多者死非頓滅。即由此義可以證",
    "T41n1822_008:0591b01": "知。一四大種生多造色　婆沙一百二十七",
    "T41n1822_008:0591b02": "云。問一四大種為但造一造色極微。為能",
    "T41n1822_008:0591b03": "造多。若但造一如何不成因四果一。因多",
    "T41n1822_008:0591b04": "果少理不應然。若能造多。即一四大種所",
    "T41n1822_008:0591b05": "造造色有多極微。云何展轉非俱有因。對",
    "T41n1822_008:0591b06": "法者說有對造色展轉相望無俱有因。許則",
    "T41n1822_008:0591b07": "便違對法宗義。答應作是說。一四大種但",
    "T41n1822_008:0591b08": "能造一所造色極微。問如何不成因四果",
    "T41n1822_008:0591b09": "一。因多果少理不應然。答果少因多理亦無",
    "T41n1822_008:0591b10": "失。世現見有如是類。故因四果一於理無",
    "T41n1822_008:0591b11": "違。有說造多。問若爾一四大種所造造色",
    "T41n1822_008:0591b12": "有多極微。云何展轉非俱有因。答非一果",
    "T41n1822_008:0591b13": "故非俱有因。以俱有因法必同一果故。此",
    "T41n1822_008:0591b14": "不成因同猶豫故。評云如前說者好。今詳。",
    "T41n1822_008:0591b15": "正理不以婆沙評家為正。若作俱舍師破。",
    "T41n1822_008:0591b16": "汝准此釋違婆沙正義也。論。因論生",
    "T41n1822_008:0591b17": "論至為充所食。難文可解。論。以不知故",
    "T41n1822_008:0591b18": "至暫食何咎。答文可解。論。於四生內至",
    "T41n1822_008:0591b19": "皆化生故。釋化生多。如文可解　正理論",
    "T41n1822_008:0591b20": "有兩說。一說同此論。一說濕生多。二說無",
    "T41n1822_008:0591b21": "評家。今詳若兼中有即化生多。若說本有",
    "T41n1822_008:0591b22": "即濕生多。兩說無違。",
    "T41n1822_008:0591b23": "論。此中何法至非即名生。已下一頌。第七明",
    "T41n1822_008:0591b24": "中有也　於中有三。一明中有名體。二引",
    "T41n1822_008:0591b25": "理教證有中有。三義門分別。此第一也。",
    "T41n1822_008:0591b26": "論曰至故名中有。此出體釋名也　有自",
    "T41n1822_008:0591b27": "體起者。謂異熟五蘊前趣死後後趣生。前二",
    "T41n1822_008:0591b28": "趣中間故名中有。兩趣中故名之為中。四",
    "T41n1822_008:0591b29": "有之中一有攝故名之為有。中即是有故名",
    "T41n1822_008:0591c01": "中有。論。此身已起何不名生。問也。生",
    "T41n1822_008:0591c02": "之與起名異義同。既名為起。何不是生。",
    "T41n1822_008:0591c03": "論。生謂當來至故不名生。答也。雖生與",
    "T41n1822_008:0591c04": "起名異義同。於四有中立生名者。謂於當",
    "T41n1822_008:0591c05": "來所應至處建立生名。非於餘位。由斯中",
    "T41n1822_008:0591c06": "有名起非生。論。何謂當來所應至處。",
    "T41n1822_008:0591c07": "問也。論。所引異熟至所應至處。答也",
    "T41n1822_008:0591c08": "　論。有餘部說至故無中有。大眾部等計也。",
    "T41n1822_008:0591c09": "論。此不應許至理教者何。已下第二有兩",
    "T41n1822_008:0591c10": "頌廣引理．教證有中有。論曰至處必",
    "T41n1822_008:0591c11": "無間。引穀等為例破。現見。穀等相續轉法",
    "T41n1822_008:0591c12": "從子至芽。乃至果實中間無斷。故知。死．",
    "T41n1822_008:0591c13": "生二有中間亦無斷也。論。豈不現見至",
    "T41n1822_008:0591c14": "何妨續生。大眾部引像為喻救也。論。",
    "T41n1822_008:0591c15": "實有諸像至故不成喻。此即略以二理破也。",
    "T41n1822_008:0591c16": "一像有不成。二非等不成。論。言像不",
    "T41n1822_008:0591c17": "成至無二並故。此無二並。總有四種。一鏡",
    "T41n1822_008:0591c18": "像色別無二並。二兩岸像色無二並。三影光",
    "T41n1822_008:0591c19": "處別無二並。四月像鏡面無二並。論。",
    "T41n1822_008:0591c20": "謂於一處至依異大故。此第一也。鏡面．像色。",
    "T41n1822_008:0591c21": "別四大造體是對礙。如何一處二得並生。故",
    "T41n1822_008:0591c22": "知無像。論。又陜水上至二色俱生。第二",
    "T41n1822_008:0591c23": "兩岸互見分明。即是一處有二像色。曾無一",
    "T41n1822_008:0591c24": "處並見二色。故知無有實像一處並生。",
    "T41n1822_008:0591c25": "論。又影與光至謂二並生。第三光．影相違",
    "T41n1822_008:0591c26": "未曾同處。現見鏡中光像在於影中。故知光",
    "T41n1822_008:0591c27": "像無實。論。或言一處至如何別見。第四",
    "T41n1822_008:0591c28": "也。若謂像色鏡面同處。見鏡中月如觀井",
    "T41n1822_008:0591c29": "水。近遠別見。論。故知諸像於理實無。總",
    "T41n1822_008:0592a01": "結上也。論。然諸因緣至難可思議。此",
    "T41n1822_008:0592a02": "釋。像雖實無因緣令見　難思議者。不測",
    "T41n1822_008:0592a03": "所以然也。論。已辨不成至亦非喻者。",
    "T41n1822_008:0592a04": "結前起後非等　於中有二。一相續非相",
    "T41n1822_008:0592a05": "續非等。二由二緣不由二緣非等。",
    "T41n1822_008:0592a06": "論。以質與像至故不成喻。釋第一也。像．質",
    "T41n1822_008:0592a07": "同時俱有非是前後相續。死．生二有異時前",
    "T41n1822_008:0592a08": "後非是同時俱有。非等故非喻也。論。",
    "T41n1822_008:0592a09": "又所現像至非等於法。釋第二也。鏡像生時",
    "T41n1822_008:0592a10": "因於本質依鏡面生。由二緣故與法不",
    "T41n1822_008:0592a11": "同。生有生時唯因死有。無別所依勝緣如",
    "T41n1822_008:0592a12": "鏡故不等也。論。亦不可說至為勝依",
    "T41n1822_008:0592a13": "性。破轉救也。如文可解。論。已依正理",
    "T41n1822_008:0592a14": "至證有中有。結前理破引後六教證也。",
    "T41n1822_008:0592a15": "論。謂契經言至業有中有。第一經也。經分",
    "T41n1822_008:0592a16": "明五趣之外別說中有。故知非無。論。",
    "T41n1822_008:0592a17": "若此契經至何現在前。第二經也　健達縛",
    "T41n1822_008:0592a18": "者。此名尋香。中有食香故名尋香。論。",
    "T41n1822_008:0592a19": "若此契經至固唯中有。第三經也。前蘊已滅",
    "T41n1822_008:0592a20": "不可言來。此所言來定是中有。論。若",
    "T41n1822_008:0592a21": "復不誦至何名中般。第四經也。五種不還中",
    "T41n1822_008:0592a22": "既別標中般。故知中有決定非無。論。有",
    "T41n1822_008:0592a23": "餘師執至故名中般。大眾部等救也。論。",
    "T41n1822_008:0592a24": "是則應許至故執非善。破轉救也。若五不還",
    "T41n1822_008:0592a25": "說有中般即是別有中天。五不還中說生",
    "T41n1822_008:0592a26": "般等應更別有生等天也。既不許然故執",
    "T41n1822_008:0592a27": "非理。論。又經說有至定非應理。又引",
    "T41n1822_008:0592a28": "七善士證無中天。第五經也。如火星迸近",
    "T41n1822_008:0592a29": "遠時處隨滅不同。別說中天豈有此異。執",
    "T41n1822_008:0592b01": "有中天定非應理。論。有餘復說至壽",
    "T41n1822_008:0592b02": "量中間。第二師執也　此師意說。從欲界死",
    "T41n1822_008:0592b03": "生色界時。壽量中間入般涅槃名中般也。",
    "T41n1822_008:0592b04": "論。或近天中間至是名中般。第三師異",
    "T41n1822_008:0592b05": "釋　此師意謂。初生色界未至法會中間",
    "T41n1822_008:0592b06": "涅槃故名中般。已上兩師釋五不還經中般",
    "T41n1822_008:0592b07": "也。婆沙六十九云。是分別論者。論。由",
    "T41n1822_008:0592b08": "至界位至故有三品。第二師釋。七善士趣契",
    "T41n1822_008:0592b09": "經中說中般分三。壽量中間總有三位。一",
    "T41n1822_008:0592b10": "染想未生名至界位。界是因種之異名也。",
    "T41n1822_008:0592b11": "種未起時名為至界。正理論云有種未行",
    "T41n1822_008:0592b12": "名為至界　此是利根。此即第一中般　或",
    "T41n1822_008:0592b13": "想位者。是次後時染想生時。正理云。彼想初",
    "T41n1822_008:0592b14": "行說名想位　此是中根。是第二中般　或",
    "T41n1822_008:0592b15": "尋位者。正理論云。由煩惱力令心於境種",
    "T41n1822_008:0592b16": "種尋求說名尋位　此鈍根者。此第三中般",
    "T41n1822_008:0592b17": "也。論。或取色界至是名第一。此是第二",
    "T41n1822_008:0592b18": "師異釋也。七善士趣經中般分三。此是第一",
    "T41n1822_008:0592b19": "中般也。即是從生色界天中趣向本法會",
    "T41n1822_008:0592b20": "天。中間時有近遠。以前後不同。第一人生",
    "T41n1822_008:0592b21": "天未趣即般涅槃。論。從是次後至是名",
    "T41n1822_008:0592b22": "第二。釋第二也。論。復從此後至是名",
    "T41n1822_008:0592b23": "第三。釋第三也。已上三人並是中般。",
    "T41n1822_008:0592b24": "論。入法會已至是名生般。是七善士趣第四",
    "T41n1822_008:0592b25": "人也。論。或感多壽至故名生般。第二",
    "T41n1822_008:0592b26": "釋也。偏釋生般欲簡異中三也。論。",
    "T41n1822_008:0592b27": "如是所說至皆不相應。總非上說。與七善士",
    "T41n1822_008:0592b28": "趣火星喻說皆不相應。論。所以者何。",
    "T41n1822_008:0592b29": "大眾部師徵不相應所以。論。以彼處",
    "T41n1822_008:0592c01": "行無差別故。答也　就中有二。一以行無",
    "T41n1822_008:0592c02": "差別。二無色界應有中般。此是初也。其火",
    "T41n1822_008:0592c03": "星喻滅處不同。行有近遠。由斯分其中般",
    "T41n1822_008:0592c04": "有三種別。如說至色界或想或尋。及初",
    "T41n1822_008:0592c05": "取同分受天法樂等。雖說時別前後分",
    "T41n1822_008:0592c06": "三滅處行時與火星喻不相扶會由斯所",
    "T41n1822_008:0592c07": "說皆不相應。論。又無色界至皆是虛",
    "T41n1822_008:0592c08": "妄。第二無色應有破也。此前破雙破兩說。",
    "T41n1822_008:0592c09": "謂壽量中間及近天中間。此唯破壽量中",
    "T41n1822_008:0592c10": "間不破近天中也。以無色界無入天法",
    "T41n1822_008:0592c11": "會等故　論。然不說彼至伽陀中說。引文",
    "T41n1822_008:0592c12": "證也　嗢拕喃者。此云集施　伽陀者。此云",
    "T41n1822_008:0592c13": "頌舊云偈者訛也　總集諸賢聖者。順解脫",
    "T41n1822_008:0592c14": "分已上名賢。見道已上說名為聖　四靜慮",
    "T41n1822_008:0592c15": "各十者。賢有二人。謂起七方便未起七方",
    "T41n1822_008:0592c16": "便生上界者。聖有八人。謂七善士趣。及阿",
    "T41n1822_008:0592c17": "羅漢。三無色無三中般。非想者又闕上流。",
    "T41n1822_008:0592c18": "最初生彼天者無上流故。非無從餘下",
    "T41n1822_008:0592c19": "天上流來者。論。若復不誦如是等經。",
    "T41n1822_008:0592c20": "若復不誦總集諸聖賢經　等者等取七善",
    "T41n1822_008:0592c21": "趣經。論。無上法王至實有極成。論主傷",
    "T41n1822_008:0592c22": "歎　無上法王久已滅度者。造此論時佛涅",
    "T41n1822_008:0592c23": "槃後九百年也　諸大法將亦般涅槃者。迦",
    "T41n1822_008:0592c24": "延．法救等已般涅槃　聖教支離已成多部",
    "T41n1822_008:0592c25": "者。佛涅槃後一百年為初。四百年為後。本",
    "T41n1822_008:0592c26": "末分成二十部。廣如宗輪論說　于今轉盛",
    "T41n1822_008:0592c27": "者。至九百年轉更盛也　言。違理者。謂前",
    "T41n1822_008:0592c28": "像實有不成非等故故非喻也　言。拒教",
    "T41n1822_008:0592c29": "者。即拒所引七部契經。餘文可解。論。",
    "T41n1822_008:0593a01": "若爾云何至無間地獄。大眾部等引契經證",
    "T41n1822_008:0593a02": "無中有也。總有三經。此即第一經也。若有",
    "T41n1822_008:0593a03": "中有因何經說現身顛墜無間地獄　度",
    "T41n1822_008:0593a04": "使。此云毀壞　魔羅。此云殺者。婆沙一百",
    "T41n1822_008:0593a05": "二十五。羯洛迦孫馱佛。將一侍者名曰",
    "T41n1822_008:0593a06": "至遠。入婆羅門村次第乞食。時魔度使化",
    "T41n1822_008:0593a07": "作少年擲石遙打。侍者頭破血流被面。隨",
    "T41n1822_008:0593a08": "佛後行。時佛呵叱魔言。汝何非分造斯惡",
    "T41n1822_008:0593a09": "業。魔時業盡便墜地獄。論。此經意說",
    "T41n1822_008:0593a10": "至後受生受。論主通經。如文可解。論。",
    "T41n1822_008:0593a11": "何故經說至生那落迦。引第二證無中有。",
    "T41n1822_008:0593a12": "經言無間即生。故知無中有也。若有中有",
    "T41n1822_008:0593a13": "即是有間。論。此經意遮至定順生受。論",
    "T41n1822_008:0593a14": "主通經　就中有三。一順通。二反通。三責",
    "T41n1822_008:0593a15": "迷文。此順通也　言無間者。有其二義。一",
    "T41n1822_008:0593a16": "定生地獄不往餘趣間故名無間也。二定",
    "T41n1822_008:0593a17": "受生報不為餘生間故名無間。非是無",
    "T41n1822_008:0593a18": "中有間。論。若但執文至不待身壞。第二",
    "T41n1822_008:0593a19": "反難。釋有二。一經言無間彼即不許有中",
    "T41n1822_008:0593a20": "有者。經言五無間業生地獄中。應必具五",
    "T41n1822_008:0593a21": "無間方生。闕應不生。此第一也。唯五無間",
    "T41n1822_008:0593a22": "業生地獄非餘惡業生地獄中。即成大",
    "T41n1822_008:0593a23": "過。此第二也。經言造業無間即生地獄。應",
    "T41n1822_008:0593a24": "造業已即生地獄。不待身壞命終心等即",
    "T41n1822_008:0593a25": "生地獄。此第三。論。或雖不許至即是",
    "T41n1822_008:0593a26": "生有。第三責迷文也。汝迷經文。經言無間",
    "T41n1822_008:0593a27": "即生。生中有也。中有是生方便故名為生。",
    "T41n1822_008:0593a28": "從生得名非剋性也。若就自性應名為",
    "T41n1822_008:0593a29": "起。如前廣說。論。若爾經頌至無有所",
    "T41n1822_008:0593b01": "止。引第三經證無中有。此頌佛為婆羅門",
    "T41n1822_008:0593b02": "說。婆羅門名再生。以初生時名為一生。受",
    "T41n1822_008:0593b03": "法之時名再生也。出胎有五位。一嬰姟。二",
    "T41n1822_008:0593b04": "童子。三少年。四盛年。五老年　汝今過盛位",
    "T41n1822_008:0593b05": "者。過第四盛年至老年也　至衰將近琰",
    "T41n1822_008:0593b06": "魔王者。謂將死也　琰魔王。舊云閻羅王。",
    "T41n1822_008:0593b07": "此云靜息。靜息罪人判是非也　欲往前",
    "T41n1822_008:0593b08": "路無資糧者。汝若有善資糧至其王所判",
    "T41n1822_008:0593b09": "生善趣。若無資糧判生惡趣　求住中間",
    "T41n1822_008:0593b10": "無所止者。汝怖惡趣。若欲求住中間復無",
    "T41n1822_008:0593b11": "所止。論。若有中有至無有所止。辨無",
    "T41n1822_008:0593b12": "中有所以。論。此頌意顯至行無礙故。",
    "T41n1822_008:0593b13": "論主通經。文中有二。一以人中速歸魔",
    "T41n1822_008:0593b14": "滅無暫停義言無所止。二或在中有速往",
    "T41n1822_008:0593b15": "生處中無停止。論。寧知經意如此非",
    "T41n1822_008:0593b16": "餘。大眾部等徵也。寧知經據速歸磨滅及",
    "T41n1822_008:0593b17": "速往生處言無所止。非是據無中有說",
    "T41n1822_008:0593b18": "中間無止也。論。汝復焉知如餘非此。論",
    "T41n1822_008:0593b19": "主反徵大眾部也。汝復焉知汝餘說據無",
    "T41n1822_008:0593b20": "中有名無所止。不如我說據速磨滅名",
    "T41n1822_008:0593b21": "無所止。論。二責既等至竝無違害。論主",
    "T41n1822_008:0593b22": "明經不成證也。一以二責等。二以二釋",
    "T41n1822_008:0593b23": "同。論。如何偏證至為證不成。經成非",
    "T41n1822_008:0593b24": "證。",
    "T41n1822_008:0593b25": "俱舍論疏卷第八",
    "T41n1822_008:0593b26": "同年十一月朔日於同處點同老法師。",
    "T41n1822_008:0593b27": "此卷草書頗不穩便。",
    "T41n1822_008:0593b28": "以黃薗本一交了　　　　理真"
}