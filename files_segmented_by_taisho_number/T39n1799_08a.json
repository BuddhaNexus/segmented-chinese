{
    "T39n1799_08a:0924c24": "folio_8a 8首楞嚴義疏注經卷第八之一",
    "T39n1799_08a:0924c26": "長水沙門子󱈜集",
    "T39n1799_08a:0924c27": "二、返妄歸真辨地位之相，三：初、辨漸次",
    "T39n1799_08a:0924c28": "修行者，前由無明動彼靜心，從細至麁遂成",
    "T39n1799_08a:0924c29": "三相及二顛倒。又由世界和合相涉，根塵相",
    "T39n1799_08a:0925a01": "對成業性故，十二區分，類生差別，流浪苦海",
    "T39n1799_08a:0925a02": "如汲井輪，其猶空華於湛精明亂生亂滅，此",
    "T39n1799_08a:0925a03": "皆塵勞煩惱污染真性不得清淨。今欲轉染",
    "T39n1799_08a:0925a04": "歸淨，返流復源，故立漸次修行以為對治。下",
    "T39n1799_08a:0925a05": "喻云「如淨器中除去毒蜜，以諸湯水并雜灰",
    "T39n1799_08a:0925a06": "香洗滌其器，後貯甘露。」由此漸次以立地位",
    "T39n1799_08a:0925a07": "也。文二：一、結前生後，二：一、結前顛倒因。",
    "T39n1799_08a:0925a08": "「阿難！如是眾生一一類中亦各各具十二顛",
    "T39n1799_08a:0925a09": "倒，猶如捏目，亂華發生，顛倒妙圓真淨明心，",
    "T39n1799_08a:0925a10": "具足如斯虛妄亂想。」眾生妄心無始熏習，業",
    "T39n1799_08a:0925a11": "苦種子如恒河沙，何啻十二八萬四千？故一",
    "T39n1799_08a:0925a12": "一類復具十二，於妙圓中皆是狂勞虛妄華",
    "T39n1799_08a:0925a13": "相。二、生後漸次法。",
    "T39n1799_08a:0925a14": "「汝今修證佛三摩提，於是本因元所亂想，立",
    "T39n1799_08a:0925a15": "三漸次方得除滅，如淨器中除去毒蜜，以諸",
    "T39n1799_08a:0925a16": "湯水并雜灰香洗滌其器，後貯甘露。」真心如",
    "T39n1799_08a:0925a17": "器，顛倒即毒蜜，湯水等即戒定慧，洗滌",
    "T39n1799_08a:0925a18": "即修習，甘露即無生忍。若本無垢，亦無修",
    "T39n1799_08a:0925a19": "證。既有修證，須具眾因，故此三種皆為本也。",
    "T39n1799_08a:0925a20": "二、正辨修行，二：一、徵列。",
    "T39n1799_08a:0925a21": "「云何名為三種漸次？一者修習除其助因；二",
    "T39n1799_08a:0925a22": "者真修刳其正性；」前問至何漸次得修行",
    "T39n1799_08a:0925a23": "目，今此第二正名修行，故云真修。",
    "T39n1799_08a:0925a24": "「三者增進違其現業。」五種辛菜名為助因，",
    "T39n1799_08a:0925a25": "以能資助煩惱業故。淫盜殺妄名為正性，以",
    "T39n1799_08a:0925a26": "是生死根本解脫怨故。根塵偶對，流逸奔",
    "T39n1799_08a:0925a27": "趣，正是無明現行業用，是故除而去之，刳而",
    "T39n1799_08a:0925a28": "空之，違而背之。苟三行漸著，功用漸成，六用",
    "T39n1799_08a:0925a29": "不行，返流全一，妙圓平等，身心快然，是人即",
    "T39n1799_08a:0925b01": "獲無生法忍。二、別釋，三：一、除其助因，二：一、",
    "T39n1799_08a:0925b02": "總指食為助因。",
    "T39n1799_08a:0925b03": "「云何助因？阿難！如是世界十二類生不能自",
    "T39n1799_08a:0925b04": "全，依四食住，所謂段食、觸食、思食、識食。是",
    "T39n1799_08a:0925b05": "故佛說一切眾生皆依食住。」皆依食住者，",
    "T39n1799_08a:0925b06": "食以資益諸根大種，心、心所法能生喜樂，相",
    "T39n1799_08a:0925b07": "續執持，故有四種。段謂分段，以欲界香、味、觸",
    "T39n1799_08a:0925b08": "三正消變時有資益義，乃名為食。觸食謂根、",
    "T39n1799_08a:0925b09": "境、識三和合，能引意識相應觸起，觸對前境，",
    "T39n1799_08a:0925b10": "能生喜樂，資益諸根及心、心所故。思食謂意",
    "T39n1799_08a:0925b11": "識相應，思與欲俱轉，於可意境希望偏勝，有",
    "T39n1799_08a:0925b12": "資益義故。識食謂第八識由前三食緣助勢",
    "T39n1799_08a:0925b13": "力，令此第八體有增勝，故能執持諸根大種，",
    "T39n1799_08a:0925b14": "能與諸法為長養因。有攝益義，故名為食，如",
    "T39n1799_08a:0925b15": "四食章。二、別示食辛過患，三：一、勸令斷。",
    "T39n1799_08a:0925b16": "「阿難！一切眾生食甘故生、食毒故死，是諸眾",
    "T39n1799_08a:0925b17": "生求三摩提，當斷世間五種辛菜。」有資益",
    "T39n1799_08a:0925b18": "義，皆名為甘。不正消變，能壞身心，皆名為毒。",
    "T39n1799_08a:0925b19": "五辛者，謂大蒜、茖葱、慈葱、蘭葱、興渠。是五性",
    "T39n1799_08a:0925b20": "熱，氣葷味辣，修行者食，能殺法身，如食毒也，",
    "T39n1799_08a:0925b21": "故須斷之。二、示過患，二：一、現同鬼住。",
    "T39n1799_08a:0925b22": "「是五種辛，熟食發淫，生啖增恚。如是世界",
    "T39n1799_08a:0925b23": "食辛之人，縱能宣說十二部經，十方天仙嫌",
    "T39n1799_08a:0925b24": "其臭穢，咸皆遠離。諸餓鬼等因彼食次，舐其",
    "T39n1799_08a:0925b25": "唇吻，常與鬼住。福德日銷，長無利益。」生",
    "T39n1799_08a:0925b26": "死根本無過婬、殺，此五能助，復加葷穢引諸",
    "T39n1799_08a:0925b27": "邪惡，污清淨道，故福德天眾捨離無益，諸鬼",
    "T39n1799_08a:0925b28": "同住也。唯增癡惑，失正真道，修三昧者豈",
    "T39n1799_08a:0925b29": "不慎之！二、終作魔民。",
    "T39n1799_08a:0925c01": "「是食辛人修三摩地，菩薩、天仙、十方善神不",
    "T39n1799_08a:0925c02": "來守護，大力魔王得其方便，現作佛身來為",
    "T39n1799_08a:0925c03": "說法，非毀禁戒，讚婬怒癡，命終自為魔王眷",
    "T39n1799_08a:0925c04": "屬，受魔福盡，墮無間獄。」臭辣葷穢非可聖",
    "T39n1799_08a:0925c05": "意，故不守護。魔不持戒，而修邪定及修世",
    "T39n1799_08a:0925c06": "福，遂感魔宮。以定福力且順生報，其毀禁業",
    "T39n1799_08a:0925c07": "順後方受，故云福盡墮獄。三、結成行。",
    "T39n1799_08a:0925c08": "「阿難！修菩提者永斷五辛，是則名為第一增",
    "T39n1799_08a:0925c09": "進修行漸次。」二、刳其正性，二：一、勸持戒，二：",
    "T39n1799_08a:0925c10": "一、正勸止持，三：一、正明。",
    "T39n1799_08a:0925c11": "「云何正性？阿難！如是眾生入三摩地，要先嚴",
    "T39n1799_08a:0925c12": "持清淨戒律，永斷婬心，不食酒肉。以火淨",
    "T39n1799_08a:0925c13": "食，無啖生氣。」正性者，此殺盜婬性是罪",
    "T39n1799_08a:0925c14": "故，復是生死根本性故。然飲酒合是助因，今",
    "T39n1799_08a:0925c15": "為正性者，以過惡深於辛故。以火淨食者，",
    "T39n1799_08a:0925c16": "以淺況深，生果尚須淨食，何況酒肉、婬盜殺",
    "T39n1799_08a:0925c17": "妄。《涅槃》護譏嫌戒與性重等，故須防微，免致",
    "T39n1799_08a:0925c18": "大過。二、反顯。",
    "T39n1799_08a:0925c19": "「阿難！是修行人若不斷婬及與殺生，出三界",
    "T39n1799_08a:0925c20": "者，無有是處。」豈有具諸功德出離之體而",
    "T39n1799_08a:0925c21": "從婬盜殺妄中得？必不然也。三、順結。",
    "T39n1799_08a:0925c22": "「當觀婬欲猶如毒蛇，如見怨賊。」毒蛇、怨賊",
    "T39n1799_08a:0925c23": "能殺生身，不損法體。婬欲能損法身慧命，真",
    "T39n1799_08a:0925c24": "修行者必須永斷。《涅槃經》說「菩薩觀愛有九",
    "T39n1799_08a:0925c25": "種過患：一如債有餘；二如羅剎女婦；三如妙",
    "T39n1799_08a:0925c26": "華莖有毒蛇；四如惡食性所不便而強食之；",
    "T39n1799_08a:0925c27": "五如婬女；六如摩樓迦子；七如瘡中瘜肉；",
    "T39n1799_08a:0925c28": "八如暴風；九如彗星。」下文云「十方如來色目",
    "T39n1799_08a:0925c29": "行婬同名欲火，菩薩觀欲如避火坑。」二、教",
    "T39n1799_08a:0926a01": "行次第。",
    "T39n1799_08a:0926a02": "「先持聲聞四棄八棄，執身不動；後行菩薩清",
    "T39n1799_08a:0926a03": "淨律儀，執心不起。」比丘四重，尼復加四，謂",
    "T39n1799_08a:0926a04": "觸八覆隨，故云八棄。梵云波羅夷，此云棄，謂",
    "T39n1799_08a:0926a05": "犯此者永棄佛法邊外，猶如死屍大海不受，",
    "T39n1799_08a:0926a06": "故名為棄。入大乘道而先學小者，《十輪經》說",
    "T39n1799_08a:0926a07": "「若不先學小乘即學大乘，無有是處。」乃至云",
    "T39n1799_08a:0926a08": "「無力飲河池，詎能吞大海？是故一切菩薩皆",
    "T39n1799_08a:0926a09": "先學三乘，唯不究竟證於小耳。」二、明利益，",
    "T39n1799_08a:0926a10": "二：一、遠多過累。",
    "T39n1799_08a:0926a11": "「禁戒成就，則於世界永無相生、相殺之業。偷",
    "T39n1799_08a:0926a12": "劫不行，無相負累，亦於世界不還宿債。」三",
    "T39n1799_08a:0926a13": "緣若斷，三因不生，故於世間不相詶報，皆由",
    "T39n1799_08a:0926a14": "持戒成就故爾。二、獲多神用。",
    "T39n1799_08a:0926a15": "「是清淨人修三摩地，父母肉身不須天眼，自",
    "T39n1799_08a:0926a16": "然觀見十方世界，覩佛聞法，親奉聖旨，得大",
    "T39n1799_08a:0926a17": "神通，遊十方界，宿命清淨，得無艱險，是則",
    "T39n1799_08a:0926a18": "名為第二增進修行漸次。」持戒清淨，魔事不",
    "T39n1799_08a:0926a19": "生。觀行既成，故能發用。於父母所生之身得",
    "T39n1799_08a:0926a20": "相似五通，此同《法華》觀行持經於現身中獲",
    "T39n1799_08a:0926a21": "六根淨。文云「雖未得天眼，但用父母所生眼，",
    "T39n1799_08a:0926a22": "徹見三千界」等。三、違其現業，三：一、返流全",
    "T39n1799_08a:0926a23": "一。",
    "T39n1799_08a:0926a24": "「云何現業？阿難！如是清淨持禁戒人，心無貪",
    "T39n1799_08a:0926a25": "婬，於外六塵不多流逸。」由前起後也。清禁",
    "T39n1799_08a:0926a26": "既圓，觀行仍就，於六塵境已知虛幻，終不",
    "T39n1799_08a:0926a27": "信任隨流奔逸，妄有取著。",
    "T39n1799_08a:0926a28": "「因不流逸，旋元自歸。塵既不緣，根無所偶。反",
    "T39n1799_08a:0926a29": "流全一，六用不行。」正違現業也。既不隨塵，",
    "T39n1799_08a:0926b01": "復歸元性，元性之中本無根塵，夫何為偶？根",
    "T39n1799_08a:0926b02": "境不生，六用不起，唯一圓常妙覺明體，此同",
    "T39n1799_08a:0926b03": "觀音圓通，生滅既滅，寂滅現前也。故上偈云",
    "T39n1799_08a:0926b04": "「一處成休復，六用皆不成，塵垢應念消，成圓",
    "T39n1799_08a:0926b05": "明淨妙。」二、獲忍無生。",
    "T39n1799_08a:0926b06": "「十方國土皎然清淨，譬如琉璃內懸寶月。」",
    "T39n1799_08a:0926b07": "此敘證真相也。國土融真，圓明體現，故如琉",
    "T39n1799_08a:0926b08": "璃內懸寶月。清淨者，空義。瑠璃、寶月，空假",
    "T39n1799_08a:0926b09": "中也。故《圓覺》云「覺圓明故顯心清淨，心清淨",
    "T39n1799_08a:0926b10": "故乃至一世界、多世界清淨」等。",
    "T39n1799_08a:0926b11": "「身心快然，妙圓平等，獲大安穩。」前則世界",
    "T39n1799_08a:0926b12": "圓明，此則身心圓明。本由迷倒，身之與心，外",
    "T39n1799_08a:0926b13": "洎山河虛空大地，咸是妙明真心中物。今復",
    "T39n1799_08a:0926b14": "本源，故身心世界妙圓平等，更無差別，法界",
    "T39n1799_08a:0926b15": "一相。創證此境，快然安穩，即分得涅槃安樂",
    "T39n1799_08a:0926b16": "處也。",
    "T39n1799_08a:0926b17": "「一切如來密圓淨妙皆現其中，」此獲勝德，",
    "T39n1799_08a:0926b18": "即所證理顯也。現謂顯發。理智行三名密圓",
    "T39n1799_08a:0926b19": "淨，即涅槃三德也。一一德中具一切法，三一",
    "T39n1799_08a:0926b20": "無礙，故稱為妙。此二種法諸佛所證，是佛",
    "T39n1799_08a:0926b21": "果德，攝盡十方三世佛法。今日於此一念顯",
    "T39n1799_08a:0926b22": "現，通達無礙，故云皆現其中。",
    "T39n1799_08a:0926b23": "「是人即獲無生法忍。」結能證也。真如實相",
    "T39n1799_08a:0926b24": "名無生法。無漏真智名之為忍。得此智時，忍",
    "T39n1799_08a:0926b25": "可、印持法無生理，決定不謬，境智相冥名無",
    "T39n1799_08a:0926b26": "生忍。《華嚴》初住、餘經初地是得忍位。今經第",
    "T39n1799_08a:0926b27": "三漸次便得此忍，逈異餘說。於此忍中隨所",
    "T39n1799_08a:0926b28": "證得不異而異，即立諸位，故名聖位。此則初",
    "T39n1799_08a:0926b29": "漸次正修觀行，第二漸次觀成入似，第三漸",
    "T39n1799_08a:0926c01": "次既言獲無生忍，即同初住至等覺位。三、結",
    "T39n1799_08a:0926c02": "顯立位。",
    "T39n1799_08a:0926c03": "「從是漸修，隨所發行安立聖位，是則名為第",
    "T39n1799_08a:0926c04": "三增進修行漸次。」從此第三漸次隨起何",
    "T39n1799_08a:0926c05": "行，隨行附義，以立位名，不離前來密圓淨妙",
    "T39n1799_08a:0926c06": "境智行也。二、明地位差別。夫論地位者，皆",
    "T39n1799_08a:0926c07": "是諸佛、菩薩親證境界，約斷伏次第、發真妙",
    "T39n1799_08a:0926c08": "用、功力淺深以立位次。《起信論》云「相似覺、隨",
    "T39n1799_08a:0926c09": "分覺、究竟覺」，以分地前、地上及究竟位。《華嚴",
    "T39n1799_08a:0926c10": "經》、《智度論》約入大海辨功用淺深，但遲速",
    "T39n1799_08a:0926c11": "有異，分根性利鈍，如涉長途非無里數。諸大",
    "T39n1799_08a:0926c12": "乘經若說平等法界無佛、無眾生，則無地位",
    "T39n1799_08a:0926c13": "可立。如《華嚴經》云「眾生妄分別，有佛有世界，",
    "T39n1799_08a:0926c14": "若了真法性，無佛無世界。」《楞伽》云「無有佛涅",
    "T39n1799_08a:0926c15": "槃，亦無涅槃佛，遠離覺所覺。」又云「寂滅真如，",
    "T39n1799_08a:0926c16": "有何漸次？」上文云「妙性圓明，離諸名相，本來",
    "T39n1799_08a:0926c17": "無有世界眾生。」此等令觀一真法界本來平",
    "T39n1799_08a:0926c18": "等，無修無證亦無迷悟，故無地位可立，此顯",
    "T39n1799_08a:0926c19": "心真如門也。若依心生滅門，有迷有悟，識然",
    "T39n1799_08a:0926c20": "修證差別不同。且圓頓大乘無過《華嚴》、《涅槃》、",
    "T39n1799_08a:0926c21": "《仁王》、《瓔珞》、《大品》、《法華》等經，雖明法界平等無",
    "T39n1799_08a:0926c22": "說無示，而菩薩行位終日炳然。故《華嚴》云",
    "T39n1799_08a:0926c23": "「不為鈍根下劣眾生說於地位。」《仁王》云「若言",
    "T39n1799_08a:0926c24": "越此地位得成佛者，是魔所說。」此則異諸外",
    "T39n1799_08a:0926c25": "道、天魔各自謂得無上覺道，不說地位。今顯",
    "T39n1799_08a:0926c26": "佛法有不思議功德，曠劫修行，因圓果滿方",
    "T39n1799_08a:0926c27": "稱究竟。又諸經論建立地位多少不同，《仁王》",
    "T39n1799_08a:0926c28": "五十一位，《瓔珞》五十二位，《華嚴》四十一位，",
    "T39n1799_08a:0926c29": "《大品》四十二位，此經五十七位，下文復云六",
    "T39n1799_08a:0927a01": "十聖位。聖說不同，或開或合各是一意。若約",
    "T39n1799_08a:0927a02": "天台圓教位次對今經者，有同有異。同故地",
    "T39n1799_08a:0927a03": "前俱是證位，異故此乾慧心便是第三漸次，",
    "T39n1799_08a:0927a04": "無生忍中隨義建立，不同天台入初住時方",
    "T39n1799_08a:0927a05": "證無生忍也。文九：一、乾慧地。",
    "T39n1799_08a:0927a06": "「阿難！是善男子欲愛乾枯，」持戒清淨，遠離",
    "T39n1799_08a:0927a07": "貪婬，故名初乾，即斷煩惱障也。乾義有二：一",
    "T39n1799_08a:0927a08": "欲盡故曰乾；二但慧故曰乾。今即初義，根境",
    "T39n1799_08a:0927a09": "不偶，由三昧力返流全一，破所知也。",
    "T39n1799_08a:0927a10": "「現前殘質不復續生。」報障盡也。亡欲愛故",
    "T39n1799_08a:0927a11": "無潤惑，根不偶故無業性。縱有業苦種子，",
    "T39n1799_08a:0927a12": "無潤不生，盡此報身更不相續，即生實報土",
    "T39n1799_08a:0927a13": "也。此即惑業苦亡，無潤生理，即乾義也。",
    "T39n1799_08a:0927a14": "「執心虛明，純是智慧，慧性明圓瑩十方界。」",
    "T39n1799_08a:0927a15": "戒定既圓，從此發慧，即轉前三障純成智",
    "T39n1799_08a:0927a16": "慧。慧光發明瑩十方界，即慧義也。",
    "T39n1799_08a:0927a17": "「乾有其慧，名乾慧地。」結名也。此即但有其",
    "T39n1799_08a:0927a18": "慧，故前云純也。既云隨所發行安立聖位，故",
    "T39n1799_08a:0927a19": "約欲枯返流，純成智慧，未沾果海法流之水，",
    "T39n1799_08a:0927a20": "故受此名。此約無生忍中義說故爾，真謂圓",
    "T39n1799_08a:0927a21": "融不礙行布，下皆倣此。二、十信位，二：一、躡",
    "T39n1799_08a:0927a22": "前總示。",
    "T39n1799_08a:0927a23": "「欲習初乾，未與如來法流水接，」躡前乾慧",
    "T39n1799_08a:0927a24": "義也。創乾欲愛，果法未沾，即用此心為信方",
    "T39n1799_08a:0927a25": "便。標如來者，顯是果法，此下總示。",
    "T39n1799_08a:0927a26": "「即以此心中中流入圓妙開敷。」此標也。即",
    "T39n1799_08a:0927a27": "用此乾慧中智合中道理，理智俱中，故名中",
    "T39n1799_08a:0927a28": "中。又離一切二邊相故，雙照二諦無不真實。",
    "T39n1799_08a:0927a29": "又此中智念念相繼而進上位，故云中中流",
    "T39n1799_08a:0927b01": "入。言流入者，顯無功用任運而進也，以證中",
    "T39n1799_08a:0927b02": "道自然流入薩婆若海。此則更增一番智斷",
    "T39n1799_08a:0927b03": "功能，故云圓妙開敷。此即於乾慧心增明觀",
    "T39n1799_08a:0927b04": "智以為方便，得入十信。",
    "T39n1799_08a:0927b05": "「從真妙圓，重發真妙。」釋也。上句釋此心流",
    "T39n1799_08a:0927b06": "入，下句釋圓妙開敷。二、正開十心，十：一、信",
    "T39n1799_08a:0927b07": "心。",
    "T39n1799_08a:0927b08": "「妙信常住，一切妄想滅盡無餘，中道鈍真，",
    "T39n1799_08a:0927b09": "名信心住。」以中道智證法界一體三寶，於",
    "T39n1799_08a:0927b10": "實德能深忍樂欲，冥合常住清淨妙心，名為",
    "T39n1799_08a:0927b11": "妙信。此信即理，亦名常住。一切妄想滅無餘",
    "T39n1799_08a:0927b12": "者，即斷所知，無明住地一斷遍斷。始因迷覺",
    "T39n1799_08a:0927b13": "成不覺，今既圓妙智發，翻不覺成覺，故云一",
    "T39n1799_08a:0927b14": "切滅盡無餘。中道純真者，妙智決定，不偏不",
    "T39n1799_08a:0927b15": "邪，是佛正因。不雜偽妄，故云純真。以不住法",
    "T39n1799_08a:0927b16": "即住其中，故名為住。經中多說地、住二位是",
    "T39n1799_08a:0927b17": "發真處，今於乾慧信位立之，表是證真非是",
    "T39n1799_08a:0927b18": "似解耳。二、念心。",
    "T39n1799_08a:0927b19": "「真信明了，一切圓通，陰、處、界三不能為礙。」",
    "T39n1799_08a:0927b20": "躡前信心也。妙信常住，不偏不邪，純一真如，",
    "T39n1799_08a:0927b21": "故云真信明了。一切圓通者，了三科法無不",
    "T39n1799_08a:0927b22": "是如也。無明妄想既亡，陰界自然解脫，故云",
    "T39n1799_08a:0927b23": "不能為礙。",
    "T39n1799_08a:0927b24": "「如是乃至過去、未來無數劫中，捨身、受身一",
    "T39n1799_08a:0927b25": "切習氣皆現在前。是善男子皆能憶念，得無",
    "T39n1799_08a:0927b26": "遺忘，名念心住。」妄想若存，陰界為礙，忘失",
    "T39n1799_08a:0927b27": "煩惱隨此而生。今既妄滅陰消，過未如一，無",
    "T39n1799_08a:0927b28": "遠無近、所經未經一念現前，此即過去宿命、",
    "T39n1799_08a:0927b29": "未來天眼明記不失，故名為念。三、精進心。",
    "T39n1799_08a:0927c01": "「妙圓純真，真精發化，無始習氣通一精明，唯",
    "T39n1799_08a:0927c02": "以精明進趣真淨，名精進心。」圓妙淨智無",
    "T39n1799_08a:0927c03": "二邊之雜、無妄想之偽，故云純真。現用自在，",
    "T39n1799_08a:0927c04": "故云發化。乃能融通習氣，唯一精真，以真精",
    "T39n1799_08a:0927c05": "智進真淨行，故名精進。四、慧心。",
    "T39n1799_08a:0927c06": "「心精現前，純以智慧，名慧心住。」真精之心",
    "T39n1799_08a:0927c07": "明了顯現，此現前心純是圓智，用名慧心，智",
    "T39n1799_08a:0927c08": "之與慧左右言耳。五、定心。",
    "T39n1799_08a:0927c09": "「執持智明，周遍寂湛，寂妙常凝，名定心住。」",
    "T39n1799_08a:0927c10": "智照凝明，無動無亂，照而常寂，湛然不動，故",
    "T39n1799_08a:0927c11": "曰定心。六、不退心。",
    "T39n1799_08a:0927c12": "「定光發明，明性深入，唯進無退，名不退心。」",
    "T39n1799_08a:0927c13": "寂定、慧光互相明發，於理於行唯深唯進，故",
    "T39n1799_08a:0927c14": "云不退。七、護法心。",
    "T39n1799_08a:0927c15": "「心進安然，保持不失，十方如來氣分交接，名",
    "T39n1799_08a:0927c16": "護法心。」寂照增進，不動不退，故云安然。保",
    "T39n1799_08a:0927c17": "任護持，令此與佛冥然通合，故云交接。由保",
    "T39n1799_08a:0927c18": "持故名為護法。八、迴向心。",
    "T39n1799_08a:0927c19": "「覺明保持，能以妙力迴佛慈光向佛安住，猶",
    "T39n1799_08a:0927c20": "如雙鏡光明相對，其中妙影重重相入，名迴",
    "T39n1799_08a:0927c21": "向心。」由前寂照互相顯發，保持無退，妙用強",
    "T39n1799_08a:0927c22": "勝，能感果德，因心中現，故云迴佛慈光。此寂",
    "T39n1799_08a:0927c23": "照因決能感果，無有乖失，故云向佛安住。果",
    "T39n1799_08a:0927c24": "中現因相，因中現果相，因果不二互現互",
    "T39n1799_08a:0927c25": "人，故云妙影重重相人，名迴向心。九、戒",
    "T39n1799_08a:0927c26": "心。",
    "T39n1799_08a:0927c27": "「心光密迴，獲佛常凝無上妙淨，安住無為，得",
    "T39n1799_08a:0927c28": "無遺失，名戒心住。」即寂之照，故曰心光。即",
    "T39n1799_08a:0927c29": "照之寂，名佛常凝。此圓定慧離二邊染，斷性",
    "T39n1799_08a:0928a01": "亦無，故云無上妙淨。二邊不動即無為作，故",
    "T39n1799_08a:0928a02": "云安住無為也。得無遺失，戒圓明也。此則定",
    "T39n1799_08a:0928a03": "道圓融，離妄想染，故云戒心。十、願心。",
    "T39n1799_08a:0928a04": "「住戒自在，能遊十方，所去隨願，名願心住。」",
    "T39n1799_08a:0928a05": "戒根圓淨，過累不拘，故云自在。以此為足遊",
    "T39n1799_08a:0928a06": "履十界，妙用現前，隨欲利益，故名願心。三、",
    "T39n1799_08a:0928a07": "十住，十：一、發心住。",
    "T39n1799_08a:0928a08": "「阿難！是善男子以真方便發此十心，心精發",
    "T39n1799_08a:0928a09": "暉，十用涉入圓成一心，名發心住。」方便空",
    "T39n1799_08a:0928a10": "也，十心假也，一心中也。圓融妙慧名真方便，",
    "T39n1799_08a:0928a11": "由此妙慧發前十信，以此十心本是一性所",
    "T39n1799_08a:0928a12": "具功德。由妙慧發，令一一心皆具十心，十用",
    "T39n1799_08a:0928a13": "無礙，一多相即，唯是一心。心即祕藏，今於此",
    "T39n1799_08a:0928a14": "藏開發顯現，以不住法即住其中，名發心住。",
    "T39n1799_08a:0928a15": "二、治地住。",
    "T39n1799_08a:0928a16": "「心中發明，如淨琉璃內現精金，以前妙心履",
    "T39n1799_08a:0928a17": "以成地，名治地住。」琉璃空也，精金中也，現",
    "T39n1799_08a:0928a18": "即假也。淨寶、精金互相映現，無礙融通，不一",
    "T39n1799_08a:0928a19": "不異。以此妙心而為所依，然後出生無量德",
    "T39n1799_08a:0928a20": "用，故名治地。三、修行住。",
    "T39n1799_08a:0928a21": "「心地涉知，俱得明了，遊履十方得無留礙，名",
    "T39n1799_08a:0928a22": "修行住。」法界心地即前一心，妙行能涉，妙",
    "T39n1799_08a:0928a23": "智能知，理、智、行三自在圓融，不以二邊之所",
    "T39n1799_08a:0928a24": "住著，名無留礙，此真修行，名修行住。四、生",
    "T39n1799_08a:0928a25": "貴住。",
    "T39n1799_08a:0928a26": "「行與佛同，受佛氣分，如中陰身自求父母，陰",
    "T39n1799_08a:0928a27": "信冥通，入如來種，名生貴住。」智行微妙，冥",
    "T39n1799_08a:0928a28": "通果德，故云行與佛同。自然合佛慈種，名受",
    "T39n1799_08a:0928a29": "佛氣分。如中陰身自求父母者，以佛權、實二",
    "T39n1799_08a:0928b01": "智為父母。故《維摩》云「智度菩薩母，方便以為",
    "T39n1799_08a:0928b02": "父。」既分入果智，密合果德，故云冥通入如來",
    "T39n1799_08a:0928b03": "種。五、方便具足住。",
    "T39n1799_08a:0928b04": "「既遊道胎，親奉覺胤，如胎已成人相不缺，名",
    "T39n1799_08a:0928b05": "方便具足住。」以自行化他一切種智具足成",
    "T39n1799_08a:0928b06": "就，名人相不缺也。六、正心住。",
    "T39n1799_08a:0928b07": "「容貌如佛，心相亦同，名正心住。」一切種智",
    "T39n1799_08a:0928b08": "自利、利他相用顯現，名為容貌。無緣慈悲，名",
    "T39n1799_08a:0928b09": "之為心。故《觀經》云「佛心者大慈悲是。」此菩薩",
    "T39n1799_08a:0928b10": "分得其用，名之為同。七、不退住。",
    "T39n1799_08a:0928b11": "「身心合成，日益增長，名不退住。」一切種智、",
    "T39n1799_08a:0928b12": "慈悲相用和合成就，任運增長無有退屈，名",
    "T39n1799_08a:0928b13": "為不退。八、童真住。",
    "T39n1799_08a:0928b14": "「十身靈相一時具足，名童真住。」十身靈相，",
    "T39n1799_08a:0928b15": "十身盧舍那也。謂聲聞及緣覺，菩薩，如來",
    "T39n1799_08a:0928b16": "身、法、智、空、業報、眾生及國土。又如來身自",
    "T39n1799_08a:0928b17": "具十種，謂菩提、願、化、力、莊嚴、威勢、意生、",
    "T39n1799_08a:0928b18": "福、法、智。此十妙應，如隨色珠顯現自在，即",
    "T39n1799_08a:0928b19": "不思議種智之妙用。智體本具，隨障盡處而",
    "T39n1799_08a:0928b20": "得顯現，既以權、實二智大悲熏修，功用頓顯。",
    "T39n1799_08a:0928b21": "雖未全如於佛，分得此用，即一身現無量身",
    "T39n1799_08a:0928b22": "也。《華嚴》云「雖未具足一切智，已獲如來自在",
    "T39n1799_08a:0928b23": "力。」九、法王子住。",
    "T39n1799_08a:0928b24": "「形成出胎，親為佛子，名法王子住。」十身具",
    "T39n1799_08a:0928b25": "足，故曰形成。出因顯果，故云出胎。堪任繼嗣",
    "T39n1799_08a:0928b26": "紹隆佛法，名法王子。十、灌頂住。",
    "T39n1799_08a:0928b27": "「表以成人，如國大王以諸國事分委太子，彼",
    "T39n1799_08a:0928b28": "剎利王世子長成，陳列灌頂，名灌頂住。」行",
    "T39n1799_08a:0928b29": "願內充，慈悲外發，德相漸成，化物功著，故云",
    "T39n1799_08a:0928c01": "表以成人。於十方界次補佛處，堪任付囑，傳",
    "T39n1799_08a:0928c02": "法利生，故如國王委政太子陳列灌頂也。問：",
    "T39n1799_08a:0928c03": "准《華嚴經》，初住菩薩即能成佛，教化眾生，何",
    "T39n1799_08a:0928c04": "故至第十住方名陳列灌頂表成佛耶？答：圓融",
    "T39n1799_08a:0928c05": "之教二經頗同，以行布不礙圓融故。華嚴初",
    "T39n1799_08a:0928c06": "住便能成佛，圓融不礙行布故。今十住方列",
    "T39n1799_08a:0928c07": "灌頂，故彼經云「菩薩住處廣大與虛空等。」又",
    "T39n1799_08a:0928c08": "云「初發心時便成正覺，了達諸法真實之相，",
    "T39n1799_08a:0928c09": "所有聞法不由他悟，具修十種智力，究竟離",
    "T39n1799_08a:0928c10": "虛妄，無染如虛空，清淨妙法身，湛然應一切。」",
    "T39n1799_08a:0928c11": "亦同《大品》云「從初發心時即坐道場，轉法輪，",
    "T39n1799_08a:0928c12": "度眾生，當知此菩薩為如佛。」今經云「十用涉",
    "T39n1799_08a:0928c13": "入，圓成一心。」又云「十身靈相一時具足。」此上",
    "T39n1799_08a:0928c14": "皆明一位具諸位，即行布不礙圓融也。又《華",
    "T39n1799_08a:0928c15": "嚴》明第十地菩薩方論受職，此經第十住明",
    "T39n1799_08a:0928c16": "陳列灌頂，即圓融不礙行布也。圓融即橫",
    "T39n1799_08a:0928c17": "論，行布即竪說，二無障礙，二經頗同，故無疑",
    "T39n1799_08a:0928c18": "也。言陳列灌頂者，《華嚴經》云「轉輪聖王所生",
    "T39n1799_08a:0928c19": "太子，母是正后，身相具足，坐白象寶妙金之",
    "T39n1799_08a:0928c20": "座，張大網縵，奏諸音樂，取四大海水置金瓶",
    "T39n1799_08a:0928c21": "內。王執此瓶灌太子頂，是時即名受王職位。",
    "T39n1799_08a:0928c22": "菩薩受職亦復如是，諸佛智水灌其頂故，名",
    "T39n1799_08a:0928c23": "為受大智職菩薩。」彼明第十地方是受職，今",
    "T39n1799_08a:0928c24": "此十住既名灌頂，故說受職，彼約究竟，此約",
    "T39n1799_08a:0928c25": "分得。又無生忍中一位具諸位，故得互說。",
    "T39n1799_08a:0928c26": "四、十行位，十：一、歡喜行。",
    "T39n1799_08a:0928c27": "「阿難！是善男子成佛子已，具足無量如來妙",
    "T39n1799_08a:0928c28": "德，十方隨順，名歡喜行。」初二句結前，具足",
    "T39n1799_08a:0928c29": "下正明。此有三義故歡喜：一、具足無量佛德",
    "T39n1799_08a:0929a01": "故，如觀音云：我又獲是圓通，修證無上道故，",
    "T39n1799_08a:0929a02": "又能善獲四不思議無作妙德。既云不思議，",
    "T39n1799_08a:0929a03": "即是無量佛德也。此之妙德先未曾獲，今自",
    "T39n1799_08a:0929a04": "具足，故云歡喜。二、眾生受化故歡喜，十方者，",
    "T39n1799_08a:0929a05": "現十界身利眾生也。隨順有二：一、眾生趣類",
    "T39n1799_08a:0929a06": "不等，根行有異，菩薩隨順以形以說，此明能",
    "T39n1799_08a:0929a07": "化隨順也；二菩薩現種種化，眾生隨順，一一",
    "T39n1799_08a:0929a08": "受化咸皆得益，此明所化隨順也。能所既皆",
    "T39n1799_08a:0929a09": "隨順，機應俱生歡喜，故以名焉。二、饒益行。",
    "T39n1799_08a:0929a10": "「善能利益一切眾生，名饒益行。」如上隨順",
    "T39n1799_08a:0929a11": "眾生，即是善能利益。始能歡喜生善，終能破",
    "T39n1799_08a:0929a12": "惡入理，故名饒益。三、無嗔恨行。",
    "T39n1799_08a:0929a13": "「自覺、覺他得無違拒，名無瞋恨行。」自覺故，",
    "T39n1799_08a:0929a14": "無明不能拒智。覺他故，有情不能違化。障不",
    "T39n1799_08a:0929a15": "能拒、物不能違，二利既兼，故無嗔恨。四、無",
    "T39n1799_08a:0929a16": "盡行。",
    "T39n1799_08a:0929a17": "「種類出生窮未來際，三世平等，十方通達，名",
    "T39n1799_08a:0929a18": "無盡行。」隨機、隨感現種類身，盡未來際化",
    "T39n1799_08a:0929a19": "復作化。三世下釋所以也，以知三世空寂故，",
    "T39n1799_08a:0929a20": "得窮未來際；以達十方無礙故，能現種類身。",
    "T39n1799_08a:0929a21": "若時、若處現化不絕，故云無盡也。五、離癡",
    "T39n1799_08a:0929a22": "亂行。",
    "T39n1799_08a:0929a23": "「一切合同、種種法門得無差誤，名離癡亂行。」",
    "T39n1799_08a:0929a24": "現種類身，即普現色身三昧。說無量法，不",
    "T39n1799_08a:0929a25": "離四種辯才。若身若說皆是智用，咸歸於理。",
    "T39n1799_08a:0929a26": "《華嚴》云「此菩薩於一念頃得無數三昧。」了知",
    "T39n1799_08a:0929a27": "此之三昧同一體性，乃至得一切法真實智",
    "T39n1799_08a:0929a28": "慧，是故能合種種法門得無差誤，由無差誤",
    "T39n1799_08a:0929a29": "故離癡亂。六、善現行。",
    "T39n1799_08a:0929b01": "「則於同中顯現群異，一一異相各各見同，名",
    "T39n1799_08a:0929b02": "善現行。」一中現無量，故云於同現異。無量",
    "T39n1799_08a:0929b03": "中現一，故云異相見同。身說皆然也。以知一",
    "T39n1799_08a:0929b04": "切法同一法性，能作種種異說，而不失一性",
    "T39n1799_08a:0929b05": "一相之旨。《維摩》云「能善分別諸法相，於第一",
    "T39n1799_08a:0929b06": "義而不動。」故名善現。七、無著行。",
    "T39n1799_08a:0929b07": "「如是乃至十方虛空滿足微塵，一一塵中現",
    "T39n1799_08a:0929b08": "十方界，現塵、現界不相留礙，名無著行。」著",
    "T39n1799_08a:0929b09": "謂住著，即留礙也。一塵現十方，是現界。不壞",
    "T39n1799_08a:0929b10": "一塵相，是現塵。世界、微塵各不相妨，此即大",
    "T39n1799_08a:0929b11": "小自在。由此菩薩住不思議解脫，故得此用。",
    "T39n1799_08a:0929b12": "八、尊重行。",
    "T39n1799_08a:0929b13": "「種種現前，咸是第一波羅蜜多，名尊重行。」",
    "T39n1799_08a:0929b14": "現塵現界、現身現說不相留礙，故云種種現",
    "T39n1799_08a:0929b15": "前，皆從圓融三德般若之所發現，故云第一。",
    "T39n1799_08a:0929b16": "此之妙行超過一切諸法門，故名為尊重。",
    "T39n1799_08a:0929b17": "九、善法行。",
    "T39n1799_08a:0929b18": "「如是圓融能成十方諸佛軌則，名善法行。」",
    "T39n1799_08a:0929b19": "如上所現無礙妙用，故云圓融。一一皆能合",
    "T39n1799_08a:0929b20": "佛如來利生軌則，故名善法。十、真實行。",
    "T39n1799_08a:0929b21": "「一一皆是清淨無漏、一真無為，性本然故，名",
    "T39n1799_08a:0929b22": "真實行。」依真起用，用不離體，體即真如。無",
    "T39n1799_08a:0929b23": "漏清淨一真法界，此法界體本具如是無方",
    "T39n1799_08a:0929b24": "妙用，故云本然。以即體故，名為真實。此之十",
    "T39n1799_08a:0929b25": "行皆是證真菩薩自利、利他無礙自在圓融",
    "T39n1799_08a:0929b26": "妙行，一一皆破微細無明，顯佛智德，漸漸圓",
    "T39n1799_08a:0929b27": "滿。有此十番智斷功用，念念與薩婆若相應。",
    "T39n1799_08a:0929b28": "《華嚴》云「此菩薩行與法界虛空等，以用諸佛",
    "T39n1799_08a:0929b29": "不思議妙行故。」故此十行圓融無礙，即一論",
    "T39n1799_08a:0929c01": "十、十不離一，故此最後即云一一皆是清淨",
    "T39n1799_08a:0929c02": "真如性本然故。第五、十迴向位，十：一、救",
    "T39n1799_08a:0929c03": "護一切眾生離眾生相迴向。",
    "T39n1799_08a:0929c04": "「阿難！是善男子滿足神通，成佛事已，純潔精",
    "T39n1799_08a:0929c05": "真，遠諸留患。」結前十行也。依體起用，故云",
    "T39n1799_08a:0929c06": "滿足神通。自利利他妙行無礙，故云成佛事",
    "T39n1799_08a:0929c07": "已，佛以度生利他為事業故。純潔精真顯智",
    "T39n1799_08a:0929c08": "德也，遠離留患顯斷德也。此十番智斷皆是",
    "T39n1799_08a:0929c09": "非證而證、不斷而斷，智本真故，惑本亡故。",
    "T39n1799_08a:0929c10": "「當度眾生，滅除度相，迴無為心向涅槃路，名",
    "T39n1799_08a:0929c11": "救一切眾生離眾生相迴向。」此正明也。約",
    "T39n1799_08a:0929c12": "用就體，能所俱亡。眾生相空本涅槃故，能化",
    "T39n1799_08a:0929c13": "緣生本無性故，故云滅除度相，《般若經》中亦",
    "T39n1799_08a:0929c14": "同此說。亡緣之智名無為心，無作妙理名涅",
    "T39n1799_08a:0929c15": "槃路，攝用歸體名為迴向。涅槃果也，路即理",
    "T39n1799_08a:0929c16": "也。履以成地到究竟故，名涅槃路，結名可",
    "T39n1799_08a:0929c17": "知。問：十行位中豈有度相耶？答：前即依體起",
    "T39n1799_08a:0929c18": "用，且論神通化物，未言滅除度相；今此攝用",
    "T39n1799_08a:0929c19": "歸體，順寂滅義，故除度相。約義雖異，為行頗",
    "T39n1799_08a:0929c20": "同。若不然者，豈有證真大士猶懷度生之相",
    "T39n1799_08a:0929c21": "耶！二、不壞迴向。",
    "T39n1799_08a:0929c22": "「壞其可壞，遠離諸離，名不壞迴向。」應當遠",
    "T39n1799_08a:0929c23": "離一切幻化虛妄境界，故云壞其可壞。心如",
    "T39n1799_08a:0929c24": "幻者亦復遠離，遠離為幻亦復遠離，離遠離",
    "T39n1799_08a:0929c25": "幻亦復遠離，故云遠離諸離。得無所離，即合",
    "T39n1799_08a:0929c26": "涅槃，故云不壞迴向。三、等一切佛迴向。",
    "T39n1799_08a:0929c27": "「本覺湛然，覺齊佛覺，名等一切佛迴向。」本",
    "T39n1799_08a:0929c28": "性覺體未嘗起滅，故云湛然。此湛覺體三世",
    "T39n1799_08a:0929c29": "諸佛無二圓滿，故云覺齊佛覺。此則得平等",
    "T39n1799_08a:0930a01": "覺，與諸佛同，故云等一切佛。四、至一切處",
    "T39n1799_08a:0930a02": "迴向。",
    "T39n1799_08a:0930a03": "「精真發明，地如佛地，名至一切處迴向。」精",
    "T39n1799_08a:0930a04": "真發明，智顯也；地如佛地，理現也。智冥理體",
    "T39n1799_08a:0930a05": "無二無別，智遍理遍名至一切處。五、無盡",
    "T39n1799_08a:0930a06": "功德藏迴向。",
    "T39n1799_08a:0930a07": "「世界、如來互相涉入，得無罣礙，名無盡功德",
    "T39n1799_08a:0930a08": "藏迴向。」此菩薩得如來身及國土身，互相涉",
    "T39n1799_08a:0930a09": "入，無礙自在，此是如來藏中諸功德法，受用",
    "T39n1799_08a:0930a10": "無盡也。六、隨順平等善根迴向。",
    "T39n1799_08a:0930a11": "「於同佛地地中，各各生清淨因，依因發揮取",
    "T39n1799_08a:0930a12": "涅槃道，名隨順平等善根迴向。」同佛地，如",
    "T39n1799_08a:0930a13": "來藏也，即前地如佛地，本來具足無漏性德。",
    "T39n1799_08a:0930a14": "此德能為萬行所依，故云清淨因。依於此因",
    "T39n1799_08a:0930a15": "能起趣果之行，故云依因發揮取涅槃道。道",
    "T39n1799_08a:0930a16": "即因也，此則萬德為萬行因，萬行為涅槃因。",
    "T39n1799_08a:0930a17": "合理之行，行從理起，故云隨順平等。能生妙",
    "T39n1799_08a:0930a18": "果，名曰善根。七、隨順等觀一切眾生迴向。",
    "T39n1799_08a:0930a19": "「真根既成，十方眾生皆我本性，性圓成就，不",
    "T39n1799_08a:0930a20": "失眾生，名隨順等觀一切眾生迴向。」初句",
    "T39n1799_08a:0930a21": "躡前也；十方下正顯一切眾生皆我心性，心",
    "T39n1799_08a:0930a22": "性無外，攝無不周。我之本性既圓滿成就，眾",
    "T39n1799_08a:0930a23": "生皆爾，故云不失。此得同體大悲，是故然也。",
    "T39n1799_08a:0930a24": "八、真如相迴向。",
    "T39n1799_08a:0930a25": "「即一切法，離一切相，唯即與離二無所著，名",
    "T39n1799_08a:0930a26": "真如相迴向。」如故即一切法，真故離一切",
    "T39n1799_08a:0930a27": "相。此真如體亦不可得，故云二無所著。亦即",
    "T39n1799_08a:0930a28": "三諦，對文可見。此菩薩了一切法即真法界，",
    "T39n1799_08a:0930a29": "無相可離，名為如相。九、無縛解脫迴向。",
    "T39n1799_08a:0930b01": "「真得所如，十方無礙，名無縛解脫迴向。」初",
    "T39n1799_08a:0930b02": "句攝前。十方無礙者，既能即法離相，則不為",
    "T39n1799_08a:0930b03": "心、境諸法所繫，故云無縛。以無縛故自在無",
    "T39n1799_08a:0930b04": "礙，故云解脫。此解脫相本性亦離，故皆無也。",
    "T39n1799_08a:0930b05": "十、法界無量迴向。",
    "T39n1799_08a:0930b06": "「性德圓成，法界量滅，名法界無量迴向。」聖",
    "T39n1799_08a:0930b07": "法因義，故云法界，然有四種：謂事、理、理事",
    "T39n1799_08a:0930b08": "無礙、事事無礙。今皆渾為一真法界，故云量",
    "T39n1799_08a:0930b09": "滅。此唯性德圓成，於一真界無量可量，故云",
    "T39n1799_08a:0930b10": "法界無量。又證性德一一圓滿，成就不可算",
    "T39n1799_08a:0930b11": "數邊涯故也。然此十位所有迴向不離三種：",
    "T39n1799_08a:0930b12": "謂菩提、實際、眾生也。今此且約向實際說，餘",
    "T39n1799_08a:0930b13": "二含攝。此則依真起用，皆為趣向大涅槃界，",
    "T39n1799_08a:0930b14": "隨順法界，體用相稱，圓融自在。故《華嚴》云「此",
    "T39n1799_08a:0930b15": "菩薩所修願行等法界，如虛空量，盡迴與一",
    "T39n1799_08a:0930b16": "切眾生，同向一究竟菩提，故名迴向。」前後諸",
    "T39n1799_08a:0930b17": "位非無此義，以約增勝立此名耳。然此諸位",
    "T39n1799_08a:0930b18": "皆於一無生忍中隨所發行，義立別名，皆能",
    "T39n1799_08a:0930b19": "圓證聖性，不別而別，故分諸位；異而不異，唯",
    "T39n1799_08a:0930b20": "是一心。故《涅槃》云「發心畢竟二不別也。」地前",
    "T39n1799_08a:0930b21": "既爾，後位可知。前文云「此人即證無生法忍，",
    "T39n1799_08a:0930b22": "從此漸修，隨所發行安立聖位。」既言聖位，豈",
    "T39n1799_08a:0930b23": "非證耶？次、加行位。大小二乘經論明言五",
    "T39n1799_08a:0930b24": "位，謂資糧、加行、通達、修習、究竟位也。然有",
    "T39n1799_08a:0930b25": "開有合，不定明現。諸小乘論及大乘法相即",
    "T39n1799_08a:0930b26": "顯說四位，名四善根，是順決擇分。若《纓絡》、《仁",
    "T39n1799_08a:0930b27": "王》、《華嚴》等經即合而不論，攝在第十迴向。唯",
    "T39n1799_08a:0930b28": "此經文具顯四位，蓋以圓融之教一多無礙，",
    "T39n1799_08a:0930b29": "只於一忍圓開諸位，不開則已，開則具明，故",
    "T39n1799_08a:0930c01": "於十迴向後備論四種妙圓加行。又此經文",
    "T39n1799_08a:0930c02": "前則圓融，後則歷別，以圓融中不礙行布也。",
    "T39n1799_08a:0930c03": "即一位一切位、一切位一位，一多無礙，《華嚴》",
    "T39n1799_08a:0930c04": "亦同。文二：一、結前生後。",
    "T39n1799_08a:0930c05": "「阿難！是善男子盡是清淨四十一心，次成四",
    "T39n1799_08a:0930c06": "種妙圓加行。」餘處所說，加行屬內凡，未證",
    "T39n1799_08a:0930c07": "聖性故。今經從乾慧地來便名聖位，何但加",
    "T39n1799_08a:0930c08": "行？故此特云妙圓加行。二、正辨加行，四：",
    "T39n1799_08a:0930c09": "一、煖位。",
    "T39n1799_08a:0930c10": "「即以佛覺，用為己心，若出未出，猶如鑽火欲",
    "T39n1799_08a:0930c11": "然其木，名為煖地。」佛覺，果智也，如前文云",
    "T39n1799_08a:0930c12": "「本覺湛然，覺齊佛覺，精真發明，地如佛地。」此",
    "T39n1799_08a:0930c13": "即用佛果智為己因心也。然猶未能離因顯",
    "T39n1799_08a:0930c14": "果，故云若出未出。近於登地，將發此智，故云",
    "T39n1799_08a:0930c15": "若出。猶拘因相，尚未能離，故云未出。喻如鑽",
    "T39n1799_08a:0930c16": "火，熱相先現，火出不久。火喻佛覺，鑽喻加行，",
    "T39n1799_08a:0930c17": "木喻因相。火出則木盡，覺現則因亡，亡因在",
    "T39n1799_08a:0930c18": "即，故喻如煖，此約發智以顯也。二、頂位。",
    "T39n1799_08a:0930c19": "「又以己心成佛所履，若依非依，如登高山，身",
    "T39n1799_08a:0930c20": "入虛空，下有微礙，名為頂地。」前以佛覺用",
    "T39n1799_08a:0930c21": "為己心，即果辨因也；今以己心成佛所履，",
    "T39n1799_08a:0930c22": "即因合果也。雖因果相合，未亡二相，故云若",
    "T39n1799_08a:0930c23": "依。如在山頂足有所履。將顯法界無所分別，",
    "T39n1799_08a:0930c24": "故云非依，如身處虛空也。下有微礙，喻若依",
    "T39n1799_08a:0930c25": "也，存二相故。二相即是障入初地無明也，此",
    "T39n1799_08a:0930c26": "約離障以顯。三、忍位。",
    "T39n1799_08a:0930c27": "「心佛二同，善得中道，如忍事人非懷非出，名",
    "T39n1799_08a:0930c28": "為忍地。」初則未亡因相，次則未亡果相；今",
    "T39n1799_08a:0930c29": "因果二相融為一體，故云心佛二同。因果既",
    "T39n1799_08a:0931a01": "亡，二邊不立，故云善得中道。此中道體將證",
    "T39n1799_08a:0931a02": "不久，故云非懷。然猶未亡中道之相，故云非",
    "T39n1799_08a:0931a03": "出。此約顯理以明也。四、世第一位。",
    "T39n1799_08a:0931a04": "「數量銷滅，迷覺、中道二無所目，名世第一地。」",
    "T39n1799_08a:0931a05": "迷、覺是二，即因果也。中道是一，所證理也。",
    "T39n1799_08a:0931a06": "此名數量。中邊不存，故云二無所目。無所目",
    "T39n1799_08a:0931a07": "故，名為銷滅。數量正屬世間，今雖銷滅，若望",
    "T39n1799_08a:0931a08": "初地證真猶名為似，以有所得故。初地見",
    "T39n1799_08a:0931a09": "道名出世間，今是世間最後邊際，故名第一。",
    "T39n1799_08a:0931a10": "此上四位，《唯識》中說「前之二位依明得、明增",
    "T39n1799_08a:0931a11": "二定，發尋伺觀，觀名等四法能所俱空。後之",
    "T39n1799_08a:0931a12": "二位依印順、無間二定，發四如實觀，即前二",
    "T39n1799_08a:0931a13": "空等。」然皆有所得，未證法身，故《唯識》云「以有",
    "T39n1799_08a:0931a14": "所得故，非實住唯識。」此皆歷別之談也。今經",
    "T39n1799_08a:0931a15": "圓融不礙行布，故得以圓擬別而說，由是此",
    "T39n1799_08a:0931a16": "地名為世間。",
    "T39n1799_08a:0931a17": "首楞嚴義疏注經卷第八之一"
}