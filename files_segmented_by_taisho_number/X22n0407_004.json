{
    "X22n0407_004:0307a04": "佛說觀無量壽佛經疏玅宗鈔會本卷第四",
    "X22n0407_004:0307a05": "日東　沙門　實觀　分會",
    "X22n0407_004:0307a06": "【鈔】四樹觀二初分科。",
    "X22n0407_004:0307a07": "【疏】第四樹觀文三初明結前生後次觀寶樹下正",
    "X22n0407_004:0307a08": "明觀行是為下結正觀中有五一明樹體二明莊",
    "X22n0407_004:0307a09": "嚴相三明生法四有大光明下現佛國土五見樹",
    "X22n0407_004:0307a10": "莖葉下結觀也。",
    "X22n0407_004:0307a11": "【鈔】二隨釋三初結前生後。",
    "X22n0407_004:0307a12": "佛告阿難及韋提希地想成已次觀寶樹。",
    "X22n0407_004:0307a13": "【鈔】二正明觀行問日觀水觀皆先立境地樹等觀",
    "X22n0407_004:0307a14": "何不云耶答別論水日有曾見相可指為境地樹",
    "X22n0407_004:0307a15": "已下非曾覩對將何為境若通論者皆得有境何",
    "X22n0407_004:0307a16": "者諸觀皆用教所示相憶持在心為所緣境仍了",
    "X22n0407_004:0307a17": "能觀本具此法託境想成令性具法發明心目是",
    "X22n0407_004:0307a18": "故心觀及所發相一一皆三故知通論皆得有境",
    "X22n0407_004:0307a19": "此文為五。",
    "X22n0407_004:0307a20": "觀寶樹者一一觀之作七重行樹想一一樹高八千",
    "X22n0407_004:0307a21": "由旬其諸寶樹七寶華葉無不具足。",
    "X22n0407_004:0307a22": "【鈔】初觀寶下樹體者下之莊嚴及生法等皆是能",
    "X22n0407_004:0307a23": "依今一一樹八千由旬即所依體。○二一一下莊",
    "X22n0407_004:0307a24": "嚴相。",
    "X22n0407_004:0307b01": "一一華葉作異寶色瑠璃色中出金色光玻瓈色中",
    "X22n0407_004:0307b02": "出紅色光碼碯色中出硨磲光硨磲色中出緣真珠",
    "X22n0407_004:0307b03": "光珊瑚琥珀一切眾寶以為映飾玅真珠網彌覆樹",
    "X22n0407_004:0307b04": "上一一樹上有七金網一一網間有五百億玅華宮",
    "X22n0407_004:0307b05": "殿如梵王宮。",
    "X22n0407_004:0307b06": "【鈔】瑠璃具云吠瑠璃耶此云不遠謂西域有山去",
    "X22n0407_004:0307b07": "波羅奈城不遠此寶出彼故以名之頗黎正云窣",
    "X22n0407_004:0307b08": "坡致迦其狀少似此方水精然有赤白者。○三諸",
    "X22n0407_004:0307b09": "天下明生法生即眾生諸天童子也以生對諸莊",
    "X22n0407_004:0307b10": "嚴之事皆稱為法。",
    "X22n0407_004:0307b11": "諸天童子自然在中一一童子五百億釋迦毗楞迦",
    "X22n0407_004:0307b12": "摩尼以為瓔珞其摩尼光照百由旬猶如和合百億",
    "X22n0407_004:0307b13": "日月不可具名眾寶間錯色中上者此諸寶樹行行",
    "X22n0407_004:0307b14": "相當葉葉相次於眾葉間生諸玅華華上自然有七",
    "X22n0407_004:0307b15": "寶果一一樹葉縱廣正等二十五由旬其葉千色有",
    "X22n0407_004:0307b16": "百種畫如天瓔珞有眾玅華作閻浮檀金色如旋火",
    "X22n0407_004:0307b17": "輪宛轉葉間涌生諸果如帝釋缾。",
    "X22n0407_004:0307b18": "【鈔】釋迦毗楞伽此云能勝摩尼正云末尼此翻離",
    "X22n0407_004:0307b19": "垢言此寶光淨不為垢穢所染又翻增長謂有此",
    "X22n0407_004:0307b20": "寶處必增其威德舊云翻為如意隨意此皆義譯",
    "X22n0407_004:0307b21": "也色中上者謂摩尼之光間雜眾寶色像殊玅最",
    "X22n0407_004:0307b22": "上無過也閻浮檀金閻浮具云染部捺陀此是西",
    "X22n0407_004:0307b23": "域河名近閻浮捺陀樹其金出彼河中此則河因",
    "X22n0407_004:0307b24": "樹立稱金由河得名如帝釋缾者帝釋具云釋迦",
    "X22n0407_004:0307c01": "因陀羅此云能主言其能為天主言缾者釋論第",
    "X22n0407_004:0307c02": "十五云有人常供養天其人貧窮一心供養滿十",
    "X22n0407_004:0307c03": "二歲求索富貴天愍此人自現其身而問之曰汝",
    "X22n0407_004:0307c04": "求何等答我求富貴欲令所願皆得天與一器名",
    "X22n0407_004:0307c05": "曰德缾而語之言所須之物從此缾出其人得已",
    "X22n0407_004:0307c06": "應意所欲無所不得今以玅華涌生諸果如彼天",
    "X22n0407_004:0307c07": "缾出種種物故以喻之。○四有大下現佛國。",
    "X22n0407_004:0307c08": "有大光明化成幢旛無量寶蓋是寶蓋中映現三千",
    "X22n0407_004:0307c09": "大千世界一切佛事十方佛國亦於中現見此樹已",
    "X22n0407_004:0307c10": "亦當次第一一觀之。",
    "X22n0407_004:0307c11": "【鈔】非獨現一大千十方佛剎亦於中現樹觀若發",
    "X22n0407_004:0307c12": "轉觀佛土亦應不難。○五觀見下結觀。",
    "X22n0407_004:0307c13": "觀見樹莖枝葉華果皆令分明。",
    "X22n0407_004:0307c14": "【鈔】雖因光蓋見十方土然從樹起故須結末而歸",
    "X22n0407_004:0307c15": "其本。○三是為下結。",
    "X22n0407_004:0307c16": "是為樹想名第四觀。",
    "X22n0407_004:0307c17": "【鈔】此乃結樹當第四觀。○五池觀二初疏科。",
    "X22n0407_004:0307c18": "【疏】第五池觀中有五一明池體二明池相三明隨",
    "X22n0407_004:0307c19": "心適意四明利益第五結觀。",
    "X22n0407_004:0307c20": "【鈔】二釋經五初明池體。",
    "X22n0407_004:0307c21": "次當想水欲想水者極樂國土有八池水。",
    "X22n0407_004:0307c22": "【鈔】體義同樹。○二一一下明池相。",
    "X22n0407_004:0307c23": "一一池水七寶所成其寶柔輭從如意珠王生分為",
    "X22n0407_004:0307c24": "十四支一一支作七寶玅色黃金為渠渠下皆以雜",
    "X22n0407_004:0308a01": "色金剛以為底沙一一水中有六十億七寶蓮華一",
    "X22n0407_004:0308a02": "一蓮華團圓正等十二由旬。",
    "X22n0407_004:0308a03": "【鈔】支派金渠底沙蓮華皆是八池奇玅之相。○三",
    "X22n0407_004:0308a04": "其摩下明隨心。",
    "X22n0407_004:0308a05": "其摩尼水流注華間尋樹上下。",
    "X22n0407_004:0308a06": "【疏】摩尼者如意珠也。",
    "X22n0407_004:0308a07": "【鈔】論其寶水稱適人情自然上樹然後流下故上",
    "X22n0407_004:0308a08": "生經明兜率宮有水游梁棟間與此同也。○四其",
    "X22n0407_004:0308a09": "聲下明利益即水聲說法增人觀慧也。",
    "X22n0407_004:0308a10": "其聲微玅演說苦空無常無我諸波羅蜜復有讚歎",
    "X22n0407_004:0308a11": "諸佛相好者如意珠王涌出金色微玅光明其光化",
    "X22n0407_004:0308a12": "為百寶色鳥和鳴哀雅常讚念佛念法念僧。",
    "X22n0407_004:0308a13": "【鈔】苦空等是說小諸度相好是說大又讚念佛法",
    "X22n0407_004:0308a14": "僧則令人深觀三寶也說法既分大小驗此三寶",
    "X22n0407_004:0308a15": "亦讚別體同體之殊涅槃經中瑠璃光菩薩欲來",
    "X22n0407_004:0308a16": "此土先放光明非青現青文殊言此光明者即是",
    "X22n0407_004:0308a17": "智慧大師引此立有分別色若心若色唯是一色",
    "X22n0407_004:0308a18": "今水聲說法光明化鳥豈不彰於有分別色色能",
    "X22n0407_004:0308a19": "造心色具於心唯是一色耶須知萬法唯心尚兼",
    "X22n0407_004:0308a20": "權教他師皆說一切唯色俱在圓宗獨從吾祖以",
    "X22n0407_004:0308a21": "變義兼別具唯屬圓故。○五是為下結觀。",
    "X22n0407_004:0308a22": "是為八功德水想名第五觀。",
    "X22n0407_004:0308a23": "【疏】八功德者輕清冷輭美不臭飲時調適飲已無",
    "X22n0407_004:0308a24": "患清是色入不臭香入輕冷輭是觸入美是味入",
    "X22n0407_004:0308b01": "調適無患是法入。",
    "X22n0407_004:0308b02": "【鈔】疏釋八德而對五入并前說法即聲入也雖成",
    "X22n0407_004:0308b03": "六入無非玅境故令行者速證無生。○六總觀二",
    "X22n0407_004:0308b04": "初疏科。",
    "X22n0407_004:0308b05": "【疏】第六總觀中有四眾寶國土下明總觀初寶樓",
    "X22n0407_004:0308b06": "二樹三地四池觀樓中初正觀樓次觀上及虗空",
    "X22n0407_004:0308b07": "中諸音樂聲結成觀想名為麤見從是為下二結",
    "X22n0407_004:0308b08": "從若見下第三利益作是觀下第四顯觀邪正。",
    "X22n0407_004:0308b09": "【鈔】二經文四初明總觀二初觀寶樓二初眾寶下",
    "X22n0407_004:0308b10": "正明觀樓。",
    "X22n0407_004:0308b11": "眾寶國土一一界上有五百億寶樓。",
    "X22n0407_004:0308b12": "【鈔】二其樓下二處樂聲即樓中天作及空裏自鳴",
    "X22n0407_004:0308b13": "此樂音中皆詮三寶微玅觀門。",
    "X22n0407_004:0308b14": "其樓閣中有無量諸天作天妓樂又有樂器懸處虗",
    "X22n0407_004:0308b15": "空如天寶幢不鼓自鳴此眾音中皆說念佛念法念",
    "X22n0407_004:0308b16": "比丘僧。",
    "X22n0407_004:0308b17": "【鈔】二此想下結成總觀。",
    "X22n0407_004:0308b18": "此想成已名為麤見極樂世界寶樹寶地寶池。",
    "X22n0407_004:0308b19": "【鈔】最初繫念且寄此土落日及冰以為方便次觀",
    "X22n0407_004:0308b20": "彼國地樹池樓應知此四得後後者必得前前故",
    "X22n0407_004:0308b21": "樓觀成四事都現是故至此得總觀名雖云總見",
    "X22n0407_004:0308b22": "若望後觀此猶約略故曰麤見。○二是為下結。",
    "X22n0407_004:0308b23": "是為總觀想名第六觀。",
    "X22n0407_004:0308b24": "【鈔】三若見下明利益。",
    "X22n0407_004:0308c01": "若見此者除無量億劫極重惡業命終之後必生彼",
    "X22n0407_004:0308c02": "國。",
    "X22n0407_004:0308c03": "【鈔】除無量億劫極重惡業者華座中云除五萬億",
    "X22n0407_004:0308c04": "劫罪前地觀除八十億劫然其滅罪多少之數皆",
    "X22n0407_004:0308c05": "是佛智如量言之非是初心所能思議但可信奉",
    "X22n0407_004:0308c06": "而已。○四作是下顯觀邪正。",
    "X22n0407_004:0308c07": "作是觀者名為正觀若他觀者名為邪觀。",
    "X22n0407_004:0308c08": "【鈔】二七觀觀正報二初分科。",
    "X22n0407_004:0308c09": "【疏】第七明佛身中有四第一佛告下勅聽許說第",
    "X22n0407_004:0308c10": "二從說是語時下明佛現身相第三從時韋提下",
    "X22n0407_004:0308c11": "為未來請第四佛告下酬請廣明五種觀門。",
    "X22n0407_004:0308c12": "【鈔】二隨釋四初勅聽許說。",
    "X22n0407_004:0308c13": "佛告阿難及韋提希諦聽諦聽善思念之吾當為汝",
    "X22n0407_004:0308c14": "分別解說除苦惱法汝等憶持廣為大眾分別解說。",
    "X22n0407_004:0308c15": "【鈔】二說是下佛現身相。",
    "X22n0407_004:0308c16": "說是語時無量壽佛住立空中觀世音大勢至是二",
    "X22n0407_004:0308c17": "大士侍立左右光明熾盛不可具見百千閻浮檀金",
    "X22n0407_004:0308c18": "色不得為比。",
    "X22n0407_004:0308c19": "【鈔】三時韋下為未來請。",
    "X22n0407_004:0308c20": "時韋提希見無量壽佛已接足作禮白佛言世尊我",
    "X22n0407_004:0308c21": "今因佛力故得見無量壽佛及二菩薩未來眾生當",
    "X22n0407_004:0308c22": "云何觀無量壽佛及二菩薩。",
    "X22n0407_004:0308c23": "【鈔】四第一下酬請廣明二初別從酬請列五。",
    "X22n0407_004:0308c24": "【疏】第一觀華座第二觀像第三觀佛身第四觀觀",
    "X22n0407_004:0309a01": "音第五觀勢至。",
    "X22n0407_004:0309a02": "【鈔】韋提因覩三聖乃為未來請三聖觀如來酬請",
    "X22n0407_004:0309a03": "須示五門何者既欲觀佛佛必坐座故先觀座又",
    "X22n0407_004:0309a04": "真佛難觀要須想像使心流利是故答三陳茲五",
    "X22n0407_004:0309a05": "觀而獨標佛者以主包徒也。○二初華下通就所",
    "X22n0407_004:0309a06": "觀釋七具論正報須依前科照於七境文七初第",
    "X22n0407_004:0309a07": "七華座觀二初疏科。",
    "X22n0407_004:0309a08": "【疏】初華座中有五一明成座法用并辯其相二一",
    "X22n0407_004:0309a09": "一金色下明能隨機利物三是為華想下結觀四",
    "X22n0407_004:0309a10": "阿難如此華下明由願力所成五若欲念彼佛下",
    "X22n0407_004:0309a11": "明觀未來有利益。",
    "X22n0407_004:0309a12": "【鈔】二經文五初成座法用及辯相子科分二初佛",
    "X22n0407_004:0309a13": "告下明法用謂觀法之用也以由理具方有事用",
    "X22n0407_004:0309a14": "能想之心何法不具依聖言境就性而觀華座莊",
    "X22n0407_004:0309a15": "嚴不現而現。",
    "X22n0407_004:0309a16": "佛告韋提希欲觀彼佛者當起想念於七寶地上作",
    "X22n0407_004:0309a17": "蓮華想。",
    "X22n0407_004:0309a18": "【鈔】二令其下辯相即法用所成華座眾相也文四",
    "X22n0407_004:0309a19": "初華色數量。",
    "X22n0407_004:0309a20": "令其蓮華一一葉上作百寶色有八萬四千脉猶如",
    "X22n0407_004:0309a21": "天畫脉有八萬四千光了了分明皆令得見華葉小",
    "X22n0407_004:0309a22": "者縱廣二百五十由旬如是蓮華具有八萬四千葉。",
    "X22n0407_004:0309a23": "【鈔】二一一下葉間珠光。",
    "X22n0407_004:0309a24": "一一葉間有百億摩尼珠王以為映飾一一摩尼珠",
    "X22n0407_004:0309b01": "放千光明其光如蓋七寶合成徧覆地上。",
    "X22n0407_004:0309b02": "【鈔】三釋迦下華臺寶網。",
    "X22n0407_004:0309b03": "釋迦毗楞伽寶以為其臺此蓮華臺八萬金剛甄叔",
    "X22n0407_004:0309b04": "迦寶梵摩尼寶玅真珠綱以為校飾。",
    "X22n0407_004:0309b05": "【鈔】甄叔迦者此云赤色西域有甄叔迦樹其華赤",
    "X22n0407_004:0309b06": "色形大如手此寶色似此華因以名焉。○四於其",
    "X22n0407_004:0309b07": "下寶幢莊嚴。",
    "X22n0407_004:0309b08": "於其臺上自然而有四柱寶幢一一寶幢如百千萬",
    "X22n0407_004:0309b09": "億須彌山幢上寶慢如夜摩天宮復有五百億微玅",
    "X22n0407_004:0309b10": "寶珠以為映飾一一寶珠有八萬四千光一一光作",
    "X22n0407_004:0309b11": "八萬四千異種金色。",
    "X22n0407_004:0309b12": "【鈔】須彌山者此云玅高亦曰安明夜摩天者具云",
    "X22n0407_004:0309b13": "須夜摩此云善時以彼天光明無晝夜之別故曰",
    "X22n0407_004:0309b14": "善時應知能觀三觀轉深所發勝相漸大如前寶",
    "X22n0407_004:0309b15": "樹止高八千由旬今之華座臺上寶幢自如萬億",
    "X22n0407_004:0309b16": "須彌驗其座體極為高大故知玅境隨觀增明矣。",
    "X22n0407_004:0309b17": "○二一一金色下明能隨機利物。",
    "X22n0407_004:0309b18": "一一金色徧其寶土處處變化各作異相或為金剛",
    "X22n0407_004:0309b19": "臺或作真珠網或作雜華雲於十方面隨意變現施",
    "X22n0407_004:0309b20": "作佛事。",
    "X22n0407_004:0309b21": "【鈔】座觀若成十方佛事隨觀皆覩。○三是為下結",
    "X22n0407_004:0309b22": "觀。",
    "X22n0407_004:0309b23": "是為華座想名第七觀。",
    "X22n0407_004:0309b24": "【鈔】四佛告下明由願力成。",
    "X22n0407_004:0309c01": "佛告阿難如此玅華是本法藏比丘願力所成。",
    "X22n0407_004:0309c02": "【鈔】彼佛因中作菩薩比丘名為法藏於世自在王",
    "X22n0407_004:0309c03": "佛所發四十八願取此淨土攝諸眾生今願力成",
    "X22n0407_004:0309c04": "故令所依華座若此。○五若欲下明未來利益。",
    "X22n0407_004:0309c05": "若欲念彼佛者當先作此華座想作此想時不得雜",
    "X22n0407_004:0309c06": "觀皆應一一觀之一一葉一一珠一一光一一臺一",
    "X22n0407_004:0309c07": "一幢皆令分明如於鏡中自見面像此想成者滅除",
    "X22n0407_004:0309c08": "五萬億劫生死之罪必定當生極樂世界作是觀者",
    "X22n0407_004:0309c09": "名為正觀若他觀者名為邪觀。",
    "X22n0407_004:0309c10": "【鈔】二第八佛菩薩像觀二初分科。",
    "X22n0407_004:0309c11": "【疏】第八明像想中有三初汎明諸佛法身自在從",
    "X22n0407_004:0309c12": "心想生二是故應當下偏觀彼彌陀并示觀行三",
    "X22n0407_004:0309c13": "作是觀者下明修觀獲利也。",
    "X22n0407_004:0309c14": "【鈔】二法界下隨釋三初汎明諸佛法身從心想生",
    "X22n0407_004:0309c15": "欲想佛身須知觀體體是本覺起成能觀依體立",
    "X22n0407_004:0309c16": "宗斯之謂矣須知本覺乃是諸佛法界之身以諸",
    "X22n0407_004:0309c17": "如來無別所證全證眾生本性故也若始覺有功",
    "X22n0407_004:0309c18": "本覺乃顯故云法身從心想生又復彌陀與一切",
    "X22n0407_004:0309c19": "佛一身一智應用亦然彌陀身顯即諸佛身諸佛",
    "X22n0407_004:0309c20": "相明即彌陀體是故汎明生諸佛身以為觀察彌",
    "X22n0407_004:0309c21": "陀觀體。",
    "X22n0407_004:0309c22": "佛告阿難及韋提希見此事已次當想佛所以者何",
    "X22n0407_004:0309c23": "諸佛如來是法界身入一切眾生心想中是故汝等",
    "X22n0407_004:0309c24": "心想佛時是心即是三十二相八十隨形好是心作",
    "X22n0407_004:0310a01": "佛是心是佛諸佛正徧知海從心想生。",
    "X22n0407_004:0310a02": "【鈔】疏約三義釋此經文初釋初八句二初約感應",
    "X22n0407_004:0310a03": "道交釋二初明佛入生心。",
    "X22n0407_004:0310a04": "【疏】法界身者報佛法性身也眾生心淨法身自在",
    "X22n0407_004:0310a05": "故言入眾生心想中如似白日昇天影現百川。",
    "X22n0407_004:0310a06": "【鈔】報佛法性身者滿足始覺名為報佛究顯本覺",
    "X22n0407_004:0310a07": "名法性身始本既冥能起應用然順能感應方現",
    "X22n0407_004:0310a08": "前今論三觀淨心念佛方名能感故云眾生心淨",
    "X22n0407_004:0310a09": "法身自在此二道交是為入義復以白日升天喻",
    "X22n0407_004:0310a10": "始似本影現百川喻應入淨想。○二即是下相隨",
    "X22n0407_004:0310a11": "物現。",
    "X22n0407_004:0310a12": "【疏】即是三十二相八十種好明佛身自在能隨物",
    "X22n0407_004:0310a13": "現前明佛菩薩此顯能隨也。",
    "X22n0407_004:0310a14": "【鈔】三十等者牒經是故汝等已下文也明佛下釋",
    "X22n0407_004:0310a15": "義由法報冥故應用自在有淨心感悉能示現前",
    "X22n0407_004:0310a16": "明佛菩薩者即指諸佛是法界身之文也而言菩",
    "X22n0407_004:0310a17": "薩者以法界身通分證故故兼菩薩意明前雖顯",
    "X22n0407_004:0310a18": "示法身入心未明隨觀現身之相今明觀佛相好",
    "X22n0407_004:0310a19": "佛以相好隨心觀現故云此顯能隨也。○二又法",
    "X22n0407_004:0310a20": "下約解入相應釋。",
    "X22n0407_004:0310a21": "【疏】又法界身是佛身無所不徧法界為體入一切",
    "X22n0407_004:0310a22": "眾生心想中者得此觀佛三昧解入相應故言入",
    "X22n0407_004:0310a23": "心想中也。",
    "X22n0407_004:0310a24": "【鈔】前明感應道交恐謂佛體異眾生體感召方入",
    "X22n0407_004:0310b01": "今祛此見故云佛身無所不徧既法界無外豈少",
    "X22n0407_004:0310b02": "異眾生若爾佛體本徧全是眾生色心依正何故",
    "X22n0407_004:0310b03": "經云入眾生心然雖全是而眾生迷背是故佛體",
    "X22n0407_004:0310b04": "成出離義今得觀解契合佛體是故佛體入觀解",
    "X22n0407_004:0310b05": "心故得名曰解入相應斯乃始觀解於本覺是故",
    "X22n0407_004:0310b06": "本覺入於始覺問解入相應釋之方的此義即足",
    "X22n0407_004:0310b07": "何須前約感應釋耶答今之心觀非直於陰觀本",
    "X22n0407_004:0310b08": "性佛乃託他佛顯乎本性故先明應佛入我想心",
    "X22n0407_004:0310b09": "次明佛身全是本覺故應佛顯知本性明託外義",
    "X22n0407_004:0310b10": "成唯心觀立二釋相假是今觀門故感應釋闕之",
    "X22n0407_004:0310b11": "不可。○二是心下釋中二句二初作是別明二初",
    "X22n0407_004:0310b12": "約能感能成釋作。",
    "X22n0407_004:0310b13": "【疏】是心作佛者佛本是無心淨故有亦因此三昧",
    "X22n0407_004:0310b14": "心終成作佛也。",
    "X22n0407_004:0310b15": "【鈔】作有二義一淨心能感他方應佛故名是心作",
    "X22n0407_004:0310b16": "佛言佛本是無者法身玅絕無有色相迭相見故",
    "X22n0407_004:0310b17": "心淨故有者眾生淨心依於業識熏佛法身故見",
    "X22n0407_004:0310b18": "勝應玅色相也二三昧能成己之果佛故云亦因",
    "X22n0407_004:0310b19": "等也復名是心作佛初作他佛次作己佛。○二是",
    "X22n0407_004:0310b20": "心是下約即應即果釋是。",
    "X22n0407_004:0310b21": "【疏】是心是佛者向聞佛本是無心淨故有便謂條",
    "X22n0407_004:0310b22": "然有異故言即是心外無佛亦無佛之因也。",
    "X22n0407_004:0310b23": "【鈔】是亦二義一心即應佛故名是心是佛向聞等",
    "X22n0407_004:0310b24": "者佛體無相心感故有是則心佛及以有無條然",
    "X22n0407_004:0310c01": "永異經泯此見故言心是應佛心外無佛二心即",
    "X22n0407_004:0310c02": "果佛故名是心是佛即亦無佛之因一句也既心",
    "X22n0407_004:0310c03": "是果佛故無能成三昧之因也眾生心中已有如",
    "X22n0407_004:0310c04": "來結加趺坐豈待當來方成果佛初是應佛二是",
    "X22n0407_004:0310c05": "果佛此乃消釋經疏之文若論作是之義者即不",
    "X22n0407_004:0310c06": "思議三觀也何者以明心作佛故顯非性德自然",
    "X22n0407_004:0310c07": "有佛以明心是佛故顯非修德因緣成佛應知外",
    "X22n0407_004:0310c08": "道諸句三教四門所有思議不出因緣及自然性",
    "X22n0407_004:0310c09": "故佛頂經明乎七大皆如來藏循業發現一一結",
    "X22n0407_004:0310c10": "云世間無知惑為因緣及自然性皆是識心分別",
    "X22n0407_004:0310c11": "計度但有言說都無實義彼云世間該於九界今",
    "X22n0407_004:0310c12": "於一念玅觀作是能泯性過即是而作故全性成",
    "X22n0407_004:0310c13": "修則泯一切自然之性即作而是故全修即性則",
    "X22n0407_004:0310c14": "泯一切因緣之性若其然者何思不絕何議不忘",
    "X22n0407_004:0310c15": "既以作是絕乎思議復以作是顯於三觀以若破",
    "X22n0407_004:0310c16": "若立皆名為作空假二觀也不破不立名之為是",
    "X22n0407_004:0310c17": "中道觀也全是而作則三諦俱破三諦俱立名一",
    "X22n0407_004:0310c18": "空一切空名一假一切假也全作而是則於三諦",
    "X22n0407_004:0310c19": "俱非破非立名一中一切中也即中之空假名作",
    "X22n0407_004:0310c20": "既破三惑能立三法故感他佛三身圓應能成我",
    "X22n0407_004:0310c21": "心三身當果即空假之中名是則全惑即智全障",
    "X22n0407_004:0310c22": "即德故心是應佛心是果佛故知作是一心修者",
    "X22n0407_004:0310c23": "乃不思議三觀十六觀之總體一經之玅宗文出",
    "X22n0407_004:0310c24": "此中義徧初後是故行者當用此意修淨土因不",
    "X22n0407_004:0311a01": "可不知故今略釋。○二始學下作是共釋二初約",
    "X22n0407_004:0311a02": "始終釋。",
    "X22n0407_004:0311a03": "【疏】始學名作終成即是佛。",
    "X22n0407_004:0311a04": "【鈔】若論六即皆作皆是今辯修證作是須分始則",
    "X22n0407_004:0311a05": "名字觀行相似三位修而未證故且名作終則分",
    "X22n0407_004:0311a06": "證究竟任運真覺得名為是意存揀濫故有此釋。",
    "X22n0407_004:0311a07": "○二若當下約當現釋。",
    "X22n0407_004:0311a08": "【疏】若當現分別諸佛法身與己同體現觀佛時心",
    "X22n0407_004:0311a09": "中現者即是諸佛法身之體名心是佛望己當果",
    "X22n0407_004:0311a10": "由觀生彼名心作佛也。",
    "X22n0407_004:0311a11": "【鈔】以現釋是以當釋作為令即心見佛法體以此",
    "X22n0407_004:0311a12": "現因而證當果故以心佛同體名心是佛觀生彼",
    "X22n0407_004:0311a13": "果名心作佛意在即心念佛及令慕果修因故有",
    "X22n0407_004:0311a14": "此釋。○三正徧下後二句。",
    "X22n0407_004:0311a15": "【疏】正徧知海從心想生者以心淨故諸佛即現故",
    "X22n0407_004:0311a16": "云生也亦因此觀佛三昧出生作佛。",
    "X22n0407_004:0311a17": "【鈔】三智融玅名正徧知無量甚深故喻如海斯乃",
    "X22n0407_004:0311a18": "究竟圓明大覺與我心體無二無別今依頓教即",
    "X22n0407_004:0311a19": "三惑染修圓淨心能生諸佛正徧知海此約他佛",
    "X22n0407_004:0311a20": "釋心生也若依此心能成當果此約己佛釋心生",
    "X22n0407_004:0311a21": "也。○二多陀下偏觀彌陀并示觀法二初令偏觀。",
    "X22n0407_004:0311a22": "是故應當一心繫念諦觀彼佛多陀阿伽度阿羅訶",
    "X22n0407_004:0311a23": "三藐三佛陀。",
    "X22n0407_004:0311a24": "【疏】多陀阿伽度或明十號無量名號等此中略舉",
    "X22n0407_004:0311b01": "三號即如來應供正徧知天竺三名相近阿羅訶",
    "X22n0407_004:0311b02": "翻應供阿羅漢翻無生阿盧漢翻殺賊。",
    "X22n0407_004:0311b03": "【鈔】經是故應當者上已明示心感諸佛心即諸佛",
    "X22n0407_004:0311b04": "以是義故知可即心而觀彌陀心尚能作諸佛豈",
    "X22n0407_004:0311b05": "不感於彌陀心尚即是諸佛豈不即是彌陀應知",
    "X22n0407_004:0311b06": "彌陀與一切佛不多不少諸佛乃即一之多彌陀",
    "X22n0407_004:0311b07": "乃即多之一一心繫念諦觀彼佛者即一心三觀",
    "X22n0407_004:0311b08": "也但云諦觀那云三觀以所觀境列三號故顯於",
    "X22n0407_004:0311b09": "能觀知是三觀何者多陀阿伽度此云如來阿羅",
    "X22n0407_004:0311b10": "訶此云應供三藐三佛陀此云正徧知此之三號",
    "X22n0407_004:0311b11": "即召三德今就所觀義當三諦正徧知即般若真",
    "X22n0407_004:0311b12": "諦也應供即解脫俗諦也如來即法身中諦也以",
    "X22n0407_004:0311b13": "三德為三諦三一圓融不一不異此諦與觀名別",
    "X22n0407_004:0311b14": "體同絕思絕議此乃復見彌陀觀體當以此觀觀",
    "X22n0407_004:0311b15": "僧觀真疏釋三號其文可見問像觀文中示心作",
    "X22n0407_004:0311b16": "佛示心是佛復以三號顯於三諦玅觀既立可用",
    "X22n0407_004:0311b17": "此法觀下諸境其落日觀至華座觀佛既未示三",
    "X22n0407_004:0311b18": "觀之式何得行人預用茲觀答佛對當機示觀前",
    "X22n0407_004:0311b19": "後全由聖意非凡所知滅後之人欲修觀行所用",
    "X22n0407_004:0311b20": "法則須憑四依大師釋題能觀之觀既論三觀題",
    "X22n0407_004:0311b21": "目是總經文是別豈不以總而貫於別況云觀佛",
    "X22n0407_004:0311b22": "十六俱包今依天台修習教觀不憑智者更託何",
    "X22n0407_004:0311b23": "人如般舟三觀玅門普賢六根悔法皆於定內見",
    "X22n0407_004:0311b24": "聖方宣而大師教人預習精熟方入道場何不疑",
    "X22n0407_004:0311c01": "之那獨責此且稟斯宗者若聞若思不離三觀須",
    "X22n0407_004:0311c02": "於動靜用空假中立一切行若其然者今何不用",
    "X22n0407_004:0311c03": "空假中心想乎日氷及地樹等種種相耶如心想",
    "X22n0407_004:0311c04": "日以何力故日想現前般舟經云我所念即見心",
    "X22n0407_004:0311c05": "作佛心自見心心者不知心心有想則癡心無想",
    "X22n0407_004:0311c06": "則泥洹彼經初心以佛相為境故言心作佛等今",
    "X22n0407_004:0311c07": "之初心既先觀日豈不得云心作日心自見心等",
    "X22n0407_004:0311c08": "耶止觀以彼經此文示於中觀中觀若立三觀自",
    "X22n0407_004:0311c09": "成如此觀日方依此疏修日觀也況一切法皆是",
    "X22n0407_004:0311c10": "佛法何得依報非佛法耶。○二想彼下示觀法子",
    "X22n0407_004:0311c11": "科分經為四初觀佛像二初正明像觀。",
    "X22n0407_004:0311c12": "想彼佛者先當想像閉目開目見一寶像如閻浮檀",
    "X22n0407_004:0311c13": "金色坐彼華上。",
    "X22n0407_004:0311c14": "【鈔】既是具足三號之像理合於像照空假中如見",
    "X22n0407_004:0311c15": "此方泥木之像尚須體達性若虗空三身宛然四",
    "X22n0407_004:0311c16": "德無減觀中寶像豈可不然若於像觀不達三諦",
    "X22n0407_004:0311c17": "次觀真佛寧見三身。○二見像下因像見土。",
    "X22n0407_004:0311c18": "見像坐已心眼得開了了分明見極樂國七寶莊嚴",
    "X22n0407_004:0311c19": "寶地寶池寶樹行列諸天寶幔彌覆其上眾寶羅網",
    "X22n0407_004:0311c20": "滿虗空中見如此事極令明了如觀掌中。",
    "X22n0407_004:0311c21": "【鈔】像觀既成心眼開發廣見依報地樹諸相應知",
    "X22n0407_004:0311c22": "樹等出過前樹無數倍也何者以今寶像必稱華",
    "X22n0407_004:0311c23": "座座像高勝樹合覆之皆由玅觀轉深故使所觀",
    "X22n0407_004:0311c24": "愈勝。○二見此下觀二菩薩。",
    "X22n0407_004:0312a01": "見此事已復當更作一大蓮華在佛左邊如前蓮華",
    "X22n0407_004:0312a02": "等無有異復作一大蓮華在佛右邊想一觀世音菩",
    "X22n0407_004:0312a03": "薩像坐左華座亦作金色如前無異想一大勢至菩",
    "X22n0407_004:0312a04": "薩像坐右華座。",
    "X22n0407_004:0312a05": "【鈔】三聖設化動靜必俱一主二臣非並非別表乎",
    "X22n0407_004:0312a06": "三法三一玅融真身既然像合相似觀二足佛令",
    "X22n0407_004:0312a07": "玅觀成三。○三此想下像放光二初明光照諸樹。",
    "X22n0407_004:0312a08": "此想成時佛菩薩像皆放光明其光金色照諸寶樹。",
    "X22n0407_004:0312a09": "【鈔】二一一下明樹皆三像。",
    "X22n0407_004:0312a10": "一一樹下亦有三蓮華諸蓮華上各有一佛二菩薩",
    "X22n0407_004:0312a11": "像徧滿彼國。",
    "X22n0407_004:0312a12": "【鈔】四此想下行者聞法二初明因定聞。",
    "X22n0407_004:0312a13": "此想成時行者當聞水流光明及諸寶樹鳧鷹鴛鴦",
    "X22n0407_004:0312a14": "皆說玅法入定出定恒聞玅法。",
    "X22n0407_004:0312a15": "【鈔】二行者下明與經合。",
    "X22n0407_004:0312a16": "行者所聞出定之時憶持不捨令與修多羅合若不",
    "X22n0407_004:0312a17": "合者名為妄想若與合者名為麤想見極樂世界是",
    "X22n0407_004:0312a18": "為像想名第八觀。",
    "X22n0407_004:0312a19": "【疏】令與修多羅合者觀行之時令與教法相應故",
    "X22n0407_004:0312a20": "言合也又解與十二部經教合入定是修多羅出",
    "X22n0407_004:0312a21": "定之時心與定合故云與修多羅合也。",
    "X22n0407_004:0312a22": "【鈔】此文疏有二釋初須定與教合二須散與定合",
    "X22n0407_004:0312a23": "初義者謂出定憶持定中聞法須與經中所說符",
    "X22n0407_004:0312a24": "契故云令與教法相應次意者謂心雖出定對彼",
    "X22n0407_004:0312b01": "五塵須息愛憎淨乎身口三業若爾雖不住定亦",
    "X22n0407_004:0312b02": "聞法音故云出定入定常聞玅法言與十二部經",
    "X22n0407_004:0312b03": "教合者以十二部總稱修多羅同名為經三藏分",
    "X22n0407_004:0312b04": "之經詮定學律詮戒學論詮慧學故名經為定與",
    "X22n0407_004:0312b05": "修多羅合是與定合經若不合名妄想者若定不",
    "X22n0407_004:0312b06": "合經若散不合定皆是發於魔事全非像觀禪定",
    "X22n0407_004:0312b07": "故名妄想若已合名麤想見極樂界者謂以經驗",
    "X22n0407_004:0312b08": "定無差出定與在定相似得名麤想見彼國界問",
    "X22n0407_004:0312b09": "見此玅事那名麤想答以像望真須分麤玅此想",
    "X22n0407_004:0312b10": "乃是佛觀方便豈可全同真佛觀耶。○三作是下",
    "X22n0407_004:0312b11": "明修觀利益。",
    "X22n0407_004:0312b12": "作是觀者除無量億劫生死之罪於現身中得念佛",
    "X22n0407_004:0312b13": "三昧。",
    "X22n0407_004:0312b14": "【鈔】像想若成真觀可獲故於現身得念佛三昧。○",
    "X22n0407_004:0312b15": "三第九佛身觀二初分科。",
    "X22n0407_004:0312b16": "【疏】第九觀佛真法身中有五一明結上第二次當",
    "X22n0407_004:0312b17": "更觀下正觀佛身第三從作是觀下正明觀於佛",
    "X22n0407_004:0312b18": "心第四從作此觀者捨身他世下舉利勸修第五",
    "X22n0407_004:0312b19": "從作是觀者下顯觀邪正。",
    "X22n0407_004:0312b20": "【鈔】真法身者前觀寶像則似佛身今對彼似故名",
    "X22n0407_004:0312b21": "為真然此色相是實報身應同居土亦名尊特亦",
    "X22n0407_004:0312b22": "名勝應而特名法身者為成行人圓玅觀也良以",
    "X22n0407_004:0312b23": "報應屬修法身是性若漸教說別起報應二修莊",
    "X22n0407_004:0312b24": "嚴法身一性若頓教詮報應二修全是性具法身",
    "X22n0407_004:0312c01": "一性舉體起修故得全性成修全修在性三身融",
    "X22n0407_004:0312c02": "玅指一即三問既言指一即三但名為應自攝二",
    "X22n0407_004:0312c03": "身何故疏文立法身稱答若言報應恐濫別修歸",
    "X22n0407_004:0312c04": "於別教今以報應名為法身即顯三身皆非修得",
    "X22n0407_004:0312c05": "故今家生身應身報身法身對藏通別圓行者應",
    "X22n0407_004:0312c06": "知圓宗大體非唯報應稱為法身亦乃業惑名為",
    "X22n0407_004:0312c07": "理毒三觀十乘名性德行慈悲與拔性德苦樂今",
    "X22n0407_004:0312c08": "之勝應稱為法身顯示玅宗其旨非淺須祛滯想",
    "X22n0407_004:0312c09": "方見旨歸。○二隨釋五初明結上。",
    "X22n0407_004:0312c10": "佛告阿難及韋提希此想成已。",
    "X22n0407_004:0312c11": "【鈔】二正觀佛身既指報應名為法身即顯彌陀三",
    "X22n0407_004:0312c12": "身具足既為玅境但是法身行人心觀即空假中",
    "X22n0407_004:0312c13": "空假是二修中觀是一性修性冥玅三觀圓融既",
    "X22n0407_004:0312c14": "為能觀但是般若境觀相契見尊特身雖具三身",
    "X22n0407_004:0312c15": "但名解脫此則以三照三故發現三合此三三秪",
    "X22n0407_004:0312c16": "是一三三不定三同在一念一念無念三三宛然",
    "X22n0407_004:0312c17": "如此方名修心玅觀此觀能令四土皆淨若不爾",
    "X22n0407_004:0312c18": "者非是頓教所詮玅觀當以此觀觀彌陀身子科",
    "X22n0407_004:0312c19": "分經為三初總標略列。",
    "X22n0407_004:0312c20": "次當更觀無量壽佛身相光明。",
    "X22n0407_004:0312c21": "【鈔】二正觀佛身相四初阿難下觀身色。",
    "X22n0407_004:0312c22": "阿難當知無量壽佛身如百千萬億夜摩天閻浮檀",
    "X22n0407_004:0312c23": "金色。",
    "X22n0407_004:0312c24": "【鈔】二佛身下觀身量。",
    "X22n0407_004:0313a01": "佛身高六十萬億那由他恒河沙由旬眉間白毫右",
    "X22n0407_004:0313a02": "旋宛轉如五須彌山佛眼如四大海水青白分明。",
    "X22n0407_004:0313a03": "【鈔】疏釋分二初略消經文。",
    "X22n0407_004:0313a04": "【疏】觀身大小高六十萬億那由他恒河沙由旬毫",
    "X22n0407_004:0313a05": "相如五須彌山須彌山舉高三百三十六萬里縱",
    "X22n0407_004:0313a06": "廣亦爾彼佛毫相過此五倍。",
    "X22n0407_004:0313a07": "【鈔】二眼如下商較分量二初以眼度身。",
    "X22n0407_004:0313a08": "【疏】眼如四大海水準眼量以度身身量太長世人",
    "X22n0407_004:0313a09": "身長七尺者眼長一寸餘四大海水一海八萬四",
    "X22n0407_004:0313a10": "千由旬四海合三十三萬六千由旬身過其眼五",
    "X22n0407_004:0313a11": "十六億倍假令極多無出萬倍何緣佛身得長六",
    "X22n0407_004:0313a12": "十萬億那由他恒河沙由旬。",
    "X22n0407_004:0313a13": "【鈔】二定經斥譯。",
    "X22n0407_004:0313a14": "【疏】準眼定身正六十萬億那由他由旬言恒河沙",
    "X22n0407_004:0313a15": "者譯人謬耳。",
    "X22n0407_004:0313a16": "【鈔】三觀身光然觀色量及相好光明皆須用前是",
    "X22n0407_004:0313a17": "心作佛是心是佛而為觀法以心作佛故能觀所",
    "X22n0407_004:0313a18": "觀破立宛爾破則三惑三智皆蕩立則三諦三觀",
    "X22n0407_004:0313a19": "皆成非此破立則非淨心作佛義也以心是佛故",
    "X22n0407_004:0313a20": "忘能忘所非破非立作是一念遮照同時此則即",
    "X22n0407_004:0313a21": "觀無觀用無作行修念佛定此法乃是觀佛要術",
    "X22n0407_004:0313a22": "今若不用宣示奚為此術不施勝相不發觀光分",
    "X22n0407_004:0313a23": "四初身諸下毛孔光。",
    "X22n0407_004:0313a24": "身諸毛孔演出光明如須彌山。",
    "X22n0407_004:0313b01": "【鈔】二彼佛下觀圓光。",
    "X22n0407_004:0313b02": "彼佛圓光如百億三千大千世界。",
    "X22n0407_004:0313b03": "【鈔】三於圓下光中化佛。",
    "X22n0407_004:0313b04": "於圓光中有百萬億那由他恒河沙化佛。",
    "X22n0407_004:0313b05": "【鈔】四一一下化佛侍者。",
    "X22n0407_004:0313b06": "一一化佛亦有眾多無數化菩薩以為侍者。",
    "X22n0407_004:0313b07": "【鈔】四觀相好二初無量下正示相好身。",
    "X22n0407_004:0313b08": "無量壽佛有八萬四千相一一相中各有八萬四千",
    "X22n0407_004:0313b09": "隨形好一一好中復有八萬四千光明。",
    "X22n0407_004:0313b10": "【鈔】總相別相總好別好總光別光此三總別皆云",
    "X22n0407_004:0313b11": "八萬四千者即障顯德故成此數佛居凡地具於",
    "X22n0407_004:0313b12": "八萬四千塵勞於此塵勞皆見實相理智既合故",
    "X22n0407_004:0313b13": "能示現相好光明故節節云八萬四千行人今觀",
    "X22n0407_004:0313b14": "知心即是能於塵勞皆即佛相。○二一一下光明",
    "X22n0407_004:0313b15": "攝生。",
    "X22n0407_004:0313b16": "一一光明徧十方世界念佛眾生攝取不捨。",
    "X22n0407_004:0313b17": "【鈔】生佛體同雖土廣生多攝無一失觀佛心處還",
    "X22n0407_004:0313b18": "釋此文須攝之意。○三明觀成能見二初其光下",
    "X22n0407_004:0313b19": "見一佛。",
    "X22n0407_004:0313b20": "其光相好及與化佛不可具說但當憶想令心眼見。",
    "X22n0407_004:0313b21": "【鈔】二見此下見諸佛。",
    "X22n0407_004:0313b22": "見此事者即見十方一切諸佛以見諸佛故名念佛",
    "X22n0407_004:0313b23": "三昧。",
    "X22n0407_004:0313b24": "【鈔】中觀見佛佛體圓融一即一切同尊特身故觀",
    "X22n0407_004:0313c01": "一佛能見諸佛。○三正觀佛心。",
    "X22n0407_004:0313c02": "作是觀者名觀一切佛身以觀佛身故亦見佛心佛",
    "X22n0407_004:0313c03": "心者大慈悲是以無緣慈攝諸眾生。",
    "X22n0407_004:0313c04": "【鈔】疏三初眼見下因身見心。",
    "X22n0407_004:0313c05": "【疏】眼見佛身即見佛心身由心起故見身即見心",
    "X22n0407_004:0313c06": "由見身心想轉明故得見佛心。",
    "X22n0407_004:0313c07": "【鈔】疏有二釋初約如來由大悲心起勝應身故令",
    "X22n0407_004:0313c08": "行者觀身見心由見身下二約行者觀想明故得",
    "X22n0407_004:0313c09": "見佛心所以明者由觀佛身是故二意皆是由色",
    "X22n0407_004:0313c10": "而見於心以心無形由色表故以圓人所觀色心",
    "X22n0407_004:0313c11": "不二既見微玅色豈隔大悲心故勝鬘云如來色",
    "X22n0407_004:0313c12": "無盡智慧亦復然既三種慈體是三諦今三觀明",
    "X22n0407_004:0313c13": "故三慈顯以用果法為觀行故故於位位見佛色",
    "X22n0407_004:0313c14": "心。○二佛心下正示心體。",
    "X22n0407_004:0313c15": "【疏】佛心者大慈悲心是。",
    "X22n0407_004:0313c16": "【鈔】若匪無緣慈悲不大。○三以無緣下引文廣釋",
    "X22n0407_004:0313c17": "三初牒經引論以明文意問經文但云以無緣慈",
    "X22n0407_004:0313c18": "攝諸眾生疏中何故兼明生法皆云無心答起三",
    "X22n0407_004:0313c19": "慈者由三觀智照三諦也照真即起法緣之慈照",
    "X22n0407_004:0313c20": "俗即起眾生緣慈照中即起無緣之慈此三諦慈",
    "X22n0407_004:0313c21": "淺不具深深必具淺故照真俗未必照中若能照",
    "X22n0407_004:0313c22": "中必具真俗故次第生法不即無緣今無緣慈合",
    "X22n0407_004:0313c23": "具生法豈但具二亦乃俱深故今生法皆云無心",
    "X22n0407_004:0313c24": "故涅槃云慈若有無非有非無如是之慈非諸聲",
    "X22n0407_004:0314a01": "聞辟支佛等所能思議當知三慈其體本一非三",
    "X22n0407_004:0314a02": "非一而三而一如是方名佛心慈也此自分三初",
    "X22n0407_004:0314a03": "眾生緣慈。",
    "X22n0407_004:0314a04": "【疏】以無緣慈普攝眾生釋論云慈有三種一眾生",
    "X22n0407_004:0314a05": "緣無心攀緣一切眾生而於眾生自然現益如涅",
    "X22n0407_004:0314a06": "槃經我實不往慈善根力能令眾生見如斯事。",
    "X22n0407_004:0314a07": "【鈔】三無差別今盡現前心與眾生能所既絕無我",
    "X22n0407_004:0314a08": "心想緣他眾生而一切眾生與我同體十界因果",
    "X22n0407_004:0314a09": "不離一心而此一心是慈體故十界苦集四種道",
    "X22n0407_004:0314a10": "滅能於一時任運與拔故云無心攀緣自然現益",
    "X22n0407_004:0314a11": "如涅槃下梵行品文也然彼經如來凡說八事一",
    "X22n0407_004:0314a12": "伏醉象二降力士三化盧至四度女人五塗割瘡",
    "X22n0407_004:0314a13": "六摩調達七救羣賊八醫釋女一一皆結云慈善",
    "X22n0407_004:0314a14": "根力見如是事今文云我實不往者即引第五塗",
    "X22n0407_004:0314a15": "割瘡文文現一處意通諸緣言割瘡者經云波羅",
    "X22n0407_004:0314a16": "奈城有優婆夷名摩訶斯那達多夏九十日屈請",
    "X22n0407_004:0314a17": "眾僧奉施醫藥有一比丘身嬰重病良醫診之當",
    "X22n0407_004:0314a18": "須肉藥若不得者命將不全是優婆夷尋自取刀",
    "X22n0407_004:0314a19": "割其股肉切以為羮施病比丘服已病差女人患",
    "X22n0407_004:0314a20": "瘡苦惱發聲稱佛我在舍衛聞其音聲於是女人",
    "X22n0407_004:0314a21": "起大悲心是女尋見我持良藥塗其瘡上還復如",
    "X22n0407_004:0314a22": "本善男子我於爾時實不往至波羅奈城持藥塗",
    "X22n0407_004:0314a23": "彼當知皆是慈善根力令彼女人見如是事今云",
    "X22n0407_004:0314a24": "我實不往者正引此緣不言女人而言眾生者通",
    "X22n0407_004:0314b01": "收十界眾生不以文害意也即俗諦慈也涅槃云",
    "X22n0407_004:0314b02": "慈之所緣一切眾生如緣父母妻子親屬以是義",
    "X22n0407_004:0314b03": "故名眾生緣以緣十界同在一心故非次第生緣",
    "X22n0407_004:0314b04": "慈也。○二法緣慈。",
    "X22n0407_004:0314b05": "【疏】二法緣者無心觀法而於諸法自然普照如日",
    "X22n0407_004:0314b06": "照物無所分別。",
    "X22n0407_004:0314b07": "【鈔】十界緣起是三諦法不離一心唯佛究盡境相",
    "X22n0407_004:0314b08": "既寂能觀亦忘是故得云無心觀法而畢竟空智",
    "X22n0407_004:0314b09": "照此三諦不受一塵此智自然照破眾生三諦惑",
    "X22n0407_004:0314b10": "著或為眾生說斯空慧皆令得離有相之苦證真",
    "X22n0407_004:0314b11": "實樂此即不思議真諦慈悲名為法緣故涅槃云",
    "X22n0407_004:0314b12": "不見父母妻子親屬見一切法皆從緣生是名法",
    "X22n0407_004:0314b13": "緣不見之言須忘十界是佛法緣也。○三無緣慈。",
    "X22n0407_004:0314b14": "【疏】三者無緣無心觀理而於平等第一義中自然",
    "X22n0407_004:0314b15": "安住以無緣慈攝諸眾生辯佛心相也。",
    "X22n0407_004:0314b16": "【鈔】以佛性中成究竟智有何別理為心所緣故云",
    "X22n0407_004:0314b17": "無心觀理境智既泯空有又忘無住無依絕思絕",
    "X22n0407_004:0314b18": "議此名安住第一義中心既無緣慈乃周徧入眾",
    "X22n0407_004:0314b19": "生性稱為內熏或為現身說第一義稱為外熏以",
    "X22n0407_004:0314b20": "此攝生名無緣慈。○二念佛下却牒前經以對初",
    "X22n0407_004:0314b21": "慈即前正觀佛身光明攝生之文也。",
    "X22n0407_004:0314b22": "【疏】念佛眾生攝取不捨者若為佛慈悲所護終得",
    "X22n0407_004:0314b23": "離苦永得安樂釋論云譬如魚子母若不念子則",
    "X22n0407_004:0314b24": "爛壞眾生亦爾佛若不念善根則壞。",
    "X22n0407_004:0314c01": "【鈔】雖與無緣慈體不別若約義辯為門不同是故",
    "X22n0407_004:0314c02": "此慈念佛眾生攝取不捨終令離苦永得安樂此",
    "X22n0407_004:0314c03": "從感應生佛相關順於俗諦名生緣慈故舉魚母",
    "X22n0407_004:0314c04": "念子不失喻此慈相也。○三今明下正以無緣會",
    "X22n0407_004:0314c05": "釋經意。",
    "X22n0407_004:0314c06": "【疏】今明無緣慈者諸佛所被謂心不住有無不依",
    "X22n0407_004:0314c07": "三世知緣不實以眾生不知故實相智慧令眾生",
    "X22n0407_004:0314c08": "得之是為無緣也。",
    "X22n0407_004:0314c09": "【鈔】既與生緣為門有異須辯慈相不同前二故生",
    "X22n0407_004:0314c10": "法慈約次第論則兩二乘及偏菩薩有修證分若",
    "X22n0407_004:0314c11": "此無緣唯圓唯極今約極顯故云諸佛所被不住",
    "X22n0407_004:0314c12": "有無者正與生法辯不同相生緣玅有法緣玅空",
    "X22n0407_004:0314c13": "今是玅中故云無緣中必無緣故也不依三世者",
    "X22n0407_004:0314c14": "此之慈悲非四相故知緣不實者了苦樂事即性",
    "X22n0407_004:0314c15": "德故以眾生等者此慈所被令眾生發即境之智",
    "X22n0407_004:0314c16": "方乃名得實相智慧得此智者方終離苦得於永",
    "X22n0407_004:0314c17": "樂故與前慈門異益等若對法緣亦以實慧故一",
    "X22n0407_004:0314c18": "切空是故三慈益物不異疏不云者略也。○四舉",
    "X22n0407_004:0314c19": "利勸修子科分三初正舉益勸。",
    "X22n0407_004:0314c20": "作此觀者捨身他世生諸佛前得無生忍是故智者",
    "X22n0407_004:0314c21": "應當繫心諦觀無量壽佛。",
    "X22n0407_004:0314c22": "【鈔】得生極樂則見十方一切諸佛故云生諸佛前",
    "X22n0407_004:0314c23": "法身觀成已入相似是故至彼即證無生別圓地",
    "X22n0407_004:0314c24": "住也。○疏釋分四初捨身下牒釋。",
    "X22n0407_004:0315a01": "【疏】捨身他世生諸佛前以修念佛三昧故發見佛",
    "X22n0407_004:0315a02": "願生生常值。",
    "X22n0407_004:0315a03": "【鈔】二如人下喻顯。",
    "X22n0407_004:0315a04": "【疏】如人習巧從少至長所作遂玅。",
    "X22n0407_004:0315a05": "【鈔】習巧如修觀從少至長喻觀有微著所作遂玅",
    "X22n0407_004:0315a06": "喻生彼土親見真法然且分喻是心作佛行者應",
    "X22n0407_004:0315a07": "以是佛與作佛義一念圓照方合今經由觀見佛。",
    "X22n0407_004:0315a08": "○三以隨下結示。",
    "X22n0407_004:0315a09": "【疏】以隨念佛三昧故得生無量壽佛國。",
    "X22n0407_004:0315a10": "【鈔】四故般下引證。",
    "X22n0407_004:0315a11": "【疏】故般舟經云眾生問佛何因緣得生此國彌陀",
    "X22n0407_004:0315a12": "佛答以修念佛三昧得生我國也。",
    "X22n0407_004:0315a13": "【鈔】二的示觀法。",
    "X22n0407_004:0315a14": "觀無量壽佛者從一相好入但觀眉間白毫極令明",
    "X22n0407_004:0315a15": "了見眉間白毫相者八萬四千相好自然當現。",
    "X22n0407_004:0315a16": "【鈔】相有八萬都想難成故令但觀眉間毫相如五",
    "X22n0407_004:0315a17": "須彌此觀若成八萬皆現此為要門也。○疏釋二",
    "X22n0407_004:0315a18": "初從一下牒經。",
    "X22n0407_004:0315a19": "【疏】從一相好入但觀眉間白毫者。",
    "X22n0407_004:0315a20": "【鈔】二正示四初如觀下引他文示二種毫量。",
    "X22n0407_004:0315a21": "【疏】如觀佛三昧經云釋迦如來眉間白毫者(云云)",
    "X22n0407_004:0315a22": "寶性論明佛毫相在兩真間闊三百六十萬里方",
    "X22n0407_004:0315a23": "圓亦然。",
    "X22n0407_004:0315a24": "【鈔】此明釋迦勝劣兩相以例彌陀經明劣相論明",
    "X22n0407_004:0315b01": "勝相云云者即前疏云長一丈五尺毫有八楞周",
    "X22n0407_004:0315b02": "圍五寸。○二故文下據此經明凡心難及。",
    "X22n0407_004:0315b03": "【疏】故文云無量壽佛身量無邊非是凡夫心力所",
    "X22n0407_004:0315b04": "及。",
    "X22n0407_004:0315b05": "【鈔】即第七雜觀中經文也。○三正可下正示初心",
    "X22n0407_004:0315b06": "從易現觀。",
    "X22n0407_004:0315b07": "【疏】正可取如釋迦毫相大小現觀。",
    "X22n0407_004:0315b08": "【鈔】斯是大師別示初心即觀佛相入門要術也若",
    "X22n0407_004:0315b09": "從落日水冰方便次入地樹座像等觀心得流利",
    "X22n0407_004:0315b10": "觀已宏深此之行人自可稱彼毫量而觀使八萬",
    "X22n0407_004:0315b11": "相自然而現故知令觀劣應毫相乃為未修前諸",
    "X22n0407_004:0315b12": "觀者及以雖修觀不成者故於佛身別指初心可",
    "X22n0407_004:0315b13": "觀之相為三昧門也行者須知所託之境有勝有",
    "X22n0407_004:0315b14": "劣若能觀觀皆須頓照即空假中以勝劣相皆心",
    "X22n0407_004:0315b15": "作故皆心是故。○四尅示觀成稱彼而見二初若",
    "X22n0407_004:0315b16": "得下正示。",
    "X22n0407_004:0315b17": "【疏】若得三昧觀心成就方可稱彼佛相而觀也。",
    "X22n0407_004:0315b18": "【鈔】因用作是觀劣應毫觀漸深著得成真似念佛",
    "X22n0407_004:0315b19": "三昧乃能稱彼勝相而見。○二智度下引證。",
    "X22n0407_004:0315b20": "【疏】智度論云為增長諸菩薩念佛三昧故說般若",
    "X22n0407_004:0315b21": "波羅蜜經今說般若現奇特身相光明色像徧至",
    "X22n0407_004:0315b22": "十方以此為觀也。",
    "X22n0407_004:0315b23": "【鈔】引此釋迦勝身說法增真似位念佛三昧類彼",
    "X22n0407_004:0315b24": "彌陀八萬相好須真似人方能觀見。○三見無下",
    "X22n0407_004:0315c01": "就觀結成。",
    "X22n0407_004:0315c02": "見無量壽佛者即見十方無量諸佛得見無量諸佛",
    "X22n0407_004:0315c03": "故諸佛現前授記是為徧觀一切色身相名第九觀。",
    "X22n0407_004:0315c04": "【鈔】五作是下顯觀邪正。",
    "X22n0407_004:0315c05": "作是觀者名為正觀若他觀者名為邪觀。",
    "X22n0407_004:0315c06": "【鈔】然此佛觀義具釋題疏文既略學者多疑若不",
    "X22n0407_004:0315c07": "釋之造修無路故更寄問答明乎境觀問此經觀",
    "X22n0407_004:0315c08": "佛止論八萬四千相好若華嚴說相好之數有十",
    "X22n0407_004:0315c09": "華藏世界微塵二經所說優降天殊彼經正當尊",
    "X22n0407_004:0315c10": "特之相此經乃是安養生身凡夫小乘常所見相",
    "X22n0407_004:0315c11": "鈔中何故言是尊特答一家所判丈六尊特不定",
    "X22n0407_004:0315c12": "約相多少分之剋就真中感應而辯如通教明合",
    "X22n0407_004:0315c13": "身之義見但空者唯覩丈六見不空者乃覩尊特",
    "X22n0407_004:0315c14": "生身本被藏通之機尊特身應別圓之眾今經教",
    "X22n0407_004:0315c15": "相唯在圓頓釋能觀觀是玅三觀釋所觀境是妙",
    "X22n0407_004:0315c16": "三身疏解今文云觀佛法身約位乃當圓教七信",
    "X22n0407_004:0315c17": "正託法性無邊色像尊特觀心使其增長念佛三",
    "X22n0407_004:0315c18": "昧據何等義云是生身用圓頓觀顯藏通身未之",
    "X22n0407_004:0315c19": "可也問以坐華王具藏塵相而為尊特三十二相",
    "X22n0407_004:0315c20": "老比丘形而為生身其文炳著那云不以相好分",
    "X22n0407_004:0315c21": "耶答約相解釋四教佛身此乃從於增勝而說未",
    "X22n0407_004:0315c22": "是的分相起之本其本乃是權實二理空中二觀",
    "X22n0407_004:0315c23": "事業二識就此分之則生身尊特如指諸掌故金",
    "X22n0407_004:0315c24": "光疏云丈六身佛住真諦丈六尊特合身佛雙住",
    "X22n0407_004:0316a01": "真中尊特身佛雙住俗中法身佛住中道此依二",
    "X22n0407_004:0316a02": "理故有二佛眾生二識有二觀因故感二佛言二",
    "X22n0407_004:0316a03": "識者起信論云佛用有二種一者依分別事識凡",
    "X22n0407_004:0316a04": "夫二乘心所見者名為應身以不知轉識現故見",
    "X22n0407_004:0316a05": "從外來取色分齊不能盡知故二者依於業識謂",
    "X22n0407_004:0316a06": "諸菩薩從初發意乃至菩薩究竟地心所見者名",
    "X22n0407_004:0316a07": "為報身身有無量色色有無量相相有無量好所",
    "X22n0407_004:0316a08": "住依果亦復無量種種莊嚴隨所示現即無有邊",
    "X22n0407_004:0316a09": "不可窮盡離分齊相隨其所應常能住持不毀不",
    "X22n0407_004:0316a10": "失如是功德皆因諸波羅蜜等無漏行熏及不思",
    "X22n0407_004:0316a11": "議熏之所成就具足無量樂相故說為報(文畢)此乃",
    "X22n0407_004:0316a12": "佛用依二識彰也應是生身報是尊特論意要在",
    "X22n0407_004:0316a13": "見從外來取色分齊與知轉識現離分齊相而分",
    "X22n0407_004:0316a14": "二身然須了知權理但空不具心色故使佛身齊",
    "X22n0407_004:0316a15": "業齊緣生已永滅故曰生身名應名化體是無常",
    "X22n0407_004:0316a16": "實理不空性具五陰隨機生滅性陰常然名法名",
    "X22n0407_004:0316a17": "報亦名尊特體是常住須知依事識者但見應身",
    "X22n0407_004:0316a18": "不能覩報以其麤淺不窮深故依業識者不但覩",
    "X22n0407_004:0316a19": "報亦能見應以知全體起二用故隨現大小彼彼",
    "X22n0407_004:0316a20": "無邊無非尊特皆酬實因悉可稱報故玅經文句",
    "X22n0407_004:0316a21": "云同居方便自體三土皆是玅色玅心果報之處",
    "X22n0407_004:0316a22": "故知菩薩業識見佛一切分齊皆無分齊豈比藏",
    "X22n0407_004:0316a23": "通佛耶方知智者師與馬鳴師精切甄分生身尊",
    "X22n0407_004:0316a24": "特其義罄矣問約相多少分於二身其義已顯何",
    "X22n0407_004:0316b01": "須理觀及就識分答華藏塵相及八萬相雖是尊",
    "X22n0407_004:0316b02": "特三十二相不局生身何者以由圓人知全法界",
    "X22n0407_004:0316b03": "作三十二及以八萬藏塵相好故三品相皆可稱",
    "X22n0407_004:0316b04": "海既一一相皆無邊底是故悉可名為尊特故止",
    "X22n0407_004:0316b05": "觀并輔行以法華三十二相觀無量壽八萬相華",
    "X22n0407_004:0316b06": "嚴十華藏塵相同是別圓道品修發法身現相對",
    "X22n0407_004:0316b07": "斥藏通相非奇特以驗三經所談相海皆是尊特",
    "X22n0407_004:0316b08": "然有通局三十二則通大見無邊小見分齊若藏",
    "X22n0407_004:0316b09": "塵八萬唯大非小若也不就理觀等分此義全失",
    "X22n0407_004:0316b10": "故金光明龍尊歎佛經文但列三十二相圓光一",
    "X22n0407_004:0316b11": "尋疏乃判云正歎尊特故知不定以相數多方為",
    "X22n0407_004:0316b12": "尊特秪就不空玅觀見耳問行人覩於劣應談圓",
    "X22n0407_004:0316b13": "佛相秪可即是法身及自受用不即尊特以尊特",
    "X22n0407_004:0316b14": "身現起方有不現則無豈見不空不待佛現便自",
    "X22n0407_004:0316b15": "能見尊特相耶答既以尊特對於生身分身非身",
    "X22n0407_004:0316b16": "常無常等今云劣應但即法身及自受用不即尊",
    "X22n0407_004:0316b17": "特則成壽量屬於尊特身相自屬生身如此分張",
    "X22n0407_004:0316b18": "進退皆失須知行者無有一見非如來力如來鑑",
    "X22n0407_004:0316b19": "機未始差惑有須現者即為現之如梵網華嚴及",
    "X22n0407_004:0316b20": "此經等相多身大也不須現者即以力加令於劣",
    "X22n0407_004:0316b21": "身不取分齊見三十二相即無有邊以知丈六是",
    "X22n0407_004:0316b22": "法界故應持不見其頂目連莫究其聲丈六身聲",
    "X22n0407_004:0316b23": "既因二聖窮不得際後之圓人豈不即劣見於無",
    "X22n0407_004:0316b24": "邊不必一一待現方見若不爾者用圓解為用業",
    "X22n0407_004:0316c01": "識為若但即法身及自受用不即尊特此說全乖",
    "X22n0407_004:0316c02": "頓足之義何者如釋籤解色無邊故般若無邊云",
    "X22n0407_004:0316c03": "五陰是理故即陰是實相般若故皆無邊以由理",
    "X22n0407_004:0316c04": "故令法無邊自受用身既證理極豈不即劣而無",
    "X22n0407_004:0316c05": "邊耶行者應知今之玅觀觀佛法身見八萬相不",
    "X22n0407_004:0316c06": "同金光但於劣身見無今齊分是彼佛全法界身",
    "X22n0407_004:0316c07": "應圓似觀現奇特身非是彼土常身常相若彼常",
    "X22n0407_004:0316c08": "身即般舟中三十二相也今及特現八萬四千相",
    "X22n0407_004:0316c09": "好光明經文自云身量無邊非是凡夫心力所及",
    "X22n0407_004:0316c10": "正類淨名如須彌山顯于大海安處眾寶師子之",
    "X22n0407_004:0316c11": "座藥師中巍巍堂堂如星中月大論中色相無邊",
    "X22n0407_004:0316c12": "尊特之身此等經論所明尊特與今所現無少差",
    "X22n0407_004:0316c13": "殊彼色像無邊既稱尊特此云身量無邊那謂生",
    "X22n0407_004:0316c14": "身問所言龍尊歎尊特相非現起者是義不然以",
    "X22n0407_004:0316c15": "彼疏釋尊特身云巍巍堂堂若不現者何謂堂堂",
    "X22n0407_004:0316c16": "答華藏塵相華嚴經列九十七名與龍尊歎全不",
    "X22n0407_004:0316c17": "相應又無身相高大之說以驗非是特現之相秪",
    "X22n0407_004:0316c18": "由龍尊言中玅示即劣含勝難思之文大師見彼",
    "X22n0407_004:0316c19": "得意之處是故疏云巍巍堂堂得意處者即總歎",
    "X22n0407_004:0316c20": "云諸佛清淨微玅寂滅也清淨乃是四德中淨必",
    "X22n0407_004:0316c21": "不闕於常樂我也寂滅豈非涅槃之義既稱微玅",
    "X22n0407_004:0316c22": "是大滅度秘密藏也以總冠別故三十二相徧嚴",
    "X22n0407_004:0316c23": "三身生身則百福所成見無厭足尊特身則色無",
    "X22n0407_004:0316c24": "分齊劣即堂堂法性身則色性即智法門為相疏",
    "X22n0407_004:0317a01": "云此三不縱不橫若縱橫一異則不清淨非微玅",
    "X22n0407_004:0317a02": "寂滅豈非圓人了乎三身是秘密藏密藏乃是法",
    "X22n0407_004:0317a03": "界總體一攝一切事事相收應用無邊不離毫末",
    "X22n0407_004:0317a04": "相好至劣量等虗空故法華中龍女讚佛微玅淨",
    "X22n0407_004:0317a05": "法身具相三十二顯是劣應以法身具故相相尊",
    "X22n0407_004:0317a06": "特是故荊谿類同華嚴一一相好與虗空等又文",
    "X22n0407_004:0317a07": "句云一一相皆法界海又玅玄云垢衣內身實是",
    "X22n0407_004:0317a08": "長者釋籤云即是瓔珞長者瓔珞長者豈非尊特",
    "X22n0407_004:0317a09": "何待現耶又玅樂云若隱前三相從勝而說非謂",
    "X22n0407_004:0317a10": "太虗名為圓佛法華已前三佛離明隔偏小故來",
    "X22n0407_004:0317a11": "至此經從劣辯勝即三而一若也法華但即法身",
    "X22n0407_004:0317a12": "不具尊特正以太虗而為圓佛又不具尊特如何",
    "X22n0407_004:0317a13": "得名從劣辯勝即三而一問法華文句云地師說",
    "X22n0407_004:0317a14": "多寶是法身舉南嶽破云法身無來無出報身巍",
    "X22n0407_004:0317a15": "巍堂堂應身普現一切若即此謂是三佛者未盡",
    "X22n0407_004:0317a16": "其體秪是表示而已多寶表法佛釋尊表報佛分",
    "X22n0407_004:0317a17": "身表應佛記釋云無來者不合東來無出者不應",
    "X22n0407_004:0317a18": "踊出巍巍不應塔內應身不應唯此尚非應身豈",
    "X22n0407_004:0317a19": "具三身既云巍巍不應塔內信知報佛須現大身",
    "X22n0407_004:0317a20": "若其即劣便得名報塔內何妨何得破他答此破",
    "X22n0407_004:0317a21": "地師不知表示真將舍利便為法身故記破云尚",
    "X22n0407_004:0317a22": "非應身豈具三身又以世人不知法華開權之玅",
    "X22n0407_004:0317a23": "即劣顯勝秪執身大相多為報故就其見斥云巍",
    "X22n0407_004:0317a24": "巍不應塔內此用世人通解之義而破於彼不可",
    "X22n0407_004:0317b01": "據此便令法華相非尊特秪如記云尚非應身豈",
    "X22n0407_004:0317b02": "具三身亦非今家盡理之說如荊谿據論若知像",
    "X22n0407_004:0317b03": "性徧虗空三身宛然四德無減泥木之像尚具三",
    "X22n0407_004:0317b04": "身豈全身舍利皆不具耶雖曲引文欲令非報然",
    "X22n0407_004:0317b05": "終不能令法華機非業識見佛也問請觀音疏云",
    "X22n0407_004:0317b06": "無量有二義若生身無量是有量之無量法身無",
    "X22n0407_004:0317b07": "量是無量之無量大論云法性身色像無邊尊",
    "X22n0407_004:0317b08": "特之身猶如虗空既云法性身此乃不滅方名尊",
    "X22n0407_004:0317b09": "特今第九觀觀於佛身第十即觀觀世音身觀音",
    "X22n0407_004:0317b10": "既是補處菩薩驗佛有滅豈非生身有量無量安",
    "X22n0407_004:0317b11": "以此身便為尊特答藏通補處彰佛有量別圓補",
    "X22n0407_004:0317b12": "處顯佛無量以十方三世一切如來更無彼此迭",
    "X22n0407_004:0317b13": "相見故同一法身一智慧故菩薩機忘如來應息",
    "X22n0407_004:0317b14": "名補佛處實異藏通前佛定滅後佛定生為補處",
    "X22n0407_004:0317b15": "也故金光明四佛降室疏乃釋云若見四佛同尊",
    "X22n0407_004:0317b16": "特身一身一智慧即是常身弟子眾一故若見四",
    "X22n0407_004:0317b17": "佛佛身不同即是應化弟子眾多故故知秪就同",
    "X22n0407_004:0317b18": "與不同常與無常分於二身藏通三乘故弟子多",
    "X22n0407_004:0317b19": "別圓純菩薩故弟子一豈論相好多少等耶既同",
    "X22n0407_004:0317b20": "一身復云常身豈竪分當現橫論彼此是知觀音",
    "X22n0407_004:0317b21": "補法身處愈彰尊特無量之無量矣且華嚴佛身",
    "X22n0407_004:0317b22": "委明八相既是尊特此論補處與彼何異云是生",
    "X22n0407_004:0317b23": "身是知今佛全法界身故滅即非滅觀音補處生",
    "X22n0407_004:0317b24": "即非生不滅不生常身義成尊特相顯問今所觀",
    "X22n0407_004:0317c01": "佛高六十萬億那由他由旬雖云高大秪是淨土",
    "X22n0407_004:0317c02": "常所見佛何以知然如法華中淨光莊嚴國玅音",
    "X22n0407_004:0317c03": "菩薩欲來娑婆彼佛誡云汝身四萬二千由旬我",
    "X22n0407_004:0317c04": "身六百八十萬由旬汝往彼土於佛菩薩勿生劣",
    "X22n0407_004:0317c05": "想故知淨土常身高大安以常身便為尊特答於",
    "X22n0407_004:0317c06": "同居中淨光莊嚴土唯演頓如淨名中眾香之土",
    "X22n0407_004:0317c07": "以其所被純菩薩故所以但現高大之身佛知玅",
    "X22n0407_004:0317c08": "音所將之眾不知娑婆開權之玅於佛輙起定小",
    "X22n0407_004:0317c09": "之譏故寄玅音規未達者意令得悟即劣之勝秘",
    "X22n0407_004:0317c10": "玅之權既誡勿生下劣之想乃是令起尊特之心",
    "X22n0407_004:0317c11": "若謂不然安得皆獲普現三昧若安養土漸頓俱",
    "X22n0407_004:0317c12": "談聲聞菩薩共為僧故故使佛示生身法身二種",
    "X22n0407_004:0317c13": "之相三十二相通於生法大小共見若八萬相局",
    "X22n0407_004:0317c14": "在法身大乘賢聖方得見也是故眾經多說彌陀",
    "X22n0407_004:0317c15": "生身常相今當略出小彌陀經云彼土蓮華大如",
    "X22n0407_004:0317c16": "車輪大彌陀經說彌陀浴池廣四萬八千里以依",
    "X22n0407_004:0317c17": "驗正身未極大般舟經說阿彌陀佛三十二相此",
    "X22n0407_004:0317c18": "經中說慣習小者生彼即得見佛聞法便證小果",
    "X22n0407_004:0317c19": "更有丈六八尺之身此等豈非常身常相耶若今",
    "X22n0407_004:0317c20": "所觀八萬相好別圓真似方得見之故上品下生",
    "X22n0407_004:0317c21": "疏判已登習種性位生彼七日見佛眾相心不明",
    "X22n0407_004:0317c22": "了三七日後乃了了見及聞眾聲皆說玅法唯上",
    "X22n0407_004:0317c23": "品上生道種性位生彼即見眾相具足光明寶林",
    "X22n0407_004:0317c24": "皆說玅法即悟無生三賢菩薩依業識故知心現",
    "X22n0407_004:0318a01": "佛乃就尊特論乎明昧若慣習小者及諸凡夫依",
    "X22n0407_004:0318a02": "事識故不於尊特而論明昧良以此等雖因臨終",
    "X22n0407_004:0318a03": "迴向得生佛順本習故且用小令其證果既說無",
    "X22n0407_004:0318a04": "常苦空之法須以生身相好應之浴池之身三十",
    "X22n0407_004:0318a05": "二相正對此機故般舟經云在菩薩眾中說經又",
    "X22n0407_004:0318a06": "云在比丘僧中說經信三十二相通大小人當所",
    "X22n0407_004:0318a07": "覩見是故彼經觀法之初不託日冰便觀此相斯",
    "X22n0407_004:0318a08": "蓋凡心可想之境故也若八萬相是彼如來現奇",
    "X22n0407_004:0318a09": "特身增進深位念佛三昧非是凡夫心力所及是",
    "X22n0407_004:0318a10": "故此經初令觀日疏釋齊於下品下生以驗想冰",
    "X22n0407_004:0318a11": "至假想地屬下三品當名字人次得三昧見彼實",
    "X22n0407_004:0318a12": "地合入觀行初二兩品次觀寶樹及以池樓至總",
    "X22n0407_004:0318a13": "觀成當三四品寶座觀成當第五品以座上寶幢",
    "X22n0407_004:0318a14": "如百千萬億須彌山大比知座體其量難思非第",
    "X22n0407_004:0318a15": "五品三觀功成凡小事禪見莫能及此觀雖就經",
    "X22n0407_004:0318a16": "文未便許觀佛身乃令先想一大寶像稱座而坐",
    "X22n0407_004:0318a17": "及二菩薩皆想坐座況復悉用作是不二玅觀觀",
    "X22n0407_004:0318a18": "之使心流利方令觀佛學者應知日觀已來所修",
    "X22n0407_004:0318a19": "三觀共於事禪良以皆須想成相起故也事禪既",
    "X22n0407_004:0318a20": "勝三界思惑悉已被伏玅觀觀像見破即登第七",
    "X22n0407_004:0318a21": "信位得此位已方令觀佛真法之身八萬相顯乃",
    "X22n0407_004:0318a22": "得名為念佛三昧即感諸佛現前授記生彼便證",
    "X22n0407_004:0318a23": "無生法忍經文如此明圓深觀所顯之相誠謂奇",
    "X22n0407_004:0318a24": "特實匪生身凡夫小乘常所見相問釋題序云無",
    "X22n0407_004:0318b01": "量壽佛是所觀勝境豈非託彼依正色心修乎三",
    "X22n0407_004:0318b02": "觀顯三諦理今八萬相既是正報義當生身託此",
    "X22n0407_004:0318b03": "修觀觀成理顯乃見藏海塵數之相方名尊特豈",
    "X22n0407_004:0318b04": "分段生身便為尊特耶答前正釋題以玅三身解",
    "X22n0407_004:0318b05": "所觀境今至經文以八萬相為所觀境信八萬相",
    "X22n0407_004:0318b06": "與玅三身無二無別二處皆用不思議境而為所",
    "X22n0407_004:0318b07": "觀故八萬相觀之令顯顯名觀成無別所顯且行",
    "X22n0407_004:0318b08": "人念佛誰不託佛正報修觀但境隨解名生名法",
    "X22n0407_004:0318b09": "小機不解所觀佛身是法界用謂正習生故曰生",
    "X22n0407_004:0318b10": "身大機能解所觀之佛是法界用應既有本生即",
    "X22n0407_004:0318b11": "同法是故受於法身之稱故見佛相若多若小皆",
    "X22n0407_004:0318b12": "稱法身今經明示佛法界身入心想中故疏標云",
    "X22n0407_004:0318b13": "觀佛法身斯乃即三而一之法身也況今不是初",
    "X22n0407_004:0318b14": "心觀境乃圓七信所觀境耳豈於座像圓觀已成",
    "X22n0407_004:0318b15": "却託藏通生身修觀又觀生身顯藏塵相此乃通",
    "X22n0407_004:0318b16": "人被別圓接全非頓教始終圓觀秪如般舟三十",
    "X22n0407_004:0318b17": "二相即知心現故相相皆中據所觀勝境言是生",
    "X22n0407_004:0318b18": "身深不可也學者應知八萬相顯即三諦顯良以",
    "X22n0407_004:0318b19": "此相法身所具與彼三惑本不相應故一一相即",
    "X22n0407_004:0318b20": "真俗中即一而三即三而一不可思議名真善玅",
    "X22n0407_004:0318b21": "色今之三昧顯本玅相故觀音觀云真實色身也",
    "X22n0407_004:0318b22": "問尊特既是他受用報須入別圓地住方見今八",
    "X22n0407_004:0318b23": "萬相似位能見驗非尊特合是色身答據何文義",
    "X22n0407_004:0318b24": "別圓似位唯見生身須知尊特地住已上分證論",
    "X22n0407_004:0318c01": "見地住之前相似論見斯乃如來以實報身應下",
    "X22n0407_004:0318c02": "二土故荊谿云勝兼兩處劣唯鹿園若其似位全",
    "X22n0407_004:0318c03": "不見者法華四信何故見於實報土耶有餘那見",
    "X22n0407_004:0318c04": "圓滿相海通教按位受接之人為見何相若非尊",
    "X22n0407_004:0318c05": "特合身不成今經明說無量壽佛身量無邊與大",
    "X22n0407_004:0318c06": "論云色像無邊有何異耶彼云無邊既稱尊特此",
    "X22n0407_004:0318c07": "何獨非況疏專引彼論此文以證身量無邊之義",
    "X22n0407_004:0318c08": "驗今佛身的是尊特不須疑也問若是尊特合是",
    "X22n0407_004:0318c09": "常身何故法華疏中判觀無量壽佛經云實有量",
    "X22n0407_004:0318c10": "而言無量答此乃刊正鈔中錯引彼疏彼疏並云",
    "X22n0407_004:0318c11": "實有量而言無量如阿彌陀與金光疏及此疏同",
    "X22n0407_004:0318c12": "蓋以小大二彌陀經不專尊特被於頓機故彼佛",
    "X22n0407_004:0318c13": "現三十二相通被眾機大機雖見尊特常身其慣",
    "X22n0407_004:0318c14": "習小人洎諸凡夫雖因迴向得生彼土未宜尊特",
    "X22n0407_004:0318c15": "說常住理故以應化說無常法成其小果是故佛",
    "X22n0407_004:0318c16": "壽雖不可數終歸有量娑婆生彼多是此機以別",
    "X22n0407_004:0318c17": "圓似位人難及故三疏約此故判彌陀在有量中",
    "X22n0407_004:0318c18": "若觀無量壽佛經純被圓人明說佛身全法界起",
    "X22n0407_004:0318c19": "應既有本生即同法的類釋論法性尊特正當無",
    "X22n0407_004:0318c20": "量之無量也故釋籤云教分二身為機劣故暫現",
    "X22n0407_004:0318c21": "生身今機不劣豈對生身問大本中云生我國者",
    "X22n0407_004:0318c22": "身皆具足三十二相彼國人民既具此相佛身理",
    "X22n0407_004:0318c23": "合超勝於人故知常身有八萬相般舟經說三十",
    "X22n0407_004:0318c24": "二相蓋借釋迦為初心觀境耳答般舟經云菩薩",
    "X22n0407_004:0319a01": "用是念佛故當得生阿彌陀佛國當念如是佛身",
    "X22n0407_004:0319a02": "有三十二相悉具足光明徹照端正無比在比丘",
    "X22n0407_004:0319a03": "僧中說經經指彌陀有三十二相何文言借釋迦",
    "X22n0407_004:0319a04": "為境況止觀無文輔行不說豈得自言成於己見",
    "X22n0407_004:0319a05": "又彼人民三十二相故佛常相須八萬者其義不",
    "X22n0407_004:0319a06": "然以同居土佛應同人秪由淨土人皆有於三十",
    "X22n0407_004:0319a07": "二相故佛常身須現此相但於同中相相皆勝穢",
    "X22n0407_004:0319a08": "土佛身雖異凡鄙亦同上人故應此方所有相法",
    "X22n0407_004:0319a09": "故三十二同輪王相亦於同中而分明昧三十二",
    "X22n0407_004:0319a10": "相既同彼人驗是彼土常身常相是知八萬別為",
    "X22n0407_004:0319a11": "大機現尊特相更何所疑問一等尊特以何因緣",
    "X22n0407_004:0319a12": "相分三品答悉檀因緣故蓋一類機應以藏塵尊",
    "X22n0407_004:0319a13": "特之相得四益者故佛稱機而為現之應以八萬",
    "X22n0407_004:0319a14": "尊特之相應以三十二尊特之相得四益者佛皆",
    "X22n0407_004:0319a15": "稱機而為現之仍須了知此之相海別教則用別",
    "X22n0407_004:0319a16": "修緣了成就此相即修成之尊特故名報身圓教",
    "X22n0407_004:0319a17": "能了二修即性修德無功乃性具之尊特故名法",
    "X22n0407_004:0319a18": "身已在此觀開章中說須知華嚴華藏塵數之相",
    "X22n0407_004:0319a19": "雖多此以兼別故猶帶修成此論八萬既唯圓頓",
    "X22n0407_004:0319a20": "無非性具故三聖觀疏皆示云觀於法身行者當",
    "X22n0407_004:0319a21": "須以教定理就理明觀於觀顯相無得但以多數",
    "X22n0407_004:0319a22": "斥少使勝成劣實在精學然後勤修欲罷不能故",
    "X22n0407_004:0319a23": "茲辨拆。○四第十觀音觀二初疏科略釋。",
    "X22n0407_004:0319a24": "【疏】第十觀觀音中有三初結上次復應觀觀世音",
    "X22n0407_004:0319b01": "菩薩下正明觀菩薩身也第三作此觀者觀之邪",
    "X22n0407_004:0319b02": "正也觀菩薩法身中有三初觀身相冠中立化佛",
    "X22n0407_004:0319b03": "者帶果而行因也第二明與佛同異第三佛告阿",
    "X22n0407_004:0319b04": "難下還舉利勸修也。",
    "X22n0407_004:0319b05": "【鈔】帶果行因者觀音三昧經云觀音昔已成佛號",
    "X22n0407_004:0319b06": "正法明今為菩薩修淨土行斯乃帶昔果德行今",
    "X22n0407_004:0319b07": "因行頂有化佛表帶果也。○二依科列經三初結",
    "X22n0407_004:0319b08": "上。",
    "X22n0407_004:0319b09": "佛告阿難及韋提希見無量壽佛了了分明已。",
    "X22n0407_004:0319b10": "【鈔】二正觀菩薩身三初正觀身相子科十一初次",
    "X22n0407_004:0319b11": "復下身量。",
    "X22n0407_004:0319b12": "次復應觀觀世音菩薩此菩薩身長八十萬億那由",
    "X22n0407_004:0319b13": "他由旬。",
    "X22n0407_004:0319b14": "【鈔】應云十八萬億今云八十者翻過佛身二十萬",
    "X22n0407_004:0319b15": "億故知誤也問如釋迦丈六人身八尺今佛身六",
    "X22n0407_004:0319b16": "十萬億菩薩十八菩薩之身何太卑耶答淨土勝",
    "X22n0407_004:0319b17": "應不可以穢土劣應例也亦如玅音身量但四萬",
    "X22n0407_004:0319b18": "二千由旬佛身六百八十萬由旬佛身之量去菩",
    "X22n0407_004:0319b19": "薩更多。○二身紫下身色。",
    "X22n0407_004:0319b20": "身紫金色。",
    "X22n0407_004:0319b21": "【鈔】三頂有下肉髻。",
    "X22n0407_004:0319b22": "頂有肉髻。",
    "X22n0407_004:0319b23": "【鈔】四項有下項光。",
    "X22n0407_004:0319b24": "項有圓光面各百千由旬其圓光中有五百化佛如",
    "X22n0407_004:0319c01": "釋迦牟尼一一化佛有五百化菩薩無量諸天以為",
    "X22n0407_004:0319c02": "侍者。",
    "X22n0407_004:0319c03": "【鈔】五舉身下身光。",
    "X22n0407_004:0319c04": "舉身光中五道眾生一切色相皆於中現。",
    "X22n0407_004:0319c05": "【鈔】六頂有下天冠。",
    "X22n0407_004:0319c06": "頂上毗楞伽摩尼寶以為天冠其天冠中有一立化",
    "X22n0407_004:0319c07": "佛高二十五由旬。",
    "X22n0407_004:0319c08": "【疏】釋迦毗楞伽翻能聖。",
    "X22n0407_004:0319c09": "【鈔】七觀世下面色。",
    "X22n0407_004:0319c10": "觀世音菩薩面如閻浮檀金色。",
    "X22n0407_004:0319c11": "【鈔】八眉間下毫相。",
    "X22n0407_004:0319c12": "眉間毫相備七寶色流出八萬四千種光明一一光",
    "X22n0407_004:0319c13": "明有無量無數百千化佛一一化佛無數化菩薩以",
    "X22n0407_004:0319c14": "為侍者變現自在滿十方世界。",
    "X22n0407_004:0319c15": "【鈔】九臂如下臂相。",
    "X22n0407_004:0319c16": "臂如紅蓮華色有八十億微玅光明以為瓔珞其瓔",
    "X22n0407_004:0319c17": "珞中普現一切諸莊嚴事。",
    "X22n0407_004:0319c18": "【鈔】十手掌下手相。",
    "X22n0407_004:0319c19": "手掌作五百億雜蓮華色手十指端一一指端有八",
    "X22n0407_004:0319c20": "萬四千畫猶如印文一一畫有八萬四千色一一色",
    "X22n0407_004:0319c21": "有八萬四千光其光柔輭普照一切以此寶手接引",
    "X22n0407_004:0319c22": "眾生。",
    "X22n0407_004:0319c23": "【鈔】十一舉足下足相。",
    "X22n0407_004:0319c24": "舉足時足下有千輻輪相自然化成五百億光明臺",
    "X22n0407_004:0320a01": "下足時有金剛摩尼華布散一切莫不彌滿。",
    "X22n0407_004:0320a02": "【鈔】二其餘下與佛同異。",
    "X22n0407_004:0320a03": "其餘身相眾好具足如佛無異唯頂上肉髻及無見",
    "X22n0407_004:0320a04": "頂相不及世尊是為觀觀世音菩薩真實色身相名",
    "X22n0407_004:0320a05": "第十觀。",
    "X22n0407_004:0320a06": "【鈔】肉髻是相無見頂是好此之相好表於極果今",
    "X22n0407_004:0320a07": "作因人故不及佛。○三舉利勸修子科二初佛告",
    "X22n0407_004:0320a08": "下舉觀利勸二初約修觀明滅罪。",
    "X22n0407_004:0320a09": "佛告阿難若欲觀觀世音菩薩者當作是觀作是觀",
    "X22n0407_004:0320a10": "者不遇諸禍淨除業障除無數劫生死之罪。",
    "X22n0407_004:0320a11": "【鈔】二如此下約稱名況獲福。",
    "X22n0407_004:0320a12": "如此菩薩但聞其名獲無量福何況諦觀。",
    "X22n0407_004:0320a13": "【鈔】二若有下示觀次第。",
    "X22n0407_004:0320a14": "若有欲觀觀世音菩薩者先觀頂上肉髻次觀天冠",
    "X22n0407_004:0320a15": "其餘眾相亦次第觀之悉令明了如觀掌中。",
    "X22n0407_004:0320a16": "【鈔】身相既多先觀何相故今示云先觀肉髻次觀",
    "X22n0407_004:0320a17": "天冠以此二種能別表示觀音德相何者肉髻降",
    "X22n0407_004:0320a18": "佛表現行因冠有化佛表昔成果別相若顯其餘",
    "X22n0407_004:0320a19": "通相則易可明行者觀於冠髻毫面身色光明一",
    "X22n0407_004:0320a20": "一須用心作心是而為能觀說在像前用在此處",
    "X22n0407_004:0320a21": "既云作佛是佛豈不能作觀音是觀音耶作髻作",
    "X22n0407_004:0320a22": "冠是髻是冠皆可為例不獨以佛例觀菩薩亦須",
    "X22n0407_004:0320a23": "例於普雜三輩豈唯以前例後亦令以後例前以",
    "X22n0407_004:0320a24": "今行人覽經始末方修觀故大師得意乃於釋題",
    "X22n0407_004:0320b01": "總示三觀若也不於十六處用則令大師虗說亦",
    "X22n0407_004:0320b02": "見行者謾修當遵佛言勿背祖法專用玅觀顯乎",
    "X22n0407_004:0320b03": "勝相以此玅觀為見佛本逈出餘因至彼土時速",
    "X22n0407_004:0320b04": "證無生。○三作是下結觀邪正。",
    "X22n0407_004:0320b05": "作是觀者名為正觀若他觀者名為邪觀。",
    "X22n0407_004:0320b07": "佛說觀無量壽佛經疏玅宗鈔會本卷第四"
}