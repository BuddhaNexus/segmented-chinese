{
    "T31n1585_009:0047c20": "成唯識論卷第九",
    "T31n1585_009:0047c22": "護法等菩薩造",
    "T31n1585_009:0047c23": "三藏法師玄奘奉　詔譯",
    "T31n1585_009:0047c24": "若有三性，如何世尊說一切法皆無自性？",
    "T31n1585_009:0047c25": "頌曰：",
    "T31n1585_009:0047c26": "２３即依此三性，　　立彼三無性，",
    "T31n1585_009:0047c27": "故佛密意說，　　一切法無性。",
    "T31n1585_009:0047c28": "２４初即相無性，　　次無自然性，",
    "T31n1585_009:0047c29": "後由遠離前，　　所執我法性。",
    "T31n1585_009:0048a01": "２５此諸法勝義，　　亦即是真如，",
    "T31n1585_009:0048a02": "常如其性故，　　即唯識實性。",
    "T31n1585_009:0048a03": "論曰：即依此前所說三性，立彼後說三種",
    "T31n1585_009:0048a04": "無性，謂即相、生、勝義無性，故佛密意說一切",
    "T31n1585_009:0048a05": "法皆無自性，非性全無。說密意言，顯非",
    "T31n1585_009:0048a06": "了義，謂後二性雖體非無，而有愚夫於彼",
    "T31n1585_009:0048a07": "增益妄執實有我法自性，此即名為遍計",
    "T31n1585_009:0048a08": "所執。為除此執，故佛世尊於有及無總",
    "T31n1585_009:0048a09": "說無性。云何依此而立彼三？謂依此初遍",
    "T31n1585_009:0048a10": "計所執立相無性，由此體相畢竟非有，如",
    "T31n1585_009:0048a11": "空華故。依次依他立生無性，此如幻事",
    "T31n1585_009:0048a12": "託眾緣生，無如妄執自然性故，假說無",
    "T31n1585_009:0048a13": "性非性全無。依後圓成實立勝義無性，謂",
    "T31n1585_009:0048a14": "即勝義由遠離前遍計所執我法性故，假",
    "T31n1585_009:0048a15": "說無性，非性全無，如太虛空雖遍眾色而",
    "T31n1585_009:0048a16": "是眾色無性所顯。雖依他起非勝義故，亦",
    "T31n1585_009:0048a17": "得說為勝義無性，而濫第二故此不說。此",
    "T31n1585_009:0048a18": "性即是諸法勝義，是一切法勝義諦故。然勝",
    "T31n1585_009:0048a19": "義諦略有四種：一世間勝義，謂蘊處界等；",
    "T31n1585_009:0048a20": "二道理勝義，謂苦等四諦；三證得勝義，謂二",
    "T31n1585_009:0048a21": "空真如；四勝義勝義，謂一真法界。此中勝義",
    "T31n1585_009:0048a22": "依最後說，是最勝道所行義故。為簡前三",
    "T31n1585_009:0048a23": "故作是說，此諸法勝義亦即是真如，真謂真",
    "T31n1585_009:0048a24": "實顯非虛妄，如謂如常表無變易，謂此真",
    "T31n1585_009:0048a25": "實於一切位常如其性故曰真如，即是湛然",
    "T31n1585_009:0048a26": "不虛妄義。亦言顯此復有多名，謂名法界",
    "T31n1585_009:0048a27": "及實際等，如餘論中隨義廣釋。此性即是唯",
    "T31n1585_009:0048a28": "識實性，謂唯識性略有二種：一者虛妄，謂遍",
    "T31n1585_009:0048a29": "計所執；二者真實，謂圓成實性。為簡虛妄，",
    "T31n1585_009:0048b01": "說實性言。復有二性：一者世俗，謂依他起；",
    "T31n1585_009:0048b02": "二者勝義，謂圓成實。為簡世俗，故說實",
    "T31n1585_009:0048b03": "性。三頌總顯諸契經中說無性言非極了義，",
    "T31n1585_009:0048b04": "諸有智者不應依之總撥諸法都無自性。",
    "T31n1585_009:0048b05": "如是所成唯識相性，誰於幾位如何悟入？謂",
    "T31n1585_009:0048b06": "具大乘二種姓者，略於五位漸次悟入。何",
    "T31n1585_009:0048b07": "謂大乘二種種姓？一本性住種姓，謂無始來",
    "T31n1585_009:0048b08": "依附本識法爾所得無漏法因；二習所成",
    "T31n1585_009:0048b09": "種姓，謂聞法界等流法已，聞所成等熏習所",
    "T31n1585_009:0048b10": "成。要具大乘此二種姓，方能漸次悟入唯",
    "T31n1585_009:0048b11": "識。何謂悟入唯識五位？一資糧位，謂修大",
    "T31n1585_009:0048b12": "乘順解脫分；二加行位，謂修大乘順決擇分；",
    "T31n1585_009:0048b13": "三通達位，謂諸菩薩所住見道；四修習位，謂",
    "T31n1585_009:0048b14": "諸菩薩所住修道；五究竟位，謂住無上正等",
    "T31n1585_009:0048b15": "菩提。云何漸次悟入唯識？謂諸菩薩於識相",
    "T31n1585_009:0048b16": "性資糧位中能深信解，在加行位能漸伏",
    "T31n1585_009:0048b17": "除所取能取引發真見，在通達位如實通",
    "T31n1585_009:0048b18": "達，修習位中如所見理數數修習伏斷餘",
    "T31n1585_009:0048b19": "障，至究竟位出障圓明，能盡未來化有",
    "T31n1585_009:0048b20": "情類復令悟入唯識相性。初資糧位其相云",
    "T31n1585_009:0048b21": "何？頌曰：",
    "T31n1585_009:0048b22": "２６乃至未起識，　　求住唯識性，",
    "T31n1585_009:0048b23": "於二取隨眠，　　猶未能伏滅。",
    "T31n1585_009:0048b24": "論曰：從發深固大菩提心，乃至未起順決",
    "T31n1585_009:0048b25": "擇識，求住唯識真勝義性，齊此皆是資糧",
    "T31n1585_009:0048b26": "位攝。為趣無上正等菩提，修習種種勝資",
    "T31n1585_009:0048b27": "糧故，為有情故勤求解脫，由此亦名順解",
    "T31n1585_009:0048b28": "脫分。此位菩薩依因善友作意資糧四勝力",
    "T31n1585_009:0048b29": "故，於唯識義雖深信解，而未能了能所取",
    "T31n1585_009:0048c01": "空，多住外門修菩薩行，故於二取所引隨",
    "T31n1585_009:0048c02": "眠猶未有能伏滅功力令彼不起二取現",
    "T31n1585_009:0048c03": "行。此二取言顯二取取，執取能取所取性",
    "T31n1585_009:0048c04": "故。二取習氣名彼隨眠，隨逐有情眠伏藏",
    "T31n1585_009:0048c05": "識，或隨增過故名隨眠，即是所知煩惱障種。",
    "T31n1585_009:0048c06": "煩惱障者，謂執遍計所執實我薩迦耶見而",
    "T31n1585_009:0048c07": "為上首百二十八根本煩惱，及彼等流諸隨",
    "T31n1585_009:0048c08": "煩惱，此皆擾惱有情身心，能障涅槃，名煩",
    "T31n1585_009:0048c09": "惱障。所知障者，謂執遍計所執實法薩迦耶",
    "T31n1585_009:0048c10": "見而為上首見疑無明愛恚慢等，覆所知境",
    "T31n1585_009:0048c11": "無顛倒性，能障菩提，名所知障。此所知障",
    "T31n1585_009:0048c12": "決定不與異熟識俱，彼微劣故，不與無明",
    "T31n1585_009:0048c13": "慧相應故，法空智品與俱起故。七轉識內隨",
    "T31n1585_009:0048c14": "其所應，或少或多如煩惱說。眼等五識無分",
    "T31n1585_009:0048c15": "別故，法見疑等定不相應，餘由意力皆容",
    "T31n1585_009:0048c16": "引起。此障但與不善無記二心相應，論說無",
    "T31n1585_009:0048c17": "明唯通不善無記性故，癡無癡等不相應",
    "T31n1585_009:0048c18": "故。煩惱障中此障必有，彼定用此為所依",
    "T31n1585_009:0048c19": "故。體雖無異而用有別，故二隨眠隨聖道",
    "T31n1585_009:0048c20": "用有勝有劣斷惑前後。此於無覆無記性",
    "T31n1585_009:0048c21": "中是異熟生，非餘三種，彼威儀等勢用薄弱，",
    "T31n1585_009:0048c22": "非覆所知障菩提故。此名無覆，望二乘",
    "T31n1585_009:0048c23": "說；若望菩薩，亦是有覆。若所知障有見疑",
    "T31n1585_009:0048c24": "等，如何此種契經說為無明住地？無明增故",
    "T31n1585_009:0048c25": "總名無明，非無見等，如煩惱種立見一處，",
    "T31n1585_009:0048c26": "欲色有愛四住地名，豈彼更無慢無明等？如",
    "T31n1585_009:0048c27": "是二障，分別起者見所斷攝，任運起者修所",
    "T31n1585_009:0048c28": "斷攝。二乘但能斷煩惱障，菩薩俱斷永斷二",
    "T31n1585_009:0048c29": "種，唯聖道能伏二現行通有漏道。菩薩住",
    "T31n1585_009:0049a01": "此資糧位中，二麁現行雖有伏者，而於細",
    "T31n1585_009:0049a02": "者及二隨眠，止觀力微未能伏滅。此位未",
    "T31n1585_009:0049a03": "證唯識真如，依勝解力修諸勝行，應知",
    "T31n1585_009:0049a04": "亦是解行地攝。所修勝行其相云何？略有二",
    "T31n1585_009:0049a05": "種，謂福及智。諸勝行中慧為性者皆名為",
    "T31n1585_009:0049a06": "智，餘名為福。且依六種波羅蜜多通相皆",
    "T31n1585_009:0049a07": "二，別相前五說為福德，第六智慧。或復前三",
    "T31n1585_009:0049a08": "唯福德攝，後一唯智，餘通二種。復有二種，",
    "T31n1585_009:0049a09": "謂利自他，所修勝行隨意樂力一切皆通",
    "T31n1585_009:0049a10": "自他利行。依別相說，六到彼岸、菩提分等自",
    "T31n1585_009:0049a11": "利行攝，四種攝事、四無量等一切皆是利他",
    "T31n1585_009:0049a12": "行攝。如是等行差別無邊，皆是此中所修勝",
    "T31n1585_009:0049a13": "行。此位二障雖未伏除，修勝行時有三退",
    "T31n1585_009:0049a14": "屈，而能三事練磨其心，於所證修勇猛不",
    "T31n1585_009:0049a15": "退。一聞無上正等菩提廣大深遠心便退",
    "T31n1585_009:0049a16": "屈，引他已證大菩提者，練磨自心勇猛不",
    "T31n1585_009:0049a17": "退。二聞施等波羅蜜多甚難可修心便退",
    "T31n1585_009:0049a18": "屈，省己意樂能修施等，練磨自心勇猛不",
    "T31n1585_009:0049a19": "退。三聞諸佛圓滿轉依極難可證心便退",
    "T31n1585_009:0049a20": "屈，引他麁善況己妙因，練磨自心勇猛不",
    "T31n1585_009:0049a21": "退。由斯三事練磨其心，堅固熾然修諸勝",
    "T31n1585_009:0049a22": "行。次加行位其相云何？頌曰：",
    "T31n1585_009:0049a23": "２７現前立少物，　　謂是唯識性，",
    "T31n1585_009:0049a24": "以有所得故，　　非實住唯識。",
    "T31n1585_009:0049a25": "論曰：菩薩先於初無數劫善備福德智慧資",
    "T31n1585_009:0049a26": "糧，順解脫分既圓滿已，為入見道住唯識",
    "T31n1585_009:0049a27": "性，復修加行伏除二取，謂煖、頂、忍、世第一",
    "T31n1585_009:0049a28": "法，此四總名順決擇分，順趣真實決擇分",
    "T31n1585_009:0049a29": "故。近見道故立加行名，非前資糧無加行",
    "T31n1585_009:0049b01": "義。煖等四法，依四尋思、四如實智初後位",
    "T31n1585_009:0049b02": "立。四尋思者，尋思名義、自性差別、假有實無。",
    "T31n1585_009:0049b03": "如實遍知此四離識及識非有，名如實智。",
    "T31n1585_009:0049b04": "名義相異故別尋求，二二相同故合思察，依",
    "T31n1585_009:0049b05": "明得定發下尋思，觀無所取立為煖位。謂",
    "T31n1585_009:0049b06": "此位中創觀所取名等四法皆自心變，假施",
    "T31n1585_009:0049b07": "設有，實不可得。初獲慧日前行相故立明",
    "T31n1585_009:0049b08": "得名，即此所獲道火前相，故亦名煖。依明",
    "T31n1585_009:0049b09": "增定發上尋思，觀無所取立為頂位。謂此",
    "T31n1585_009:0049b10": "位中重觀所取名等四法皆自心變，假施設",
    "T31n1585_009:0049b11": "有，實不可得，明相轉盛故名明增，尋思位",
    "T31n1585_009:0049b12": "極故復名頂。依印順定發下如實智，於無",
    "T31n1585_009:0049b13": "所取決定印持，無能取中亦順樂忍。既無",
    "T31n1585_009:0049b14": "實境離能取識，寧有實識離所取境？所取",
    "T31n1585_009:0049b15": "能取相待立故。印順忍時總立為忍，印前順",
    "T31n1585_009:0049b16": "後立印順名，忍境識空故亦名忍。依無間",
    "T31n1585_009:0049b17": "定發上如實智，印二取空，立世第一法。謂",
    "T31n1585_009:0049b18": "前上忍唯印能取空，今世第一法二空雙印。",
    "T31n1585_009:0049b19": "從此無間必入見道，故立無間名。異生法",
    "T31n1585_009:0049b20": "中此最勝故，名世第一法。如是煖頂依能",
    "T31n1585_009:0049b21": "取識觀所取空，下忍起時印境空相，中忍",
    "T31n1585_009:0049b22": "轉位於能取識如境是空順樂忍可，上忍",
    "T31n1585_009:0049b23": "起位印能取空，世第一法雙印空相。皆帶",
    "T31n1585_009:0049b24": "相故未能證實，故說菩薩此四位中猶於",
    "T31n1585_009:0049b25": "現前安立少物，謂是唯識真勝義性。以彼",
    "T31n1585_009:0049b26": "空有二相未除，帶相觀心有所得故，非實",
    "T31n1585_009:0049b27": "安住真唯識理，彼相滅已方實安住。依如",
    "T31n1585_009:0049b28": "是義，故有頌言：",
    "T31n1585_009:0049b29": "菩薩於定位，　　觀影唯是心，",
    "T31n1585_009:0049c01": "義相既滅除，　　審觀唯自想。",
    "T31n1585_009:0049c02": "如是住內心，　　知所取非有，",
    "T31n1585_009:0049c03": "次能取亦無，　　後觸無所得。",
    "T31n1585_009:0049c04": "此加行位未遣相縛，於麁重縛亦未能斷，",
    "T31n1585_009:0049c05": "唯能伏除分別二取，違見道故。於俱生者",
    "T31n1585_009:0049c06": "及二隨眠，有漏觀心，有所得故、有分別故，",
    "T31n1585_009:0049c07": "未全伏除全未能滅。此位菩薩於安立諦",
    "T31n1585_009:0049c08": "非安立諦俱學觀察，為引當來二種見故，",
    "T31n1585_009:0049c09": "及伏分別二種障故。非安立諦是正所觀，非",
    "T31n1585_009:0049c10": "如二乘唯觀安立。菩薩起此煖等善根，雖",
    "T31n1585_009:0049c11": "方便時通諸靜慮，而依第四方得成滿，託",
    "T31n1585_009:0049c12": "最勝依入見道故。唯依欲界善趣身起，餘",
    "T31n1585_009:0049c13": "慧厭心非殊勝故。此位亦是解行地攝，未",
    "T31n1585_009:0049c14": "證唯識真勝義故。次通達位其相云何？頌",
    "T31n1585_009:0049c15": "曰：",
    "T31n1585_009:0049c16": "２８若時於所緣，　　智都無所得，",
    "T31n1585_009:0049c17": "爾時住唯識，　　離二取相故。",
    "T31n1585_009:0049c18": "論曰：若時菩薩於所緣境無分別智，都無所",
    "T31n1585_009:0049c19": "得，不取種種戲論相故。爾時乃名實住唯",
    "T31n1585_009:0049c20": "識真勝義性，即證真如智與真如平等平",
    "T31n1585_009:0049c21": "等，俱離能取所取相故。能所取相俱是分別，",
    "T31n1585_009:0049c22": "有所得心戲論現故。有義，此智二分俱無，",
    "T31n1585_009:0049c23": "說無所取能取相故。有義，此智相見俱有，",
    "T31n1585_009:0049c24": "帶彼相起名緣彼故。若無彼相名緣彼",
    "T31n1585_009:0049c25": "者，應色智等名聲等智。若無見分應不能",
    "T31n1585_009:0049c26": "緣，寧可說為緣真如智？勿真如性亦名能",
    "T31n1585_009:0049c27": "緣，故應許此定有見分。有義，此智見有相",
    "T31n1585_009:0049c28": "無，說無相取，不取相故。雖有見分而無分",
    "T31n1585_009:0049c29": "別，說非能取，非取全無。雖無相分而可",
    "T31n1585_009:0050a01": "說此帶如相起，不離如故。如自證分緣",
    "T31n1585_009:0050a02": "見分時不變而緣，此亦應爾。變而緣者便",
    "T31n1585_009:0050a03": "非親證，如後得智應有分別，故應許此",
    "T31n1585_009:0050a04": "有見無相。加行無間此智生時，體會真如",
    "T31n1585_009:0050a05": "名通達位，初照理故亦名見道。然此見道",
    "T31n1585_009:0050a06": "略說有二：一真見道，謂即所說無分別智",
    "T31n1585_009:0050a07": "實證二空所顯真理、實斷二障分別隨眠，",
    "T31n1585_009:0050a08": "雖多剎那事方究竟，而相等故總說一心。有",
    "T31n1585_009:0050a09": "義，此中二空二障漸證漸斷，以有淺深麁細",
    "T31n1585_009:0050a10": "異故。有義，此中二空二障頓證頓斷，由意樂",
    "T31n1585_009:0050a11": "力有堪能故。二相見道，此復有二：一觀非",
    "T31n1585_009:0050a12": "安立諦有三品心，一內遣有情假緣智能",
    "T31n1585_009:0050a13": "除軟品分別隨眠；二內遣諸法假緣智能",
    "T31n1585_009:0050a14": "除中品分別隨眠；三遍遣一切有情諸法假",
    "T31n1585_009:0050a15": "緣智能除一切分別隨眠。前二名法智，各",
    "T31n1585_009:0050a16": "別緣故；第三名類智，總合緣故。法真見道，",
    "T31n1585_009:0050a17": "二空見分自所斷障無間解脫，別總建立名",
    "T31n1585_009:0050a18": "相見道。有義，此三是真見道，以相見道緣四",
    "T31n1585_009:0050a19": "諦故。有義，此三是相見道，以真見道不別",
    "T31n1585_009:0050a20": "緣故。二緣安立諦有十六心，此復有二：一",
    "T31n1585_009:0050a21": "者依觀所取能取別立法類十六種心。謂",
    "T31n1585_009:0050a22": "於苦諦有四種心：一苦法智忍，謂觀三界",
    "T31n1585_009:0050a23": "苦諦真如，正斷三界見苦所斷二十八種分",
    "T31n1585_009:0050a24": "別隨眠；二苦法智，謂忍無間觀前真如，證",
    "T31n1585_009:0050a25": "前所斷煩惱解脫；三苦類智忍，謂智無間無",
    "T31n1585_009:0050a26": "漏慧生，於法忍智各別內證，言後聖法皆",
    "T31n1585_009:0050a27": "是此類；四苦類智，謂此無間無漏智生，審定",
    "T31n1585_009:0050a28": "印可苦類智忍。如於苦諦有四種心，集滅",
    "T31n1585_009:0050a29": "道諦應知亦爾。此十六心，八觀真如、八觀",
    "T31n1585_009:0050b01": "正智。法真見道無間解脫，見自證分差別建",
    "T31n1585_009:0050b02": "立，名相見道。二者依觀下上諦境別立法",
    "T31n1585_009:0050b03": "類十六種心，謂觀現前不現前界苦等四諦",
    "T31n1585_009:0050b04": "各有二心，一現觀忍、二現觀智。如其所應",
    "T31n1585_009:0050b05": "法真見道無間解脫，見分觀諦斷見所斷百",
    "T31n1585_009:0050b06": "一十二分別隨眠，名相見道。若依廣布聖教",
    "T31n1585_009:0050b07": "道理，說相見道有九種心，此即依前緣安",
    "T31n1585_009:0050b08": "立諦二十六種止觀別立，謂法類品忍智合",
    "T31n1585_009:0050b09": "說各有四觀即為八心，八相應止總說為",
    "T31n1585_009:0050b10": "一。雖見道中止觀雙運，而於見義觀順非",
    "T31n1585_009:0050b11": "止，故此觀止開合不同，由此九心名相見",
    "T31n1585_009:0050b12": "道。諸相見道依真假說，世第一法無間而生",
    "T31n1585_009:0050b13": "及斷隨眠非實如是，真見道後方得生故，",
    "T31n1585_009:0050b14": "非安立後起安立故，分別隨眠真已斷故。前",
    "T31n1585_009:0050b15": "真見道證唯識性，後相見道證唯識相，二中",
    "T31n1585_009:0050b16": "初勝故頌偏說。前真見道根本智攝，後相見",
    "T31n1585_009:0050b17": "道後得智攝，諸後得智有二分耶？有義俱",
    "T31n1585_009:0050b18": "無，離二取故。有義，此智見有相無，說此智",
    "T31n1585_009:0050b19": "品有分別故，聖智皆能親照境故，不執著",
    "T31n1585_009:0050b20": "故說離二取。有義，此智二分俱有，說此思",
    "T31n1585_009:0050b21": "惟似真如相，不見真實真如性故。又說此",
    "T31n1585_009:0050b22": "智分別諸法自共相等，觀諸有情根性差別",
    "T31n1585_009:0050b23": "而為說故。又說此智現身土等，為諸有情",
    "T31n1585_009:0050b24": "說正法故，若不變現似色聲等，寧有現身",
    "T31n1585_009:0050b25": "說法等事？轉色蘊依不現色者，轉四蘊",
    "T31n1585_009:0050b26": "依應無受等。又若此智不變似境，離自體",
    "T31n1585_009:0050b27": "法應非所緣，緣色等時應緣聲等，又緣",
    "T31n1585_009:0050b28": "無法等應無所緣緣，彼體非實無緣用故。",
    "T31n1585_009:0050b29": "由斯後智二分俱有。此二見道與六現觀相",
    "T31n1585_009:0050c01": "攝云何？六現觀者，一思現觀，謂最上品喜受",
    "T31n1585_009:0050c02": "相應思所成慧，此能觀察諸法共相引生煖",
    "T31n1585_009:0050c03": "等，加行道中觀察諸法，此用最猛偏立現",
    "T31n1585_009:0050c04": "觀。煖等不能廣分別法，又未證理，故非現",
    "T31n1585_009:0050c05": "觀。二信現觀，謂緣三寶世出世間決定淨",
    "T31n1585_009:0050c06": "信，此助現觀令不退轉，立現觀名。三戒現",
    "T31n1585_009:0050c07": "觀，謂無漏戒，除破戒垢令觀增明，亦名現",
    "T31n1585_009:0050c08": "觀。四現觀智諦現觀，謂一切種緣非安立根",
    "T31n1585_009:0050c09": "本後得無分別智。五現觀邊智諦現觀，謂現",
    "T31n1585_009:0050c10": "觀智諦現觀後諸緣安立世出世智。六究竟",
    "T31n1585_009:0050c11": "現觀，謂盡智等究竟位智。此真見道攝彼第",
    "T31n1585_009:0050c12": "四現觀少分，此相見道攝彼第四第五少分。",
    "T31n1585_009:0050c13": "彼第二三雖此俱起，而非自性故不相攝。",
    "T31n1585_009:0050c14": "菩薩得此二見道時生如來家，住極喜地，",
    "T31n1585_009:0050c15": "善達法界得諸平等，常生諸佛大集會中，",
    "T31n1585_009:0050c16": "於多百門已得自在，自知不久證大菩提，",
    "T31n1585_009:0050c17": "能盡未來利樂一切。次修習位其相云何？",
    "T31n1585_009:0050c18": "頌曰：",
    "T31n1585_009:0050c19": "２９無得不思議，　　是出世間智，",
    "T31n1585_009:0050c20": "捨二麁重故，　　便證得轉依。",
    "T31n1585_009:0050c21": "論曰：菩薩從前見道起已，為斷餘障證",
    "T31n1585_009:0050c22": "得轉依，復數修習無分別智。此智遠離所取",
    "T31n1585_009:0050c23": "能取，故說無得及不思議。或離戲論說為",
    "T31n1585_009:0050c24": "無得，妙用難測名不思議。是出世間無分別",
    "T31n1585_009:0050c25": "智，斷世間故名出世間。二取隨眠是世間",
    "T31n1585_009:0050c26": "本，唯此能斷，獨得出名。或出世名依二義",
    "T31n1585_009:0050c27": "立，謂體無漏及證真如。此智具斯二種義",
    "T31n1585_009:0050c28": "故獨名出世，餘智不然。即十地中無分別",
    "T31n1585_009:0050c29": "智。數修此故捨二麁重，二障種子立麁重",
    "T31n1585_009:0051a01": "名，性無堪任違細輕故，令彼永滅故說為",
    "T31n1585_009:0051a02": "捨。此能捨彼二麁重故，便能證得廣大轉",
    "T31n1585_009:0051a03": "依。依謂所依，即依他起與染淨法為所依",
    "T31n1585_009:0051a04": "故。染謂虛妄遍計所執。淨謂真實圓成實性。",
    "T31n1585_009:0051a05": "轉謂二分，轉捨、轉得。由數修習無分別智，斷",
    "T31n1585_009:0051a06": "本識中二障麁重，故能轉捨依他起上遍計",
    "T31n1585_009:0051a07": "所執，及能轉得依他起中圓成實性。由轉",
    "T31n1585_009:0051a08": "煩惱得大涅槃，轉所知障證無上覺，成",
    "T31n1585_009:0051a09": "立唯識，意為有情證得如斯二轉依果。或",
    "T31n1585_009:0051a10": "依即是唯識真如，生死涅槃之所依故。愚夫",
    "T31n1585_009:0051a11": "顛倒迷此真如，故無始來受生死苦；聖者離",
    "T31n1585_009:0051a12": "倒悟此真如，便得涅槃畢究安樂。由數修",
    "T31n1585_009:0051a13": "習無分別智，斷本識中二障麁重，故能轉",
    "T31n1585_009:0051a14": "滅依如生死，及能轉證依如涅槃。此即真",
    "T31n1585_009:0051a15": "如離雜染性。如雖性淨而相雜染，故離染",
    "T31n1585_009:0051a16": "時假說新淨，即此新淨說為轉依。修習位中",
    "T31n1585_009:0051a17": "斷障證得，雖於此位亦得菩提，而非此中",
    "T31n1585_009:0051a18": "頌意所顯。頌意但顯轉唯識性，二乘滿位",
    "T31n1585_009:0051a19": "名解脫身，在大牟尼名法身故。",
    "T31n1585_009:0051a20": "云何證得二種轉依？謂十地中修十勝行，",
    "T31n1585_009:0051a21": "斷十重障、證十真如，二種轉依由斯證得。",
    "T31n1585_009:0051a22": "言十地者，一極喜地，初獲聖性具證二空，",
    "T31n1585_009:0051a23": "能益自他生大喜故。二離垢地，具淨尸羅，",
    "T31n1585_009:0051a24": "遠離能起微細毀犯煩惱垢故。三發光地，",
    "T31n1585_009:0051a25": "成就勝定大法總持，能發無邊妙慧光故。",
    "T31n1585_009:0051a26": "四焰慧地，安住最勝菩提分法，燒煩惱薪",
    "T31n1585_009:0051a27": "慧焰增故。五極難勝地，真俗兩智行相互違，",
    "T31n1585_009:0051a28": "合令相應極難勝故。六現前地，住緣起智，",
    "T31n1585_009:0051a29": "引無分別最勝般若令現前故。七遠行地，",
    "T31n1585_009:0051b01": "至無相住功用後邊，出過世間二乘道故。八",
    "T31n1585_009:0051b02": "不動地，無分別智任運相續，相用煩惱不能",
    "T31n1585_009:0051b03": "動故。九善慧地，成就微妙四無閡解，能遍",
    "T31n1585_009:0051b04": "十方善說法故。十法雲地，大法智雲含眾",
    "T31n1585_009:0051b05": "德水，蔽一切如空麁重，充滿法身故。如",
    "T31n1585_009:0051b06": "是十地總攝有為無為功德以為自性，與",
    "T31n1585_009:0051b07": "所修行為勝依持令得生長，故名為地。",
    "T31n1585_009:0051b08": "十勝行者，即是十種波羅蜜多。施有三種，謂",
    "T31n1585_009:0051b09": "財施、無畏施、法施。戒有三種、謂律儀戒、攝善",
    "T31n1585_009:0051b10": "法戒、饒益有情戒。忍有三種，謂耐怨害忍、",
    "T31n1585_009:0051b11": "安受苦忍、諦察法忍。精進有三種，謂被甲精",
    "T31n1585_009:0051b12": "進、攝善精進、利樂精進。靜慮有三種，謂安",
    "T31n1585_009:0051b13": "住靜慮、引發靜慮、辦事靜慮。般若有三種，",
    "T31n1585_009:0051b14": "謂生空無分別慧、法空無分別慧、俱空無分",
    "T31n1585_009:0051b15": "別慧。方便善巧有二種，謂迴向方便善巧、拔",
    "T31n1585_009:0051b16": "濟方便善巧。願有二種，謂求菩提願、利樂他",
    "T31n1585_009:0051b17": "願。力有二種，謂思擇力、修習力。智有二種，",
    "T31n1585_009:0051b18": "謂受用法樂智、成熟有情智。此十性者，施以",
    "T31n1585_009:0051b19": "無貪及彼所起三業為性，戒以受學菩薩",
    "T31n1585_009:0051b20": "戒時三業為性，忍以無瞋精進審慧及彼",
    "T31n1585_009:0051b21": "所起三業為性，精進以勤及彼所起三業",
    "T31n1585_009:0051b22": "為性，靜慮但以等持為性，後五皆以擇法",
    "T31n1585_009:0051b23": "為性，說是根本後得智故。有義，第八以欲",
    "T31n1585_009:0051b24": "勝解及信為性，願以此三為自性故。此",
    "T31n1585_009:0051b25": "說自性若并眷屬，一一皆以一切俱行功",
    "T31n1585_009:0051b26": "德為性。此十相者，要七最勝之所攝受，方",
    "T31n1585_009:0051b27": "可建立波羅蜜多。一安住最勝，謂要安住",
    "T31n1585_009:0051b28": "菩薩種性。二依止最勝，謂要依止大菩提",
    "T31n1585_009:0051b29": "心。三意樂最勝，謂要悲愍一切有情。四事業",
    "T31n1585_009:0051c01": "最勝，謂要具行一切事勝。五巧便最勝，謂",
    "T31n1585_009:0051c02": "要無相智所攝受。六迴向最勝，謂要迴向",
    "T31n1585_009:0051c03": "無上菩提。七清淨最勝，謂要不為二障間",
    "T31n1585_009:0051c04": "雜。若非此七所攝受者，所行施等非到彼",
    "T31n1585_009:0051c05": "岸。由斯施等十對波羅蜜多，一一皆應四句",
    "T31n1585_009:0051c06": "分別。此但有十不增減者，謂十地中對治",
    "T31n1585_009:0051c07": "十障、證十真如無增減故。復次前六不增",
    "T31n1585_009:0051c08": "減者，為除六種相違障故，漸次修行諸佛",
    "T31n1585_009:0051c09": "法故，漸次成熟諸有情故。此如餘論廣說",
    "T31n1585_009:0051c10": "應知。又施等三增上生道，感大財體及眷屬",
    "T31n1585_009:0051c11": "故；精進等三決定勝道，能伏煩惱成熟有",
    "T31n1585_009:0051c12": "情及佛法故，諸菩薩道唯有此二。又前三種",
    "T31n1585_009:0051c13": "饒益有情，施彼資財不損惱彼，堪忍彼",
    "T31n1585_009:0051c14": "惱而饒益故，精進等三對治煩惱，雖未伏",
    "T31n1585_009:0051c15": "滅而能精勤修對治彼諸善加行，永伏永",
    "T31n1585_009:0051c16": "滅諸煩惱故。又由施等不住涅槃，及由後",
    "T31n1585_009:0051c17": "三不住生死，為無住處涅槃資糧。由此前",
    "T31n1585_009:0051c18": "六不增不減。後唯四者，為助前六令修滿",
    "T31n1585_009:0051c19": "足不增減故。方便善巧助施等三，願助精",
    "T31n1585_009:0051c20": "進，力助靜慮，智助般若，令修滿故，如《解深",
    "T31n1585_009:0051c21": "密》廣說應知。十次第者，謂由前前引發",
    "T31n1585_009:0051c22": "後後，及由後後持淨前前。又前前麁後後",
    "T31n1585_009:0051c23": "細故，易難修習次第如是。釋總別名如餘",
    "T31n1585_009:0051c24": "處說。此十修者有五種修，一依止任持修、",
    "T31n1585_009:0051c25": "二依止作意修、三依止意樂修、四依止方便修、",
    "T31n1585_009:0051c26": "五依止自在修。依此五修，修習十種波羅",
    "T31n1585_009:0051c27": "蜜多皆得圓滿，如《集論》等廣說其相。此十",
    "T31n1585_009:0051c28": "攝者，謂十一一皆攝一切波羅蜜多，互相順",
    "T31n1585_009:0051c29": "故。依修前行而引後者，前攝於後，必待",
    "T31n1585_009:0052a01": "前故；後不攝前，不待後故。依修後行持",
    "T31n1585_009:0052a02": "淨前者，後攝於前，持淨前故；前不攝後，非",
    "T31n1585_009:0052a03": "持淨故。若依純雜而修習者，展轉相望應",
    "T31n1585_009:0052a04": "作四句。此實有十而說六者，應知後四第",
    "T31n1585_009:0052a05": "六所攝。開為十者，第六唯攝無分別智，後",
    "T31n1585_009:0052a06": "四皆是後得智攝，緣世俗故。此十果者，有",
    "T31n1585_009:0052a07": "漏有四，除離繫果；無漏有四，除異熟果。而",
    "T31n1585_009:0052a08": "有處說具五果者，或互相資或二合說。十",
    "T31n1585_009:0052a09": "與三學互相攝者，戒學有三：一律儀戒，謂",
    "T31n1585_009:0052a10": "正遠離所應離法；二攝善法戒，謂正修證",
    "T31n1585_009:0052a11": "應修證法；三饒益有情戒，謂正利樂一切",
    "T31n1585_009:0052a12": "有情。此與二乘有共不共，甚深廣大如餘",
    "T31n1585_009:0052a13": "處說。定學有四：一大乘光明定，謂此能發",
    "T31n1585_009:0052a14": "照了大乘理教行果智光明故；二集福王",
    "T31n1585_009:0052a15": "定，謂此自在集無邊福如王勢力無等雙",
    "T31n1585_009:0052a16": "故；三賢守定，謂此能守世出世間賢善法",
    "T31n1585_009:0052a17": "故；四健行定，謂佛菩薩大健有情之所行故。",
    "T31n1585_009:0052a18": "此四所緣對治堪能引發作業，如餘處說。慧",
    "T31n1585_009:0052a19": "學有三：一加行無分別慧、二根本無分別慧、",
    "T31n1585_009:0052a20": "三後得無分別慧。此三自性所依因緣所緣",
    "T31n1585_009:0052a21": "行等，如餘處說。如是三慧，初二位中種具有",
    "T31n1585_009:0052a22": "三，現唯加行。於通達位，現二、種三，見道位",
    "T31n1585_009:0052a23": "中無加行故。於修習位，七地已前若種若",
    "T31n1585_009:0052a24": "現俱通三種，八地以去現二種三，無功用道",
    "T31n1585_009:0052a25": "違加行故。所有進趣皆用後得，無漏觀中",
    "T31n1585_009:0052a26": "任運起故。究竟位中現種俱二，加行現種俱",
    "T31n1585_009:0052a27": "已捨故。若自性攝，戒唯攝戒，定攝靜慮，慧",
    "T31n1585_009:0052a28": "攝後五；若并助伴，皆具相攝。若隨用攝，戒",
    "T31n1585_009:0052a29": "攝前三，資糧自體眷屬性故；定攝靜慮；慧",
    "T31n1585_009:0052b01": "攝後五；精進三攝，遍策三故。若隨顯攝，戒",
    "T31n1585_009:0052b02": "攝前四，前三如前及守護故；定攝靜慮；慧",
    "T31n1585_009:0052b03": "攝後五。此十位者，五位皆具，修習位中其相",
    "T31n1585_009:0052b04": "最顯。然初二位，頓悟菩薩，種通二種，現唯",
    "T31n1585_009:0052b05": "有漏。漸悟菩薩，若種若現俱通二種，已得生",
    "T31n1585_009:0052b06": "空無漏觀故。通達位中，種通二種，現唯無漏。",
    "T31n1585_009:0052b07": "於修習位，七地已前，種現俱通有漏無漏；八",
    "T31n1585_009:0052b08": "地以去，種通二種，現唯無漏。究竟位中，若現",
    "T31n1585_009:0052b09": "若種俱唯無漏。此十因位有三種名：一名",
    "T31n1585_009:0052b10": "遠波羅蜜多，謂初無數劫，爾時施等勢力尚",
    "T31n1585_009:0052b11": "微，被煩惱伏，未能伏彼，由斯煩惱不覺現",
    "T31n1585_009:0052b12": "行。二名近波羅蜜多，謂第二無數劫，爾時施",
    "T31n1585_009:0052b13": "等勢力漸增，非煩惱伏而能伏彼，由斯煩",
    "T31n1585_009:0052b14": "惱故意方行。三名大波羅蜜多，謂第三無數",
    "T31n1585_009:0052b15": "劫，爾時施等勢力轉增，能畢竟伏一切煩惱，",
    "T31n1585_009:0052b16": "由斯煩惱永不現行，猶有所知微細現種",
    "T31n1585_009:0052b17": "及煩惱種故未究竟。此十義類差別無邊，恐",
    "T31n1585_009:0052b18": "厭繁文，略示綱要。十於十地雖實皆修，",
    "T31n1585_009:0052b19": "而隨相增地地修一。雖十地行有無量門，",
    "T31n1585_009:0052b20": "而皆攝在十到彼岸。十重障者，一異生性障，",
    "T31n1585_009:0052b21": "謂二障中分別起者，依彼種立異生性故。",
    "T31n1585_009:0052b22": "二乘見道現在前時唯斷一種，名得聖性。",
    "T31n1585_009:0052b23": "菩薩見道現在前時具斷二種，名得聖性。",
    "T31n1585_009:0052b24": "二真見道現在前時，彼二障種必不成就，猶",
    "T31n1585_009:0052b25": "明與闇定不俱生，如秤兩頭低昂時等。諸",
    "T31n1585_009:0052b26": "相違法理必應然，是故二性無俱成失。無間",
    "T31n1585_009:0052b27": "道時已無惑種，何用復起解脫道為？斷惑",
    "T31n1585_009:0052b28": "證滅期心別故，為捨彼品麁重性故。無間",
    "T31n1585_009:0052b29": "道時雖無惑種，而未捨彼無堪任性，為捨",
    "T31n1585_009:0052c01": "此故起解脫道，及證此品擇滅無為。雖見",
    "T31n1585_009:0052c02": "道生亦斷惡趣諸業果等，而今且說能起煩",
    "T31n1585_009:0052c03": "惱是根本故。由斯初地說斷二愚及彼麁",
    "T31n1585_009:0052c04": "重：一執著我法愚，即是此中異生性障；二惡",
    "T31n1585_009:0052c05": "趣雜染愚，即是惡趣諸業果等。應知愚品總",
    "T31n1585_009:0052c06": "說為愚，後准此釋。或彼唯說利鈍障品俱",
    "T31n1585_009:0052c07": "起二愚，彼麁重言顯彼二種。或二所起無堪",
    "T31n1585_009:0052c08": "任性，如入二定說斷苦根，所斷苦根雖",
    "T31n1585_009:0052c09": "非現種而名麁重，此亦應然。後麁重言例",
    "T31n1585_009:0052c10": "此應釋。雖初地所斷實通二障，而異生性",
    "T31n1585_009:0052c11": "障意取所知，說十無明非染污故，無明即",
    "T31n1585_009:0052c12": "是十障品愚。二乘亦能斷煩惱障，彼是共故",
    "T31n1585_009:0052c13": "非此所說。又十無明不染污者，唯依十地",
    "T31n1585_009:0052c14": "修所斷說。雖此位中亦伏煩惱斷彼麁重",
    "T31n1585_009:0052c15": "而非正意，不斷隨眠，故此不說。理實初地",
    "T31n1585_009:0052c16": "修道位中亦斷俱生所知一分，然今且說最",
    "T31n1585_009:0052c17": "初斷者，後九地斷准此應知。住滿地中時既",
    "T31n1585_009:0052c18": "淹久，理應進斷所應斷障，不爾三時道應",
    "T31n1585_009:0052c19": "無別。故說菩薩得現觀已，復於十地修道",
    "T31n1585_009:0052c20": "位中唯修永滅所知障道，留煩惱障助願",
    "T31n1585_009:0052c21": "受生，非如二乘速趣圓寂，故修道位不斷",
    "T31n1585_009:0052c22": "煩惱將成佛時方頓斷故。二邪行障，謂所",
    "T31n1585_009:0052c23": "知障中俱生一分及彼所起悞犯三業。彼障",
    "T31n1585_009:0052c24": "二地極淨尸羅，入二地時便能永斷。由斯",
    "T31n1585_009:0052c25": "二地說斷二愚及彼麁重：一微細悞犯愚，即",
    "T31n1585_009:0052c26": "是此中俱生一分；二種種業趣愚，即彼所起",
    "T31n1585_009:0052c27": "悞犯三業，或唯起業不了業愚。三闇鈍障，",
    "T31n1585_009:0052c28": "謂所知障中俱生一分令所聞思修法忘失，",
    "T31n1585_009:0052c29": "彼障三地勝定總持及彼所發殊勝三慧，入",
    "T31n1585_009:0053a01": "三地時便能永斷。由斯三地說斷二愚及",
    "T31n1585_009:0053a02": "彼麁重：一欲貪愚，即是此中能障勝定及修",
    "T31n1585_009:0053a03": "慧者，彼昔多與欲貪俱故名欲貪愚，今得",
    "T31n1585_009:0053a04": "勝定及修所成，彼既永斷欲貪隨伏，此無始",
    "T31n1585_009:0053a05": "來依彼轉故；二圓滿聞持陀羅尼愚，即是此",
    "T31n1585_009:0053a06": "中能障總持聞思慧者。四微細煩惱現行",
    "T31n1585_009:0053a07": "障，謂所知障中俱生一分第六識俱身見等",
    "T31n1585_009:0053a08": "攝，最下品故，不作意緣故，遠隨現行故，說名",
    "T31n1585_009:0053a09": "微細。彼障四地菩提分法，入四地時便能",
    "T31n1585_009:0053a10": "永斷。彼昔多與第六識中任運而生執我見",
    "T31n1585_009:0053a11": "等同體起故說煩惱名。今四地中既得無",
    "T31n1585_009:0053a12": "漏菩提分法，彼便永滅，此我見等亦永不行。",
    "T31n1585_009:0053a13": "初二三地行施戒修相同世間，四地修得",
    "T31n1585_009:0053a14": "菩提分法方名出世，故能永害二身見等。",
    "T31n1585_009:0053a15": "寧知此與第六識俱？第七識俱執我見等，",
    "T31n1585_009:0053a16": "與無漏道性相違故，八地以去方永不行，",
    "T31n1585_009:0053a17": "七地已來猶得現起，與餘煩惱為依持故，",
    "T31n1585_009:0053a18": "此麁彼細伏有前後，故此但與第六相應。",
    "T31n1585_009:0053a19": "身見等言亦攝無始所知障、攝定愛法愛。彼",
    "T31n1585_009:0053a20": "定法愛三地尚增，入四地時方能永斷，菩提",
    "T31n1585_009:0053a21": "分法特違彼故。由斯四地說斷二愚及彼",
    "T31n1585_009:0053a22": "麁重：一等至愛愚，即是此中定愛俱者；二法",
    "T31n1585_009:0053a23": "愛愚，即是此中法愛俱者。所知障攝二愚斷",
    "T31n1585_009:0053a24": "故，煩惱二愛亦永不行。五於下乘般涅槃",
    "T31n1585_009:0053a25": "障，謂所知障中俱生一分令厭生死樂趣",
    "T31n1585_009:0053a26": "涅槃，同下二乘厭苦欣滅，彼障五地無差",
    "T31n1585_009:0053a27": "別道，入五地時便能永斷。由斯五地說斷",
    "T31n1585_009:0053a28": "二愚及彼麁重：一純作意背生死愚，即是此",
    "T31n1585_009:0053a29": "中厭生死者；二純作意向涅槃愚，即是此中",
    "T31n1585_009:0053b01": "樂涅槃者。六麁相現行障，謂所知障中俱生",
    "T31n1585_009:0053b02": "一分執有染淨麁相現行，彼障六地無染",
    "T31n1585_009:0053b03": "淨道，入六地時便能永斷。由斯六地說斷",
    "T31n1585_009:0053b04": "二愚及彼麁重：一現觀察行流轉愚，即是此",
    "T31n1585_009:0053b05": "中執有染者，諸行流轉染分攝故；二相多現",
    "T31n1585_009:0053b06": "行愚，即是此中執有淨者，取淨相故相觀",
    "T31n1585_009:0053b07": "多行，未能多時住無相觀。七細相現行障，",
    "T31n1585_009:0053b08": "謂所知障中俱生一分執有生滅細相現",
    "T31n1585_009:0053b09": "行，彼障七地妙無相道，入七地時便能",
    "T31n1585_009:0053b10": "永斷。由斯七地說斷二愚及彼麁重：一細相",
    "T31n1585_009:0053b11": "現行愚，即是此中執有生者，猶取流轉細生",
    "T31n1585_009:0053b12": "相故；二純作意求無相愚，即是此中執有",
    "T31n1585_009:0053b13": "滅者，尚取還滅細滅相故，純於無相作意",
    "T31n1585_009:0053b14": "勤求，未能空中起有勝行。八無相中作加",
    "T31n1585_009:0053b15": "行障，謂所知障中俱生一分令無相觀不",
    "T31n1585_009:0053b16": "任運起。前之五地有相觀多無相觀少，於第",
    "T31n1585_009:0053b17": "六地有相觀少無相觀多，第七地中純無相",
    "T31n1585_009:0053b18": "觀，雖恒相續而有加行。由無相中有加行",
    "T31n1585_009:0053b19": "故，未能任運現相及土。如是加行障八地",
    "T31n1585_009:0053b20": "中無功用道，故若得入第八地時便能永",
    "T31n1585_009:0053b21": "斷，彼永斷故得二自在。由斯八地說斷二",
    "T31n1585_009:0053b22": "愚及彼麁重，一於無相作功用愚；二於",
    "T31n1585_009:0053b23": "相自在愚，令於相中不自在故，此亦攝",
    "T31n1585_009:0053b24": "土相一分故。八地以上純無漏道任運起故，",
    "T31n1585_009:0053b25": "三界煩惱永不現行。第七識中細所知障猶",
    "T31n1585_009:0053b26": "可現起，生空智果不違彼故。九利他中不",
    "T31n1585_009:0053b27": "欲行障，謂所知障中俱生一分令於利樂",
    "T31n1585_009:0053b28": "有情事中不欲勤行樂修己利，彼障九",
    "T31n1585_009:0053b29": "地四無閡解，入九地時便能永斷。由斯九",
    "T31n1585_009:0053c01": "地說斷二愚及彼麁重：一於無量所說法無",
    "T31n1585_009:0053c02": "量名句字後後慧辯陀羅尼自在愚，於無",
    "T31n1585_009:0053c03": "量所說法陀羅尼自在者，謂義無閡解，即於",
    "T31n1585_009:0053c04": "所詮總持自在，於一義中現一切義故。於",
    "T31n1585_009:0053c05": "無量名句字陀羅尼自在者，謂法無閡解，即",
    "T31n1585_009:0053c06": "於能詮總持自在，於一名句字中現一切",
    "T31n1585_009:0053c07": "名句字故。於後後慧辯陀羅尼自在者，謂",
    "T31n1585_009:0053c08": "詞無閡解，即於言音展轉訓釋總持自在，",
    "T31n1585_009:0053c09": "於一音聲中現一切音聲故。二辯才自在",
    "T31n1585_009:0053c10": "愚，辯才自在者謂辯無閡解，善達機宜巧",
    "T31n1585_009:0053c11": "為說故。愚能障此四種自在，皆是此中第九",
    "T31n1585_009:0053c12": "障攝。十於諸法中未得自在障，謂所知障",
    "T31n1585_009:0053c13": "中俱生一分令於諸法不得自在，彼障十",
    "T31n1585_009:0053c14": "地大法智雲及所含藏所起事業，入十地時",
    "T31n1585_009:0053c15": "便能永斷。由斯十地說斷二愚及彼麁重：",
    "T31n1585_009:0053c16": "一大神通愚，即是此中障所起事業者；二",
    "T31n1585_009:0053c17": "悟入微細祕密愚，即是此中障大法智雲及",
    "T31n1585_009:0053c18": "所含藏者。此地於法雖得自在，而有餘障",
    "T31n1585_009:0053c19": "未名最極，謂有俱生微所知障，及有任運",
    "T31n1585_009:0053c20": "煩惱障種。金剛喻定現在前時，彼皆頓斷入",
    "T31n1585_009:0053c21": "如來地。由斯佛地說斷二愚及彼麁重：一",
    "T31n1585_009:0053c22": "於一切所知境極微細著愚，即是此中微所",
    "T31n1585_009:0053c23": "知障；二極微細礙愚，即是此中一切任運煩",
    "T31n1585_009:0053c24": "惱障種。故《集論》說得菩提時頓斷煩惱及",
    "T31n1585_009:0053c25": "所知障，成阿羅漢及成如來，證大涅槃大",
    "T31n1585_009:0053c26": "菩提故。",
    "T31n1585_009:0053c27": "成唯識論卷第九"
}