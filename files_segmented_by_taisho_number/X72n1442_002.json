{
    "X72n1442_002:0689c11": "旅泊菴稿(卷二)",
    "X72n1442_002:0689c13": "非家叟說弟子心亮錄",
    "X72n1442_002:0689c14": "寶福語錄",
    "X72n1442_002:0689c15": "柘浦吳尚卿居士請示眾。師云。三世諸佛只是箇無",
    "X72n1442_002:0689c16": "心的凡夫。大地眾生只是箇多事的諸佛。須知眾生",
    "X72n1442_002:0689c17": "原無事。即非眾生。諸佛本無心。亦非諸佛。老僧今日",
    "X72n1442_002:0689c18": "拂子頭上一串稱來。一箇八兩一箇半斤。無欠無剩",
    "X72n1442_002:0689c19": "不重不輕。水不洗水金不博金。有箇漢向這裏直下",
    "X72n1442_002:0689c20": "信得及見得徹荷擔得去。則知曠劫來事覿體圓明。",
    "X72n1442_002:0689c21": "一切諸佛與大地眾生威音王已前一時成佛已竟。",
    "X72n1442_002:0689c22": "既非劫石所能算數。亦豈心識所能較量哉。正當恁",
    "X72n1442_002:0689c23": "麼時。生佛未形已前一旬作麼生。良久云。吳尚卿居",
    "X72n1442_002:0689c24": "士父子昆仲登山請法。遠來不易。下座。",
    "X72n1442_002:0690a01": "示眾。舉中峯禪師示禪人云。要學佛麼。要學祖麼。要",
    "X72n1442_002:0690a02": "學善知識麼。一大藏教諸燈語錄遺言往行皆是學",
    "X72n1442_002:0690a03": "佛學祖學善知識之張本。不妨向此真履實踐一回。",
    "X72n1442_002:0690a04": "但行之不移。守之不易。久之純熟。所謂佛祖善知識",
    "X72n1442_002:0690a05": "不待學而成矣。或者謂丈夫自有衝霄志。不向如來",
    "X72n1442_002:0690a06": "行處行。成佛作祖到善知識地位。會須先將一大藏",
    "X72n1442_002:0690a07": "教諸燈語錄遺言往行拈向他方世界之外。單提一",
    "X72n1442_002:0690a08": "把吹毛利劒。逢佛殺佛。逢祖殺祖。直教一物不得當",
    "X72n1442_002:0690a09": "其前。一法莫能隨其後。久之和手中箇&#;柄子一齊",
    "X72n1442_002:0690a10": "拈却。揚身物外。獨步大方。自然頭頭合轍。處處逢原。",
    "X72n1442_002:0690a11": "雖然。當知此二說總是窠臼語。你若瞥生一念向此",
    "X72n1442_002:0690a12": "垛跟。則落窠臼了也。要成佛成祖成善知識。未知其",
    "X72n1442_002:0690a13": "可也。且捨此二途畢竟依何標準而至佛祖善知識",
    "X72n1442_002:0690a14": "田地。幻住到此直得結舌有分。諸方大有老尊宿。不",
    "X72n1442_002:0690a15": "妨一一持此話以扣之。師曰。已上三條乃中峯老人",
    "X72n1442_002:0690a16": "平生已經過之大路。出入往來得大自在。歸家穩坐。",
    "X72n1442_002:0690a17": "更復何言。故令持此話扣問諸方。即此三條大路還",
    "X72n1442_002:0690a18": "在那一條路上履踐。諸人試自檢點看。雖然如是。也",
    "X72n1442_002:0690a19": "不得躐等。須一一經歷過始得。如或不然。只是箇掠",
    "X72n1442_002:0690a20": "虗漢。有什麼共語處。",
    "X72n1442_002:0690a21": "庚申除夕大雪示眾云。老僧在寶福山中掃除劫灰。",
    "X72n1442_002:0690a22": "剪開荊棘。架起幾間草屋。幾箇慕道兄弟相從。長年",
    "X72n1442_002:0690a23": "口吧吧地談宗說教。葛藤滿地。看來也是嚼飯餧嬰",
    "X72n1442_002:0690a24": "兒。逗到今朝。不覺臘月三十日到來。冷冰冰地。雨又",
    "X72n1442_002:0690b01": "下。雪又來。大家團圞頭吃脫粟。咬菜根。樂欣欣地。又",
    "X72n1442_002:0690b02": "說幾句淡話。以當分歲。似這般窮趣味。走遍大清國",
    "X72n1442_002:0690b03": "恐不多見也。記得昔日筦山凝禪師住山。有偈曰。地",
    "X72n1442_002:0690b04": "爐無火客囊空。雪似楊花落歲窮。拾得亂蔴縫破衲。",
    "X72n1442_002:0690b05": "不知身在寂寥中。古德住山清況可想見也。老僧效",
    "X72n1442_002:0690b06": "顰。亦有一偈。不免舉似大眾。無柴無炭過三冬。雨雪",
    "X72n1442_002:0690b07": "紛紛落不窮。凍殺法身赤骨[骨*歷]。三更幸有日頭紅。且",
    "X72n1442_002:0690b08": "道與古人相去幾何。試甄別看。良久云。大眾。無事歸",
    "X72n1442_002:0690b09": "堂好。珍重。",
    "X72n1442_002:0690b10": "辛酉元旦示眾。師云。新年原是舊年人。雖換衣衫不",
    "X72n1442_002:0690b11": "換身。祝聖賀正相唱惹。山中禮樂亦堪陳。大眾。且道",
    "X72n1442_002:0690b12": "是佛法是世諦。相逢休下馬。各自奔前程。",
    "X72n1442_002:0690b13": "除夕示眾。師云。住山年已久。舌上長青苔。今宵逢歲",
    "X72n1442_002:0690b14": "盡。一句為君開。且道是那一句。春風方解凍。明日是",
    "X72n1442_002:0690b15": "新年。",
    "X72n1442_002:0690b16": "壬戌元旦大雪示眾。師云。歲朝白雪和陽春。一曲冷",
    "X72n1442_002:0690b17": "然越[打-丁+羕]新。大地山河同一色。更於何處著纖塵。雖然",
    "X72n1442_002:0690b18": "如是。只如日出後作麼生。散為人世真甘露。三草二",
    "X72n1442_002:0690b19": "木盡滋榮。",
    "X72n1442_002:0690b20": "除夕示眾。師云。一年三百六十日。流水茫茫去不回。",
    "X72n1442_002:0690b21": "惟有青山常不動。千古萬古自巍巍。所以昔日僧問",
    "X72n1442_002:0690b22": "興善禪師。如何是道。善云大好山。壽昌師翁初入道",
    "X72n1442_002:0690b23": "時。向這裏大起疑情。窮參力究。一日因開田搬石大",
    "X72n1442_002:0690b24": "悟。乃述偈曰。欲參無上菩提道。急急疏通大好山。知",
    "X72n1442_002:0690c01": "道始知山不好。翻身跳出祖師關。大眾。興善道好。師",
    "X72n1442_002:0690c02": "翁道不好。且道節文在什麼處。知麼。不得春風花不",
    "X72n1442_002:0690c03": "開。花開又被風吹落。",
    "X72n1442_002:0690c04": "癸亥元旦示眾。師云。昨日舉出一座大好山。無奈天",
    "X72n1442_002:0690c05": "下人推不動攀不上。即古人道箇仰之彌高鑽之彌",
    "X72n1442_002:0690c06": "堅。瞻之在前忽焉在後也。是望崖而退。到這裏。教老",
    "X72n1442_002:0690c07": "僧說箇什麼。雖然。也不可緘却口去。不免與諸人葛",
    "X72n1442_002:0690c08": "藤一上。欲識佛性義。當觀時節因緣。時節若至。其理",
    "X72n1442_002:0690c09": "自彰。且道即今是什麼時節。昨日舊年尾。今日新年",
    "X72n1442_002:0690c10": "頭。有頭更有尾。學道更何愁。所以昔疎山參石霜諸",
    "X72n1442_002:0690c11": "禪師。問如何是頭。霜曰只須知有。曰如何是尾。霜曰",
    "X72n1442_002:0690c12": "盡却今時。曰有頭無尾時如何。霜曰吐得黃金堪作",
    "X72n1442_002:0690c13": "什麼。曰有尾無頭時如何。霜曰猶有依倚在。曰只得",
    "X72n1442_002:0690c14": "頭尾相稱時如何。霜曰。渠不作箇解會。亦未許渠在。",
    "X72n1442_002:0690c15": "古人只為慈悲之故。於無漸次中立漸次。沒規矩中",
    "X72n1442_002:0690c16": "立規矩。譬如空中鳥迹。海底魚蹤。雖則不可撮摩。也",
    "X72n1442_002:0690c17": "須一一經歷過始得。只如經歷過底畢竟是什麼人。",
    "X72n1442_002:0690c18": "良久云。還鄉盡是兒孫事。祖父從來不出門。珍重。",
    "X72n1442_002:0690c19": "壽昌師翁忌辰拈香",
    "X72n1442_002:0690c20": "年年正月十七。空中現出鳥迹。雖然遍界不藏。離婁",
    "X72n1442_002:0690c21": "覷之不及。畢竟如何委悉。(燒香云)今日分明指示。",
    "X72n1442_002:0690c22": "栽田博飯是家常。冒雨衝風力自強。大地耕翻無寸",
    "X72n1442_002:0690c23": "土。異苗翻茂久昌昌。只如今日逢忌薦齋一句作麼",
    "X72n1442_002:0690c24": "生(遂燒香)。",
    "X72n1442_002:0691a01": "大好山。山不好。唯有波斯識得寶。(燒香云)覿面拈來",
    "X72n1442_002:0691a02": "與眾看。今古青青一般草。驀召大眾云。高著眼。",
    "X72n1442_002:0691a03": "真寂師太忌辰拈香",
    "X72n1442_002:0691a04": "立寶善叢林。開建州法窟。迄今七十餘年。法化如新",
    "X72n1442_002:0691a05": "不沒。今朝逢忌薦齋。不免對眾舉出。且道作麼生舉。",
    "X72n1442_002:0691a06": "喝一喝云。儀峯鼗鼓震若雷。雲棲正令明如日。",
    "X72n1442_002:0691a07": "海內無敵手。鼓山是對頭。一回思憶著。令人恨不休。",
    "X72n1442_002:0691a08": "為甚麼恨不休。召大眾云。知麼。兩箇泥牛鬬入海。一",
    "X72n1442_002:0691a09": "度燒香一度愁。",
    "X72n1442_002:0691a10": "五雲深處一枝大樹。蔭覆天下人久矣。葢由根深本",
    "X72n1442_002:0691a11": "大故爾。枝葉陰濃。花果繁密。雖則葉落歸根。四十有",
    "X72n1442_002:0691a12": "七載而寶福山中日日香煙夜夜燈。儼然猶在。今者",
    "X72n1442_002:0691a13": "臘月十七日。正值師翁埋光鏟彩之日。不肖在這裏",
    "X72n1442_002:0691a14": "燒一瓣香。以申供養。且道師翁即今在什麼處。人間",
    "X72n1442_002:0691a15": "耶。天上耶。諸佛淨土耶。良久云。權掛垢衣云是佛。却",
    "X72n1442_002:0691a16": "裝珍御復名誰(遂展拜)。",
    "X72n1442_002:0691a17": "鼓山先師老和尚忌辰拈香",
    "X72n1442_002:0691a18": "一離鼓山。三處設忌。白雲鏡湖開元寺裏。處處得逢",
    "X72n1442_002:0691a19": "渠。直是難迴避。大眾。還見老和尚麼。良久云。我適曾",
    "X72n1442_002:0691a20": "供養。今復還親覲。",
    "X72n1442_002:0691a21": "去年此日熱心香。今年此日心香熱。吾師有願不來",
    "X72n1442_002:0691a22": "來。鑒此紅爐一點雪。",
    "X72n1442_002:0691a23": "吾師法界身。觸處無向背。非聖亦非凡。無外亦無內。",
    "X72n1442_002:0691a24": "我此一片香。供養法中王。靈根盤劫外。遍界不曾藏",
    "X72n1442_002:0691b01": "(遂燒香)。",
    "X72n1442_002:0691b02": "師年九十九。未出剎那際。木馬驟清風。泥牛耕實地。",
    "X72n1442_002:0691b03": "劫外自高歌。幻海恣遊戲。癡兒不解事。歲歲空相憶。",
    "X72n1442_002:0691b04": "一盃清茗一爐香。萬古千秋只如是。",
    "X72n1442_002:0691b05": "金鷄呌出三更月。百歲兒童頭似雪。今日親從那畔",
    "X72n1442_002:0691b06": "來。描不成兮畵不得。既來為甚麼描畵不得。良久云。",
    "X72n1442_002:0691b07": "刀斧砍不開。相見不相識。",
    "X72n1442_002:0691b08": "丁酉與辛酉。五五二十五。岸行舟不行。木人撾石鼓。",
    "X72n1442_002:0691b09": "大眾。還見老和尚藏身處麼。日出銜山。月圓當戶。",
    "X72n1442_002:0691b10": "寶福山中逢忌燒香。恰熏著鼻。兩孔襲襲生煙。直得",
    "X72n1442_002:0691b11": "通天徹地。惟有一處熏不著。且道是那一處。良久云。",
    "X72n1442_002:0691b12": "莫言老漢不慈悲。諸佛從來不出位。",
    "X72n1442_002:0691b13": "生之年。死之日。打破虗空尋鳥迹。大眾。還見老和尚",
    "X72n1442_002:0691b14": "麼。熱似月兮冷如日。",
    "X72n1442_002:0691b15": "年年此日修歸忌。勿問吾師來不來。但看深山十月",
    "X72n1442_002:0691b16": "菊。家家都向此時開。",
    "X72n1442_002:0691b17": "掃塔",
    "X72n1442_002:0691b18": "違師不覺忽三年。休咎疾疴常示夢。我心師心同一",
    "X72n1442_002:0691b19": "體。此恩何啻丘山重。一片旃檀爇塔前。夢中驚破玉",
    "X72n1442_002:0691b20": "人眠。吾師說法原無間。試聽雷音震大千。",
    "X72n1442_002:0691b21": "百歲慶忌掃塔",
    "X72n1442_002:0691b22": "百年三萬六千日。日日分明一百年。經歷百千無量",
    "X72n1442_002:0691b23": "劫。吾師壽量未曾遷。一縷檀雲籠塔頂。半輪秋月掛",
    "X72n1442_002:0691b24": "峯巔。當機覿面無回互。萬古江山在目前。",
    "X72n1442_002:0691c01": "頌",
    "X72n1442_002:0691c02": "舉華嚴行願品云。一切如來有長子。彼名號曰普賢",
    "X72n1442_002:0691c03": "尊。我今迴向諸善根。願諸智行悉同彼。頌曰。",
    "X72n1442_002:0691c04": "塵剎如來之長子。克擔家法曰普賢。願周法界真",
    "X72n1442_002:0691c05": "因滿。德遍塵方覺果圓。位後位前同一際。即緣即",
    "X72n1442_002:0691c06": "性總無邊。一毛孔內深深處。智行何曾有間然。",
    "X72n1442_002:0691c07": "舉覺經四節頌(示恒濤禪人)。",
    "X72n1442_002:0691c08": "經云。居一切時。不起妄念。頌曰。",
    "X72n1442_002:0691c09": "心體離念。起不可得。隨念漂流。凡夫著賊。",
    "X72n1442_002:0691c10": "經云。於諸妄心。亦不息滅。頌曰。",
    "X72n1442_002:0691c11": "虗妄之心。性本寂滅。見妄可息。二乘智劣。",
    "X72n1442_002:0691c12": "經云。住妄想境。不加了知。頌曰。",
    "X72n1442_002:0691c13": "妄境即真。住無所住。有真可知。尚墮緣慮。",
    "X72n1442_002:0691c14": "經云。於無了知。不辨真實。頌曰。",
    "X72n1442_002:0691c15": "無了知處。即真實相。能所未亡。青天吃棒。",
    "X72n1442_002:0691c16": "總頌。",
    "X72n1442_002:0691c17": "井底泥牛方作夢。火中木馬正初惺。林間石虎嘯",
    "X72n1442_002:0691c18": "白月。門前芻犬吠天明。",
    "X72n1442_002:0691c19": "舉楞伽經云。前聖所知。轉相傳授。妄想無性。頌曰。",
    "X72n1442_002:0691c20": "妄機不息。生死根深。始於無始。今而又今。胎卵溼",
    "X72n1442_002:0691c21": "化。往復升沉。知妄無性。圓證一心。",
    "X72n1442_002:0691c22": "舉。不是心不是佛不是物是箇什麼。頌曰。",
    "X72n1442_002:0691c23": "拈出當年漆鉢盂。箇中非實亦非虗。包含萬有渾",
    "X72n1442_002:0691c24": "無物。今古何人識得渠。",
    "X72n1442_002:0692a01": "舉古德云。惟有春風無厚薄。貧家桃李也成陰。師別",
    "X72n1442_002:0692a02": "云。惟有秋風無厚薄。富家桃李也凋零。畢竟如何折",
    "X72n1442_002:0692a03": "合去。乃云。石上無根樹。枯榮各不知。頌曰。",
    "X72n1442_002:0692a04": "富者實貧人盡曉。貧家真富且難知。花開花謝非",
    "X72n1442_002:0692a05": "他物。劫外靈葩也大奇。",
    "X72n1442_002:0692a06": "舉。觀身不淨。頌曰。",
    "X72n1442_002:0692a07": "誑惑迷心一片皮。瑩如美玉滑如脂。若云裏許是",
    "X72n1442_002:0692a08": "何物。九孔流來自得知。",
    "X72n1442_002:0692a09": "紀賢傳",
    "X72n1442_002:0692a10": "鼓山純一阿闍黎傳",
    "X72n1442_002:0692a11": "公諱道悟。字純一。湖廣長沙歸善縣人。姓劉氏。年二",
    "X72n1442_002:0692a12": "十餘出家。於南嶽無礙和尚會下執勞辦事。行業惟",
    "X72n1442_002:0692a13": "謹。眾皆推譽。後至博山值閴然謐禪師。乃署今名。崇",
    "X72n1442_002:0692a14": "禎庚辰春由柘浦天心邐迤至鼓山。一見先師老和",
    "X72n1442_002:0692a15": "尚大愜宿懷。遂傾心師事之。乃以盡形壽自期。時叢",
    "X72n1442_002:0692a16": "林方興。備歷諸職。靡不踊躍擔荷。雖神疲力竭不以",
    "X72n1442_002:0692a17": "為難。丁酉冬先師遷化。余忝繼席。一住十四載。時上",
    "X72n1442_002:0692a18": "下兩院工役繁興。皆公與脉公遞為監寺。互相股肱。",
    "X72n1442_002:0692a19": "不以前後二其心。時難易其志。惟期於有成而後已。",
    "X72n1442_002:0692a20": "以故若緇若素人人德之。稱鼓山老監院矣。庚申冬",
    "X72n1442_002:0692a21": "公與脉公同至寶福。請余還山不果。今壬戌四月八",
    "X72n1442_002:0692a22": "日復約脉公持眾護法紳士書。遠來重申前請。以謂",
    "X72n1442_002:0692a23": "山門典型廢墜殆盡。稽首叩地痛哭流涕者彌月。奈",
    "X72n1442_002:0692a24": "余老死空山之志已決。不能曲順彼情。公乃抱病鬱",
    "X72n1442_002:0692b01": "鬱而去。脉公亦得疾不及同還。至七月二日卒于寶",
    "X72n1442_002:0692b02": "福。弟子正平等捧靈骨還山。以念八日到塔所。合山",
    "X72n1442_002:0692b03": "大眾鳴鐘出迎。而公亦於前三日卒。茶毗方竟。大眾",
    "X72n1442_002:0692b04": "捧靈骨同時上供。寄寓權厝。俟大寒節入塔焉。嗚呼。",
    "X72n1442_002:0692b05": "公與脉公三四十年同志同行。荷負叢林。而死生以",
    "X72n1442_002:0692b06": "之。死之後一具骨石雖遠隔谿山。乃不期而會。詎非",
    "X72n1442_002:0692b07": "平生行願真誠所感耶。余離山十餘載。歷觀叢林知",
    "X72n1442_002:0692b08": "事如兩公者。殊不多見。豈宿有重願來興茲山耶。抑",
    "X72n1442_002:0692b09": "亦應真大士但有利益無不興崇耶。不然何其精誠",
    "X72n1442_002:0692b10": "不倦若此。公平生禪淨圓修而尤勤於持誦。每為病",
    "X72n1442_002:0692b11": "者持呪輙多靈應。衣鉢之外不畜一錢。有施之者隨",
    "X72n1442_002:0692b12": "得隨散。世壽八十有一。僧臘六十。",
    "X72n1442_002:0692b13": "鼓山一脉闍黎歸真感應記",
    "X72n1442_002:0692b14": "壬戌之夏四月八日。脉公同純公到寶福。脉公朝暮",
    "X72n1442_002:0692b15": "禮誦甚勤。余勸其節勞。公曰去日無幾矣。安敢自緩。",
    "X72n1442_002:0692b16": "至五月十日忽感冒風寒。凡十餘日而愈。既而起居",
    "X72n1442_002:0692b17": "弗常。復感者再。遂至不起。憶公始臥疾時。即為余敘",
    "X72n1442_002:0692b18": "平生。語後事。又請舉火偈曰。吾終於此山得和尚一",
    "X72n1442_002:0692b19": "炬火。志願足矣。餘復何事。余曰。當此之時。正宜放下",
    "X72n1442_002:0692b20": "萬緣。一心繫念摩訶般若。回向淨土可也。公曰。摩訶",
    "X72n1442_002:0692b21": "般若云何念乎。余曰。當觀五陰．十二處．十八界無我",
    "X72n1442_002:0692b22": "無人。當體空寂。一性圓明。古今不壞。了無生滅去來",
    "X72n1442_002:0692b23": "之相。公默契點首合掌謝之。余又曰。大地眾生未證",
    "X72n1442_002:0692b24": "無為。總居有漏。皆有托生處。惟西方淨土是歸宿之",
    "X72n1442_002:0692c01": "地。切宜注意。十六觀經云。阿彌陀佛是法界身。遍入",
    "X72n1442_002:0692c02": "一切眾生心想中。眾生念佛時。是心即是如來三十",
    "X72n1442_002:0692c03": "二相八十隨形好。是心作佛。是心是佛。故解脫長者",
    "X72n1442_002:0692c04": "云。我欲見安樂世界阿彌陀佛。隨意即見。公還信否。",
    "X72n1442_002:0692c05": "曰。平生所學何事。安有不信之理。余曰。若然。則公之",
    "X72n1442_002:0692c06": "根本深矣。願加勉旃。自是以來。公於病中了無一事。",
    "X72n1442_002:0692c07": "惟一心繫念淨土。後其病日見沉篤。余謂之曰。公當",
    "X72n1442_002:0692c08": "即於病中受用。曰如何受用。余曰。豈不見昔日維摩",
    "X72n1442_002:0692c09": "詰居士臥疾毗耶離城。室中空諸所有。唯置一床。寢",
    "X72n1442_002:0692c10": "疾而臥。諸來問疾者即以病說法曰。諸仁者。是身無",
    "X72n1442_002:0692c11": "常。無強無力。無堅速朽之法。不可信也。此身明智者",
    "X72n1442_002:0692c12": "所不怙。此可厭患。當樂佛身。佛身者即法身也。從無",
    "X72n1442_002:0692c13": "量功德智慧生。所以昔日洞山病中惟看不病者。果",
    "X72n1442_002:0692c14": "能如是看不病者。則見法身。即不見有病也。又涅槃",
    "X72n1442_002:0692c15": "經五行中有病行。是菩薩所修。故云病者眾生之良",
    "X72n1442_002:0692c16": "藥。然以病為藥者。良由眾生血氣剛強。恣心造業。難",
    "X72n1442_002:0692c17": "以理化。可以病治。葢病者知身有苦。然後知求所以",
    "X72n1442_002:0692c18": "出苦之法。豈非病者反為眾生之良藥乎。故古人有",
    "X72n1442_002:0692c19": "不求無病無願。以是故耳。公臥疾月餘。余日往說法。",
    "X72n1442_002:0692c20": "公聞之。未嘗不爽然大快霍然。病已至七月初二日",
    "X72n1442_002:0692c21": "公求大眾晚課以助往生。是夜公身心安樂。如無病",
    "X72n1442_002:0692c22": "然。次日余仍依華嚴經臨終勸念佛。示尊像。令瞻敬",
    "X72n1442_002:0692c23": "之語。乃請西方三聖像焚香燃燈供於榻前。令其一",
    "X72n1442_002:0692c24": "心注念。公瞪目而視。合掌微笑。良久泊然而化。無怠",
    "X72n1442_002:0693a01": "禪人及徒子德安始終給侍左右。無怠親為薙髮沐",
    "X72n1442_002:0693a02": "浴。更以新衣。肢體柔軟。頂門如炙。面目若生。益光潤",
    "X72n1442_002:0693a03": "焉。既入龕。以暑氣炎蒸不能久留。明日已刻即送茶",
    "X72n1442_002:0693a04": "毗。將至窑所。有慶元縣善信張太朗吳興善同望見",
    "X72n1442_002:0693a05": "窑中有西方三聖像。高三尺許。金光射人。龕既到山。",
    "X72n1442_002:0693a06": "而印經善人張玄卿親於窑中見之。乃炷香禮拜。以",
    "X72n1442_002:0693a07": "謂是常日供養其中者。既舉火遂失所在。三人各述",
    "X72n1442_002:0693a08": "所見。共相歎訝。以為希有。乃向眾說之不已。余謂阿",
    "X72n1442_002:0693a09": "彌陀佛四十八願。攝受念佛眾生往生淨土。萬修萬",
    "X72n1442_002:0693a10": "去。古今感應不一而足。脉公一瞻聖像即失沉疴。一",
    "X72n1442_002:0693a11": "歸茶毗三聖現於窑中。為清信善男子三人共見。何",
    "X72n1442_002:0693a12": "足疑哉。阿彌陀經云。不可以少善根福德因緣得生",
    "X72n1442_002:0693a13": "彼國。公可謂多善根。多福德因緣者。何也。公髫年出",
    "X72n1442_002:0693a14": "家。白首抱道。置身叢林。荷負大眾。三十餘年如一日。",
    "X72n1442_002:0693a15": "未嘗少懈。平生矢志淨業。禮誦勤勞。其善根不亦多",
    "X72n1442_002:0693a16": "乎。又廣募眾緣。鑄造西方三聖像。大悲千手眼像。及",
    "X72n1442_002:0693a17": "造橋鋪路種種功德。一一迴向淨土。是多福德也。今",
    "X72n1442_002:0693a18": "當臨終。感三聖接引往生淨土。為眾所目覩。則知其",
    "X72n1442_002:0693a19": "平日所修諸功德實心實行。故末後靈應昭著若是。",
    "X72n1442_002:0693a20": "佛言不妄。事有可徵。故特記之以示諸來者。公三山",
    "X72n1442_002:0693a21": "人。出於何氏。幼師智光耆德。披剃受戒於博山無異",
    "X72n1442_002:0693a22": "老和尚。聞法於先師云。",
    "X72n1442_002:0693a23": "頭陀山素安坦公壽塔銘(有序)",
    "X72n1442_002:0693a24": "夫山以頭陀名者。志苦行也。父老相傳。宋季鐵關樞",
    "X72n1442_002:0693b01": "禪師嘗隱居是山。修杜多之行。後為眾物色逼請出",
    "X72n1442_002:0693b02": "世。開法天寶。得其嗣逆川順公。其道遂大行於天下。",
    "X72n1442_002:0693b03": "故山以是得名。今住山素安坦公者。南山之白眉也。",
    "X72n1442_002:0693b04": "年四十餘。值清明交際。人心世道皆失其常。深厭浮",
    "X72n1442_002:0693b05": "幻。乃舍諸徒眾。一杖一笠飄然入山。當其時。草莾荒",
    "X72n1442_002:0693b06": "穢虎狼縱橫。撥煙霞而進影。乃即其址縛屋以居。人",
    "X72n1442_002:0693b07": "無知者久之。諸孫曾輩若啟鑰郁文等。蹤迹得之。眾",
    "X72n1442_002:0693b08": "絡繹而來。各效其力。闢土開山刀耕火種。遂成蘭若。",
    "X72n1442_002:0693b09": "金像晃耀。殿閣參差。時果名花芳馨浮於深谷。青松",
    "X72n1442_002:0693b10": "菉竹蒼翠暎於羣巒。居其中者心曠神怡。不知有人",
    "X72n1442_002:0693b11": "間世也。公則修般若以安心。仰普賢以練行。日課華",
    "X72n1442_002:0693b12": "嚴為業。以淨土是歸。三十餘年如一日。未嘗少懈。其",
    "X72n1442_002:0693b13": "諸孫則能一遵公訓。修六和之敬。履八正之道。晨昏",
    "X72n1442_002:0693b14": "禪誦。佛號經聲震動林野。當茲末法。人樂放逸安於",
    "X72n1442_002:0693b15": "怠惰。若公不出戶庭。家教嚴密。二利成就。顧可易得",
    "X72n1442_002:0693b16": "耶。公諱元坦。素安其字也。建陽游氏子。宋大儒廌山",
    "X72n1442_002:0693b17": "先生之裔。八歲入光孝禮仲晏燦公為師。授諸經業",
    "X72n1442_002:0693b18": "若宿習然。稟戒於掌石老人。聞經於演門法師。今年",
    "X72n1442_002:0693b19": "七十有八。鶴髮飛霜精神康王。不減少壯時。啟鑰等",
    "X72n1442_002:0693b20": "為公營壽藏於本山之陽。坐某向某。工既竣。特懷香",
    "X72n1442_002:0693b21": "入山請銘於余。余忝與公為忘年交。屈指五十餘年。",
    "X72n1442_002:0693b22": "形迹雖疎而心神洞照殊無間然。公數訪余。山中共",
    "X72n1442_002:0693b23": "話疇昔。而余年來駐錫東和。以道路相左。不克一造",
    "X72n1442_002:0693b24": "頭陀謁公。公不以我為慢。況啟鑰佐余建開元大殿。",
    "X72n1442_002:0693c01": "造多寶佛塔。刊刻金剛般若。有同志同修之誼。銘。余",
    "X72n1442_002:0693c02": "曷敢辭。於是謹焚香洗硯。銓次其始末而為之銘。但",
    "X72n1442_002:0693c03": "愧不文。無以發揚公盛德耳。銘曰。南山峩峩。公實鍾",
    "X72n1442_002:0693c04": "秀。德臘俱高。福慧竝茂。早求戒法。終隱巖阿。超然物",
    "X72n1442_002:0693c05": "外。蓮出菉波。不出戶庭。教化成就。蘭孫競出。光前啟",
    "X72n1442_002:0693c06": "後。巍巍窣堵。茲山之陽。靈光洞徹。千載彌光。",
    "X72n1442_002:0693c07": "同安察禪師十玄談提綱著語(有序)",
    "X72n1442_002:0693c08": "十玄談為同安察禪師所作。前五首徹法源底。後",
    "X72n1442_002:0693c09": "五首履踐玄塗。葢以慈悲之故。於無方便中垂方",
    "X72n1442_002:0693c10": "便。無漸次中立漸次。乃照心之明鏡。歸家之大道。",
    "X72n1442_002:0693c11": "禪病之良劑。法門之大全。且其辭明白簡易。悲哀",
    "X72n1442_002:0693c12": "懇切。每風清月白之下時一吟咏。不啻耳提面命。",
    "X72n1442_002:0693c13": "令人感發。如善財入慈氏樓閣。具見歷劫修證之",
    "X72n1442_002:0693c14": "事如在目前無以異也。但恐後學智眼未開。妄意",
    "X72n1442_002:0693c15": "揣摩。有失作者之意。乃於題下首為提綱。而後於",
    "X72n1442_002:0693c16": "每句各著一語。用開一線。俾其穩駕白牛。直達寶",
    "X72n1442_002:0693c17": "所。不至迷誤失錯。欷歔涕泣於岐路之間也。旹",
    "X72n1442_002:0693c18": "康熈壬戌首夏非家叟道霈題于寶福山中",
    "X72n1442_002:0693c19": "心印(提綱云。森羅及萬象。一法之所印。且道把印底是誰。咄。切忌泥裏洗土塊)",
    "X72n1442_002:0693c20": "問君心印作何顏(著語云。君不見)。心印誰人敢授傳(不從他得)。歷",
    "X72n1442_002:0693c21": "劫坦然無變色(春生夏長秋收冬藏)。呼為心印早虗言(此語亦不受)。",
    "X72n1442_002:0693c22": "須知本自靈空性(用知作麼)。將喻紅爐火裏蓮(採得是好手)。莫",
    "X72n1442_002:0693c23": "謂無心便是道(無無亦不是)。無心猶隔一重關(兩重也有)。",
    "X72n1442_002:0693c24": "祖意(提綱云。我本來茲土。傳法救迷情。且道法作麼生傳。莫謗祖師好)",
    "X72n1442_002:0694a01": "祖意如空不是空(著語云。是甚麼)。玄機爭墮有無功(無人傍得他)。",
    "X72n1442_002:0694a02": "三賢尚未明斯旨(路上人焉知家裏事)。十聖那能達此宗(直饒到家",
    "X72n1442_002:0694a03": "亦未許渠在)。透網金鱗猶滯水(逃峯赴壑)。回途石馬出紗籠(霜眉",
    "X72n1442_002:0694a04": "雪鬢火中出。堂堂終不落今時)。慇懃為說西來意(合取口)。莫問西來及",
    "X72n1442_002:0694a05": "與東(早落西東了也)。",
    "X72n1442_002:0694a06": "玄機(提綱云。離生正位。云何有機。理量二智。就位轉位。立玄機之名。不涉功勳一句",
    "X72n1442_002:0694a07": "作麼生。看取下面註脚)",
    "X72n1442_002:0694a08": "迢迢空劫莫能收(著語云。渠不是無)。豈為塵機作繫留(渠豈是有)。",
    "X72n1442_002:0694a09": "玅體本來無處所(二邊莫立中道不居)。通身何更有蹤由(通身是。徧",
    "X72n1442_002:0694a10": "身是。大悲千眼覰莫及)。靈然一句超羣象(從來不合伴)。逈出三乘不",
    "X72n1442_002:0694a11": "假修(天真而玅)。撒手那邊千聖外(懸崖撒手自肯承當)。回程堪作火",
    "X72n1442_002:0694a12": "中牛(絕後再甦欺君不得)。",
    "X72n1442_002:0694a13": "塵異(提綱云。是法住法位。前是佛殿。後是法堂。法位在什麼處。不得動著)",
    "X72n1442_002:0694a14": "濁者自濁清者清(著語云。長者長法身。短者短法身)。菩提煩惱等空",
    "X72n1442_002:0694a15": "平(一串穿却)。誰言卞璧無人鑑(衣珠原燦爛)。我道驪珠到處晶",
    "X72n1442_002:0694a16": "(何處不先輝)。萬法泯時全體現(雲開月露)。三乘分處假安名(一不",
    "X72n1442_002:0694a17": "可得三自何來)。丈夫自有冲天志(誰不丈夫)。莫向如來行處行(向自",
    "X72n1442_002:0694a18": "己胸中流出。葢天葢地去)。",
    "X72n1442_002:0694a19": "佛教(提綱云。見月休觀指。指在這裏。月在什麼處。月在這裏。指在什麼處。試辨看)",
    "X72n1442_002:0694a20": "三乘次第演金言(著語云。空谷傳聲)。三世如來亦共宣(同一舌頭)。",
    "X72n1442_002:0694a21": "初說有空人盡執(說有執有說空執空)。後非空有眾皆緣(直饒道箇",
    "X72n1442_002:0694a22": "非空非有。亦有扳緣之者)。龍宮滿藏醫方義(因病處方)。鶴樹終談理未",
    "X72n1442_002:0694a23": "玄(機感應生。機亡應息。總不干他事)。真淨界中纔一念(真性緣起)。閻浮早",
    "X72n1442_002:0694a24": "已八千年(十世古今始終不離於當念)。",
    "X72n1442_002:0694b01": "還鄉曲(提綱云。不墮五音。非關六律。還有和得者麼)",
    "X72n1442_002:0694b02": "勿於中路事空王(著語云。孤村陋店莫挂瓶盂)。策杖應須達本鄉",
    "X72n1442_002:0694b03": "(此去上京不遠)。雲水隔時君莫住(打作兩橛)。雪山深處我非忘(直饒",
    "X72n1442_002:0694b04": "到清虛一色之地。正墮覺經四相)。尋思去日顏如玉(迷來無始)。嗟歎來時",
    "X72n1442_002:0694b05": "鬢似霜(悟在如今)。撒手到家人不識(正是放身命處)。更無一物獻",
    "X72n1442_002:0694b06": "尊堂(是真供養)。",
    "X72n1442_002:0694b07": "破還鄉曲(提綱云。除病不除法。藥病一時拈却了也。還我到家消息來)",
    "X72n1442_002:0694b08": "返本還源事亦差(著語云。差在甚麼處。看取下句註脚)。本來無住不名",
    "X72n1442_002:0694b09": "家(無住為真住。非家却是家)。萬年松徑雪深覆(無人能到)。一帶峯巒雲",
    "X72n1442_002:0694b10": "更遮(佛眼莫覰)。賓主睦時純是妄(無賓主句拈出了也。還有領話者麼)。君臣",
    "X72n1442_002:0694b11": "合處正中邪(從來不曾離。合箇什麼)。還鄉曲調如何唱(金鷄啼破夢)。",
    "X72n1442_002:0694b12": "明月堂前枯木花(將謂有多少奇特)。",
    "X72n1442_002:0694b13": "轉位(提綱云。無為無事人。猶是金鎖難。轉身一句作麼生)",
    "X72n1442_002:0694b14": "涅槃城裏尚猶危(著語云。毒海深廣)。陌路相逢沒定期(翻身那畔",
    "X72n1442_002:0694b15": "出入躊躇)。權挂垢衣云是佛(有願入塵)。却裝珍御復名誰(怖塵就位)。",
    "X72n1442_002:0694b16": "木人夜半穿靴去(從正垂偏)。石女天明戴帽歸(疾歸正位)。萬古",
    "X72n1442_002:0694b17": "碧潭空界月(夜半正明)。再三撈摝始應知(是虛是實。子細定當始得)。",
    "X72n1442_002:0694b18": "回機(提綱云。不居正位不住偏方底人。且道作麼生行履)",
    "X72n1442_002:0694b19": "披毛戴角入鄽來(著語云。異類中行)。優鉢羅花火裏開(不逐四時",
    "X72n1442_002:0694b20": "凋)。煩惱海中為雨露(清涼熱惱)。無明山上作雲雷(警覺羣迷)。鑊",
    "X72n1442_002:0694b21": "湯爐炭吹教滅(慈風廣扇)。劒樹刀山喝使摧(慧日高臨)。金鎖玄",
    "X72n1442_002:0694b22": "關留不住(關空鎖夢)。行於異類且輪迴(大用現前不存規則)。",
    "X72n1442_002:0694b23": "正位前(提綱云。位前如是。正位如何。還有造到其中者麼)",
    "X72n1442_002:0694b24": "枯木崖前差路多(著語云。可以東可以西)。行人到此盡蹉跎(多沉",
    "X72n1442_002:0694c01": "毒海)。鷺鷥立雪非同色(類弗齊)。明月蘆花不似他(混不得)。了",
    "X72n1442_002:0694c02": "了了時無可了(亡能所)。玄玄玄處亦須呵(絕影象)。慇懃為",
    "X72n1442_002:0694c03": "唱玄中曲(正好掩口)。空裏蟾光撮得麼(住住恩大難酬)。",
    "X72n1442_002:0694c04": "汾陽昭禪師五位頌註",
    "X72n1442_002:0694c05": "五位參尋切要知(五位乃法門之大全。有鼻孔者苟不知此。不落於今時濁智流轉。即",
    "X72n1442_002:0694c06": "滯於劫外墮於毒海。故誡參尋之士切要知之。不可忽也)。絲毫纔動即相違(一微涉動",
    "X72n1442_002:0694c07": "境。成此頹山勢。以動落今時違本分事也)。金剛透匣誰能用(不住不動透出那邊。如金",
    "X72n1442_002:0694c08": "剛出匣。非智者莫能用也)。唯有那叱第一機(那叱太子析骨肉還父母。現本身為說法。",
    "X72n1442_002:0694c09": "是善用金剛王寶劒大機大用。得第一機者也)。舉目能令三界靜(智眼空三界)。振",
    "X72n1442_002:0694c10": "鈴還使九天歸(說法攝羣機)。正中玅挾通回互(正位中本無一法而",
    "X72n1442_002:0694c11": "玅挾一切法。一切法與正位非一非異非實非虛。是回互也)。擬議鋒鋩失却威(苟非",
    "X72n1442_002:0694c12": "親悟親證而以比智知。是擬議。而不離正位。是犯鋒鋩失却威光也)。"
}