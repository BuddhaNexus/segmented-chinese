{
    "T36n1741_02b:1026a05": "folio_2b 略釋新華嚴經修行次第決疑論",
    "T36n1741_02b:1026a06": "卷二之下",
    "T36n1741_02b:1026a08": "大唐北京李通玄撰",
    "T36n1741_02b:1026a09": "第三修行住，忍波羅蜜為主，餘九為伴。南義",
    "T36n1741_02b:1026a10": "如前云。從此南行六十由旬者，以明從十二",
    "T36n1741_02b:1026a11": "緣觀竟，重觀眼耳鼻舌身意六根之上現行",
    "T36n1741_02b:1026a12": "分別，一一根中所有現行分別皆悉解脫。以",
    "T36n1741_02b:1026a13": "前十二緣生觀，觀六根名色識三種成智。今",
    "T36n1741_02b:1026a14": "此位中，以智隨六根現行分別，無不解脫，故",
    "T36n1741_02b:1026a15": "云從此南行六十由旬。楞伽道者，此楞伽山",
    "T36n1741_02b:1026a16": "居大海中，四周大海，其山高峻，傍無門戶，難",
    "T36n1741_02b:1026a17": "往難登。於此大海岸上有道，以明於十二有",
    "T36n1741_02b:1026a18": "支、五蘊六根中至大道超度生死。明其六根",
    "T36n1741_02b:1026a19": "以成智境，根境無染，超生死海。以表其山難",
    "T36n1741_02b:1026a20": "往難登，今已登得，故云楞伽道也。以比丘",
    "T36n1741_02b:1026a21": "空中經行，如楞伽山，從空而入者即得，以明",
    "T36n1741_02b:1026a22": "於十二有支六根名色識種，智三法起，無明",
    "T36n1741_02b:1026a23": "生死大海、我慢瞋癡高山甚難超越，今以禪",
    "T36n1741_02b:1026a24": "定觀照方便力，了根境識悉皆空虛，無明滅、",
    "T36n1741_02b:1026a25": "生死海竭、我慢高山皆摧裂，智淨六塵如滿",
    "T36n1741_02b:1026a26": "月，故云楞伽道邊有聚落名為海岸。今既六",
    "T36n1741_02b:1026a27": "根皆為智海，五蘊十二緣六根境界總為法",
    "T36n1741_02b:1026a28": "界大海普光明智聚落也。善財至楞伽道海",
    "T36n1741_02b:1026a29": "岸聚落，觀察十方，求覓善住比丘者，重觀",
    "T36n1741_02b:1026b01": "自六根上習氣使，令同空理合，及十方眾生",
    "T36n1741_02b:1026b02": "六根中境界總同觀一性虛空，令其見聞覺",
    "T36n1741_02b:1026b03": "觸使空。智慧門所行法界聚落，見聞觸受一",
    "T36n1741_02b:1026b04": "切聲香皆為法界也。比丘名善住者，以明善",
    "T36n1741_02b:1026b05": "住法空、常行利物，不離法空故。於空中往來",
    "T36n1741_02b:1026b06": "經行，故名善住，以明常於生死海行一切行。",
    "T36n1741_02b:1026b07": "生死海及行利眾生，總不離虛空，無所染",
    "T36n1741_02b:1026b08": "故。已下天王龍王十王恭敬者，有二義：一明",
    "T36n1741_02b:1026b09": "有道感招、二表行十波羅蜜行自在如王，廣",
    "T36n1741_02b:1026b10": "在經文。已上三善知識，第一妙峯山頂德雲",
    "T36n1741_02b:1026b11": "比丘，以明初入相盡，智慧光明高勝、出世",
    "T36n1741_02b:1026b12": "間，以比丘表之。第二海門國海雲比丘，以明",
    "T36n1741_02b:1026b13": "自得離一切相，諸佛境界智慧光明，須觀生",
    "T36n1741_02b:1026b14": "死海一切自他十二緣六根名色識現行作用",
    "T36n1741_02b:1026b15": "上，以成根本智大光明海，得普眼經法門。第",
    "T36n1741_02b:1026b16": "三至楞伽道邊海岸聚落善住比丘，得速疾",
    "T36n1741_02b:1026b17": "供養諸佛、成就眾生菩薩無礙解脫門，以明",
    "T36n1741_02b:1026b18": "重觀六根上習氣，得超渡生死海之岸，得法",
    "T36n1741_02b:1026b19": "空智慧，成利益世間生死自在之岸。此已上",
    "T36n1741_02b:1026b20": "三善知識，且明淨得五蘊中十二有支六根",
    "T36n1741_02b:1026b21": "上煩惱，成智慧出世解脫之業。唯度眾生之",
    "T36n1741_02b:1026b22": "行，仍是出世功成修道行門，事合如是。以是",
    "T36n1741_02b:1026b23": "義故，以比丘表之，以明比丘是出俗行。是故",
    "T36n1741_02b:1026b24": "善財至此位問：「云何修行佛法？云何積集佛",
    "T36n1741_02b:1026b25": "法？乃至云何不捨見佛，於其常精勤修習菩",
    "T36n1741_02b:1026b26": "薩道？」廣如經說。以明此位雙問，佛法、菩薩",
    "T36n1741_02b:1026b27": "法會融，以明出世智以成。菩薩俗習未了已",
    "T36n1741_02b:1026b28": "下，意明不離世間根本清淨智，而學菩薩世",
    "T36n1741_02b:1026b29": "間之智。即示已下，善知識俗士彌伽，以居市",
    "T36n1741_02b:1026c01": "肆說輪字莊嚴門。以次俗士解脫長者等，以",
    "T36n1741_02b:1026c02": "明世間鬧處是解脫，不假要居山居空。遷彼",
    "T36n1741_02b:1026c03": "前心，令成後位。為昇進已下，彌伽、解脫長者、",
    "T36n1741_02b:1026c04": "海幢比丘，成世間不離出世間法，俗士兼比",
    "T36n1741_02b:1026c05": "丘表之。",
    "T36n1741_02b:1026c06": "第四生貴住，以精進波羅蜜為主，餘九為伴。",
    "T36n1741_02b:1026c07": "南方義如前。有國名達里鼻茶，其國在南印",
    "T36n1741_02b:1026c08": "度之境，名義未翻。城名自在者，為此善知",
    "T36n1741_02b:1026c09": "識以達出世之智，又通明俗諦，真俗二諦自",
    "T36n1741_02b:1026c10": "在故，城名自在。其中有人名曰彌伽，身是俗",
    "T36n1741_02b:1026c11": "人，又居市肆，一如俗相，故名為人。為居市",
    "T36n1741_02b:1026c12": "肆，不可稱名長者居士之號，故名曰人。彌伽",
    "T36n1741_02b:1026c13": "者，此云降伏諸邪論。故彌伽問善財云：「汝已",
    "T36n1741_02b:1026c14": "發菩提心耶？」善財言：「唯。」彌伽下座，頂禮善財，",
    "T36n1741_02b:1026c15": "五體投地散華，及寶無量種香供養善財。然",
    "T36n1741_02b:1026c16": "後為說輪字莊嚴門者，為明菩薩敬菩提心。",
    "T36n1741_02b:1026c17": "善財以得佛根本智慧光明，彌伽是根本智",
    "T36n1741_02b:1026c18": "中行，以明敬本智故，以世間敬出世間智故。",
    "T36n1741_02b:1026c19": "為明菩薩處世間，行菩薩道，於生死海不出",
    "T36n1741_02b:1026c20": "不沒不沈淪者、獲無量功德海者，只由根本",
    "T36n1741_02b:1026c21": "智致使如是。以是義故，得此智者須當敬之。",
    "T36n1741_02b:1026c22": "為明根本普光明大智，是萬德之宗、出生死",
    "T36n1741_02b:1026c23": "之本、行大慈悲者之源，普賢行之宮室堂殿",
    "T36n1741_02b:1026c24": "樓閣，生一切眾生之本母、養一切眾生之衣",
    "T36n1741_02b:1026c25": "服飲食、資生之大海，人天善根總由此根本",
    "T36n1741_02b:1026c26": "智生故。是以聞發心者，敬之即佛。故彌伽",
    "T36n1741_02b:1026c27": "聞善財已發菩提心，是故五體投地散華，眾",
    "T36n1741_02b:1026c28": "香及眾寶衣服供養善財，珍重施禮然後說",
    "T36n1741_02b:1026c29": "法。此乃不輕未學，敬學如佛。為善財放口中",
    "T36n1741_02b:1027a01": "之光，以明教也。為說輪字品者，輪者圓滿之",
    "T36n1741_02b:1027a02": "義。以俗間名字說法，圓滿清淨，能壞生死諸",
    "T36n1741_02b:1027a03": "不善業，句義名詮次第圓滿，有見及聞受持",
    "T36n1741_02b:1027a04": "之者，得清淨智業破生死業，破不善之海成",
    "T36n1741_02b:1027a05": "大善海，破愚癡海成大智海。破貧窮苦惱海",
    "T36n1741_02b:1027a06": "成大福德海。一一句義，主伴相成，無失道意。",
    "T36n1741_02b:1027a07": "一一句義說，如因陀羅網互相參徹。一一字",
    "T36n1741_02b:1027a08": "內，隨器隨根轉無量法輪。無異世間諸名",
    "T36n1741_02b:1027a09": "字法便成出生死法，能變世間法以為佛",
    "T36n1741_02b:1027a10": "法，能變世間愚癡以為智慧，能變世間言音",
    "T36n1741_02b:1027a11": "以為諸佛言音，廣說無量利益。略而舉之，思",
    "T36n1741_02b:1027a12": "之可見。從我唯知此菩薩妙音陀羅尼光明",
    "T36n1741_02b:1027a13": "法門已下，是推德昇進。",
    "T36n1741_02b:1027a14": "第五具足方便住，禪波羅蜜為主，餘九為伴。",
    "T36n1741_02b:1027a15": "南義如前。自此南行有一聚落名曰住林者，",
    "T36n1741_02b:1027a16": "此位不言國城。但從此南行，以明彌伽在市",
    "T36n1741_02b:1027a17": "肆上鬧處是靜，以明一切眾生生死大海塵",
    "T36n1741_02b:1027a18": "勞為市肆，以明不離世間生死鬧處為住禪",
    "T36n1741_02b:1027a19": "林也。聚落者，眾人所居眾多為聚落。此明生",
    "T36n1741_02b:1027a20": "死眾生眾多處，智者處之為禪林。前位彌伽、",
    "T36n1741_02b:1027a21": "此位解脫長者，同處生死世俗煩鬧之處以",
    "T36n1741_02b:1027a22": "為寂靜，故從南行，不言方、不言國、不言城，",
    "T36n1741_02b:1027a23": "但云南行。南者正也，行者昇進也，為正法、為",
    "T36n1741_02b:1027a24": "昇進，故云從此南行。以一切世間生死塵境，",
    "T36n1741_02b:1027a25": "總為法聚落、總為禪林，故云住林。以此第五",
    "T36n1741_02b:1027a26": "禪體，一切眾生境界以為自性禪故，是故以",
    "T36n1741_02b:1027a27": "俗士解脫長者表之。迴前三比丘出世心，令",
    "T36n1741_02b:1027a28": "入眾生生死聚落以為禪林聚落。善財於",
    "T36n1741_02b:1027a29": "解脫長者所請法，解脫長者以自善根力、佛",
    "T36n1741_02b:1027b01": "威神力、文殊師利憶念力故。以法身智體清",
    "T36n1741_02b:1027b02": "淨皆自有之，是自善根力。以根本智本自十",
    "T36n1741_02b:1027b03": "方大用恒寂靜故，是佛威神力。初所顯自清",
    "T36n1741_02b:1027b04": "淨智，由無相法身空慧而能發起自清淨智，",
    "T36n1741_02b:1027b05": "是文殊師利憶念力。還以此本清淨智以為",
    "T36n1741_02b:1027b06": "禪門，性自無垢含容，總為一身，一切佛剎互",
    "T36n1741_02b:1027b07": "相容入，如光影像。且舉各隨方面各十佛剎",
    "T36n1741_02b:1027b08": "微塵諸佛國、清淨莊嚴身，如淨琉璃含諸影",
    "T36n1741_02b:1027b09": "像，色相無礙，於身中顯現無量諸佛出興於",
    "T36n1741_02b:1027b10": "世入涅槃。一切諸佛眾生無盡三世業果一",
    "T36n1741_02b:1027b11": "切顯現，以明自性無垢，禪性自遍周故，無虛",
    "T36n1741_02b:1027b12": "空不遍，無境界不容。無作淨智本，自如是圓",
    "T36n1741_02b:1027b13": "三世因果法，自如是無延促性，不是作得。",
    "T36n1741_02b:1027b14": "是一切世間法自性禪，一切境界本來自定",
    "T36n1741_02b:1027b15": "自靜，故以俗士解脫長者表之，不令於世間",
    "T36n1741_02b:1027b16": "外別有欣求。修行者應如是信解、如是修行，",
    "T36n1741_02b:1027b17": "世間萬境現前，皆是住林、皆是禪林。只為世",
    "T36n1741_02b:1027b18": "間強取他境，而執是非、自分他土。其心以生",
    "T36n1741_02b:1027b19": "諸業，當生苦果，知復如何也。自我唯知此如",
    "T36n1741_02b:1027b20": "來無礙莊嚴解脫門已下，是推德昇進。此已",
    "T36n1741_02b:1027b21": "上兩位，明俗體本真，世間鬧處是靜，一切萬",
    "T36n1741_02b:1027b22": "境及一切眾生心量性自禪門。",
    "T36n1741_02b:1027b23": "第六正心住，般若波羅蜜為主，餘九為伴。從",
    "T36n1741_02b:1027b24": "此南行至閻浮提畔者，以明至此位修行，至",
    "T36n1741_02b:1027b25": "出世間及世間二法極表之畔。從妙峯山已",
    "T36n1741_02b:1027b26": "下三比丘，表出世間智慧解脫。從彌伽長者",
    "T36n1741_02b:1027b27": "至此海幢比丘，表世間中出世間智慧解脫，",
    "T36n1741_02b:1027b28": "二俗士一比丘表之。有一國土，名摩利伽羅，",
    "T36n1741_02b:1027b29": "未翻。彼有比丘名曰海幢者，以此第六般若",
    "T36n1741_02b:1027c01": "道成，身心意想寂滅不生，離出入息，身體支",
    "T36n1741_02b:1027c02": "分十三處出化身不同，十方利物，智慧如",
    "T36n1741_02b:1027c03": "海，身心寂然，都無思覺，名之為幢。善財見海",
    "T36n1741_02b:1027c04": "幢比丘在經行道側結跏趺坐，離出入息。經",
    "T36n1741_02b:1027c05": "行道是用，結加趺坐離出入息是寂，以明寂",
    "T36n1741_02b:1027c06": "用無礙。足下出無數百千億長者居士婆羅",
    "T36n1741_02b:1027c07": "門眾十方化利者，以明長者居士婆羅門眾",
    "T36n1741_02b:1027c08": "之行居卑謙下，離慢不自高，故足下出居",
    "T36n1741_02b:1027c09": "士婆羅門眾也。兩膝出無數百千億剎帝利",
    "T36n1741_02b:1027c10": "婆羅門眾者，是王種也，以明膝是卷舒自在",
    "T36n1741_02b:1027c11": "之義，以明王者世間自在故，像菩薩於生死",
    "T36n1741_02b:1027c12": "自在故。腰間出等眾生數仙人眾者，以明腰",
    "T36n1741_02b:1027c13": "是行五欲之所在，仙人是淨離五欲故。以明",
    "T36n1741_02b:1027c14": "菩薩處於欲境，恒不染著，不著不離恒清淨",
    "T36n1741_02b:1027c15": "故，仙人表之。兩脇出不思議龍眾、不思議龍",
    "T36n1741_02b:1027c16": "女眾十方利潤眾生者，以明兩脇是挾持覆",
    "T36n1741_02b:1027c17": "蔭義。以明大智大悲心，以龍及龍女表之。龍",
    "T36n1741_02b:1027c18": "表智，龍女表慈悲。像菩薩恒遊法空，智慈",
    "T36n1741_02b:1027c19": "恒遍，眾生攝持覆蔭雨法故。胸前卍字中出",
    "T36n1741_02b:1027c20": "無數百千億阿修羅身者，胸前卍是萬字，以",
    "T36n1741_02b:1027c21": "明菩薩於生死中行萬行而不沒，以阿修羅",
    "T36n1741_02b:1027c22": "王表之。以阿修羅王在大海中，足至海底、水",
    "T36n1741_02b:1027c23": "至半身。背上出二乘眾無數百千億聲聞獨覺",
    "T36n1741_02b:1027c24": "者，以二乘背生死，背智悲故，以是背上出。從",
    "T36n1741_02b:1027c25": "其兩肩出無數百千億夜叉羅剎王者，以明",
    "T36n1741_02b:1027c26": "兩肩是力用大自在處故。以出夜叉羅剎王，",
    "T36n1741_02b:1027c27": "皆能飛空，力用自在，是防護義。以明菩薩示",
    "T36n1741_02b:1027c28": "行威勢多，力守護僧伽藍及以善人。從其腹",
    "T36n1741_02b:1027c29": "出無數百千億緊那羅王及女者，以明腹是",
    "T36n1741_02b:1028a01": "包含義，以明緊那羅王是歌樂之神，女表慈",
    "T36n1741_02b:1028a02": "悲，像菩薩大智大悲包含萬德，常於十方人",
    "T36n1741_02b:1028a03": "天六道以眾法樂樂眾生，令離眾苦憂惱。以",
    "T36n1741_02b:1028a04": "緊那羅王及女表之，王者自在義。腹中出無",
    "T36n1741_02b:1028a05": "數乾闥婆及女，此是樂神。如此技兒在十寶",
    "T36n1741_02b:1028a06": "山中住，諸天須音樂時，往彼天中設樂。亦表",
    "T36n1741_02b:1028a07": "菩薩智悲包含眾德，法樂以娛樂眾生，令得",
    "T36n1741_02b:1028a08": "歡喜，離諸苦惱也。從其面門出無數百千億",
    "T36n1741_02b:1028a09": "轉輪王者，口者是說正教之門戶，像菩薩恒",
    "T36n1741_02b:1028a10": "以四無礙辯以為四兵，以七菩提分法以為",
    "T36n1741_02b:1028a11": "七寶，不作無義綺語言詞，以表口出轉輪王，",
    "T36n1741_02b:1028a12": "一切言音皆成教法。兩目出無數百千日輪，",
    "T36n1741_02b:1028a13": "普照一切諸大地獄及諸惡趣。目者眼也，以",
    "T36n1741_02b:1028a14": "明眼中瞳人是也。以像菩薩常以智眼大慈",
    "T36n1741_02b:1028a15": "悲眼觀一切眾生，隨根設教令離諸惡。白毫",
    "T36n1741_02b:1028a16": "相中出無數百千億帝釋身者，帝釋此云能",
    "T36n1741_02b:1028a17": "主，能與諸天作主故。以明眉間毫相，是諸",
    "T36n1741_02b:1028a18": "佛放中道智慈圓滿果光處。以取帝釋為能",
    "T36n1741_02b:1028a19": "主，表菩薩以中道智悲圓滿行，主導一切十",
    "T36n1741_02b:1028a20": "方眾生故。頭上出無量佛剎微塵數菩薩眾，",
    "T36n1741_02b:1028a21": "頭者相盡，智悲行圓乃無極故，舉無量佛剎",
    "T36n1741_02b:1028a22": "微塵為量。頂上出無數百千億諸佛者，頂上",
    "T36n1741_02b:1028a23": "尊高最勝，故出佛眾，像根本智也。已下十二",
    "T36n1741_02b:1028a24": "處化用，總是頂上起，通頂上有十三處。此位",
    "T36n1741_02b:1028a25": "已明正心住，離出入息，寂用無礙。至十地中",
    "T36n1741_02b:1028a26": "第六地，還同此位，得寂滅神通，但以智悲深",
    "T36n1741_02b:1028a27": "廣不同，十地夜天表之，此位比丘表之。思之",
    "T36n1741_02b:1028a28": "可見。善財住立，思惟觀察經一日一夜者，以",
    "T36n1741_02b:1028a29": "檀波羅蜜捨心圓滿也。七日七夜，七支戒圓也。",
    "T36n1741_02b:1028b01": "半月者，忍圓滿也。以忍自利不益於他，以為",
    "T36n1741_02b:1028b02": "半月。一月者，精進波羅蜜，自利利他以為一",
    "T36n1741_02b:1028b03": "月。六月者，以度行成。六日者，六箇智慧滿。海",
    "T36n1741_02b:1028b04": "幢比丘云此三昧名普眼捨得者，以慧眼如",
    "T36n1741_02b:1028b05": "空，十方普照。空慧無體，物亦本無，根境恒空，",
    "T36n1741_02b:1028b06": "照無不徹，於境不染，名普眼捨得。既無取捨，",
    "T36n1741_02b:1028b07": "正見現前，故以佛知見故，又名般若波羅蜜",
    "T36n1741_02b:1028b08": "境界清淨光。又名普莊嚴清淨門，以明用空",
    "T36n1741_02b:1028b09": "智慧，於身支分十三處幻生諸身，起化如雲，",
    "T36n1741_02b:1028b10": "充滿十方一切諸佛境界眾生界，成就教化莊",
    "T36n1741_02b:1028b11": "嚴一切眾生事業，然其身心都無思覺。此是",
    "T36n1741_02b:1028b12": "出情量之無作妙神，性同虛空，大用自在。從",
    "T36n1741_02b:1028b13": "我唯知此一般若波羅蜜三昧光明已上，是",
    "T36n1741_02b:1028b14": "推德昇進。此上六波羅蜜，以滿出世間心，及",
    "T36n1741_02b:1028b15": "於世間中心已竟。後休捨優婆夷，以明成就",
    "T36n1741_02b:1028b16": "大慈大悲，以方便波羅蜜入於生死，同於眾",
    "T36n1741_02b:1028b17": "生八萬四千那由他煩惱行，同事攝生，後位",
    "T36n1741_02b:1028b18": "是也。如後具文。若不如是，出世解脫偏多，大",
    "T36n1741_02b:1028b19": "悲不滿。從妙峯山上初發心住、海門國治地",
    "T36n1741_02b:1028b20": "住、海岸上修行住，從彌伽長者達里鼻荼國",
    "T36n1741_02b:1028b21": "生貴住，至住林聚落具足方便住，第六正心",
    "T36n1741_02b:1028b22": "住，一終解脫。從第七不退住，成後三位，至灌",
    "T36n1741_02b:1028b23": "頂住。若不如是位位相成，修行者得一法，自",
    "T36n1741_02b:1028b24": "謂言足，不知進路，未得謂得、未滿謂滿。以",
    "T36n1741_02b:1028b25": "是義故，安立五位同異法門、解行理智、大悲",
    "T36n1741_02b:1028b26": "諸藝、神力通用，令知不錯，使無稽滯，初發心",
    "T36n1741_02b:1028b27": "時便成正覺。以此正覺，用治習氣，德能妙用",
    "T36n1741_02b:1028b28": "及諸眾藝，普賢道頓成。於無始無終，無三世",
    "T36n1741_02b:1028b29": "古今之智中，便具成眾德，令使正覺圓明，具",
    "T36n1741_02b:1028c01": "普賢行海使滿。不可將一無作之理，萬事不",
    "T36n1741_02b:1028c02": "明以為佛者，乃是聲聞獨覺之道，非為佛",
    "T36n1741_02b:1028c03": "也。",
    "T36n1741_02b:1028c04": "第七不退住，方便波羅蜜為主，餘九為伴。從",
    "T36n1741_02b:1028c05": "此南行，以明從海幢比丘於世間中出世",
    "T36n1741_02b:1028c06": "間智慧光明行入生死，與一切眾生八萬四",
    "T36n1741_02b:1028c07": "千那由他煩惱境界而同其行，方便以四攝",
    "T36n1741_02b:1028c08": "法事隨時引之令解脫故。南義如前。有一住",
    "T36n1741_02b:1028c09": "處名曰海潮，以明第七方便行。以正智慧日，",
    "T36n1741_02b:1028c10": "入生死海，普照一切眾生八萬四千那由他",
    "T36n1741_02b:1028c11": "煩惱波浪，隨其大小而皆引接故。住處名海",
    "T36n1741_02b:1028c12": "潮，以明菩薩知根知時以度眾生，而不失時",
    "T36n1741_02b:1028c13": "故。有園林名普莊嚴者，以明方便之行，處生",
    "T36n1741_02b:1028c14": "死海，遊止其中，與眾生樂以為己樂，故號為",
    "T36n1741_02b:1028c15": "園。以八萬四千那由他無邊眾行，遍一切眾",
    "T36n1741_02b:1028c16": "生心，皆令一切眾生歡喜發菩提心及得人",
    "T36n1741_02b:1028c17": "天之樂，名普莊嚴。園中有優婆夷，名為休捨，",
    "T36n1741_02b:1028c18": "此云滿願。為能滿足一切眾生所行善願，成",
    "T36n1741_02b:1028c19": "其善法，為於生死中化恒爾不休。亦號意",
    "T36n1741_02b:1028c20": "樂，以滿一切眾生意樂，令迴向一切善法故。",
    "T36n1741_02b:1028c21": "優婆夷所止之處，垣牆眾寶樹林、客殿樓",
    "T36n1741_02b:1028c22": "間皆言百萬，廣如經說，不可具言。皆為優",
    "T36n1741_02b:1028c23": "婆夷大悲深廣，依報莊嚴果不虛來，皆因行",
    "T36n1741_02b:1028c24": "所起。觀果知因，因果相似，即知所行。身為正",
    "T36n1741_02b:1028c25": "報，其身金色光明紺髮垂鬢，戴海藏真珠",
    "T36n1741_02b:1028c26": "網冠，挂出諸天真金寶釧，師子口摩尼寶",
    "T36n1741_02b:1028c27": "以為耳璫，如意摩尼寶王以為瓔珞，一切寶",
    "T36n1741_02b:1028c28": "網垂覆其身，坐真金座。此明緣身果報也。有",
    "T36n1741_02b:1028c29": "八萬四千那由他同行眷屬常居此園，以明",
    "T36n1741_02b:1029a01": "大慈大悲行，一一行中有八萬四千那由他",
    "T36n1741_02b:1029a02": "行門，攝眾生遍故。所有依報正報，皆以慈",
    "T36n1741_02b:1029a03": "悲心行業之所生故。善財問優婆夷發心久",
    "T36n1741_02b:1029a04": "近？略言十佛剎微塵，具在經文。都言三十六",
    "T36n1741_02b:1029a05": "恒河沙佛所淨修梵行，於此已往佛智所知，",
    "T36n1741_02b:1029a06": "以明從前海幢比丘三空智慧，六波羅蜜以",
    "T36n1741_02b:1029a07": "為六數，以三空智慧以能照破六根六塵上",
    "T36n1741_02b:1029a08": "煩惱，成就一切諸佛智慧光明。如是三空六",
    "T36n1741_02b:1029a09": "度七覺支分等三十七道品、四攝四無量心，",
    "T36n1741_02b:1029a10": "至十地滿佛果已來，成普賢行，任運功成方",
    "T36n1741_02b:1029a11": "休。以無功智悲用而不止，六波羅蜜行修出",
    "T36n1741_02b:1029a12": "世心多，至三空智慧，一終出世之道。已前雖",
    "T36n1741_02b:1029a13": "有慈悲教化眾生，以空慧未明，照一切未畢，",
    "T36n1741_02b:1029a14": "常欣出世之道。至前第六海幢比丘正心住，",
    "T36n1741_02b:1029a15": "照用功畢，離出入息，神慧起化自在，如前已",
    "T36n1741_02b:1029a16": "明。三空妙慧入於生死，成大慈悲行，同一",
    "T36n1741_02b:1029a17": "切眾生八萬四千不可說諸塵勞門，與之同",
    "T36n1741_02b:1029a18": "行，成灌頂住。已來三位，使令智慈圓滿，後",
    "T36n1741_02b:1029a19": "自有次第。若不如是，至第六正心住，得世間",
    "T36n1741_02b:1029a20": "中出世智慧功成，若也無後第七位，即入生",
    "T36n1741_02b:1029a21": "死，大慈大悲之行絕也，即後三位中大用不",
    "T36n1741_02b:1029a22": "成，是故至此第七不退住。滿願優婆夷云：「發",
    "T36n1741_02b:1029a23": "心已來，經三十六恒河沙佛所，淨修梵行。」先",
    "T36n1741_02b:1029a24": "舉燃燈佛等十箇古佛名目，自餘但舉三十",
    "T36n1741_02b:1029a25": "六恒河沙佛數，以表三空智慧解脫。三世古",
    "T36n1741_02b:1029a26": "今諸佛總同，故先舉也。以不離此三空智慧",
    "T36n1741_02b:1029a27": "六波羅蜜所得法門，入生死海，成後三位，使",
    "T36n1741_02b:1029a28": "智慧圓滿，成普賢行門。前位以此比丘表之，",
    "T36n1741_02b:1029a29": "此位以優婆夷表之，以取世間一分慈悲之",
    "T36n1741_02b:1029b01": "義。正以明修行者，男女皆爾，須具慈悲柔和",
    "T36n1741_02b:1029b02": "善忍，不捨眾生故。夫聖教微密，言說難及，",
    "T36n1741_02b:1029b03": "舉比丘居士長者兒女表之像也。觀像取意，",
    "T36n1741_02b:1029b04": "得意像亡。三空者，空、無相、無作。從此三空，却",
    "T36n1741_02b:1029b05": "興大願，入十方三界六道，誓度一切眾生令",
    "T36n1741_02b:1029b06": "盡，眾生不盡普賢行不休。十地中亦同此。以",
    "T36n1741_02b:1029b07": "第七地中願行，成後八九十地及普賢行。如",
    "T36n1741_02b:1029b08": "來大用神功，成法界之事業。十力四無畏等，",
    "T36n1741_02b:1029b09": "若無第七地起大願、入生死，但至第六地行",
    "T36n1741_02b:1029b10": "波羅蜜，得寂滅神通出世，自謂滿足，不知所",
    "T36n1741_02b:1029b11": "行即後七八九地等妙，及佛果後普賢恒行",
    "T36n1741_02b:1029b12": "絕矣。此十位中法則與彼相似，智慧慈悲增",
    "T36n1741_02b:1029b13": "廣，習業生熟不同。以此十住中，以比丘、居士",
    "T36n1741_02b:1029b14": "長者、優婆夷、仙人、婆羅門王女為像十地。以",
    "T36n1741_02b:1029b15": "九箇夜天神，一箇如來妻瞿波女，破生死長",
    "T36n1741_02b:1029b16": "夜，神用表之，功行勝劣，可知意況也。善財問：",
    "T36n1741_02b:1029b17": "「聖者！久如得阿耨多羅三藐三菩提？」優婆夷",
    "T36n1741_02b:1029b18": "答言：「不為教化一眾生，乃至云教化一切",
    "T36n1741_02b:1029b19": "眾生盡，我願乃盡。供養諸佛盡，莊嚴一切道",
    "T36n1741_02b:1029b20": "場盡，我願乃盡。」意明佛果菩提無始終、普賢",
    "T36n1741_02b:1029b21": "行無始終。自我唯知此離憂安隱幢解脫門",
    "T36n1741_02b:1029b22": "已下，是推德昇進。以明此位入生死海，成大",
    "T36n1741_02b:1029b23": "慈悲，不厭喧鬧，心無煩惱故。設有無量眾生",
    "T36n1741_02b:1029b24": "一時惱之，亦恒歡喜，故名離憂安隱幢解脫。",
    "T36n1741_02b:1029b25": "第八童真住，以願波羅蜜為主，餘九為伴。於",
    "T36n1741_02b:1029b26": "此南方海潮處有國土名那羅素者，此云不",
    "T36n1741_02b:1029b27": "懶墮，以表此位菩薩得一分無功智增，憶念",
    "T36n1741_02b:1029b28": "本願興悲行，行無有懈怠，倍勝於前，故云不",
    "T36n1741_02b:1029b29": "懶墮。同前位名海潮者，前是長養大慈悲，此",
    "T36n1741_02b:1029c01": "位智增明，以明智悲一體。以第七住此位，從",
    "T36n1741_02b:1029c02": "悲起智，第十灌頂住從智行悲。師子幢王女，",
    "T36n1741_02b:1029c03": "名曰慈行是也。有仙人名曰毘目瞿沙，此云",
    "T36n1741_02b:1029c04": "出聲可畏。以第八童真住，一分正智增明，所",
    "T36n1741_02b:1029c05": "出言音眾邪驚畏。此位何故以仙人表之？為",
    "T36n1741_02b:1029c06": "有二義：一以智淨如仙，無五欲也；二明得智",
    "T36n1741_02b:1029c07": "增明，能隨邪見，同行接生故。引求仙者，令入",
    "T36n1741_02b:1029c08": "正智。仙人摩善財頂者，以明許可印信至此",
    "T36n1741_02b:1029c09": "智位不疑。執善財手明引接，即時善財自見",
    "T36n1741_02b:1029c10": "其身，往十方十佛剎微塵數世界中，到十佛",
    "T36n1741_02b:1029c11": "剎微塵數諸佛所，見彼佛剎及其眾會。廣如",
    "T36n1741_02b:1029c12": "經說。以明入於智位增明，與佛同見能說。佛",
    "T36n1741_02b:1029c13": "國土身境自在，以智如虛空，見佛及境界如",
    "T36n1741_02b:1029c14": "虛空無不遍故。於一念中，以三昧力印無量",
    "T36n1741_02b:1029c15": "劫，一時並見。仙人放善財手，還復如故。此是",
    "T36n1741_02b:1029c16": "童真住。初至智位一分增明，以假聖所接引",
    "T36n1741_02b:1029c17": "加持，方得見諸佛國境界。若至佛功終，十方",
    "T36n1741_02b:1029c18": "常在現前，無勞所加力。從我唯知此菩薩無",
    "T36n1741_02b:1029c19": "勝幢解脫已下，是推德昇進。",
    "T36n1741_02b:1029c20": "第九法王子住，以力波羅蜜為主，餘九為伴。",
    "T36n1741_02b:1029c21": "於此南方者，從前昇進入後位故。南義如前。",
    "T36n1741_02b:1029c22": "有一聚落名伊沙那者，此云長直，以此法王",
    "T36n1741_02b:1029c23": "子法師位，成其智長直。以說教利生，長於前",
    "T36n1741_02b:1029c24": "位，依根不曲，故云長直。總明心境無不是法",
    "T36n1741_02b:1029c25": "界，名為聚落。有婆羅門，名為勝熱，以得智同",
    "T36n1741_02b:1029c26": "邪，五熱炙身不能所害，名為勝熱。世間之火",
    "T36n1741_02b:1029c27": "由煩惱生，智慧清涼勝於煩惱，以勝煩惱故，",
    "T36n1741_02b:1029c28": "火亦不能燒。此智入神用，非心跡所為。登刀",
    "T36n1741_02b:1029c29": "山入火聚，四面積薪如山、火焰連天，刀山高",
    "T36n1741_02b:1030a01": "峻，投身入火中，以明修行至此位，煩惱業亡。",
    "T36n1741_02b:1030a02": "智堪如是，破諸邪見，令歸正見。勸善財令登",
    "T36n1741_02b:1030a03": "刀山，善財致疑，諸天勸慰，使無疑心。以明金",
    "T36n1741_02b:1030a04": "剛焰三昧光明，燒煩惱薪、截邪見網，令歸",
    "T36n1741_02b:1030a05": "正法。內是金剛三昧入者，煩惱都亡，如清涼",
    "T36n1741_02b:1030a06": "池。意表法中，以無相智慧為刀山，無性妙光",
    "T36n1741_02b:1030a07": "能破惑，是金剛焰定。若存金剛赫奕之狀，不",
    "T36n1741_02b:1030a08": "可能破計著執塵。論主頌云「根本智火遍虛",
    "T36n1741_02b:1030a09": "空，生妙智慧金剛刃，能破眾生堅執業，還成",
    "T36n1741_02b:1030a10": "本智妙光明。」以明根本智作無明時，從十住",
    "T36n1741_02b:1030a11": "初心，以明無相慧顯得。今至此十住第九法",
    "T36n1741_02b:1030a12": "王之位，以從根本智起用，妙慧利益眾生，以",
    "T36n1741_02b:1030a13": "是為金剛三昧之火。起無量智慧刀山，照割",
    "T36n1741_02b:1030a14": "一切眾生長夜煩惱，及方便引接妄行苦行、",
    "T36n1741_02b:1030a15": "五熱炙身之流。",
    "T36n1741_02b:1030a16": "第十灌頂住，以智波羅蜜為主，餘九為伴。南",
    "T36n1741_02b:1030a17": "方有城名師子奮迅者，以明灌頂住中智波",
    "T36n1741_02b:1030a18": "羅蜜增明。此位以智行悲，處生死海中，了",
    "T36n1741_02b:1030a19": "心境本智體無生滅，不畏生死，名師子幢王。",
    "T36n1741_02b:1030a20": "以一智中，一時普與十方一切眾生前對現",
    "T36n1741_02b:1030a21": "色身，如響普應，一時普遍，猶如師子奮迅，一",
    "T36n1741_02b:1030a22": "時全身普振。有童女名曰慈行，是師子幢王",
    "T36n1741_02b:1030a23": "女。師子幢王是智，童女慈行是慈悲之行。以",
    "T36n1741_02b:1030a24": "明此位從智行慈悲，與世同行。以無染習，即",
    "T36n1741_02b:1030a25": "以童女表之。如第七休捨優婆夷，從慈悲成",
    "T36n1741_02b:1030a26": "智，即猶存染習故，即以優婆夷表之。皆像知",
    "T36n1741_02b:1030a27": "法，得法像亡，思之可見。五百童女以為侍從",
    "T36n1741_02b:1030a28": "者，如五蘊中煩惱。經云「一蘊之上有五百煩",
    "T36n1741_02b:1030a29": "惱，五蘊之上有二千五百煩惱。」以此智慈之",
    "T36n1741_02b:1030b01": "行，總收五位上五百波羅蜜行，遍十方一切",
    "T36n1741_02b:1030b02": "眾生五百煩惱，共同其行。乃至八萬四千，五",
    "T36n1741_02b:1030b03": "百為主。住毘盧遮那藏殿，以明大慈悲居根",
    "T36n1741_02b:1030b04": "本智光明藏，以為殿體。龍勝栴檀蹙金線網",
    "T36n1741_02b:1030b05": "天衣座上而說妙法者，以師子幢王根本智",
    "T36n1741_02b:1030b06": "而起妙慧。以龍降大法雨，潤益眾生。栴檀",
    "T36n1741_02b:1030b07": "者香名，為此香能息毒蛇熱惱。正熱時毒熱",
    "T36n1741_02b:1030b08": "惱盛，以身纏樹，熱惱清涼。以明此善友降法",
    "T36n1741_02b:1030b09": "雨時，無明毒蛇皆得清涼。金線網衣座者，線",
    "T36n1741_02b:1030b10": "者貫穿義，網者教網也，衣者覆蓋義。以善能",
    "T36n1741_02b:1030b11": "貫穿教網，覆護眾生，報居此座。善財詣王宮",
    "T36n1741_02b:1030b12": "門求彼女者，智王悲宮是所求之處。觀其報",
    "T36n1741_02b:1030b13": "果，一一境界之內皆有一切如來。從初發心",
    "T36n1741_02b:1030b14": "時，乃至成道、轉法輪、示現入涅槃，如帝網之",
    "T36n1741_02b:1030b15": "光影參徹。以此波羅蜜印，印三世古今之業，",
    "T36n1741_02b:1030b16": "境界都盡如是。童女告善財言：「善男子！此",
    "T36n1741_02b:1030b17": "是波羅蜜普莊嚴門。我於三十六恒河沙佛",
    "T36n1741_02b:1030b18": "所，求得此法門」者，三空智慧六度以為佛數，",
    "T36n1741_02b:1030b19": "一佛所演，餘不重說。以明從根本智，起三空",
    "T36n1741_02b:1030b20": "智慧，總是佛智慧。亦是一箇三空，空無相無",
    "T36n1741_02b:1030b21": "作智慧。六度行門，轉一切眾生六根內外塵，",
    "T36n1741_02b:1030b22": "總為清淨。普能莊嚴法界眾生，總為佛智慧，",
    "T36n1741_02b:1030b23": "如下文所說。無量般若波羅蜜，總以根本智",
    "T36n1741_02b:1030b24": "起三空智慧為體，能清淨一切眾生差別業",
    "T36n1741_02b:1030b25": "門，而令成就如來智慧，皆以三空智為體，廣",
    "T36n1741_02b:1030b26": "如經說。從我唯知此般若波羅蜜普莊嚴門",
    "T36n1741_02b:1030b27": "已下，推德昇進。意明第七住入生死海，同",
    "T36n1741_02b:1030b28": "一切眾生八萬四千及不可說量同虛空諸",
    "T36n1741_02b:1030b29": "煩惱門，皆與同行。至此第十住位中，修行行",
    "T36n1741_02b:1030c01": "滿，一終智慧行圓。還從根本智，起八萬四千",
    "T36n1741_02b:1030c02": "不可說智慧。總根本智生，以三空為體，能破",
    "T36n1741_02b:1030c03": "一切眾生六根中一切諸煩惱。故若無眾生",
    "T36n1741_02b:1030c04": "諸煩惱眾多，三空智慧亦無有也。眾生煩惱",
    "T36n1741_02b:1030c05": "廣多，般若波羅蜜廣多，如來化身亦廣多。以",
    "T36n1741_02b:1030c06": "將十住中所修福德智慧神化之事用，成十",
    "T36n1741_02b:1030c07": "行中一切利益眾生行門，及自治自隨行習",
    "T36n1741_02b:1030c08": "氣不自在障，令使自在故。",
    "T36n1741_02b:1030c09": "已上十善知識以後，凡夫修行出世間及世",
    "T36n1741_02b:1030c10": "間，出世間空智慧解脫、出世慈悲心多。於眾",
    "T36n1741_02b:1030c11": "生藝治化饒益利門未學，立位明法，五位前",
    "T36n1741_02b:1030c12": "後殊分。若行之者，不出一時一法一位遍收，",
    "T36n1741_02b:1030c13": "前後時法故，以智境之中無古今也。",
    "T36n1741_02b:1030c14": "略釋新華嚴經修行次第決疑論卷二之下"
}