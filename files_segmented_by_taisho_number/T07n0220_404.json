{
    "T07n0220_404:0018a02": "大般若波羅蜜多經卷第四百四",
    "T07n0220_404:0018a04": "三藏法師玄奘奉　詔譯",
    "T07n0220_404:0018a05": "第二分觀照品第三之三",
    "T07n0220_404:0018a06": "爾時，舍利子白佛言：「世尊！與般若波羅蜜多",
    "T07n0220_404:0018a07": "相應菩薩摩訶薩，從何處沒來生此間？從此",
    "T07n0220_404:0018a08": "間沒當生何處？」佛告舍利子：「與般若波羅蜜",
    "T07n0220_404:0018a09": "多相應菩薩摩訶薩，有從餘佛土沒來生此",
    "T07n0220_404:0018a10": "間，有從覩史多天沒來生此間，有從人中沒",
    "T07n0220_404:0018a11": "還生此間。「舍利子！若從餘佛土沒來生此者，",
    "T07n0220_404:0018a12": "是菩薩摩訶薩疾與般若波羅蜜多相應。由",
    "T07n0220_404:0018a13": "與般若波羅蜜多相應故，轉生便得深妙法門",
    "T07n0220_404:0018a14": "速現在前，從此已後恒與般若波羅蜜多疾",
    "T07n0220_404:0018a15": "得相應，在所生處常值諸佛，供養恭敬、尊重",
    "T07n0220_404:0018a16": "讚歎，能令般若波羅蜜多漸得增長。若從覩",
    "T07n0220_404:0018a17": "史多天沒來生此者，是菩薩摩訶薩即為一",
    "T07n0220_404:0018a18": "生所繫，於六波羅蜜多常不忘失，一切陀羅",
    "T07n0220_404:0018a19": "尼門、三摩地門皆得自在。若從人中沒還生",
    "T07n0220_404:0018a20": "此者，是菩薩摩訶薩除不退轉，其根昧鈍，不",
    "T07n0220_404:0018a21": "能疾與般若波羅蜜多相應，一切陀羅尼門、",
    "T07n0220_404:0018a22": "三摩地門皆未自在。「舍利子！汝所問『與般若",
    "T07n0220_404:0018a23": "波羅蜜多相應菩薩摩訶薩，從此間沒當生",
    "T07n0220_404:0018a24": "何處？』者，是菩薩摩訶薩從此沒已生餘佛土，",
    "T07n0220_404:0018a25": "從一佛國至一佛國，在在生處常得值遇諸",
    "T07n0220_404:0018a26": "佛世尊，供養恭敬、尊重讚歎，乃至無上正等",
    "T07n0220_404:0018a27": "菩提。",
    "T07n0220_404:0018a28": "「舍利子！復有菩薩摩訶薩無方便善巧故，入",
    "T07n0220_404:0018a29": "初靜慮，入第二、第三、第四靜慮，亦行六種波",
    "T07n0220_404:0018b01": "羅蜜多。是菩薩摩訶薩得靜慮故生長壽天，",
    "T07n0220_404:0018b02": "隨彼壽盡來生人中，值遇諸佛，供養恭敬、尊",
    "T07n0220_404:0018b03": "重讚歎，雖行六種波羅蜜多，而根昧鈍不甚",
    "T07n0220_404:0018b04": "明利。「舍利子！復有菩薩摩訶薩，入初靜慮乃",
    "T07n0220_404:0018b05": "至第四靜慮，亦行六種波羅蜜多。是菩薩摩",
    "T07n0220_404:0018b06": "訶薩無方便善巧故，捨諸靜慮而生欲界。當",
    "T07n0220_404:0018b07": "知是菩薩摩訶薩亦根昧鈍不甚明利。「舍利",
    "T07n0220_404:0018b08": "子！復有菩薩摩訶薩入初靜慮，入第二、第三、",
    "T07n0220_404:0018b09": "第四靜慮；入慈無量，入悲、喜、捨無量；入空",
    "T07n0220_404:0018b10": "無邊處定，入識無邊處、無所有處、非想非非",
    "T07n0220_404:0018b11": "想處定；修四念住、四正斷、四神足、五根、五力、",
    "T07n0220_404:0018b12": "七等覺支、八聖道支；修佛十力、四無所畏、四",
    "T07n0220_404:0018b13": "無礙解、大慈、大悲、大喜、大捨、十八佛不共法。",
    "T07n0220_404:0018b14": "是菩薩摩訶薩有方便善巧故，不隨靜慮、無",
    "T07n0220_404:0018b15": "量、無色勢力而生，但生有佛世界值遇諸佛，",
    "T07n0220_404:0018b16": "供養恭敬、尊重讚歎，常與般若波羅蜜多相",
    "T07n0220_404:0018b17": "應。當知是菩薩摩訶薩，此賢劫中定得無上",
    "T07n0220_404:0018b18": "正等菩提。「舍利子！復有菩薩摩訶薩，入初靜",
    "T07n0220_404:0018b19": "慮乃至第四靜慮，入慈無量乃至捨無量，入",
    "T07n0220_404:0018b20": "空無邊處定乃至非想非非想處定。是菩薩",
    "T07n0220_404:0018b21": "摩訶薩有方便善巧故，不隨靜慮、無量、無色",
    "T07n0220_404:0018b22": "勢力而生，還生欲界若剎帝利大族、若婆羅",
    "T07n0220_404:0018b23": "門大族、若長者大族、若居士大族，為欲成熟",
    "T07n0220_404:0018b24": "諸有情故，不為貪染後有故生。",
    "T07n0220_404:0018b25": "「舍利子！復有菩薩摩訶薩，入初靜慮乃至第",
    "T07n0220_404:0018b26": "四靜慮，入慈無量乃至捨無量，入空無邊處",
    "T07n0220_404:0018b27": "定乃至非想非非想處定。是菩薩摩訶薩有",
    "T07n0220_404:0018b28": "方便善巧故，不隨靜慮、無量、無色勢力而生，",
    "T07n0220_404:0018b29": "或生四大王眾天，或生三十三天，或生夜摩天，",
    "T07n0220_404:0018c01": "或生覩史多天，或生樂變化天，或生他化自在",
    "T07n0220_404:0018c02": "天，為欲成熟諸有情故，及為嚴淨諸佛土故，",
    "T07n0220_404:0018c03": "常值諸佛，供養恭敬、尊重讚歎，無空過者。「舍",
    "T07n0220_404:0018c04": "利子！復有菩薩摩訶薩修行般若波羅蜜多，",
    "T07n0220_404:0018c05": "有方便善巧故入初靜慮，於此處沒生梵世",
    "T07n0220_404:0018c06": "中作大梵王，威德熾盛勝餘梵眾多百千倍。",
    "T07n0220_404:0018c07": "從自天處遊諸佛土，從一佛國至一佛國，其",
    "T07n0220_404:0018c08": "中有菩薩摩訶薩未證無上正等菩提者，勸",
    "T07n0220_404:0018c09": "證無上正等菩提。已證無上正等菩提未轉",
    "T07n0220_404:0018c10": "法輪者請轉法輪，為欲利樂諸有情故。「舍利",
    "T07n0220_404:0018c11": "子！復有菩薩摩訶薩，修行般若波羅蜜多有",
    "T07n0220_404:0018c12": "方便善巧故，入初靜慮乃至第四靜慮，入慈",
    "T07n0220_404:0018c13": "無量乃至捨無量，入空無邊處定乃至非想",
    "T07n0220_404:0018c14": "非非想處定，修四念住乃至八聖道支，於空",
    "T07n0220_404:0018c15": "解脫門、無相解脫門、無願解脫門自在現前，",
    "T07n0220_404:0018c16": "不隨靜慮、無量、無色勢力而生。是菩薩摩訶",
    "T07n0220_404:0018c17": "薩一生所繫，現前承事親近供養現在如來、",
    "T07n0220_404:0018c18": "應、正等覺，於是佛所勤修梵行，從此間沒生",
    "T07n0220_404:0018c19": "覩史多天。盡彼壽量，諸根無缺，具念正知，無",
    "T07n0220_404:0018c20": "量無數百千俱胝那庾多天眾圍遶導從，遊",
    "T07n0220_404:0018c21": "戲神通來生人中，證得無上正等菩提，轉妙",
    "T07n0220_404:0018c22": "法輪度無量眾。",
    "T07n0220_404:0018c23": "「舍利子！復有菩薩摩訶薩具六神通，不生欲",
    "T07n0220_404:0018c24": "界，不生色界，不生無色界，遊諸佛土，從一",
    "T07n0220_404:0018c25": "佛國至一佛國，供養恭敬、尊重讚歎諸佛世",
    "T07n0220_404:0018c26": "尊，修菩薩行至得無上正等菩提。「舍利子！復",
    "T07n0220_404:0018c27": "有菩薩摩訶薩具六神通遊戲自在，從一佛",
    "T07n0220_404:0018c28": "國至一佛國，所經佛土無有聲聞、獨覺之名，",
    "T07n0220_404:0018c29": "唯有一乘真淨行者。是菩薩摩訶薩於諸佛",
    "T07n0220_404:0019a01": "土供養恭敬、尊重讚歎諸佛世尊，修行般若",
    "T07n0220_404:0019a02": "波羅蜜多漸次增長，嚴淨佛土、成熟有情。「舍",
    "T07n0220_404:0019a03": "利子！復有菩薩摩訶薩具六神通遊戲自在，",
    "T07n0220_404:0019a04": "從一佛國至一佛國，所經佛土有情壽量不",
    "T07n0220_404:0019a05": "可數知。是菩薩摩訶薩於諸佛土供養恭敬、",
    "T07n0220_404:0019a06": "尊重讚歎諸佛世尊，修行般若波羅蜜多漸",
    "T07n0220_404:0019a07": "次增長，嚴淨佛土、成熟有情。「舍利子！復有",
    "T07n0220_404:0019a08": "菩薩摩訶薩具六神通遊諸世界，有諸世界",
    "T07n0220_404:0019a09": "無三寶名，是菩薩摩訶薩往彼讚歎佛、法、僧",
    "T07n0220_404:0019a10": "寶，令諸有情深生淨信，由斯長夜利益安樂。",
    "T07n0220_404:0019a11": "是菩薩摩訶薩於此命終生有佛界，修菩薩",
    "T07n0220_404:0019a12": "行至得無上正等菩提。",
    "T07n0220_404:0019a13": "「舍利子！復有菩薩摩訶薩從初發心勇猛精",
    "T07n0220_404:0019a14": "進，得初靜慮乃至第四靜慮，得慈無量乃至",
    "T07n0220_404:0019a15": "捨無量，得空無邊處定乃至非想非非想處",
    "T07n0220_404:0019a16": "定，修四念住乃至八聖道支，修佛十力乃至",
    "T07n0220_404:0019a17": "一切相智。是菩薩摩訶薩不生欲界，不生",
    "T07n0220_404:0019a18": "色界，不生無色界，常生能益有情之處，利",
    "T07n0220_404:0019a19": "益安樂一切有情。「舍利子！復有菩薩摩訶薩",
    "T07n0220_404:0019a20": "先已修習六波羅蜜多，初發心已便入菩薩",
    "T07n0220_404:0019a21": "正性離生，乃至證得不退轉地。「舍利子！復",
    "T07n0220_404:0019a22": "有菩薩摩訶薩先已修習六波羅蜜多，初發",
    "T07n0220_404:0019a23": "心已便能展轉證得無上正等菩提，轉妙法",
    "T07n0220_404:0019a24": "輪度無量眾，於無餘依大涅槃界而般涅槃。",
    "T07n0220_404:0019a25": "般涅槃後所說正法若住一劫、若一劫餘，利",
    "T07n0220_404:0019a26": "樂無邊諸有情類。「舍利子！復有菩薩摩訶薩",
    "T07n0220_404:0019a27": "先已修習六波羅蜜多，初發心已便能與般",
    "T07n0220_404:0019a28": "若波羅蜜多相應，與無量無數百千俱胝那",
    "T07n0220_404:0019a29": "庾多菩薩摩訶薩，前後圍遶遊諸佛土，從一",
    "T07n0220_404:0019b01": "佛國至一佛國，供養恭敬、尊重讚歎諸佛世",
    "T07n0220_404:0019b02": "尊，成熟有情、嚴淨佛土。",
    "T07n0220_404:0019b03": "「舍利子！復有菩薩摩訶薩修行般若波羅蜜",
    "T07n0220_404:0019b04": "多，得四靜慮、四無量、四無色定，於中遊戲先",
    "T07n0220_404:0019b05": "入初靜慮，從初靜慮起入滅盡定，從滅盡定",
    "T07n0220_404:0019b06": "起入第二靜慮，從第二靜慮起入滅盡定，從",
    "T07n0220_404:0019b07": "滅盡定起入第三靜慮，從第三靜慮起入滅",
    "T07n0220_404:0019b08": "盡定，從滅盡定起入第四靜慮，從第四靜慮",
    "T07n0220_404:0019b09": "起入滅盡定，從滅盡定起入空無邊處，從空",
    "T07n0220_404:0019b10": "無邊處起入滅盡定，從滅盡定起入識無邊",
    "T07n0220_404:0019b11": "處，從識無邊處起入滅盡定，從滅盡定起入",
    "T07n0220_404:0019b12": "無所有處，從無所有處起入滅盡定，從滅盡",
    "T07n0220_404:0019b13": "定起入非想非非想處，從非想非非想處起",
    "T07n0220_404:0019b14": "入滅盡定，從滅盡定起入初靜慮。舍利子！是",
    "T07n0220_404:0019b15": "菩薩摩訶薩修行般若波羅蜜多方便善巧，",
    "T07n0220_404:0019b16": "於諸勝定順逆往還次第超越遊戲自在。「舍",
    "T07n0220_404:0019b17": "利子！復有菩薩摩訶薩雖已得四念住、四正",
    "T07n0220_404:0019b18": "斷、四神足、五根、五力、七等覺支、八聖道支，已",
    "T07n0220_404:0019b19": "修佛十力、四無所畏、四無礙解、大慈、大悲、大",
    "T07n0220_404:0019b20": "喜、大捨、十八佛不共法、一切智、道相智、一切",
    "T07n0220_404:0019b21": "相智，而不取預流果、若一來果、若不還果、若",
    "T07n0220_404:0019b22": "阿羅漢果、若獨覺菩提、若無上正等菩提。是",
    "T07n0220_404:0019b23": "菩薩摩訶薩修行般若波羅蜜多方便善巧",
    "T07n0220_404:0019b24": "故，令諸有情起四念住乃至八聖道支，使得",
    "T07n0220_404:0019b25": "預流果乃至阿羅漢果、獨覺菩提；或令有情",
    "T07n0220_404:0019b26": "修佛十力乃至一切相智，使得無上正等菩",
    "T07n0220_404:0019b27": "提。舍利子！此諸聲聞、獨覺果智即是菩薩摩",
    "T07n0220_404:0019b28": "訶薩忍。舍利子！當知是菩薩摩訶薩住不退",
    "T07n0220_404:0019b29": "轉地，與般若波羅蜜多相應能為斯事。",
    "T07n0220_404:0019c01": "「舍利子！復有菩薩摩訶薩住六波羅蜜多，",
    "T07n0220_404:0019c02": "淨覩史多天宮，當知是菩薩摩訶薩此賢劫中",
    "T07n0220_404:0019c03": "定當作佛。「舍利子！復有菩薩摩訶薩修行般",
    "T07n0220_404:0019c04": "若波羅蜜多，雖已得四靜慮、四無量、四無色",
    "T07n0220_404:0019c05": "定，已得四念住、四正斷、四神足、五根、五力、七",
    "T07n0220_404:0019c06": "等覺支、八聖道支，已修佛十力、四無所畏、四",
    "T07n0220_404:0019c07": "無礙解、大慈、大悲、大喜、大捨、十八佛不共法、一",
    "T07n0220_404:0019c08": "切智、道相智、一切相智，心趣菩提常無懈廢，",
    "T07n0220_404:0019c09": "而於聖諦現未通達。舍利子當知！是菩薩摩",
    "T07n0220_404:0019c10": "訶薩一生所繫。「舍利子！復有菩薩摩訶薩修",
    "T07n0220_404:0019c11": "行六種波羅蜜多，遊諸世界從一佛國至一",
    "T07n0220_404:0019c12": "佛國，嚴淨佛土，安立有情於無上覺。舍利子！",
    "T07n0220_404:0019c13": "是菩薩摩訶薩要經無量無數大劫，乃證無",
    "T07n0220_404:0019c14": "上正等菩提。「舍利子！復有菩薩摩訶薩安住",
    "T07n0220_404:0019c15": "六種波羅蜜多，常勤精進饒益有情，口常不",
    "T07n0220_404:0019c16": "說引無義語，身、意不起引無義業。「舍利子！復",
    "T07n0220_404:0019c17": "有菩薩摩訶薩修行六種波羅蜜多，常勤精",
    "T07n0220_404:0019c18": "進饒益有情，從一佛國至一佛國，斷諸有情",
    "T07n0220_404:0019c19": "三惡趣道。",
    "T07n0220_404:0019c20": "「舍利子！復有菩薩摩訶薩雖具住六波羅蜜",
    "T07n0220_404:0019c21": "多，常以布施波羅蜜多而為上首，勇猛修習",
    "T07n0220_404:0019c22": "諸菩薩行，惠諸有情一切樂具常無懈息，須",
    "T07n0220_404:0019c23": "食與食、須飲與飲、須乘與乘、須衣與衣，華香、",
    "T07n0220_404:0019c24": "瓔珞、房舍、臥具、床榻、燈明、財穀、珍寶，隨其所",
    "T07n0220_404:0019c25": "須資生之物皆悉給施。「舍利子！復有菩薩",
    "T07n0220_404:0019c26": "摩訶薩雖具住六波羅蜜多，常以淨戒波羅",
    "T07n0220_404:0019c27": "蜜多而為上首，勇猛修習諸菩薩行，具身、語、",
    "T07n0220_404:0019c28": "意殊勝律儀，勸諸有情亦令修習如是律儀，",
    "T07n0220_404:0019c29": "令速圓滿。「舍利子！復有菩薩摩訶薩雖具",
    "T07n0220_404:0020a01": "住六波羅蜜多，常以安忍波羅蜜多而為上",
    "T07n0220_404:0020a02": "首，勇猛修習諸菩薩行，遠離一切忿恚等心，",
    "T07n0220_404:0020a03": "勸諸有情亦令修習如是安忍，令速圓滿。「舍",
    "T07n0220_404:0020a04": "利子！復有菩薩摩訶薩雖具住六波羅蜜多，",
    "T07n0220_404:0020a05": "常以精進波羅蜜多而為上首，勇猛修習諸",
    "T07n0220_404:0020a06": "菩薩行，具足修行一切善法，勸諸有情亦令",
    "T07n0220_404:0020a07": "修習如是精進，令速圓滿。「舍利子！復有菩薩",
    "T07n0220_404:0020a08": "摩訶薩雖具住六波羅蜜多，常以靜慮波羅",
    "T07n0220_404:0020a09": "蜜多而為上首，勇猛修習諸菩薩行，具修一",
    "T07n0220_404:0020a10": "切勝奢摩他，勸諸有情亦令修習如是勝定，",
    "T07n0220_404:0020a11": "令速圓滿。「舍利子！復有菩薩摩訶薩雖具",
    "T07n0220_404:0020a12": "住六波羅蜜多，常以般若波羅蜜多而為上",
    "T07n0220_404:0020a13": "首，勇猛修習諸菩薩行，具修一切毘鉢舍那，",
    "T07n0220_404:0020a14": "勸諸有情亦令修習如是勝慧，令速圓滿。",
    "T07n0220_404:0020a15": "「舍利子！復有菩薩摩訶薩修行般若波羅蜜",
    "T07n0220_404:0020a16": "多，化身如佛遍入地獄、傍生、鬼界、若人、若天，",
    "T07n0220_404:0020a17": "隨其類音為說正法。「舍利子！復有菩薩摩訶",
    "T07n0220_404:0020a18": "薩安住六種波羅蜜多，化身如佛遍到十方",
    "T07n0220_404:0020a19": "殑伽沙等諸佛世界，為諸有情宣說正法、嚴",
    "T07n0220_404:0020a20": "淨佛土；於諸佛所聽聞正法，供養恭敬、尊重",
    "T07n0220_404:0020a21": "讚歎，周覽十方最勝佛土微妙淨相，而便自",
    "T07n0220_404:0020a22": "起最極莊嚴清淨佛土，於中安處一生所繫",
    "T07n0220_404:0020a23": "諸大菩薩，教令速證無上菩提。「舍利子！復",
    "T07n0220_404:0020a24": "有菩薩摩訶薩修行六種波羅蜜多，成就大",
    "T07n0220_404:0020a25": "士三十二相，諸根猛利清淨端嚴，眾生見者",
    "T07n0220_404:0020a26": "無不愛敬，因斯勸導，應其根欲令漸證得三",
    "T07n0220_404:0020a27": "乘涅槃。如是，舍利子！菩薩摩訶薩修行般若",
    "T07n0220_404:0020a28": "波羅蜜多，應學清淨身、語、意業。「舍利子！復",
    "T07n0220_404:0020a29": "有菩薩摩訶薩修行六種波羅蜜多，雖得諸",
    "T07n0220_404:0020b01": "根明利，而不自重輕他。「舍利子！復有菩薩摩",
    "T07n0220_404:0020b02": "訶薩從初發心恒住施戒波羅蜜多，乃至未",
    "T07n0220_404:0020b03": "得不退轉地，於一切時不墮惡趣。「舍利子！復",
    "T07n0220_404:0020b04": "有菩薩摩訶薩從初發心乃至未得不退轉",
    "T07n0220_404:0020b05": "地，常不捨離十善業道。「舍利子！復有菩薩",
    "T07n0220_404:0020b06": "摩訶薩安住施戒波羅蜜多，作轉輪王成就",
    "T07n0220_404:0020b07": "七寶，以法教化不以非法，安立有情於十善",
    "T07n0220_404:0020b08": "道，亦以財寶濟諸貧乏。「舍利子！復有菩薩",
    "T07n0220_404:0020b09": "摩訶薩安住施戒波羅蜜多，無量百千世作",
    "T07n0220_404:0020b10": "轉輪聖王，值遇無量百千諸佛，供養恭敬、尊",
    "T07n0220_404:0020b11": "重讚歎，捨施內外不以為難。「舍利子！復有菩",
    "T07n0220_404:0020b12": "薩摩訶薩安住六種波羅蜜多，常為邪見盲",
    "T07n0220_404:0020b13": "冥有情作法照明，亦持此明常以自照，乃至",
    "T07n0220_404:0020b14": "無上正等菩提，此法照明曾不捨離。是菩薩",
    "T07n0220_404:0020b15": "摩訶薩由是因緣，於諸佛法常得現起。「是故，",
    "T07n0220_404:0020b16": "舍利子！諸菩薩摩訶薩修行般若波羅蜜多，",
    "T07n0220_404:0020b17": "於身、語、意三有罪業無容暫起。」",
    "T07n0220_404:0020b18": "時，舍利子白佛言：「世尊！云何名為菩薩摩訶",
    "T07n0220_404:0020b19": "薩有罪身、語、意業？」佛言：「舍利子！若菩薩摩訶",
    "T07n0220_404:0020b20": "薩作是念：『此是身我，由此故而起身業；此",
    "T07n0220_404:0020b21": "是語，我由此故而起語業；此是意，我由此",
    "T07n0220_404:0020b22": "故而起意業。』舍利子！是名菩薩摩訶薩有罪",
    "T07n0220_404:0020b23": "身、語、意業。「舍利子！諸菩薩摩訶薩修行般若",
    "T07n0220_404:0020b24": "波羅蜜多，不得身及身業，不得語及語業，不",
    "T07n0220_404:0020b25": "得意及意業。舍利子！若菩薩摩訶薩修行般",
    "T07n0220_404:0020b26": "若波羅蜜多，得身、語、意及身、語、意業者，便起",
    "T07n0220_404:0020b27": "慳貪心、犯戒心、忿恚心、懈怠心、散亂心、惡慧",
    "T07n0220_404:0020b28": "心，若起此心不名菩薩摩訶薩。是故修行般",
    "T07n0220_404:0020b29": "若波羅蜜多菩薩摩訶薩，生此念者無有是",
    "T07n0220_404:0020c01": "處。「舍利子！諸菩薩摩訶薩修行六種波羅蜜",
    "T07n0220_404:0020c02": "多，能淨身、語、意三種麁重。」時，舍利子白佛言：",
    "T07n0220_404:0020c03": "「世尊！云何菩薩摩訶薩能淨身、語、意三種麁",
    "T07n0220_404:0020c04": "重？」佛言：「舍利子！諸菩薩摩訶薩修行般若波",
    "T07n0220_404:0020c05": "羅蜜多，不得身及身麁重，不得語及語麁重，",
    "T07n0220_404:0020c06": "不得意及意麁重。舍利子！如是菩薩摩訶薩",
    "T07n0220_404:0020c07": "修行般若波羅蜜多，能淨身、語、意三種麁重。",
    "T07n0220_404:0020c08": "「又，舍利子！若菩薩摩訶薩從初發心，恒具受",
    "T07n0220_404:0020c09": "持十善業道，不起聲聞及獨覺心，常於有情",
    "T07n0220_404:0020c10": "起大悲心。舍利子！我亦說是菩薩摩訶薩能",
    "T07n0220_404:0020c11": "淨身、語、意三種麁重。",
    "T07n0220_404:0020c12": "「舍利子！復有菩薩摩訶薩，修行六種波羅蜜",
    "T07n0220_404:0020c13": "多淨菩提道。」時，舍利子白佛言：「世尊！云何",
    "T07n0220_404:0020c14": "名為菩薩摩訶薩菩提道？」佛言：「舍利子！諸菩",
    "T07n0220_404:0020c15": "薩摩訶薩修行般若波羅蜜多時，不得一切",
    "T07n0220_404:0020c16": "身、語、意業及三麁重，不得布施波羅蜜多，不",
    "T07n0220_404:0020c17": "得淨戒波羅蜜多，不得安忍波羅蜜多，不得",
    "T07n0220_404:0020c18": "精進波羅蜜多，不得靜慮波羅蜜多，不得般",
    "T07n0220_404:0020c19": "若波羅蜜多，不得聲聞乘，不得獨覺乘，不",
    "T07n0220_404:0020c20": "得菩薩正等覺乘。舍利子！是名菩薩摩訶薩",
    "T07n0220_404:0020c21": "菩提道。何以故？以菩提道於一切法皆不得",
    "T07n0220_404:0020c22": "故。「舍利子！復有菩薩摩訶薩修行六種波",
    "T07n0220_404:0020c23": "羅蜜多，趣菩提道無能制者。」時，舍利子白佛",
    "T07n0220_404:0020c24": "言：「世尊！何緣菩薩摩訶薩修行六種波羅",
    "T07n0220_404:0020c25": "蜜多，趣菩提道無能制者？」佛言：「舍利子！諸",
    "T07n0220_404:0020c26": "菩薩摩訶薩修行六種波羅蜜多時，不著色",
    "T07n0220_404:0020c27": "蘊，不著受、想、行、識蘊；不著眼處，不著耳、鼻、",
    "T07n0220_404:0020c28": "舌、身、意處；不著色處，不著聲、香、味、觸、法處；不",
    "T07n0220_404:0020c29": "著眼界、色界、眼識界，不著耳界、聲界、耳識界，",
    "T07n0220_404:0021a01": "不著鼻界、香界、鼻識界，不著舌界、味界、舌識",
    "T07n0220_404:0021a02": "界，不著身界、觸界、身識界，不著意界、法界、意",
    "T07n0220_404:0021a03": "識界；不著苦聖諦，不著集、滅、道聖諦；不著",
    "T07n0220_404:0021a04": "無明，不著行、識、名色、六處、觸、受、愛、取、有、生、老",
    "T07n0220_404:0021a05": "死愁歎苦憂惱；不著四念住，不著四正斷、四",
    "T07n0220_404:0021a06": "神足、五根、五力、七等覺支、八聖道支；不著布",
    "T07n0220_404:0021a07": "施波羅蜜多，不著淨戒、安忍、精進、靜慮、般若",
    "T07n0220_404:0021a08": "波羅蜜多；不著佛十力，不著四無所畏、四無",
    "T07n0220_404:0021a09": "礙解、大慈、大悲、大喜、大捨、十八佛不共法、一切",
    "T07n0220_404:0021a10": "智、道相智、一切相智；不著預流果，不著一來、",
    "T07n0220_404:0021a11": "不還、阿羅漢果，不著獨覺菩提，不著一切菩",
    "T07n0220_404:0021a12": "薩摩訶薩行，不著諸佛無上正等菩提。舍利",
    "T07n0220_404:0021a13": "子！由是因緣，菩薩摩訶薩修行六種波羅蜜",
    "T07n0220_404:0021a14": "多，增長熾盛趣菩提道無能制者。「舍利子！復",
    "T07n0220_404:0021a15": "有菩薩摩訶薩，安住般若波羅蜜多，速能圓",
    "T07n0220_404:0021a16": "滿一切智智。成勝智故，常不墜墮諸險惡趣，",
    "T07n0220_404:0021a17": "不受下賤人天之身，永不貧窮，所受身形諸",
    "T07n0220_404:0021a18": "根具足容顏端正，為諸天、人、阿素洛等之所敬",
    "T07n0220_404:0021a19": "愛。」時，舍利子白佛言：「世尊！何等名為菩薩",
    "T07n0220_404:0021a20": "摩訶薩所成勝智？」佛言：「舍利子！諸菩薩摩訶",
    "T07n0220_404:0021a21": "薩由成此智，盡見十方殑伽沙等諸佛世界",
    "T07n0220_404:0021a22": "一切如來、應、正等覺，盡聞彼佛所說正法，盡",
    "T07n0220_404:0021a23": "見彼會一切聲聞、菩薩僧等，亦見彼土莊嚴",
    "T07n0220_404:0021a24": "之相。諸菩薩摩訶薩由成此智，不起世界想，",
    "T07n0220_404:0021a25": "不起佛想，不起法想，不起聲聞僧想，不起",
    "T07n0220_404:0021a26": "菩薩僧想，不起獨覺想，不起我想，不起非",
    "T07n0220_404:0021a27": "我想，不起佛土莊嚴之想。諸菩薩摩訶薩由",
    "T07n0220_404:0021a28": "成此智，雖行布施波羅蜜多而不得布施波",
    "T07n0220_404:0021a29": "羅蜜多，雖行淨戒波羅蜜多，而不得淨戒波",
    "T07n0220_404:0021b01": "羅蜜多；雖行安忍波羅蜜多，而不得安忍波",
    "T07n0220_404:0021b02": "羅蜜多；雖行精進波羅蜜多，而不得精進波",
    "T07n0220_404:0021b03": "羅蜜多；雖行靜慮波羅蜜多，而不得靜慮波",
    "T07n0220_404:0021b04": "羅蜜多；雖行般若波羅蜜多，而不得般若波",
    "T07n0220_404:0021b05": "羅蜜多；雖行四念住，而不得四念住；乃至雖",
    "T07n0220_404:0021b06": "行八聖道支，而不得八聖道支；雖行佛十力，",
    "T07n0220_404:0021b07": "而不得佛十力；乃至雖行一切相智，而不得",
    "T07n0220_404:0021b08": "一切相智。舍利子！是名菩薩摩訶薩所成勝",
    "T07n0220_404:0021b09": "智。諸菩薩摩訶薩由成此智，速能圓滿一切",
    "T07n0220_404:0021b10": "佛法，雖知一切法，而不得一切法，以自性空",
    "T07n0220_404:0021b11": "故。",
    "T07n0220_404:0021b12": "「舍利子！復有菩薩摩訶薩修行般若波羅蜜",
    "T07n0220_404:0021b13": "多能淨五眼，所謂肉眼、天眼、慧眼、法眼、佛眼。」",
    "T07n0220_404:0021b14": "時，舍利子白佛言：「世尊！云何菩薩摩訶薩清",
    "T07n0220_404:0021b15": "淨肉眼？」佛言：「舍利子！有菩薩摩訶薩肉眼見",
    "T07n0220_404:0021b16": "百踰繕那，有菩薩摩訶薩肉眼見二百踰繕",
    "T07n0220_404:0021b17": "那，有菩薩摩訶薩肉眼見三百踰繕那，有菩",
    "T07n0220_404:0021b18": "薩摩訶薩肉眼見四百、五百、六百乃至千踰繕",
    "T07n0220_404:0021b19": "那，有菩薩摩訶薩肉眼見一贍部洲，有菩薩",
    "T07n0220_404:0021b20": "摩訶薩肉眼見二大洲，有菩薩摩訶薩肉眼",
    "T07n0220_404:0021b21": "見三大洲，有菩薩摩訶薩肉眼見四大洲，有",
    "T07n0220_404:0021b22": "菩薩摩訶薩肉眼見小千世界，有菩薩摩訶",
    "T07n0220_404:0021b23": "薩肉眼見中千世界，有菩薩摩訶薩肉眼見",
    "T07n0220_404:0021b24": "三千大千世界。舍利子！是名菩薩摩訶薩清",
    "T07n0220_404:0021b25": "淨肉眼。」時，舍利子復白佛言：「世尊！云何菩",
    "T07n0220_404:0021b26": "薩摩訶薩清淨天眼？」佛言：「舍利子！菩薩摩訶",
    "T07n0220_404:0021b27": "薩天眼，見一切四大王眾天天眼所見，見一",
    "T07n0220_404:0021b28": "切三十三天、夜摩天、覩史多天、樂變化天、他化",
    "T07n0220_404:0021b29": "自在天天眼所見，見一切梵眾天天眼所見，",
    "T07n0220_404:0021c01": "乃至見一切色究竟天天眼所見。舍利子！有",
    "T07n0220_404:0021c02": "菩薩摩訶薩天眼所見，一切四大王眾天乃",
    "T07n0220_404:0021c03": "至色究竟天天眼所不能見。舍利子！諸菩薩",
    "T07n0220_404:0021c04": "摩訶薩天眼，能見十方殑伽沙等世界有情",
    "T07n0220_404:0021c05": "死此生彼。舍利子！是名菩薩摩訶薩清淨天",
    "T07n0220_404:0021c06": "眼。」時，舍利子復白佛言：「世尊！云何菩薩摩",
    "T07n0220_404:0021c07": "訶薩清淨慧眼？」佛言：「舍利子！菩薩摩訶薩慧",
    "T07n0220_404:0021c08": "眼，不見有法若有為、若無為，若有漏、若無漏，",
    "T07n0220_404:0021c09": "若世間、若出世間，若有罪、若無罪，若雜染、若",
    "T07n0220_404:0021c10": "清淨，若有色、若無色，若有對、若無對，若過",
    "T07n0220_404:0021c11": "去、若未來、若現在，若欲界繫、若色界繫、若",
    "T07n0220_404:0021c12": "無色界繫，若善、若不善、若無記，若見所斷、若",
    "T07n0220_404:0021c13": "修所斷、若非所斷，若學、若無學、若非學非",
    "T07n0220_404:0021c14": "無學，乃至一切法若自性、若差別。舍利子！是",
    "T07n0220_404:0021c15": "菩薩摩訶薩慧眼，不見有法是可見、是可聞、",
    "T07n0220_404:0021c16": "是可覺、是可識。舍利子！是名菩薩摩訶薩清",
    "T07n0220_404:0021c17": "淨慧眼。」時，舍利子復白佛言：「世尊！云何菩",
    "T07n0220_404:0021c18": "薩摩訶薩清淨法眼？」佛言：「舍利子！菩薩摩訶",
    "T07n0220_404:0021c19": "薩法眼，能如實知補特伽羅種種差別：此隨",
    "T07n0220_404:0021c20": "信行，此隨法行，此無相行；此住空，此住無",
    "T07n0220_404:0021c21": "相，此住無願；此由空解脫門起五根，由五",
    "T07n0220_404:0021c22": "根起無間定，由無間定起解脫知見，由解脫",
    "T07n0220_404:0021c23": "知見永斷三結，所謂薩迦耶見、戒禁取、疑，",
    "T07n0220_404:0021c24": "永斷此三結故得預流果；此由修道薄欲貪、",
    "T07n0220_404:0021c25": "瞋恚得一來果；此復由上品修道永斷欲貪、",
    "T07n0220_404:0021c26": "瞋恚得不還果；此復由增上品修道永斷五",
    "T07n0220_404:0021c27": "順上分結，所謂色貪、無色貪、無明、慢、掉舉，",
    "T07n0220_404:0021c28": "永斷此五順上分結故得阿羅漢果；此由無",
    "T07n0220_404:0021c29": "相解脫門起五根，由五根起無間定，乃至永",
    "T07n0220_404:0022a01": "斷五順上分結得阿羅漢果；此由無願解脫",
    "T07n0220_404:0022a02": "門起五根，由五根起無間定，乃至永斷五順",
    "T07n0220_404:0022a03": "上分結得阿羅漢果；由二、由三亦復如是。舍",
    "T07n0220_404:0022a04": "利子！是名菩薩摩訶薩清淨法眼。「復次，舍利",
    "T07n0220_404:0022a05": "子！菩薩摩訶薩法眼，能如實知所有集法皆",
    "T07n0220_404:0022a06": "是滅法，由知此故便得五根。舍利子！是名",
    "T07n0220_404:0022a07": "菩薩摩訶薩清淨法眼。「復次，舍利子！菩薩摩",
    "T07n0220_404:0022a08": "訶薩法眼，能如實知此菩薩摩訶薩最初發",
    "T07n0220_404:0022a09": "心，修行布施波羅蜜多，乃至修行般若波羅",
    "T07n0220_404:0022a10": "蜜多，成就信根、精進根，方便善巧故，意受",
    "T07n0220_404:0022a11": "身增長善法。是菩薩摩訶薩或生剎帝利大",
    "T07n0220_404:0022a12": "族，或生婆羅門大族，或生長者大族，或生",
    "T07n0220_404:0022a13": "居士大族，或生四大王眾天，乃至或生他化",
    "T07n0220_404:0022a14": "自在天，住於彼處成就有情，隨諸有情心所",
    "T07n0220_404:0022a15": "愛樂，給施種種上妙樂具嚴淨佛土，供養恭",
    "T07n0220_404:0022a16": "敬、尊重讚歎諸佛世尊，不墮聲聞、獨覺等地，",
    "T07n0220_404:0022a17": "乃至無上正等菩提終不退轉。舍利子！是名",
    "T07n0220_404:0022a18": "菩薩摩訶薩清淨法眼。「復次，舍利子！菩薩摩",
    "T07n0220_404:0022a19": "訶薩法眼，能如實知此菩薩摩訶薩於無上",
    "T07n0220_404:0022a20": "正等菩提已得受記，此菩薩摩訶薩於無上",
    "T07n0220_404:0022a21": "正等菩提未得受記；此菩薩摩訶薩於無上",
    "T07n0220_404:0022a22": "正等菩提已得不退，此菩薩摩訶薩於無上",
    "T07n0220_404:0022a23": "正等菩提未得不退；此菩薩摩訶薩已到不",
    "T07n0220_404:0022a24": "退轉地，此菩薩摩訶薩未到不退轉地；此菩",
    "T07n0220_404:0022a25": "薩摩訶薩已圓滿神通，此菩薩摩訶薩未圓",
    "T07n0220_404:0022a26": "滿神通；此菩薩摩訶薩神通已圓滿故，能往",
    "T07n0220_404:0022a27": "十方殑伽沙等諸佛世界，供養恭敬、尊重讚",
    "T07n0220_404:0022a28": "歎諸佛世尊，此菩薩摩訶薩神通未圓滿故，",
    "T07n0220_404:0022a29": "不能往十方殑伽沙等諸佛世界，供養恭敬、",
    "T07n0220_404:0022b01": "尊重讚歎諸佛世尊；此菩薩摩訶薩已得神",
    "T07n0220_404:0022b02": "通，此菩薩摩訶薩未得神通；此菩薩摩訶薩",
    "T07n0220_404:0022b03": "已得無生法忍，此菩薩摩訶薩未得無生法",
    "T07n0220_404:0022b04": "忍；此菩薩摩訶薩已得勝根，此菩薩摩訶薩",
    "T07n0220_404:0022b05": "未得勝根；此菩薩摩訶薩已嚴淨佛土，此菩",
    "T07n0220_404:0022b06": "薩摩訶薩未嚴淨佛土；此菩薩摩訶薩已成",
    "T07n0220_404:0022b07": "熟有情，此菩薩摩訶薩未成熟有情；此菩薩",
    "T07n0220_404:0022b08": "摩訶薩已得大願，此菩薩摩訶薩未得大願；",
    "T07n0220_404:0022b09": "此菩薩摩訶薩已為諸佛稱譽，此菩薩摩訶",
    "T07n0220_404:0022b10": "薩未為諸佛稱譽；此菩薩摩訶薩已親近諸",
    "T07n0220_404:0022b11": "佛，此菩薩摩訶薩未親近諸佛；此菩薩摩訶",
    "T07n0220_404:0022b12": "薩壽命無量，此菩薩摩訶薩壽命有量；此菩",
    "T07n0220_404:0022b13": "薩摩訶薩得菩提時苾芻僧無量，此菩薩摩",
    "T07n0220_404:0022b14": "訶薩得菩提時苾芻僧有量；此菩薩摩訶薩",
    "T07n0220_404:0022b15": "得菩提時有菩薩僧，此菩薩摩訶薩得菩提",
    "T07n0220_404:0022b16": "時無菩薩僧；此菩薩摩訶薩專修利他行，此",
    "T07n0220_404:0022b17": "菩薩摩訶薩兼修自利行；此菩薩摩訶薩有",
    "T07n0220_404:0022b18": "難行苦行，此菩薩摩訶薩無難行苦行；此菩",
    "T07n0220_404:0022b19": "薩摩訶薩為一生所繫，此菩薩摩訶薩為多",
    "T07n0220_404:0022b20": "生所繫；此菩薩摩訶薩已住最後有，此菩薩",
    "T07n0220_404:0022b21": "摩訶薩未住最後有；此菩薩摩訶薩已坐妙",
    "T07n0220_404:0022b22": "菩提座，此菩薩摩訶薩未坐妙菩提座；此菩",
    "T07n0220_404:0022b23": "薩摩訶薩有魔來試，此菩薩摩訶薩無魔來",
    "T07n0220_404:0022b24": "試。舍利子！是名菩薩摩訶薩清淨法眼。」",
    "T07n0220_404:0022b25": "時，舍利子復白佛言：「世尊！云何菩薩摩訶薩",
    "T07n0220_404:0022b26": "清淨佛眼？」佛言：「舍利子！菩薩摩訶薩菩提心",
    "T07n0220_404:0022b27": "無間，入金剛喻定，得一切相智，成就佛十力、",
    "T07n0220_404:0022b28": "四無所畏、四無礙解、大慈、大悲、大喜、大捨、十八",
    "T07n0220_404:0022b29": "佛不共法、無障無礙解脫佛眼。菩薩摩訶薩",
    "T07n0220_404:0022c01": "由此佛眼，超過一切聲聞、獨覺智慧境界，無",
    "T07n0220_404:0022c02": "所不見、無所不聞、無所不覺、無所不識，於一",
    "T07n0220_404:0022c03": "切法見一切相。舍利子！是名菩薩摩訶薩清",
    "T07n0220_404:0022c04": "淨佛眼。",
    "T07n0220_404:0022c05": "舍利子！菩薩摩訶薩證阿耨多羅三藐三菩",
    "T07n0220_404:0022c06": "提時，乃得如是清淨佛眼。「舍利子！若菩薩",
    "T07n0220_404:0022c07": "摩訶薩欲得如是清淨五眼，當勤修習六到",
    "T07n0220_404:0022c08": "彼岸。所以者何？此六到彼岸總攝一切善法，",
    "T07n0220_404:0022c09": "謂一切聲聞善法、獨覺善法、菩薩善法、如",
    "T07n0220_404:0022c10": "來善法。「舍利子！有問如來、應、正等覺：『以實而",
    "T07n0220_404:0022c11": "言，何法能攝一切善法？』佛正答言：『所謂般",
    "T07n0220_404:0022c12": "若波羅蜜多。』何以故？此般若波羅蜜多是一",
    "T07n0220_404:0022c13": "切善法之母，能生五波羅蜜多及五眼等諸",
    "T07n0220_404:0022c14": "功德故。舍利子！若菩薩摩訶薩欲得清淨五",
    "T07n0220_404:0022c15": "眼，當學般若波羅蜜多；若菩薩摩訶薩欲得",
    "T07n0220_404:0022c16": "阿耨多羅三藐三菩提，當學如是清淨五眼。",
    "T07n0220_404:0022c17": "舍利子！若菩薩摩訶薩能學如是清淨五眼，",
    "T07n0220_404:0022c18": "定得阿耨多羅三藐三菩提。「舍利子！復有菩",
    "T07n0220_404:0022c19": "薩摩訶薩修行般若波羅蜜多時，能引發六",
    "T07n0220_404:0022c20": "神通波羅蜜多，所謂神境智證通、天耳智證",
    "T07n0220_404:0022c21": "通、他心智證通、宿住隨念智證通、天眼智",
    "T07n0220_404:0022c22": "證通、漏盡智證通波羅蜜多。」時，舍利子白佛",
    "T07n0220_404:0022c23": "言：「世尊！云何菩薩摩訶薩修行般若波羅蜜",
    "T07n0220_404:0022c24": "多時所引發神境智證通？」佛言：「舍利子！有菩",
    "T07n0220_404:0022c25": "薩摩訶薩神境智證通，能起種種大神變事，",
    "T07n0220_404:0022c26": "所謂震動十方各如殑伽沙界大地等物，變",
    "T07n0220_404:0022c27": "一為多，變多為一，或隱或顯迅速無礙，山崖",
    "T07n0220_404:0022c28": "牆壁直過如空，陵虛往來猶如飛鳥，地中出",
    "T07n0220_404:0022c29": "沒如出沒水，水上經行如經行地，身出煙焰",
    "T07n0220_404:0023a01": "如燎高原，體注眾流如銷雪嶺，日月神德威",
    "T07n0220_404:0023a02": "勢難當，以手抆摩光明隱蔽，乃至淨居轉身",
    "T07n0220_404:0023a03": "自在，如斯神變其數無邊。「舍利子！此菩薩",
    "T07n0220_404:0023a04": "摩訶薩雖有如是神境智用，而於其中不自",
    "T07n0220_404:0023a05": "高舉，不著神境智證通性，不著神境智證通",
    "T07n0220_404:0023a06": "事，不著能得如是神境智證通者，於著不著",
    "T07n0220_404:0023a07": "俱無所著。何以故？自性空故，自性離故，自",
    "T07n0220_404:0023a08": "性本來不可得故。舍利子！是菩薩摩訶薩不",
    "T07n0220_404:0023a09": "作是念：『我今引發神境智通為自娛樂，唯",
    "T07n0220_404:0023a10": "除為得一切智智。』舍利子！是名菩薩摩訶薩",
    "T07n0220_404:0023a11": "修行般若波羅蜜多時所引發神境智證通。」",
    "T07n0220_404:0023a12": "時，舍利子復白佛言：「世尊！云何菩薩摩訶薩",
    "T07n0220_404:0023a13": "修行般若波羅蜜多時所引發天耳智證通？」",
    "T07n0220_404:0023a14": "佛言：「舍利子！有菩薩摩訶薩天耳智證通，最",
    "T07n0220_404:0023a15": "勝清淨過人天耳，能如實聞十方各如殑伽",
    "T07n0220_404:0023a16": "沙界情、非情類種種音聲。所謂遍聞一切地",
    "T07n0220_404:0023a17": "獄聲、傍生聲、鬼界聲、人聲、天聲、聲聞聲、獨",
    "T07n0220_404:0023a18": "覺聲、菩薩聲、諸佛聲、訶毀生死聲、讚歎涅",
    "T07n0220_404:0023a19": "槃聲、棄背有為聲、趣向菩提聲、厭惡有漏",
    "T07n0220_404:0023a20": "聲、欣樂無漏聲、稱揚三寶聲、制伏邪道聲、",
    "T07n0220_404:0023a21": "論議決擇聲、諷誦經典聲、勸斷惡法聲、令",
    "T07n0220_404:0023a22": "修善法聲、拔濟苦難聲、慶慰歡樂聲，如是",
    "T07n0220_404:0023a23": "等聲若大若小悉能遍聞無障無礙。「舍利子！",
    "T07n0220_404:0023a24": "是菩薩摩訶薩雖有如是天耳作用，而於其",
    "T07n0220_404:0023a25": "中不自高舉，不著天耳智證通性，不著天耳",
    "T07n0220_404:0023a26": "智證通事，不著能得如是天耳智證通者，於",
    "T07n0220_404:0023a27": "著不著俱無所著。何以故？自性空故，自性",
    "T07n0220_404:0023a28": "離故，自性本來不可得故。舍利子！是菩薩",
    "T07n0220_404:0023a29": "摩訶薩不作是念：『我今引發天耳智通為自",
    "T07n0220_404:0023b01": "娛樂，唯除為得一切智智。』舍利子！是名菩",
    "T07n0220_404:0023b02": "薩摩訶薩修行般若波羅蜜多時所引發天耳",
    "T07n0220_404:0023b03": "智證通。」時，舍利子復白佛言：「世尊！云何菩",
    "T07n0220_404:0023b04": "薩摩訶薩修行般若波羅蜜多時所引發他",
    "T07n0220_404:0023b05": "心智證通？」佛言：「舍利子！有菩薩摩訶薩他心",
    "T07n0220_404:0023b06": "智證通，能如實知十方各如殑伽沙界他有",
    "T07n0220_404:0023b07": "情類心、心所法，所謂遍知他有情類若有貪",
    "T07n0220_404:0023b08": "心如實知有貪心，若離貪心如實知離貪心，",
    "T07n0220_404:0023b09": "若有瞋心如實知有瞋心，若離瞋心如實知",
    "T07n0220_404:0023b10": "離瞋心，若有癡心如實知有癡心，若離癡",
    "T07n0220_404:0023b11": "心如實知離癡心，若有愛心如實知有愛心，",
    "T07n0220_404:0023b12": "若離愛心如實知離愛心，若有取心如實知",
    "T07n0220_404:0023b13": "有取心，若離取心如實知離取心，若聚心如",
    "T07n0220_404:0023b14": "實知聚心，若散心如實知散心，若小心如實",
    "T07n0220_404:0023b15": "知小心，若大心如實知大心，若舉心如實知",
    "T07n0220_404:0023b16": "舉心，若下心如實知下心，若寂靜心如實知",
    "T07n0220_404:0023b17": "寂靜心，若不寂靜心如實知不寂靜心，若掉",
    "T07n0220_404:0023b18": "心如實知掉心，若不掉心如實知不掉心，若",
    "T07n0220_404:0023b19": "定心如實知定心，若不定心如實知不定心，",
    "T07n0220_404:0023b20": "若解脫心如實知解脫心，若不解脫心如實",
    "T07n0220_404:0023b21": "知不解脫心，若有漏心如實知有漏心，若無",
    "T07n0220_404:0023b22": "漏心如實知無漏心，若有舋心如實知有舋",
    "T07n0220_404:0023b23": "心，若無舋心如實知無舋心，若有上心如實",
    "T07n0220_404:0023b24": "知有上心，若無上心如實知無上心。「舍利子！",
    "T07n0220_404:0023b25": "是菩薩摩訶薩雖有如是他心智用，而於其",
    "T07n0220_404:0023b26": "中不自高舉，不著他心智證通性，不著他心",
    "T07n0220_404:0023b27": "智證通事，不著能得如是他心智證通者，於",
    "T07n0220_404:0023b28": "著不著俱無所著。何以故？自性空故，自性",
    "T07n0220_404:0023b29": "離故，自性本來不可得故。舍利子！是菩薩",
    "T07n0220_404:0023c01": "摩訶薩不作是念：『我今引發他心智通為自",
    "T07n0220_404:0023c02": "娛樂，唯除為得一切智智。』舍利子！是名菩",
    "T07n0220_404:0023c03": "薩摩訶薩修行般若波羅蜜多時所引發他心",
    "T07n0220_404:0023c04": "智證通。」",
    "T07n0220_404:0023c05": "大般若波羅蜜多經卷第四百四"
}