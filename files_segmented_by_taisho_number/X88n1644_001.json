{
    "X88n1644_001:0074b07": "觀音慈林集目錄",
    "X88n1644_001:0074b09": "上卷　諸經",
    "X88n1644_001:0074b10": "觀音普門品玄義悲華經",
    "X88n1644_001:0074b11": "觀音勢至授記經大悲陀羅尼經",
    "X88n1644_001:0074b12": "觀音普門品大佛頂首楞嚴經",
    "X88n1644_001:0074b13": "華嚴經無量壽經",
    "X88n1644_001:0074b14": "十一面神呪經莊嚴寶王經",
    "X88n1644_001:0074b15": "請觀音經",
    "X88n1644_001:0074b16": "中卷　感應",
    "X88n1644_001:0074b17": "大商主孤山靈像清辯論師",
    "X88n1644_001:0074b18": "作光王求那三藏尊稱三藏",
    "X88n1644_001:0074b19": "法密三藏不空三藏無畏三藏",
    "X88n1644_001:0074b20": "釋慧虔竺法純釋法橋",
    "X88n1644_001:0074b21": "釋道舟釋法義釋開達",
    "X88n1644_001:0074b22": "郭宣之潘道秀欒　苟",
    "X88n1644_001:0074b23": "釋法智子　敖孫道德",
    "X88n1644_001:0074b24": "劉度平竇　傳竺長舒",
    "X88n1644_001:0074c01": "呂　竦徐　榮張　崇",
    "X88n1644_001:0074c02": "曇無竭尼明感尼令宗",
    "X88n1644_001:0074c03": "蓋　護張　暢裴安起",
    "X88n1644_001:0074c04": "徐　義畢　覽釋僧苞",
    "X88n1644_001:0074c05": "釋道汪釋道洪釋道冏",
    "X88n1644_001:0074c06": "邵　信張　興王　琰",
    "X88n1644_001:0074c07": "伏萬壽顧邁釋慧和",
    "X88n1644_001:0074c08": "韓　徽彭子喬邢懷明",
    "X88n1644_001:0074c09": "王　球卞悅之竺慧慶",
    "X88n1644_001:0074c10": "尼僧端尼玄藻釋法顯",
    "X88n1644_001:0074c11": "釋曇頴王玄謨釋超達",
    "X88n1644_001:0074c12": "釋僧明釋道泰釋法力",
    "X88n1644_001:0074c13": "道　集法禪等孫敬德(梅摯妻)",
    "X88n1644_001:0074c14": "釋僧朗釋法林寶志大士",
    "X88n1644_001:0074c15": "釋道融釋慧簡(劉霽)釋僧實",
    "X88n1644_001:0074c16": "釋洪滿釋慧恭",
    "X88n1644_001:0074c17": "下卷　感應",
    "X88n1644_001:0074c18": "釋曇藏釋法常釋普明",
    "X88n1644_001:0074c19": "釋靜之釋智勤釋法通",
    "X88n1644_001:0074c20": "釋智顯釋元康三藏玄奘",
    "X88n1644_001:0074c21": "釋知玄文　宗僧伽菩薩",
    "X88n1644_001:0074c22": "岸禪師釋法朗釋僧衒",
    "X88n1644_001:0074c23": "釋懷玉釋神智董　雄",
    "X88n1644_001:0074c24": "徐善才釋慈藏釋自覺",
    "X88n1644_001:0075a01": "釋僧忍釋慧日吳蠻卒",
    "X88n1644_001:0075a02": "歐陽粲許　儼釋道翊",
    "X88n1644_001:0075a03": "釋智覺慧　鍔岑文本",
    "X88n1644_001:0075a04": "釋義寂釋宗淵釋繼忠",
    "X88n1644_001:0075a05": "王　古釋彥倫釋慧才",
    "X88n1644_001:0075a06": "邊知白大士籤張　抗",
    "X88n1644_001:0075a07": "王氏女釋遵式釋古鼎",
    "X88n1644_001:0075a08": "釋契嵩張孝純翟　楫",
    "X88n1644_001:0075a09": "許知可包　憑周世亨",
    "X88n1644_001:0075a10": "楊　亮林　翁千手眼讚",
    "X88n1644_001:0075a11": "禮觀音文仁　宗英　宗",
    "X88n1644_001:0075a12": "曾公亮孝　宗理　宗",
    "X88n1644_001:0075a13": "真海秀釋蒙潤釋真淨",
    "X88n1644_001:0075a14": "釋弘濟釋會常釋元長",
    "X88n1644_001:0075a15": "文帝讚魚籃讚劉名賢",
    "X88n1644_001:0075a16": "釋顯示釋寶金釋願登",
    "X88n1644_001:0075a17": "釋夢窓尼成靜釋智嵩",
    "X88n1644_001:0075a18": "張明達潘國章黃可明",
    "X88n1644_001:0075a19": "劉藟叔邵以貞尼等齡",
    "X88n1644_001:0075a20": "黃擴生何隆將麥傳晟(連峯)",
    "X88n1644_001:0075a21": "彭一乘鄧承詔",
    "X88n1644_001:0075a22": "觀音慈林集記",
    "X88n1644_001:0075a24": "觀音慈林集目錄(終)",
    "X88n1644_001:0075b06": "觀音慈林集卷上",
    "X88n1644_001:0075b08": "粵東鼎湖山沙門釋　弘贊在犙　編",
    "X88n1644_001:0075b09": "上篇　諸經",
    "X88n1644_001:0075b10": "觀音普門品玄義(天台智者大師作)",
    "X88n1644_001:0075b11": "夫法界圓融。像無所像。真如清淨。化無所化。雖像無",
    "X88n1644_001:0075b12": "所像。無所而不像。化無所化。無所而不化。故無在無",
    "X88n1644_001:0075b13": "不在。化應九道之身。處有不永。寂入不二之旨。是以",
    "X88n1644_001:0075b14": "三業致請。蒙脫苦涯(三業謂身．口．意。事如請觀音經所明)。四弘為誓。使",
    "X88n1644_001:0075b15": "霑上樂(一誓度眾生。二誓斷煩惱。三誓學法門。四誓成大道)。故娑婆世界受無",
    "X88n1644_001:0075b16": "畏之名(梵語娑婆。華言忍土。謂此眾生忍受三毒．種種諸苦。不求解脫)。寶藏佛所。稟",
    "X88n1644_001:0075b17": "觀音之目。已成種覺。號正法明(種。即種智。唯佛乃具。詳如下釋)。次當",
    "X88n1644_001:0075b18": "補處。稱為普光功德(補處。猶儲君之義也)。其本迹若此。寧可測",
    "X88n1644_001:0075b19": "知。方便隨緣。趣舉一名耳。今言觀世音者。西土正音",
    "X88n1644_001:0075b20": "名阿耶娑婆吉低輸。此言觀世音(梵語婆盧枳底。華言觀世。濕伐羅。華",
    "X88n1644_001:0075b21": "言自在。或言攝伐多。華言音。然梵本自有二種。故有兩名。古譯為觀世光)。能所圓融。有無",
    "X88n1644_001:0075b22": "兼暢。照窮正性。察其本末。故稱觀也。世音者。是所觀",
    "X88n1644_001:0075b23": "之境。萬像流動。隔別不同。類音殊唱。俱蒙離苦。菩薩",
    "X88n1644_001:0075b24": "弘慈。一時普救。皆令解脫。故曰觀世音。此即境智雙",
    "X88n1644_001:0075c01": "舉。能所合標也。(清涼云。觀即能觀。世是所觀。若云音者。亦通所觀。即所救機。若云自在。乃",
    "X88n1644_001:0075c02": "屬能化之用。孤山曰。法華云。一心稱名。菩薩即時觀其音聲。皆得解脫。此則音在他機也。楞嚴云。由我觀聽十",
    "X88n1644_001:0075c03": "方圓明。故觀音名徧十方界。此則音屬自行也。應知因中自行。果上化他。二意兼備。兩經所說。各舉一邊耳。交",
    "X88n1644_001:0075c04": "光云。觀字隨俗雖作平聲。理實應是去聲。良以納聲為聞。達理為觀。特取達理。故於音聲不言聞。而言觀也。又",
    "X88n1644_001:0075c05": "所達之理。非音聲中理。乃耳根中性理也。然必托音聲。方彰聞性。故又不言觀耳根。而惟稱觀世音也。更須當",
    "X88n1644_001:0075c06": "知利他．自利雖別。而能之法同彰耳根。殊勝無二矣。溫陵曰。觀音者。觀世言音。圓悟圓應之號也。於音言觀者。",
    "X88n1644_001:0075c07": "以觀智照之。不以耳識聞之也。此二師皆依楞嚴釋。故與天台釋法華略殊也。)",
    "X88n1644_001:0075c08": "悲華經",
    "X88n1644_001:0075c09": "往昔過恒河沙等阿僧祇劫(恒河在中天竺。廣四十里。沙細如麵。故佛以此",
    "X88n1644_001:0075c10": "為數。阿僧祇。華言無數)。此世界名刪提嵐。劫名善持。有轉輪聖",
    "X88n1644_001:0075c11": "王。名無諍念。主四天下。時寶藏如來出現於世。王有",
    "X88n1644_001:0075c12": "千子。長名不眴。次名尼摩。有大臣名曰寶海。即寶藏",
    "X88n1644_001:0075c13": "如來之父。寶海大臣勸王及千子。并諸眷屬．無量人",
    "X88n1644_001:0075c14": "天。發菩提心。今各於十方界。成等正覺。其寶海大臣",
    "X88n1644_001:0075c15": "者。即今釋迦如來也(梵語釋迦。華言能仁。是姓也。號牟尼。華言寂默)。時王與",
    "X88n1644_001:0075c16": "千子供養如來。從佛出家修道。佛與王改字為無量",
    "X88n1644_001:0075c17": "清淨。復與授記。於西方安樂世界作佛。號曰無量壽",
    "X88n1644_001:0075c18": "(安樂。即極樂。梵語阿彌陀。此言無量壽)。時太子不眴白佛言。世尊。我之",
    "X88n1644_001:0075c19": "所有一切善根。盡回向無上菩提(菩提。華言佛道)。願我行菩",
    "X88n1644_001:0075c20": "薩道時。若有眾生受諸苦惱．恐怖等事。退失正法。墮",
    "X88n1644_001:0075c21": "大闇處。憂愁孤窮。無有救護。若能念我。稱我名字。我",
    "X88n1644_001:0075c22": "天耳所聞。天眼所見。是眾生等。若不得免斯苦惱者。",
    "X88n1644_001:0075c23": "我終不成正覺。世尊。我今復為眾生故。發上勝願。願",
    "X88n1644_001:0075c24": "今轉輪聖王。於安樂世界成佛。號無量壽。於無量劫",
    "X88n1644_001:0076a01": "作佛事已。入般涅槃。乃至法住時。我於其中修菩薩",
    "X88n1644_001:0076a02": "道。能作佛事。其正法於初夜滅。我即於後夜成等正",
    "X88n1644_001:0076a03": "覺。(謂佛以一切法。平等開覺一切眾生。成無上覺。故號等正覺)。時寶藏佛。尋為授",
    "X88n1644_001:0076a04": "記。善男子。汝觀天．人及三惡道一切眾生。生大悲心。",
    "X88n1644_001:0076a05": "欲斷眾生諸苦及煩惱故。欲令眾生住安樂故。今當",
    "X88n1644_001:0076a06": "字汝為觀世音。汝行菩薩道時。已有百千無量億那",
    "X88n1644_001:0076a07": "由他眾生得離苦惱。已能作大佛事。次無量壽佛成",
    "X88n1644_001:0076a08": "等正覺。號一切光明功德山王如來。(本覺謂之如。始覺謂之來。本始",
    "X88n1644_001:0076a09": "不二。故曰如來。又云先佛得諸法如相來至佛道。今佛亦如先佛道來。佛者。覺也。乃窮理盡性大覺之稱也。)",
    "X88n1644_001:0076a10": "第二太子。亦於寶藏佛前。發大誓願。願次觀音成佛。",
    "X88n1644_001:0076a11": "國土莊嚴。一如觀音無異。時佛即授記作佛。號善住",
    "X88n1644_001:0076a12": "珍寶山王如來。復告曰。善男子。由汝願取大世界故。",
    "X88n1644_001:0076a13": "因是字汝為得大勢至。時王千子。皆於佛前發願行",
    "X88n1644_001:0076a14": "菩薩道。佛悉為之授記作佛。(梵語那由他。華言萬億。世尊者。謂十號德備。天",
    "X88n1644_001:0076a15": "上．人間所共尊重故。菩薩者。梵音詳言菩提薩埵。華言覺有情。謂以佛道而覺悟有情也。有情乃眾生之別稱",
    "X88n1644_001:0076a16": "也。)",
    "X88n1644_001:0076a17": "觀世音大勢至菩薩授記經",
    "X88n1644_001:0076a18": "佛告華德藏菩薩。乃往過去廣遠無量不可思議阿",
    "X88n1644_001:0076a19": "僧祇劫。時有世界。名無量德聚安樂示現(即今之極樂世界也)。",
    "X88n1644_001:0076a20": "其國有佛。號金光師子遊戲如來。是佛剎土。所有清",
    "X88n1644_001:0076a21": "淨嚴飾之事。譬如有人析一毛為百分。以一分毛。滴",
    "X88n1644_001:0076a22": "大海水。其阿彌陀佛極樂世界所有莊嚴之事。如一",
    "X88n1644_001:0076a23": "毛端水。金光師子遊戲佛國。如大海水。聲聞．菩薩差",
    "X88n1644_001:0076a24": "降。亦復如是。時彼如來法中。有王名曰威德。王千世",
    "X88n1644_001:0076b01": "界。正法治世。多諸子息。國無女人。眾生皆悉化生。淨",
    "X88n1644_001:0076b02": "修梵行。禪悅為食。王於八萬四千億歲。奉事如來。不",
    "X88n1644_001:0076b03": "習餘法。時佛為王演說無量法印。其王於園觀中。入",
    "X88n1644_001:0076b04": "於三昧。王之左右。有二蓮花。從地湧出。雜色莊嚴。香",
    "X88n1644_001:0076b05": "氣芬馥。有二童子化生其中。加趺而坐。一名寶意。二",
    "X88n1644_001:0076b06": "名寶上。王從定起。見二童子。共詣佛所。頭面禮足。時",
    "X88n1644_001:0076b07": "二童子。同聲以偈問佛。佛為說法。即發弘誓。不求聲",
    "X88n1644_001:0076b08": "聞．緣覺。惟修無上菩提。於萬億劫。廣度眾生。誓取清",
    "X88n1644_001:0076b09": "淨莊嚴世界。如金光師子遊戲佛土。華德藏。爾時威",
    "X88n1644_001:0076b10": "德王者。我身是也。時二童子。今觀世音及得大勢至",
    "X88n1644_001:0076b11": "菩薩是也。是二菩薩。於彼佛所。初發無上菩提心。華",
    "X88n1644_001:0076b12": "德藏。此恒河沙悉可知數。而此二大士。先供養佛。種",
    "X88n1644_001:0076b13": "諸善根。不可稱計。華德藏。阿彌陀佛壽命無量百千",
    "X88n1644_001:0076b14": "億劫。當有終極。當來曠遠不可計劫。阿彌陀佛當般",
    "X88n1644_001:0076b15": "涅槃。般涅槃後。正法住世。等佛壽命。在世．滅度。所度",
    "X88n1644_001:0076b16": "眾生。悉皆同等。佛涅槃後。或有眾生。不見佛者。有諸",
    "X88n1644_001:0076b17": "菩薩。得念佛三昧。常見如來。彼佛滅後。一切寶物．浴",
    "X88n1644_001:0076b18": "池．蓮華．眾寶行樹。常演法音。與佛無異。彼佛正法滅",
    "X88n1644_001:0076b19": "後。過中夜分。明相出時。觀世音菩薩於七寶菩提樹",
    "X88n1644_001:0076b20": "下成等正覺。號普光功德山王如來。國土轉號曰眾",
    "X88n1644_001:0076b21": "寶普集莊嚴。自然七寶。眾妙合成。所有莊嚴之事。比",
    "X88n1644_001:0076b22": "金光師子遊戲如來國土。勝於百千萬億兆載倍。乃",
    "X88n1644_001:0076b23": "至算數所不能及。其國無有聲聞．緣覺之名。純諸菩",
    "X88n1644_001:0076b24": "薩充滿其中。彼普光功德山王如來。隨其壽命(如幻三摩",
    "X88n1644_001:0076c01": "地經云。彼佛壽命九十六俱胝那庾多百千劫。正法住世六十俱胝劫)。得大勢至菩薩",
    "X88n1644_001:0076c02": "親近供養。至於涅槃。般涅槃後。奉持正法。乃至滅盡",
    "X88n1644_001:0076c03": "已。即於其國成等正覺。號曰善住功德寶王如來。如",
    "X88n1644_001:0076c04": "彼普光功德山王如來國土．光明．壽命．諸菩薩眾。乃",
    "X88n1644_001:0076c05": "至法住。等無有異。若善男子．女人。得聞過去金光師",
    "X88n1644_001:0076c06": "子遊戲如來。及未來普光．善住二如來名字之者。隨",
    "X88n1644_001:0076c07": "彼聚落族氏之中。一切女人。皆轉女身而成男子。四",
    "X88n1644_001:0076c08": "十億劫中。皆於生死。轉生當得清淨出家。常得見佛",
    "X88n1644_001:0076c09": "聞法。承事僧伽。世世所生。具宿命智。及得總持．無礙",
    "X88n1644_001:0076c10": "辯才。不退轉於阿耨多羅三藐三菩提。(此後文出如幻三摩地經。",
    "X88n1644_001:0076c11": "彼經譯普光功德山王如來為普明高顯吉祥峰王如來。譯善住功德寶王如來為善住功德寶峰王如來。悲",
    "X88n1644_001:0076c12": "華經譯為一切光明功德山王如來．善住珍寶山王如來。以西國言音文字。與此方不同。譯人按其義譯耳。隨",
    "X88n1644_001:0076c13": "據一譯。稱之無過。俱胝。華言十萬。那庾多。即那由他。阿彌陀佛壽命無量百千萬劫。終有窮極者。此是佛化身",
    "X88n1644_001:0076c14": "也。為度眾生故。應現世間。眾生緣盡。佛示涅槃。如我釋迦如來。降誕王宮。示同世壽。說法四十九年。滿八十歲。",
    "X88n1644_001:0076c15": "眾生緣盡。便般涅槃。若佛法身。則無生無滅。無來無去。是故一切諸佛皆具三身。所謂清淨法身．圓滿報身．千",
    "X88n1644_001:0076c16": "百億化身也。梵語般涅槃。華言入圓寂。福．慧眾德皆備。謂之圓。煩惱．業．報諸障永盡。謂之寂。又云大滅度。舊云",
    "X88n1644_001:0076c17": "不生不滅。阿耨多羅。華言無上。謂天上天下一切眾生。無有上於佛者。又諸法之中。無有上於佛之涅槃法也。",
    "X88n1644_001:0076c18": "三藐三菩提。華言正等正覺。亦言正徧覺。謂說法無差。故言正。智無不周。故言徧。出生死夢。故言覺。又云正徧",
    "X88n1644_001:0076c19": "知。謂知一切法故。)",
    "X88n1644_001:0076c20": "大悲陀羅尼經",
    "X88n1644_001:0076c21": "觀世音菩薩。重白佛言。世尊。我念過去無量億劫。有",
    "X88n1644_001:0076c22": "佛出世。名曰千光王靜住如來。彼佛世尊。憐愍我故。",
    "X88n1644_001:0076c23": "及為一切諸眾生故。說廣大圓滿無礙大悲心陀羅",
    "X88n1644_001:0076c24": "尼。以金色手摩我頂上。作如是言。善男子。汝當持此",
    "X88n1644_001:0077a01": "心呪。普為未來惡世一切眾生。作大利樂。我於是時。",
    "X88n1644_001:0077a02": "始住初地。一聞此呪故。超登八地(初歡喜地．二離垢地．三發光地．四燄",
    "X88n1644_001:0077a03": "慧地．五難勝地．六現前地．七遠行地．八不動地．九善慧地．十法雲地)。我時心歡喜故。即",
    "X88n1644_001:0077a04": "發願言。若我當來堪利益安樂一切眾生者。令我即",
    "X88n1644_001:0077a05": "時身千手千眼具足。發是願已。應時身上千手千眼",
    "X88n1644_001:0077a06": "悉皆具足。十方大地六種震動。十方千佛悉放光明",
    "X88n1644_001:0077a07": "照我身。從此已後。復於無量佛所。重更得聞。親承受",
    "X88n1644_001:0077a08": "持是呪。復生歡喜。便得超越無數劫微細生死。從是",
    "X88n1644_001:0077a09": "以往。常所誦持。未曾廢忘。由持此呪故。所生之處。恒",
    "X88n1644_001:0077a10": "在佛前。蓮花化生。不受胎藏之身。佛告阿難。此呪能",
    "X88n1644_001:0077a11": "大利益三界眾生。若不過去久遠已來廣種善根。乃",
    "X88n1644_001:0077a12": "至名字不可得聞。何況得見。此觀世音自在菩薩。亦",
    "X88n1644_001:0077a13": "名撚索。亦名千光眼。此菩薩不可思議威神之力。已",
    "X88n1644_001:0077a14": "於過去無量劫中。已作佛竟。號正法明如來。大悲願",
    "X88n1644_001:0077a15": "力。為欲發起一切菩薩。安樂成熟諸眾生故。現作菩",
    "X88n1644_001:0077a16": "薩。汝等大眾．諸菩薩．梵王．帝釋．龍．神。皆應恭敬。莫生",
    "X88n1644_001:0077a17": "輕慢。一切人天。常須供養。專稱名號。得無量福。滅無",
    "X88n1644_001:0077a18": "量罪。命終往生阿彌陀佛極樂國土。(觀音三昧經云。先已成佛。號正",
    "X88n1644_001:0077a19": "法明如來。釋迦為彼佛作苦行弟子。近世傳觀音是妙莊王第三公主。出家修行成道。寧不大謬。自招愆咎乎。",
    "X88n1644_001:0077a20": "雖云菩薩隨類現身。而第三公主考之無據。決非所現。故正訛集云。觀音香山卷中。稱觀音是妙莊王女。出家",
    "X88n1644_001:0077a21": "成道。而號觀音。此訛也。觀音過去古佛。三十二應。隨類度生。或現女身耳。不是纔以女身修成道也。彼妙莊王。",
    "X88n1644_001:0077a22": "既不標何代國王。又不說何方國土。雖勸導女人。不無小補。而世僧乃有信為修行妙典者。是以發之。)",
    "X88n1644_001:0077a23": "觀世音菩薩普門品",
    "X88n1644_001:0077a24": "(觀音圓行。能觀一切音聲。隨嚮而答。應無不遍。所謂自在之業。普門示現。故曰普門品者。義類",
    "X88n1644_001:0077b01": "相從也。)",
    "X88n1644_001:0077b02": "佛告無盡意菩薩。善男子。若有無量百千萬億眾生",
    "X88n1644_001:0077b03": "受諸苦惱。一心稱名觀世音菩薩。是菩薩即時觀其",
    "X88n1644_001:0077b04": "音聲。皆得解脫。若有持是觀世音菩薩名者。設入大",
    "X88n1644_001:0077b05": "火。火不能燒。由是菩薩威神力故。若為大水所漂。稱",
    "X88n1644_001:0077b06": "其名號。即得淺處。若有百千萬億眾生。為求金銀七",
    "X88n1644_001:0077b07": "寶。入於大海。假使黑風吹其船舫。漂墮羅剎鬼國。其",
    "X88n1644_001:0077b08": "中若有乃至一人。稱觀世音菩薩名者。是諸人等。皆",
    "X88n1644_001:0077b09": "得解脫羅剎之難。以是因緣名觀世音(梵語羅剎。此云暴惡。亦云",
    "X88n1644_001:0077b10": "可畏。噉人鬼也。多住大海洲中。或住山間)。若復有人臨當被害。稱觀世音",
    "X88n1644_001:0077b11": "菩薩名者。彼所執刀杖。尋段段壞。而得解脫。若三千",
    "X88n1644_001:0077b12": "大千國土。滿中夜叉．羅剎。欲來惱人。聞其稱觀世音",
    "X88n1644_001:0077b13": "菩薩名者。是諸惡鬼。尚不能以惡眼視之。況復加害。",
    "X88n1644_001:0077b14": "(三千大千。共有萬億日月。總號娑婆世界。夜叉。或云藥叉。華言勇徤。能飛行迅速故也)。設復有",
    "X88n1644_001:0077b15": "人。若有罪．若無罪。杻械枷鎖。檢繫其身。稱觀世音菩",
    "X88n1644_001:0077b16": "薩名者。皆悉斷壞。即得解脫。若三千大千國土。滿中",
    "X88n1644_001:0077b17": "怨賊。有一商主。將諸商人。齎持重寶。經過嶮路。其中",
    "X88n1644_001:0077b18": "一人作是唱言。諸善男子。勿得恐怖。汝等應當一心",
    "X88n1644_001:0077b19": "稱觀世音菩薩名號。是菩薩能以無畏施於眾生。汝",
    "X88n1644_001:0077b20": "等若稱名者。於此怨賊。當得解脫。眾商人聞。俱發聲",
    "X88n1644_001:0077b21": "言。南無觀世音菩薩。稱其名故。即得解脫。無盡意。觀",
    "X88n1644_001:0077b22": "世音菩薩威神之力。巍巍如是。(此上是解脫眾生七災外業也)。若有",
    "X88n1644_001:0077b23": "眾生。多於婬欲。常念恭敬觀世音菩薩。便得離欲。若",
    "X88n1644_001:0077b24": "多嗔恚。常念恭敬觀世音菩薩。便得離嗔。若多愚痴。",
    "X88n1644_001:0077c01": "常念恭敬觀世音菩薩。便得離痴。無盡意。觀世音菩",
    "X88n1644_001:0077c02": "薩有如是等大威神力。多所饒益。是故眾生。常應心",
    "X88n1644_001:0077c03": "念。(此上是解脫眾生三毒內業也)。若有女人。設欲求男。禮拜供養觀",
    "X88n1644_001:0077c04": "世音菩薩。便生福德智慧之男。設欲求女。便生端正",
    "X88n1644_001:0077c05": "有相之女。宿植德本。眾人愛敬。無盡意。觀世音菩薩。",
    "X88n1644_001:0077c06": "有如是力。若有眾生。恭敬禮拜觀世音菩薩。福不唐",
    "X88n1644_001:0077c07": "捐。是故眾生。皆當受持觀世音菩薩名號。(此上是滿眾生二願",
    "X88n1644_001:0077c08": "也。初語業稱名。滅除七災。二意業存念。淨除三毒。三身業禮拜。能滿二願。即自在義也。今多稱觀世音者。語業",
    "X88n1644_001:0077c09": "用多。感易成故。鎮國云。三業歸依。十通隨應。鑒無遺照。益無不周矣)。無盡意。若有人受",
    "X88n1644_001:0077c10": "持六十二億恒河沙菩薩名號。復盡形供養飲食．衣",
    "X88n1644_001:0077c11": "服．臥具．醫藥。於汝意云何。是人功德多不。無盡意言。",
    "X88n1644_001:0077c12": "甚多。世尊。佛言。若復有人。受持觀世音菩薩名號。乃",
    "X88n1644_001:0077c13": "至一時禮拜供養。是二人福。正等無異。於百千萬劫。",
    "X88n1644_001:0077c14": "不可窮盡。無盡意。受持觀世音菩薩名號。得如是無",
    "X88n1644_001:0077c15": "量無邊福德之利。(此上示福應。下示十九說法．三十二應。及十四無畏。文多不錄。詳如",
    "X88n1644_001:0077c16": "下楞嚴所明。)",
    "X88n1644_001:0077c17": "大佛頂首楞嚴經",
    "X88n1644_001:0077c18": "爾時觀世音菩薩白佛言。世尊。憶念我昔無數恒河",
    "X88n1644_001:0077c19": "沙劫。於時有佛出現於世。名觀世音。我於彼佛。發菩",
    "X88n1644_001:0077c20": "提心。彼佛教我。從聞．思．修。入三摩地(達耳之謂聞。着心之謂思。治習",
    "X88n1644_001:0077c21": "之謂修。三者圓明。是名三慧。若聞而不思則法流不注。思而不修則無證悟。何能得入三摩地耶。若聞非正。誤",
    "X88n1644_001:0077c22": "入邪途。亦無證地。故云彼佛教我。是顯稟受正法自佛也。梵語三摩地。華言等持。謂定慧平等任持者也。此屬",
    "X88n1644_001:0077c23": "妙因。下云入流。即照理之慧。忘所。即息妄之定也)。初於聞中。入流忘所(初者。始下",
    "X88n1644_001:0077c24": "手工夫。反聞之初也。聞中。非謂肉耳及耳識之中。乃一念不生圓照法界之中。以此但借觀音聲。而彰能聞之",
    "X88n1644_001:0078a01": "體為聞中。不取所動靜之境為聞中也。然其聞性。雖有聲．無聲。明鑒了然。絲毫不昧。而曾無分別。亦同見性。猶",
    "X88n1644_001:0078a02": "如鏡中無別分析。虛靈不昧。萬法森然。交徹互融。非有非空。即空即有。妙極不容思議之境也。入流者。反聞自",
    "X88n1644_001:0078a03": "性也。即是一念不生。回光反照。專注以聞自性之謂也)。所入既寂。動靜二相。了",
    "X88n1644_001:0078a04": "然不生(入流忘所。顯離動相。此中動靜二相皆除。言所者。即忘所也。言入者。即入流也。所入既寂",
    "X88n1644_001:0078a05": "者。謂忘所．入流二俱成靜。即群動俱息．收攝情忘之謂也)。如是漸增。聞所聞盡(如是",
    "X88n1644_001:0078a06": "者。承上之辭。漸增者。加功進行之意。上聞字。乃旋倒之聞機。下聞字。乃所聞之聞性。謂能聞之聞機與所聞之",
    "X88n1644_001:0078a07": "聞性俱除滅。故曰聞所聞盡也)。盡聞不住。覺所覺空(盡聞二字。牒前聞所聞盡。即二",
    "X88n1644_001:0078a08": "聞雙泯之境。不住。謂加功進行。透過斯境。不鈍滯於此也。覺者。即照此境之智也。所覺者。即此湛一之境也。謂",
    "X88n1644_001:0078a09": "能覺之智。與所覺之境。二俱空寂。泯然無復對待也)。空覺極圓。空所空滅(空覺之空。",
    "X88n1644_001:0078a10": "牒上覺所覺空之空也。言空覺者。是重空之智也。極圓者。乃增修滿其分量之意。空所空滅者。謂重空之智。并",
    "X88n1644_001:0078a11": "前智境。一切滅盡無餘也)。生滅既滅。寂滅現前(生滅二字。通前動靜。聞覺空滅也。若",
    "X88n1644_001:0078a12": "住最後滅相。則為滅相所覆。恒處俱空。若無住着之心。以俟一剎那頃。本理現前。此之滅相即逈脫矣。然所謂",
    "X88n1644_001:0078a13": "寂者。非對動之寂。是從無始來。本自不動之寂也。所謂滅者。非對生之滅。乃從無始來。本無生之滅也)。忽",
    "X88n1644_001:0078a14": "然超越世出世間。十方圓明。獲二殊勝(忽然者。謂證入真體。在一",
    "X88n1644_001:0078a15": "剎那頃。而稱體起用。亦在一剎那也。超越。即解脫也。不為界內有縛。故超越世間。不為界外空纏。故超越出世",
    "X88n1644_001:0078a16": "間也。十方圓明者。圓明即明通彌滿於百界。所謂寂照含虗空也。殊勝者。顯超權乘。即下列二種妙用也)。一",
    "X88n1644_001:0078a17": "者上合十方諸佛本妙覺心。與佛如來同一慈力。二",
    "X88n1644_001:0078a18": "者下合十方一切六道眾生。與諸眾生同一悲仰(上合",
    "X88n1644_001:0078a19": "諸佛本妙覺心。故起三十二應。說法度生。下合眾生清淨本源。故令眾生獲十四無畏。慈能與樂。力即用也。悲",
    "X88n1644_001:0078a20": "求拔苦。仰即希望也)。世尊。由我供養觀音如來。蒙彼如來授我",
    "X88n1644_001:0078a21": "如幻聞熏聞修金剛三昧。與佛如來同慈力故。令我",
    "X88n1644_001:0078a22": "身成三十二應。入諸國土(即無剎不現身者也)。世尊。若諸菩薩。",
    "X88n1644_001:0078a23": "入三摩地。進修無漏。勝解現圓。我現佛身。而為說法。",
    "X88n1644_001:0078a24": "令其解脫(勝解者。謂彼因行已極。所起證悟之智也。現謂現前。圓即滿也。謂智證現前。將滿之",
    "X88n1644_001:0078b01": "時也)。若諸有學。寂靜妙明。勝妙現圓。我於彼前。現獨覺",
    "X88n1644_001:0078b02": "身。而為說法。令其解脫(有學者。煩惱未盡。尚須學斷。故名有學。若煩惱解脫。則名",
    "X88n1644_001:0078b03": "無學。梵語辟支。華言獨覺。亦云緣覺。良由多生稟佛小教。未證無學。故出無佛世時。觀物變易。自覺無生。因號",
    "X88n1644_001:0078b04": "獨覺。然亦悟十二因緣法。亦可名為緣覺。但以根有利．鈍。值佛．不值佛之殊分。而有二類耳)。若諸",
    "X88n1644_001:0078b05": "有學。斷十二因緣。緣斷勝性。勝妙現圓。我於彼前。現",
    "X88n1644_001:0078b06": "緣覺身。而為說法。令其解脫(勝性。即因緣無生之性也。溫陵曰。緣覺者。稟佛",
    "X88n1644_001:0078b07": "之教。觀緣悟道也。知迷勝性。由十二緣。於是斷之。從無明滅。至於憂悲苦惱滅。則緣斷而性現矣。性因緣斷而",
    "X88n1644_001:0078b08": "顯。故曰緣斷勝性。此二皆中乘人也)。若諸有學。得四諦空。修道入滅。勝",
    "X88n1644_001:0078b09": "性現圓。我於彼前。現聲聞身。而為說法。令其解脫(四諦",
    "X88n1644_001:0078b10": "者。苦．集．滅．道也。斷四諦下惑。證生空理。故曰得四諦空。聞佛聲教而得悟道。故曰聲聞。從初果至四果。并曰聲",
    "X88n1644_001:0078b11": "聞。皆小乘人也。證四果名為阿羅漢。方曰無生。從現佛身至此。是現四聖身也)。若諸眾生。欲",
    "X88n1644_001:0078b12": "心明悟。不犯慾塵。欲身清淨。我於彼前。現梵王身。而",
    "X88n1644_001:0078b13": "為說法。令其解脫(欲心明悟者。謂深達婬慾為招苦之本也。梵者。淨也)。若諸眾",
    "X88n1644_001:0078b14": "生。欲為天主。統領諸天。我於彼前。現帝釋身。而為說",
    "X88n1644_001:0078b15": "法。令其成就(梵語釋提桓因。華言能天主。以能為三十三天主。其姓憍尸迦。俗云玉帝)。若",
    "X88n1644_001:0078b16": "諸眾生。欲身自在。遊行十方。我於彼前。現自在天身。",
    "X88n1644_001:0078b17": "而為說法。令其成就(自在者。梵語婆舍跋提。華言他化自在天。謂假他所作。以成己",
    "X88n1644_001:0078b18": "樂也。即欲界頂第六天。屬魔天也。又此天上。別有魔王居處。亦自在天攝。言遊行十方者。謂欲界四洲之十方",
    "X88n1644_001:0078b19": "也)。若諸眾生。欲身自在。飛行虗空。我於彼前。現大自",
    "X88n1644_001:0078b20": "在天身。而為說法。令其成就(今大自在天。字威靈帝。三目八臂。騎白牛。執三",
    "X88n1644_001:0078b21": "股叉)。若諸眾生。愛統鬼神。救護國土。我於彼前。現天大",
    "X88n1644_001:0078b22": "將軍身。而為說法。令其成就(四天王。共有三十二將為主帥。韋馱為其上首。",
    "X88n1644_001:0078b23": "各統所部鬼神。即八部之屬。救護萬國。摧邪護正也)。若諸眾生。愛統世界。保護",
    "X88n1644_001:0078b24": "眾生。我於彼前。現四天王身。而為說法。令其成就(帝釋",
    "X88n1644_001:0078c01": "為君。四王為臣。居欲界初天。分統四洲。護諸眾生)。若諸眾生。愛生天宮。驅使",
    "X88n1644_001:0078c02": "鬼神。我於彼前。現四天王國太子身。而為說法。令其",
    "X88n1644_001:0078c03": "成就(四王各有九十一太子。從現梵王身至此。是現天趣身也。其梵王居初禪．二禪之中。主領小千",
    "X88n1644_001:0078c04": "界。帝釋居欲界須彌頂。為三十三天及四王天主。說十善法教化諸天。自在天居欲界頂。大自在天居色界頂。",
    "X88n1644_001:0078c05": "主大千界也)。若諸眾生。樂為人王。我於彼前。現人王身。而",
    "X88n1644_001:0078c06": "為說法。令其成就(自金輪王。至粟散王。皆曰人王。其輪王。七寶具足。主四天下。粟散王。",
    "X88n1644_001:0078c07": "惟主一邦一國。如粟之多。散於天下也。若有眾生願生生為王。以法治世。菩薩即為其現所欣之身。與其說法。",
    "X88n1644_001:0078c08": "令修十善道因。及王德業。以種來生之果也)。若諸眾生。愛主族姓。世間推",
    "X88n1644_001:0078c09": "讓。我於彼前。現長者身。而為說法。令其成就(具十德名長者。",
    "X88n1644_001:0078c10": "姓貴．位高．大富．威猛．智深．年耆．行淨．禮備．上讚．下歸。故為族姓之主。世間推讓也)。若諸眾生。",
    "X88n1644_001:0078c11": "愛治國土。剖斷邦邑。我於彼前。現宰官身。而為說法。",
    "X88n1644_001:0078c12": "令其成就(三台輔相。州牧縣長。悉號宰官也)。若諸眾生。愛談名言。清",
    "X88n1644_001:0078c13": "淨自居。我於彼前。現居士身。而為說法。令其成就。(或談",
    "X88n1644_001:0078c14": "道論德。為人師範。或著書立言。垂訓後世之稱。名言。典章也。又大富多財．居業豐盈之謂。或云道藝處士)。若",
    "X88n1644_001:0078c15": "諸眾生。愛諸數術。攝衛自居。我於彼前。現婆羅門身。",
    "X88n1644_001:0078c16": "而為說法。令其成就(梵語婆羅門。華言淨行。彼以行自貞。代代相承數術．字書。以調",
    "X88n1644_001:0078c17": "攝衛護身壽為業。或在家。或出家。有十八姓。世之所重。惟天竺有。餘國所無也)。若有男子。好",
    "X88n1644_001:0078c18": "學出家。持諸戒律。我於彼前。現比丘身。而為說法。令",
    "X88n1644_001:0078c19": "其成就(比丘。華言乞士。乞是乞求之名。士是清雅之稱。謂出家人。謙下自[(白日+田)/廾]。破憍慢心。乞食資身。",
    "X88n1644_001:0078c20": "離四邪命。福利檀越。以成清雅之德。乞法以資慧命。而長養法身也。亦名怖魔。謂其受如來二百五十大戒之",
    "X88n1644_001:0078c21": "時。震動魔王宮殿。魔王怖其出境。亦化諸人而出三界。減其眷屬。空其宮殿。故怖也)。若有女人。",
    "X88n1644_001:0078c22": "好學出家。持諸禁戒。我於彼前。現比丘尼身。而為說",
    "X88n1644_001:0078c23": "法。令其成就(尼者女也。受如來三百四十八大戒者)。若有男子。樂持五",
    "X88n1644_001:0078c24": "戒。我於彼前。現優婆塞身。而為說法。令其成就(梵語優婆",
    "X88n1644_001:0079a01": "塞。華言清淨士。亦言近事。謂在家受佛三歸．五戒．八戒者。以受持淨戒。方堪親近承事佛．法．僧也)。若",
    "X88n1644_001:0079a02": "有女子。五戒自居。我於彼前。現優婆夷身。而為說法。",
    "X88n1644_001:0079a03": "令其成就(夷者女也。謂在家受佛三歸．五戒．八戒女人也)。若有女人。內政立",
    "X88n1644_001:0079a04": "身。以修家國。我於彼前。現女主身。及國夫人．命婦．大",
    "X88n1644_001:0079a05": "家。而為說法。令其成就(家音姑。內政。即泛言一切婦道。儒書云。有閨門之修。而無",
    "X88n1644_001:0079a06": "外境之志。故曰內政。然閨門為萬化之源。故關於家國之治亂。家通大夫以下。國通諸侯以上。孤山曰。女主。即",
    "X88n1644_001:0079a07": "天子之后也。周禮天子之后。立六宮．三夫人．九嬪．三十七世婦．八十一御妻也。國夫人者。如論語云。邦君之妻。",
    "X88n1644_001:0079a08": "曰君夫人。命婦者。謂妻因夫榮者也。大家者。如後漢扶風曹世叔妻者。同郡班彪之女。名昭。字惠姬。和帝數召",
    "X88n1644_001:0079a09": "入宮。令皇后．貴人師事焉。號曰大家。此釋未必然也。若據天竺。凡豪族主家之婦。皆稱曰大家)。若有",
    "X88n1644_001:0079a10": "眾生。不壞男根。我於彼前。現童男身。而為說法。令其",
    "X88n1644_001:0079a11": "成就(謂不犯女色者。故曰不壞男根)。若有處女。愛樂處身。不求侵暴。",
    "X88n1644_001:0079a12": "我於彼前。現童女身。而為說法。令其成就(處女。是未出嫁之女",
    "X88n1644_001:0079a13": "也。若常愛樂為處女身。不願從人。縱有強為侵暴。亦誓不從也。已上從現人王至此。是現人道身也)。若",
    "X88n1644_001:0079a14": "有諸天。樂出天倫。我現天身。而為說法。令其成就(出字。",
    "X88n1644_001:0079a15": "與下度字．脫字同。又言成就者。是遂其脫離之願也。諸天求出天倫者。以天趣躭樂。不能整心修道。惟人趣能",
    "X88n1644_001:0079a16": "之。故求脫離也)。若有諸龍。樂出龍倫。我現龍身。而為說法。令",
    "X88n1644_001:0079a17": "其成就(龍有四種。一守天宮持令不落。二興雲致雨利益人間。三地龍決江開瀆。四守輪王大寶",
    "X88n1644_001:0079a18": "藏。華嚴云。龍王降雨。不從身出。不從心出。無有積集。而非不見。但以龍王心念力故。霈然洪霔。周遍天下。如是",
    "X88n1644_001:0079a19": "境界。不可思議。然龍雖有如是神力。其鱗甲中。有無量蛆蟲之所唼食。每日三時。復有熱風．熱砂燒身之苦。故",
    "X88n1644_001:0079a20": "其樂出也)。若有藥叉。樂度本倫。我於彼前。現藥叉身。而為",
    "X88n1644_001:0079a21": "說法。令其成就。若有乾闥婆。樂脫其倫。我於彼前。現",
    "X88n1644_001:0079a22": "乾闥婆身。而為說法。令其成就(乾闥婆。華言香陰。不食酒肉。惟以香資陰",
    "X88n1644_001:0079a23": "身。乃帝釋樂神)。若阿修羅。樂脫其倫。我於彼前。現阿修羅身。",
    "X88n1644_001:0079a24": "而為說法。令其成就(阿修羅。華言無端正。謂男醜．女端正故。又云非天。以其果報最",
    "X88n1644_001:0079b01": "勝。鄰次諸天。而非天。居大海底。宮殿園林。七寶所成。常與天鬬。有君臣民庶也)。若緊那羅。樂",
    "X88n1644_001:0079b02": "脫其倫。我於彼前。現緊那羅身。而為說法。令其成就",
    "X88n1644_001:0079b03": "(緊那羅。華言疑神。以其似人。頭上有角。因而名之。乃天帝絲竹樂神也。此中應有迦樓羅。即金翅鳥神。方成八",
    "X88n1644_001:0079b04": "部。恐是譯人之脫落也)。若摩呼羅伽。樂脫其倫。我於彼前。現摩",
    "X88n1644_001:0079b05": "呼羅伽身。而為說法。令其成就(摩呼羅伽。華言大腹行。即地龍。或曰大蟒",
    "X88n1644_001:0079b06": "神也。自天至此。是現八部身也。自龍之下。雖皆具神通．福德．威權。然均是惡趣。各具苦惱。其龍及摩呼羅伽。是",
    "X88n1644_001:0079b07": "畜生道所攝。乾闥婆．緊那羅。是神道攝。阿修羅。乃六道中之一趣。時懷醜陋．忿兢之苦。是以多欲脫離為人。希",
    "X88n1644_001:0079b08": "修進道。若欲直入聖流。則在求三乘聖果中攝也)。若諸眾生。樂人修人。我現",
    "X88n1644_001:0079b09": "人身。而為說法。令其成就(此謂在人中。而求世世復得人身修進也)。若諸",
    "X88n1644_001:0079b10": "非人。有形．無形．有想．無想。樂度其倫。我於彼前。皆現",
    "X88n1644_001:0079b11": "其身。而為說法。令其成就(長水曰。有形如休咎精明等。無形如空散銷沉等。有",
    "X88n1644_001:0079b12": "想如神鬼精靈等。無想如精神化為土木金石等。皆非人也。若言木石等。則無心。不應言樂度。或言菩薩現身",
    "X88n1644_001:0079b13": "度脫故可也。多羅菩薩儀軌云。示現佛身。乃至種種異類．有情．無情．三界之身。而為演說。以是義故。名觀自在。)。",
    "X88n1644_001:0079b14": "是名妙淨三十二應入國土身。皆以三昧聞熏聞修",
    "X88n1644_001:0079b15": "無作妙力。自在成就(吳興曰。三十二應。比普門品。雖互有出沒。大體是同。總而言之。",
    "X88n1644_001:0079b16": "無越十界。於十界中。兩經俱無菩薩及地獄身者。或曰聖言之略耳。或曰觀音已是菩薩。何須更現。地獄重苦。",
    "X88n1644_001:0079b17": "不可度也。天台依正法華經。俱現菩薩界身。又準釋論。菩薩亦化地獄。故知十界不可闕焉。按莊嚴寶王經。有",
    "X88n1644_001:0079b18": "現菩薩身。亦入地獄。破壞阿鼻。使諸罪人而出地獄也。十界者。即上四聖及六道也。示三十二應已竟)。世",
    "X88n1644_001:0079b19": "尊。我復以此聞熏聞修金剛三昧無作妙力。與諸十",
    "X88n1644_001:0079b20": "方三世六道一切眾生。同悲仰故。令諸眾生。於我身",
    "X88n1644_001:0079b21": "心。獲十四種無畏功德(我復乃至悲仰故。是承三昧力。及悲仰為無畏之本也。於",
    "X88n1644_001:0079b22": "我身心獲十四無畏功德者。葢菩薩反聞。證全法界。而與眾生冥同一心。交參互徹。故知凡聖恒以冥合。但待",
    "X88n1644_001:0079b23": "感而即應也。無畏乃約眾生而言。葢遭難者。正在怖畏之中。而蒙救得脫。即無畏也。功德約菩薩而言。謂救生",
    "X88n1644_001:0079b24": "脫怖。寔乃菩薩最妙功德也)。一者由我不自觀音。以觀觀者。令彼",
    "X88n1644_001:0079c01": "十方苦惱眾生。觀其音聲。即得解脫(八難之中。此一是總。下七是別。",
    "X88n1644_001:0079c02": "別列不盡一切諸難。故首標此。以攝一切也。不自觀音者。不隨聲塵所起知見也。以觀觀者。謂旋倒聞機。反照",
    "X88n1644_001:0079c03": "自性也)。二者知見旋復。令諸眾生。設入大火。火不能燒",
    "X88n1644_001:0079c04": "(見覺屬火。故見業交。則見猛火。今菩薩知見旋復。則無見業。是以火不能燒。故諸眾生稱名。火亦不能燒也)。",
    "X88n1644_001:0079c05": "三者觀聽旋復。令諸眾生。大水所漂。水不能溺(聞聽屬水。",
    "X88n1644_001:0079c06": "故聞業交。則見波濤。菩薩觀聽旋復。則無聞業。故水不能溺。是以眾生稱名。而水亦不溺也)。四者",
    "X88n1644_001:0079c07": "斷滅妄想。心無殺害。令諸眾生。入諸鬼國。鬼不能害",
    "X88n1644_001:0079c08": "(菩薩於反聞時。內滅妄想。外除殺業。故能令稱名者。免於鬼害)。五者內熏成聞。六根",
    "X88n1644_001:0079c09": "銷復。同於聲聽。能令眾生。臨當被害。刀段段壞。使其",
    "X88n1644_001:0079c10": "兵戈。猶如割水。亦如吹光。性無動搖(內熏者。當反聞時。則本覺真聞",
    "X88n1644_001:0079c11": "內熏妄聞也。成聞者。成純真聞性也。一根反源。六根解脫。同於聲聽。無復形礙。故如割水．吹光。刃壞身不壞。如",
    "X88n1644_001:0079c12": "孫敬德。身同光水。刃過無傷也)。六者聞熏精明。明徧法界。則諸幽暗",
    "X88n1644_001:0079c13": "性不能全。能令眾生。藥叉．羅剎．鳩槃茶鬼．毗舍遮．富",
    "X88n1644_001:0079c14": "單那等。雖近其傍。目不能視(聞熏精明。爍破幽暗。故不能視也。鳩槃茶。乃厭",
    "X88n1644_001:0079c15": "魅鬼也。毗舍遮。是噉精氣鬼。富單那。是熱病之鬼也)。七者音性圓銷。觀聽返入。",
    "X88n1644_001:0079c16": "離諸塵妄。能令眾生。禁繫．枷鎖所不能著(音性圓銷。則內無所",
    "X88n1644_001:0079c17": "繫。觀聽返入。則外無所累。故枷鎖自脫落者矣)。八者滅音圓聞。徧生慈力。能",
    "X88n1644_001:0079c18": "令眾生。經過險路。賊不能劫(音聞兩立。則物我成敵。今滅音圓聞。則內外無",
    "X88n1644_001:0079c19": "待。故能徧生慈力。無復怨敵矣。上明八難無畏竟)。九者熏聞離塵。色所不劫。",
    "X88n1644_001:0079c20": "能令一切多婬眾生。遠離貪欲(熏聞成性。遂能離塵。成性則欲愛乾枯。離",
    "X88n1644_001:0079c21": "塵則根境不偶。雖有夭色。而不能劫動者也)。十者純音無塵。根境圓融。無",
    "X88n1644_001:0079c22": "對所對。能令一切忿恨眾生。離諸瞋恚(瞋由違情而起。對境而生。",
    "X88n1644_001:0079c23": "音性純淨。無復妄塵。故圓融無違。無能所對。無違．無對。則瞋無由生矣)。十一者銷塵旋",
    "X88n1644_001:0079c24": "明。法界身心。猶如琉璃。朗徹無礙。能令一切昏鈍性",
    "X88n1644_001:0080a01": "障諸阿顛迦。永離痴暗(具足見惑名昏。具足思惑名鈍。具足無明名性障。阿顛迦。",
    "X88n1644_001:0080a02": "華言無善心。又痴之最重者。溫陵曰。痴由妄塵所蔽。無明所覆。銷塵則無蔽。旋明則無覆。故外之法界。內之身",
    "X88n1644_001:0080a03": "心。凝瑩朗徹。離痴暗矣。上明三毒無畏竟。八難是現在苦果。三毒是現在苦因。後必成果。故皆可怖畏也)。十",
    "X88n1644_001:0080a04": "二者融形復聞。不動道場。涉入世間。不壞世界。能徧",
    "X88n1644_001:0080a05": "十方供養微塵諸佛如來。各各佛邊為法王子。能令",
    "X88n1644_001:0080a06": "法界無子眾生。欲求男者。誕生福德智慧之男(溫陵曰。融",
    "X88n1644_001:0080a07": "形則礙滅。復聞則性真。供佛足福。稟法足慧。紹繼法王。有男之道。故能應其求也。檇李曰。涉入世間。不壞世界。",
    "X88n1644_001:0080a08": "即方便智。方便屬權。如淨名云方便以為父。即其義焉。交光曰。由福慧二足。故能與福德智慧之男。非無自而",
    "X88n1644_001:0080a09": "然也。)。十三者六根圓通。明照無二。含十方界。立大圓鏡",
    "X88n1644_001:0080a10": "空如來藏。承順十方微塵如來秘密法門。受領無失。",
    "X88n1644_001:0080a11": "能令法界無子眾生。欲求女者。[言*(廷壬+旦)]生端正．福德．柔順．",
    "X88n1644_001:0080a12": "眾人愛敬．有相之女(交光曰。通有明義。故明照。圓有含義。故含界。明照故立鏡智。含",
    "X88n1644_001:0080a13": "界故立空藏。具此寔智。故能承順秘密。葢承順即坤儀。受領即閨門能事。故能應求女也。檇李曰。立大圓鏡空",
    "X88n1644_001:0080a14": "如來藏。即屬寔智。實智詣理。理能含育。故生於女也。如淨名云智度菩薩母。即其義焉。上二求無畏竟。或問曰。",
    "X88n1644_001:0080a15": "求男女者。有何所畏。答曰。畏其不得也。菩薩遂其所求。即脫其不得之畏也)。十四者此三",
    "X88n1644_001:0080a16": "千大千百億日月。現住世間諸法王子。有六十二億",
    "X88n1644_001:0080a17": "恒河沙數。修法垂範。教化眾生。隨順眾生。方便智慧。",
    "X88n1644_001:0080a18": "各各不同。由我所得圓通根本。發妙耳門。然後身心",
    "X88n1644_001:0080a19": "微妙含容。周徧法界。能令眾生持我名號。與共持六",
    "X88n1644_001:0080a20": "十二億恒河沙諸法王子。二人福德正等無異。世尊。",
    "X88n1644_001:0080a21": "我一名號。與彼眾多名號無異。由我修習得真圓通。",
    "X88n1644_001:0080a22": "是名十四施無畏力。福備眾生(小千．中千．大千世界。故云三千大千。如此",
    "X88n1644_001:0080a23": "三千大千。共有百億日月。總名一娑婆世界也。孤山曰。此方眾生。耳根利故。受道者多。所以觀音化勝。餘根鈍",
    "X88n1644_001:0080a24": "故。受道者少。所以諸聖化劣。是知行位雖齊。對機有異。總彼恒河沙數。但敵觀音一人。故使持名二福正等也。",
    "X88n1644_001:0080b01": "上明十四無畏竟。或問曰。持名者何所畏。而說無畏。答曰。持名者。或恐其功德不勝而懷猶豫。或遇持多名者",
    "X88n1644_001:0080b02": "而懼其不及。皆無畏相也。今持菩薩名者。逈脫此畏也)。世尊。我又獲是圓通修",
    "X88n1644_001:0080b03": "證無上道故。又能善獲四不思議無作妙德(溫陵曰。現眾多",
    "X88n1644_001:0080b04": "容。誦一一呪。攝化眾生。圓應所求。理出於無為。神應於不測。名不思議無作妙德。然前亦現形應求。獨此名不",
    "X88n1644_001:0080b05": "思議者。前則略顯。此復深明。如於一身現八萬首臂。固莫得而思議也。交光曰。無作妙德者。檢非有為作意所",
    "X88n1644_001:0080b06": "成。乃任運自在成就者也。)。一者由我初獲妙妙聞心。心精遺聞。見",
    "X88n1644_001:0080b07": "聞覺知不能分隔。成一圓融清淨寶覺。故我能現眾",
    "X88n1644_001:0080b08": "多妙容。能說無邊秘密神呪。其中或現一首．三首．五",
    "X88n1644_001:0080b09": "首．七首．九首．十一首。如是乃至一百八首．千首．萬首．",
    "X88n1644_001:0080b10": "八萬四千爍迦羅首。二臂．四臂．六臂．八臂．十臂．十二",
    "X88n1644_001:0080b11": "臂．十四．十六．十八．二十至二十四。如是乃至一百八",
    "X88n1644_001:0080b12": "臂．千臂．萬臂．八萬四千母陀羅臂。二目．三目．四目．九",
    "X88n1644_001:0080b13": "目。如是乃至一百八目．千目．萬目．八萬四千清淨寶",
    "X88n1644_001:0080b14": "目。或慈或威。或定或慧。救護眾生。得大自在(初者。即初於聞",
    "X88n1644_001:0080b15": "中之初也。妙妙聞心者。良以反聞自性之時。則反聞之聞即始覺。自性之性即本覺。始本合一。二俱成妙。故曰",
    "X88n1644_001:0080b16": "妙妙聞心也。心精遺聞。即聞所聞盡。遺者脫也。葢反聞之久。惟一心精。脫盡根相。故曰遺聞。見聞二句。即一根",
    "X88n1644_001:0080b17": "反源。六根解脫。不分隔者。見聞等不各局於根本。即六解一忘也。交徹互用曰圓融。無障無礙曰清淨。萬用具",
    "X88n1644_001:0080b18": "足曰寶覺。此固寂滅現前。兼明圓用。含攝之意也。溫陵曰。首為六用之總。臂表提接之悲。目表照了之智。各依",
    "X88n1644_001:0080b19": "本數充之。以至八萬四千者。表依根本六用．根本智悲。而泛應塵勞。得大自在。此十一地等覺妙行也。夫一身",
    "X88n1644_001:0080b20": "含十虛．毛端現剎。彼空與剎。又不啻如首臂而已。彼八萬四千首臂。猶人之八萬四千毛孔耳。未足為異也。聖",
    "X88n1644_001:0080b21": "人之言。即事即理。既曰不思議德。無以限意思之．議之。爍迦羅。華言金剛。堅固不壞也。母陀羅。華言印。言其臂",
    "X88n1644_001:0080b22": "各有妙印也。清淨寶目。離塵合覺也。慈以攝化。威以折伏。定以復湛。慧以開覺。通指眾多妙容也。交光曰。慈以",
    "X88n1644_001:0080b23": "護其善根。威以救其惡性。定以護其分散。慧以救其迷淪也。得大自在者。謂不勞作意施為。隨感而應。曾無滯",
    "X88n1644_001:0080b24": "礙也。)。二者由我聞思脫出六塵。如聲度垣。不能為碍。故",
    "X88n1644_001:0080c01": "我妙能現一一形．誦一一呪。其形其呪。能以無畏施",
    "X88n1644_001:0080c02": "諸眾生。是故十方微塵國土。皆名我為施無畏者(聞即",
    "X88n1644_001:0080c03": "聞性。思即入忘功夫。動靜二相。了然不生。即脫出六塵矣。現一一形者。謂對各機而各現身也。誦一一呪者。於",
    "X88n1644_001:0080c04": "各身而說各呪也)。三者由我修習本妙圓通清淨本根。所遊",
    "X88n1644_001:0080c05": "世界。皆令眾生捨身珍寶。求我哀愍(本根清淨。則一切無著。故令眾",
    "X88n1644_001:0080c06": "捨諸慳著也。求我哀愍者。哀愍受之。而為施佛事也)。四者我得佛心。證於究竟。",
    "X88n1644_001:0080c07": "能以珍寶種種供養十方如來。傍及法界六道眾生。",
    "X88n1644_001:0080c08": "求妻得妻。求子得子。求三昧得三昧。求長壽得長壽。",
    "X88n1644_001:0080c09": "如是乃至求大涅槃得大涅槃(得佛心。證慧足也。珍寶供養。福足也。福．慧",
    "X88n1644_001:0080c10": "兩足。故傍及眾生。使彼所求如願也。六道眾生。亦言供者。謂菩薩觀諸眾生具有如來智慧德相。悉皆生心如",
    "X88n1644_001:0080c11": "佛想也。然則財施令其得樂。無畏施令其離苦。法施令其革凡成聖也。珍寶屬外財。妻．子．長壽．身命屬內財。悉",
    "X88n1644_001:0080c12": "名財施。大涅槃。是佛極果也。四不思議中。二施兼財者。以檀捨能含萬行也。或問曰。四不思議。與三十二應。有",
    "X88n1644_001:0080c13": "何別。答曰。三十二應。或隨所求。或應同類。而與說法。今此不拘類求。但觀應以何形說呪救護。即為現之。此其",
    "X88n1644_001:0080c14": "別也。上明四不思議竟)。佛問圓通。我從耳門圓照三昧。緣心自",
    "X88n1644_001:0080c15": "在。因入流相。得三摩地。成就菩提。斯為第一。世尊。彼",
    "X88n1644_001:0080c16": "佛如來。歎我善得圓通法門。於大會中授記我為觀",
    "X88n1644_001:0080c17": "世音號。由我觀聽十方圓明。故觀音名。徧十方界。(我從",
    "X88n1644_001:0080c18": "下。全彰圓通體用。圓照三昧者。反聞功成。解根得體。即寂滅現前也。緣心自在者。由得圓照故。隨緣應化。得大",
    "X88n1644_001:0080c19": "自在。入流下。具述始終因果也。因入流相。得三摩地者。最初反聞。住圓湛不生滅性。為因地心也。成就菩提者。",
    "X88n1644_001:0080c20": "然後圓成果地修證也。第一者。乃明其殊勝也。彼佛如來。即觀音如來。而授記同名。顯其師資道合也。由我下。",
    "X88n1644_001:0080c21": "乃更述名稱。一表人法同名。無有二號。二表圓通周徧。故感名稱周徧。顯法門殊勝也。吳興曰。按悲華經說。徃",
    "X88n1644_001:0080c22": "昔寶藏佛授不眴太子記。名觀世音。然則悲華與今經皆覆本垂迹之名耳。今得圓通。即太子後身也。餘義詳",
    "X88n1644_001:0080c23": "備諸註。此不繁述。)",
    "X88n1644_001:0080c24": "華嚴經",
    "X88n1644_001:0081a01": "時鞞瑟胝羅居士。告善財童子言。善男子。於此南方",
    "X88n1644_001:0081a02": "有山。名補怛洛迦(華言小白華樹。山多此樹。香氣遠聞故。在南天竺海濱。舊云普陀是",
    "X88n1644_001:0081a03": "也)。彼有菩薩名觀自在。汝詣彼問。菩薩云何學菩薩",
    "X88n1644_001:0081a04": "行。修菩薩道。即說頌言。(鞞瑟胝羅。華言攝入。)",
    "X88n1644_001:0081a05": "　海上有山多聖賢　　眾寶所成極清淨",
    "X88n1644_001:0081a06": "　花果樹林皆徧滿　　泉流池沼悉具足",
    "X88n1644_001:0081a07": "　勇猛丈夫觀自在　　為利眾生住此山",
    "X88n1644_001:0081a08": "　汝應往問諸功德　　彼當示汝大方便",
    "X88n1644_001:0081a09": "(海上有山者。大悲隨順入生死海。而住涅槃山故也。)",
    "X88n1644_001:0081a10": "時善財童子頂禮其足。辭退而去。至於彼山。見其西",
    "X88n1644_001:0081a11": "南巖谷之中。泉流縈映。樹林蓊鬱。香草柔軟。右旋布",
    "X88n1644_001:0081a12": "地。觀自在菩薩於金剛寶石上。結加趺坐。無量菩薩",
    "X88n1644_001:0081a13": "皆坐寶石。恭敬圍繞。而為宣說大慈悲法。令其攝受",
    "X88n1644_001:0081a14": "一切眾生。善財見已。歡喜踊躍。合掌諦聽。目不暫瞬。",
    "X88n1644_001:0081a15": "作如是念。善知識者。則是如來。善知識者。一切法雲。",
    "X88n1644_001:0081a16": "善知識者。諸功德藏。善知識者。難可值遇。善知識者。",
    "X88n1644_001:0081a17": "十力寶因。善知識者。無盡智炬。善知識者。福德根芽。",
    "X88n1644_001:0081a18": "善知識者。一切智門。善知識者。智海導師。善知識者。",
    "X88n1644_001:0081a19": "至一切智助道之具。即便詣觀自在菩薩所。頂禮菩",
    "X88n1644_001:0081a20": "薩足。繞無數匝。合掌而住。白言。聖者。我已發阿耨多",
    "X88n1644_001:0081a21": "羅三藐三菩提心。而未知菩薩云何學菩薩行。云何",
    "X88n1644_001:0081a22": "修菩薩道。我聞聖者善能教誨。願為我說。菩薩告言。",
    "X88n1644_001:0081a23": "善哉善哉。善男子。汝已能發無上菩提心。我已成就",
    "X88n1644_001:0081a24": "菩薩大悲行解脫門。我以此大悲行門。平等教化一",
    "X88n1644_001:0081b01": "切眾生。相續不斷。善男子。我住此大悲行門。常在一",
    "X88n1644_001:0081b02": "切諸如來所。普現一切眾生之前(上同如來妙覺真心。故常在一切諸",
    "X88n1644_001:0081b03": "如來所。下與眾生同一悲體。故普現一切眾生之前。普現即普門示現。此即同楞嚴獲二殊勝者也)。或",
    "X88n1644_001:0081b04": "以布施。攝取眾生。或以愛語。或以利行。或以同事。攝",
    "X88n1644_001:0081b05": "取眾生。或現色身。攝取眾生。或現種種不可思議色",
    "X88n1644_001:0081b06": "淨光明網。攝取眾生。或以音聲。或以威儀。或為說法。",
    "X88n1644_001:0081b07": "或現神變。令其心悟。而得成熟。或為化現同類之形。",
    "X88n1644_001:0081b08": "與其共居。而成熟之。善男子。我修行此大悲行門。願",
    "X88n1644_001:0081b09": "常救護一切眾生。願一切眾生。離險道怖。離熱惱怖。",
    "X88n1644_001:0081b10": "離迷惑怖。離繫縛怖。離殺害怖。離貧窮怖。離不活怖。",
    "X88n1644_001:0081b11": "離惡名怖。離於死怖。離大眾怖。離惡趣怖。離黑闇怖。",
    "X88n1644_001:0081b12": "離遷移怖。離愛別怖。離冤會怖。離逼迫身怖。離逼迫",
    "X88n1644_001:0081b13": "心怖。離憂悲怖(此十八怖。統攝六度．四攝．三十二應．七難．八苦。攝救眾生之略文也)。復",
    "X88n1644_001:0081b14": "作是願。願諸眾生。若念於我。若稱我名。若見我身。皆",
    "X88n1644_001:0081b15": "得免離怖畏。善男子。我以此方便。令諸眾生離怖畏",
    "X88n1644_001:0081b16": "已。復教發阿耨多羅三藐三菩提心。永不退轉。(念我即意",
    "X88n1644_001:0081b17": "業。稱名即口業。見身即身業。謂以三業歸依我之三業。能令解脫。復教進大心。方能究竟離二死怖。西域記云。",
    "X88n1644_001:0081b18": "南天竺秣羅矩吒國。國南濱海。有秣剌耶山。山東有布呾洛迦山。山逕危險。岩谷[危*支]傾。山頂有池。其水澄鏡。派",
    "X88n1644_001:0081b19": "出大河。周流繞山二十匝入南海。池側有石天宮。觀自在菩薩往來遊舍。其有願見菩薩者。不顧身命。厲水登",
    "X88n1644_001:0081b20": "山。忘其艱險。能達之者葢亦寡矣。而山下居人。祈心請見。或作自在天形。或為塗灰外道。慰諭其人。果遂其願。",
    "X88n1644_001:0081b21": "○[危*支]音欺。與欹同。斜也)",
    "X88n1644_001:0081b22": "佛說觀無量壽佛經",
    "X88n1644_001:0081b23": "(此經乃教修淨土法門。共有十六妙觀。總明西方依正莊嚴。今此所錄。是彼第十觀也。)",
    "X88n1644_001:0081b24": "佛告阿難及韋提希。見無量壽佛了了分明已(阿難。華言",
    "X88n1644_001:0081c01": "慶喜。是佛從弟。親侍如來。多聞第一。韋提希。華言思惟。是摩竭國萍沙王后。阿闍世王之母。上第九觀。教觀無",
    "X88n1644_001:0081c02": "量壽佛相好．光明。此中正教觀觀世音菩薩)。次復應觀觀世音菩薩。此菩",
    "X88n1644_001:0081c03": "薩身長八十萬億那由他由旬(萬億為一那由他。四十里為一由旬)。身",
    "X88n1644_001:0081c04": "紫金色。頂有肉髻。頂有圓光。面各千由旬。其圓光中。",
    "X88n1644_001:0081c05": "有五百化佛。如釋迦牟尼。一一化佛。有五百化菩薩．",
    "X88n1644_001:0081c06": "無量諸天。以為侍者。舉身光中。五道眾生。一切色相。",
    "X88n1644_001:0081c07": "皆於中現(五道眾生色相既現於菩薩光中。故一稱名即應也)。頂上毗楞伽摩",
    "X88n1644_001:0081c08": "尼寶以為天冠。其天冠中。有一立化佛。高二十五由旬",
    "X88n1644_001:0081c09": "(觀音昔已成佛。今以悲願為菩薩。修淨土行。斯乃帶昔果德。行今因行。頂上化佛。正表帶果也。梵語釋迦毗楞",
    "X88n1644_001:0081c10": "伽。華言能勝。摩尼。華言如意。亦言離垢。以此寶珠。能滿眾生心願。不為垢穢所染也)。觀世音菩",
    "X88n1644_001:0081c11": "薩。面如閻浮檀金色(閻浮檀。華言勝金。其色赤黃。兼帶紫燄也)。眉間毫相。",
    "X88n1644_001:0081c12": "備七寶色(金．銀．琉璃．頗梨．珊瑚．瑪瑙．硨磲)。流出八萬四千種光明。一",
    "X88n1644_001:0081c13": "一光明。有無量無數百千化佛。一一化佛。無數化菩",
    "X88n1644_001:0081c14": "薩以為侍者。變現自在。滿十方世界。臂如紅蓮華色。",
    "X88n1644_001:0081c15": "有八十億微妙光明。以為瓔珞。其瓔珞中。普現一切",
    "X88n1644_001:0081c16": "諸莊嚴事。手掌作五百億雜蓮華色。手十指端。一一",
    "X88n1644_001:0081c17": "指端有八萬四千畫。猶如印文。一一畫。有八萬四千",
    "X88n1644_001:0081c18": "色。一一色。有八萬四千光。其光柔輭。普照一切。以此",
    "X88n1644_001:0081c19": "寶手。接引眾生。舉足時。足下有千輻輪相。自然化成",
    "X88n1644_001:0081c20": "有五百億光明臺。下足時。有金剛摩尼華。布散一切。",
    "X88n1644_001:0081c21": "莫不彌滿(金剛。乃堅固之寶。一切色相皆於中現。石壁不能為礙也)。其餘身相。眾",
    "X88n1644_001:0081c22": "好具足。如佛無異。惟頂上肉髻及無見頂相。不及世",
    "X88n1644_001:0081c23": "尊。是為觀世音菩薩。真實色身相(肉髻。是相也。無見頂。是好也。此之相",
    "X88n1644_001:0081c24": "好。表於極果。今菩薩猶居因地。故不如佛)。名第十觀。佛告阿難。若欲觀觀",
    "X88n1644_001:0082a01": "世音菩薩者。當作是觀。作是觀者。不遇諸禍。淨除業",
    "X88n1644_001:0082a02": "障。除無數劫生死之罪。如是菩薩。但聞其名。獲無量",
    "X88n1644_001:0082a03": "福。何況諦觀。若有欲觀觀世音菩薩者。先觀頂上肉",
    "X88n1644_001:0082a04": "髻。次觀天冠。其餘眾相。亦次第觀之。悉令明了。如觀",
    "X88n1644_001:0082a05": "掌中(身相既多。未審觀何為首。故教先觀肉髻。次觀天冠。以此二種。能別表示觀音德相。何者。肉髻降佛。",
    "X88n1644_001:0082a06": "表現行因。冠有化佛。表昔成果。別相若著。其餘通相則易明了。行者觀於冠．髻．毫．面．身色．光明。一一用心作觀。",
    "X88n1644_001:0082a07": "以此妙觀。為見佛本。逈出餘因。至淨土時即證法忍)。作是觀者。名為正觀。若他",
    "X88n1644_001:0082a08": "觀者。名為邪觀。(觀與經合。則稱性見。名為正觀。見相乖經。乃發魔事。故名邪觀。)",
    "X88n1644_001:0082a09": "十一面神呪心經",
    "X88n1644_001:0082a10": "觀自在菩薩白佛言。世尊。我由此呪。名號尊貴。難可",
    "X88n1644_001:0082a11": "得聞。若有稱念百千俱胝那庾多諸佛名號。復有暫",
    "X88n1644_001:0082a12": "時於我名號至心稱念。彼二功德。平等平等。諸有稱",
    "X88n1644_001:0082a13": "念我名號者。一切皆得不退轉地。離一切病。脫一切",
    "X88n1644_001:0082a14": "障．一切恐怖。及能滅除身語意惡。況能於我所說神",
    "X88n1644_001:0082a15": "呪。受持讀誦。如說修行。當知是人。於無上菩提。則為",
    "X88n1644_001:0082a16": "領受。如在掌中。(稱念百千俱胝那庾多諸佛名號。與暫時至心稱念觀音名號。功德平等。",
    "X88n1644_001:0082a17": "則楞嚴．法華謂持六十二億恒河沙菩薩名字功德。與持觀音名字無二。恒沙菩薩。校諸佛功德猶遠。今言平",
    "X88n1644_001:0082a18": "等。誠非凡夫心量所測。如後寶王經說。又不可得而思議矣。)",
    "X88n1644_001:0082a19": "大乘莊嚴寶王經",
    "X88n1644_001:0082a20": "佛告寶首菩薩。善男子。若人以天妙衣。及以袈裟．飲",
    "X88n1644_001:0082a21": "食．湯藥．臥具等。供養恒河沙數如來。所獲福德。與觀",
    "X88n1644_001:0082a22": "自在菩薩一毛端福。其量無異。又如四大洲。於一年",
    "X88n1644_001:0082a23": "十二月中。晝夜恒降大雨。我能數知其一一滴數。其",
    "X88n1644_001:0082a24": "觀自在菩薩所有福德。而我不能說盡數量。又如有",
    "X88n1644_001:0082b01": "人以天金寶。造如來像。如微塵數。以種種供養。所獲",
    "X88n1644_001:0082b02": "福德。而我悉知其數。其觀自在菩薩所有福德。而我",
    "X88n1644_001:0082b03": "不能說盡數量。乃至他方如來俱集一處。亦不能說",
    "X88n1644_001:0082b04": "盡此菩薩福德數量。若有人能憶念此菩薩名者。是",
    "X88n1644_001:0082b05": "人當來遠離生老病死輪迴之苦。猶如鵝王隨風而",
    "X88n1644_001:0082b06": "去。速得往生極樂世界。面見無量壽如來。聽聞妙法。",
    "X88n1644_001:0082b07": "如是之人。而永不受輪廻之苦。無貪．瞋．癡。無老．病．死。",
    "X88n1644_001:0082b08": "無饑饉苦。不受胎胞生身之苦。承法威力。蓮華化生。",
    "X88n1644_001:0082b09": "常居彼土。又云。此菩薩能為盲冥者。而為明燈。陽燄",
    "X88n1644_001:0082b10": "熾者。為作癊覆。渴乏之者。為現河流。於恐畏處。施令",
    "X88n1644_001:0082b11": "無畏。病苦所惱。而為醫藥。受苦有情。為作父母。阿鼻",
    "X88n1644_001:0082b12": "地獄有情。令見涅槃之道。能令世間一切有情。得是",
    "X88n1644_001:0082b13": "功德利益安樂。若有人能於觀自在像前。建立四方",
    "X88n1644_001:0082b14": "曼拏羅。常以香華供養者。是人當來而得轉輪聖王。",
    "X88n1644_001:0082b15": "七寶具足。所謂金輪寶．象寶．馬寶．珠寶．玉女寶．主藏",
    "X88n1644_001:0082b16": "寶．主兵寶。若復有人能以一華供養此菩薩者。是人",
    "X88n1644_001:0082b17": "當得身出妙香。隨所生處。而得身相圓滿。此菩薩變",
    "X88n1644_001:0082b18": "現種種。救度無數百千萬億那由他有情。令得往生",
    "X88n1644_001:0082b19": "極樂世界。見無量壽如來。得聞法要。皆令當得成就",
    "X88n1644_001:0082b20": "菩提。其普賢等諸大菩薩。皆具不可思議。而不能了",
    "X88n1644_001:0082b21": "知彼觀自在之所變化。普賢菩薩入此菩薩毛孔中。",
    "X88n1644_001:0082b22": "行十二年。不得邊際。見諸毛孔。一一之中。各有佛部。",
    "X88n1644_001:0082b23": "於彼而住。是故普賢不能見其邊際遠近。餘諸菩薩",
    "X88n1644_001:0082b24": "云何而得見耶。觀自在菩薩。乃至名號。亦難得值。何",
    "X88n1644_001:0082c01": "以故。彼與一切有情。如大父母。一切恐怖有情。施之",
    "X88n1644_001:0082c02": "無畏。開導一切有情。為大善友。此菩薩有六字大明",
    "X88n1644_001:0082c03": "陀羅尼。難得值遇。若有人能稱念其名。當得生彼毛",
    "X88n1644_001:0082c04": "孔之中。不受沉淪。乃至當證圓寂之地。此六字陀羅",
    "X88n1644_001:0082c05": "尼。是觀自在菩薩微妙本心。若有知是微妙本心。即",
    "X88n1644_001:0082c06": "知解脫。無量如來而尚難知。其因位菩薩云何而能",
    "X88n1644_001:0082c07": "知耶。若人能常受持此陀羅尼者。於持誦時。有九十",
    "X88n1644_001:0082c08": "九恒河沙數如來集會。復有微塵數菩薩集會。復有",
    "X88n1644_001:0082c09": "三十三天天子亦皆集會。復有四天王。乃至無數百",
    "X88n1644_001:0082c10": "千萬億龍神八部。而來衛護是人。時菩薩毛孔中。無",
    "X88n1644_001:0082c11": "量如來。讚歎是人。善哉善哉。善男子。汝能得是如意",
    "X88n1644_001:0082c12": "珠寶。汝七代種族皆得解脫。其持呪人。腹中所有諸",
    "X88n1644_001:0082c13": "蟲。當得不退轉菩薩之位。若復有人。以此陀羅尼。身",
    "X88n1644_001:0082c14": "中．頂上戴持者。有人得見是戴持之人。則同見於金",
    "X88n1644_001:0082c15": "剛之身。又如見於舍利塔。又如見佛。又如見一億智",
    "X88n1644_001:0082c16": "慧之人。若有善男子．女人。能依法念此陀羅尼者。是",
    "X88n1644_001:0082c17": "人得無盡辯才。得清淨智聚。得大慈悲。日日得具六",
    "X88n1644_001:0082c18": "波羅蜜多。圓滿功德。如是乃至戴持之人。見一切男",
    "X88n1644_001:0082c19": "女。諸有情之身。彼等悉皆速得菩薩之位。如是之人。",
    "X88n1644_001:0082c20": "而永不受生．老．病．死．愛別離苦。若有念此陀羅尼一",
    "X88n1644_001:0082c21": "遍。所獲功德。而不能數其數量。又四大部洲。一切男",
    "X88n1644_001:0082c22": "女皆得七地菩薩之位。彼諸菩薩所有功德。與念六",
    "X88n1644_001:0082c23": "字呪一徧功德。而無有異。(更有無量功德。詳彼經文。若有念誦者。必須依法。及",
    "X88n1644_001:0082c24": "得梵音明正。其持戴者。亦須恭敬如佛。信而無疑。方能感益。若疑不信。返招愆咎。其六字呪。如常可知。曼拏羅。",
    "X88n1644_001:0083a01": "即壇也。)",
    "X88n1644_001:0083a02": "請觀世音菩薩消伏毒害呪經",
    "X88n1644_001:0083a03": "時毗舍離國(華言廣愽嚴淨。中天竺共有三十餘國。此其一也。謂其國寬平。名為廣博。城邑華麗。",
    "X88n1644_001:0083a04": "故名嚴淨。或言好道。由其國人民好樂正道。自敦仁義。不須君主。有五百長者共行道法。率土人民。莫不歸悅。",
    "X88n1644_001:0083a05": "故下文云五百長者是也)。一切人民。遇大惡病。一者眼赤如血。二",
    "X88n1644_001:0083a06": "者兩耳出膿。三者鼻中流血。四者舌噤無聲。五者所",
    "X88n1644_001:0083a07": "食之物化為麤澀。六識閉塞。猶如醉人。有五夜叉。名",
    "X88n1644_001:0083a08": "訖拏迦邏。面黑如墨。而有五眼。狗牙上出。吸人精氣。",
    "X88n1644_001:0083a09": "(普門疏云。人心中有七滴甜水。和養精神。鬼噉一滴。令人頭痛。三滴悶絕。七滴即死)。時毗舍離",
    "X88n1644_001:0083a10": "大城之中。有一長者名曰月蓋。與其同類五百長者。",
    "X88n1644_001:0083a11": "俱詣佛所。到佛所已。頭面作禮。却住一面。白佛言。世",
    "X88n1644_001:0083a12": "尊。此國人民。遇大惡病。良醫耆婆。盡其道術。所不能",
    "X88n1644_001:0083a13": "救。惟願世尊。慈愍一切。救濟病苦。令得無患。(耆婆。此云能活。",
    "X88n1644_001:0083a14": "是影堅王之子。奈女所生。出胎即手持針筒．藥囊。為世醫王。佛為法王。遇病即瘥。故云良醫。醫王既盡其術。餘",
    "X88n1644_001:0083a15": "皆無堪。故共詣求哀法王)。爾時世尊告長者言。去此不遠。正立西",
    "X88n1644_001:0083a16": "方。有佛世尊。名無量壽(小彌陀經云。從是西方過十萬億佛土。有世界名曰極樂。",
    "X88n1644_001:0083a17": "其土有佛。號阿彌陀。以微塵數佛剎言之。故云去此不遠)。彼有菩薩。名觀世音。及",
    "X88n1644_001:0083a18": "大勢至。恒以大悲。憐愍一切。救濟苦厄。汝今應當五",
    "X88n1644_001:0083a19": "體投地。向彼作禮(頂及兩手．兩膝名為五體)。燒香散華。繫念數息。",
    "X88n1644_001:0083a20": "令心不散。經十念頃。為眾生故。當請彼佛及二菩薩。",
    "X88n1644_001:0083a21": "(繫念者。攝心不散。心無所依。故令數息。數息者。注心鼻門。或數出息。或數入息。從一至十。周而復始。以十息為",
    "X88n1644_001:0083a22": "一念。百息為十念。令息調和。不緩不急。心自寂定。此為請前之方便。所謂眾生心水淨。佛月影現中。何故惟令",
    "X88n1644_001:0083a23": "十念。以眾生心念難繫。久即散動故也。彼佛左面是觀音。右面是勢至。故云二菩薩也)。說是語",
    "X88n1644_001:0083a24": "時。於佛光中。得見西方無量壽佛。并二菩薩。如來神",
    "X88n1644_001:0083b01": "力。佛及菩薩俱到此國。往毗舍離。住城門閫。佛．二菩",
    "X88n1644_001:0083b02": "薩。與諸大眾。放大光明。照毗舍離。皆作金色。爾時毗",
    "X88n1644_001:0083b03": "舍離人。即具楊枝．淨水。授與觀世音菩薩。大悲觀世",
    "X88n1644_001:0083b04": "音。憐愍救護一切眾生故。而說呪曰。普教一切眾生",
    "X88n1644_001:0083b05": "而作是言。汝等今者應當一心稱。南無佛。南無法。南",
    "X88n1644_001:0083b06": "無僧。南無觀世音菩薩摩訶薩。大悲大名稱。救護苦",
    "X88n1644_001:0083b07": "厄者。如是三稱三寶。三稱觀世音菩薩名。燒眾名香。",
    "X88n1644_001:0083b08": "五體投地。向於西方。一心一意。令氣息定。為免苦厄。",
    "X88n1644_001:0083b09": "請觀世音菩薩。合十指掌。而說偈言(掌本二邊。合之令一。正使身心",
    "X88n1644_001:0083b10": "皆一。然後口陳偈請。是顯三業慇懃致敬之極也)。",
    "X88n1644_001:0083b11": "　願救我苦厄　　大悲覆一切　　普放淨光明",
    "X88n1644_001:0083b12": "　滅除癡暗冥　　為免毒害苦　　煩惱及眾病",
    "X88n1644_001:0083b13": "　必來至我所　　施我大安樂　　我今稽首禮",
    "X88n1644_001:0083b14": "　聞名救厄者　　我今自歸依　　世間慈悲父",
    "X88n1644_001:0083b15": "　惟願必定來　　免我三毒苦　　施我今世樂",
    "X88n1644_001:0083b16": "　及與大涅槃(法身如虛空。無處不遍。逈絕去來。今然必定來者。以眾生心水淨。佛",
    "X88n1644_001:0083b17": "月自現。故云來也。三毒者。貪．瞋．痴也。此為眾苦之因。萬累之源。欲令因亡果喪。源絕派除。故言免也。今",
    "X88n1644_001:0083b18": "世樂者。是世間之樂果。涅槃者。是出世間之樂果。大者。揀非聲聞．緣覺之涅槃也。)",
    "X88n1644_001:0083b19": "白佛言。世尊。如是神呪。畢定吉祥。乃是過去．現在．未",
    "X88n1644_001:0083b20": "來十方諸佛大慈大悲陀羅尼印。聞此呪者。眾苦永",
    "X88n1644_001:0083b21": "盡。常得安樂。遠離八難。得念佛定。現前見佛。我今當",
    "X88n1644_001:0083b22": "說十方諸佛救護眾生神呪(八難者。一地獄。二畜生。三餓鬼。四盲聾瘖瘂。五",
    "X88n1644_001:0083b23": "世智辯聰。六生佛前佛後。七北俱盧洲。八無想天)。",
    "X88n1644_001:0083b24": "多[口*耶]咃嗚呼膩　摸呼膩　鬬婆膩　躭婆膩　安",
    "X88n1644_001:0083c01": "茶詈　般茶詈　首埤帝　般般茶囉囉婆私膩",
    "X88n1644_001:0083c02": "　哆姪咃　伊梨　寐梨　鞮首梨迦婆梨　佉鞮端",
    "X88n1644_001:0083c03": "耆旃陀梨　摩蹬耆　勒叉勒叉薩婆薩埵　薩婆",
    "X88n1644_001:0083c04": "婆[口*耶]啤娑訶　多茶咃　伽帝伽帝膩伽帝　修留",
    "X88n1644_001:0083c05": "毗修留毗　勒叉勒叉　薩婆薩埵　薩婆婆[口*耶][口*((白日+田)/廾)]",
    "X88n1644_001:0083c06": "　娑訶",
    "X88n1644_001:0083c07": "白佛言。世尊。如此神呪。乃是十方三世無量諸佛之",
    "X88n1644_001:0083c08": "所宣說。誦持此呪者。常為諸佛．諸大菩薩之所護持。",
    "X88n1644_001:0083c09": "免離怖畏．刀杖．毒害。及與疾病。令得無患。說是語時。",
    "X88n1644_001:0083c10": "毗舍離人。平復如本。爾時世尊憐愍眾生。覆護一切。",
    "X88n1644_001:0083c11": "重請觀世音菩薩說消伏毒害呪。爾時觀世音菩薩",
    "X88n1644_001:0083c12": "大悲熏心。承佛神力。而說破惡業障消伏毒害陀羅",
    "X88n1644_001:0083c13": "尼呪。",
    "X88n1644_001:0083c14": "南無佛陀　南無達摩　南無僧伽　南無觀世音",
    "X88n1644_001:0083c15": "　菩提薩埵　摩訶薩埵　大慈大悲　惟願愍我",
    "X88n1644_001:0083c16": "　救護苦惱　亦救一切　怖畏眾生　令得大護",
    "X88n1644_001:0083c17": "　多姪他　陀呼膩　摸呼膩　鬬婆膩　躭婆膩",
    "X88n1644_001:0083c18": "　阿婆熈摸呼脂　分茶梨　般茶梨　輸鞞帝(鞞字",
    "X88n1644_001:0083c19": "部迷切)般茶囉　婆私膩　休樓休樓　分茶梨　兜",
    "X88n1644_001:0083c20": "樓兜樓　般茶梨　周樓周樓　膩般茶梨　豆富",
    "X88n1644_001:0083c21": "豆富　般茶囉　婆私膩　矧墀　跈(徐殄切)墀　膩",
    "X88n1644_001:0083c22": "珍墀　薩婆阿婆耶羯多　薩婆[口*恒]婆　娑陀伽阿",
    "X88n1644_001:0083c23": "婆耶　卑離陀閉殿娑訶",
    "X88n1644_001:0083c24": "一切怖畏。一切毒害。一切惡鬼．虎．狼．師子。聞此呪時。",
    "X88n1644_001:0084a01": "口即閉塞。不能為害。破梵行人。作十惡業。聞此呪時。",
    "X88n1644_001:0084a02": "蕩除糞穢。還得清淨(糞穢即十惡也)。設有業障。濁惡不善。稱",
    "X88n1644_001:0084a03": "觀世音菩薩。誦持此呪。即破業障。現前見佛。佛告阿",
    "X88n1644_001:0084a04": "難。若有四部弟子。受持觀世音菩薩名。誦念消伏毒",
    "X88n1644_001:0084a05": "害陀羅尼。行此呪者。身當無患。心亦無病。設使大火",
    "X88n1644_001:0084a06": "從四面來。焚燒己身。誦持此呪故。龍王降雨。即得解",
    "X88n1644_001:0084a07": "脫。設火焚身。節節疼痛。一心稱觀世音菩薩名號。三",
    "X88n1644_001:0084a08": "誦此呪。即得除愈。設復穀貴饑饉．王難．惡獸．盜賊．迷",
    "X88n1644_001:0084a09": "於道路．牢獄繫閉．杻械枷鎖．被五繫縛．入於大海．黑",
    "X88n1644_001:0084a10": "風迴波．水色之山．夜叉羅剎之難．毒藥．刀劍．臨當刑",
    "X88n1644_001:0084a11": "戮。過去業緣。現造眾惡。以是因緣。受一切苦。極大怖",
    "X88n1644_001:0084a12": "畏。應當一心稱觀世音菩薩名號。并誦此呪一徧至",
    "X88n1644_001:0084a13": "七徧。消伏毒害。惡業．惡行．不善惡聚。如火燒薪。永盡",
    "X88n1644_001:0084a14": "無餘。以是因緣。誦此觀世音菩薩所說神呪。名施一",
    "X88n1644_001:0084a15": "切眾生甘露妙藥。得無病畏。不橫死畏。不被繫縛畏。",
    "X88n1644_001:0084a16": "貪欲．瞋恚．愚癡三毒等畏。是故娑婆世界。皆號觀世",
    "X88n1644_001:0084a17": "音菩薩為施無畏者。此陀羅尼灌頂章句。無上梵行。",
    "X88n1644_001:0084a18": "畢定吉祥大功德海。眾生聞者。獲大善利。應當暗誦。",
    "X88n1644_001:0084a19": "若欲誦之。應當持齋。不飲酒。不噉肉。以灰塗身。澡浴",
    "X88n1644_001:0084a20": "清淨。不食興渠。五辛能葷。悉不食(興渠出外國。根似蘿蔔。葉似蔓菁。此",
    "X88n1644_001:0084a21": "方無有。五辛者。一葱．二薤．三韮．四蒜．五興渠。食之獲眾過失。賢聖遠離。諸天不護。魔鬼得便。所持呪法．修三摩",
    "X88n1644_001:0084a22": "地。皆不成就。言葷者。凡物辛而復臭者是也。以灰塗身者。謂先用灰物澡豆之類。塗拭去身垢膩。後以水洗之",
    "X88n1644_001:0084a23": "令淨。始任道器)。婦人穢汙。皆悉不往。常念十方佛。及七佛世尊。",
    "X88n1644_001:0084a24": "一心稱觀世音菩薩。誦持此呪。現身得見觀世音菩",
    "X88n1644_001:0084b01": "薩。一切善願。皆得成就。後生佛前。長與苦別。(十方者。若總言",
    "X88n1644_001:0084b02": "之。則四方．四維．上下塵剎諸佛。不可數舉。若別言之。則大彌陀經．寶積經．離垢慧菩薩禮佛經及諸經中略出",
    "X88n1644_001:0084b03": "者。隨依其一。而禮念之。七佛者。初則毗婆尸佛。終則本師釋迦牟尼佛。如常可知。後生佛前者。謂捨此身已。隨",
    "X88n1644_001:0084b04": "願往生諸佛國土。逈脫輪迴。至不退轉。故云長與苦別)。佛告阿難。王舍大城有",
    "X88n1644_001:0084b05": "一女人。惡鬼所持。名旃陀利。彼鬼晝夜作丈夫形。來",
    "X88n1644_001:0084b06": "嬈此女。鬼精著身。生五百鬼子。汝憶是事不。我於爾",
    "X88n1644_001:0084b07": "時。教此女人。稱觀世音菩薩。善心相續。入善境界。阿",
    "X88n1644_001:0084b08": "難當知。如此菩薩威神之力。惡鬼消伏。得見我身無",
    "X88n1644_001:0084b09": "比色像(如來身具三十二相．八十種好。紫磨金色。光明晃耀。天上．天下無與等者。故云無比色像。",
    "X88n1644_001:0084b10": "若論法身。則無相。非凡可見。惟妙覺菩薩能知耳)。我於爾時。一一毛孔。出寶",
    "X88n1644_001:0084b11": "蓮華。無數化佛。異口同音。稱讚大悲施無畏者。令女",
    "X88n1644_001:0084b12": "受持。讀誦通利。此呪功德。三障永盡。免三界獄火。不",
    "X88n1644_001:0084b13": "受眾苦。四百四病。一時不起。(三障者。煩惱障．業障．報障也。三界者。欲界．色界．",
    "X88n1644_001:0084b14": "無色界。一切眾生。常為三毒．五欲之火燒然。羈縛不得出離。流轉三界。眾苦所逼。甚於牢獄。四百四病者。地．水．",
    "X88n1644_001:0084b15": "火．風。各有一百一十。此呪功德。盡三障．出三界獄。況諸病苦。而不頓然消滅耶。此下有世尊自說六字神呪。文",
    "X88n1644_001:0084b16": "多不錄)。爾時世尊而說偈言。",
    "X88n1644_001:0084b17": "　大悲大名稱　　吉祥安樂人　　恒說吉祥句",
    "X88n1644_001:0084b18": "　救濟極苦者　　眾生若聞名　　離苦得解脫",
    "X88n1644_001:0084b19": "　亦遊戲地獄　　大悲代受苦　　或處畜生中",
    "X88n1644_001:0084b20": "　化作畜生形　　教以大智慧　　令發無上心",
    "X88n1644_001:0084b21": "　或處阿修羅　　輭言調伏心　　令除憍慢習",
    "X88n1644_001:0084b22": "　疾至無為岸　　現身作餓鬼　　手出香色乳",
    "X88n1644_001:0084b23": "　饑渴逼切者　　施令得飽滿　　大慈大悲心",
    "X88n1644_001:0084b24": "　遊戲於五道　　恒以善集慧　　無上勝方便",
    "X88n1644_001:0084c01": "　普教一切眾　　令離生死苦　　常得安樂處",
    "X88n1644_001:0084c02": "　到大涅槃岸(五道者。即上人．畜．地獄．修羅．餓鬼。此不言天者。天躭欲樂。不求出苦。故不言也。)",
    "X88n1644_001:0084c04": "觀音慈林集卷上"
}