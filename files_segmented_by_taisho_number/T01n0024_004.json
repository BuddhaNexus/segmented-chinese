{
    "T01n0024_004:0327a27": "3起世經卷第四",
    "T01n0024_004:0327a29": "隋天竺三藏闍那崛多等譯",
    "T01n0024_004:0327b01": "地獄品第四之三",
    "T01n0024_004:0327b02": "「復次，諸比丘！彼阿毘至大地獄中，亦有十六",
    "T01n0024_004:0327b03": "諸小地獄而為眷屬，以自圍繞，其獄各廣",
    "T01n0024_004:0327b04": "五百由旬，初黑雲沙乃至最後寒氷地獄。諸",
    "T01n0024_004:0327b05": "比丘！如是地獄有何因緣，名阿毘至耶？諸",
    "T01n0024_004:0327b06": "比丘！此阿毘至大地獄中所有眾生，生者",
    "T01n0024_004:0327b07": "有者出者住者，是諸眾生惡業果故，自然",
    "T01n0024_004:0327b08": "出生諸守獄卒，各以兩手執彼地獄諸眾生",
    "T01n0024_004:0327b09": "身，𢷏置熾燃熱鐵地上，火焰直上一向猛盛，",
    "T01n0024_004:0327b10": "覆面於地，便持利刀，從脚踝上，破出其筋，",
    "T01n0024_004:0327b11": "手捉挽之，乃至項筋，皆相連引，貫徹心髓，",
    "T01n0024_004:0327b12": "痛苦難論。如是挽已，令駕鐵車，馳奔而走，",
    "T01n0024_004:0327b13": "其車甚熱，光焰熾燃，一向猛盛，將其經歷",
    "T01n0024_004:0327b14": "無量由旬。所行之處，純是洞然熱鐵險道，",
    "T01n0024_004:0327b15": "去已復去，隨獄卒意無暫停時，欲向何方，",
    "T01n0024_004:0327b16": "稱意即去。隨所去處，隨所到處，獄卒挽之，",
    "T01n0024_004:0327b17": "未曾捨離。如是去時，隨所經歷，銷鑠罪人",
    "T01n0024_004:0327b18": "身諸肉血無復遺餘。以是因緣，受嚴切",
    "T01n0024_004:0327b19": "苦、極重劇苦、意不憙苦，命亦未終。乃至未",
    "T01n0024_004:0327b20": "盡惡不善業，未滅未散、未變未移，若於往",
    "T01n0024_004:0327b21": "昔人非人身，所作來者，一切悉受。",
    "T01n0024_004:0327b22": "「復次，諸比丘！此阿毘至大地獄中所有眾生，",
    "T01n0024_004:0327b23": "生者有者化者住者，以其不善業果報故，從",
    "T01n0024_004:0327b24": "於東方，有大火聚忽爾出生，熾燃赤色，極",
    "T01n0024_004:0327b25": "大猛焰，一向炎赫；如是次第，南西北方、四",
    "T01n0024_004:0327b26": "維上下，各各皆有極大火聚，熾燃出生，光",
    "T01n0024_004:0327b27": "焰炎赫。罪人爾時，以此四方諸大火聚之所",
    "T01n0024_004:0327b28": "圍繞，漸漸逼近，觸其身故，受諸痛苦，乃至",
    "T01n0024_004:0327b29": "受於大嚴切苦，命亦未終。略說如上，於彼",
    "T01n0024_004:0327c01": "獄中，一切具受。",
    "T01n0024_004:0327c02": "「復次，諸比丘！此阿毘至大地獄中諸眾生等，",
    "T01n0024_004:0327c03": "生者有者乃至住者，惡業果故，從於東壁出",
    "T01n0024_004:0327c04": "大光焰，直射西壁，到已而住；從於西壁出大",
    "T01n0024_004:0327c05": "光焰，直射東壁，到已而住；從於南壁出大",
    "T01n0024_004:0327c06": "光焰，直射北壁；從於北壁出大光焰，直射南",
    "T01n0024_004:0327c07": "壁；從下射上，自上射下；縱橫相接，上下交",
    "T01n0024_004:0327c08": "射，熱光赫奕，騰焰相衝。爾時，獄卒以諸罪",
    "T01n0024_004:0327c09": "人，擲置六種大火聚內。是諸罪人，乃至受",
    "T01n0024_004:0327c10": "於極嚴切苦，命亦未終。略說乃至彼不善",
    "T01n0024_004:0327c11": "業，未畢未盡，於其中間，具足而受。",
    "T01n0024_004:0327c12": "「復次，諸比丘！此阿毘至大地獄中諸眾生",
    "T01n0024_004:0327c13": "等，生者有者乃至住者，惡業果故，經無量",
    "T01n0024_004:0327c14": "時受長遠苦。爾時，即見地獄東門忽然自",
    "T01n0024_004:0327c15": "開，是諸眾生既聞開聲，復見門開，便走趣",
    "T01n0024_004:0327c16": "之，走已復走，大速疾走，各言：『我等至彼處",
    "T01n0024_004:0327c17": "已，決應得脫。我等今者若到彼處，應大吉",
    "T01n0024_004:0327c18": "祥。』彼諸眾生如是走時、走復走時、速疾走",
    "T01n0024_004:0327c19": "時，其身轉更熾燃光焰。譬如世間有力壯",
    "T01n0024_004:0327c20": "夫，將大火炬逆風而走，而彼火炬，更復轉燃，",
    "T01n0024_004:0327c21": "焰熾猛盛。如是如是，彼諸眾生，如是走時，",
    "T01n0024_004:0327c22": "速疾走時，身諸支節，轉復熾燃，舉足之時",
    "T01n0024_004:0327c23": "肉血離散，下足之時肉血還生。又彼眾生，",
    "T01n0024_004:0327c24": "如是奔走，欲近門時，罪業力故，門還自閉。",
    "T01n0024_004:0327c25": "罪人爾時，於彼獄中，熾燃光焰熱鐵地上，",
    "T01n0024_004:0327c26": "悶絕倒臥，覆面而踣。既覆倒已，即燒其皮；",
    "T01n0024_004:0327c27": "既燒皮已，次燒其肉；既燒肉已，次燒其筋；",
    "T01n0024_004:0327c28": "既燒筋已，次燒其骨；既燒骨已，徹至其髓。",
    "T01n0024_004:0327c29": "徹至髓時，唯見烟出；出已復出，烟燧火出。",
    "T01n0024_004:0328a01": "罪人於中，乃至次第受極嚴苦，命亦未終。",
    "T01n0024_004:0328a02": "略說如前，未盡彼人惡不善業，乃至往昔人",
    "T01n0024_004:0328a03": "非人身所作來者，於中具受。",
    "T01n0024_004:0328a04": "「復次，諸比丘！此阿毘至大地獄中諸眾生等，",
    "T01n0024_004:0328a05": "生者有者乃至住者，以諸不善業果報故，經",
    "T01n0024_004:0328a06": "無量時，長遠道中受諸苦已，地獄四門還",
    "T01n0024_004:0328a07": "復更開。於門開時，彼地獄中諸眾生等，聞",
    "T01n0024_004:0328a08": "聲見開，向門而走。走已復走，乃至大走，作",
    "T01n0024_004:0328a09": "如是念：『我等今者當於此處必應得脫，我等",
    "T01n0024_004:0328a10": "於今定當訖了。』彼人如是大馳走時，其身轉",
    "T01n0024_004:0328a11": "復熾燃猛烈。譬如壯夫執乾草炬逆風而走，",
    "T01n0024_004:0328a12": "彼炬既燃轉復熾盛。如是如是，彼諸眾生走",
    "T01n0024_004:0328a13": "已復走，乃至大走，如是走時，彼人身分，轉",
    "T01n0024_004:0328a14": "更熾燃。欲舉足時肉血俱散，欲下足時肉血",
    "T01n0024_004:0328a15": "還生。及到獄門，其門還閉。彼諸眾生於此",
    "T01n0024_004:0328a16": "熾燃熱鐵地上，一向馳走，既不得出，其心",
    "T01n0024_004:0328a17": "悶亂，覆面倒地。既倒地已，遍燒身皮；既燒",
    "T01n0024_004:0328a18": "皮已，次燒其肉；既燒肉已，復燒其骨，乃至",
    "T01n0024_004:0328a19": "徹髓，烟焰洞燃，其烟熢㶿，其焰炎赫，烟焰",
    "T01n0024_004:0328a20": "相雜，熱惱復倍，彼人於中受極嚴苦。略說",
    "T01n0024_004:0328a21": "如前，乃至壽命未得終盡，惡不善業，未滅",
    "T01n0024_004:0328a22": "未離、未變未散，乃至往昔人非人身，所造作",
    "T01n0024_004:0328a23": "者，一切悉受。",
    "T01n0024_004:0328a24": "「復次，諸比丘！此阿毘至大地獄中所有眾生，",
    "T01n0024_004:0328a25": "乃至住者，以不善業果報力故，為地獄火熾",
    "T01n0024_004:0328a26": "燃燒之。爾時，眼所見色，皆是意所不憙，有",
    "T01n0024_004:0328a27": "意憙者皆不現前，非意所好、不可愛色、不",
    "T01n0024_004:0328a28": "善之色，而恒逼惱，耳所聞聲、鼻所聞香、舌",
    "T01n0024_004:0328a29": "所知味、身所覺觸、意所念法，皆是心意所",
    "T01n0024_004:0328b01": "不喜者。非意所喜、非可愛法，恒來現前，凡",
    "T01n0024_004:0328b02": "有境界，皆是不善。彼人於中以是因緣，恒",
    "T01n0024_004:0328b03": "受極重麤澁苦惱，其色惡故，其觸亦然，乃至",
    "T01n0024_004:0328b04": "壽命，未得終盡。惡不善業，未沒未滅，若於",
    "T01n0024_004:0328b05": "往昔人非人身，有所造作，一切惡業，悉皆",
    "T01n0024_004:0328b06": "具受。",
    "T01n0024_004:0328b07": "「復次，諸比丘！有何因緣，阿毘至獄名阿毘至",
    "T01n0024_004:0328b08": "耶？諸比丘！此阿毘至大地獄中，於一切",
    "T01n0024_004:0328b09": "時，無有須臾暫受安樂，乃至得如一彈指頃，",
    "T01n0024_004:0328b10": "是故名此大地獄者為阿毘至。如是次第，",
    "T01n0024_004:0328b11": "具足受苦。諸比丘！此大地獄諸眾生等，經",
    "T01n0024_004:0328b12": "無量時受長遠苦，乃至得從此阿毘至大地",
    "T01n0024_004:0328b13": "獄出，出已馳走，走已復走，乃至大走，欲求屋",
    "T01n0024_004:0328b14": "宅、求覆求洲、求歸依處、求救護處。爾時，",
    "T01n0024_004:0328b15": "復入黑雲沙等五百由旬諸小地獄，入已乃",
    "T01n0024_004:0328b16": "至略說最後到第十六寒氷地獄，具受眾苦，",
    "T01n0024_004:0328b17": "然後乃於彼處命終。」此中世尊說如是偈：",
    "T01n0024_004:0328b18": "「若人身口意造業，　　作已入於惡道中，",
    "T01n0024_004:0328b19": "如是當生活地獄，　　最為可畏毛竪處。",
    "T01n0024_004:0328b20": "經歷無數千億歲，　　死已須臾還復活，",
    "T01n0024_004:0328b21": "怨讎各各相報對，　　由此眾生更相殺。",
    "T01n0024_004:0328b22": "若於父母起惡心，　　或佛菩薩聲聞眾，",
    "T01n0024_004:0328b23": "此等皆墮黑繩獄，　　其處受苦極嚴熾。",
    "T01n0024_004:0328b24": "教他正行令邪曲，　　見人友善必破壞，",
    "T01n0024_004:0328b25": "此等亦墮黑繩獄。　　兩舌惡口多妄語，",
    "T01n0024_004:0328b26": "樂作三種惡重業，　　不修三種善根芽，",
    "T01n0024_004:0328b27": "此等癡人必當入，　　合大地獄久受苦。",
    "T01n0024_004:0328b28": "或殺羊馬及諸牛，　　種種雜獸雞猪等，",
    "T01n0024_004:0328b29": "并殺諸餘蟲蟻類，　　彼人當墮合地獄。",
    "T01n0024_004:0328c01": "世間怖畏相多種，　　以此逼迫惱眾生，",
    "T01n0024_004:0328c02": "當墮磑山地獄中，　　受於塠壓舂擣苦。",
    "T01n0024_004:0328c03": "貪欲恚癡結使故，　　迴轉正理令別異，",
    "T01n0024_004:0328c04": "判是作非乖法律，　　彼為刀劍輪所傷。",
    "T01n0024_004:0328c05": "倚恃強勢劫奪他，　　有力無力皆悉取，",
    "T01n0024_004:0328c06": "若作如是諸逼惱，　　當為鐵象所蹴蹋。",
    "T01n0024_004:0328c07": "若樂殺害諸眾生，　　身手血塗心嚴惡，",
    "T01n0024_004:0328c08": "常行如是不淨業，　　彼等當生叫喚處。",
    "T01n0024_004:0328c09": "種種觸惱眾生故，　　於叫喚獄被燒煮，",
    "T01n0024_004:0328c10": "其中復有大叫喚，　　此由諂曲姧猾心。",
    "T01n0024_004:0328c11": "諸見稠林所覆蔽，　　愛網彌密所沈淪，",
    "T01n0024_004:0328c12": "常行如是最下業，　　彼則墮於大叫喚。",
    "T01n0024_004:0328c13": "若至如是大叫喚，　　熾燃鐵城毛竪處，",
    "T01n0024_004:0328c14": "其中鐵堂及鐵屋，　　諸來入者悉燒燃。",
    "T01n0024_004:0328c15": "若作世間諸事業，　　恒當惱亂諸眾生，",
    "T01n0024_004:0328c16": "彼等當生熱惱獄，　　於無量時受熱惱。",
    "T01n0024_004:0328c17": "世間沙門婆羅門，　　父母尊長諸耆舊，",
    "T01n0024_004:0328c18": "若恒觸惱令不喜，　　彼等皆墮熱惱獄。",
    "T01n0024_004:0328c19": "生天淨業不樂修，　　所愛至親常遠離，",
    "T01n0024_004:0328c20": "憙作如是諸事者，　　彼人當入熱惱獄。",
    "T01n0024_004:0328c21": "惡向沙門婆羅門，　　并諸善人父母等，",
    "T01n0024_004:0328c22": "或復害於餘尊者，　　彼墮熱惱常熾燃。",
    "T01n0024_004:0328c23": "恒多造作諸惡業，　　不曾發起一善心，",
    "T01n0024_004:0328c24": "是人直趣阿毘獄，　　當受無量眾苦惱。",
    "T01n0024_004:0328c25": "若說正法為非法，　　說諸非法為正法，",
    "T01n0024_004:0328c26": "既無增益於善事，　　彼人當入阿毘獄。",
    "T01n0024_004:0328c27": "活及黑繩此兩獄，　　合會叫喚等為五，",
    "T01n0024_004:0328c28": "熱惱大熱共成七，　　阿毘至獄為第八。",
    "T01n0024_004:0328c29": "此八名為大地獄，　　嚴熾苦切難忍受，",
    "T01n0024_004:0329a01": "惡業之人所作故，　　其中小獄有十六。」",
    "T01n0024_004:0329a02": "爾時，世尊說此偈已，告諸比丘，作如是言：「汝",
    "T01n0024_004:0329a03": "諸比丘！應當知彼世界中間，別更復有十地",
    "T01n0024_004:0329a04": "獄處。何等為十？所謂頞浮陀地獄、泥羅浮陀",
    "T01n0024_004:0329a05": "地獄、阿呼地獄、呼呼婆地獄、阿吒吒地獄、搔",
    "T01n0024_004:0329a06": "揵提迦地獄、優鉢羅地獄、波頭摩地獄、奔",
    "T01n0024_004:0329a07": "茶梨地獄、拘牟陀地獄。諸比丘！於彼中間有",
    "T01n0024_004:0329a08": "如是等十種地獄。諸比丘！何因何緣，頞浮陀",
    "T01n0024_004:0329a09": "地獄名頞浮陀耶？諸比丘！頞浮陀獄諸眾",
    "T01n0024_004:0329a10": "生等，所有身形，猶如泡沫，是故名為頞浮陀",
    "T01n0024_004:0329a11": "也。",
    "T01n0024_004:0329a12": "「復次，於中有何因緣，泥羅浮陀地獄名泥羅",
    "T01n0024_004:0329a13": "浮陀耶？諸比丘！彼泥羅浮陀地獄中諸眾",
    "T01n0024_004:0329a14": "生等，所有身形，譬如肉段，是故名為泥羅",
    "T01n0024_004:0329a15": "浮陀。「復次，於中何因何緣，阿呼地獄名為",
    "T01n0024_004:0329a16": "阿呼？諸比丘！阿呼地獄諸眾生等，受嚴",
    "T01n0024_004:0329a17": "切苦逼迫之時，叫喚而言：『阿呼阿呼，甚大",
    "T01n0024_004:0329a18": "苦也。』是故名為阿呼地獄。",
    "T01n0024_004:0329a19": "「復次，於中何因何緣，呼呼婆獄名呼呼婆",
    "T01n0024_004:0329a20": "耶？諸比丘！彼呼呼婆地獄中諸眾生等，為",
    "T01n0024_004:0329a21": "彼地獄極苦逼時，叫喚而言：『呼呼婆，呼呼婆。』",
    "T01n0024_004:0329a22": "是故名為呼呼婆也。「復次，於中何因何緣，阿",
    "T01n0024_004:0329a23": "吒吒獄名阿吒吒耶？諸比丘！彼阿吒吒地",
    "T01n0024_004:0329a24": "獄中諸眾生等，以極苦惱逼切其身，但得唱",
    "T01n0024_004:0329a25": "言：『阿吒吒，阿吒吒。』然其舌聲不能出口，是故",
    "T01n0024_004:0329a26": "名為阿吒吒也。「復次，於中何因何緣，搔揵提",
    "T01n0024_004:0329a27": "迦名搔揵提迦耶？諸比丘！搔揵提迦地",
    "T01n0024_004:0329a28": "獄之中，猛火焰色如搔揵提迦花，是故名",
    "T01n0024_004:0329a29": "為搔揵提迦。「復次，於中何因何緣，優鉢羅獄",
    "T01n0024_004:0329b01": "名優鉢羅耶？諸比丘！彼優鉢羅地獄之中，",
    "T01n0024_004:0329b02": "猛火焰色如優鉢羅華，是故名為優鉢羅",
    "T01n0024_004:0329b03": "也。「復次，於中何因何緣，拘牟陀獄名拘牟",
    "T01n0024_004:0329b04": "陀耶？諸比丘！彼拘牟陀地獄之中，猛火焰",
    "T01n0024_004:0329b05": "色如拘牟陀花，是故名為拘牟陀也。「復次，",
    "T01n0024_004:0329b06": "於中何因何緣，奔茶梨迦獄名奔茶梨",
    "T01n0024_004:0329b07": "迦耶？諸比丘！奔茶梨迦地獄之中，猛火",
    "T01n0024_004:0329b08": "焰色如奔茶梨迦花，是故名為奔茶梨迦。",
    "T01n0024_004:0329b09": "「復次，於中何因何緣，波頭摩獄名波頭摩",
    "T01n0024_004:0329b10": "耶？諸比丘！彼波頭摩地獄之中，猛火焰色",
    "T01n0024_004:0329b11": "如波頭摩花，是故名為波頭摩也。「諸比丘！",
    "T01n0024_004:0329b12": "如憍薩羅國斛量如是胡麻滿二十斛，高盛",
    "T01n0024_004:0329b13": "不槩，而於其間，有一丈夫，滿百年已取一",
    "T01n0024_004:0329b14": "胡麻。如是次第，滿百年已復取一粒，擲置",
    "T01n0024_004:0329b15": "餘處。諸比丘！如是擲彼憍薩羅國滿二十斛",
    "T01n0024_004:0329b16": "胡麻盡已，爾所時節，頞浮陀獄，我說其壽",
    "T01n0024_004:0329b17": "猶未畢盡。且以此數，略而計之，如是二十",
    "T01n0024_004:0329b18": "頞浮陀壽，為一泥羅浮陀壽；二十泥羅浮陀",
    "T01n0024_004:0329b19": "壽，為一阿呼壽；二十阿呼壽，為一呼呼婆",
    "T01n0024_004:0329b20": "壽；二十呼呼婆壽，為一阿吒吒壽；二十阿",
    "T01n0024_004:0329b21": "吒吒壽，為一搔揵提迦壽；二十搔揵提迦",
    "T01n0024_004:0329b22": "壽，為一優鉢羅壽；二十優鉢羅壽，為一拘",
    "T01n0024_004:0329b23": "牟陀壽；二十拘牟陀壽，為一奔茶梨迦壽；",
    "T01n0024_004:0329b24": "二十奔茶梨迦壽，為一波頭摩壽；二十波",
    "T01n0024_004:0329b25": "頭摩壽，為一中劫。",
    "T01n0024_004:0329b26": "「諸比丘！波頭摩地獄所住之處，若諸眾生",
    "T01n0024_004:0329b27": "離其處所一百由旬，便為彼獄火焰所及；",
    "T01n0024_004:0329b28": "若離五十由旬所住眾生，為彼火熏皆盲",
    "T01n0024_004:0329b29": "無眼；若離二十五由旬所住眾生，身之肉",
    "T01n0024_004:0329c01": "血燋燃破散。諸比丘！瞿迦梨比丘，為於舍",
    "T01n0024_004:0329c02": "利弗、目揵連所起誹謗心，濁心惡心故，死後",
    "T01n0024_004:0329c03": "即生波頭摩獄。生彼處已，從其口中出大熱",
    "T01n0024_004:0329c04": "焰，長餘十肘，於其舌上自然而有五百鐵",
    "T01n0024_004:0329c05": "犁，恒常耕之。諸比丘！我於餘處，未曾見有如",
    "T01n0024_004:0329c06": "是色類自損害也，所謂於梵行人邊生垢濁",
    "T01n0024_004:0329c07": "心故、損惱心故、毒惡心故、不利益心故、無",
    "T01n0024_004:0329c08": "慈心故、無淨心故。諸比丘！是故汝等應於",
    "T01n0024_004:0329c09": "一切梵行人所，起慈身口意業。如我所見，",
    "T01n0024_004:0329c10": "晝夜起慈身口意者，常受安樂。是故汝等，",
    "T01n0024_004:0329c11": "一切比丘，皆當如我所見所說，應於晝夜常",
    "T01n0024_004:0329c12": "起慈心，汝等常當如是習學。」爾時，世尊說此",
    "T01n0024_004:0329c13": "伽他曰：",
    "T01n0024_004:0329c14": "「世間諸人在世時，　　舌上自然生斤鈇，",
    "T01n0024_004:0329c15": "所謂口說諸毒惡，　　還自衰損害其身。",
    "T01n0024_004:0329c16": "應讚歎者不稱譽，　　不應讚者反談美，",
    "T01n0024_004:0329c17": "如是名為口中諍，　　以此諍故無樂受。",
    "T01n0024_004:0329c18": "若人博戲得資財，　　是為世間微諍事，",
    "T01n0024_004:0329c19": "於淨行人起濁心，　　是名口中大鬪諍。",
    "T01n0024_004:0329c20": "如是三十六百千，　　泥羅浮陀地獄數，",
    "T01n0024_004:0329c21": "五頞浮陀諸地獄，　　及墮波頭摩獄中；",
    "T01n0024_004:0329c22": "以毀聖人致如是，　　由口意業作惡故。",
    "T01n0024_004:0329c23": "「諸比丘！世界中間，復有諸風，名曰熱惱。諸",
    "T01n0024_004:0329c24": "比丘！彼等諸風，若來至此四洲界者，此四",
    "T01n0024_004:0329c25": "洲界所有眾生，生者住者，一切身分，悉皆",
    "T01n0024_004:0329c26": "散壞消滅無餘。譬如葦荻若被刈已，不得水",
    "T01n0024_004:0329c27": "灌，皆當乾壞，無有遺餘。如是如是，諸比",
    "T01n0024_004:0329c28": "丘！世界中間，所有諸風，名熱惱者，若來至",
    "T01n0024_004:0329c29": "此四洲界時，此四洲界所有眾生，一時皆",
    "T01n0024_004:0330a01": "悉乾壞無餘，亦復如是。但以內鐵圍山、大鐵",
    "T01n0024_004:0330a02": "圍山二山所障，是故彼風不來到此。",
    "T01n0024_004:0330a03": "「諸比丘！彼鐵圍山、大鐵圍山，能作如是最",
    "T01n0024_004:0330a04": "大利益，為此四洲四世界中諸眾生等作依",
    "T01n0024_004:0330a05": "止業。",
    "T01n0024_004:0330a06": "「復次，諸比丘！世界中間，所有諸風，吹彼地",
    "T01n0024_004:0330a07": "獄燒煮眾生，身肉脂髓，種種不淨，臭穢之",
    "T01n0024_004:0330a08": "氣，甚可畏惡。諸比丘！其風若來至此四洲",
    "T01n0024_004:0330a09": "世界中者，四洲世界所有眾生，乃至住者，",
    "T01n0024_004:0330a10": "一切盲冥無復眼目，以其臭氣極猛盛故。",
    "T01n0024_004:0330a11": "然由鐵圍及大鐵圍二山為障，遮礙彼故不",
    "T01n0024_004:0330a12": "來至此。",
    "T01n0024_004:0330a13": "「諸比丘！彼內鐵圍及大鐵圍二種大山，乃能",
    "T01n0024_004:0330a14": "為此四洲世界諸眾生等，作如是比最大",
    "T01n0024_004:0330a15": "利益，成諸眾生依止業故。復次，諸比丘！世界",
    "T01n0024_004:0330a16": "中間，更有大風，名僧伽多。諸比丘！彼風若來",
    "T01n0024_004:0330a17": "至此世界，則此世界四種大洲及八萬四千",
    "T01n0024_004:0330a18": "諸餘小洲，并餘大山、須彌山王，悉能吹舉",
    "T01n0024_004:0330a19": "去地或高一俱盧奢，舉已能令分散破壞；乃",
    "T01n0024_004:0330a20": "至二三四五六七俱盧奢，既擎舉已，悉能令",
    "T01n0024_004:0330a21": "其星散破壞；乃至擎舉高一由旬，星散破壞，",
    "T01n0024_004:0330a22": "亦如前說。如是二三四五六七由旬，擎舉破",
    "T01n0024_004:0330a23": "壞，悉令分散；乃至一百由旬，既擎舉已，分",
    "T01n0024_004:0330a24": "散破壞；二三四五六七百由旬，既擎舉已，分",
    "T01n0024_004:0330a25": "散破壞，亦復如前。乃至一千由旬，二三四",
    "T01n0024_004:0330a26": "五六七千由旬，擎舉之已，分散破壞。諸比",
    "T01n0024_004:0330a27": "丘！譬如壯夫手把麥䴬，把已高舉，末令粉",
    "T01n0024_004:0330a28": "碎，於虛空中，分散棄擲，令無遺餘。如是如",
    "T01n0024_004:0330a29": "是，諸比丘！彼世界中間最大猛風，名僧伽",
    "T01n0024_004:0330b01": "多，其風若來至此四洲，爾時此界四種大",
    "T01n0024_004:0330b02": "洲，及八萬四千諸餘小洲，一切諸山、并須",
    "T01n0024_004:0330b03": "彌山王，悉能高舉，至一俱盧奢，分散破壞，",
    "T01n0024_004:0330b04": "略說如前；乃至舉高七千由旬，分散破壞，",
    "T01n0024_004:0330b05": "亦復如是。諸比丘！但由內鐵圍山、大鐵圍",
    "T01n0024_004:0330b06": "山二山障故，不來至此。諸比丘！彼內鐵圍",
    "T01n0024_004:0330b07": "山、大鐵圍山二山威德，有大利益，乃能如是，",
    "T01n0024_004:0330b08": "為此四洲四世界中諸眾生等作依止業。",
    "T01n0024_004:0330b09": "「復次，諸比丘！當閻浮洲南二鐵圍山外，有",
    "T01n0024_004:0330b10": "閻魔王宮殿住處，縱廣正等六千由旬，七",
    "T01n0024_004:0330b11": "重牆壁、七重欄楯、七重鈴網，其外七重多",
    "T01n0024_004:0330b12": "羅行樹，周匝圍遶。雜色可觀，七寶所成，",
    "T01n0024_004:0330b13": "所謂金銀琉璃、頗梨赤珠、車𤦲瑪瑙等之所成",
    "T01n0024_004:0330b14": "就。於其四方各有諸門，一一諸門，皆有却",
    "T01n0024_004:0330b15": "敵樓櫓臺殿、園苑花池。是諸花池及園苑",
    "T01n0024_004:0330b16": "內，有種種樹，其樹各有種種眾葉、種種妙",
    "T01n0024_004:0330b17": "花、種種美果，彌滿遍布。種種諸香，隨風",
    "T01n0024_004:0330b18": "遠熏。種種眾鳥，各各和鳴。復次，諸比丘！彼",
    "T01n0024_004:0330b19": "閻魔王，以其惡業不善果故，於夜三時及晝",
    "T01n0024_004:0330b20": "三時，自然而有赤融銅汁，在前出生。當於",
    "T01n0024_004:0330b21": "是時，其王宮殿，即變為鐵，於先所有五欲",
    "T01n0024_004:0330b22": "功德在目前者，皆沒不現。若在宮內，即於",
    "T01n0024_004:0330b23": "宮內如是出生。時，閻魔王見此事已，怖畏",
    "T01n0024_004:0330b24": "不安，諸毛皆竪，即便出外。若在宮外，即復",
    "T01n0024_004:0330b25": "於外如是出生。時，閻魔王心生怖畏，顫動不",
    "T01n0024_004:0330b26": "安，身有諸毛，一時皆竪，即走入內。時，守獄",
    "T01n0024_004:0330b27": "者取閻摩王，高舉𢷏之，置熱鐵地上，其地",
    "T01n0024_004:0330b28": "熾燃，極大猛盛，光焰炎赫，𢷏令臥已，即以",
    "T01n0024_004:0330b29": "鐵鉗，開張其口，以融銅汁，瀉置口中。時，",
    "T01n0024_004:0330c01": "閻摩王被燒脣口；燒脣口已，次燒其舌；既",
    "T01n0024_004:0330c02": "燒舌已，復燒咽喉；燒咽喉已，復燒大腸及",
    "T01n0024_004:0330c03": "小腸等，次第燋燃，從下而出。當於爾時，彼閻",
    "T01n0024_004:0330c04": "摩王，作如是念：『一切眾生，以於往昔身作",
    "T01n0024_004:0330c05": "惡行、口作惡行、意作惡行，是故彼等皆受如",
    "T01n0024_004:0330c06": "是種種異色無量苦惱心不憙事。如地獄中",
    "T01n0024_004:0330c07": "諸眾生等，今我此身并餘眾生，與閻摩王同",
    "T01n0024_004:0330c08": "作業者，亦復如是。嗚呼！願我從今捨此身已，",
    "T01n0024_004:0330c09": "更得身時，俱於人間相逢受生，令我爾時於",
    "T01n0024_004:0330c10": "如來法中當得信解，得信解已，我於彼處復",
    "T01n0024_004:0330c11": "當更得信解具足，剃除鬚髮，著袈裟衣，得",
    "T01n0024_004:0330c12": "正信解，從家出家。我於爾時，既出家已，和",
    "T01n0024_004:0330c13": "合不久，便於善男子為何事故，得正信解，",
    "T01n0024_004:0330c14": "從家出家，無上梵行所盡之處、現見法中，",
    "T01n0024_004:0330c15": "自得通證。具足證已，願我當言：「我今生死",
    "T01n0024_004:0330c16": "已盡，梵行已立，所應作者，皆已作訖，更不",
    "T01n0024_004:0330c17": "復於後世受生。」』",
    "T01n0024_004:0330c18": "「諸比丘！彼閻摩王，復於是時，發如是等熏",
    "T01n0024_004:0330c19": "習善念。即於爾時，彼閻摩王所住宮殿，還",
    "T01n0024_004:0330c20": "成七寶，種種出生，猶如諸天五欲功德現前",
    "T01n0024_004:0330c21": "具足。爾時，閻摩王復作是念：『一切眾生，",
    "T01n0024_004:0330c22": "以身善行口意善行，便得快樂，唯願彼等",
    "T01n0024_004:0330c23": "各各皆受如是安樂。譬如空居諸夜叉輩，所",
    "T01n0024_004:0330c24": "謂我身及餘閻摩王，諸有眾生，同集業者。』",
    "T01n0024_004:0330c25": "「諸比丘！有三天使在於世間。何等為三？所",
    "T01n0024_004:0330c26": "謂老、病、死也。諸比丘！有一種人，以自放逸，",
    "T01n0024_004:0330c27": "身行惡行、口行惡行、意行惡行，如是等人，身",
    "T01n0024_004:0330c28": "口及意皆行於惡。以此因緣，身壞命終，趣",
    "T01n0024_004:0330c29": "於惡道，生地獄中。諸守獄者，應時即來，驅",
    "T01n0024_004:0331a01": "彼眾生，至閻摩王前白言：『天王，此等眾生",
    "T01n0024_004:0331a02": "昔在人間，縱逸自在，不善和合，恣身口意",
    "T01n0024_004:0331a03": "行於惡行。以其身口及意行惡行故，今來生",
    "T01n0024_004:0331a04": "此。唯願天王，善教示之，善呵責之。』",
    "T01n0024_004:0331a05": "「時閻摩王問罪人言：『汝善丈夫！昔在人間，",
    "T01n0024_004:0331a06": "第一天使，善教示汝、善呵責汝，豈得不見",
    "T01n0024_004:0331a07": "彼初天使出現生耶？』答言：『大天！我實不見。』",
    "T01n0024_004:0331a08": "時，閻摩王重復告言：『丈夫！汝豈不見，昔在",
    "T01n0024_004:0331a09": "世間為人身時，或作婦女、或作丈夫，衰老",
    "T01n0024_004:0331a10": "相現，摩訶羅時，齒落髮白，皮膚緩皺，黑黶",
    "T01n0024_004:0331a11": "遍體，狀若胡麻，膊傴背曲，行步跛蹇，足不",
    "T01n0024_004:0331a12": "依身，左右傾側，頸細皮寬，兩邊垂緩，猶若",
    "T01n0024_004:0331a13": "牛𩑶，脣口乾枯，喉舌燥澁，身體屈弱，氣力",
    "T01n0024_004:0331a14": "綿微，喘息出聲，猶如挽鋸，向前欲倒，恃杖",
    "T01n0024_004:0331a15": "而行，盛年衰損，血肉消竭，羸瘦尫弱，趣來",
    "T01n0024_004:0331a16": "世路，舉動沈滯，無復壯形，乃至身心，恒常",
    "T01n0024_004:0331a17": "顫掉，一切支節，疲懈難攝。汝見之不？』彼",
    "T01n0024_004:0331a18": "人答言：『大天！我實見之。』時，閻摩王復告之",
    "T01n0024_004:0331a19": "言：『汝愚癡人，無有智慧。昔日既見如是相",
    "T01n0024_004:0331a20": "貌，云何不作如是思惟：「我今此身，亦有是",
    "T01n0024_004:0331a21": "法，亦有是事，我亦未離如是等法。我今具",
    "T01n0024_004:0331a22": "有如是老法，未得遠離。我當於身口意，亦",
    "T01n0024_004:0331a23": "可造作微妙善業，使我當有長夜利益安樂",
    "T01n0024_004:0331a24": "之報？」』",
    "T01n0024_004:0331a25": "「爾時，彼人復答言：『大天！我實不作如是思",
    "T01n0024_004:0331a26": "惟。何以故？以心縱蕩行放逸故。』時，閻摩王",
    "T01n0024_004:0331a27": "又更告言：『汝愚癡人，若如是者，汝自懈怠",
    "T01n0024_004:0331a28": "行放逸故，不修身口及意善業。以是因緣",
    "T01n0024_004:0331a29": "汝當長夜得大苦惱，無有安樂，是故汝當具",
    "T01n0024_004:0331b01": "足受此放逸之罪，得如是等惡業果報，亦如",
    "T01n0024_004:0331b02": "諸餘放逸眾生受此罪報。又汝諸人，此之苦",
    "T01n0024_004:0331b03": "報惡業果者，非汝母作、非汝父作、非汝兄",
    "T01n0024_004:0331b04": "弟作、非姉妹作、非國王作、非諸天作，亦非",
    "T01n0024_004:0331b05": "往昔先人所作，是汝自身作此惡業，今還聚",
    "T01n0024_004:0331b06": "集受此報也。』「爾時，閻摩王，具以如是第一",
    "T01n0024_004:0331b07": "天使，善加教示，呵責彼已，復以第二天使，",
    "T01n0024_004:0331b08": "善教示之，善呵責之。告言：『諸人，汝豈不見",
    "T01n0024_004:0331b09": "第二天使世間出耶？』答言：『大天，我實不",
    "T01n0024_004:0331b10": "見。』王復告言：『汝豈不見，昔在世間作人身",
    "T01n0024_004:0331b11": "時，若婦女身、若丈夫身，四大和合，忽爾乖",
    "T01n0024_004:0331b12": "違，病苦所侵，纏綿困篤，或臥小床、或臥大",
    "T01n0024_004:0331b13": "床，以自糞屎汙穢於身，宛轉其中，不得自",
    "T01n0024_004:0331b14": "在。眠臥起坐，仰人扶侍，洗拭抱持，與飲與",
    "T01n0024_004:0331b15": "食，一切須人，汝見之不？』",
    "T01n0024_004:0331b16": "「彼人答言：『大天！我實見之。』王復告言：『癡人！",
    "T01n0024_004:0331b17": "汝見如是；若巧智者，云何不作如是思惟：",
    "T01n0024_004:0331b18": "「我今亦有如是之法，我今亦有如是之事，我",
    "T01n0024_004:0331b19": "亦未離如是之患法，我亦自有如是患事。",
    "T01n0024_004:0331b20": "既未免脫，應自覺知，我今亦可作諸善業，",
    "T01n0024_004:0331b21": "若身若口若意善業，令我當來長夜得於大",
    "T01n0024_004:0331b22": "利益事大安樂事？」』彼人答言：『不也，大天！我",
    "T01n0024_004:0331b23": "實不作如是思惟。以懈怠心行放逸故。』",
    "T01n0024_004:0331b24": "「王復告言：『癡人！汝今既是行放逸者，懶惰懈",
    "T01n0024_004:0331b25": "怠不作善業，若身、若口、若意善業，汝何能得",
    "T01n0024_004:0331b26": "長夜利益及安樂報？是故汝當修行善事。若",
    "T01n0024_004:0331b27": "行放逸，隨放逸故，汝此惡業，非父母作、非",
    "T01n0024_004:0331b28": "兄弟作、非姉妹作、非王非天，亦非往昔先人",
    "T01n0024_004:0331b29": "所作、非諸沙門及婆羅門等之所造作。此之",
    "T01n0024_004:0331c01": "惡業汝既自作，汝還自受此果報也。』",
    "T01n0024_004:0331c02": "「時，閻摩王次以如是第二天使，善加教示，",
    "T01n0024_004:0331c03": "呵責彼已，更以第三天使，善教示之，善呵",
    "T01n0024_004:0331c04": "責之。語言：『汝愚癡人！汝昔人間作人身時，",
    "T01n0024_004:0331c05": "豈可不見第三天使世間出耶？』答言：『大天！",
    "T01n0024_004:0331c06": "我實不見。』時，閻摩王復告之言：『汝愚癡人！",
    "T01n0024_004:0331c07": "在世間時，豈復不見，若婦女身、若丈夫身，",
    "T01n0024_004:0331c08": "隨時命終，置於床上，以雜色衣，而蒙覆之，",
    "T01n0024_004:0331c09": "將出聚落，又作種種斗帳軒蓋，周匝莊嚴。眷",
    "T01n0024_004:0331c10": "屬圍遶，絕棄瓔珞，舉手散髮，灰土坌頭，極",
    "T01n0024_004:0331c11": "大悲惱，號咷哭泣，或言：「嗚呼。」或言：「多多。」或",
    "T01n0024_004:0331c12": "言：「養育。」舉聲大叫，搥胷哀慟，種種語言，酸",
    "T01n0024_004:0331c13": "哽楚切。汝悉見不？』答言：『大天！我實見之。』時，",
    "T01n0024_004:0331c14": "閻摩王復告之言：『癡人！汝昔既見如此等事，",
    "T01n0024_004:0331c15": "何不自作如是思惟：「我今亦有如是之法，",
    "T01n0024_004:0331c16": "我身亦有如是之事。我既未脫如是事者，我",
    "T01n0024_004:0331c17": "亦有死，亦有死法，未得免離。我今宜可作",
    "T01n0024_004:0331c18": "諸善業，若身若口若意善業，為我長夜得大",
    "T01n0024_004:0331c19": "利益得安樂故。」』爾時，彼人答言：『大天！我實",
    "T01n0024_004:0331c20": "不作如是思惟。何以故？以放逸故。』",
    "T01n0024_004:0331c21": "「時，閻摩王復告之言：『癡人！汝今既是放逸行",
    "T01n0024_004:0331c22": "者，以放逸故，不作善業，亦不為汝長夜利益！",
    "T01n0024_004:0331c23": "長夜安樂故，聚集其餘身口意善。是故汝今",
    "T01n0024_004:0331c24": "有如是事，謂放逸行，以放逸故，汝自造此",
    "T01n0024_004:0331c25": "惡不善業。汝此惡業，非父母作、非兄弟作、非",
    "T01n0024_004:0331c26": "姉妹作、非王非天，亦非往昔先人所作，又非",
    "T01n0024_004:0331c27": "沙門婆羅門作。汝此惡業是汝自作，自聚集",
    "T01n0024_004:0331c28": "故，得此果報，汝還自受。』時，閻摩王，具足",
    "T01n0024_004:0331c29": "以此第三天使，教示呵責彼諸罪人，呵責訖",
    "T01n0024_004:0332a01": "已，勑令將去。時，守獄者，即執罪人兩足兩臂，",
    "T01n0024_004:0332a02": "以頭向下，以足向上，遙擲置於諸地獄中。」",
    "T01n0024_004:0332a03": "爾時，世尊說此偈言：",
    "T01n0024_004:0332a04": "「眾生造作惡業已，　　死後墮於惡趣中，",
    "T01n0024_004:0332a05": "時閻摩王見彼來，　　以悲愍心而呵責：",
    "T01n0024_004:0332a06": "『汝昔在於人間時，　　可不見於老病死？",
    "T01n0024_004:0332a07": "此是天使來告示，　　云何放逸不覺知？",
    "T01n0024_004:0332a08": "縱身口意染諸塵，　　不行施戒自調伏，",
    "T01n0024_004:0332a09": "如此云何名有識，　　而不造作利益因？』",
    "T01n0024_004:0332a10": "爾時如法閻摩王，　　作是呵責罪人已，",
    "T01n0024_004:0332a11": "彼人喘息心驚怖，　　舉身顫掉白王言：",
    "T01n0024_004:0332a12": "『我昔由隨惡朋友，　　聞諸善法心不喜，",
    "T01n0024_004:0332a13": "貪欲瞋恚所纏覆，　　不作自利故損身。』",
    "T01n0024_004:0332a14": "王言：『汝不修善因，　　唯造種種諸惡業，",
    "T01n0024_004:0332a15": "癡人今日當得果，　　受彼業故來地獄。",
    "T01n0024_004:0332a16": "如此一切諸惡業，　　非父非母之所作，",
    "T01n0024_004:0332a17": "亦非沙門婆羅門，　　又非國王諸天造。",
    "T01n0024_004:0332a18": "此但是汝自所作，　　諸惡業種不淨故，",
    "T01n0024_004:0332a19": "自既作此諸惡業，　　今當分受此惡果。』",
    "T01n0024_004:0332a20": "彼王以是三天使，　　次第教示呵責已，",
    "T01n0024_004:0332a21": "於是獄主閻摩王，　　棄捨罪人令將去。",
    "T01n0024_004:0332a22": "閻摩世中居住者，　　即前執取諸罪人，",
    "T01n0024_004:0332a23": "牽將趣於地獄所，　　極大可畏毛竪處。",
    "T01n0024_004:0332a24": "四邊相向有四門，　　四方四維皆齊整，",
    "T01n0024_004:0332a25": "周迴院牆悉是鐵，　　四面復以鐵為欄。",
    "T01n0024_004:0332a26": "熾燃熱鐵以為地，　　光焰猛盛烟火合，",
    "T01n0024_004:0332a27": "遙見可畏心破裂，　　嚴熾炎赫不可向。",
    "T01n0024_004:0332a28": "猶如一百由旬內，　　大火熾燃悉彌滿，",
    "T01n0024_004:0332a29": "其中所燒眾生類，　　皆由往昔作惡因。",
    "T01n0024_004:0332b01": "被三天使之所訶，　　而心放逸無覺察，",
    "T01n0024_004:0332b02": "彼等於今長夜悔，　　皆由往昔下劣心。",
    "T01n0024_004:0332b03": "諸有智慧眾生等，　　若見天使來開導，",
    "T01n0024_004:0332b04": "應當精勤莫放逸，　　此聖法王善巧說。",
    "T01n0024_004:0332b05": "既見聞已當驚恐，　　諸有生死窮盡處，",
    "T01n0024_004:0332b06": "一切無過於涅槃，　　種種患盡無有餘。",
    "T01n0024_004:0332b07": "至彼安隱則快樂，　　如是見法得寂滅，",
    "T01n0024_004:0332b08": "所謂已度諸恐怖，　　自然清淨得涅槃。",
    "T01n0024_004:0332b09": "起世經卷第四"
}