{
    "X40n0720_008:0545b19": "毗尼關要卷第八",
    "X40n0720_008:0545b21": "清金陵寶華山律學沙門　德基　輯",
    "X40n0720_008:0545b22": "○第二十販賣戒",
    "X40n0720_008:0545b23": "總釋。",
    "X40n0720_008:0545b24": "此是共戒。尼犯亦同。大乘同制如前。律攝云。因",
    "X40n0720_008:0545c01": "販賣事。制斯學處。",
    "X40n0720_008:0545c02": "緣起處。",
    "X40n0720_008:0545c03": "佛在給孤獨園。",
    "X40n0720_008:0545c04": "起緣人。",
    "X40n0720_008:0545c05": "跋難陀在拘薩羅國道路行。往一無住處村。以生",
    "X40n0720_008:0545c06": "薑易食。食已去。時舍利弗亦在此國乞食。至賣飯",
    "X40n0720_008:0545c07": "家。默然住。賣飯人見已。問言。大德。何所求欲。報言。",
    "X40n0720_008:0545c08": "居士。我須食。彼人言。持價來。報言。居士。勿作此言。",
    "X40n0720_008:0545c09": "我等所不應。彼人言。向者跋難陀以生薑易食。食",
    "X40n0720_008:0545c10": "已去。大德何故不應。舍利弗慚愧無言。又舍衛城",
    "X40n0720_008:0545c11": "中有外道。得一貴價衣。持至僧伽藍貿易。跋難陀",
    "X40n0720_008:0545c12": "語言。明日來。即其夜浣故衣。擣治光澤如新。晨朝",
    "X40n0720_008:0545c13": "易之。外道得衣還。所止園中。示諸外道。中有智慧",
    "X40n0720_008:0545c14": "者。語言。汝為他所欺。此外道即持衣欲相還。跋難",
    "X40n0720_008:0545c15": "陀不允。外道譏嫌。諸比丘聞白佛。呵責結戒。",
    "X40n0720_008:0545c16": "所立戒相。",
    "X40n0720_008:0545c17": "若比丘種種販賣。尼薩耆波逸提。",
    "X40n0720_008:0545c18": "釋義　種種販賣者。以時易時。以時易非時。以時",
    "X40n0720_008:0545c19": "易七日。以時易盡形壽。以時易波利迦羅。以非",
    "X40n0720_008:0545c20": "時易非時。以非時易七日。以非時易盡形壽。以非",
    "X40n0720_008:0545c21": "時易波利迦羅。以非時易時(如是互相貿易准知)。賣者。價直",
    "X40n0720_008:0545c22": "一錢。數數上下。增賣者。價直一錢言直三錢。重增",
    "X40n0720_008:0545c23": "賣者。價直一錢言直五錢。買亦如是(律攝云。言種種者。謂作多",
    "X40n0720_008:0545c24": "種販賣。或賤處賤時多聚財貨。貴時貴處轉賣規求。或瞻相時宜。預知豐儉。乘時射利。以求活命。故曰種",
    "X40n0720_008:0546a01": "種販賣也)。",
    "X40n0720_008:0546a02": "犯緣　此戒具足三緣。方成本罪。一有販賣心。二",
    "X40n0720_008:0546a03": "決作販賣。三賣已得利。",
    "X40n0720_008:0546a04": "定罪　此中犯者。種種販賣得者。捨墮。不得。突",
    "X40n0720_008:0546a05": "吉羅。捨懺不還等。得罪同前。僧祇云。若肆上",
    "X40n0720_008:0546a06": "物先有定價。比丘持直來。買置地時。應語物主言。",
    "X40n0720_008:0546a07": "此直知是。若不語默持去。越毗尼罪。若彼物應",
    "X40n0720_008:0546a08": "直五十。而索百錢。比丘言。我以五十知是。不名為",
    "X40n0720_008:0546a09": "下。若比丘知前人欲買物。不得抄買。買者越毗",
    "X40n0720_008:0546a10": "尼罪。若作是念。此後穀當貴。糴時越毗尼罪。糶",
    "X40n0720_008:0546a11": "時捨墮。若恐某時糓貴。我今糴此糓。依是得誦",
    "X40n0720_008:0546a12": "經坐禪行道。到時。穀大貴。食長與二師。或作功德。",
    "X40n0720_008:0546a13": "餘者糶得利。無罪。買鉢買藥等亦爾。五分云。若",
    "X40n0720_008:0546a14": "欲貿易。應使淨人語言。為我以此物易彼物。又應",
    "X40n0720_008:0546a15": "心念。寧使彼得我利。我不得彼利。若自貿易。應於",
    "X40n0720_008:0546a16": "五眾中。若與白衣貿易。突吉羅。根本云。若為利",
    "X40n0720_008:0546a17": "買。不為利賣。買時惡作。賣時無犯。若不為利買。",
    "X40n0720_008:0546a18": "為利故賣。買時無犯。賣時捨墮。若向餘方買物",
    "X40n0720_008:0546a19": "而去。元不求利。到處賣時。雖得利無犯。律攝云。",
    "X40n0720_008:0546a20": "若賣買時。不依實說。或以偽濫斗秤。欺誑於他。得",
    "X40n0720_008:0546a21": "妄語罪。獲物之時犯盜。凡持財物。欲賣買時。先須",
    "X40n0720_008:0546a22": "定意。無求利心。隨處獲利。悉皆無犯。尼陀那云。",
    "X40n0720_008:0546a23": "苾芻不應為他俗人斷價。不應酬價高下。若無俗",
    "X40n0720_008:0546a24": "人代酬。應可二三得自酬價。過此得惡作罪。薩",
    "X40n0720_008:0546b01": "婆多云。此販賣罪。於一切波逸提中。最是重者。寧",
    "X40n0720_008:0546b02": "作屠兒。不為販賣。何以故。屠兒正害畜生。販賣一",
    "X40n0720_008:0546b03": "切欺害。不問道俗賢愚持戒毀戒。無住不欺。又懷",
    "X40n0720_008:0546b04": "惡心。設若居穀。心恒悕望天下荒餓霜雹災疫。若",
    "X40n0720_008:0546b05": "居鹽。貯積餘物。意常企望四遠反亂王路隔塞。夫",
    "X40n0720_008:0546b06": "販賣者。有如是惡。此販賣物。設與眾僧作食。眾僧",
    "X40n0720_008:0546b07": "不應食。若作四方僧房。不得住中。若作塔作像。不",
    "X40n0720_008:0546b08": "應向禮。又云。但佛作意禮。凡持戒比丘不應受用",
    "X40n0720_008:0546b09": "此物。若此比丘死。此物僧應羯磨分。問曰。不死時",
    "X40n0720_008:0546b10": "不受用此物。何故死便羯磨。答曰。此販賣業。罪過",
    "X40n0720_008:0546b11": "深重。若生在時。眾僧食用此物者。雖復犯戒。有僧",
    "X40n0720_008:0546b12": "福田中。故與受用。以受用故。續作不斷。故僧福田",
    "X40n0720_008:0546b13": "中不聽受用。今世無福。後得重罪。以此因緣。不敢",
    "X40n0720_008:0546b14": "更作。比丘既死。更無販賣因故。是故聽羯磨取物。",
    "X40n0720_008:0546b15": "若販賣物。作食噉。口口波逸提。若作衣。著著波逸",
    "X40n0720_008:0546b16": "提。若作蓐敷臥上。轉轉波逸提。比丘尼捨墮。三",
    "X40n0720_008:0546b17": "小眾突吉羅。是謂為犯。",
    "X40n0720_008:0546b18": "開緣　不犯者。與五眾出家人貿易。自審定不相",
    "X40n0720_008:0546b19": "高下。如市易法。不與餘人貿易。若使淨人貿易。若",
    "X40n0720_008:0546b20": "悔者應還。若以酥易油。以油易酥。無犯。不犯者最",
    "X40n0720_008:0546b21": "初未制戒等。",
    "X40n0720_008:0546b22": "會詳　薩婆多論云。為佛法增上故。為止鬬諍故。",
    "X40n0720_008:0546b23": "為成聖種故。為長信敬故。而結此戒。",
    "X40n0720_008:0546b24": "○第二十一畜長鉢戒",
    "X40n0720_008:0546c01": "總釋。",
    "X40n0720_008:0546c02": "此是共不共戒。僧十尼一。大乘為利益眾生故。不",
    "X40n0720_008:0546c03": "同制。律攝云。情貪積聚。既不自用。復不施人。增",
    "X40n0720_008:0546c04": "長煩惱。妨修正業。為遮斷故。制斯學處。此戒二緣",
    "X40n0720_008:0546c05": "合結。",
    "X40n0720_008:0546c06": "緣起處。",
    "X40n0720_008:0546c07": "佛在給孤獨園。",
    "X40n0720_008:0546c08": "起緣人。",
    "X40n0720_008:0546c09": "六群畜鉢。好者持。不好者置。畜鉢遂多。諸居士譏",
    "X40n0720_008:0546c10": "嫌。沙門釋子求欲無厭。諸比丘聞白佛。呵責結戒。",
    "X40n0720_008:0546c11": "不得畜長鉢。時阿難得蘇摩國貴價鉢。欲奉大迦",
    "X40n0720_008:0546c12": "葉。以大迦葉常畜此鉢。而迦葉不在。白佛。佛問大",
    "X40n0720_008:0546c13": "迦葉。何時當還。答言。却後十日當還。佛言。自今以",
    "X40n0720_008:0546c14": "去。當如是說戒。",
    "X40n0720_008:0546c15": "所立戒相。",
    "X40n0720_008:0546c16": "若比丘畜長鉢。不淨施。得齊十日。過者。尼薩耆波逸",
    "X40n0720_008:0546c17": "提。",
    "X40n0720_008:0546c18": "釋義　鉢者。六種鐵鉢。蘇摩國鉢。烏伽羅國鉢。優",
    "X40n0720_008:0546c19": "伽賒國鉢。黑鉢。赤鉢。大要有二種。鐵鉢。瓦鉢。大鉢",
    "X40n0720_008:0546c20": "三斗。小者斗半(斗字恐傳寫之譌。或是升字也　薩婆多云。鉢者三種。上中下。上鉢",
    "X40n0720_008:0546c21": "受秦升三升。下鉢受秦升一升半。上下兩間是名中鉢。若大於大鉢。小於小鉢。不名為鉢也　根本云。上",
    "X40n0720_008:0546c22": "鉢受二升米飯。中鉢升半。下鉢一升)。此是鉢量。如是應持。應淨施(謂是",
    "X40n0720_008:0546c23": "應量鉢。應受持。若有餘。應作淨施也)。畜長鉢者(律攝云。謂除受持之外所有鉢也。鉢者此",
    "X40n0720_008:0546c24": "異外道。縫葉為器。或手內立拱而食。難養難供。非福田相。世尊許一。非多非少。異俗人外道故。俗人多有",
    "X40n0720_008:0547a01": "畜積。外道無器而食。比丘惟持一鉢。善順中道。資身修業也)。不淨施下(違制成犯)。",
    "X40n0720_008:0547a02": "犯緣　此戒具足三緣。方成本罪。一有心貪畜。二",
    "X40n0720_008:0547a03": "鉢是應量。三過十日不淨施。",
    "X40n0720_008:0547a04": "定罪　此中犯者。一日得鉢。乃至十日得鉢。畜至",
    "X40n0720_008:0547a05": "十一日明相出。十日中所得鉢。盡犯捨墮(餘如長衣戒中",
    "X40n0720_008:0547a06": "不異)。若犯捨墮。鉢不捨。更貿餘鉢。一捨墮。二突吉羅。",
    "X40n0720_008:0547a07": "捨懺不還等。得罪同前。律攝云。若減量。若過",
    "X40n0720_008:0547a08": "量。若擬與餘人出家近圓。濟其所用。雖不分別。無",
    "X40n0720_008:0547a09": "犯。第三分云。鍵[金*咨]小鉢。次鉢聽不作淨施畜。",
    "X40n0720_008:0547a10": "薩婆多云。若畜長白鐵鉢瓦鉢。未燒一切。不應量",
    "X40n0720_008:0547a11": "鉢。突吉羅。比丘尼捨墮。小三眾突吉羅。是謂為",
    "X40n0720_008:0547a12": "犯。",
    "X40n0720_008:0547a13": "開緣　不犯者。十日內淨施。若遣與人。若劫奪想",
    "X40n0720_008:0547a14": "失想。若破想漂想。若奪鉢。失鉢。燒鉢。漂鉢取用。",
    "X40n0720_008:0547a15": "若他與用。若受寄鉢。比丘死遠行休道。被賊惡獸",
    "X40n0720_008:0547a16": "害等。不遣與人。無犯。不犯者最初未制戒等。",
    "X40n0720_008:0547a17": "○第二十二畜鉢求好戒",
    "X40n0720_008:0547a18": "總釋。",
    "X40n0720_008:0547a19": "此是共戒。尼犯亦同。大乘同制。少欲知足。息世譏",
    "X40n0720_008:0547a20": "嫌。律攝云。情貪好故。增長煩惱。招物譏嫌。制斯",
    "X40n0720_008:0547a21": "學處。",
    "X40n0720_008:0547a22": "緣起處。",
    "X40n0720_008:0547a23": "佛在給孤獨園。",
    "X40n0720_008:0547a24": "起緣人。",
    "X40n0720_008:0547b01": "跋難陀鉢破入城。從諸居士乞鉢。彼破一鉢。求眾",
    "X40n0720_008:0547b02": "多鉢畜。諸居士於異時一處集。各自言。我今獲福",
    "X40n0720_008:0547b03": "無量。各各相問。皆共譏嫌。少欲比丘白佛。訶責結",
    "X40n0720_008:0547b04": "戒。",
    "X40n0720_008:0547b05": "所立戒相。",
    "X40n0720_008:0547b06": "若比丘畜鉢減五綴不漏。更求新鉢。為好故。尼薩耆",
    "X40n0720_008:0547b07": "波逸提。彼比丘應往僧中捨。展轉取最下鉢。與之令",
    "X40n0720_008:0547b08": "持。乃至破應持。此是時。",
    "X40n0720_008:0547b09": "釋義　五綴者。相去兩指間。一綴(綴者聯絡也。僧祗云。減五綴者。",
    "X40n0720_008:0547b10": "若有一綴量減五。是名減。若有二綴。乃至有五綴量減五。是名減。滿五綴者。已有五綴量亦滿。是名滿。若",
    "X40n0720_008:0547b11": "四三二一綴。若無綴量滿五。是名滿五。綴量者。破處綴間。相去足一大指。不漏者。謂綴量不滿。又無滲漏",
    "X40n0720_008:0547b12": "也　十誦云。聽用若鐵若銅綴　根本云。若鉢難得。隨意修理。若易得處可棄之。更覓好者)。更求",
    "X40n0720_008:0547b13": "新鉢為好故(僧祇云。或嫌此鉢太大太小太重太輕。若粗若澁。故云為好故)。",
    "X40n0720_008:0547b14": "犯緣　此戒具足四緣。方成本罪。一有心貪好。二",
    "X40n0720_008:0547b15": "從非親居士乞。二減量不漏。四乞求已得。",
    "X40n0720_008:0547b16": "定罪　此中犯者。鉢破減五綴不漏。更求新鉢。捨",
    "X40n0720_008:0547b17": "墮。若滿五綴不漏。更求新鉢。突吉羅。此應捨",
    "X40n0720_008:0547b18": "是中捨者。於此住處僧中捨。摩得勒伽云。若乞",
    "X40n0720_008:0547b19": "得眾多鉢。應捨一意所貪樂者。餘者應與同意(捨已",
    "X40n0720_008:0547b20": "懺罪竟。僧應還彼比丘鉢)。此鉢若貴價。好者應留置。取最下不",
    "X40n0720_008:0547b21": "如者與之。捨懺不還等。得罪同前。僧祇云。是",
    "X40n0720_008:0547b22": "比丘應請持律。知羯磨者。乃至五法成就。僧當羯",
    "X40n0720_008:0547b23": "磨作行鉢人。何等五。不愛。不恚。不怖。不癡。知與不",
    "X40n0720_008:0547b24": "與。是名五。應羯磨差。作如是說。大德僧聽。某甲",
    "X40n0720_008:0547c01": "比丘五法成就。若僧時到。僧差某甲比丘。作行鉢",
    "X40n0720_008:0547c02": "人。如是白。羯磨准此。羯磨者。應僧中唱。大德僧",
    "X40n0720_008:0547c03": "聽。所受持鉢。一切持來。若不唱者。犯越毗尼罪。諸",
    "X40n0720_008:0547c04": "比丘應各各賷己所受持鉢來。若有比丘捨先所",
    "X40n0720_008:0547c05": "受持鉢。更受下鉢持來者。得越毗尼罪。律云。彼",
    "X40n0720_008:0547c06": "比丘鉢應作白已問僧。作如是白。大德僧聽。若",
    "X40n0720_008:0547c07": "僧時到。僧忍聽。以此鉢次第問上座。白如是。作此",
    "X40n0720_008:0547c08": "白已。當持與上座。若上座欲取此鉢與之。應取上",
    "X40n0720_008:0547c09": "座鉢與次座。若與彼比丘。彼比丘應取。不應護眾",
    "X40n0720_008:0547c10": "僧故不取。亦不應以此因緣。受持最下鉢。若受突",
    "X40n0720_008:0547c11": "吉羅。若第二上座取此鉢。應取第二上座鉢與第",
    "X40n0720_008:0547c12": "三上座。若與彼比丘。彼比丘應受。不應護眾僧故",
    "X40n0720_008:0547c13": "不受。亦不應以此因緣。受持最下鉢。若受突吉羅。",
    "X40n0720_008:0547c14": "如是展轉乃至下座若持此比丘鉢。還此比丘。",
    "X40n0720_008:0547c15": "若持最下座鉢與。與時應作白二羯磨。如是與。",
    "X40n0720_008:0547c16": "大德僧聽。若僧時到。僧忍聽。僧今以此最下座鉢。",
    "X40n0720_008:0547c17": "與某甲比丘受持。乃至破。白如是。羯磨准此。彼",
    "X40n0720_008:0547c18": "比丘守護此鉢。不得著瓦石落處。不得著倚杖下。",
    "X40n0720_008:0547c19": "及著倚刀下。不得著懸物下。不得著道中。不得著",
    "X40n0720_008:0547c20": "石上。不得著果樹下。不得著不平地。不得一手捉",
    "X40n0720_008:0547c21": "兩鉢。除指隔中央。不得一手捉鉢兩開戶。除用心。",
    "X40n0720_008:0547c22": "不得著戶閾內戶扉下。不得持鉢著繩牀木牀下。",
    "X40n0720_008:0547c23": "除暫著。不得著繩牀木牀間。不得著繩牀木牀角",
    "X40n0720_008:0547c24": "頭。除暫著。不得立蕩鉢。乃至足令鉢破。彼比丘不",
    "X40n0720_008:0548a01": "應故壞鉢。不應故令失。若故壞。不應作非鉢用。",
    "X40n0720_008:0548a02": "根本云。此鉢不應守持。不應分別。亦不與人應畜",
    "X40n0720_008:0548a03": "二鉢帒。好者安長鉢。不好者安舊鉢。乞食時應將",
    "X40n0720_008:0548a04": "二鉢。得乾飯著長鉢中。得濕飯著舊鉢中。應於舊",
    "X40n0720_008:0548a05": "鉢中食。先洗長鉢。晒曝安置。皆以長鉢為先。安龕",
    "X40n0720_008:0548a06": "及火熏時。皆於好處。先安長鉢。若道行時。舊鉢遣",
    "X40n0720_008:0548a07": "人持。長鉢自持。無人為擎者。長鉢安左畔。舊鉢安",
    "X40n0720_008:0548a08": "右畔。自持而去。此之治罰。乃至盡形或破來。應好",
    "X40n0720_008:0548a09": "護持。違者得越法罪。僧祇云。是持綴鉢比丘若",
    "X40n0720_008:0548a10": "故打破。波逸提。或二師知識等憫其洗鉢。妨道藏",
    "X40n0720_008:0548a11": "去。不見已。更乞。無罪。比丘尼捨墮。小三眾突吉",
    "X40n0720_008:0548a12": "羅。是謂為犯。",
    "X40n0720_008:0548a13": "開緣　不犯者。五綴漏。若減五綴漏。更求新鉢。若",
    "X40n0720_008:0548a14": "從親里索。若從出家人索。若為他索。他為己索。若",
    "X40n0720_008:0548a15": "不求而得。若施僧得鉢時當次得。若自有價買畜。",
    "X40n0720_008:0548a16": "一切無犯。不犯者最初未制戒等。",
    "X40n0720_008:0548a17": "○第二十三使非親織衣戒",
    "X40n0720_008:0548a18": "總釋。",
    "X40n0720_008:0548a19": "此是共戒。尼結亦同。大乘為眾生故。不同學。律",
    "X40n0720_008:0548a20": "攝云。惱物生譏。制斯學處。",
    "X40n0720_008:0548a21": "緣起處。",
    "X40n0720_008:0548a22": "佛在給孤獨園。",
    "X40n0720_008:0548a23": "跋難陀欲縫僧伽黎。入城至諸居士家。乞得線遂",
    "X40n0720_008:0548a24": "多。作是念言。我可更於異處索線縫僧伽黎。比丘",
    "X40n0720_008:0548b01": "云。衣服難得。應辦三衣。我今寧可織作三衣。即持",
    "X40n0720_008:0548b02": "線往。與織師。彼手自作繀。自看織。諸居士譏嫌。少",
    "X40n0720_008:0548b03": "欲比丘聞白佛。訶責結戒。",
    "X40n0720_008:0548b04": "所立戒相。",
    "X40n0720_008:0548b05": "若比丘自乞縷線。使非親里織師。織作三衣者。尼薩",
    "X40n0720_008:0548b06": "耆波逸提。",
    "X40n0720_008:0548b07": "釋義　自乞者。在在處處自乞。縷線者。有十種。",
    "X40n0720_008:0548b08": "如上十種衣線也。織師非親里。與線者非親里",
    "X40n0720_008:0548b09": "犯。織師非親里。與線者是親里。或織師是親里。與",
    "X40n0720_008:0548b10": "線者非親里。或與線者非親里。織師是親里。皆犯。",
    "X40n0720_008:0548b11": "犯緣　此戒具足三緣。方成本罪。一貪心自乞。二",
    "X40n0720_008:0548b12": "非親與織。三織衣已成。",
    "X40n0720_008:0548b13": "定罪　此中犯者。自乞縷線。使織師織作衣。捨墮。",
    "X40n0720_008:0548b14": "若看織。若自手作繀。盡突吉羅。捨懺不還等。",
    "X40n0720_008:0548b15": "得罪同前。僧祇云。自行乞縷。越毗尼心悔。得",
    "X40n0720_008:0548b16": "者。越毗尼罪。織成者。捨墮。根本云。若酬價織",
    "X40n0720_008:0548b17": "者。無犯。薩婆多云。若自織。令五眾織。皆突吉羅。",
    "X40n0720_008:0548b18": "若為無衣故。從非親里乞縷。欲作衣。亦突吉羅。",
    "X40n0720_008:0548b19": "若少衣正應乞衣。不應乞縷作衣。若須縷縫作",
    "X40n0720_008:0548b20": "帶。無犯。比丘尼捨墮。三小眾突吉羅。是謂為犯。",
    "X40n0720_008:0548b21": "開緣　不犯者。織師是親里。與線者是親里。若自",
    "X40n0720_008:0548b22": "織作鉢囊針氈。若作禪帶(十誦云。佛聽腰病比丘畜禪帶。如為舍利弗故。",
    "X40n0720_008:0548b23": "聽畜三種帶。繩織帶。辮帶。毳繩帶。五分云。廣作不聽過人八指。狹作不應減五指。應一種色作。不應雜色",
    "X40n0720_008:0548b24": "作。母論云。除錦上色白皮革。餘一切得用作帶。坐時當用。自束作帶法。廣一磔手。長短隨身量。亦名倚帶)。",
    "X40n0720_008:0548c01": "若作腰帶。若作帽。若作襪。若作鑷熟巾褁革屣巾。",
    "X40n0720_008:0548c02": "無犯。不犯者最初未制戒等。",
    "X40n0720_008:0548c03": "會詳　薩婆多論云。為除惡法故。為止誹謗故。為",
    "X40n0720_008:0548c04": "成聖種故。而結此戒。",
    "X40n0720_008:0548c05": "○第二十四求織好衣戒",
    "X40n0720_008:0548c06": "總釋。",
    "X40n0720_008:0548c07": "此是共戒。尼犯亦同。大乘同制。即是惡求多求。",
    "X40n0720_008:0548c08": "律攝云。招世譏嫌。制斯學處。此戒二緣合結。",
    "X40n0720_008:0548c09": "緣起處。",
    "X40n0720_008:0548c10": "佛在給孤獨園。有一居士。是跋難陀知識。出好線",
    "X40n0720_008:0548c11": "令織師織。作如是衣與。",
    "X40n0720_008:0548c12": "起緣人。",
    "X40n0720_008:0548c13": "織師語跋難陀。跋難陀言。若與我織者。廣大極好。",
    "X40n0720_008:0548c14": "堅緻。中我受持。織師言線少。跋難陀至居士家。更",
    "X40n0720_008:0548c15": "乞線。居士婦出線箱。恣意擇取好者。持與織師。織",
    "X40n0720_008:0548c16": "師言價少。報言。但與我織。我當更與價。居士從他",
    "X40n0720_008:0548c17": "處還。見非我先所勅織衣。問知其故。便生譏嫌。少",
    "X40n0720_008:0548c18": "欲比丘聞白佛。訶責結戒(戒文如後。唯無自恣請之句)。有居士",
    "X40n0720_008:0548c19": "自恣請。與比丘衣。疑不敢答。居士欲與比丘貴價",
    "X40n0720_008:0548c20": "衣。比丘少欲知足。欲得不如者。疑不敢索。佛言。先",
    "X40n0720_008:0548c21": "受自恣請者不犯。當如是說戒。",
    "X40n0720_008:0548c22": "所立戒相。",
    "X40n0720_008:0548c23": "若比丘居士居士婦使織師。為比丘織作衣。彼比丘",
    "X40n0720_008:0548c24": "先不受自恣請。便往織師所。語言。此衣為我作。與我",
    "X40n0720_008:0549a01": "極好織。令廣大堅緻。我當少多與汝價。是比丘與價。",
    "X40n0720_008:0549a02": "乃至一食直。若得衣。尼薩耆波逸提。",
    "X40n0720_008:0549a03": "釋義　居士居士婦使織作衣下(明施主背後發心)。彼比",
    "X40n0720_008:0549a04": "丘先不受自恣請下(明愛好多欲)。此衣為我作。與我極",
    "X40n0720_008:0549a05": "好織。令廣大堅緻(極好織者。謂更要精細。光澤廣大。織時極打。令其堅緻牢密也。",
    "X40n0720_008:0549a06": "極好織是總標。廣大堅緻是別釋)。我當少多與汝價(少多者。一錢乃至十百。價",
    "X40n0720_008:0549a07": "者謂金銀錢寶等)。乃至一食直(是極少之義。乃至最少。與其一餐之工價也)。",
    "X40n0720_008:0549a08": "犯緣　此戒具足四緣。方成本罪。一多欲貪好。二",
    "X40n0720_008:0549a09": "非親居士。三勸織許直。四得衣入手。",
    "X40n0720_008:0549a10": "定罪　此中犯者。先不受自恣請。便往求衣。若得",
    "X40n0720_008:0549a11": "者。捨墮。不得者。突吉羅。捨懺不還等。得罪同",
    "X40n0720_008:0549a12": "前。僧祇云。若但往勸不許價得衣者。越毗尼罪。",
    "X40n0720_008:0549a13": "比丘尼捨墮。三小眾突吉羅。是謂為犯。",
    "X40n0720_008:0549a14": "開緣　不犯者。先受自恣請往求。知足減少求。若",
    "X40n0720_008:0549a15": "從親里索。從出家人索。或為他。或他為己。或不索",
    "X40n0720_008:0549a16": "而得。無犯。不犯者最初未制戒等。",
    "X40n0720_008:0549a17": "○第二十五瞋奪衣戒",
    "X40n0720_008:0549a18": "總釋。",
    "X40n0720_008:0549a19": "此是共戒。尼亦同犯。大乘同制。三賢以捨心為首。",
    "X40n0720_008:0549a20": "十地以檀度為先。律攝云。因取衣事。不忍廢闕。",
    "X40n0720_008:0549a21": "譏嫌煩惱。制斯學處。",
    "X40n0720_008:0549a22": "緣起處。",
    "X40n0720_008:0549a23": "佛在給孤獨園。",
    "X40n0720_008:0549a24": "起緣人。",
    "X40n0720_008:0549b01": "難陀弟子善能勸化(難陀是跋難陀之兄。有一共住弟子。名曰達摩。常懷慚恥。",
    "X40n0720_008:0549b02": "追悔為心。於諸學處。愛樂尊重。善能勸化)。跋難陀欲共人間遊行。即先",
    "X40n0720_008:0549b03": "與彼衣。餘比丘語言。跋難陀痴人。不知誦戒。不知",
    "X40n0720_008:0549b04": "說戒。不知布薩羯磨。後餘時跋難陀欲共人間行。",
    "X40n0720_008:0549b05": "即不隨行。乃索先所與衣。不復相還。跋難陀瞋恚。",
    "X40n0720_008:0549b06": "強奪取衣。比丘高聲言。莫爾。比房比丘聞來集。問",
    "X40n0720_008:0549b07": "知其故白佛。呵責結戒。",
    "X40n0720_008:0549b08": "所立戒相。",
    "X40n0720_008:0549b09": "若比丘先與比丘衣。後瞋恚。若自奪。若教人奪取。還",
    "X40n0720_008:0549b10": "我衣來。不與汝。若比丘還衣。彼取衣。尼薩耆波逸提。",
    "X40n0720_008:0549b11": "釋義　瞋恚者(僧祇云。瞋恚不喜。九惱事也)。若自奪。若教人奪",
    "X40n0720_008:0549b12": "取。還我衣來。不與汝(奪者強取也。或手奪。或口奪。或手口俱奪。謂本有希望。而",
    "X40n0720_008:0549b13": "與衣。情既不遂。而返奪之也)。若比丘還衣。彼取衣(衣入手成犯)。",
    "X40n0720_008:0549b14": "犯緣　此戒具足三緣。方成本罪。一情非折伏。二",
    "X40n0720_008:0549b15": "瞋恚奪取。三衣離彼身藏舉已。",
    "X40n0720_008:0549b16": "定罪　此中犯者。若自奪。若教人奪。取藏舉者。捨",
    "X40n0720_008:0549b17": "墮。若奪而不藏舉者。突吉羅。若著樹上。墻下。",
    "X40n0720_008:0549b18": "籬上。橛上。龍牙杙上。衣架上。繩牀上。木牀上。若小",
    "X40n0720_008:0549b19": "褥大褥上。若机上。若地上。敷取離處。捨墮。不離",
    "X40n0720_008:0549b20": "處者。突吉羅。捨懺不還等。得罪同前。僧祇云。",
    "X40n0720_008:0549b21": "合與別奪。別與合奪。合與合奪。別與別奪。別奪者。",
    "X40n0720_008:0549b22": "得眾多波夜提。合奪者。得一波夜提。若比丘",
    "X40n0720_008:0549b23": "與比丘衣時。作是言。汝住我邊者與。若不住者奪。",
    "X40n0720_008:0549b24": "若汝適我意者與。不適意者還奪。為受經者與。不",
    "X40n0720_008:0549c01": "受經者還奪。一切無犯。若比丘賣衣未取直。若",
    "X40n0720_008:0549c02": "錢直未畢。還取衣者。無罪。若奪俗人衣者。越毗",
    "X40n0720_008:0549c03": "尼心悔。薩婆多論云。奪四眾衣。突吉羅。此戒",
    "X40n0720_008:0549c04": "體。比丘先根本與他衣。後為惱故。暫還奪取。捨墮。",
    "X40n0720_008:0549c05": "衣捨還他。波逸提懺。若先根本與他衣。後根本",
    "X40n0720_008:0549c06": "奪。應計錢。成罪(根本與者。謂實意與彼衣。非有希望而與也。根本奪者。表非折伏暫",
    "X40n0720_008:0549c07": "奪也。計錢成罪者。謂直滿五錢。成盜罪也)。若先暫與他衣。後便奪取。無",
    "X40n0720_008:0549c08": "罪。若和尚為折伏弟子。令離惡法故。暫奪衣。無",
    "X40n0720_008:0549c09": "罪。比丘尼捨墮。餘三眾突吉羅。是謂為犯。",
    "X40n0720_008:0549c10": "開緣　不犯者。不瞋恚言。我悔不與汝衣。還我衣",
    "X40n0720_008:0549c11": "來。若彼人亦知其人心悔。即還衣。若餘人語言。此",
    "X40n0720_008:0549c12": "比丘欲悔還他衣。若借他衣著。無道理還奪取。若",
    "X40n0720_008:0549c13": "恐失衣。若恐壞。若彼破戒破見破威儀。若被舉。若",
    "X40n0720_008:0549c14": "滅擯。若應滅擯。若命難梵行難。如是一切奪取。不",
    "X40n0720_008:0549c15": "藏舉。不犯。不犯者最初未制戒等。",
    "X40n0720_008:0549c16": "○第二十六過七日藥戒",
    "X40n0720_008:0549c17": "總釋。",
    "X40n0720_008:0549c18": "此是共戒。尼亦同犯。大乘比丘同學。此是制罪。",
    "X40n0720_008:0549c19": "律攝云。因病藥事。貪煩惱故。制斯學處。",
    "X40n0720_008:0549c20": "緣起處。",
    "X40n0720_008:0549c21": "佛在給孤獨園。諸比丘秋月風病動。形體枯燥。又",
    "X40n0720_008:0549c22": "生惡瘡。世尊聽諸比丘時與非時服五種藥。當食",
    "X40n0720_008:0549c23": "當藥。不令粗現。",
    "X40n0720_008:0549c24": "起緣人。",
    "X40n0720_008:0550a01": "畢陵伽婆蹉(此云餘習。大論云。是長老常患眼痛。乞食常度恒水。到恒水邊。彈指言。小",
    "X40n0720_008:0550a02": "婢駐流。水即兩斷。得過乞食。是恒水神往白佛。佛弟子常罵我。言小婢駐流。佛言。畢陵伽婆蹉懺謝恒神。",
    "X40n0720_008:0550a03": "彼即合掌。語恒神言。小婢懺謝。是時大眾笑之。云何懺謝而復罵耶。佛語恒神。汝見彼合掌懺謝不。懺謝",
    "X40n0720_008:0550a04": "無慢。而有此言。當知非惡。此人五百世來。常生婆羅門家。常自憍貴。輕賤餘人。本來所習口言而已。非心",
    "X40n0720_008:0550a05": "憍也。具德經云能苦中善行悲行。畢陵伽婆蹉是)。在羅閱城。多有所識。亦",
    "X40n0720_008:0550a06": "多徒眾。大得酥油生酥蜜石蜜。諸弟子積聚藏舉。",
    "X40n0720_008:0550a07": "處處流漫。房舍臭穢。諸長者譏嫌。比丘白佛。訶責",
    "X40n0720_008:0550a08": "結戒。",
    "X40n0720_008:0550a09": "所立戒相。",
    "X40n0720_008:0550a10": "若比丘有病。殘藥酥油生酥蜜石蜜。齊七日得服。若",
    "X40n0720_008:0550a11": "過七日服者。尼薩耆波逸提。",
    "X40n0720_008:0550a12": "釋義　病者(僧祇云。病有二種。一主病。謂饑渴二種。二客病。有四百四病。風大不調有",
    "X40n0720_008:0550a13": "一百一病。火大不調有一百一病。水大不調有一百一病。雜症有一百一病。若風病當油脂治。熱病當用",
    "X40n0720_008:0550a14": "酥治。水病當用蜜治。雜病當盡和諸藥治)。殘藥酥油生酥蜜石蜜。齊七",
    "X40n0720_008:0550a15": "口得服(薩婆多云。此戒體。若病比丘須七日藥。自無淨人求倩難得。應從淨人手受。從比丘",
    "X40n0720_008:0550a16": "口。受已隨著一處。七日內自取而食。若病重口不受。亦得服。設看病比丘手受口受。亦成受法。如是受已。",
    "X40n0720_008:0550a17": "聽共殘宿隨意而食。故云殘藥也。酥者。是牛羊等。酥油者。是苣蕂蔓菁及木蜜等。并五種脂。如法澄漉而",
    "X40n0720_008:0550a18": "服。蜜謂蜂蜜。石蜜謂蔗糖中攝。齊七日者。謂聖制數極齊七日。過此成犯)。",
    "X40n0720_008:0550a19": "犯緣　此戒具足三緣。方成本罪。一有貪味心。二",
    "X40n0720_008:0550a20": "是七日藥。三過限不捨。",
    "X40n0720_008:0550a21": "定罪　此中犯者。一日得藥畜。乃至七日得藥畜。",
    "X40n0720_008:0550a22": "八日明相出。七日所得藥。盡捨墮(如長衣戒中不異。唯七日之別",
    "X40n0720_008:0550a23": "爾)。若犯捨墮。藥不捨。更貿餘藥。一捨墮一突吉羅。",
    "X40n0720_008:0550a24": "捨已懺罪竟。僧當還彼比丘藥。彼比丘所有過",
    "X40n0720_008:0550b01": "七日。酥油塗戶響蜜石蜜。與守園人。若至七日。所",
    "X40n0720_008:0550b02": "捨與比丘食之。若減七日。應還此比丘。作白二羯",
    "X40n0720_008:0550b03": "磨。此比丘取已。當用塗脚若然燈。捨懺不還等。",
    "X40n0720_008:0550b04": "得罪同前(此五長戒中一事)。根本律云。應在午前當淨洗",
    "X40n0720_008:0550b05": "手。受取其藥。一同梵行邊。作如是說。具壽存念。",
    "X40n0720_008:0550b06": "我苾芻某甲有此病緣。清淨醫藥我今守持。於七",
    "X40n0720_008:0550b07": "日內自服。及同梵行者。如是三說。若服一日。即告",
    "X40n0720_008:0550b08": "同梵行者云。此病藥已服一日。餘有六日在。我當",
    "X40n0720_008:0550b09": "服之。乃至七日皆應告知。過七日已。尚有餘藥。應",
    "X40n0720_008:0550b10": "捨與淨人。或與求寂。律攝云。為好容儀。或著滋",
    "X40n0720_008:0550b11": "味。或求肥盛。或詐偽心服食諸藥。皆惡作罪。五",
    "X40n0720_008:0550b12": "分云。應捨與僧。僧捨與白衣沙彌。若用然燈塗足",
    "X40n0720_008:0550b13": "捨藥。比丘不得用。一切皆不得噉。比丘尼捨墮。",
    "X40n0720_008:0550b14": "三小眾突吉羅。是謂為犯。",
    "X40n0720_008:0550b15": "開緣　不犯者(本律如前捨懺中明)。十誦律云。若重病不犯。",
    "X40n0720_008:0550b16": "食四含消藥時。應作是念。我以治病故。含不為美",
    "X40n0720_008:0550b17": "味(四含消藥。酥油蜜石蜜)。善見云。若酥未滿七日。布施沙彌。",
    "X40n0720_008:0550b18": "至第八日。若有急須用。得就沙彌乞食。無罪。不犯",
    "X40n0720_008:0550b19": "者最初未制戒等。",
    "X40n0720_008:0550b20": "○第二十七雨浴衣求用非時戒",
    "X40n0720_008:0550b21": "總釋。",
    "X40n0720_008:0550b22": "此是不共戒。尼犯不同。大乘同制。律攝云。貪求",
    "X40n0720_008:0550b23": "利養。多乞雨衣。違出離行故。制斯學處。",
    "X40n0720_008:0550b24": "緣起處。",
    "X40n0720_008:0550c01": "佛在給孤獨園。毗舍佉母請佛及僧。明日食時至。",
    "X40n0720_008:0550c02": "遣婢至僧伽藍中。白時到。時天大雨。諸比丘盡雨",
    "X40n0720_008:0550c03": "中浴。婢至遙見比丘盡裸形浴。謂是裸形外道。還",
    "X40n0720_008:0550c04": "白主母。母復遣。往白佛及比丘。至受供訖。母請八",
    "X40n0720_008:0550c05": "願。願與客比丘食。遠行比丘食。病比丘食。病比丘",
    "X40n0720_008:0550c06": "藥。瞻病人食。供給比丘粥。供給比丘雨浴衣。與比",
    "X40n0720_008:0550c07": "丘尼浴衣。佛皆聽許。",
    "X40n0720_008:0550c08": "起緣人。",
    "X40n0720_008:0550c09": "六羣比丘聞佛聽畜雨浴衣。即一切時春夏冬常",
    "X40n0720_008:0550c10": "求雨浴衣。不捨雨衣。便持餘用。現有雨衣。猶裸形",
    "X40n0720_008:0550c11": "浴。諸比丘白佛。訶責結戒。",
    "X40n0720_008:0550c12": "所立戒相。",
    "X40n0720_008:0550c13": "若比丘春殘一月在。當求雨浴衣。半月應用浴。若比",
    "X40n0720_008:0550c14": "丘過一月前求雨浴衣。過半月前用浴。尼薩耆波逸",
    "X40n0720_008:0550c15": "提。",
    "X40n0720_008:0550c16": "釋義　春殘一月者(謂西域國風。以四月為一際。以十二月十六日至四月十",
    "X40n0720_008:0550c17": "五日為春四月。四月十六日至八月十五日為夏四月。八月十六日至十二月十五日為冬四月。而無秋",
    "X40n0720_008:0550c18": "分。今云春殘一月在。謂春際已過三月。餘有一月在。故云殘也。一月者。即三月後十五日。四月前十五日。",
    "X40n0720_008:0550c19": "是名春殘一月也)。常求雨浴衣(當求者。世尊聽許乞索勸化。求時不應從小家處處",
    "X40n0720_008:0550c20": "來一尺二尺。應從殷有大家中求。若一人邊得。眾多人邊得。是名求　雨浴衣者。薩婆多云。畜雨浴衣。凡",
    "X40n0720_008:0550c21": "有二事。天雨時以障四邊。於中澡浴。若天熱時。亦以自障。於中浴。二以夏月多雨。常褁三衣。擔持行來)。",
    "X40n0720_008:0550c22": "半月應用浴(謂三月十六日以去。應求應作。四月一日以去。當用澡浴。擔持行來)。若",
    "X40n0720_008:0550c23": "比丘過一月前求雨浴衣。過半月前用浴(過一月前求者。",
    "X40n0720_008:0550c24": "即三月十六日以前求索。過半月前用浴者。謂四月一日以前浴。是名前求前用也)。",
    "X40n0720_008:0551a01": "犯緣　此戒具足二緣。方成本罪。一心貪過求。二",
    "X40n0720_008:0551a02": "慢教過用。",
    "X40n0720_008:0551a03": "定罪　此中犯者。三月十六前求。四月一日前用。",
    "X40n0720_008:0551a04": "捨墮。捨懺不還等。得罪同前。僧祇云。此衣不",
    "X40n0720_008:0551a05": "得受當三衣。不得淨施。不得著入河中池中浴。不",
    "X40n0720_008:0551a06": "得小小雨時著浴。當大雨時被浴。若雨卒止。垢液",
    "X40n0720_008:0551a07": "者著入餘水中浴。無罪。餘時亦不得裸身浴。當",
    "X40n0720_008:0551a08": "著舍勒(即短裙也)或餘故衣。不得著雨衣種種作事。若",
    "X40n0720_008:0551a09": "食欲以油塗身。若病時。若多人行處。得繫兩頭作",
    "X40n0720_008:0551a10": "障。至八月十五日當捨。一比丘僧中唱。大德僧",
    "X40n0720_008:0551a11": "聽。今日僧捨雨浴衣。如是三說。若至十六日捨者。",
    "X40n0720_008:0551a12": "越毗尼罪。捨己得用作三衣。亦得說淨。亦得入",
    "X40n0720_008:0551a13": "餘水中浴。種種著作。無罪。薩婆多云。比丘尼得",
    "X40n0720_008:0551a14": "畜浴衣。不得畜雨浴衣。以尼弱劣擔持為難。是故",
    "X40n0720_008:0551a15": "不聽。若閏三月不應前三月求作雨衣。應後三月",
    "X40n0720_008:0551a16": "十六日求作雨衣。比丘不畜雨浴衣。無罪。善見",
    "X40n0720_008:0551a17": "云。雨時四月合春末十五日。一百三十五日用。若",
    "X40n0720_008:0551a18": "有雨浴衣不用。裸形洗浴。突吉羅。比丘尼等四",
    "X40n0720_008:0551a19": "眾突吉羅。是謂為犯。",
    "X40n0720_008:0551a20": "開緣　不犯者。三月十六日。求四月一日用。若捨",
    "X40n0720_008:0551a21": "雨衣已。乃更作餘用。若著浴衣浴。若無浴衣。若作",
    "X40n0720_008:0551a22": "浴衣。若浣染。若舉處染(該是深字。誤寫染字)。無犯。不犯者最",
    "X40n0720_008:0551a23": "初未制戒等。",
    "X40n0720_008:0551a24": "○第二十八過時受畜急施衣戒",
    "X40n0720_008:0551b01": "總釋。",
    "X40n0720_008:0551b02": "此是共戒。尼結同罪。大乘為眾生故。不同制。亦須",
    "X40n0720_008:0551b03": "如法淨施。律攝云。於安居中。共分衣利。因生違",
    "X40n0720_008:0551b04": "惱。為求衣事。過限廢闕。譏嫌煩惱。制斯學處。",
    "X40n0720_008:0551b05": "緣起處。",
    "X40n0720_008:0551b06": "佛在毗蘭若。受婆羅門請。夏安居竟(五分云。毗蘭若邑有婆羅",
    "X40n0720_008:0551b07": "門。名毗蘭若。波斯匿王以此邑封之　十誦云。字阿耆達。是婆羅門王　薩婆多云。阿耆達者。以供養火",
    "X40n0720_008:0551b08": "故)。佛告阿難。汝往語婆羅門。我受汝夏安居訖。今",
    "X40n0720_008:0551b09": "欲人間遊行。阿難往告。時婆羅門自責。九十日中",
    "X40n0720_008:0551b10": "竟不供養佛僧(佛九十日唯食馬麥。佛言。過去世時。有比婆葉如來。在槃頭摩跋[撼心]",
    "X40n0720_008:0551b11": "中。與大比丘眾俱。有槃頭王。與諸臣民。請佛供養。及比丘僧。爾時城中有婆羅門。名山王。教五百童子。王",
    "X40n0720_008:0551b12": "設會先請。佛默然許之。王還具饌已畢。即執香爐。啟曰。惟願屈尊。來受我供。佛勅大眾。往詣王宮。食畢各",
    "X40n0720_008:0551b13": "還。時為病比丘。請食而歸。過婆羅門所。時婆羅門見食香美。便起妬意。此髠頭沙門正應食馬麥。不應食",
    "X40n0720_008:0551b14": "甘饌。亦教童子言。此等師主皆食馬麥。時婆羅門者則我身是。五百童子者五百阿羅漢是。我時言他食",
    "X40n0720_008:0551b15": "馬麥。故受諸苦報。經歷地獄。無數千歲。今雖得佛。由此殘緣。我及眾等。於毗蘭若邑。食馬麥九十日。以償",
    "X40n0720_008:0551b16": "殘報也)。往世尊所。禮佛足已。却坐一面(善見云。却者。猶如日轉。一",
    "X40n0720_008:0551b17": "面者。在一邊。智慧之人。到宿德所。坐避六法。何謂六法。一者極遠。若欲共語。言聲不及故。二者太近。觸忤",
    "X40n0720_008:0551b18": "宿德故。三者上風。身氣臭故。四者高處。不恭敬故。五者當眼前。瞻視難故。六者在後。宿德共語。迴轉難故。",
    "X40n0720_008:0551b19": "言却坐一面。離此六法也)。世尊為說妙法。令心歡喜。婆羅門設",
    "X40n0720_008:0551b20": "供。并施衣。佛聽比丘受夏衣。",
    "X40n0720_008:0551b21": "起緣人。",
    "X40n0720_008:0551b22": "六羣即一切時常乞衣。安居未竟。亦乞衣。亦受衣。",
    "X40n0720_008:0551b23": "跋難陀在一處安居竟。聞異處安居比丘大得利",
    "X40n0720_008:0551b24": "養。即往彼處。處分衣分。大得衣。持來入祇洹精舍。",
    "X40n0720_008:0551c01": "諸比丘聞。嫌責白佛。佛以無數方便訶責。時舍衛",
    "X40n0720_008:0551c02": "國波斯匿王境內人民反叛(波斯匿王。晉言和悅。西域記云。正名鉢邏",
    "X40n0720_008:0551c03": "斯那。唐言勝軍。淨法師譯為勝光。仁王經云。是波斯匿王已於過去十千劫龍光佛法中。王為四地菩薩)。",
    "X40n0720_008:0551c04": "梨師達多富那羅二大臣(梨師達多。此云仙授。又云仙施又云仙與。謂從",
    "X40n0720_008:0551c05": "仙人邊。求得子故。富那羅或云富蘭那。此云故舊。又翻宿舊。是仙授之兄。此兄弟二人是波斯匿王大臣。",
    "X40n0720_008:0551c06": "於拘薩羅國。錢財巨富。無與等者。而能於佛及四部眾。等共受用。不計我所。雜阿含經彼自說言。波斯匿",
    "X40n0720_008:0551c07": "王欲入園觀。令我乘於大象。載第一宮女。一在我前。一在我後。我坐其中。象下坂時。前者抱我頸。後者攀",
    "X40n0720_008:0551c08": "我背。象上坂時。後者抱我頸。前者攀我矜。彼諸婇女為娛樂王故。衣繒綵衣。著眾妙香瓔珞莊嚴。我與同",
    "X40n0720_008:0551c09": "遊。常護三事。一者御象恐失正道。二者自護心恐生染著。三者自護持恐其顛墜。我於爾時。於王婇女。無",
    "X40n0720_008:0551c10": "一剎那不正思惟。佛讚長者。善哉善哉。能善護心。然富蘭那耑修梵行。離欲清淨。不著香華。遠離凡鄙。持",
    "X40n0720_008:0551c11": "戒為勝。梨師達不耑修梵行。然其知足達四聖諦。智慧為勝。後時二俱命終。佛記二人。一持戒勝。一智慧",
    "X40n0720_008:0551c12": "勝。二俱同生一趣。同一受生。同於後世。得斯陀含果。生兜率天。一來世間。盡苦邊際)。王勅使",
    "X40n0720_008:0551c13": "征。二大臣作是念。我等往征。未知得還否。欲為僧",
    "X40n0720_008:0551c14": "設食并施衣。諸比丘以安居未竟。不敢受衣白佛。",
    "X40n0720_008:0551c15": "佛言。聽諸比丘受急施衣。結戒。",
    "X40n0720_008:0551c16": "所立戒相。",
    "X40n0720_008:0551c17": "若比丘十日未竟夏三月。諸比丘得急施衣。比丘知",
    "X40n0720_008:0551c18": "是急施衣當受。受已乃至衣時應畜。若過畜者。尼薩",
    "X40n0720_008:0551c19": "耆波逸提。",
    "X40n0720_008:0551c20": "釋義　十日未竟夏三月者(謂自恣猶有十日在。即七月初六日未至",
    "X40n0720_008:0551c21": "七月十五日。故云十日未竟夏三月也)。急施衣者受便得。不受便失",
    "X40n0720_008:0551c22": "(薩婆多云。若王施。若王夫人施。若王子施。大官鬪將施。以諸貴人善心難得。又難可數見。若女欲嫁時。以",
    "X40n0720_008:0551c23": "至壻家。不得自在故。今得自在。以物施僧。若病人施以善心故。以物施僧。令存亡有益。因急事施。故名急",
    "X40n0720_008:0551c24": "施衣也)。衣時者自恣竟。不受迦絺那衣一月。受迦絺",
    "X40n0720_008:0552a01": "那衣五月。自恣十日在。若比丘得急施衣。比丘",
    "X40n0720_008:0552a02": "知是急施衣應受。受已即十日應畜。到自恣竟。不",
    "X40n0720_008:0552a03": "受迦絺那衣一月。受迦絺那衣五月。若自恣九",
    "X40n0720_008:0552a04": "日在得急施衣。比丘知是急施衣應受。受已即九",
    "X40n0720_008:0552a05": "日應畜。到自恣竟。不受迦絺那衣一月。受迦絺那",
    "X40n0720_008:0552a06": "衣五月。更增一日(如是自恣八日七日六日五日四日三日二日若自恣一日在",
    "X40n0720_008:0552a07": "後。更增九日准知)。若過畜(謂過一月五月成犯)。",
    "X40n0720_008:0552a08": "犯緣　此戒具足三緣。方成本罪。一有貪畜心。二",
    "X40n0720_008:0552a09": "非急施衣。三過前過後畜。",
    "X40n0720_008:0552a10": "定罪　此中犯者。得急施衣。若過前過後。捨墮(過前",
    "X40n0720_008:0552a11": "者謂七月初五日已前而輒受衣。過後者。謂一月五月竟不淨施等而仍畜)。捨懺不還",
    "X40n0720_008:0552a12": "等。得罪同前(五長中一事也)。薩婆多云。除十日。急施衣。一",
    "X40n0720_008:0552a13": "切安居衣。必待自恣時分。若安居中分。突吉羅。",
    "X40n0720_008:0552a14": "根本云。若在夏中。或施主欲自手行施。取亦無犯。",
    "X40n0720_008:0552a15": "若差得藏衣。苾芻或施主作是語。我行還自手",
    "X40n0720_008:0552a16": "當施。雖過時分畜。亦無犯。比丘尼捨墮。三小眾",
    "X40n0720_008:0552a17": "突吉羅。是謂為犯。",
    "X40n0720_008:0552a18": "開緣　不犯者。得急施衣。不過前。不過後。不犯。若",
    "X40n0720_008:0552a19": "奪衣失衣燒衣漂衣過前。不犯。奪失燒漂想。若險",
    "X40n0720_008:0552a20": "難道路不通。乃至命難梵行難。若彼受寄比丘。或",
    "X40n0720_008:0552a21": "死。或出行。捨戒。賊劫惡獸害等過後。無犯。不犯者",
    "X40n0720_008:0552a22": "最初未制戒等。",
    "X40n0720_008:0552a23": "○第二十九後月離衣過六夜戒",
    "X40n0720_008:0552a24": "總釋。",
    "X40n0720_008:0552b01": "此是不共戒。大乘比丘同學。律攝云。因不善護",
    "X40n0720_008:0552b02": "身離衣事故。及慢教煩惱。制斯學處。",
    "X40n0720_008:0552b03": "緣起處。",
    "X40n0720_008:0552b04": "佛在給孤獨園。諸比丘夏安居訖。後迦提一月滿",
    "X40n0720_008:0552b05": "在阿蘭若處住。多有賊難。劫奪衣鉢。又打撲比丘。",
    "X40n0720_008:0552b06": "比丘皆趨祇桓精舍聚住。佛問知其故。聽留一一",
    "X40n0720_008:0552b07": "衣置舍內。",
    "X40n0720_008:0552b08": "起緣人。",
    "X40n0720_008:0552b09": "六羣聞佛聽留衣置舍內。便留衣置舍內。囑親友",
    "X40n0720_008:0552b10": "比丘已。出行。受囑比丘出衣晒之。諸比丘問知其",
    "X40n0720_008:0552b11": "故。白佛。訶責結戒。",
    "X40n0720_008:0552b12": "所立戒相。",
    "X40n0720_008:0552b13": "若比丘夏三月竟。後迦提一月滿在阿蘭若。有疑恐",
    "X40n0720_008:0552b14": "怖處住。比丘在如是處住。三衣中欲留一一衣置舍",
    "X40n0720_008:0552b15": "內。諸比丘有因緣。離衣宿。乃至六夜若過者。尼薩耆",
    "X40n0720_008:0552b16": "波逸提。",
    "X40n0720_008:0552b17": "釋義　夏三月竟(謂前安居者。坐夏三月已竟。至七月十五日。故云夏三月竟)。",
    "X40n0720_008:0552b18": "後迦提一月滿在阿蘭若(按迦提翻功德。又翻昴星。昴星。直此月故。謂七",
    "X40n0720_008:0552b19": "月十六日至八月十五日。是夏安居最後一月。故云後迦提一月也。言滿在阿蘭若者。謂受後安居者。雖",
    "X40n0720_008:0552b20": "同前安居者。七月十五日自恣。仍須住滿三月為期。以終後安居之局。故云滿在阿蘭若處也)。阿",
    "X40n0720_008:0552b21": "蘭若去村五百弓。遮摩羅國弓長四肘。用中肘量",
    "X40n0720_008:0552b22": "(如離衣戒中釋)。有疑者。疑有賊盜。恐怖者。中有恐怖賊盜。",
    "X40n0720_008:0552b23": "留一一衣(僧祇云。一一衣者。僧伽黎。鬱多羅僧。安陀會。不得寄僧伽黎安陀會。得寄",
    "X40n0720_008:0552b24": "鬱多羅僧。（文）無僧伽黎。不得入聚落乞食。安陀會以著身故。不得單著僧伽黎)舍內者。村",
    "X40n0720_008:0552c01": "聚也。有因緣者(五分云。若塔事和尚阿闍黎事及以他事)。六夜者(薩婆多云。",
    "X40n0720_008:0552c02": "從七月十六日次第六夜聽阿蘭若安居。比丘離衣宿所以聽者。外國此六夜中間是賊發時。是故聽也)。",
    "X40n0720_008:0552c03": "彼六夜竟。第七夜明相未出前。若捨衣。若手捉衣。",
    "X40n0720_008:0552c04": "若至擲石所及處(言擲石所及處者。非蘭若界限。乃是寄衣聚落之勢分也。過者",
    "X40n0720_008:0552c05": "犯)。",
    "X40n0720_008:0552c06": "犯緣　此戒具足三緣。方成本罪。一有慢教心。二",
    "X40n0720_008:0552c07": "是離三衣。三違制過限。",
    "X40n0720_008:0552c08": "定罪　此中犯者。離衣六夜竟。第七夜明相未出",
    "X40n0720_008:0552c09": "前不捨衣。不手捉衣。不至擲石所及處住。第七夜",
    "X40n0720_008:0552c10": "明相出。犯捨墮。除三衣已。離餘衣。突吉羅。捨",
    "X40n0720_008:0552c11": "懺不還等。得罪同前。五分云。若一宿二宿乃至",
    "X40n0720_008:0552c12": "五宿事訖不還。突吉羅。律攝云。至第七夜明相",
    "X40n0720_008:0552c13": "未出。得惡作罪(此謂故不作捨衣。乃至擲石所及處。心懷慢教。是故先得惡作。明相",
    "X40n0720_008:0552c14": "出時。便得捨墮)。善見云。寄衣已六夜一往看。見衣已還",
    "X40n0720_008:0552c15": "阿蘭若處(如是相續六夜往看不犯)。餘四眾突吉羅。是謂為犯。",
    "X40n0720_008:0552c16": "開緣　不犯者。已經六夜。第七夜明相未出到衣",
    "X40n0720_008:0552c17": "所。若捨衣。若手捉衣。若至擲石所及處。不犯。若奪",
    "X40n0720_008:0552c18": "失燒漂。不捨衣。不手捉衣。不至擲石所及處。不犯。",
    "X40n0720_008:0552c19": "若船濟不通。道路險難。一切難緣等不捨衣。不手",
    "X40n0720_008:0552c20": "捉衣。不至擲石所及處。一切不犯。不犯者最初未",
    "X40n0720_008:0552c21": "制戒等。",
    "X40n0720_008:0552c22": "○第三十迴僧物入己戒",
    "X40n0720_008:0552c23": "總釋。",
    "X40n0720_008:0552c24": "此是共戒。尼犯亦同。大乘同制。即取十方僧物入",
    "X40n0720_008:0553a01": "己。律攝云。由貪煩惱。制斯學處。此戒二緣合結。",
    "X40n0720_008:0553a02": "緣起處。",
    "X40n0720_008:0553a03": "佛在給孤獨園。",
    "X40n0720_008:0553a04": "起緣人。",
    "X40n0720_008:0553a05": "有一居士。欲飯佛及僧。布施好衣。跋難陀聞即往",
    "X40n0720_008:0553a06": "語言。居士眾僧有大善利威力福德。施僧者多。汝",
    "X40n0720_008:0553a07": "今食施眾僧衣可施我。居士聽之。次日請僧至舍。",
    "X40n0720_008:0553a08": "居士見長老比丘威儀具足。發大聲悔。比丘問知",
    "X40n0720_008:0553a09": "其故。白佛。呵責結戒。斷僧物入己捨墮。諸比丘不",
    "X40n0720_008:0553a10": "知是僧物。非僧物。為許僧。不許僧。後乃知是僧物。",
    "X40n0720_008:0553a11": "已許僧。或有作捨墮懺悔者。或慚愧者。佛言不知",
    "X40n0720_008:0553a12": "無犯。當如是說戒。",
    "X40n0720_008:0553a13": "所立戒相。",
    "X40n0720_008:0553a14": "若比丘知是僧物。自求入己者。尼薩耆波逸提。",
    "X40n0720_008:0553a15": "釋義　僧物者。為僧故作。未許僧。已許僧。已捨與",
    "X40n0720_008:0553a16": "僧(僧祇云。僧有八種。比丘僧。比丘尼僧。客僧。去僧。舊住僧。安居僧。和合僧。不和合僧)。物者。",
    "X40n0720_008:0553a17": "衣鉢坐具針筒。下至飲水器(僧祗云。有八種物。時分。夜分。七日。終身。隨",
    "X40n0720_008:0553a18": "物。重物。不淨物。淨不淨物)。自求入己者(自往來索。以僧物攝歸入己)。",
    "X40n0720_008:0553a19": "犯緣　此戒具足四緣。方成本罪。一心貪取。二是",
    "X40n0720_008:0553a20": "僧物。三作僧物想。四物已入手。",
    "X40n0720_008:0553a21": "定罪　此中犯者。知是僧物。自求入己。捨墮。若",
    "X40n0720_008:0553a22": "物許僧轉與塔。若許塔轉與僧。許四方僧轉",
    "X40n0720_008:0553a23": "與現前僧。許現前僧轉與四方僧。許比丘僧",
    "X40n0720_008:0553a24": "轉與比丘尼僧。許比丘尼僧轉與比丘僧。許",
    "X40n0720_008:0553b01": "異處與異處。皆突吉羅。已許作許想。捨墮。已",
    "X40n0720_008:0553b02": "許疑。突吉羅。未許作許想。突吉羅。未許疑。突",
    "X40n0720_008:0553b03": "吉羅。捨懺不還等。得罪同前。僧祇云。若有人",
    "X40n0720_008:0553b04": "欲布施。問比丘言。應施何處。答言。隨汝心所敬處。",
    "X40n0720_008:0553b05": "復問何處果報多。答言。施僧果報多。復問何等清",
    "X40n0720_008:0553b06": "淨持戒有功德僧。答言。僧無犯戒。不清淨者。若持",
    "X40n0720_008:0553b07": "物來施比丘。應語言。施僧得大果報。若言我已曾",
    "X40n0720_008:0553b08": "施僧。今正欲施尊者。受之。無罪。若知物向僧。迴",
    "X40n0720_008:0553b09": "令向己。捨墮。是物僧不應還。僧應受用。若迴與餘",
    "X40n0720_008:0553b10": "人。波逸提。知物向此畜生。迴與餘畜生。越毗尼",
    "X40n0720_008:0553b11": "心悔。五分云。若施主自迴欲與僧物與己。不犯。",
    "X40n0720_008:0553b12": "薩婆多云。若物向僧。與前人說法。令物自入己。",
    "X40n0720_008:0553b13": "捨墮。物則還僧。向三二一比丘。突吉羅。以物施",
    "X40n0720_008:0553b14": "此塔。迴向彼塔。物即入彼塔。不須還以福同故。比",
    "X40n0720_008:0553b15": "丘作突吉羅懺。以物施此僧祇。迴向餘僧祇。物",
    "X40n0720_008:0553b16": "入餘僧祇。不須還。以僧祇同故。比丘作突吉羅懺。",
    "X40n0720_008:0553b17": "以自恣臘與此眾僧。迴向餘僧。自恣物應還。與",
    "X40n0720_008:0553b18": "此眾僧。以自恣物所屬異故。比丘作突吉羅懺。若",
    "X40n0720_008:0553b19": "不還。計錢成罪。面門臘亦如是。知物向一人。",
    "X40n0720_008:0553b20": "迴向餘人。應還取此物。已歸此物主。作突吉羅懺。",
    "X40n0720_008:0553b21": "若不還彼物。計錢成罪。律攝云。見他將物施無",
    "X40n0720_008:0553b22": "恥眾。自觀己。身福勝施彼。為益施主。便迴入己者。",
    "X40n0720_008:0553b23": "無犯。比丘尼捨墮。三小眾突吉羅。是謂為犯。",
    "X40n0720_008:0553b24": "開緣　不犯者。若不知。若已許作不許想。若許少",
    "X40n0720_008:0553c01": "勸令與多。若許少人勸與多人。欲許惡。勸與好者。",
    "X40n0720_008:0553c02": "或戲笑語。若誤語。獨處語。或眠中語。欲說此乃錯",
    "X40n0720_008:0553c03": "說彼。一切無犯。不犯者最初未制戒等。",
    "X40n0720_008:0553c04": "會詳　法苑云。貪有二種報。一者多欲。謂因前世",
    "X40n0720_008:0553c05": "縱恣貪欲心無止息。故感今生。業習不忘。倍復增",
    "X40n0720_008:0553c06": "勝。而生貪著也。二者無厭。謂因前世貪求不已展",
    "X40n0720_008:0553c07": "轉馳逐。故感今生。業習不忘。欲心轉盛。用之無度。",
    "X40n0720_008:0553c08": "求之無厭也。",
    "X40n0720_008:0553c09": "三結問。",
    "X40n0720_008:0553c10": "諸大德。我已說三十尼薩耆波逸提法。今問諸大德。",
    "X40n0720_008:0553c11": "是中清淨不(三問)。",
    "X40n0720_008:0553c12": "四勸持。",
    "X40n0720_008:0553c13": "諸大德。是中清淨默然故。是事如是持。",
    "X40n0720_008:0553c15": "毗尼關要卷第八"
}