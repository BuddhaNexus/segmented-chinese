{
    "T52n2103_023:0262c20": "廣弘明集卷第二十三",
    "T52n2103_023:0262c22": "大唐西明寺沙門釋道宣撰",
    "T52n2103_023:0262c23": "僧行篇第五",
    "T52n2103_023:0262c24": "序曰。夫論僧者六和為體。謂戒見利及三業",
    "T52n2103_023:0262c25": "也。是以道洽幽明。德通賢聖。開物成務則福",
    "T52n2103_023:0262c26": "被人天。導解律儀則化垂空有並由式敬六",
    "T52n2103_023:0262c27": "和揚明三寶。內蕩四魔之弊。外傾八慢之幢。",
    "T52n2103_023:0262c28": "遂使三千圍內咸稟僧規。六萬遐年俱遵聲",
    "T52n2103_023:0262c29": "教。非僧弘御孰振斯哉。然則道涉窊隆。岠百",
    "T52n2103_023:0263a01": "六之陽九。塵隨信毀。懷利用之安危。通人",
    "T52n2103_023:0263a02": "不滯其開抑。鄙夫有阻於時頌。故使眾雜邪",
    "T52n2103_023:0263a03": "正。布逼引之康莊。心包明昧。顯登機之衢術。",
    "T52n2103_023:0263a04": "是知滿願之侶。乘小道而攝生。天熱之倫。",
    "T52n2103_023:0263a05": "寄邪徒而化物。擊揚覈於適道。弘喻在於權",
    "T52n2103_023:0263a06": "謀。未俟威容惟存離著。若斯言之備則通",
    "T52n2103_023:0263a07": "於理行者也。或不達者妄起異端。若見左行",
    "T52n2103_023:0263a08": "謬僻濫惘彌甚。莫思己之煩惑。專憚彼之乖",
    "T52n2103_023:0263a09": "儀。於即雷同荷冒坑殘夷滅。下凡之例。抱怨",
    "T52n2103_023:0263a10": "酷而消亡。上聖之徒。悼兇悖之安忍。自古",
    "T52n2103_023:0263a11": "君人之帝。殷鑒興亡之經。開吞舟之宏網。布",
    "T52n2103_023:0263a12": "容養之寬政。闡仁風於宇內。坐致太平。弘出",
    "T52n2103_023:0263a13": "處之成規。饗茲大齎。餘則察察糺舉背烹鮮",
    "T52n2103_023:0263a14": "之格言。收羅咎失。挹凝脂之密令。及後禍作",
    "T52n2103_023:0263a15": "殃扇。隄防莫開掩泣向隅。斯須糜潰為天下",
    "T52n2103_023:0263a16": "之所笑也。故集諸政績布露賢明。或抗詔而",
    "T52n2103_023:0263a17": "立讜言。或興論以詳正議。或褒仰而崇高",
    "T52n2103_023:0263a18": "尚。或銜哀而暢誄詞。茲道可尋備于後列。",
    "T52n2103_023:0263a19": "梁弘明集僧行總目",
    "T52n2103_023:0263a20": "晉庾氷為帝出詔令僧致敬晉尚書令",
    "T52n2103_023:0263a21": "何充建議不合奏(二首)晉桓玄書論道",
    "T52n2103_023:0263a22": "人敬王者(并答)桓玄又書論敬議(并王令答八首)",
    "T52n2103_023:0263a23": "釋慧遠與桓玄書論不敬(并答)桓楚偽詔",
    "T52n2103_023:0263a24": "沙門不須敬(并答五首)釋慧遠沙門不敬王",
    "T52n2103_023:0263a25": "者論釋慧遠與桓玄書明沙汰事(并答)",
    "T52n2103_023:0263a26": "支道林與桓玄書論僧籍鄭道子書論踞",
    "T52n2103_023:0263a27": "食范伯倫書論踞食范伯倫表論踞食(并",
    "T52n2103_023:0263a28": "詔答)釋慧義答范伯倫書(并答)范伯倫",
    "T52n2103_023:0263a29": "與生觀二法師書後秦主令恒標二法",
    "T52n2103_023:0263b01": "師罷道詔(并答)羅什與後秦主書論恒",
    "T52n2103_023:0263b02": "標罷道事釋慧遠答桓玄令返俗書(并答)",
    "T52n2103_023:0263b03": "釋僧巖答劉公不還俗書釋道盛啟齊武",
    "T52n2103_023:0263b04": "論沙汰事",
    "T52n2103_023:0263b05": "唐廣弘明集僧行篇總目",
    "T52n2103_023:0263b06": "東晉丘道護支曇諦誄(并序)後秦釋僧肇",
    "T52n2103_023:0263b07": "羅什誄(并序)宋釋慧琳釋法綱誄(并序)宋",
    "T52n2103_023:0263b08": "釋慧琳竺道生誄宋謝靈運釋曇隆誄",
    "T52n2103_023:0263b09": "宋謝靈運釋慧遠誄宋張暢若邪山敬",
    "T52n2103_023:0263b10": "法師誄南齊釋慧林釋玄運誄南齊律",
    "T52n2103_023:0263b11": "師釋智稱誄南齊虞羲景法師行狀梁",
    "T52n2103_023:0263b12": "沈約淨秀尼行狀宋孝武沙汰僧尼詔",
    "T52n2103_023:0263b13": "元魏孝文褒崇諸僧詔(七首)南齊沈休文",
    "T52n2103_023:0263b14": "述中食論沈休文述僧會食論北齊文",
    "T52n2103_023:0263b15": "宣沙汰僧議詔(并答)梁簡文吊道澄法師",
    "T52n2103_023:0263b16": "亡書梁晉安王與所部僧正教梁王筠",
    "T52n2103_023:0263b17": "與東陽盛法師書梁釋智林與汝南周顒",
    "T52n2103_023:0263b18": "書梁劉孝標與舉法師書梁王曼頴與",
    "T52n2103_023:0263b19": "皎法師書(并答)梁劉之遴吊震法師亡書",
    "T52n2103_023:0263b20": "梁劉之遴吊震兄李敬朏書梁劉之遴",
    "T52n2103_023:0263b21": "吊京正亡書(金華山栖志)　(梁劉孝標東陽金華山棲志陳",
    "T52n2103_023:0263b22": "釋真觀與徐僕射書)陳徐陵諫仁山深法師罷道書",
    "T52n2103_023:0263b23": "周釋曇積上武帝止沙汰表戴逵貽",
    "T52n2103_023:0263b24": "書仙城命禪師幽林沙門釋惠命詶",
    "T52n2103_023:0263b25": "書北齊戴先生隋內史薛道衡吊延法師",
    "T52n2103_023:0263b26": "亡書隋釋彥琮福田論唐高祖問僧出",
    "T52n2103_023:0263b27": "家損益詔(并答)唐高祖出沙汰佛道詔",
    "T52n2103_023:0263b28": "唐太宗令道士在僧前詔(并表)今上令議",
    "T52n2103_023:0263b29": "沙門敬三大詔(并百官駁議表啟狀等及詔所親表啟論等)",
    "T52n2103_023:0263c01": "廣弘明集僧行篇第五之初(卷二十三)",
    "T52n2103_023:0263c02": "諸僧誄行狀支曇諦竺羅什釋法綱",
    "T52n2103_023:0263c03": "竺道生釋曇隆釋慧遠釋玄敬釋",
    "T52n2103_023:0263c04": "玄運釋智稱釋玄景釋淨秀",
    "T52n2103_023:0263c05": "道士支曇諦誄東晉丘道護",
    "T52n2103_023:0263c06": "晉義熙七年五月某日。道士支曇諦卒。春秋",
    "T52n2103_023:0263c07": "六十有五。嗚呼哀哉。法師肇胤西域。本生",
    "T52n2103_023:0263c08": "康居。因族以國氏。既伏膺師訓。乃從法姓支。",
    "T52n2103_023:0263c09": "徙于吳興郡烏程縣都鄉千秋里。資金商之",
    "T52n2103_023:0263c10": "貞氣。藉陽育之韶律。胄遐方而誕秀。協川嶽",
    "T52n2103_023:0263c11": "而稟神。識情湛粹風宇明肅。道致表於天期。",
    "T52n2103_023:0263c12": "德範彰於素器。貞悟獨拔。群異不足以動其",
    "T52n2103_023:0263c13": "心。至誠深固。眾論莫能干其執。是以超塵",
    "T52n2103_023:0263c14": "絕詣。慧旨發於弱齡。研微耽玄。明道昭於歲",
    "T52n2103_023:0263c15": "暮。故能振靈風於神境。演妙化於季葉。嗣",
    "T52n2103_023:0263c16": "清前哲。穆道俗而歸懷焉。遊涉眾方敷揚大",
    "T52n2103_023:0263c17": "業。妙尋幽賾清言析微。加以善屬文辭。識",
    "T52n2103_023:0263c18": "賞參流。固已諧契風勝領冠一時矣。公之中",
    "T52n2103_023:0263c19": "年爰乃慨以城傍難置幽居為節。且山水之",
    "T52n2103_023:0263c20": "性素好自然。靜外之默體自天心。於是謝緣",
    "T52n2103_023:0263c21": "人封遁迹巖壑。乃考室于吳興郡故障之崑",
    "T52n2103_023:0263c22": "山。味道崇化二十餘載。其栖業所弘。可以",
    "T52n2103_023:0263c23": "洗心滌吝。筌象之美。足以窮興永年。於是",
    "T52n2103_023:0263c24": "晞宗歸仁者自群方而集。欽風懷趣者不遠",
    "T52n2103_023:0263c25": "而叩津焉。于時時望英豪多延請齋講。公虛",
    "T52n2103_023:0264a01": "心應物。不嘗以動止介懷。推誠述義。未始以",
    "T52n2103_023:0264a02": "道俗殊致。其中抱壹之德。又遐邇所推。方將",
    "T52n2103_023:0264a03": "灑拂玄路絙維頹風。超外妙梯擬轍玄蹤。惜",
    "T52n2103_023:0264a04": "乎不永遘疾而終。識者深云亡之痛。悠情感",
    "T52n2103_023:0264a05": "惟良之悲。蓋無爵而貴。生榮死哀者此之謂",
    "T52n2103_023:0264a06": "矣。雖至理冥一存亡定於形初。玄識妙照骸",
    "T52n2103_023:0264a07": "器同於朽壤。然而闕情期於欣戚之境。未泯",
    "T52n2103_023:0264a08": "乎離會之心者。亦何能不以失得為悲喜。臨",
    "T52n2103_023:0264a09": "長岐而悽懷哉。苟冥廢之難體。寄筌翰以懷",
    "T52n2103_023:0264a10": "風。援弱毫而舒情。播清暉乎無窮。乃作誄",
    "T52n2103_023:0264a11": "曰。",
    "T52n2103_023:0264a12": "綿綿終古。曖曖玄路。妙緣莫叩。長寐靡寤。生",
    "T52n2103_023:0264a13": "滅紛紜。動息舛互。相驅百世。季葉彌蠧。永",
    "T52n2103_023:0264a14": "溺塵勞。孰知其故。至人乘運。靈覺中肇。未",
    "T52n2103_023:0264a15": "覩滄流井蛙無小。大明融朗。幽夜乃曉。滅有",
    "T52n2103_023:0264a16": "歸空。除闇即皦。道洽無方。仁被禽鳥。昧者靡",
    "T52n2103_023:0264a17": "遺。識者彌了。超哉法師。道性自然。壹心絕",
    "T52n2103_023:0264a18": "俗。祇誠重玄。研微神鋒。妙悟無間。塵之所",
    "T52n2103_023:0264a19": "著。在至斯捐。累之所引。秉之彌堅。擺落塵",
    "T52n2103_023:0264a20": "羈。振拕靈淵。遼遼清雅。肅肅貞韻。汪汪",
    "T52n2103_023:0264a21": "其冲。亹亹其進。和而有慨。異而不峻。停心獨",
    "T52n2103_023:0264a22": "得。標想千刃。虛以應物。無來不順。汎遊弘",
    "T52n2103_023:0264a23": "化。振響揚暉。開道玄肆。肇闢靈扉。位制冥",
    "T52n2103_023:0264a24": "極。剖析幽微。忘懷善挹。穆然靡違。會通群",
    "T52n2103_023:0264a25": "方。總之所歸。遐抗頹綱。闡固法闈。緒此妙",
    "T52n2103_023:0264a26": "慧。乃播神威。幽境湛默。入肆諠引。閑邃易",
    "T52n2103_023:0264a27": "一。華紛難泯。公乃慨然。中駕潛軫。卜居川巖。",
    "T52n2103_023:0264a28": "搆室林巘。擯域外緣。潛精內敏。靡筌不服。",
    "T52n2103_023:0264a29": "無微不盡。蔚矣崑嶺。崗阜丘墟。連峯雲秀。",
    "T52n2103_023:0264b01": "迴壑迂餘。庭蔭蕭條。階繞清渠。翳然其遠。",
    "T52n2103_023:0264b02": "蕭爾其虛。眇眇玄風。愔愔僧徒。味道閑室。",
    "T52n2103_023:0264b03": "寂焉神居。心隨道親。情與俗疎。道固無孤。",
    "T52n2103_023:0264b04": "德必有隣。淵清引映。業勝懷人。晞風宗玄。自",
    "T52n2103_023:0264b05": "遠來賓。亦有衿期。時來問津。湛湛無窮。日",
    "T52n2103_023:0264b06": "日王神。林壤有謝。道心常新。聖逝言絕。賢",
    "T52n2103_023:0264b07": "表義乖。翳翳末運。玄化將頹。澹矣夫子。道",
    "T52n2103_023:0264b08": "俗歸懷。庶享遐年。振此落維。如何不弔。棄世",
    "T52n2103_023:0264b09": "永辭。儀景長歸。逝矣不追。有識深慟。含情同",
    "T52n2103_023:0264b10": "悲。嗚呼哀哉。推昔綢繆。驟淹信宿。閑宴",
    "T52n2103_023:0264b11": "清宇。藉卉幽谷。或濯素瀨。爰憩翠竹。屢興名",
    "T52n2103_023:0264b12": "辰。汎觴掇菊。梨柚薦甘。蒲筍為蔌。賦詩詠",
    "T52n2103_023:0264b13": "言。怡然偕足。眷懷茲遊。想之在目。傷哉斯",
    "T52n2103_023:0264b14": "遇。千載無復。踐舊霑衿。瞻墳悲哭。嗚呼哀",
    "T52n2103_023:0264b15": "哉。有必之無。始則歸卒。達人妙觀。千齡一",
    "T52n2103_023:0264b16": "日。昧者或應。橫為凶吉。邈矣法師。夙反玄",
    "T52n2103_023:0264b17": "室。累劫之勤。不速而疾。庶遘冥緣。終會靈",
    "T52n2103_023:0264b18": "術。妙行弗運。寔深喪質。情在未冥。悵為自",
    "T52n2103_023:0264b19": "失。寄懷毫素。徽風載述。嗚呼哀哉。",
    "T52n2103_023:0264b20": "鳩摩羅什法師誄釋僧肇",
    "T52n2103_023:0264b21": "夫道不自弘。弘必由人。俗不自覺。覺必待匠。",
    "T52n2103_023:0264b22": "待匠故世有高悟之期。由人故道有小成之",
    "T52n2103_023:0264b23": "運。運在小成則靈津輟流。期在高悟則玄鋒",
    "T52n2103_023:0264b24": "可詣。然能仁曠世期將千載時師邪心是非",
    "T52n2103_023:0264b25": "競起。故使靈規潛逝徽緒殆亂。爰有什法師",
    "T52n2103_023:0264b26": "者。蓋先覺之遺嗣也。凝思大方馳懷高觀。審",
    "T52n2103_023:0264b27": "釋道之陵遲。悼蒼生之窮藹。故乃奮迅神儀。",
    "T52n2103_023:0264b28": "宇形季俗。統承洪緒。為時城塹。世之安寢",
    "T52n2103_023:0264b29": "則覺以大音。時將晝昏乃朗以慧日。思結頹",
    "T52n2103_023:0264c01": "綱於道消。緝落緒於窮運。故乘時以會錯枉",
    "T52n2103_023:0264c02": "以正。一扣則時無互鄉。再擊則[山*褱][山*累]歸仁。",
    "T52n2103_023:0264c03": "于斯時也。羊鹿之駕摧輪。六師之車覆轍。二",
    "T52n2103_023:0264c04": "想之玄既明。一乘之奧亦顯。是以端坐嶺東",
    "T52n2103_023:0264c05": "響馳八極。恬愉弘訓而九流思順。故大秦符",
    "T52n2103_023:0264c06": "姚二天王師旅以延之。斯二王也。心遊大",
    "T52n2103_023:0264c07": "覺之門。形鎮萬化之上。外揚羲和之風。內盛",
    "T52n2103_023:0264c08": "弘法之術。道契神交屈為形授。公以宗匠不",
    "T52n2103_023:0264c09": "重則其道不尊。故蘊懷神寶感而後動。自公",
    "T52n2103_023:0264c10": "形應秦川。若燭龍之曜神光。恢廓大宗若羲",
    "T52n2103_023:0264c11": "和之出快桑。融冶常道盡重玄之妙。閑邪",
    "T52n2103_023:0264c12": "悟俗窮名教之美。言既適時理有圓會。故辯",
    "T52n2103_023:0264c13": "不徒興。道不虛唱。斯乃法鼓重振於閻浮。",
    "T52n2103_023:0264c14": "梵輪再轉於天北矣。自非位超修成體精百",
    "T52n2103_023:0264c15": "鍊行藏應時。其孰契於茲乎。以要言之。其",
    "T52n2103_023:0264c16": "為弘也隆於春陽。其除患也厲於秋霜。故巍",
    "T52n2103_023:0264c17": "巍乎蕩蕩乎。無邊之高韻。然隘運幽興。若人",
    "T52n2103_023:0264c18": "云暮。癸丑之年。年七十。四月十三日薨于",
    "T52n2103_023:0264c19": "大寺。嗚呼哀哉。道匠西傾。靈軸東摧。朝羲",
    "T52n2103_023:0264c20": "落曜。寶岳崩頹。六合晝昏。迷駕九迴。神關重",
    "T52n2103_023:0264c21": "閉。三塗競開。夜光可惜。盲子可哀。罔極之",
    "T52n2103_023:0264c22": "感。人百其懷。乃為誄曰。先覺登遐。靈風緬",
    "T52n2103_023:0264c23": "邈。通仙潛凝。應真冲漠。叢叢九流。是非競",
    "T52n2103_023:0264c24": "作。悠悠盲子。神根沈溺。時無指南。誰識冥",
    "T52n2103_023:0264c25": "度。大人遠覺。幽懷獨悟。恬冲靜默。抱此玄",
    "T52n2103_023:0265a01": "素。應期乘運。翔翼天路。既曰應運。宜當時",
    "T52n2103_023:0265a02": "望。受生乘利。形標奇相。繈褓俊遠。髫齓逸",
    "T52n2103_023:0265a03": "量。思不再經。悟不待匠。投足八道。遊神三",
    "T52n2103_023:0265a04": "向。玄根挺秀宏音遠唱。又以抗節。忽棄榮俗。",
    "T52n2103_023:0265a05": "從容道門。尊尚素朴。有典斯尋。有妙斯錄。",
    "T52n2103_023:0265a06": "弘無自替。宗無擬族。霜結如氷。神安如嶽。外",
    "T52n2103_023:0265a07": "疏彌高。內朗彌足。恢恢高韻。可模可因。愔",
    "T52n2103_023:0265a08": "愔冲德。惟妙惟真。靜以通玄。動以應人。言",
    "T52n2103_023:0265a09": "為世寶。默為時珍。華風既立。二教亦賓。誰謂",
    "T52n2103_023:0265a10": "道消。玄化方新。自公之覺。道無不弘。靈風遐",
    "T52n2103_023:0265a11": "扇。逸響高騰。廓茲大方。然斯惠燈。道音始",
    "T52n2103_023:0265a12": "唱。俗網以崩。癡根彌拔。上善彌增。人之寓",
    "T52n2103_023:0265a13": "俗。其途無方。統斯群有。紐茲頹綱。順以四",
    "T52n2103_023:0265a14": "恩。降以慧霜。如彼維摩。跡參城坊。形雖圓",
    "T52n2103_023:0265a15": "應。神冲帝鄉。來教雖妙。何足以臧。偉哉大",
    "T52n2103_023:0265a16": "人。振隆圓德。標此名相。顯彼冲默。通以眾",
    "T52n2103_023:0265a17": "妙。約以玄則。方隆般若。以應天北。如何運",
    "T52n2103_023:0265a18": "邅。幽里冥剋。天路誰通。三塗誰塞。嗚呼哀",
    "T52n2103_023:0265a19": "哉。至人無為。而無不為。權網遐籠。長羅遠",
    "T52n2103_023:0265a20": "羈。純恩下釣。客旅上摛。恂恂善誘。肅肅風",
    "T52n2103_023:0265a21": "馳。道能易俗。化能移時。奈何昊天。摧此靈",
    "T52n2103_023:0265a22": "規。至真既往。一道莫施。天人哀泣。悲慟靈",
    "T52n2103_023:0265a23": "祇。嗚呼哀哉。公之云亡。時唯百六。道匠韜",
    "T52n2103_023:0265a24": "斤。梵輪摧軸。朝陽頹景。瓊岳顛覆。宇宙晝",
    "T52n2103_023:0265a25": "昏。時喪道目。哀哀蒼生。誰撫誰育。普天悲",
    "T52n2103_023:0265a26": "感。我增摧衂。嗚呼哀哉。昔吾一時。曾遊仁",
    "T52n2103_023:0265a27": "川。遵其餘波。纂承虛玄。用之無窮。鑽之彌",
    "T52n2103_023:0265a28": "堅。曜日絕塵。思加數年。微情末敘。已隨化",
    "T52n2103_023:0265a29": "遷。如可贖兮。貿之以千。時無可待。命無可",
    "T52n2103_023:0265b01": "延。惟身惟人。靡憑靡緣。馳懷罔極。情悲昊",
    "T52n2103_023:0265b02": "天。嗚呼哀哉。",
    "T52n2103_023:0265b03": "武丘法綱法師誄宋釋慧琳",
    "T52n2103_023:0265b04": "元嘉十一年冬十一月辛未。法綱法師卒。嗚",
    "T52n2103_023:0265b05": "呼哀哉。夫峭立方矯既傷於通任。卑隨圓比",
    "T52n2103_023:0265b06": "又虧於剛絜。山居協枯槁之弊。邑止來囂湫",
    "T52n2103_023:0265b07": "之患。酌二情而簡雙事者。法師其有焉。少遊",
    "T52n2103_023:0265b08": "華京長栖幽麓。樂志入出乘情去來。瀆厭人",
    "T52n2103_023:0265b09": "流就閑於木石。欝寂丘壑求觀於物類。人",
    "T52n2103_023:0265b10": "以為無特操。我見其師誠矣。天性膚敏陶漸",
    "T52n2103_023:0265b11": "風味。從容情理賞託文義。交遊敦亮盡之契。",
    "T52n2103_023:0265b12": "進趣慕復永之道。理身法服。朱纓之累早",
    "T52n2103_023:0265b13": "絕。抗趾神疆。丹墀之閡夙判。況乃桑門矯",
    "T52n2103_023:0265b14": "拂之跡。徒倚伏之數者哉。昔因邂逅傾蓋著",
    "T52n2103_023:0265b15": "交。同以剪落。夷契群萃布懷舒憤。以寄當年。",
    "T52n2103_023:0265b16": "遂携手遊梁比翼栖鄧。飡風虛岫[指-匕+(口/└)]道玄",
    "T52n2103_023:0265b17": "津。比樂齊讌千載一時。自林傾鳥散奄忽盈",
    "T52n2103_023:0265b18": "紀。子薄高柯予淪泥滓。常冀曾卜索居之遇。",
    "T52n2103_023:0265b19": "遂成梁高山海之別。東瀾弗復西景莫收。致",
    "T52n2103_023:0265b20": "盡川征歸骨曾丘。嗚呼哀哉。誄曰厥族氏",
    "T52n2103_023:0265b21": "殷。寔湯之裔。榮聲中微。源流昭晰。少遭閔",
    "T52n2103_023:0265b22": "凶。宗無緦繐。慈姑經營。託是養衛。爰逮三",
    "T52n2103_023:0265b23": "五。聰韻特挺。雙奇比秀。偶羅齊頴。志陋中",
    "T52n2103_023:0265b24": "區。思擢神境。脫落生延。耽慕緣永。既遵玄",
    "T52n2103_023:0265b25": "轍。洞曉名跡。仁義之外。通非所惜。室欲靡",
    "T52n2103_023:0265b26": "遂。坐以會適。弗依朱扉。考卜巖壁。來不濡",
    "T52n2103_023:0265b27": "足。去不絕翮。頡頏升萃。進退損益。予惡浮",
    "T52n2103_023:0265b28": "波。爾能即心。俱翔道澤。同集德林。齊拂和",
    "T52n2103_023:0265b29": "風。共聆玄音。自宮徂國。在目在衿。往化綿",
    "T52n2103_023:0265c01": "邈。遺思沈吟。亦既離逖。天道明誓。爾出舊",
    "T52n2103_023:0265c02": "山。予反遐裔。庶乘和運。同蔭共憩。寒灰弗",
    "T52n2103_023:0265c03": "烟。落葉離綴。睽願莫從。子遂下世。人之云",
    "T52n2103_023:0265c04": "亡。風懷掩翳。嗚呼哀哉。玄冬凄烈。江滸蕭",
    "T52n2103_023:0265c05": "條。寒風颺幕。飛霰入艘。命有近止。歸塗尚",
    "T52n2103_023:0265c06": "遙。憫憫即盡。寂寂哀號。孤旅如薄。均化無",
    "T52n2103_023:0265c07": "褒。嗚呼哀哉。懷遊居之虎丘。悼冥滅之廬嶺。",
    "T52n2103_023:0265c08": "惟採錄於中京。念提携於番境。情飄颻於雙",
    "T52n2103_023:0265c09": "巒。思纏綿於兩省。何綢繆兮無極。心所存兮",
    "T52n2103_023:0265c10": "腷臆。閱嚴冬兮已謝。籍隆暑兮既息。四運",
    "T52n2103_023:0265c11": "紛其邅迴。情期窅以長匿。苟來緣之匪亡。",
    "T52n2103_023:0265c12": "眷生平以增惻。嗚呼哀哉。",
    "T52n2103_023:0265c13": "龍光寺竺道生法師誄宋釋慧琳",
    "T52n2103_023:0265c14": "元嘉十一年冬十月庚子。道生法師卒於廬",
    "T52n2103_023:0265c15": "山。嗚呼哀哉。善人告盡。追酸者無淺。含理",
    "T52n2103_023:0265c16": "亡滅。如惜者又深。法師本姓魏。彭城人也。",
    "T52n2103_023:0265c17": "父廣戚縣令。幼而奇之。携就法汰法師。改服",
    "T52n2103_023:0265c18": "從業。天資聰懋思悟夙挺。志學之年便登",
    "T52n2103_023:0265c19": "講座。于時望道才僧著名之士。莫不窮辭挫",
    "T52n2103_023:0265c20": "慮服其精致。魯連之屈田巴。項託之抗孔叟。",
    "T52n2103_023:0265c21": "殆不過矣。加以性靜而剛烈。氣諧而易遵。喜",
    "T52n2103_023:0265c22": "捨以接誘。故物益重焉。中年遊學廣搜異聞。",
    "T52n2103_023:0265c23": "自楊徂秦登廬躡霍。羅什大乘之趣。提婆小",
    "T52n2103_023:0265c24": "道之要。咸暢斯旨究舉其奧。所聞日優所見",
    "T52n2103_023:0265c25": "踰賾。既而悟曰。象者理之所假。執象則迷理。",
    "T52n2103_023:0265c26": "教者化之所因。束教則愚化。是以徵名責實。",
    "T52n2103_023:0265c27": "惑於虛誕。求心應事。芒昧格言。自胡相傳中",
    "T52n2103_023:0265c28": "華承學。未有能出斯域者矣。乃收迷獨運",
    "T52n2103_023:0265c29": "存履遺跡。於是眾經雲披群疑氷釋。釋迦之",
    "T52n2103_023:0266a01": "旨淡然可尋。珍怪之辭皆成通論。聃周之申",
    "T52n2103_023:0266a02": "名教。秀弼之領玄心。於此為易矣。物忌光頴",
    "T52n2103_023:0266a03": "人疵貞越。怨結同服好折群遊。遂垂翼斂趾。",
    "T52n2103_023:0266a04": "銷影巖穴遵晦至道。投跡愚公登舟之迹。有",
    "T52n2103_023:0266a05": "往無歸命盡山麓。悲興寰畿。嗚呼哀哉。",
    "T52n2103_023:0266a06": "泗汴之清。呂梁之峻。惟是淑靈。育此明俊。",
    "T52n2103_023:0266a07": "如草之蘭。如石之瑾。匪曰薰彫。成此芳絢。爰",
    "T52n2103_023:0266a08": "初志學。服膺玄跡。經耳了心。披文調策。弱而",
    "T52n2103_023:0266a09": "登講。靡章不析。善以約言。弗尚辭[怡-台+畫]。有識欽",
    "T52n2103_023:0266a10": "承。厭是鉤賾。中年稽教。理洗未盡。用是遊",
    "T52n2103_023:0266a11": "方。求諸淵隱。雖遇殊聞。彌覺同近。塗窮無",
    "T52n2103_023:0266a12": "歸。迴轅改軫。芟夷名疏。闡揚事表。何壅不",
    "T52n2103_023:0266a13": "流。何晦不曉。若出朝離。其明昭照。四果十",
    "T52n2103_023:0266a14": "住。藉以汲矯。易之牛馬。莊之魚鳥。孰徵斯",
    "T52n2103_023:0266a15": "實。弗迷斯道。淹留茲悟。告予誨言。道誠在",
    "T52n2103_023:0266a16": "斯。群聽咸[米*番]。不獨抵峙。誚毀多聞。予謂無",
    "T52n2103_023:0266a17": "害。勸是宣傳。識協貞誠。見誨浮諠。默蔭去",
    "T52n2103_023:0266a18": "大。弭此騰口。增栖或英。敻逸篁藪。遁思泉",
    "T52n2103_023:0266a19": "源。無礙川阜。庶乘閑託。曰仁者壽。命也有",
    "T52n2103_023:0266a20": "懸。曾不永久蘭蓀速頹。氣傷于偶。嗚呼哀",
    "T52n2103_023:0266a21": "哉。爰念初離。三秋告暮。風肅流清。雲高林",
    "T52n2103_023:0266a22": "素。送別南浦。交手分路。茫茫去止。悽悽情",
    "T52n2103_023:0266a23": "顧孰在隱淪。各從沿沂。惄是長乖。異成永",
    "T52n2103_023:0266a24": "互。嗚呼哀哉。遡來風之。絕響送行。雲之莫",
    "T52n2103_023:0266a25": "因。緬三冬其已謝。轉獻歲於此春。聽陽禽之",
    "T52n2103_023:0266a26": "悅豫。矚神氣之熅烟。念庠序於茲月。信習",
    "T52n2103_023:0266a27": "業之嘉辰。隱講堂之空覿。惻高座之虛聞。歎",
    "T52n2103_023:0266a28": "因事以矜理。悲緣情以懷人。嗚呼哀哉。天道",
    "T52n2103_023:0266a29": "茫昧信順可推。理不湮滅庶或同歸。申夭可",
    "T52n2103_023:0266b01": "略情念可追。短章無布聊以寫悲。嗚呼哀",
    "T52n2103_023:0266b02": "哉。",
    "T52n2103_023:0266b03": "曇隆法師誄謝靈運",
    "T52n2103_023:0266b04": "夫協理置論。百家未見其是。因心自了。一己",
    "T52n2103_023:0266b05": "不患其躓。而終莫相辨。我若咸歎翻淪得",
    "T52n2103_023:0266b06": "拔竟知于誰。冀行跡立則善惡靡徵。欲聲名",
    "T52n2103_023:0266b07": "傳則薰蕕同歇。然意非身之所挫。期出命之",
    "T52n2103_023:0266b08": "所限者。目所親覿見之若人矣。惠心朗識發",
    "T52n2103_023:0266b09": "於髫辮。生自稟華家嬴金帛。加以巧乘騎解",
    "T52n2103_023:0266b10": "絲竹。沫絕景於康衢。弄絃管於華肆者。非徒",
    "T52n2103_023:0266b11": "經旬涉朔彌歷年稔而已。諒趙李之咸陽。程",
    "T52n2103_023:0266b12": "鄭之臨邛矣。既而永夜獨悟。中飲興歎曰。悲",
    "T52n2103_023:0266b13": "夫欣厭迭來終歸憂苦。不杜其根於何超絕。",
    "T52n2103_023:0266b14": "且三界迴沈諸天倏瞬。況齊景牛山隋武",
    "T52n2103_023:0266b15": "企陰。催促節物逼迫霜露。推此願言伊何能",
    "T52n2103_023:0266b16": "久。慨然有擯落榮華兼濟物我之志。母氏矜",
    "T52n2103_023:0266b17": "其心。姊弟申其操。遂相許諾。出家求道一身",
    "T52n2103_023:0266b18": "既然闔門離世。妻子長絕歡娛永謝。豈唯向",
    "T52n2103_023:0266b19": "之靡樂。判之盛年終古恩愛於今仳別矣。旅",
    "T52n2103_023:0266b20": "舟南遡投景廬嶽。一登石門香鑪峰。六年不",
    "T52n2103_023:0266b21": "下嶺。僧眾不堪其深。法師不改其節。援物之",
    "T52n2103_023:0266b22": "念不以幽居自抗。同學嬰疾。振錫萬里相救。",
    "T52n2103_023:0266b23": "余時謝病東山。承風遙羨。豈望人期頗以山",
    "T52n2103_023:0266b24": "招。法師至止鄙人勞役。前詩敘粗已記之。",
    "T52n2103_023:0266b25": "故不重煩。及中間反山成說。欵盡遂獲。接棟",
    "T52n2103_023:0266b26": "重崖俱挹迴澗。茹芝朮而共餌。披法言而同",
    "T52n2103_023:0266b27": "卷者。再歷寒暑。非直山陽靡喜慍之容令尹",
    "T52n2103_023:0266b28": "一進已之色。實明悟幽微祛滌近滯。蕩去薄",
    "T52n2103_023:0266b29": "垢日忘其疾。庶白首同居而乖離無象。信順",
    "T52n2103_023:0266c01": "莫歸徵集何緣。晚節羅釁遠見參尋。至止",
    "T52n2103_023:0266c02": "阻閡音塵殆絕。值暑遘疾。未旬即化。誠存",
    "T52n2103_023:0266c03": "亡命也。此行頗實有由。承凶感痛。寔百常情",
    "T52n2103_023:0266c04": "紙墨幾時。非以期名。蓋欽志節追深平生。",
    "T52n2103_023:0266c05": "自不能默已。故投懷援筆。其辭曰。",
    "T52n2103_023:0266c06": "仰尋形識。俯探理類。採聲知律。拔茅覩彙。物",
    "T52n2103_023:0266c07": "以靈異。人以智貴。即是神明。觀鑒意謂。爰初",
    "T52n2103_023:0266c08": "在稚。惠心夙察。吐噏芳華。懷抱日月。如彼",
    "T52n2103_023:0266c09": "蘭畹。風過氣越。如彼天倪。雲披光發。求名",
    "T52n2103_023:0266c10": "約身。規操束已。儻或愚世。曾未近似。生以",
    "T52n2103_023:0266c11": "意泰。意管生理。孰是歡慰。程鄭趙李。家畜",
    "T52n2103_023:0266c12": "金繒。才練藝技。驤首揮霍。繁弦綺靡。酒",
    "T52n2103_023:0266c13": "酣調促。意妍服侈。朝迫景嚑。夕忌星徙。悠",
    "T52n2103_023:0266c14": "悠白日。凄凄良夜。年往歡流。厭來情捨。苦",
    "T52n2103_023:0266c15": "樂環迴。終卒代謝。棄而更適。生速名借。誰能",
    "T52n2103_023:0266c16": "易奪。何術推移。精粗渾濟。善惡參差。即心",
    "T52n2103_023:0266c17": "有限。在理莫規。試覈眾肆。庶獲所窺。道家",
    "T52n2103_023:0266c18": "躓近。群流缺遠。假名恒誰。傍義豈反。獨有兼",
    "T52n2103_023:0266c19": "忘。因心則善。傷物沈迷。羨彼驅遣。變服京",
    "T52n2103_023:0266c20": "師。振錫廬頂。長別榮冀。永息幽嶺。捨華襲",
    "T52n2103_023:0266c21": "素。去繁就省。人苦其難。子取其靜。昏之視",
    "T52n2103_023:0266c22": "明。即愚成絕。智之秉情。對理斯涅。吝既弗",
    "T52n2103_023:0266c23": "祛。滯亦安拔。子之矜之。為爾苦節。節苦在",
    "T52n2103_023:0266c24": "己。利貞存彼。以明闇逝。以慈累徙。欲以援",
    "T52n2103_023:0266c25": "物。先宜濟此。發軫情違。終然理是。梁鴻携",
    "T52n2103_023:0266c26": "妻。荷蓧見子。鷄黍接人。行歌通已。於世曰",
    "T52n2103_023:0266c27": "高。於道殊鄙。殆見法師。獨絕神理。形壽易",
    "T52n2103_023:0266c28": "盡。然諾難判。乘心即化。棄身靡歎。懷道彌",
    "T52n2103_023:0266c29": "厲。景命已晏。矜物辭山。終息旅館。嗚呼哀",
    "T52n2103_023:0267a01": "哉。魂氣隨之。延陵已了。鳶螻同施。漆園所",
    "T52n2103_023:0267a02": "曉。委骸空野。豈異豈矯。幸有遺餘。聊給蟲",
    "T52n2103_023:0267a03": "鳥。嗚呼哀哉。緬念生平。同幽共深。相率經",
    "T52n2103_023:0267a04": "始。偕是登臨。開石通澗。剔柯疏林。遠眺重",
    "T52n2103_023:0267a05": "疊。近屬嶇嶔。事寡地閑。尋微探賾。何句不",
    "T52n2103_023:0267a06": "研。奚疑弗析。帙舒軸卷。藏拔紙襞。問來答",
    "T52n2103_023:0267a07": "往。俾日餘夕。沮溺耦耕。夷齊共薇。跡同心",
    "T52n2103_023:0267a08": "歡。事異意違。承疾懷灼。聞凶滿悲。孰云不",
    "T52n2103_023:0267a09": "痛。零淚霑衣。嗚呼哀哉。行久節移。地邊氣",
    "T52n2103_023:0267a10": "改。終秋中冬。踰桂投海。永念伊人。思深情",
    "T52n2103_023:0267a11": "倍。俯謝常人。仰愧無待。嗚呼哀哉。",
    "T52n2103_023:0267a12": "廬山慧遠法師誄宋謝靈運",
    "T52n2103_023:0267a13": "道存一致。故異代同輝。德合理妙。故殊方",
    "T52n2103_023:0267a14": "齊致。釋公振玄風於關右。法師嗣沫流于江",
    "T52n2103_023:0267a15": "左。聞風而悅四海同歸。爾乃懷仁山林隱居",
    "T52n2103_023:0267a16": "求志。於是眾僧雲集勤修淨行。同法飡風栖",
    "T52n2103_023:0267a17": "遲道門。可謂五百之季仰劭舍衛之風。廬山",
    "T52n2103_023:0267a18": "之[山*畏]俯傳靈鷲之音。洋洋乎未曾聞也。予志",
    "T52n2103_023:0267a19": "學之年希門人之末。惜哉誠願弗遂。永違此",
    "T52n2103_023:0267a20": "世。春秋八十有四。義熙十三年秋八月六日",
    "T52n2103_023:0267a21": "薨。年踰縱心。功遂身亡。有始斯終千載垂光。",
    "T52n2103_023:0267a22": "嗚呼哀哉。乃為誄曰。",
    "T52n2103_023:0267a23": "於昔安公。道風允被。大法將盡。頹綱是寄。",
    "T52n2103_023:0267a24": "體靜息動。懷真整偽。事師以孝。養徒以義。",
    "T52n2103_023:0267a25": "仰弘如來。宣揚法雨。俯授法師。威儀允舉。",
    "T52n2103_023:0267a26": "學不闚牖。鑒不出戶。粳糧雖御。獨為萇楚。",
    "T52n2103_023:0267a27": "朗朗高堂。蕭蕭法庭。既嚴既靜。愈高愈清。",
    "T52n2103_023:0267a28": "從容音旨。優遊儀形。廣運慈悲。饒益眾生。",
    "T52n2103_023:0267a29": "堂堂其器。亹亹其資。總角味道。辭親隨師。",
    "T52n2103_023:0267b01": "供養三寶。析微辯疑。盛化濟濟。仁德怡怡。",
    "T52n2103_023:0267b02": "於焉問道。四海承風。有心載馳。戒德鞠躬。",
    "T52n2103_023:0267b03": "令聲續振。五濁暫隆。弘道讚揚。彌虛彌冲。十",
    "T52n2103_023:0267b04": "六王子。孺童先覺。公之出家。年未志學。如彼",
    "T52n2103_023:0267b05": "鄧林。甘露潤澤。如彼瓊瑤。既磨既琢。大宗",
    "T52n2103_023:0267b06": "戾止。座眾龍集。聿來胥宇。靈寺奚立。舊望",
    "T52n2103_023:0267b07": "研機。新學時習。公之勗之。載和載輯。乃修",
    "T52n2103_023:0267b08": "什公。宗望交泰。乃延禪眾。親承三昧。眾美",
    "T52n2103_023:0267b09": "合流。可久可大。穆穆道德。超於利害。六合",
    "T52n2103_023:0267b10": "俱否。山崩海竭。日月沈輝。三光寢晰。眾麓",
    "T52n2103_023:0267b11": "摧柯。連波中結。鴻化垂緒。徽風永滅。嗚呼",
    "T52n2103_023:0267b12": "哀哉。生盡冲素。死增傷悽。單蟄土槨。示同",
    "T52n2103_023:0267b13": "斂骸。人天感悴。帝釋慟懷。習習遺風。依依",
    "T52n2103_023:0267b14": "餘凄。悲夫法師。終然是栖。室無停響。除有",
    "T52n2103_023:0267b15": "廣蹊。嗚呼哀哉。端木喪尼。哀直六年。仰慕",
    "T52n2103_023:0267b16": "洙泗。俯憚蹄筌。今子門徒。實同斯難。晨掃",
    "T52n2103_023:0267b17": "虛房。夕泣空山。嗚呼法師。何時復還。風嘯",
    "T52n2103_023:0267b18": "竹柏。雲藹巖峯。川壑如丘。山林改容。自",
    "T52n2103_023:0267b19": "昔聞風。志願歸依。山川路邈。心往形違。始",
    "T52n2103_023:0267b20": "終銜恨。宿緣輕微。安養有寄。閻浮無希。嗚呼",
    "T52n2103_023:0267b21": "哀哉。",
    "T52n2103_023:0267b22": "若邪山敬法師誄(并序)宋張暢",
    "T52n2103_023:0267b23": "夫待物而遊致用生外道來自我懷抱以歡。",
    "T52n2103_023:0267b24": "故晦寶停璞。導兼車以出魏。鸞逸雲緒。豈增",
    "T52n2103_023:0267b25": "軒以入衛。是以士之傲俗尚孤其道。幽居之",
    "T52n2103_023:0267b26": "民無悶高獨。吾每宣書夙流照爛。故已跋予",
    "T52n2103_023:0267b27": "感詠。身心不足。若乃冲獨之韻少歲已高。絕",
    "T52n2103_023:0267b28": "嶺之氣早志能遠。初憩駕廬山年始勝髮。緬",
    "T52n2103_023:0267b29": "邈之志直已千里。乃求剃形就道忘家入法。",
    "T52n2103_023:0267c01": "時沙門釋慧遠。雖高其甚高。以其尚幼未之",
    "T52n2103_023:0267c02": "許也。遂乃登孔澗首太羊臨虛投地之險。",
    "T52n2103_023:0267c03": "以身易志。法師乃奇而納焉。冑翔華胤業集",
    "T52n2103_023:0267c04": "素履。勁露未嚴先風苦節。同學不勝其勞。若",
    "T52n2103_023:0267c05": "人不改其操。于時經藏始東。肆業華右。遂",
    "T52n2103_023:0267c06": "扣塗萬里。屢遊函洛。定慧相曉致用日微。",
    "T52n2103_023:0267c07": "羅什既亡。遠公沈世。乃還迹塞門屏居窮岫。",
    "T52n2103_023:0267c08": "其不出意若邪山之者於茲二十餘年矣。",
    "T52n2103_023:0267c09": "余叔謝病歸身。惟風停想。法師乘感來遊。",
    "T52n2103_023:0267c10": "積席談晏。清榭竟言不別而別。故已默語交",
    "T52n2103_023:0267c11": "達而動靜虛員矣。徵士戴顒秀調宣簡。神居",
    "T52n2103_023:0267c12": "共逸風理交融。乃倚岫成軒停林啟館。即此",
    "T52n2103_023:0267c13": "人外因心會友。西河方浪東山已隤。風雲既",
    "T52n2103_023:0267c14": "盡草木餘哀心之憂矣。淚合無開。嗚呼哀哉。",
    "T52n2103_023:0267c15": "乃為作誄曰。",
    "T52n2103_023:0267c16": "在尚尚王。歌鳳伊洛。逸路翔雲。高軒鳴鶴。",
    "T52n2103_023:0267c17": "靈源世流。幽人代作。歸來之子。跨古逢運。結",
    "T52n2103_023:0267c18": "[跳-兆+(轍-車)]承風。遵途襲問。緯玉則溫。經金斯振。歲",
    "T52n2103_023:0267c19": "學尚幼。年盈數始。令德既軒。其秀唯起。鋒",
    "T52n2103_023:0267c20": "頴萬代。風標千里。情愛相輕。家國如草。達矣",
    "T52n2103_023:0267c21": "哲人。獨肆玄寶。總駕七覺。飛案八道。三江",
    "T52n2103_023:0267c22": "多靜。湛勝廬山地去萬物。軌跡停玄。遼遼清",
    "T52n2103_023:0267c23": "慧。結宇承烟。前驅群有。首路人天。吾生製",
    "T52n2103_023:0267c24": "融。集彼清風。業流善會。情竦妙同。白日春",
    "T52n2103_023:0267c25": "上。素月秋中。方寸無底。六合可窮。卓彼羅",
    "T52n2103_023:0267c26": "什。三界特秀。真俗冠冕。神道領袖。若人對",
    "T52n2103_023:0267c27": "響。承車即[跳-兆+(轍-車)]。沙漠織寒。長風負雪。投袂氷",
    "T52n2103_023:0267c28": "霜。攬裾暮節。誰斯問津。悠焉在哲。莊衿老",
    "T52n2103_023:0267c29": "帶。孔思周情。百時如一。京載獨開。胸地既",
    "T52n2103_023:0268a01": "滿。顧惟糟魄。移此無生。悽居樹席。妙入環",
    "T52n2103_023:0268a02": "中。道出形上。所謂伊人。玄途獨亮。智虛于",
    "T52n2103_023:0268a03": "情。照實其相。生住無住。異壞相尋。羅什就",
    "T52n2103_023:0268a04": "古。慧遠去今。匠石何運。伯牙罷音。殷憂逃",
    "T52n2103_023:0268a05": "遁。昔還爾心。東巖解迹。削景若邪。早帳風",
    "T52n2103_023:0268a06": "首。春席雲阿。流庭結草。澓渚含波。月軒東",
    "T52n2103_023:0268a07": "秀。日落西華。情步不辭。寢興高絕。白雲臨",
    "T52n2103_023:0268a08": "操。清風練節。經綸五道。提衡六趣。四諦歸",
    "T52n2103_023:0268a09": "想。三乘總路。生滅在法。諸行難常。哲人薪",
    "T52n2103_023:0268a10": "盡。舊火移光。白日投晦。中春起霜。嗚呼哀",
    "T52n2103_023:0268a11": "哉。昔余紈髮。早讌清衿。送志悲歲。迎韻",
    "T52n2103_023:0268a12": "者心。家貧親老。耕而弗飽。就檄追歡。身素孤",
    "T52n2103_023:0268a13": "夭。既隔于形。徒通以道。自我從病。高榭東",
    "T52n2103_023:0268a14": "山。明月途靜。白雲路閑。承松吐嘯。風上舒",
    "T52n2103_023:0268a15": "言。咨予戴矦。風居涼峻。佇館伊人。流心酌",
    "T52n2103_023:0268a16": "韻。如何高期。隔成幽顯。五弦喪弄。三觴誰",
    "T52n2103_023:0268a17": "醆。嗚呼哀哉。山泉同罷。松竹哀涼。秋朝霜",
    "T52n2103_023:0268a18": "露。寒夜嚴長。嗚呼哀哉。孤猨將思。旅雁聲",
    "T52n2103_023:0268a19": "時。廣開性品。無情者誰。連臺成草。比館唯",
    "T52n2103_023:0268a20": "悲。存亡既代。物色長衰。嗚呼哀哉。蒼生失",
    "T52n2103_023:0268a21": "御。萬物無歸。陰爽就夜。重陽頓暉。嗚呼哀",
    "T52n2103_023:0268a22": "哉。伊四望之茫茫。愴余心之悄悄。雖淚至",
    "T52n2103_023:0268a23": "之有端。固憂來其無兆。隱(於靳反)長思以歎",
    "T52n2103_023:0268a24": "悲。諒縱橫於言表。嗚呼哀哉。",
    "T52n2103_023:0268a25": "新安寺釋玄運法師誄(并序)南齊釋慧林",
    "T52n2103_023:0268a26": "維建武四年五月八日甲午。沙門釋玄運右",
    "T52n2103_023:0268a27": "臥不興。神去危城嗚呼哀哉。法師本譙邦右",
    "T52n2103_023:0268a28": "族。寓于燉煌。幼稟端明仁和之性。長樹弘",
    "T52n2103_023:0268a29": "懿冲閑之德。真粹天挺夙鑒道勝。乃遺擯俗",
    "T52n2103_023:0268b01": "纏超出塵礙。濯景玄津栖習法道。率由儀律",
    "T52n2103_023:0268b02": "之絕。精學體微之妙。潛仁晦名之行。散畜忘",
    "T52n2103_023:0268b03": "相之施。無德而稱者。日夜而茂焉。敷說架",
    "T52n2103_023:0268b04": "乎當時。理思冠乎中世。鑽仰之徒自遠而來。",
    "T52n2103_023:0268b05": "虛至實歸遍于轍跡。帝后儲貳之尊。藩英鼎",
    "T52n2103_023:0268b06": "宰之重。莫不揖道宗師瞻猷結敬。而宏量邃",
    "T52n2103_023:0268b07": "奧不以貴賤舛其顧眄。夷整淵深不以寒暑",
    "T52n2103_023:0268b08": "品其懷抱。所以括綜像末崇振頹流者。法",
    "T52n2103_023:0268b09": "師其人矣。啟訓之緣有限。負手之歌會終。風",
    "T52n2103_023:0268b10": "火告徵。愈恬明於危識。靈聖滅現。屢恭悅於",
    "T52n2103_023:0268b11": "告漸。春秋六十九。嗚呼哀哉。外稟哽識內諮",
    "T52n2103_023:0268b12": "慟魂。慕題往迹行寔浮言。迺作誄曰。",
    "T52n2103_023:0268b13": "世滯悠曠。苦海遐長。慾蓋修掩。愛網宏張。",
    "T52n2103_023:0268b14": "法燈不耀。慧日霾光。朽宅燔仆。炎火浮揚。",
    "T52n2103_023:0268b15": "二儀構毀。算其有歲。三轉廓遼。空劫誰計。從",
    "T52n2103_023:0268b16": "冥詎曉。淪川莫濟。接踵既疎。寔資命世。日誕",
    "T52n2103_023:0268b17": "明哲。降靈自緣。涵徵蘊器。有表孩年。神幾",
    "T52n2103_023:0268b18": "幼澈凝鑒早宣。猶玉初瑩。若珠啟泉。疵厭",
    "T52n2103_023:0268b19": "塵濁。超悟玄微。訣捨愚縛。澄翦情違。齠年植",
    "T52n2103_023:0268b20": "節。草歲從師。承規檢敬。肅範儀威。秉躬淳",
    "T52n2103_023:0268b21": "絜。淑慎心行。學辨祕源。問窮理敻。前隱用",
    "T52n2103_023:0268b22": "照。往疑斯鏡。匠佚功倍。思高業盛。爰洎中",
    "T52n2103_023:0268b23": "歲。綽奧宏廣。輪演法空。雲滌日朗。乘衢若",
    "T52n2103_023:0268b24": "夷。權開似敞。悠悠品類。式是宗仰。右河振",
    "T52n2103_023:0268b25": "聞。左江標秀。聲因德宣。稱緣道富。提獎詢",
    "T52n2103_023:0268b26": "求。悅懌研授。仁厚猶地。志高如岫。輟飡赴",
    "T52n2103_023:0268b27": "嗛。捨纊矜寒。蓄無停日。財以施單。寧賤傲",
    "T52n2103_023:0268b28": "色。匪貴愉顏。湛茲懿慶。均彼籍蘭。教之所",
    "T52n2103_023:0268b29": "洽。晦識斯明。智之所誘。務以心成。接惛茂",
    "T52n2103_023:0268c01": "貨。撫迷諒情。憑微請要。莫不咸亨。險路恒",
    "T52n2103_023:0268c02": "遠。開引有極。生滅相禪。念念匪息。徂年寡",
    "T52n2103_023:0268c03": "留。西光遽逼。雲變豈停。將運淨域。嗚呼哀",
    "T52n2103_023:0268c04": "哉。體深病苦。慮達四疾。鍼石醫巫。分劑貶",
    "T52n2103_023:0268c05": "失。端情法旅。正想慈律。不捨勇勤。誓拯群",
    "T52n2103_023:0268c06": "墜。嗚呼哀哉。合既終離。假會應謝。同悲素",
    "T52n2103_023:0268c07": "林。寂然中夜。談人勗善。瞻天儼駕。即彼紺",
    "T52n2103_023:0268c08": "宮。去此塵舍。嗚呼哀哉。絕微言於永沒。毀舟",
    "T52n2103_023:0268c09": "航於遐澨。挨崇塵之嚴華。蕪峻堂之雕麗。",
    "T52n2103_023:0268c10": "捨形有其若遺。遷情靈其何界。資訓仰兮眷",
    "T52n2103_023:0268c11": "徒。空血淚兮感逝。嗚呼哀哉。",
    "T52n2103_023:0268c12": "南齊安樂寺律師智稱法師行狀",
    "T52n2103_023:0268c13": "闕撰人",
    "T52n2103_023:0268c14": "法師諱智稱。其先日某郡某氏。挹汾澮之清",
    "T52n2103_023:0268c15": "源。稟河山之秀質。蓄靈因於上業。成慧性",
    "T52n2103_023:0268c16": "於閻浮。直哉惟清爰初夙備。溫良恭儉體以",
    "T52n2103_023:0268c17": "得之。然天韻真確。含章隱曜。沈漸人群。莫",
    "T52n2103_023:0268c18": "能測其遠邇。蓋由徑寸之華韜光濬壑。盈尺之",
    "T52n2103_023:0268c19": "寶未剖聯城。監觀者罔識其巨麗。逖聽者弗",
    "T52n2103_023:0268c20": "得其鴻名。羈束戎旅俛起阡陌。年登三十。始",
    "T52n2103_023:0268c21": "覽眾經。退而歎曰。百年倏忽功名為重。名不",
    "T52n2103_023:0268c22": "常居功難與必。且吉凶悔吝孔書已驗。變化",
    "T52n2103_023:0268c23": "起伏歷聖來稱。安知崢嶸之外寥廓之表。籠",
    "T52n2103_023:0268c24": "括幽顯大援無邊者哉。彼有師焉。吾知歸矣。",
    "T52n2103_023:0268c25": "遂乃長揖五忍斂衽四依。挫銳解紛於是乎",
    "T52n2103_023:0269a01": "盡。宋大明中。益部有印禪師者。苦節洞觀欝",
    "T52n2103_023:0269a02": "為帝師。上人聞風自託一面盡禮。印公言歸",
    "T52n2103_023:0269a03": "庸蜀。乃携手同舟。以宋泰始元年出家於",
    "T52n2103_023:0269a04": "玉壘。誠感人天信貫金石。直心波若高步",
    "T52n2103_023:0269a05": "道場。既乃敬業承師就賢辯志。遨遊九部馳",
    "T52n2103_023:0269a06": "騁三乘。摩羅之所宣譯。龍王之所韜祕。雖且",
    "T52n2103_023:0269a07": "受持諷誦。然未取以為宗。常謂攝心者迹。迹",
    "T52n2103_023:0269a08": "密則心檢。弘道者行。行密則道存。安上治",
    "T52n2103_023:0269a09": "人莫先乎禮。閑邪遷善莫尚乎律。可以驅車",
    "T52n2103_023:0269a10": "火宅翻飛苦海。瞻三途而勿踐。歷萬劫而不",
    "T52n2103_023:0269a11": "衰者。其毘尼之謂歟。乃簡棄枝葉積思根本。",
    "T52n2103_023:0269a12": "頓轡洗心以為己任。於是曳錫踽步千里遊",
    "T52n2103_023:0269a13": "學。擁經持鉢百舍不休。西望荊山南過澧浦。",
    "T52n2103_023:0269a14": "周流華夏博採奇聞。土木形骸琬琰心識。靡",
    "T52n2103_023:0269a15": "高不仰。無堅不攻。寢之所安席不及煖。思之",
    "T52n2103_023:0269a16": "所至食不遑飡。入道三年從師四講。教逸功",
    "T52n2103_023:0269a17": "倍而業盛經明。每稱道不墜地。人各有美。宣",
    "T52n2103_023:0269a18": "尼之學何詎常師。于時具隱二上人。先輩高",
    "T52n2103_023:0269a19": "流鳳鳴西楚。多寶穎律師洽聞溫故翰起東都",
    "T52n2103_023:0269a20": "法師之在江陵也。稟具隱為周援。及還京雒",
    "T52n2103_023:0269a21": "以穎公為益友。皆權衡殿最言刈菁華。捨稊",
    "T52n2103_023:0269a22": "稗而膳稻梁。會鹽梅而成鼎飪。其理練其旨",
    "T52n2103_023:0269a23": "深。膚受末學莫能踵武。以泰始六年。初講十",
    "T52n2103_023:0269a24": "誦於震澤。闡揚事相咫尺神道。高談出雲漢。",
    "T52n2103_023:0269a25": "精義入無間。八萬威儀怡然理暢。五部章句",
    "T52n2103_023:0269a26": "渙爾同波。由是後進知宗先達改觀。輝光令",
    "T52n2103_023:0269a27": "問於斯籍甚。法師應不擇方行有餘力。清言",
    "T52n2103_023:0269a28": "終日而事在其中。立栖雲於具區。營延祚於",
    "T52n2103_023:0269a29": "建業。令不待嚴房櫳肅靜。役不加迅棟宇駢",
    "T52n2103_023:0269b01": "羅。自方等來儀。變胡為漢。鴻才鉅學連軸",
    "T52n2103_023:0269b02": "比肩。法華維摩之家。往往間出。涅槃成實",
    "T52n2103_023:0269b03": "之唱。處處聚徒。而律藏憲章於時最寡。振裘",
    "T52n2103_023:0269b04": "持領允屬當仁。若夫淵源浩汗。故老之所迴",
    "T52n2103_023:0269b05": "惑。峻阻隱複。前修之所解駕。皆剖析豪釐",
    "T52n2103_023:0269b06": "粉散膠結。鉤深致遠獨悟胸懷。故能反戶之",
    "T52n2103_023:0269b07": "南彎弓之北。尋聲赴響萬里而至。門人歲益",
    "T52n2103_023:0269b08": "經緯日新。坐高堂而延四眾。轉法輪而朝同",
    "T52n2103_023:0269b09": "業者。二十有餘載君子謂此道於是乎中興。",
    "T52n2103_023:0269b10": "絕慶弔屏流俗。朱門華屋靡所經過。齊竟陵",
    "T52n2103_023:0269b11": "文宣王顧輕千乘虛心八解。嘗請法師講於",
    "T52n2103_023:0269b12": "邸寺。既許以降德。或謂宜修賓主。法師笑而",
    "T52n2103_023:0269b13": "答曰。我則未暇。及正位函丈始交涼燠。時法",
    "T52n2103_023:0269b14": "筵廣置髦士如林。主譽既馳客容多猛。發題",
    "T52n2103_023:0269b15": "命篇疑難鋒出。法師應變如響若不留聽。囿",
    "T52n2103_023:0269b16": "辯者土崩。負強者折角。莫不遷延徙靡亡本",
    "T52n2103_023:0269b17": "失支。觀聽之流稱為盛集。法師性本剛克而",
    "T52n2103_023:0269b18": "能悅以待。問發言盈庭曾無忤色。虛己博約",
    "T52n2103_023:0269b19": "咸竭厥才。依止疎附訓之如一。少壯居家孝",
    "T52n2103_023:0269b20": "子惟友。脫屣四攝愛著兩忘。親黨書介封",
    "T52n2103_023:0269b21": "而不發。內恕哀慼抑而不臨。常曰。道俗異",
    "T52n2103_023:0269b22": "故優陀親承音旨寧習其言而忽其教。煩惱",
    "T52n2103_023:0269b23": "呴濡蕭然頓遣。法師之於十誦也。始自吳",
    "T52n2103_023:0269b24": "興迄于建業四十有餘講。撰義記八篇。約言",
    "T52n2103_023:0269b25": "示制。學者傳述。以為妙絕古今。春秋七十有",
    "T52n2103_023:0269b26": "二。齊永元三年。遷神于建康縣之安樂寺。僧",
    "T52n2103_023:0269b27": "尼殷赴若喪昆姊。諒不言之信不召之感者",
    "T52n2103_023:0269b28": "云。若夫居敬行簡喜慍不形於色。知人善誘",
    "T52n2103_023:0269b29": "甄藻罔遺。於時臨財廉取予義。明允方大",
    "T52n2103_023:0269c01": "處變不渝。汪汪焉堂堂焉。渤碣河華不能充",
    "T52n2103_023:0269c02": "其量。蓋淨行之儀表。息心之軌則歟。弟子",
    "T52n2103_023:0269c03": "某等感梁木之既摧。慟德音之永閟。俾陳信",
    "T52n2103_023:0269c04": "而有徵。庶流芳而無愧。",
    "T52n2103_023:0269c05": "廬山香鑪峯寺景法師行狀虞羲",
    "T52n2103_023:0269c06": "法師諱僧景。本姓歐陽。衡陽湘鄉人也。資無",
    "T52n2103_023:0269c07": "始之良因。得今生之遠悟。黃中通理幼而自",
    "T52n2103_023:0269c08": "然。好誦經善持操。行止有方身口無擇。十歲",
    "T52n2103_023:0269c09": "而孤。事母盡孝。母為請室。良家非其好也。辭",
    "T52n2103_023:0269c10": "不獲命。弱冠以世役見羈。于時戎馬生郊。",
    "T52n2103_023:0269c11": "羽檄日至。躬擐甲冑跋履山川。且十年矣。雖",
    "T52n2103_023:0269c12": "外當艱棘。而內結慈悲。故未離人群。已具息",
    "T52n2103_023:0269c13": "心之行。後行經彭蠡見廬岳而悅之。於是有",
    "T52n2103_023:0269c14": "終焉之志。復反湘川。稍棄有非所味道忘食。",
    "T52n2103_023:0269c15": "日一菜蔬。後得出壘門便離妻室。忽夢廬山",
    "T52n2103_023:0269c16": "之神稽首致敬曰。廬山維岳峻極于天。是曰",
    "T52n2103_023:0269c17": "三宮。壁立萬仞欲屈真人居之。真人若不見",
    "T52n2103_023:0269c18": "從。則此山永廢矣。又夢受請而行至香鑪峯",
    "T52n2103_023:0269c19": "石門頂。見銀閣金樓丹泉碧樹崢嶸刻削希",
    "T52n2103_023:0269c20": "世而有。於是鷄鳴戒旦。便飄爾晨征。于時",
    "T52n2103_023:0269c21": "江陵僧徒多有行業。或告法師曰。荊州法事",
    "T52n2103_023:0269c22": "大盛。乃因此東枻。自夏首西浮。遇僧淨道人",
    "T52n2103_023:0269c23": "深解禪定。乃曰。真吾師也。遂落髮從之。住竹",
    "T52n2103_023:0269c24": "林禪房始斷粒食。默然思道。或明發不寐。",
    "T52n2103_023:0269c25": "刺史聞風而悅欲相招延。或曰。此公乃可就",
    "T52n2103_023:0269c26": "見。不可屈致也。於是累詣草廬。遂服膺請戒。",
    "T52n2103_023:0269c27": "江漢人士亦迴向如雲。先是神山廟靈驗如",
    "T52n2103_023:0269c28": "響。侵迕見災。且以十數。法師考室其旁。神遂",
    "T52n2103_023:0269c29": "見形為禮。使兩神童朝夕立侍。有女巫見而",
    "T52n2103_023:0270a01": "問之。法師不答。廬山神復來固請。以永明",
    "T52n2103_023:0270a02": "十年七月。振錫登峯。行履所見宛如夢中。乃",
    "T52n2103_023:0270a03": "即石為基。倚巖結構匡坐端念。虎豹為群。先",
    "T52n2103_023:0270a04": "德曇隆慧遠之徒。亦卜居于此。既人跡罕至。",
    "T52n2103_023:0270a05": "遂不堪其憂。且山氣氛氳。令人頭痛身熱曾",
    "T52n2103_023:0270a06": "未幾時莫不來下。唯法師獨往一去不歸。既",
    "T52n2103_023:0270a07": "却禾黍之資。不避霜露之氣。時捫蘿越險。行",
    "T52n2103_023:0270a08": "動若飛。或有群魔不憙法師來者。能使雷風",
    "T52n2103_023:0270a09": "為變以試。法師既見神用確然魔群乃止。久",
    "T52n2103_023:0270a10": "之復隨險幽尋造石梁石室。靈山祕地百神",
    "T52n2103_023:0270a11": "之所遨遊也。法師說戒行香。神皆頭面禮足。",
    "T52n2103_023:0270a12": "昔神人吳猛得入此遊觀。自茲厥後唯法師",
    "T52n2103_023:0270a13": "復至焉。羲皇以來二人而已矣。初法師入山",
    "T52n2103_023:0270a14": "二年。禪味始具每斂心入寂。偏見彌勒如來。",
    "T52n2103_023:0270a15": "常云。宿植之緣也。建武四年春。忽語弟子曰。",
    "T52n2103_023:0270a16": "吾壽當九十。但餘年無益於世而四大有累",
    "T52n2103_023:0270a17": "於人。思拯助眾生。不得久留此矣。七月二十",
    "T52n2103_023:0270a18": "一日。標極嶺西頭為安屍之處。人莫之知也。",
    "T52n2103_023:0270a19": "復七日而疾。疾後七日而終。春秋五十八。",
    "T52n2103_023:0270a20": "臨終合掌曰。願即生三途救一切眾苦。又",
    "T52n2103_023:0270a21": "曰。吾以身施烏鳥。慎勿埋之。初法師喚下寺",
    "T52n2103_023:0270a22": "數人。安居講授。或謂法師曰。今欲出山尋醫。",
    "T52n2103_023:0270a23": "又勸進飲食。法師曰。吾累在此身。及吾無身",
    "T52n2103_023:0270a24": "吾有何累。勿多言也。遷化旬有六日。容貌如",
    "T52n2103_023:0270a25": "生。兩指屈握。伸之隨復如故。宿德比丘皆",
    "T52n2103_023:0270a26": "曰。夫得道人多以七為數。法師自疾至沒不",
    "T52n2103_023:0270a27": "其然歟。兩指不伸。亦良有以也。初鑪峯孤絕",
    "T52n2103_023:0270a28": "羽翼所不至。自法師經始。常有雙烏來巢。",
    "T52n2103_023:0270a29": "及法師即化。烏亦永逝矣。惟法師宿籍幽",
    "T52n2103_023:0270b01": "源久素淨業。故慈悲喜捨習與性成。微妙玄",
    "T52n2103_023:0270b02": "通因心則有。入山林而不出。絕榮觀而超然。",
    "T52n2103_023:0270b03": "若乃八珍強骨之資。九轉延華之術。皆如脫",
    "T52n2103_023:0270b04": "屣矣。唯直心定志在無價寶舟。愛護化城期",
    "T52n2103_023:0270b05": "為彼岸。鑽仰不測。故未得而名焉。",
    "T52n2103_023:0270b06": "南齊禪林寺尼淨秀行狀沈約",
    "T52n2103_023:0270b07": "比丘尼釋淨秀。本姓梁氏。安定烏氏人也。其",
    "T52n2103_023:0270b08": "先出自少昊至伯益佐禹治水。賜姓羸氏。",
    "T52n2103_023:0270b09": "周孝王時。封其十六世孫非子於秦。其曾孫",
    "T52n2103_023:0270b10": "秦仲為宣王矦伯。平王東遷封秦仲少子於",
    "T52n2103_023:0270b11": "梁。是為梁伯。漢景帝世。梁林為太原太守。徙",
    "T52n2103_023:0270b12": "居北地。烏氏遂為郡人焉。自時厥後昌阜于",
    "T52n2103_023:0270b13": "世。名德交暉蟬冕疊映。漢元嘉元年。梁景為",
    "T52n2103_023:0270b14": "尚書令。少習韓詩為世通儒。魏時梁爽為司",
    "T52n2103_023:0270b15": "徒左長史祕書監。博極群書善談玄理。晉太",
    "T52n2103_023:0270b16": "始中。梁闡為涼雍二州刺史。即尼之迺祖",
    "T52n2103_023:0270b17": "也。闡孫撝晉范陽王虓驃騎參軍事魚陽太",
    "T52n2103_023:0270b18": "守。遭永嘉蕩析淪於偽趙。為祕書監征南長",
    "T52n2103_023:0270b19": "史。後得還晉。為散騎侍郎。子疇字道度。征虜",
    "T52n2103_023:0270b20": "司馬子粲之仕宋。征虜府參軍事封龍川縣",
    "T52n2103_023:0270b21": "都亭侯。尼即都亭矦之第四女也。挺慧悟於",
    "T52n2103_023:0270b22": "曠劫。體妙解於當年。而性調和綽。不與凡孩",
    "T52n2103_023:0270b23": "孺同數。齡便神情峻徹。非常童稚之伍。行",
    "T52n2103_023:0270b24": "仁尚道洗志法門。至年十歲慈念彌篤。絕粉",
    "T52n2103_023:0270b25": "黛之容。棄錦綺之翫。誦經行道長齋蔬食。年",
    "T52n2103_023:0270b26": "十二便求出家。家人苦相禁抑皆莫之許。於",
    "T52n2103_023:0270b27": "是心祈冥感專精一念。乃屢獲昭祥亟降瑞",
    "T52n2103_023:0270b28": "相。第四叔超獨為先覺。開譬內外。故雅操",
    "T52n2103_023:0270b29": "獲遂。上天性聰叡幼而超群。年至七歲自然",
    "T52n2103_023:0270c01": "持齋。家中請僧行道。聞讀大涅槃經不聽食",
    "T52n2103_023:0270c02": "肉。於是即長蔬不噉。二親覺知。若得魚肉輒",
    "T52n2103_023:0270c03": "便棄去。昔有外國普練道人。出於京師。往來",
    "T52n2103_023:0270c04": "梁舍。便就五戒。勤翹奉持未嘗違犯。日夜",
    "T52n2103_023:0270c05": "恒以禮拜讀誦為業。更無餘務。及手能書常",
    "T52n2103_023:0270c06": "自寫經。所有財物唯充功德之用。不營俗好。",
    "T52n2103_023:0270c07": "少欲入道。父母為障遂推流歲月。至年二十",
    "T52n2103_023:0270c08": "九方獲所志。落綵青園服膺寺主。上事師",
    "T52n2103_023:0270c09": "虔孝。先意承旨。盡身竭力猶懼弗及。躬修三",
    "T52n2103_023:0270c10": "業夙夜匪懈。僧使眾役每居其首。精進劬勤",
    "T52n2103_023:0270c11": "觸事關涉。有開井士馬先生者。於青園見",
    "T52n2103_023:0270c12": "上。即便記云。此尼當生兜率天也。又親於佛",
    "T52n2103_023:0270c13": "殿內坐禪。同集三人忽聞空中有聲。狀如牛",
    "T52n2103_023:0270c14": "吼。二尼驚怖迷悶戰慄。上淡然自若。徐起",
    "T52n2103_023:0270c15": "下床。歸房執燭檢聲所在。旋至拘欄。二尼便",
    "T52n2103_023:0270c16": "聞殿上有人相語云。各自避路某甲師還。後",
    "T52n2103_023:0270c17": "又於禪房中坐。伴類數人。一尼鼾眠。此尼於",
    "T52n2103_023:0270c18": "睡中見有一人。頭屆于屋。語云。勿驚某甲",
    "T52n2103_023:0270c19": "師也。此尼於是不敢復坐。又以一時坐禪。同",
    "T52n2103_023:0270c20": "伴一尼有小緣事暫欲下床。見有一人抵掌",
    "T52n2103_023:0270c21": "止之曰。莫撓某甲師。於是閉氣徐出歎未曾",
    "T52n2103_023:0270c22": "有。如此之事比類甚繁。既不即記。悉多漏忘。",
    "T52n2103_023:0270c23": "不得具載。性受戒律。進止俯仰必欲遵承。",
    "T52n2103_023:0270c24": "於是現請輝律師講。內自思惟。但有直一千。",
    "T52n2103_023:0270c25": "心中憂慮事不辦。夜即夢見鴉鵲鸜鵒雀子",
    "T52n2103_023:0270c26": "各乘車。車並安軒。車之大小還稱可鳥形。同",
    "T52n2103_023:0270c27": "聲唱言。我助某甲尼講去。既寤歡喜。知事當",
    "T52n2103_023:0270c28": "成。及至就講。乃得七十檀越設供。果食皆精。",
    "T52n2103_023:0270c29": "後又請頴律師開律。即發講曰。清淨甖水",
    "T52n2103_023:0271a01": "自然香如水園香氣。深以為欣。既而坐禪得",
    "T52n2103_023:0271a02": "定。至於中夜方起。更無餘伴。便自念言。將不",
    "T52n2103_023:0271a03": "犯觸。即諮律師。律師答云。無所犯也。意中",
    "T52n2103_023:0271a04": "猶豫恐有失。且見諸寺尼僧。多不如法。乃",
    "T52n2103_023:0271a05": "喟然歎曰。嗚呼鴻徽未遠。靈緒稍隤。自非",
    "T52n2103_023:0271a06": "引咎責躬。豈能導物。即自懺悔行摩那埵。於",
    "T52n2103_023:0271a07": "是京師二部莫不咨嗟云。如斯之人。律行明",
    "T52n2103_023:0271a08": "白規矩應法。尚爾思愆。何況我等動靜多過",
    "T52n2103_023:0271a09": "而不慚愧者哉。遂相率普懺無有孑遺。又於",
    "T52n2103_023:0271a10": "南園就頴律師受戒。即受戒日。淨甖水香還",
    "T52n2103_023:0271a11": "復如前。青園諸尼及以餘寺。無不更受戒者。",
    "T52n2103_023:0271a12": "律師於是亦次第詣寺。敷弘戒品闡揚大教。",
    "T52n2103_023:0271a13": "故憲軌遐流迄屆于今。穎律師又令上約語",
    "T52n2103_023:0271a14": "諸寺尼。有高床俗服者一切改易。上奉旨制",
    "T52n2103_023:0271a15": "勒無不祇承。律藏之興自茲更始。後又就三",
    "T52n2103_023:0271a16": "藏法師受戒。清淨水香復如前。不異青園。",
    "T52n2103_023:0271a17": "徒眾既廣所見不同。師已遷背更無覲侍。於",
    "T52n2103_023:0271a18": "是思別立住處。可得外嚴聖則內窮宴默者。",
    "T52n2103_023:0271a19": "以宋大明七年八月。故黃修儀及南昌公主。",
    "T52n2103_023:0271a20": "深崇三寶敬仰德行。初置精舍。上麻衣弗溫",
    "T52n2103_023:0271a21": "藿食忘飢。躬執泥瓦盡勤夙夜。以宋泰始三",
    "T52n2103_023:0271a22": "年。明帝賜號曰禪林。蓋性好閑靜冥感有徵",
    "T52n2103_023:0271a23": "矣。而制龕造像無不必備。又寫集眾經皆令",
    "T52n2103_023:0271a24": "具足。莊黃染成。悉自然有娑伽羅龍王兄",
    "T52n2103_023:0271a25": "弟二人現迹。彌日不滅。知識往來並親瞻覩。",
    "T52n2103_023:0271a26": "招納同住十有餘人。訓化獎率皆令禪誦。每",
    "T52n2103_023:0271a27": "至奉請聖僧。果食之上必有異迹。又於一時。",
    "T52n2103_023:0271a28": "虔請聖眾七日供養。禮懺始訖攝心運想。即",
    "T52n2103_023:0271a29": "見兩外國道人舉手共語。一云呿羅。一言",
    "T52n2103_023:0271b01": "毘呿羅。所著袈裟色如桑葚之熟。因即取泥",
    "T52n2103_023:0271b02": "以壞衣色。如所見。於是遠近尼僧並相倣斆",
    "T52n2103_023:0271b03": "改服間色。故得絕於五大之過。道俗有分者",
    "T52n2103_023:0271b04": "也。此後又請阿耨達池五百羅漢。日日凡聖",
    "T52n2103_023:0271b05": "無遮大會。已近二旬供設既豐。復更請罽賓",
    "T52n2103_023:0271b06": "國五百羅漢。足上為千。及請凡僧還如前",
    "T52n2103_023:0271b07": "法。始過一日。見有一外國道人。眾僧悉皆",
    "T52n2103_023:0271b08": "不識。於是試相借問。自云。從罽賓國來。又",
    "T52n2103_023:0271b09": "問。來此幾時。答云。來始一年也。眾僧覺異。",
    "T52n2103_023:0271b10": "令人守門觀其動靜。而食畢乃於宋林門",
    "T52n2103_023:0271b11": "出。使人逐視。見從宋林門去。行十餘步奄便",
    "T52n2103_023:0271b12": "失之。又嘗請聖僧。浴器盛香湯及以雜物。因",
    "T52n2103_023:0271b13": "而禮拜。內外寂默。即聞器檥杓作聲。如用",
    "T52n2103_023:0271b14": "水法。意謂或是有人出。便共往看。但見水杓",
    "T52n2103_023:0271b15": "自然搖動。故知神異。又曾夜中忽見滿屋光",
    "T52n2103_023:0271b16": "明。正言已曉。自起開戶見外猶闇即便閉戶",
    "T52n2103_023:0271b17": "還床。復寢久久方乃明也。又經違和極為錦",
    "T52n2103_023:0271b18": "篤。忽自見大光明遍於世界山河樹木浩然",
    "T52n2103_023:0271b19": "無礙。欣爾獨笑。傍人怪問。具陳所見。即能起",
    "T52n2103_023:0271b20": "行禮拜讀誦如常無異。又於一時復違和。亦",
    "T52n2103_023:0271b21": "甚危困。忽舉兩手。狀如捧物。語傍人不解。問",
    "T52n2103_023:0271b22": "言。為何所捧。答云。見寶塔從地出。意欲接",
    "T52n2103_023:0271b23": "之。幡花伎樂無非所有。於是疾恙豁然而除。",
    "T52n2103_023:0271b24": "都無復患。又復違和。數日中亦殊。綿惙恒",
    "T52n2103_023:0271b25": "多。東向視合掌向空。於一時中急索香火。移",
    "T52n2103_023:0271b26": "時合掌。即自說云。見彌勒佛及與舍利弗目",
    "T52n2103_023:0271b27": "連等諸聖人。亦自見諸弟子數甚無量滿虛",
    "T52n2103_023:0271b28": "空中。須臾見彌勒下生翅頭末城。云有人持",
    "T52n2103_023:0271b29": "幡華伎樂及三臺來迎。於此上幡華伎樂。非",
    "T52n2103_023:0271c01": "世間比。半天而住。一臺已在半路。一臺未",
    "T52n2103_023:0271c02": "至半路。一臺未見。但聞有而已。爾時已作兩",
    "T52n2103_023:0271c03": "臺。為此兆故即更作一臺也。又云。有兩樹寶",
    "T52n2103_023:0271c04": "華在邊。人來近床。語莫壞我華。自此之後病",
    "T52n2103_023:0271c05": "即除損。前後遇疾恒有瑞相。或得涼風。或得",
    "T52n2103_023:0271c06": "妙藥。或聞異香。病便即愈。疾差之為理。都",
    "T52n2103_023:0271c07": "以漸豁然而去如此。甚數不能備記。又天監",
    "T52n2103_023:0271c08": "三年。一夏違和。於晝日眠中見虛空藏菩薩。",
    "T52n2103_023:0271c09": "即自圍遶誦唄。唄聲徹外眠覺。所患即除。又",
    "T52n2103_023:0271c10": "白日臥。開眼見佛入房幡蓋滿屋。語傍人令",
    "T52n2103_023:0271c11": "燒香了自不見。上以天監五年六月十七日",
    "T52n2103_023:0271c12": "得病苦。心悶不下飲。彭城寺令法師。以六月",
    "T52n2103_023:0271c13": "十九日夜得夢。見一處。謂是兜率天上。住止",
    "T52n2103_023:0271c14": "嚴麗非世間比。言此是上住處。即見上在中。",
    "T52n2103_023:0271c15": "於是法師有語上。上得生好處當見將接。上",
    "T52n2103_023:0271c16": "是法師小品檀越。勿見遺棄。上即答云。法師",
    "T52n2103_023:0271c17": "丈夫又弘通經教。自應居勝地。某甲是女人",
    "T52n2103_023:0271c18": "何能益。法師又云。不如此也。雖為丈夫不能",
    "T52n2103_023:0271c19": "精進。持戒不及上。時體已轉惡。與令法師素",
    "T52n2103_023:0271c20": "疎不堪相見。病既稍增飲粥日少。為治無益",
    "T52n2103_023:0271c21": "漸就綿惙。至七月十二日。爾時天雨涼。悶",
    "T52n2103_023:0271c22": "勢如小退。自云。夢見迎來至佛殿西頭。人人",
    "T52n2103_023:0271c23": "捉幡竿猶車在地。幡之為理不異世間軍隊",
    "T52n2103_023:0271c24": "擔鼓旗幡也。至二十日便絕。不復進飲粥。至",
    "T52n2103_023:0271c25": "二十二日令請相識眾僧設會。意似分別。至",
    "T52n2103_023:0271c26": "二十五日云。見十方諸佛遍滿空中。至二十",
    "T52n2103_023:0271c27": "七日中後泯然而臥。作兩炊久方復動轉自",
    "T52n2103_023:0271c28": "云。上兜率天見彌勒及諸菩薩皆黃金色。上",
    "T52n2103_023:0271c29": "手中自有一琉璃清淨甖。可高三尺許。以上",
    "T52n2103_023:0272a01": "彌勒。即放光明照于上身。至兜率天。亦不見",
    "T52n2103_023:0272a02": "飲食自然飽滿。故不復須人間食也。但聞人",
    "T52n2103_023:0272a03": "間食皆臭。是以不肯食。於彼天上得波利䴵",
    "T52n2103_023:0272a04": "將還。意欲與令法師。有人問何意將䴵去。答",
    "T52n2103_023:0272a05": "云。欲與令法師。是人言。令法師是人中果報。",
    "T52n2103_023:0272a06": "那得食天上食。不聽將去。既而欲見令法師",
    "T52n2103_023:0272a07": "閑居。上為迎法師來相見語法師。可作好菜",
    "T52n2103_023:0272a08": "食以餉山中坐禪道人。若修三業。方得生兜",
    "T52n2103_023:0272a09": "率天耳。法師不坐禪。所以令作食餉山。上道",
    "T52n2103_023:0272a10": "人者欲使與坐禪人作因緣也。自入八月體",
    "T52n2103_023:0272a11": "中亦轉惡。不復說餘事。但云。有三十二童子。",
    "T52n2103_023:0272a12": "一名功德天。二者名善女天。是迦毘羅所",
    "T52n2103_023:0272a13": "領。恒來在左右。與我驅使。或言。得人餉飲",
    "T52n2103_023:0272a14": "食。令眾中行之。復云。空中晝夜作伎樂鬧人",
    "T52n2103_023:0272a15": "耳也。",
    "T52n2103_023:0272a16": "廣弘明集卷第二十三"
}