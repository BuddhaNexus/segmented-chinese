{
    "T13n0410_004:0696b22": "大方廣十輪經卷第四",
    "T13n0410_004:0696b24": "失譯人名今附北涼錄",
    "T13n0410_004:0696b25": "剎利旃陀羅現智相品第六",
    "T13n0410_004:0696b26": "爾時，地藏菩薩白佛言：「世尊！是剎利旃陀羅，",
    "T13n0410_004:0696b27": "輔相旃陀羅，少於善根不肯信向，諂曲愚",
    "T13n0410_004:0696b28": "癡自稱多知，皆生憍慢，不畏後世惡業果",
    "T13n0410_004:0696b29": "報，離善知識，乃至趣向阿鼻地獄。為財利",
    "T13n0410_004:0696c01": "故，與此惡行諸比丘等，作非法朋黨。」佛言：",
    "T13n0410_004:0696c02": "「如是，如是！善男子！於未來世，剎利旃陀羅",
    "T13n0410_004:0696c03": "乃至婆羅門旃陀羅，善根微少無有信心欺",
    "T13n0410_004:0696c04": "詐諂曲，是諸愚癡現智慧相。不隨善知",
    "T13n0410_004:0696c05": "識語，實是愚癡現為智慧。心常疑悔不畏",
    "T13n0410_004:0696c06": "後世，而無禁戒作諸殺生，乃至邪見欺誑",
    "T13n0410_004:0696c07": "於他，於諸世間常行誹謗語。剎利旃陀羅、",
    "T13n0410_004:0696c08": "婆羅門旃陀羅壞亂佛法，於我法中而得",
    "T13n0410_004:0696c09": "出家，常毀破戒作諸惡行。而剎利婆羅門，",
    "T13n0410_004:0696c10": "盡心供養多畜錢財，貪心染著取空言語，",
    "T13n0410_004:0696c11": "通致信命治生販賣，好讀外典墾土種殖，",
    "T13n0410_004:0696c12": "守護錢財、產業、舍宅，守護妻子、呪說仙藥，",
    "T13n0410_004:0696c13": "貪著衣服、飲食之物，破戒惡行其聲如貝；實",
    "T13n0410_004:0696c14": "非沙門自言沙門，實非梵行自謂梵行，乃",
    "T13n0410_004:0696c15": "至為剎利、婆羅門恭敬供養聽受。剎利旃陀",
    "T13n0410_004:0696c16": "羅、婆羅門旃陀羅，好喜破戒遠離持戒，於",
    "T13n0410_004:0696c17": "我法中，若見有人持戒修善能謙下者，學",
    "T13n0410_004:0696c18": "與無學一切得向。如是比丘，皆悉不得恭",
    "T13n0410_004:0696c19": "敬供養，有所言說皆不聽受。善男子！譬如",
    "T13n0410_004:0696c20": "有人到寶渚所，捨帝釋青寶及大青寶，金、",
    "T13n0410_004:0696c21": "銀、真珠皆悉捨離，大價之寶取於水精。若",
    "T13n0410_004:0696c22": "我法中，如是持戒有大功德，心常謙下而便",
    "T13n0410_004:0696c23": "捨之。取於破戒造惡行者，成就惡法不生",
    "T13n0410_004:0696c24": "羞恥心無慚愧，遠離一切大慈大悲，反取",
    "T13n0410_004:0696c25": "如是諸惡福田，聽受其語，供養如是造",
    "T13n0410_004:0696c26": "作惡人，師及弟子俱墮地獄，悉具於此十",
    "T13n0410_004:0696c27": "種惡輪。剎利旃陀羅、婆羅門旃陀羅、沙門旃",
    "T13n0410_004:0696c28": "陀羅、大臣旃陀羅，先修善根今悉消滅，",
    "T13n0410_004:0696c29": "乃至墮於阿鼻地獄。「何等為十破戒惡行？",
    "T13n0410_004:0697a01": "如是比丘，乃至剎利、婆羅門，忍樂惡見，誹",
    "T13n0410_004:0697a02": "謗阿練若比丘，愚癡諂曲非毀賢聖，誑惑",
    "T13n0410_004:0697a03": "世間，飲食錢財及諸利養，求名稱故自苦",
    "T13n0410_004:0697a04": "其身，毀謗他人嫉妬鬪亂，純為利養，莫肯",
    "T13n0410_004:0697a05": "聽受信用其語，退棄令下遠離實法，皆",
    "T13n0410_004:0697a06": "言無有得道果者，亦無離欲能盡結者，",
    "T13n0410_004:0697a07": "但為利養而自顯現，慎莫奉事供養是",
    "T13n0410_004:0697a08": "等，乃是諂曲誑惑之人，實非福田趣向道",
    "T13n0410_004:0697a09": "者。是時剎利栴陀羅，婆羅門栴陀羅，於阿",
    "T13n0410_004:0697a10": "練若比丘，不生恭敬希有之心；其心顛倒",
    "T13n0410_004:0697a11": "而不承事恭敬供養，不肯聽受信用彼語，",
    "T13n0410_004:0697a12": "即是不能護持法眼紹三寶種。爾時，國土",
    "T13n0410_004:0697a13": "天、龍、鬼神而於三寶信心深重，皆同瞋恚",
    "T13n0410_004:0697a14": "如是剎利婆羅門等，互相語言：『汝今諦觀",
    "T13n0410_004:0697a15": "剎利栴陀羅、沙門栴陀羅、婆羅門栴陀羅、",
    "T13n0410_004:0697a16": "大臣栴陀羅，悉起憍慢，一切三寶斷於",
    "T13n0410_004:0697a17": "善根近惡知識，退失善法當入惡趣，我等",
    "T13n0410_004:0697a18": "今日不復擁護如此國土剎利、婆羅門等。』一",
    "T13n0410_004:0697a19": "切天、龍、諸善鬼神既捨離已，於其國中堪任",
    "T13n0410_004:0697a20": "法器為福田者皆生捨心。若一切天神及",
    "T13n0410_004:0697a21": "堪任法器應為福田者，於彼剎利旃陀羅",
    "T13n0410_004:0697a22": "等生捨心已，於自國土及餘隣國，皆悉",
    "T13n0410_004:0697a23": "兵起飢饉疾疫，更相殘害不復歡樂。先所",
    "T13n0410_004:0697a24": "愛樂皆悉別離，忿心慳悋無有矜愍，於一",
    "T13n0410_004:0697a25": "切眾生不起慈心，殺生乃至邪見無慚無愧，",
    "T13n0410_004:0697a26": "一切塔寺及僧祇物，皆悉食噉供其衣服，",
    "T13n0410_004:0697a27": "瞋諸左右悉生嫌隙；若與他戰，令己軍眾",
    "T13n0410_004:0697a28": "自然退散；若欲死時皆結其舌口不能語，",
    "T13n0410_004:0697a29": "趣向地獄。「復次，善男子！剎利旃陀羅，乃至",
    "T13n0410_004:0697b01": "婆羅門旃陀羅，皆悉遠離諸善知識，輕慢",
    "T13n0410_004:0697b02": "三寶無恭敬心不畏後世。於聲聞乘得",
    "T13n0410_004:0697b03": "少信心謂己聰哲，而於辟支佛乘及大乘",
    "T13n0410_004:0697b04": "經法，誹謗不信，不讀、不誦，下至一偈生",
    "T13n0410_004:0697b05": "不信心，是名謗法。若復有人，少信辟支",
    "T13n0410_004:0697b06": "佛法及大乘法，而不信於聲聞之法，毀呰譏",
    "T13n0410_004:0697b07": "呵，亦名誹謗正法，是名誹謗三世諸佛正",
    "T13n0410_004:0697b08": "法之藏，斷八正道，破於無量眾生法眼。若",
    "T13n0410_004:0697b09": "復有人，於如來所說聲聞乘、辟支佛乘及",
    "T13n0410_004:0697b10": "菩薩乘，若作障礙若隱蔽覆藏乃至一偈，",
    "T13n0410_004:0697b11": "而不恭敬於三寶者，以是因緣令使守護",
    "T13n0410_004:0697b12": "一切國土天龍善神，以不動信即便瞋恚，",
    "T13n0410_004:0697b13": "是剎利諸臣乃至結舌不語而死墮阿鼻地",
    "T13n0410_004:0697b14": "獄。「復次，善男子！若持戒有功德者，在彼",
    "T13n0410_004:0697b15": "國住具足法器，善入捨心安住靜室，而不",
    "T13n0410_004:0697b16": "數數至檀越舍，亦不輕呵惡行比丘使彼",
    "T13n0410_004:0697b17": "覺知，亦不譏嫌呵責破戒。而惡行比丘，於",
    "T13n0410_004:0697b18": "清淨持戒者所反生譏嫌，言作姦偽種種",
    "T13n0410_004:0697b19": "妄語，於剎利大臣，及至國中一切人民男",
    "T13n0410_004:0697b20": "女大小，悉於其前生諸誹謗。而彼剎利栴",
    "T13n0410_004:0697b21": "陀羅等，於諸清淨持戒具足修行功德有名",
    "T13n0410_004:0697b22": "聞者——如是比丘真我弟子，具足一切禪定",
    "T13n0410_004:0697b23": "解脫，善巧言辭——便起毀呰而生瞋恚，種種",
    "T13n0410_004:0697b24": "惡口麁語逼切令受苦惱；或奪衣鉢及四方",
    "T13n0410_004:0697b25": "僧物資業敷具，驅遣令出，或時繫閉或斬",
    "T13n0410_004:0697b26": "截其首。善男子！諦觀親近惡行比丘者，",
    "T13n0410_004:0697b27": "為得幾所罪，乃至當墮阿鼻地獄。若眾生",
    "T13n0410_004:0697b28": "造作五逆等罪及四根本罪，誹謗賢聖誹",
    "T13n0410_004:0697b29": "謗正法，超過一切根本之罪。如是惡行諸",
    "T13n0410_004:0697c01": "比丘等，我亦不聽刑罰鞭杖繫閉乃至斷命，",
    "T13n0410_004:0697c02": "以是因緣得大罪報，況復堅持禁戒清淨",
    "T13n0410_004:0697c03": "行者。若有比丘，於性重罪中若犯一罪",
    "T13n0410_004:0697c04": "者，雖犯重罪，和上眾僧和合羯磨，所受之",
    "T13n0410_004:0697c05": "戒猶有餘勢。譬如妙香雖無香質，餘分芬",
    "T13n0410_004:0697c06": "馨不可輕蔑。破戒比丘亦復如是，無戒白",
    "T13n0410_004:0697c07": "衣不應輕慢，雖非法器，於賢聖毘尼中，退",
    "T13n0410_004:0697c08": "沒墮落棄出家法，不得受用四方僧物；於",
    "T13n0410_004:0697c09": "眾僧和合所受得戒餘不犯者，其戒香氣",
    "T13n0410_004:0697c10": "多有勢力，是故不聽白衣謫罰。「善男子！",
    "T13n0410_004:0697c11": "往昔過去有國名迦尸，時王名梵摩達多，",
    "T13n0410_004:0697c12": "勅旃陀羅言：『雪山下有六牙白象王，名欝",
    "T13n0410_004:0697c13": "波羅華眼，可拔其牙；若不得者，汝等五人",
    "T13n0410_004:0697c14": "悉斷其命。』爾時，旃陀羅護惜身命詐作沙",
    "T13n0410_004:0697c15": "門，外現精進被著袈裟，如王所勅往至",
    "T13n0410_004:0697c16": "彼山到象王所。母象見之，張弓挽箭生怖",
    "T13n0410_004:0697c17": "畏心，語象王言：『此是獵師，今已張弓挽",
    "T13n0410_004:0697c18": "箭而來，將非我等命欲盡耶？』」「爾時，象王即",
    "T13n0410_004:0697c19": "便見之，剃除鬚髮被著袈裟，而說偈",
    "T13n0410_004:0697c20": "言：",
    "T13n0410_004:0697c21": "「『彼恒沙諸佛，　　幢相之法衣；",
    "T13n0410_004:0697c22": "　　悉捨於諸惡，　　云何害眾生？』",
    "T13n0410_004:0697c23": "「爾時，母象復說偈言：",
    "T13n0410_004:0697c24": "「『身雖被袈裟，　　持弓執毒箭；",
    "T13n0410_004:0697c25": "　　作惡旃陀羅，　　無有悲愍心。』",
    "T13n0410_004:0697c26": "「爾時，象王復說偈言：",
    "T13n0410_004:0697c27": "「『袈裟決定服，　　以哀愍為本；",
    "T13n0410_004:0697c28": "　　是必歸佛者，　　慈悲諸眾生。",
    "T13n0410_004:0697c29": "　　於此衣無疑，　　汝當自攝心；",
    "T13n0410_004:0698a01": "　　能被此服者，　　欲度生死岸。』",
    "T13n0410_004:0698a02": "「爾時，旃陀羅即以一毒箭射其象王。是時",
    "T13n0410_004:0698a03": "母象見射象王已，大喚悲號，復說偈言：",
    "T13n0410_004:0698a04": "「『如是之衣服，　　應當歸依佛；",
    "T13n0410_004:0698a05": "　　威儀雖寂靜，　　而心懷大惡。",
    "T13n0410_004:0698a06": "　　速疾踏彼身，　　斷除其命根；",
    "T13n0410_004:0698a07": "　　滅此怨令盡，　　是射汝身者。』",
    "T13n0410_004:0698a08": "「爾時，象王復說偈言：",
    "T13n0410_004:0698a09": "「『寧速捨身命，　　不應生惡心；",
    "T13n0410_004:0698a10": "　　彼雖懷惡心，　　猶似佛弟子。",
    "T13n0410_004:0698a11": "　　智者不為己，　　卒暴起瞋心；",
    "T13n0410_004:0698a12": "　　常思為眾生，　　修行於菩提。』",
    "T13n0410_004:0698a13": "「爾時，象王心生慈悲，即喚彼人而問之言：",
    "T13n0410_004:0698a14": "『汝須何物？』彼便答言：『欲須汝牙。』爾時，象王",
    "T13n0410_004:0698a15": "即自拔牙，發大誓願而說偈言：",
    "T13n0410_004:0698a16": "「『我今以白牙，　　求佛故奉施；",
    "T13n0410_004:0698a17": "　　不瞋不貪惜，　　令眾滅煩惱。』",
    "T13n0410_004:0698a18": "「善男子！我於往昔曾見如是畜生身中，求",
    "T13n0410_004:0698a19": "無上道能作如是，不惜身命為護佛法，",
    "T13n0410_004:0698a20": "終不於彼著袈裟者而作留難。於未來世，",
    "T13n0410_004:0698a21": "剎利旃陀羅、輔相旃陀羅、婆羅門旃陀羅、",
    "T13n0410_004:0698a22": "居士旃陀羅，以諂曲心欺於世間，不畏後",
    "T13n0410_004:0698a23": "世。若諸世間有求無上道者，入我法中",
    "T13n0410_004:0698a24": "而得出家，生心惱害我諸弟子，應成法器",
    "T13n0410_004:0698a25": "及不成者，惡口罵詈、鞭杖謫罰、逼切其身，",
    "T13n0410_004:0698a26": "於過去、未來、現在諸佛犯諸重罪，趣阿鼻",
    "T13n0410_004:0698a27": "地獄，斷諸善根除滅信心，一切智者之所",
    "T13n0410_004:0698a28": "遠離。譬如丈夫雖自無目能示他道，我諸",
    "T13n0410_004:0698a29": "弟子亦復如是，雖毀禁戒猶能利益世間",
    "T13n0410_004:0698b01": "眾生。若未來世旃陀羅王，乃至居士旃陀羅，",
    "T13n0410_004:0698b02": "見有依我法中出家，若成法器、不成法",
    "T13n0410_004:0698b03": "器，而便擾惱我諸聲聞一切弟子，則於三世",
    "T13n0410_004:0698b04": "無量諸佛作大過罪，消滅善心難復人",
    "T13n0410_004:0698b05": "身；何況毀呰正位聲聞、辟支佛，及諸大乘無",
    "T13n0410_004:0698b06": "量功德。「善男子！譬如過去有國名般闍羅，",
    "T13n0410_004:0698b07": "王號勝軍，人罪應死，繫著可畏軻藍塚間，",
    "T13n0410_004:0698b08": "令使惡鬼食噉其身。時守獄人以五繫縛，",
    "T13n0410_004:0698b09": "送著可畏軻藍塚間。是人聞已即剃鬚髮，",
    "T13n0410_004:0698b10": "以納袈裟著於頸下。爾時，守獄之人受王",
    "T13n0410_004:0698b11": "勅已，即捉縛送至可畏軻藍塚間。是時塚",
    "T13n0410_004:0698b12": "間有羅剎，名曰惡眼，共五千羅剎俱至塚",
    "T13n0410_004:0698b13": "間，即見是人被五繫縛在於塚間，剃除鬚",
    "T13n0410_004:0698b14": "髮以納袈裟繫著於頸。爾時，羅剎右遶是",
    "T13n0410_004:0698b15": "人，而說偈言：",
    "T13n0410_004:0698b16": "「『今可自安慰，　　我終不害汝；",
    "T13n0410_004:0698b17": "　　剃髮服袈裟，　　令我憶念佛。』",
    "T13n0410_004:0698b18": "「爾時，羅剎子復說偈言：",
    "T13n0410_004:0698b19": "「『白母甚飢渴，　　當須食此人；",
    "T13n0410_004:0698b20": "　　我得除飢渴，　　身心快安樂。』",
    "T13n0410_004:0698b21": "「爾時，羅剎母說偈答子：",
    "T13n0410_004:0698b22": "「『恒沙等諸佛，　　法式之幢相；",
    "T13n0410_004:0698b23": "　　於此起惡心，　　當墮阿鼻獄。』",
    "T13n0410_004:0698b24": "「爾時，羅剎子與其眷屬右遶匝已，而說偈言：",
    "T13n0410_004:0698b25": "「『我等父母共為惡，　　身、口、意等造不善；",
    "T13n0410_004:0698b26": "　　我已捨惡不害汝，　　被著染衣解脫相。』",
    "T13n0410_004:0698b27": "「爾時羅剎名為牛齒，有五百眷屬，俱共圍",
    "T13n0410_004:0698b28": "遶入大塚間。見被縛人剃除鬚髮，以納袈",
    "T13n0410_004:0698b29": "裟繫其頸下，右遶竟已而說偈言：",
    "T13n0410_004:0698c01": "「『歸依眾聖妙幢相，　　袈裟繫頸謂其人；",
    "T13n0410_004:0698c02": "　　我為此故而恭敬，　　唯願勿怖不害汝。』",
    "T13n0410_004:0698c03": "「爾時，羅剎子復說偈言：",
    "T13n0410_004:0698c04": "「『母今當知人肉美，　　應當食肉而飲血；",
    "T13n0410_004:0698c05": "　　益其氣力得具足，　　增益身體無所畏。』",
    "T13n0410_004:0698c06": "「爾時，羅剎母復為其子而說偈言：",
    "T13n0410_004:0698c07": "「『一切世間眾樂具，　　天、龍、夜叉及羅剎；",
    "T13n0410_004:0698c08": "　　悉當恭敬染衣者，　　當獲種種上妙樂。』",
    "T13n0410_004:0698c09": "「爾時，羅剎子與其眷屬，右遶恭敬而說偈",
    "T13n0410_004:0698c10": "言：",
    "T13n0410_004:0698c11": "「『悉應恭敬而歸依，　　剃除鬚髮著袈裟；",
    "T13n0410_004:0698c12": "　　我於過去無數劫，　　見佛世尊救世者。』",
    "T13n0410_004:0698c13": "「爾時，第三羅剎名曰黃髮，亦有五千眷屬，",
    "T13n0410_004:0698c14": "而自圍遶入大塚間。見被縛人剃除鬚髮，",
    "T13n0410_004:0698c15": "繫納袈裟而著頸下，復右遶已而說偈",
    "T13n0410_004:0698c16": "言：",
    "T13n0410_004:0698c17": "「『仙人幢相我歸依，　　若能供養得勝利；",
    "T13n0410_004:0698c18": "　　為袈裟故修供養，　　應悉除斷諸有縛。』",
    "T13n0410_004:0698c19": "「爾時，黃頭羅剎子而說偈言：",
    "T13n0410_004:0698c20": "「『我得此人應食噉，　　國王所遣故來此；",
    "T13n0410_004:0698c21": "　　當食其肉復飲血，　　母語子言應供養。』",
    "T13n0410_004:0698c22": "「爾時，黃頭羅剎復為其子而說偈言：",
    "T13n0410_004:0698c23": "「『如是相人非我食，　　若起惡心大苦器。』",
    "T13n0410_004:0698c24": "「爾時，羅剎子右遶恭敬，復說偈言：",
    "T13n0410_004:0698c25": "「『如是大仙堪福田，　　是故應供離有縛。』",
    "T13n0410_004:0698c26": "「爾時，刀口羅剎復與五千羅剎來到塚間，",
    "T13n0410_004:0698c27": "見繫縛者剃除鬚髮，以納袈裟繫其頸下，",
    "T13n0410_004:0698c28": "心恭敬已而說偈言：",
    "T13n0410_004:0698c29": "「『有餘生死得涅槃，　　納袈裟者不應害；",
    "T13n0410_004:0699a01": "　　若害此人佛所呵，　　應當尊重而供養。』",
    "T13n0410_004:0699a02": "「爾時，羅剎子復說偈言：",
    "T13n0410_004:0699a03": "「『我等常吸人精氣，　　食噉其肉復飲血；",
    "T13n0410_004:0699a04": "　　是故當食此眾生，　　令我身體益氣力。』",
    "T13n0410_004:0699a05": "「爾時，羅剎母復為其子而說偈言：",
    "T13n0410_004:0699a06": "「『若有生心欲加害，　　剃除鬚髮袈裟者；",
    "T13n0410_004:0699a07": "　　必墮惡趣阿鼻獄，　　受苦無量甚長遠。』",
    "T13n0410_004:0699a08": "「爾時，羅剎子與其眷屬，右遶被縛著袈裟",
    "T13n0410_004:0699a09": "者，復說偈言：",
    "T13n0410_004:0699a10": "「『我今怖畏地獄苦，　　終不惡心害汝命；",
    "T13n0410_004:0699a11": "　　我等同心當放汝，　　亦求解脫地獄苦。』",
    "T13n0410_004:0699a12": "「爾時，羅剎等即便解放彼被縛人。時被縛",
    "T13n0410_004:0699a13": "人，待至天明到於王所。王即廣告一切人",
    "T13n0410_004:0699a14": "民，諸人集已皆請問王及侍從左右群臣百",
    "T13n0410_004:0699a15": "官：『是人得來未曾有也。』彼王即便立制普",
    "T13n0410_004:0699a16": "告內外：『若我國中，有佛、聲聞諸弟子等，若",
    "T13n0410_004:0699a17": "成法器及不成者，不起恭敬或加謫罰。",
    "T13n0410_004:0699a18": "以是因緣，我當刑戮乃至致死。』族姓子！閻",
    "T13n0410_004:0699a19": "浮提王及與夜叉食血肉者，惡心熾盛無憐",
    "T13n0410_004:0699a20": "愍心，乃至見剃除鬚髮，繫納袈裟以著其",
    "T13n0410_004:0699a21": "頸，尚不加害，況餘眾生而起輕慢。未來世",
    "T13n0410_004:0699a22": "中，當有剎利旃陀羅、居士旃陀羅造作諸",
    "T13n0410_004:0699a23": "惡，復有惡鬼斷於善根趣阿鼻地獄。若",
    "T13n0410_004:0699a24": "於我法而能出家，若成法器及不成法",
    "T13n0410_004:0699a25": "器，剃除鬚髮當奪命根。「族姓子！譬如過去",
    "T13n0410_004:0699a26": "有王名曰福德，若人有犯罪過者乃至繫",
    "T13n0410_004:0699a27": "縛。爾時，彼王不欲奪人身命，有輔相大",
    "T13n0410_004:0699a28": "臣語王莫愁，若殺此人或能令王而得大",
    "T13n0410_004:0699a29": "罪；大臣自以智慧將付狂象。爾時，狂象",
    "T13n0410_004:0699b01": "捉其二足欲撲其地，而見此人著染色",
    "T13n0410_004:0699b02": "衣故，狂象即便安徐置地，不敢損傷共對",
    "T13n0410_004:0699b03": "蹲坐，以鼻舐足而生慈心。族姓子！象是",
    "T13n0410_004:0699b04": "畜生墮於八難，見染衣人尚不加惡生於",
    "T13n0410_004:0699b05": "害心。乃至未來世若有旃陀羅王，見我法中",
    "T13n0410_004:0699b06": "有人出家，堪任法器及不成法器，故作",
    "T13n0410_004:0699b07": "逼惱或奪其命；若作是行則口不能語，",
    "T13n0410_004:0699b08": "命終之後必定墮於阿鼻地獄。善男子！是名",
    "T13n0410_004:0699b09": "第三輪。剎利旃陀羅，乃至居士旃陀羅，雖",
    "T13n0410_004:0699b10": "有過去宿殖善根，現造惡故今盡消滅。「復",
    "T13n0410_004:0699b11": "次，善男子！當有剎利旃陀羅乃至居士旃陀",
    "T13n0410_004:0699b12": "羅，見有施四方僧物，床敷、臥具，塔廟、住處",
    "T13n0410_004:0699b13": "及與園林、屋舍、田宅，一切淨人、牛、驢、騾、馬種",
    "T13n0410_004:0699b14": "種畜生，衣服、飲食、湯藥所須資生雜物，持戒",
    "T13n0410_004:0699b15": "清淨有德比丘辯才聰明言辭應機，如是人",
    "T13n0410_004:0699b16": "等悉不與之；破戒比丘作惡行者，給其",
    "T13n0410_004:0699b17": "所須床褥敷具，自恣受用并與白衣同共食",
    "T13n0410_004:0699b18": "噉。以是因緣，剎利旃陀羅、居士旃陀羅，命終",
    "T13n0410_004:0699b19": "皆墮阿鼻地獄。「復次，族姓子！當有剎利旃",
    "T13n0410_004:0699b20": "陀羅、居士旃陀羅，見有依我法中出家，若",
    "T13n0410_004:0699b21": "聲聞、辟支佛，乃至大乘說法法師，誹謗罵辱",
    "T13n0410_004:0699b22": "欺誑正法，而作留難惱亂法師；以是因緣，",
    "T13n0410_004:0699b23": "墮阿鼻地獄。「復次，族姓子！若有剎利旃陀羅、",
    "T13n0410_004:0699b24": "居士旃陀羅，見人有與四方僧物，華樹、果",
    "T13n0410_004:0699b25": "樹、雜味樹、蔭樹、香樹，我聲聞弟子持戒多聞",
    "T13n0410_004:0699b26": "坐禪誦習者，所有資生眾具，若自奪或使人",
    "T13n0410_004:0699b27": "奪，自食使人食；以是因緣，命終之後墮阿",
    "T13n0410_004:0699b28": "鼻地獄。「復次，族姓子！於未來世，當有剎利",
    "T13n0410_004:0699b29": "旃陀羅、居士旃陀羅毀壞我法，若見依我",
    "T13n0410_004:0699c01": "法中而出家者，於此人所數數瞋恚、罵詈、",
    "T13n0410_004:0699c02": "毀辱，我所說法不肯信受，破壞塔寺、僧坊、堂",
    "T13n0410_004:0699c03": "舍、殺害比丘，先所修習一切善根皆悉滅",
    "T13n0410_004:0699c04": "盡。命欲終時，支節皆疼如火焚燒，其人舌根",
    "T13n0410_004:0699c05": "如被繫縛，於多日中口不能語；命終之後",
    "T13n0410_004:0699c06": "墮阿鼻地獄。若成就如是十種惡輪不善",
    "T13n0410_004:0699c07": "眾生，難得人身，況復能成聲聞、辟支佛果，",
    "T13n0410_004:0699c08": "乃至成就具足大乘，一切諸佛所不能救。",
    "T13n0410_004:0699c09": "「善男子！譬如押油，一一麻中皆生諸蟲，",
    "T13n0410_004:0699c10": "以押油輪而押取之即便得油。善男子！",
    "T13n0410_004:0699c11": "汝等當看押油之人，於其日夜為應定",
    "T13n0410_004:0699c12": "殺幾所眾生。若復有人，以是十輪而押",
    "T13n0410_004:0699c13": "油者，一輪一日一夜押油千斛，如是乃至",
    "T13n0410_004:0699c14": "滿於千年，是押油人得幾所罪？」地藏菩薩",
    "T13n0410_004:0699c15": "言：「甚多，世尊！無量無邊阿僧祇數，此押油",
    "T13n0410_004:0699c16": "人得如是罪。無有能知是人罪量其數多",
    "T13n0410_004:0699c17": "少，唯佛與佛乃能知之。」佛言：「善男子！譬",
    "T13n0410_004:0699c18": "如十輪之罪等一婬女舍，其舍有十女人",
    "T13n0410_004:0699c19": "皆為求欲。如是十婬女舍，其罪等一酒家；",
    "T13n0410_004:0699c20": "如是十酒家等一屠兒舍；如是十屠兒舍罪",
    "T13n0410_004:0699c21": "等剎利旃陀羅、居士旃陀羅十輪中等於一",
    "T13n0410_004:0699c22": "輪一日一夜罪。」爾時，世尊而說偈言：",
    "T13n0410_004:0699c23": "「十輪罪等一婬舍，　　十婬罪等一酒家，",
    "T13n0410_004:0699c24": "　十酒家等一屠兒，　　十屠兒罪等一王。」",
    "T13n0410_004:0699c25": "爾時，地藏菩薩摩訶薩白佛言：「世尊！若有真",
    "T13n0410_004:0699c26": "善剎利輔相大臣、真善沙門、真善婆羅門、真",
    "T13n0410_004:0699c27": "善居士，自護護他，於將來世守護佛法，守",
    "T13n0410_004:0699c28": "護堪任法器及不堪法器者，乃至守護",
    "T13n0410_004:0699c29": "剃除鬚髮著染衣者，持戒清淨有功德者，",
    "T13n0410_004:0700a01": "供養恭敬聽受言教，於聲聞、辟支佛法，皆悉",
    "T13n0410_004:0700a02": "守護，諦聽受持守護大乘，如聞信受住大",
    "T13n0410_004:0700a03": "乘者，持戒多聞言辭清辯，與如此人對相",
    "T13n0410_004:0700a04": "歡娛，則心悅樂諮問議論敬受教誨；遠離破",
    "T13n0410_004:0700a05": "戒非梵行者，四方僧物而自食噉，私竊費",
    "T13n0410_004:0700a06": "用不依戒律，隨順十惡不善輪者，亦令捨",
    "T13n0410_004:0700a07": "離不與從事；教學先王治國舊法典禮制",
    "T13n0410_004:0700a08": "度，紹三寶種常令熾然，親近一切諸善知",
    "T13n0410_004:0700a09": "識，遵用前王所行政法，是名真善剎利。得",
    "T13n0410_004:0700a10": "幾所福？滅幾所罪？」佛言：「族姓子！譬如丈夫",
    "T13n0410_004:0700a11": "欲求出世，集諸珍寶滿閻浮提。若值佛出",
    "T13n0410_004:0700a12": "并聲聞眾，於其晨朝修行布施，日中亦施，",
    "T13n0410_004:0700a13": "如是次第乃至千年，常修布施種種供養。",
    "T13n0410_004:0700a14": "族姓子！如是行施得大福不？」地藏菩薩",
    "T13n0410_004:0700a15": "白佛言：「世尊！其福甚多，無量無邊阿僧祇數，",
    "T13n0410_004:0700a16": "無能稱量如此福者；唯佛世尊乃能知",
    "T13n0410_004:0700a17": "之。」佛言：「如是！如汝所說。若有真善剎利，",
    "T13n0410_004:0700a18": "遠離不善十惡之輪，亦能遮制斷他諸惡",
    "T13n0410_004:0700a19": "如上所說，是人功德倍多於前。假設有人，",
    "T13n0410_004:0700a20": "以四天下盡為四方眾僧建立房舍，臥具、",
    "T13n0410_004:0700a21": "醫藥悉皆給足，使百千億聲聞弟子及菩",
    "T13n0410_004:0700a22": "薩摩訶薩，修行種種無量法門，坐禪、誦經、教",
    "T13n0410_004:0700a23": "化諸善，如此之人其福多不？於上千年",
    "T13n0410_004:0700a24": "修行布施，供養功德復倍於前。假設有",
    "T13n0410_004:0700a25": "人於四天下，盡為建立僧房、堂閣，臥具、醫",
    "T13n0410_004:0700a26": "藥皆悉具足，滿百千億聲聞弟子、菩薩摩訶",
    "T13n0410_004:0700a27": "薩，修諸法門一切諸善，坐禪、誦經、教化功德",
    "T13n0410_004:0700a28": "得幾所福？」答言：「世尊！其所得福，無量無邊",
    "T13n0410_004:0700a29": "阿僧祇數。」「善男子！假設滿三千大千世界，為",
    "T13n0410_004:0700b01": "舍利故起諸塔廟，遍滿三千大千世界。如",
    "T13n0410_004:0700b02": "是造塔功德無量，其福日夜常得增長，四",
    "T13n0410_004:0700b03": "方造作僧房，臥具、醫藥所須一切悉給，起塔",
    "T13n0410_004:0700b04": "功德復倍於前。假使三千大千世界滿中菩",
    "T13n0410_004:0700b05": "薩，具足六波羅蜜如稻麻、竹葦，設滿三千",
    "T13n0410_004:0700b06": "大千世界聲聞羅漢具八解脫，亦如稻麻、",
    "T13n0410_004:0700b07": "竹葦、叢林，皆被囚執堅固繫縛乃至一劫。",
    "T13n0410_004:0700b08": "復有一人出現於世，為福因緣故，悉解",
    "T13n0410_004:0700b09": "諸菩薩及阿羅漢被繫縛者，并與洗浴，給",
    "T13n0410_004:0700b10": "其衣服、瓶鉢、房舍、飲食、醫藥、種種臥具，乃至",
    "T13n0410_004:0700b11": "百千萬歲盡入涅槃。復取舍利而供養之，",
    "T13n0410_004:0700b12": "為一一舍利起七寶塔，供養如是七寶塔",
    "T13n0410_004:0700b13": "故，各以香華及諸伎樂、繒蓋、幢幡。若復有",
    "T13n0410_004:0700b14": "人，為如來故起諸塔廟，乃至滿三千大千",
    "T13n0410_004:0700b15": "世界，其所得福百千億分，不如解此被縛",
    "T13n0410_004:0700b16": "功德。真善剎利、真善婆羅門、真善居士、真善",
    "T13n0410_004:0700b17": "沙門，如是福聚增長無量阿僧祇數。於末",
    "T13n0410_004:0700b18": "法中法欲滅時，能善自護亦護他人，於未",
    "T13n0410_004:0700b19": "來世常護佛法，亦復護我聲聞弟子，堪任",
    "T13n0410_004:0700b20": "法器及不任者，乃至剃除鬚髮、被著袈裟，",
    "T13n0410_004:0700b21": "不應嬈亂而作惱害。若有親近供養聲",
    "T13n0410_004:0700b22": "聞乘者，亦不得惱亂，亦復不應願樂供",
    "T13n0410_004:0700b23": "養；於大乘者，終不欺毀；修辟支佛乘者，亦",
    "T13n0410_004:0700b24": "自親近供養；堅固受持大乘之法安住大",
    "T13n0410_004:0700b25": "乘有功德者，善巧機辯恒樂親近諮問義",
    "T13n0410_004:0700b26": "論，問已隨順受持，而於一切惡行比丘皆悉",
    "T13n0410_004:0700b27": "遠離，不應與同四方僧食共受利養。自不",
    "T13n0410_004:0700b28": "染著十惡之輪，亦不教他令生染著，皆",
    "T13n0410_004:0700b29": "悉修習先王之道具行十善，常當親近諸",
    "T13n0410_004:0700c01": "善知識熾然法眼。如是真善剎利，得福倍",
    "T13n0410_004:0700c02": "多無量無邊，終不虛食國民祿俸；天、龍、夜",
    "T13n0410_004:0700c03": "叉、乾闥婆、阿修羅、迦樓羅、緊那羅、摩睺羅伽，",
    "T13n0410_004:0700c04": "乃至富多那等，皆悉愛念同共擁護者。若",
    "T13n0410_004:0700c05": "有一切堪任福田成法器者，皆悉愛念，同",
    "T13n0410_004:0700c06": "共擁護己國增長。若他國土亦令增廣，涸",
    "T13n0410_004:0700c07": "竭惡道利益天人，守護壽命令得久長，自",
    "T13n0410_004:0700c08": "滅結使亦能滅他一切煩惱，成就菩提滿",
    "T13n0410_004:0700c09": "足六波羅蜜；遠離一切惡道，而隨生死流轉",
    "T13n0410_004:0700c10": "無數，於生死中而無譏嫌，常值善知識，",
    "T13n0410_004:0700c11": "悉與諸佛菩薩共俱。遠惡知識，如是不久",
    "T13n0410_004:0700c12": "成就佛國，得阿耨多羅三藐三菩提。」爾時，一",
    "T13n0410_004:0700c13": "切天帝及諸眷屬，乃至毘舍闍帝釋及諸眷",
    "T13n0410_004:0700c14": "屬，從坐而起合掌向佛，白佛言：「世尊！於",
    "T13n0410_004:0700c15": "未來世，有真善剎利王乃至真善居士，若能",
    "T13n0410_004:0700c16": "遠離此十惡輪，守護己身亦能護他，及護",
    "T13n0410_004:0700c17": "持正法紹三寶種，熾然不斷成熟三乘，於",
    "T13n0410_004:0700c18": "佛所說悉能信受如法供養，諸佛所說終不",
    "T13n0410_004:0700c19": "覆藏。我等眷屬，與真善剎利王乃至真善居",
    "T13n0410_004:0700c20": "士，當以十法守護此人令得增長。何等",
    "T13n0410_004:0700c21": "為十？為護壽命終不橫死；除諸非法常",
    "T13n0410_004:0700c22": "得少病；眷屬安隱財產增長；具足大富名",
    "T13n0410_004:0700c23": "稱遠聞；親近善知識智慧增長。如是真善",
    "T13n0410_004:0700c24": "剎利，乃至真善居士，遠離一切十惡輪者，",
    "T13n0410_004:0700c25": "如佛所說，當以十種善法而守護之令",
    "T13n0410_004:0700c26": "得增長。何等為十？所謂怨賊外敵不能",
    "T13n0410_004:0700c27": "侵害；色、聲、香、味、觸無不可憙者；一切病痛，",
    "T13n0410_004:0700c28": "邪縛，邪歸依，一切疑悔，一切邪諂，一切惡",
    "T13n0410_004:0700c29": "友，一切不善根本，一切夭橫死亡，真善剎",
    "T13n0410_004:0701a01": "利具足功德，如上所說皆悉除滅，當以十",
    "T13n0410_004:0701a02": "善法守護是人。復次，世尊！若真善剎利，如",
    "T13n0410_004:0701a03": "上所說功德滿足皆悉修行，我當以此十",
    "T13n0410_004:0701a04": "法，守護剎利國土之人。何等為十？懼隣國",
    "T13n0410_004:0701a05": "怨敵，畏非人，畏於亢旱，畏於霖雨，畏非",
    "T13n0410_004:0701a06": "時風，畏非時惡星變怪，畏飢饉，畏非時病",
    "T13n0410_004:0701a07": "死，畏惡邪見，畏真善剎利。於上所說能",
    "T13n0410_004:0701a08": "修行者，我等當以十法，守護國土及諸人",
    "T13n0410_004:0701a09": "民。」爾時，世尊讚天帝釋乃至富多那等：「善",
    "T13n0410_004:0701a10": "哉，善哉！善男子！皆是汝等之所應作。」爾時，天",
    "T13n0410_004:0701a11": "藏大梵即從坐起，整其衣服，右膝著地長",
    "T13n0410_004:0701a12": "跪叉手，白佛言：「世尊！唯願聽我說。是真善",
    "T13n0410_004:0701a13": "剎利，轉不退轉地陀羅尼心呪章句，以此不",
    "T13n0410_004:0701a14": "退轉地陀羅尼神呪力故，使未來世真善剎",
    "T13n0410_004:0701a15": "利，令邊國怨敵自然退散；使身、口、意戒成",
    "T13n0410_004:0701a16": "就；得勝智慧，為一切智人之所讚歎；遠離",
    "T13n0410_004:0701a17": "諸惡常修行善；遠離一切邪見邪歸依；精",
    "T13n0410_004:0701a18": "進堅固成熟無量諸眾生故得自在智；六",
    "T13n0410_004:0701a19": "波羅蜜珍寶伏藏具足增長；遠離一切瞋恚、",
    "T13n0410_004:0701a20": "慳貪、諸惡嫉妬；常為天人之所守護；得不",
    "T13n0410_004:0701a21": "退轉菩提之心；不捨一切眾生；得四攝法",
    "T13n0410_004:0701a22": "無所疑問；成熟法器具足福田；親近菩薩、",
    "T13n0410_004:0701a23": "諸聲聞眾利益一切。善男子！真善剎利，終不",
    "T13n0410_004:0701a24": "退轉菩提之心，得陀羅尼神力功德，於未",
    "T13n0410_004:0701a25": "來世最勝不壞無所譏嫌，常親近諸佛一",
    "T13n0410_004:0701a26": "切菩薩。」爾時，天藏大梵即說呪曰：",
    "T13n0410_004:0701a27": "「多闍他　牟尼置梨　牟那舍囉鞞　牟尼夷",
    "T13n0410_004:0701a28": "梨地夜　末啼盧闍毘闍隷　牟那栗芝",
    "T13n0410_004:0701a29": "　阿昵伽彌　[口*叔]迦羅博差　波羅舍博差　蜜",
    "T13n0410_004:0701b01": "羅博差　掃囉裟栗啼　兜羅挐栗隸鉢哆",
    "T13n0410_004:0701b02": "叉栗婆隸　舊舊拏彌隸　阿鞞叉婆婆阿",
    "T13n0410_004:0701b03": "[少/兔]阿祇梨梵　牟尼波陀鞞　私婆呵」",
    "T13n0410_004:0701b04": "爾時，天藏大梵說是呪已，白佛言：「我願世",
    "T13n0410_004:0701b05": "尊，於此陀羅尼心生隨喜。」佛言：「善哉，善哉！",
    "T13n0410_004:0701b06": "大梵！我於此呪心生歡喜。」時會大眾亦稱：",
    "T13n0410_004:0701b07": "「善哉！快說此陀羅尼耶！」爾時，佛告大目",
    "T13n0410_004:0701b08": "揵連、彌勒菩薩摩訶薩：「汝等受持不退轉",
    "T13n0410_004:0701b09": "地心陀羅尼，能令真善剎利安樂利益，為轉",
    "T13n0410_004:0701b10": "法輪故，為名稱利故，為威德故，為滅",
    "T13n0410_004:0701b11": "諸邪見故，為建立正見故，為守護法眼",
    "T13n0410_004:0701b12": "故，為無邊眾生令得成熟故，為使堅固大",
    "T13n0410_004:0701b13": "乘不退故，為使滿足六波羅蜜故。」爾時，世",
    "T13n0410_004:0701b14": "尊，欲重宣此義而說偈言：",
    "T13n0410_004:0701b15": "「爾時天藏梵，　　發問兩足尊：",
    "T13n0410_004:0701b16": "『利根等眾生，　　修禪而誦習，",
    "T13n0410_004:0701b17": "　勇猛強勸作，　　剎利有智者，",
    "T13n0410_004:0701b18": "　云何滅煩惱？　　云何住不退？』",
    "T13n0410_004:0701b19": "　佛時答彼言：　　『犯重墮落者，",
    "T13n0410_004:0701b20": "　雖意有明利，　　急趣阿鼻獄。",
    "T13n0410_004:0701b21": "　此十種惡輪，　　無智所修行，",
    "T13n0410_004:0701b22": "　則斷善根本，　　速疾墮地獄。",
    "T13n0410_004:0701b23": "　禪定亦滅結，　　非獨多聞智，",
    "T13n0410_004:0701b24": "　若欲得解脫，　　應當勤修禪。",
    "T13n0410_004:0701b25": "　智者常精進，　　守護我正法，",
    "T13n0410_004:0701b26": "　以恭敬袈裟，　　能度煩惱海。",
    "T13n0410_004:0701b27": "　樂處於空林，　　遠離五逆罪，",
    "T13n0410_004:0701b28": "　持戒修禪定，　　能度煩惱海。",
    "T13n0410_004:0701b29": "　若有信三乘，　　熾然於佛法，",
    "T13n0410_004:0701c01": "　供養染衣者，　　得大功德海。",
    "T13n0410_004:0701c02": "　能調難伏心，　　不舉比丘罪，",
    "T13n0410_004:0701c03": "　聖種修少欲，　　獲得兩足尊。",
    "T13n0410_004:0701c04": "　遠離惡比丘，　　恭敬親賢聖，",
    "T13n0410_004:0701c05": "　不食僧祇物，　　速到於菩提。",
    "T13n0410_004:0701c06": "　三界得妙樂，　　三寶出於世，",
    "T13n0410_004:0701c07": "　若欲得安樂，　　當供養三寶。",
    "T13n0410_004:0701c08": "　三寶旃陀羅，　　剎利作過者，",
    "T13n0410_004:0701c09": "　惡比丘伴黨，　　速疾墮地獄。",
    "T13n0410_004:0701c10": "　如是十輪罪，　　等於一婬女；",
    "T13n0410_004:0701c11": "　以是十婬罪，　　亦等同一酒；",
    "T13n0410_004:0701c12": "　如是十酒罪，　　復等於一屠；",
    "T13n0410_004:0701c13": "　以是十屠罪，　　亦同於一王。",
    "T13n0410_004:0701c14": "　有真善剎利，　　供養於正法；",
    "T13n0410_004:0701c15": "　三乘得熾盛，　　當獲功德海。",
    "T13n0410_004:0701c16": "　具足七寶等，　　遍滿閻浮提；",
    "T13n0410_004:0701c17": "　持用施諸佛，　　其福猶有限。",
    "T13n0410_004:0701c18": "　乃至四天下，　　造僧房供養；",
    "T13n0410_004:0701c19": "　彼雖得大福，　　不如護正法。",
    "T13n0410_004:0701c20": "　假使為諸佛，　　滿中造塔廟；",
    "T13n0410_004:0701c21": "　彼雖得大福，　　不如護正法。",
    "T13n0410_004:0701c22": "　羅漢諸菩薩，　　解縛而供養；",
    "T13n0410_004:0701c23": "　顯現於我法，　　其福倍於彼。",
    "T13n0410_004:0701c24": "　修禪億千劫，　　不為諸佛護；",
    "T13n0410_004:0701c25": "　若不隱正法，　　諸佛速護念。",
    "T13n0410_004:0701c26": "　若真善剎利，　　遠離十惡輪；",
    "T13n0410_004:0701c27": "　能守護佛法，　　及持袈裟者。",
    "T13n0410_004:0701c28": "　不謗毀正法，　　我所說三乘；",
    "T13n0410_004:0701c29": "　聞已能供養，　　護持法器者。",
    "T13n0410_004:0702a01": "　譬如五日出，　　能竭於大海；",
    "T13n0410_004:0702a02": "　若護我法者，　　則竭煩惱結。",
    "T13n0410_004:0702a03": "　譬如風災起，　　悉摧一切山；",
    "T13n0410_004:0702a04": "　若護正法者，　　亦滅諸煩惱。",
    "T13n0410_004:0702a05": "　譬如水災起，　　漂蕩壞大地；",
    "T13n0410_004:0702a06": "　若護正法者，　　亦消諸煩惱。",
    "T13n0410_004:0702a07": "　世有如意寶，　　能滿人所願；",
    "T13n0410_004:0702a08": "　若說三乘法，　　隨願亦皆得。",
    "T13n0410_004:0702a09": "　譬如獲德瓶，　　盡破於貧窮；",
    "T13n0410_004:0702a10": "　如是破煩惱，　　速疾得菩提。",
    "T13n0410_004:0702a11": "　如月十五日，　　光明滿虛空；",
    "T13n0410_004:0702a12": "　得是智慧者，　　滿足護正法。",
    "T13n0410_004:0702a13": "　如空無所有，　　無物亦無相；",
    "T13n0410_004:0702a14": "　守護正法者，　　是智無疑惑。",
    "T13n0410_004:0702a15": "　如日所照處，　　能除諸闇冥；",
    "T13n0410_004:0702a16": "　守護正法者，　　是則得照明。』」",
    "T13n0410_004:0702a17": "大方廣十輪經卷第四"
}