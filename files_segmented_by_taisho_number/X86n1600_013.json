{
    "X86n1600_013:0160c13": "宗統編年卷之十三",
    "X86n1600_013:0160c15": "穆宗壬寅長慶二年。",
    "X86n1600_013:0160c16": "祖住筠州黃檗。",
    "X86n1600_013:0160c17": "上堂。大眾纔集。祖拈拄杖一時打散。復召大眾。眾",
    "X86n1600_013:0160c18": "回首。祖曰。月似彎弓。少雨多風。祖一日揑拳謂眾",
    "X86n1600_013:0160c19": "曰。天下老和尚總在這裏。我若放一線道。從汝七",
    "X86n1600_013:0160c20": "縱八橫。若不放過。不消一揑。時有僧問放一線道",
    "X86n1600_013:0160c21": "時如何。祖曰。七縱八橫。曰不放過時如何。祖曰普。",
    "X86n1600_013:0160c22": "問如何是道。如何修行。祖曰。道是何物。汝欲修行。",
    "X86n1600_013:0160c23": "自是黃檗門風。盛於江表。",
    "X86n1600_013:0160c24": "睦州道明禪師來參命居第一座。",
    "X86n1600_013:0161a01": "明。睦州人。江南陳氏之後。目有重瞳。面列七星。彰",
    "X86n1600_013:0161a02": "相奇特。持戒精嚴。學通三藏。參黃檗。契旨於祖。居",
    "X86n1600_013:0161a03": "第一座首眾(後居開元織蒲養母。諸方高其風。咸以尊宿稱)　發明(禪林職事",
    "X86n1600_013:0161a04": "不書。此書。以尊宿不忝其職也)。",
    "X86n1600_013:0161a05": "祥符蔭曰。首座之職。眼目人天。輔成師學。如廷之",
    "X86n1600_013:0161a06": "一個臣。斷斷休休。盡公無私者。方可為之。青原一",
    "X86n1600_013:0161a07": "到曹溪今首眾。以不落階級也。睦州之在黃檗。乃",
    "X86n1600_013:0161a08": "能推轂濟祖。後來發悟雲門。令嗣雪峯。其心眼為",
    "X86n1600_013:0161a09": "何如者。叢林以得人乃興。大書曰。睦州道明禪師",
    "X86n1600_013:0161a10": "來參命居第一座。繼書義玄問法於其後。歸啟迪",
    "X86n1600_013:0161a11": "之功於首座者不小。而祖之命職得人。益可見矣。",
    "X86n1600_013:0161a12": "義玄問法祖三度賜棒。",
    "X86n1600_013:0161a13": "玄參黃檗。三年。行業純一。首座顧而問之曰。上座",
    "X86n1600_013:0161a14": "在此曾參問否。曰不曾參問。不知問個甚麼。座曰。",
    "X86n1600_013:0161a15": "何不問堂頭和尚。如何是佛法的的大意。玄便去",
    "X86n1600_013:0161a16": "問。聲未絕。祖便打。玄下來。座曰。問話作麼生。玄曰。",
    "X86n1600_013:0161a17": "某問聲未絕。和尚便打。某不會。座曰。但更去問。玄",
    "X86n1600_013:0161a18": "又問。祖又打。如是三度問。三度被打。",
    "X86n1600_013:0161a19": "祥符蔭曰。但向問聲未絕便打處。一覷覷破。黃檗",
    "X86n1600_013:0161a20": "臨濟。無立地處矣。",
    "X86n1600_013:0161a21": "安隱忍曰。三問三打。古今惟黃檗一人。又止於接",
    "X86n1600_013:0161a22": "臨濟一用。若再用。則效顰者蠭然而起矣。況千問",
    "X86n1600_013:0161a23": "千棒。萬問萬打。可至今日而無獘乎。昔者昭覺勤",
    "X86n1600_013:0161a24": "禪師常曰。近來諸方盡成窠臼。五祖下。我與佛鑑",
    "X86n1600_013:0161b01": "佛眼三人。結社參禪。如今蚤見漏逗出來。佛鑑下",
    "X86n1600_013:0161b02": "有一種作狗子呌鵓鳩嗚。取笑人。佛眼下有一種",
    "X86n1600_013:0161b03": "覷燈籠露柱。指東畫西。如眼見鬼。我這裏且無這",
    "X86n1600_013:0161b04": "兩般病。妙喜曰。擊石火。閃電光。引得無限人弄業",
    "X86n1600_013:0161b05": "識。舉了便會了。豈不是佛法大窠窟。勤不覺吐舌。",
    "X86n1600_013:0161b06": "乃曰。休管他。我以契證為期。若不契證。斷不放過。",
    "X86n1600_013:0161b07": "妙喜曰。契證即得。若只恁麼傳將去。舉了便會了。",
    "X86n1600_013:0161b08": "硬作主。將擊石火閃電光。業識茫茫。未有了日。勤",
    "X86n1600_013:0161b09": "深肯之。噫。證之一字。惟宗旨可以辨驗。否則金鍮",
    "X86n1600_013:0161b10": "混雜。孰敢誰何。",
    "X86n1600_013:0161b11": "義玄不契首座啟令參大愚。",
    "X86n1600_013:0161b12": "玄白首座曰。蚤承激勸問法。累蒙和尚賜棒。不領",
    "X86n1600_013:0161b13": "深旨。願且辭去。座曰。汝若去。須辭和尚了去。座先",
    "X86n1600_013:0161b14": "啟祖曰。問話上座。雖是後生。却甚奇特。若來辭。方",
    "X86n1600_013:0161b15": "便接伊。已後為一株大樹。覆蔭天下人去在。玄來",
    "X86n1600_013:0161b16": "日辭祖。祖曰。不須他去。只往高安灘頭參大愚。必",
    "X86n1600_013:0161b17": "為汝說。玄到大愚。愚曰。甚處來。曰黃檗來。愚曰。黃",
    "X86n1600_013:0161b18": "檗有何言句。曰某三度問佛法的的大意。三度被",
    "X86n1600_013:0161b19": "打。不知有過無過。愚曰。黃檗與麼老婆心切。為汝",
    "X86n1600_013:0161b20": "得徹困。更來這裏問有過無過。玄於言下大悟。乃",
    "X86n1600_013:0161b21": "曰。原來黃檗佛法無多子。愚搊住曰。這尿牀鬼子。",
    "X86n1600_013:0161b22": "適來道有過無過。如今却道黃檗無多子。你見個",
    "X86n1600_013:0161b23": "甚麼道理。速道速道。玄於大愚肋下築三拳。愚拓",
    "X86n1600_013:0161b24": "開曰。汝師黃檗。非干我事。",
    "X86n1600_013:0161c01": "義玄從大愚回黃檗。",
    "X86n1600_013:0161c02": "玄辭大愚。却回黃檗。祖問這漢來來去去。有甚了",
    "X86n1600_013:0161c03": "期。玄曰。只為老婆心切。祖復問甚處去來。曰奉慈",
    "X86n1600_013:0161c04": "旨參大愚去來。祖曰。大愚有何言句。玄舉先話。祖",
    "X86n1600_013:0161c05": "曰。大愚老漢饒舌。待來痛與一頓。玄曰。說甚待來。",
    "X86n1600_013:0161c06": "即今便打。隨後便掌。祖曰。這風顛漢。來這裏捋虎",
    "X86n1600_013:0161c07": "鬚。玄便喝。祖喚侍者曰。引這風顛漢參堂去(大愚住洪",
    "X86n1600_013:0161c08": "州高安。歸宗智常禪師法嗣)。",
    "X86n1600_013:0161c09": "溈山舉問仰山。臨濟當時。得大愚力。得黃檗力。仰",
    "X86n1600_013:0161c10": "曰。非但騎虎頭。亦解把虎尾。",
    "X86n1600_013:0161c11": "安隱忍曰。臨濟當時在黃檗處喫棒。直得盡大地",
    "X86n1600_013:0161c12": "草木。一時放大光明。帝釋梵王。贊歎不及。可惜許",
    "X86n1600_013:0161c13": "被大愚老婆驀面印破未免平地上喫交。而今諸",
    "X86n1600_013:0161c14": "方老宿。道臨濟悟得棒頭拂著的道理且道臨濟",
    "X86n1600_013:0161c15": "還肯麼。諸仁者。只如臘月三十日到來。眼光落地",
    "X86n1600_013:0161c16": "了。鋸解斧削。又不知痛。金抹香塗。又不知喜。正當",
    "X86n1600_013:0161c17": "與麼時。這棒頭拂著的。向甚麼處著。還會麼。我恁",
    "X86n1600_013:0161c18": "麼道。且作死馬醫。又曰。睦州三勸問話。而黃檗三",
    "X86n1600_013:0161c19": "打。既不悟。又指參大愚。正見三老鉗錘妙密處。臨",
    "X86n1600_013:0161c20": "濟立宗旨。盡在此也。今人但知黃檗三問三打。遂",
    "X86n1600_013:0161c21": "倚一棒為極則。若無郢匠之手。雖萬打安能活人。",
    "X86n1600_013:0161c22": "宣鑒參龍潭付法。",
    "X86n1600_013:0161c23": "鑒劍南周氏子。蚤歲出家受具。精究律藏。於性相",
    "X86n1600_013:0161c24": "諸經。貫通旨趣。嘗講金剛經。時謂之周金剛。後聞",
    "X86n1600_013:0162a01": "南方禪席頗盛。鑒氣不平。乃曰。出家兒千劫學佛",
    "X86n1600_013:0162a02": "威儀。萬劫學佛細行。不得成佛。南方魔子。敢言直",
    "X86n1600_013:0162a03": "指人心。見性成佛。我當摟其窟穴。滅其重類。以報",
    "X86n1600_013:0162a04": "佛恩。遂擔青龍疏鈔出蜀。至澧陽路上。見一婆子",
    "X86n1600_013:0162a05": "賣餅。因息肩買餅點心。婆子指擔曰。這個是甚麼",
    "X86n1600_013:0162a06": "文字。鑒曰。青龍疏鈔。婆曰。講何經。鑒曰。金剛經。婆",
    "X86n1600_013:0162a07": "曰。我有一問。你若答得。施與點心。若答不得。且別",
    "X86n1600_013:0162a08": "處去。金剛經道過去心不可得。見在心不可得。未",
    "X86n1600_013:0162a09": "來心不可得。未審上座點那箇心。鑒無語。婆遂指",
    "X86n1600_013:0162a10": "令去參龍潭。至法堂曰。久嚮龍潭。及乎到來。潭又",
    "X86n1600_013:0162a11": "不見。龍又不見。信於屏風後引身曰。子親到龍潭。",
    "X86n1600_013:0162a12": "鑒無語。遂棲止焉。一夕侍立次。信曰。更深。何不下",
    "X86n1600_013:0162a13": "去。鑒便揭簾而出。見外面黑。却回曰。門外黑。信點",
    "X86n1600_013:0162a14": "紙燭度與鑒。鑒擬接。信便吹滅。鑒豁然大悟。便禮",
    "X86n1600_013:0162a15": "拜。信曰。子見箇甚麼。鑒曰。某甲從今後去。更不疑",
    "X86n1600_013:0162a16": "天下老和尚舌頭也。至來日。信陞座曰。可中有箇",
    "X86n1600_013:0162a17": "漢。牙如劍樹。口似血盆。一棒打不回頭。他時向孤",
    "X86n1600_013:0162a18": "峯上立吾道去在。鑒遂取疏鈔於法堂前舉火炬",
    "X86n1600_013:0162a19": "曰。窮諸玄辨。若一毫置於太虗。竭世樞機。似一滴",
    "X86n1600_013:0162a20": "投於巨壑。遂焚之。",
    "X86n1600_013:0162a21": "癸卯三年。",
    "X86n1600_013:0162a22": "甲辰四年。",
    "X86n1600_013:0162a23": "禪師雙峯下第六世鳥窠道林寂。",
    "X86n1600_013:0162a24": "林徑山欽嗣。見秦望山長松。盤屈如葢。遂棲止其",
    "X86n1600_013:0162b01": "上。有侍者會通。一日辭曰。會通。為法出家。和尚不",
    "X86n1600_013:0162b02": "垂慈誨。今往諸方學佛法去。林曰。若是佛法。吾此",
    "X86n1600_013:0162b03": "間亦有少許。曰如何是和尚佛法。林於身上。拈起",
    "X86n1600_013:0162b04": "布毛吹之。通遂領悟。(通先為六宮使。德宗甚眷遇。懇求出家。遂賜歸休下。求師",
    "X86n1600_013:0162b05": "得度。執侍精勤。後居招賢寺。俗姓吳。名元卿。杭州人)白居易守杭時。入山謁",
    "X86n1600_013:0162b06": "林曰。禪師住處甚危險。林曰。太守危險尤甚。曰弟",
    "X86n1600_013:0162b07": "子位鎮江山。何險之有。林曰。薪火相交。識性不停。",
    "X86n1600_013:0162b08": "得非險乎。又問。如何是佛法大意。林曰。諸惡莫作。",
    "X86n1600_013:0162b09": "眾善奉行。曰三歲孩兒也解恁麼道。林曰。三歲孩",
    "X86n1600_013:0162b10": "兒雖道得。八十老人行不得。白作禮而退。二月十",
    "X86n1600_013:0162b11": "日無疾。告侍者曰。吾今報盡。言訖坐亡。",
    "X86n1600_013:0162b12": "禪師石頭支下鄧州丹霞天然寂。",
    "X86n1600_013:0162b13": "然本業儒。入京應舉。宿於逆旅。夢白光滿室。偶遇",
    "X86n1600_013:0162b14": "禪者謂之曰。選官何如選佛。曰選佛當於何所。禪",
    "X86n1600_013:0162b15": "者曰。今江西馬大師處。是選佛之場。仁者宜往。遂",
    "X86n1600_013:0162b16": "造江西。馬祖一見。顧而撫之曰。南嶽石頭。是汝師",
    "X86n1600_013:0162b17": "也。遽抵石頭。執爨役。凡三年。剗髮後再謁馬祖。錫",
    "X86n1600_013:0162b18": "號天然。杖錫參方後住丹霞。壽八十八。六月告門",
    "X86n1600_013:0162b19": "人曰。具湯沐吾將行矣。乃戴笠策杖。受屨垂一足",
    "X86n1600_013:0162b20": "未及地而化。勅諡智通禪師。塔曰妙覺。膳部員外",
    "X86n1600_013:0162b21": "郎劉軻撰碑。",
    "X86n1600_013:0162b22": "敬宗(名湛在位二年)。",
    "X86n1600_013:0162b23": "敬宗乙巳寶歷元年。",
    "X86n1600_013:0162b24": "禪師北宗支下壽春三峯山道樹寂。",
    "X86n1600_013:0162c01": "樹唐州聞氏子。多才幹。而沉靜虗豁。徧歷名山。得",
    "X86n1600_013:0162c02": "法於北宗秀。至壽州三峯。結茅而居。常有野人。服",
    "X86n1600_013:0162c03": "色素樸。言談詭異。化見種種神奇。如此涉十年。覩",
    "X86n1600_013:0162c04": "之者皆不能測。後寂無影響。樹告眾曰。野人作多",
    "X86n1600_013:0162c05": "般伎倆。眩惑於人。只消老僧不見不聞。伊伎倆有",
    "X86n1600_013:0162c06": "窮。吾不見不聞無盡。壽九十二告寂。",
    "X86n1600_013:0162c07": "丙午二年。",
    "X86n1600_013:0162c08": "禪師義玄再參付法。",
    "X86n1600_013:0162c09": "玄半夏上黃檗山。見祖看經。乃曰。我將謂是個人。",
    "X86n1600_013:0162c10": "元來是唵黑豆老和尚。住數日辭去。祖曰。汝破夏",
    "X86n1600_013:0162c11": "來。何不終夏去。玄曰。某暫來禮拜和尚。祖便打趂。",
    "X86n1600_013:0162c12": "令去。玄行數里。忽疑此事。劫回終夏。後又韜去。祖",
    "X86n1600_013:0162c13": "曰。甚處去。曰不是河南。便歸河北。祖便打。玄約住。",
    "X86n1600_013:0162c14": "與一掌。祖大笑。乃喚侍者。將百丈先師禪板几案",
    "X86n1600_013:0162c15": "來。玄曰。侍者將火來。祖曰。不然。子但將去。已後坐",
    "X86n1600_013:0162c16": "斷天下人舌頭去在。",
    "X86n1600_013:0162c17": "安隱忍曰。濟悟後。棒喝交馳。機鋒頴脫。諸方老宿。",
    "X86n1600_013:0162c18": "業已稱之。又云中路忽疑此事。葢濟上綱宗。所由",
    "X86n1600_013:0162c19": "設也。寶覺曰。但有纖疑在。便不得天迴地轉。然豈",
    "X86n1600_013:0162c20": "欲天迴地轉。以誇耀其能。葢以毫末不通。即是遮",
    "X86n1600_013:0162c21": "障。障者。無明也。非黃檗盡其機用。與之連根截斷。",
    "X86n1600_013:0162c22": "古今到此者幾人。是故臨濟初住鎮州。便立種種",
    "X86n1600_013:0162c23": "宗旨。以鍛學者之病。曾為浪子偏憐客。其悲願可",
    "X86n1600_013:0162c24": "想見也。",
    "X86n1600_013:0163a01": "禪師馬祖支下常州芙蓉山大寶太毓寂。",
    "X86n1600_013:0163a02": "毓金陵范氏子。禮牛頭忠出家。內外精融。深詣虗",
    "X86n1600_013:0163a03": "襟。眾無能測。受印於大寂之室。元和十三年。止於",
    "X86n1600_013:0163a04": "毗陵義興芙蓉山。道俗歸化。相國崔羣。出鎮宣城。",
    "X86n1600_013:0163a05": "以寶歷元年。延居禪定寺。明年告歸齊雲山。九月",
    "X86n1600_013:0163a06": "朔儼然示滅。壽八十。臘五十八。相國韋處厚奏諡",
    "X86n1600_013:0163a07": "大寶禪師。楞伽之塔。",
    "X86n1600_013:0163a08": "文宗(名涵在位十四年)。",
    "X86n1600_013:0163a09": "文宗丁未太和元年。",
    "X86n1600_013:0163a10": "禪師馬祖支下南嶽西園曇藏寂。",
    "X86n1600_013:0163a11": "藏嗣江西。貞元二年。深入衡嶽。後結茅西園。嘗東",
    "X86n1600_013:0163a12": "厨有一大蟒長數丈。張口呀氣。毒燄熾然。侍者請",
    "X86n1600_013:0163a13": "避之。藏曰。死可逃乎。彼以毒來。我以慈受。毒無實",
    "X86n1600_013:0163a14": "性。激發則強。慈苟無緣。冤親一揆。言訖。其蟒按首",
    "X86n1600_013:0163a15": "徐行。倐然不見。",
    "X86n1600_013:0163a16": "戊申二年。己酉三年。庚戌四年。",
    "X86n1600_013:0163a17": "辛亥五年。",
    "X86n1600_013:0163a18": "禪師馬祖支下天目山千頃院明覺寂。",
    "X86n1600_013:0163a19": "覺河內猷氏子。風流蘊藉。力學性成。入大寂之室。",
    "X86n1600_013:0163a20": "徧歷衡嶽天台。於徑山負薪數夏。面[黑*干]手胝。不以",
    "X86n1600_013:0163a21": "為勞。結茅西湖之畔。范陽盧中丞嚮風。躬請住大",
    "X86n1600_013:0163a22": "雲寺。元和十五年。隱天目山。是山特秀。基跨四郡。",
    "X86n1600_013:0163a23": "有上下龍潭。深不可測。覺棲遁未久。有白鹿。毛質",
    "X86n1600_013:0163a24": "詭異。俯首來歸。土人謂為山神。共營禪宇。嘗大旱。",
    "X86n1600_013:0163b01": "野火蔓延。將及林際。僧惶懅。覺曰。倘與此山有緣。",
    "X86n1600_013:0163b02": "火當速滅。少選。雷雨驟作。火遂熄焉。遠近驚歎。",
    "X86n1600_013:0163b03": "壬子六年。癸丑七年。",
    "X86n1600_013:0163b04": "甲寅八年。",
    "X86n1600_013:0163b05": "青原下第三世澧州藥山祖示寂。",
    "X86n1600_013:0163b06": "祖久不陞座。一日院主白云。大眾久思和尚示誨。",
    "X86n1600_013:0163b07": "曰。打鐘著。時大眾纔集。祖便下座歸方丈。院主隨",
    "X86n1600_013:0163b08": "後問云。和尚許為大眾說法。為甚麼一言不措。祖",
    "X86n1600_013:0163b09": "曰。經有經師。律有律師。爭怪得老僧。十月六日臨",
    "X86n1600_013:0163b10": "示寂。連聲呼曰。法堂倒。法堂倒。眾皆持柱撑之。祖",
    "X86n1600_013:0163b11": "揮手曰。不會我意。乃告寂。塔於院東隅。",
    "X86n1600_013:0163b12": "祥符蔭曰。藥山祖於大寂言下。悟得在石頭處如",
    "X86n1600_013:0163b13": "蚊子上鐵牛底道理。一物不為。石上栽花。有一句",
    "X86n1600_013:0163b14": "子。待特牛生兒即向汝道。非情識到。甯容思慮。潛",
    "X86n1600_013:0163b15": "行密用。如愚若魯。此寶鏡三昧之所由立也。故曰",
    "X86n1600_013:0163b16": "力在逢緣不借中。",
    "X86n1600_013:0163b17": "禪師馬祖支下尊宿池州南泉普願寂。",
    "X86n1600_013:0163b18": "大夫陸亘。與太守護軍等。皆北面尊禮。壽八十七。",
    "X86n1600_013:0163b19": "臘五十八。冬十二月二十五日示疾之時。有白虹",
    "X86n1600_013:0163b20": "貫於禪室。西峯巨石崩。聞數十里。當晝有乳鹿繞",
    "X86n1600_013:0163b21": "禪座而號。眾咸異之。告門人曰。星翳燈幻亦久矣。",
    "X86n1600_013:0163b22": "勿謂吾有去來也。言訖而逝。墨巾泣血赴喪。會葬",
    "X86n1600_013:0163b23": "者相滿道塗。哀號之聲。震於崖谷。門弟子契元文",
    "X86n1600_013:0163b24": "暢等。凡九百人。膳部員夜郎史館修撰劉軻。撰次",
    "X86n1600_013:0163c01": "道行。",
    "X86n1600_013:0163c02": "祥符蔭曰。當馬駒蹴踏之時。王老師高風大化。振",
    "X86n1600_013:0163c03": "拔汪洋。如大海迴瀾中。天柱蒼寒。屹然攀仰莫及。",
    "X86n1600_013:0163c04": "其垂尊宿之範。於今古者乎。",
    "X86n1600_013:0163c05": "青原第四世祖",
    "X86n1600_013:0163c06": "諱曇晟。鍾陵建昌王氏子。生有自然胎服右袒。",
    "X86n1600_013:0163c07": "少出家。參百丈二十年。後嗣藥山。住潭州雲巖。",
    "X86n1600_013:0163c08": "乙卯九年。",
    "X86n1600_013:0163c09": "青原下第四世雲巖祖嗣藥山宗統(七年)。",
    "X86n1600_013:0163c10": "禪師藥山支下潭州道吾山修一大師宗智寂。",
    "X86n1600_013:0163c11": "智豫章海昏張氏子。密契心印於藥山。居長沙道",
    "X86n1600_013:0163c12": "吾。海眾歸附。年六十七。九月十一日示疾而逝。塔",
    "X86n1600_013:0163c13": "於石霜。勅諡修一大師。寶相之塔。南嶽高行僧玄",
    "X86n1600_013:0163c14": "泰撰碑頌。",
    "X86n1600_013:0163c15": "丙辰開成元年。",
    "X86n1600_013:0163c16": "相宗法師大安國寺大達端甫寂。",
    "X86n1600_013:0163c17": "甫天水趙氏子。母夢梵僧出囊中舍利使吞之而",
    "X86n1600_013:0163c18": "娠。傳唯識於安國素法師。德宗徵見。大悅。賜紫。詔",
    "X86n1600_013:0163c19": "侍皇太子於東朝。順宗親之如昆弟。恩禮特隆。憲",
    "X86n1600_013:0163c20": "宗待之若賓。數幸其寺。常承注問。皆契真乘。由是",
    "X86n1600_013:0163c21": "天子益知佛為大聖人。其教有大不思議事。詔率",
    "X86n1600_013:0163c22": "四眾迎請佛骨於內供養。掌內殿法儀。講涅槃唯",
    "X86n1600_013:0163c23": "識以開誘道俗者。凡一百六十座。壽六十七。西向",
    "X86n1600_013:0163c24": "右脇而寂。茶毗得舍利三百餘粒。賜諡曰大達。塔",
    "X86n1600_013:0164a01": "曰玄秘。裴休撰碑。柳公權書。",
    "X86n1600_013:0164a02": "禪語价造雲巖有省。",
    "X86n1600_013:0164a03": "价初參溈山。問無情說法話不契。溈山指令造雲",
    "X86n1600_013:0164a04": "巖。价遂承命來參。便問無情說法。甚麼人得聞。祖",
    "X86n1600_013:0164a05": "曰。無情得聞。曰和尚聞否。祖曰。我若聞。汝即不聞",
    "X86n1600_013:0164a06": "吾說法也。曰某為甚麼不聞。祖竪起拂子曰。還聞",
    "X86n1600_013:0164a07": "麼。曰不聞。祖曰。我說法。汝尚不聞。豈況無情說法",
    "X86n1600_013:0164a08": "乎。曰無情說法。該何典教。祖曰。豈不見彌陀經云。",
    "X86n1600_013:0164a09": "水鳥樹林。悉皆念佛念法。价於此有省。乃述偈曰。",
    "X86n1600_013:0164a10": "也大奇。也大奇。無情說法不思議。若將耳聽終難",
    "X86n1600_013:0164a11": "會。眼處聞聲方得知。",
    "X86n1600_013:0164a12": "丁巳二年。",
    "X86n1600_013:0164a13": "行僧五臺山善住無染焚身(苦行勵眾。故書)。",
    "X86n1600_013:0164a14": "戊午三年。",
    "X86n1600_013:0164a15": "相宗法師鎮國清涼大師澄觀寂。",
    "X86n1600_013:0164a16": "觀歷九朝。(玄宗以至文宗)為七帝門師。(代宗以下。皆師事之)春秋一",
    "X86n1600_013:0164a17": "百有一。僧臘八十有八。身長九尺四寸。垂手過膝。",
    "X86n1600_013:0164a18": "目光夜發。晝視不瞬。才供二筆。聲韻如鏡。三月六",
    "X86n1600_013:0164a19": "日將寂。謂其徒曰。吾聞偶運無功。先聖悼歎。復質",
    "X86n1600_013:0164a20": "無行。古人恥之。無昭穆動靜。無綸緒往復。勿穿鑿",
    "X86n1600_013:0164a21": "異端。勿順非辨偽。勿迷陷邪心。勿固牢鬬諍。大明",
    "X86n1600_013:0164a22": "不能破長夜之昏。慈母不能保身後之子。當取信",
    "X86n1600_013:0164a23": "於佛。無取信於人。真理玄微。非言說所顯。要以深",
    "X86n1600_013:0164a24": "心體解。朗然見前。對境無心。逢緣不動。則不孤我",
    "X86n1600_013:0164b01": "矣。言訖而逝。帝以聖祖崇仰。輟朝三日。臣民縞素。",
    "X86n1600_013:0164b02": "奉全身塔於終南山。賜塔號曰妙覺。相國裴休奉",
    "X86n1600_013:0164b03": "勅撰碑。",
    "X86n1600_013:0164b04": "己未四年。",
    "X86n1600_013:0164b05": "禪師良价過水覩影悟旨。",
    "X86n1600_013:0164b06": "价問雲巖祖曰。某有餘習未盡。祖曰。汝曾作甚麼",
    "X86n1600_013:0164b07": "來。曰聖諦亦不為。祖曰。還歡喜也無。曰歡喜則不",
    "X86n1600_013:0164b08": "無。如糞掃堆頭拾得一顆明珠。又問。擬欲相見時",
    "X86n1600_013:0164b09": "如何。祖曰。問取通事舍人。曰見問次。祖曰。向汝道",
    "X86n1600_013:0164b10": "甚麼。又問。百年後忽有人問。還邈得師真否。如何",
    "X86n1600_013:0164b11": "抵對。祖良久曰。祇這是。价沉吟。祖曰。价闍黎承當",
    "X86n1600_013:0164b12": "個事。大須審細。价猶遲疑。因過水覩影。大悟前旨。",
    "X86n1600_013:0164b13": "有偈曰。切忌從他覓。迢迢與我疎。我今獨自往。處",
    "X86n1600_013:0164b14": "處得逢渠。渠今正是我。我今不是渠。應須恁麼會。",
    "X86n1600_013:0164b15": "方得契如如。",
    "X86n1600_013:0164b16": "禪師馬祖支下明州大梅山法常寂。",
    "X86n1600_013:0164b17": "常襄陽鄭氏子。幼通羣籍。性度剛峻。謁大寂。問如",
    "X86n1600_013:0164b18": "何是佛。寂曰。即心是佛。常即大悟。遂之四明梅子",
    "X86n1600_013:0164b19": "真舊隱處。結茅幽棲。寂聞。遣僧徵驗之曰。大師近",
    "X86n1600_013:0164b20": "日佛法又別。向道非心非佛。常曰。這老漢惑亂人",
    "X86n1600_013:0164b21": "未有了日。任他非心非佛。我只即心即佛。寂曰。梅",
    "X86n1600_013:0164b22": "了熟矣。山旁有石庫。相傳神仙貯藥之所。每有靈",
    "X86n1600_013:0164b23": "氣光怪。一夕夢神人語之曰。君非凡夫。石庫中有",
    "X86n1600_013:0164b24": "聖書。受之者為地下主。不然。亦為帝王師。常於夢",
    "X86n1600_013:0164c01": "中答曰。昔僧稠不顧仙經。其卷自亡。吾以涅槃為",
    "X86n1600_013:0164c02": "樂。豈羨天仙耶。居四十年。衲徒六七百眾。九月十",
    "X86n1600_013:0164c03": "九日示眾曰。來莫可抑。往莫可追。從容間聞鼯鼠",
    "X86n1600_013:0164c04": "聲。乃曰。即此物。非他物。汝等諸人。善自護持。吾今",
    "X86n1600_013:0164c05": "逝矣。言訖示滅。茶毗收五色舍利建塔。進士江積",
    "X86n1600_013:0164c06": "撰碑。",
    "X86n1600_013:0164c07": "庚申五年。",
    "X86n1600_013:0164c08": "武宗(名炎在位六年)。",
    "X86n1600_013:0164c09": "辛酉會昌元年。",
    "X86n1600_013:0164c10": "禪師大鑑支下第五世圭峯草堂寺定慧宗密寂。",
    "X86n1600_013:0164c11": "密果州西充何氏子。元和二年謁遂州圓。圓曰。汝",
    "X86n1600_013:0164c12": "當大弘圓頓之教。次謁荊南忠公。洛陽照公。皆以",
    "X86n1600_013:0164c13": "大乘期之。詣上都。以師資禮見清凉觀。觀曰。毗盧",
    "X86n1600_013:0164c14": "華藏。能從我遊者。其唯汝乎。回住鄠縣草堂寺。未",
    "X86n1600_013:0164c15": "幾遷終南圭峯。太和中徵至都。天子而下。悉歸慕",
    "X86n1600_013:0164c16": "參叩。相國裴休。獨稱入室。密以禪教相非。乃著禪",
    "X86n1600_013:0164c17": "源詮以通之。賜紫方袍。相國蕭俛。尚書溫造。咨受",
    "X86n1600_013:0164c18": "法要。開成中偽甘露事。宰臣為中官屠戮。王涯賈",
    "X86n1600_013:0164c19": "餗舒元輿李訓等。奔入終南山。訓求剪髮。尋趨鳳",
    "X86n1600_013:0164c20": "翔。時仇士良知之。捕密入左軍。面詰其罪。將加害。",
    "X86n1600_013:0164c21": "密怡然曰。識訓年深。豈遇厄而不濟。今日之事。死",
    "X86n1600_013:0164c22": "固甘心。中尉魚恒志奏釋之。朝士聞之。扼腕出涕。",
    "X86n1600_013:0164c23": "壽六十二。臘三十四。坐滅。塔于圭峯。諡曰定慧禪",
    "X86n1600_013:0164c24": "師。塔號青蓮。",
    "X86n1600_013:0165a01": "青原下第四世潭州雲巖無住祖示寂。",
    "X86n1600_013:0165a02": "冬十一月二十六日。祖喚主事僧令備齋。來日有",
    "X86n1600_013:0165a03": "上座發去。遂示寂。壽六十。茶毗得舍利一千餘粒。",
    "X86n1600_013:0165a04": "勅諡無住大師。淨勝之塔。",
    "X86n1600_013:0165a05": "寶鏡三昧曰。如是之法。佛祖密付。汝今得之。宜善",
    "X86n1600_013:0165a06": "保護。銀盌盛雪。明月藏鷺。類之弗齊。混則知處。意",
    "X86n1600_013:0165a07": "不在言。來機亦赴。動成窠臼。差落顧佇。背觸俱非。",
    "X86n1600_013:0165a08": "如大火聚。但形文彩。即屬染污。夜半正明。天曉不",
    "X86n1600_013:0165a09": "露。為物作則。用拔諸苦。雖非有為。不是無語。如臨",
    "X86n1600_013:0165a10": "寶鏡。形影相覩。汝不是渠。渠正是汝。如世嬰兒。五",
    "X86n1600_013:0165a11": "相完具。不去不來。不起不住。婆婆和和。有句無句。",
    "X86n1600_013:0165a12": "終不得物。語未正故。重離六爻。偏正回互。疊而為",
    "X86n1600_013:0165a13": "三。變盡成五。如荎草味。如金剛杵。正中妙挾。敲唱",
    "X86n1600_013:0165a14": "雙舉。通宗通塗。挾帶挾路。錯然則吉。不可犯忤。天",
    "X86n1600_013:0165a15": "真而妙。不屬迷悟。因緣時節。寂然昭著。細入無間。",
    "X86n1600_013:0165a16": "大絕方所。毫忽之差。不應律呂。今有頓漸。緣立宗",
    "X86n1600_013:0165a17": "趣。宗趣分矣。即是規矩。通宗趣極。真常流注。外寂",
    "X86n1600_013:0165a18": "中搖。繫駒伏鼠。先聖悲之。為法檀度。隨其顛倒。以",
    "X86n1600_013:0165a19": "緇為素。顛倒想滅。肯心自許。要合古轍。請觀前古。",
    "X86n1600_013:0165a20": "佛道垂成。十劫觀樹。如虎之缺。如馬之馵。以有下",
    "X86n1600_013:0165a21": "劣。寶几珍御。以有驚異。狸奴白牯。羿以巧力。射中",
    "X86n1600_013:0165a22": "百步。箭鋒相值。巧力何預。木人方歌。石女起舞。非",
    "X86n1600_013:0165a23": "情識到。甯容思慮。臣奉於君。子順於父。不順非孝。",
    "X86n1600_013:0165a24": "不奉非輔。潛行密用。如愚若魯。但能相續。名主中",
    "X86n1600_013:0165b01": "主。",
    "X86n1600_013:0165b02": "禪師惟政入終南山避讐(後二年武宗毀法)。",
    "X86n1600_013:0165b03": "政平原周氏子。得法於普寂。為北宗秀第三世。結",
    "X86n1600_013:0165b04": "廬太乙。太和中文宗嗜蛤蜊。海民供遞甚勞。一日",
    "X86n1600_013:0165b05": "御饌中有擘不張者。帝以其異。焚香祝之。乃開見",
    "X86n1600_013:0165b06": "菩薩形儀。梵相具足。遂奉貯以金粟檀合。賜興善",
    "X86n1600_013:0165b07": "寺。令僧眾瞻禮。宣問羣臣。斯何祥也。相國李德裕",
    "X86n1600_013:0165b08": "奏曰。臣聞終南山有惟政禪師。大明佛法。可召問",
    "X86n1600_013:0165b09": "之。乃詔入宣問。政曰。物無虗應。此乃啟陛下之信",
    "X86n1600_013:0165b10": "心耳。故經云。應以此身得度者。即見此身而為說",
    "X86n1600_013:0165b11": "法。帝曰。菩薩身已見。未聞說法。政曰。陛下覩此為",
    "X86n1600_013:0165b12": "常耶。非常耶。信耶。不信耶。帝曰。希有之事。朕深信",
    "X86n1600_013:0165b13": "焉。政曰。陛下已聞說法竟。帝大悟。詔天下寺院。各",
    "X86n1600_013:0165b14": "立觀音像。留政內道場。累乞歸。詔住聖壽寺。武宗",
    "X86n1600_013:0165b15": "即位。政急入終南山。或問其故。曰吾避讐烏可已",
    "X86n1600_013:0165b16": "乎。及後廢教。其菩薩像。忽失所在(高僧傳作恒政)。",
    "X86n1600_013:0165b17": "曹洞宗首建第一世祖",
    "X86n1600_013:0165b18": "諱良价。會稽俞氏子。禮五洩默禪師出家。受具",
    "X86n1600_013:0165b19": "嵩山。首參南泉。次參溈山。嗣法雲巖。住洞山。",
    "X86n1600_013:0165b20": "嗣洞山法同建宗旨曹山祖。",
    "X86n1600_013:0165b21": "諱本寂。泉州莆田黃氏子。少業儒。年十九。出家",
    "X86n1600_013:0165b22": "於福州靈石。二十五圓具。尋謁洞山。得旨嗣法。",
    "X86n1600_013:0165b23": "造曹溪禮祖塔。自螺川還止臨川。以志慕六祖。",
    "X86n1600_013:0165b24": "乃名山為曹。大闡洞山宗猷。共設法藥。道合君",
    "X86n1600_013:0165c01": "臣。位彰偏正。天下翕然宗之。共稱曰曹洞宗。",
    "X86n1600_013:0165c02": "壬戌二年。",
    "X86n1600_013:0165c03": "青原下第五世曹洞宗第一世洞山祖嗣雲巖宗統",
    "X86n1600_013:0165c04": "同法嗣曹山首建曹洞宗。",
    "X86n1600_013:0165c05": "書法(書嗣統。同臨濟。書同建。同溈仰)。",
    "X86n1600_013:0165c06": "安隱忍曰。單傳之道。自大鑑已後。裂為五宗。言詮",
    "X86n1600_013:0165c07": "雖異。未有不因事建立者。據悟繇可考也。洞山初",
    "X86n1600_013:0165c08": "見雲巖。已悟無情說法之旨矣。又於默然良久處",
    "X86n1600_013:0165c09": "沉吟不決。非得其半。而昧其全乎。故雲巖曰。如臨",
    "X86n1600_013:0165c10": "寶鏡。形影相覩。汝不是渠。渠正是汝。後過水覩影",
    "X86n1600_013:0165c11": "大徹。述偈云云。曹山亦有偈曰。渠無我即死。我無",
    "X86n1600_013:0165c12": "渠即餘。渠如我即佛。我如渠即驢。父子祖孫。立言",
    "X86n1600_013:0165c13": "垂教。何其似歟。石頭參同契。多明暗回互之旨。雲",
    "X86n1600_013:0165c14": "巖實闡明之。而洞山父子大彰其道。師法淵源。其",
    "X86n1600_013:0165c15": "來尚矣。",
    "X86n1600_013:0165c16": "或問祥符曰。世尚唐虞。不聞並稱帝歷。周開文武。",
    "X86n1600_013:0165c17": "何同紀王年。今溈仰曹洞。歲月後先。旺化彼此。",
    "X86n1600_013:0165c18": "何以並紀宗統。同編歲年。祥符曰。法王宗統。不侔",
    "X86n1600_013:0165c19": "於世主之治統。治統無二王之經。雖同時閏位。而",
    "X86n1600_013:0165c20": "大統必有專歸。宗統有大同之化。是以一世界佛",
    "X86n1600_013:0165c21": "說此法。不可說世界佛說亦然。主伴圓融。遠近互",
    "X86n1600_013:0165c22": "合。無邊剎境。自他不隔於毫端。十世古今。始終不",
    "X86n1600_013:0165c23": "離於當念。初非儱侗之言。抑豈瞞盰之說。一念普",
    "X86n1600_013:0165c24": "觀無量劫。無去無來亦無住。非惟理事無礙。實乃",
    "X86n1600_013:0166a01": "事事無礙。入斯法界。乃可明宗。會此宗趣。方堪垂",
    "X86n1600_013:0166a02": "統。道並行而不悖。何彼此之殊。法交互以相彰。甯",
    "X86n1600_013:0166a03": "後先之別。溈仰曹洞。並紀同編。正如放勳重華。合",
    "X86n1600_013:0166a04": "稱唐虞之盛。文謨武烈。丕肇成周之隆。紀歲年而",
    "X86n1600_013:0166a05": "不局歲年。在世史亦有之矣。孟子不云乎。先聖後",
    "X86n1600_013:0166a06": "聖。其揆一也。智者大師悟法華三昧。見靈山一會。",
    "X86n1600_013:0166a07": "儼然未散。豈欺我哉。",
    "X86n1600_013:0166a08": "禪師馬祖支下杭州鹽官海昌院悟空齊安寂。",
    "X86n1600_013:0166a09": "安唐系之英。深避世榮。終秘氏族。母夢日兆祥而",
    "X86n1600_013:0166a10": "誕。有神光下燭。數歲。異僧欵門。見而摩頂曰。鳳穴",
    "X86n1600_013:0166a11": "振儀。龍宮藏寶。紹終之業。其在斯乎。及丱。亟請出",
    "X86n1600_013:0166a12": "家。父母訶止之。安曰。祿利之養。止於親耳。冥報之",
    "X86n1600_013:0166a13": "利。不其遠耶。珪組之榮。止於家耳。濟拔之益。不其",
    "X86n1600_013:0166a14": "廣耶。二親感其言。聽依本郡雲琮禪師剃染。詣南",
    "X86n1600_013:0166a15": "嶽智嚴律師乞戒。聞大寂祖開法江西。振錫造焉。",
    "X86n1600_013:0166a16": "寂委蛻。安盡禮心喪。時春秋已逾七十。遊越之蕭",
    "X86n1600_013:0166a17": "山法樂寺。見古屋頹垣。荒寒可掬。乃宴坐烟蘿。未",
    "X86n1600_013:0166a18": "久之間。海昌有法昕者。肇葺禪居。請安主法。四方",
    "X86n1600_013:0166a19": "參眾。翕然麏至。安不言寒暑。不下堂廡。無流盻。無",
    "X86n1600_013:0166a20": "傾聽。而挺身魁岸。相好莊嚴。眉毫紺垂。顱犀圓聳。",
    "X86n1600_013:0166a21": "望之者如仰嵩華。而揖滄溟。曾無測其高深也。時",
    "X86n1600_013:0166a22": "宣宗為武宗所忌。隱曜緇林。周遊叢席。將至海昌。",
    "X86n1600_013:0166a23": "安懸知之。接待有異。乃語之曰。時節至矣。無滯泥",
    "X86n1600_013:0166a24": "蟠。囑以佛法。而津之行。後武宗崩。左神策軍中尉",
    "X86n1600_013:0166b01": "諷宰臣百官迎而立之。聞安已寂。愴悼久之。勅諡",
    "X86n1600_013:0166b02": "悟空大師。御製詩篇追悼焉。",
    "X86n1600_013:0166b03": "癸亥三年。毀像法築望仙觀於禁中　發明(書毀像法",
    "X86n1600_013:0166b04": "於上。築望仙觀於下。見為方士所惑也。明矣)。",
    "X86n1600_013:0166b05": "時有方士趙歸真。授帝以延年之術。寵遇無比。每",
    "X86n1600_013:0166b06": "一對揚。排毀釋氏。與羅浮道士鄧元起。南嶽劉玄",
    "X86n1600_013:0166b07": "靖等。同謗佛法。欲盡芟除。乃下詔廢天下釋教。",
    "X86n1600_013:0166b08": "法寶大師玄暢抗表論諫弗聽。",
    "X86n1600_013:0166b09": "暢纂輯古今經史。上表牋論諫。帝為趙歸真蠱惑",
    "X86n1600_013:0166b10": "已深。不省。",
    "X86n1600_013:0166b11": "祥符蔭曰。宇文邕滅佛法。隋開皇辛亥歲。太府丞",
    "X86n1600_013:0166b12": "趙文昌。入冥見邕受極罪。寄語文帝拔救。周世宗",
    "X86n1600_013:0166b13": "澄汰勒立僧帳。大漸之時。見招惡報。亦有入冥。見",
    "X86n1600_013:0166b14": "其與贊成澄汰者。同受刑獄。此皆記載聞見。彰彰",
    "X86n1600_013:0166b15": "不誣。然則武宗不悔於後來歸真能登於仙籍者。",
    "X86n1600_013:0166b16": "未之有也。噫。以一時之愚惑。受無窮之劇報。凡諸",
    "X86n1600_013:0166b17": "王臣。其慎鑒哉。",
    "X86n1600_013:0166b18": "甲子四年。乙丑五年。丙寅六年。",
    "X86n1600_013:0166b19": "宣宗(名忱在位十三年)。",
    "X86n1600_013:0166b20": "宣宗丁卯大中元年。",
    "X86n1600_013:0166b21": "詔復興佛法禪師龜洋慧忠隱迹入山。",
    "X86n1600_013:0166b22": "忠嗣草庵義。義嗣曹山。會昌初。詔天下廢釋氏教。",
    "X86n1600_013:0166b23": "及宣宗即位。詔重興之。而忠笑曰。仙去者未必受",
    "X86n1600_013:0166b24": "籙。成佛者未必須僧。遂過中不食。不宇而禪。迹不",
    "X86n1600_013:0166c01": "出山者。三十年。以三偈自見曰。雪後始知松栢操。",
    "X86n1600_013:0166c02": "雲收方見濟淮分。不因世主令還俗。那見雞羣與",
    "X86n1600_013:0166c03": "鶴羣。多年塵土自騰騰。雖著伽黎未是僧。今日歸",
    "X86n1600_013:0166c04": "來酬本志。不妨留髮候然燈。形容雖變道常存。混",
    "X86n1600_013:0166c05": "俗心源亦不昏。試讀善財巡禮偈。當時豈例是沙",
    "X86n1600_013:0166c06": "門。",
    "X86n1600_013:0166c07": "禪師宣鑒開法德山全奯來參。",
    "X86n1600_013:0166c08": "武陵太守薛延望。再崇德山精舍。號古德禪院。請",
    "X86n1600_013:0166c09": "鑒居之。大闡玄風。上堂。若也於己無事。則勿妄求。",
    "X86n1600_013:0166c10": "妄求而得。亦非得也。汝但無事於心。無心於事。則",
    "X86n1600_013:0166c11": "虗而靈。寂而妙。若毫端許言本末者。皆為自欺。何",
    "X86n1600_013:0166c12": "故。毫釐繫念。三塗業因。瞥爾情生。萬劫覊鎻。聖名",
    "X86n1600_013:0166c13": "凡號。盡是虗聲。殊相劣形。皆為幻色。汝欲求之。得",
    "X86n1600_013:0166c14": "無累乎。及其厭之。又成大患。終為無益。奯泉州柯",
    "X86n1600_013:0166c15": "氏子。少落髮。稟戒習經律諸部。值沙汰。隱於鄂州",
    "X86n1600_013:0166c16": "湖邊。來參德山。上法堂瞻視。山曰。作麼。奯便喝。山",
    "X86n1600_013:0166c17": "曰。老僧過在甚麼處。曰兩重公案。乃下參堂。山曰。",
    "X86n1600_013:0166c18": "這個阿師。稍似個行脚人。至來日上問訊。山曰。闍",
    "X86n1600_013:0166c19": "黎是昨日新到否。曰是。曰甚麼處學得這虗頭來。",
    "X86n1600_013:0166c20": "曰。全奯終不自謾。曰他後不得孤負老僧。",
    "X86n1600_013:0166c21": "禪師義存自洞山來參德山有省。",
    "X86n1600_013:0166c22": "存泉州南安曾氏子。久歷禪會。在洞山作飯頭。淘",
    "X86n1600_013:0166c23": "米次。洞問淘沙去米。淘米去沙。存曰。沙米一時去。",
    "X86n1600_013:0166c24": "洞曰。大眾喫甚麼。存遂覆却米盆。洞曰。據子因緣。",
    "X86n1600_013:0167a01": "合在德山。遂謁德山。問從上宗乘。學人還有分也",
    "X86n1600_013:0167a02": "無。山打一棒曰。道什麼。存曰。不會。至明日請益。山",
    "X86n1600_013:0167a03": "曰。我宗無語句。實無一法與人。存有省。",
    "X86n1600_013:0167a04": "祥符蔭曰。古人一言半句。能洞見學者之精神。如",
    "X86n1600_013:0167a05": "洞山之於雪峯者。不一而足。師資之間。豈不在眼",
    "X86n1600_013:0167a06": "明心直哉。德山之道。以巖頭雪峯而大。峯一傳而",
    "X86n1600_013:0167a07": "得雲門。三傳而得法眼。兩宗發源於雪峰。而皆濬",
    "X86n1600_013:0167a08": "自洞山。阡陌無分。水乳一色。古人何嘗有彼此之",
    "X86n1600_013:0167a09": "見乎。",
    "X86n1600_013:0167a10": "戊辰二年。",
    "X86n1600_013:0167a11": "第十世洪州黃檗斷際祖示寂塔曰廣業。",
    "X86n1600_013:0167a12": "祖晦跡洪州開元。刺史裴休延入府署。執弟子禮。",
    "X86n1600_013:0167a13": "及鎮宛陵。建剎延祖。亦以黃檗名之。休一日托一",
    "X86n1600_013:0167a14": "尊佛於祖前跪曰。請師安名。祖召曰。裴休。休應諾。",
    "X86n1600_013:0167a15": "祖曰。與汝安名竟。休禮謝。休一日以所解一編呈",
    "X86n1600_013:0167a16": "祖。祖略不披閱。良久曰。會麼。裴曰未測。祖曰。若便",
    "X86n1600_013:0167a17": "恁麼會去。猶校些子。若也形於紙墨。何有吾宗。休",
    "X86n1600_013:0167a18": "乃呈偈一章曰。自從大士傳心印。額有圓珠七尺",
    "X86n1600_013:0167a19": "身。掛錫十年棲蜀水。浮杯今日渡漳濵。一千龍象",
    "X86n1600_013:0167a20": "隨高步。萬里香花結勝因。擬欲事師為弟子。不知",
    "X86n1600_013:0167a21": "將法付何人。祖答偈曰。心如大海無邊際。口吐紅",
    "X86n1600_013:0167a22": "蓮養病身。自有一雙無事手。不曾低揖等閑人。祖",
    "X86n1600_013:0167a23": "在鹽官殿上禮佛次。時宣宗為沙彌。問曰。不著佛",
    "X86n1600_013:0167a24": "求。不著法求。不著僧求。長老禮拜。當何所求。祖曰。",
    "X86n1600_013:0167b01": "不著佛求。不著法求。不著僧求。常禮如是事。沙彌",
    "X86n1600_013:0167b02": "曰。用禮何為。祖便掌。沙彌曰。太粗生。祖曰。這裏是",
    "X86n1600_013:0167b03": "甚麼所在。說麤說細。隨後又掌。",
    "X86n1600_013:0167b04": "寂音洪題祖錄曰。斷際之所養。峻嚴廣大。其語言",
    "X86n1600_013:0167b05": "斷斷如藥石。深可以治晚世學者之病。是知其言",
    "X86n1600_013:0167b06": "葢所養也。卷舒放肆。驅逐邪妄。開闢正信。直明一",
    "X86n1600_013:0167b07": "心。以歸合佛祖之言。可謂深渺宕肆。大哉洋洋乎。",
    "X86n1600_013:0167b08": "光明之言也。",
    "X86n1600_013:0167b09": "歷年表曰。自南嶽青原分嗣大鑑於開元二年。至",
    "X86n1600_013:0167b10": "大中二年。凡一百三十五年。南嶽中更大慧大寂",
    "X86n1600_013:0167b11": "大智斷際四世。大慧以無相三昧。心地法眼。直接",
    "X86n1600_013:0167b12": "上根。六人共證法體。而大寂獨得吾心。三十年不",
    "X86n1600_013:0167b13": "曾少鹽醬。江西宗旨。從此建立。般若多羅之讖。大",
    "X86n1600_013:0167b14": "寂躬實膺之。振威一喝。三日耳聾。大機大用。隱顯",
    "X86n1600_013:0167b15": "莫測。如神劍光鋩四照。望其鋒而影懾心伏矣。清",
    "X86n1600_013:0167b16": "規定千古之法式。譬之三代之始。制禮作樂。而教",
    "X86n1600_013:0167b17": "化備焉。斷際三頓棒下開悟臨濟無多子佛法。一",
    "X86n1600_013:0167b18": "時分付。坐斷天下人舌頭。愈密愈嚴。愈廣愈大。精",
    "X86n1600_013:0167b19": "微變化。傑立弘施。於是乎不可端倪矣。青原中更",
    "X86n1600_013:0167b20": "青原石頭藥山雲巖四世。青原垂一足以示石頭。",
    "X86n1600_013:0167b21": "石頭著參同契。全提明暗回互之旨。藥山一物不",
    "X86n1600_013:0167b22": "為。石上栽花。有一句子。百味具足。待特牛生兒時。",
    "X86n1600_013:0167b23": "向汝道。雲巖以寶鏡三昧示洞山。洞山得曹山。深",
    "X86n1600_013:0167b24": "明的旨。共唱嘉猷。洞上玄風。播於天下。參同契及",
    "X86n1600_013:0167c01": "寶鏡三昧。歷歷數百言。亦如虞廷允執厥中而授",
    "X86n1600_013:0167c02": "禹。則增為一十六字也。溈山從百丈撥火得悟。建",
    "X86n1600_013:0167c03": "立門風。得仰山。父子投機。交互增輝。垂範設教。總",
    "X86n1600_013:0167c04": "之從曹溪一相三昧。一行三昧中流出。因時錯綜。",
    "X86n1600_013:0167c05": "設化隨機。於以護持涅槃妙心。闡明正法眼藏。悟",
    "X86n1600_013:0167c06": "處端的。體道精深。所以縱橫合妙。絕毫絕釐。如山",
    "X86n1600_013:0167c07": "如嶽也。",
    "X86n1600_013:0167c09": "宗統編年卷之十三"
}