{
    "T51n2071_003:0120c07": "淨土往生傳卷下",
    "T51n2071_003:0120c09": "本傳十七人(附見三人)",
    "T51n2071_003:0120c10": "唐并州釋僧衒(啟芳圓果附)唐朔方釋辯才",
    "T51n2071_003:0120c11": "唐五臺釋法照唐鎮州釋自覺",
    "T51n2071_003:0120c12": "唐台州釋懷玉唐吳郡釋齊翰",
    "T51n2071_003:0120c13": "唐吳郡釋神皓唐睦州釋少康",
    "T51n2071_003:0120c14": "唐彭州釋知玄唐汾州釋僧藏",
    "T51n2071_003:0120c15": "唐兗州釋大行唐荊州釋惟恭(靈巋附)",
    "T51n2071_003:0120c16": "後唐溫州釋鴻莒石晉鳳翔釋志通",
    "T51n2071_003:0120c17": "大宋錢塘釋紹巖大宋東京釋守真",
    "T51n2071_003:0120c18": "大宋餘杭釋晤恩",
    "T51n2071_003:0120c19": "釋僧衒。并州壽陽人。少念慈氏。期生于內院。",
    "T51n2071_003:0120c20": "至年九十。遇道綽禪師。以淨土誘掖。未悟始",
    "T51n2071_003:0120c21": "迴心焉。衒以迫其頹暮。積累之功不大。於是",
    "T51n2071_003:0120c22": "早暮。禮佛常千拜。念佛之號常萬遍。寤寐勤",
    "T51n2071_003:0120c23": "策。兢兢而不懈者三年。真元九年有疾。至于",
    "T51n2071_003:0120c24": "大漸謂弟子曰。吾有漏人。方茲有疾詎意。阿",
    "T51n2071_003:0120c25": "彌陀佛授我香衣。觀音勢至示我寶手。由此",
    "T51n2071_003:0120c26": "以西皆淨土境。吾其從佛去矣遂終。終之既",
    "T51n2071_003:0120c27": "七日。異香不散。并汾之人。因於淨土發信焉。",
    "T51n2071_003:0120c28": "時汾西悟真寺。有啟芳圓果二法師。昔甞以",
    "T51n2071_003:0120c29": "老敬衒。加又目擊其事。乃於觀音像前。懺露",
    "T51n2071_003:0121a01": "往咎。仍折楊枝。置觀音手。誓曰。芳等若於淨",
    "T51n2071_003:0121a02": "土果有緣耶。當使楊枝七日不萎。至期而楊",
    "T51n2071_003:0121a03": "枝益茂。芳果慶抃。以夕兼晝。不捨觀念。後數",
    "T51n2071_003:0121a04": "月。一夕於觀念中忽覺。自臨七寶大池。池間",
    "T51n2071_003:0121a05": "有大寶帳。身入其中。且見觀音勢至坐寶華",
    "T51n2071_003:0121a06": "臺。臺下蓮華彌滿千萬。阿彌陀佛。由西而來。",
    "T51n2071_003:0121a07": "坐一最大蓮華。華出光明。互相輝映。芳等前",
    "T51n2071_003:0121a08": "禮問曰。閻浮眾生。依經念佛得生此耶。佛告",
    "T51n2071_003:0121a09": "芳曰。如念我名。皆生我國。無有一念而不生",
    "T51n2071_003:0121a10": "者。又見其國。地平如掌。寶幢珠網。上下間",
    "T51n2071_003:0121a11": "錯。又見一僧御一寶車逐。逐而來謂芳等曰。",
    "T51n2071_003:0121a12": "吾法藏也。以夙願因故來迎汝。芳等乘車前",
    "T51n2071_003:0121a13": "邁。又覺其身坐寶蓮華。又聞釋迦如來與文",
    "T51n2071_003:0121a14": "殊菩薩。以梵音聲稱讚淨土。其前又有大殿。",
    "T51n2071_003:0121a15": "殿有三道寶階。第一道上純是白衣。第二道",
    "T51n2071_003:0121a16": "上僧俗相半。其第三道惟僧無俗。佛指道上",
    "T51n2071_003:0121a17": "僧俗。謂芳曰。此皆閻浮念佛之人。遂生矣。汝",
    "T51n2071_003:0121a18": "奚不自勉也。芳果既寤。歷與其儔言之。之五",
    "T51n2071_003:0121a19": "日二人無病。遽聞鐘聲。問之傍僧。咸曰不聞。",
    "T51n2071_003:0121a20": "芳果曰。鐘聲乃我事。非爾有矣。不頃刻二人",
    "T51n2071_003:0121a21": "同終焉。",
    "T51n2071_003:0121a22": "釋辯才。俗姓李襄陽人。母氏懷之。倏惡葷茹。",
    "T51n2071_003:0121a23": "至其誕夕。香氣盈室。七歲依峴山寂禪師出",
    "T51n2071_003:0121a24": "家。十六落髮。隷本州大雲寺。次乃周遊列郡。",
    "T51n2071_003:0121a25": "博窮經籍。後聞長安安國寺懷威律師法門。",
    "T51n2071_003:0121a26": "具瞻身就請業。遂有大成。唐天寶十四年。玄",
    "T51n2071_003:0121a27": "宗皇帝。以北方之人稟。氣剛毅積成風俗。列",
    "T51n2071_003:0121a28": "剎之中。多習騎射詔。才為教誡。臨壇以調習",
    "T51n2071_003:0121a29": "之。至德初肅宗即位。宰臣杜鴻漸等。奏住龍",
    "T51n2071_003:0121b01": "興寺。詔加朔方管內教授。俾其訓勵。以革訛",
    "T51n2071_003:0121b02": "風。祿山干紀血腥河洛。才乃託疾。絕音不語",
    "T51n2071_003:0121b03": "凡三年。祿山兵敗。肅宗疊降璽書。以形褒美。",
    "T51n2071_003:0121b04": "大曆三載。詔充章信寺大德。時府帥虢國常",
    "T51n2071_003:0121b05": "公。與護戎任公。雖仰才名未揖。其實及親道",
    "T51n2071_003:0121b06": "論。彌加心服。才於淨土。潛修密進二十許年。",
    "T51n2071_003:0121b07": "未甞言於人。及交任公乃曰。才以幻身。已及",
    "T51n2071_003:0121b08": "頹齡。齡盡身死。必生淨土。期遂所生非十年",
    "T51n2071_003:0121b09": "耶。十三年秋有疾。至于暮冬八日。謂弟子",
    "T51n2071_003:0121b10": "曰。汝詣任公言之。向之所期已及十年。公無",
    "T51n2071_003:0121b11": "忘焉。弟子以其言白之。公曰。豈師之別我耶。",
    "T51n2071_003:0121b12": "驟約常公省問之。二公及門。或報之曰。任公",
    "T51n2071_003:0121b13": "至也。才曰。至則吾其去矣。乃自趺坐。湛然云",
    "T51n2071_003:0121b14": "滅。時邑子石顒。從役城上聞其音樂西來合",
    "T51n2071_003:0121b15": "奏。又聞諸妙香氣。由西散下至清于旦。益又",
    "T51n2071_003:0121b16": "盛之。",
    "T51n2071_003:0121b17": "釋法照。不知何許人。唐大曆二年。棲于衡州",
    "T51n2071_003:0121b18": "雲峯寺。慈忍戒定為時所歸。一旦於僧堂食。",
    "T51n2071_003:0121b19": "鉢中覩五色雲。雲中有寺。寺之東北有大山。",
    "T51n2071_003:0121b20": "山有澗。澗北有石門。門去可五里。復有一寺。",
    "T51n2071_003:0121b21": "金牓題曰。大聖竹林寺照。雖目覩。而其心也",
    "T51n2071_003:0121b22": "尚懷隕穫。他日食時。復於鉢中見五色雲。雲",
    "T51n2071_003:0121b23": "現數寺。無有山林穢惡。鈍金色界。池臺樓觀。",
    "T51n2071_003:0121b24": "眾寶間錯。萬菩薩眾。而處其中。中有諸佛嚴",
    "T51n2071_003:0121b25": "淨國土種種勝相。照欣所見。因訪問之。有嘉",
    "T51n2071_003:0121b26": "延曇暉二僧曰。聖神變化。不可以凡情測。若",
    "T51n2071_003:0121b27": "論山川面勢。乃五臺爾。四年夏。照於衡州湖",
    "T51n2071_003:0121b28": "東寺。啟五會念佛道場。其年六月二日。五色",
    "T51n2071_003:0121b29": "祥雲彌覆其寺。雲中亦有樓閣。閣上有數梵",
    "T51n2071_003:0121c01": "僧。身可丈餘。執錫行道。又見阿彌陀佛與二",
    "T51n2071_003:0121c02": "菩薩。其身高大等虛空界。日既暮矣。照於道",
    "T51n2071_003:0121c03": "場之外。遇老人曰。汝先發願。於金色界禮覲",
    "T51n2071_003:0121c04": "大聖。今何輒止。照曰。時難路艱。不止如何。",
    "T51n2071_003:0121c05": "老人曰。但能亟去。則去之何其艱也。照未暇",
    "T51n2071_003:0121c06": "對老人失焉。照以所見勝異。重發願曰。願以",
    "T51n2071_003:0121c07": "此身奉覲大聖。雖復火聚氷河。終無退惰。其",
    "T51n2071_003:0121c08": "年八月十三日。與同志數人。由南嶽前去。果",
    "T51n2071_003:0121c09": "無艱險。五年四月五日。至五臺縣遙見寺。南",
    "T51n2071_003:0121c10": "有數道光。六日達佛光寺。一如鉢中所見。略",
    "T51n2071_003:0121c11": "無差脫。是夜四更。復有異光。北來射照。照不",
    "T51n2071_003:0121c12": "知所裁。乃問曰。此何祥也。吉凶焉。在僧云。",
    "T51n2071_003:0121c13": "此大聖不思議光。攝汝身心。何乃問也。照聞",
    "T51n2071_003:0121c14": "之即具威儀。前詣一寺。寺之東北可五里。果",
    "T51n2071_003:0121c15": "有山。山有澗。澗北有石門。門傍有二青衣。纔",
    "T51n2071_003:0121c16": "八九歲。顏貌端正。一稱善財。一稱難陀。引",
    "T51n2071_003:0121c17": "照入門。北行幾五里。見一金門。門上有樓。其",
    "T51n2071_003:0121c18": "樓之側復有一寺。寺門有大金牓。題曰大聖",
    "T51n2071_003:0121c19": "竹林寺。寺之方圓可二十里。一百餘院。院院",
    "T51n2071_003:0121c20": "皆有寶塔。黃金為地。華臺玉樹充滿其中。照",
    "T51n2071_003:0121c21": "入寺之講堂。見文殊在西普賢在東。皆據師",
    "T51n2071_003:0121c22": "子高座。說法之音。歷歷在耳。文殊左右菩薩",
    "T51n2071_003:0121c23": "萬數。普賢亦諸菩薩。以相圍繞。照於二菩薩",
    "T51n2071_003:0121c24": "前。作禮問曰。末代凡夫。智識淺劣。佛性心",
    "T51n2071_003:0121c25": "地。無由顯現。未審修行於何法門。最為其要。",
    "T51n2071_003:0121c26": "惟願大聖。斷我疑網。文殊曰。汝所請問。今正",
    "T51n2071_003:0121c27": "是時。諸修行門。無如念佛。我於過去劫中。",
    "T51n2071_003:0121c28": "因念佛故得於一切種智。是故一切諸法般若",
    "T51n2071_003:0121c29": "波羅蜜多甚深禪定。乃至諸佛正遍知海。皆",
    "T51n2071_003:0122a01": "從念佛而生。照曰。當云何念。文殊曰。此世界",
    "T51n2071_003:0122a02": "西有彌陀佛。彼佛願力不可思議。汝當繼念",
    "T51n2071_003:0122a03": "令無間斷。命終之後決定往生。說是語時。二",
    "T51n2071_003:0122a04": "大菩薩。舒金色臂。以摩照頂與授記曰。汝以",
    "T51n2071_003:0122a05": "念佛不思議故。畢竟證無上覺。若善男女。願",
    "T51n2071_003:0122a06": "疾出離。應當念佛。時二菩薩。互說伽陀。照得",
    "T51n2071_003:0122a07": "聞已益加踊躍。文殊又曰。汝可往詣諸菩薩",
    "T51n2071_003:0122a08": "院。巡禮以承教授。照如其言。歷請教授。次至",
    "T51n2071_003:0122a09": "七寶華園。從其園出於大聖前。作禮辭退。且",
    "T51n2071_003:0122a10": "見向者。善財難陀二青衣。送至門外。照復作",
    "T51n2071_003:0122a11": "禮舉頭俱失。至十三日。照與五十餘僧。往金",
    "T51n2071_003:0122a12": "剛窟。無著見大聖處。忽見其地。廣博嚴淨。琉",
    "T51n2071_003:0122a13": "璃眾寶。以成宮殿。文殊普賢可萬菩薩。佛陀",
    "T51n2071_003:0122a14": "波利亦在其中。照得見已。隨眾歸寺。其夜三",
    "T51n2071_003:0122a15": "更。於華嚴院之西樓又見寺。東巖壑之半有",
    "T51n2071_003:0122a16": "五枝燈。大方尺餘。照曰。願分百燈。以歸一面。",
    "T51n2071_003:0122a17": "燈分如願。重願分為千炬。炬亦如之。行行相",
    "T51n2071_003:0122a18": "當。光光相涉。光中殊異。遍於山野。照又前詣",
    "T51n2071_003:0122a19": "金剛窟。願見大聖。殆其三更。見一梵僧。自稱",
    "T51n2071_003:0122a20": "佛陀波利。引之入寺。至十二月朔日。於華嚴",
    "T51n2071_003:0122a21": "院。入念佛道場。於道場中。載念文殊普賢二",
    "T51n2071_003:0122a22": "菩薩。謂我畢竟證無上覺。又復記我念彌陀",
    "T51n2071_003:0122a23": "佛決定往生。於是一心念佛。正念佛時。倏見",
    "T51n2071_003:0122a24": "前來梵僧。入道場云。汝之淨土華臺生矣。後",
    "T51n2071_003:0122a25": "三年華開。汝其至矣。然汝所見竹林諸寺。何",
    "T51n2071_003:0122a26": "為不使群生共知。照聞之憶念昔者所見。因",
    "T51n2071_003:0122a27": "得命匠刻石。兼於所見竹林寺處。特建一寺。",
    "T51n2071_003:0122a28": "號竹林焉。寺之云畢。照曰。吾事已矣。吾豈久",
    "T51n2071_003:0122a29": "滯於此哉。不累日而卒焉。逆而推之。向聞梵",
    "T51n2071_003:0122b01": "僧之說果三年。",
    "T51n2071_003:0122b02": "釋自覺。博陵望都人。十歲事本郡開元寺知",
    "T51n2071_003:0122b03": "欽。為弟子。欽觀其志不群。命名曰自覺。因",
    "T51n2071_003:0122b04": "戲之曰。聞名思義得無益乎。覺曰。佛種從緣",
    "T51n2071_003:0122b05": "起。安忘明誨哉。唐至德二年受具。北詣靈壽",
    "T51n2071_003:0122b06": "禪法寺。習諸經律大小之乘。條然分辯。久而",
    "T51n2071_003:0122b07": "念曰。人事紛紛。日新萬端。若入泰山。得一盤",
    "T51n2071_003:0122b08": "石之上結茅。以居足矣。大曆元年。得平山之",
    "T51n2071_003:0122b09": "西重林院。覺曰。空山無人煩慮不生。以煩慮",
    "T51n2071_003:0122b10": "不生之地。豈宜佛教無聞乎。固有鬼神之道",
    "T51n2071_003:0122b11": "在焉。於是為諸幽陰。晨夕講貫者三年。五年",
    "T51n2071_003:0122b12": "天其大旱。群盜蜂起。加又林麓蒙翳。虎狼交",
    "T51n2071_003:0122b13": "跡。覺採果實。日充一食。恒陽節度使張昭。",
    "T51n2071_003:0122b14": "以時亢旱。聞覺精苦屢有祥感。躬自入山。請",
    "T51n2071_003:0122b15": "曰。昭無政術禍累百姓。三年亢陽。涓澤不",
    "T51n2071_003:0122b16": "下。引咎自責。良無補矣。又曰。昭聞。龍王依",
    "T51n2071_003:0122b17": "師聽法。與諸儔類。忘其施雨願哀蒸黎。以起",
    "T51n2071_003:0122b18": "大悲。則昭之誠無患矣。覺乃焚香。遙望潭洞",
    "T51n2071_003:0122b19": "而祝曰。惟龍之為雨澤其滋。不滋不澤。龍孰",
    "T51n2071_003:0122b20": "為德。不頃刻雲霧四起。甘澤大下。是歲恒陽",
    "T51n2071_003:0122b21": "之人。為之有年。覺自入法以來。甞發四十九",
    "T51n2071_003:0122b22": "願。其一願者。願由大悲菩薩接見彌陀。於是",
    "T51n2071_003:0122b23": "鳩率檀度。鑄大悲像。高四十九尺。造寺居之。",
    "T51n2071_003:0122b24": "及寺之成。盛陳佛事。於大悲前俯伏泣曰。聖",
    "T51n2071_003:0122b25": "相已就。梵宇已成。願承聖力。早登安養。其夜",
    "T51n2071_003:0122b26": "三更。忽有祥光二道。作中金色。光中阿彌陀",
    "T51n2071_003:0122b27": "佛。乘雲而下。觀音勢至左右隨之。佛垂金臂。",
    "T51n2071_003:0122b28": "桉覺首曰。守願勿悛。利物為先。寶池生處。孰",
    "T51n2071_003:0122b29": "不如願。俄而光收雲斂。杳無眹迹。後十一年",
    "T51n2071_003:0122c01": "七月望夕。復見一人於雲間現半身。有若毘",
    "T51n2071_003:0122c02": "沙門狀。俯謂覺曰。安養之期於斯至矣。即日",
    "T51n2071_003:0122c03": "覺以所見告弟子。訓其精勤。勇猛於如來法。",
    "T51n2071_003:0122c04": "無生懈惰。既而於大悲前。跏趺化識。弟子欲",
    "T51n2071_003:0122c05": "奉靈龕。以歸舊山。州人苦留。遂於大悲寺南",
    "T51n2071_003:0122c06": "遷塔焉。",
    "T51n2071_003:0122c07": "釋懷玉。俗姓高丹丘人。&#;想淨業。僅四十年。",
    "T51n2071_003:0122c08": "日誦彌陀佛號五萬遍。通誦諸經三百萬卷。",
    "T51n2071_003:0122c09": "唐天寶元年六月九日。玉之念佛。忽見西方",
    "T51n2071_003:0122c10": "聖眾數若。河沙中有一人。手擎銀臺。前而示",
    "T51n2071_003:0122c11": "玉。玉曰。如懷玉者。本望金臺。何為銀臺至",
    "T51n2071_003:0122c12": "耶。言發臺隱。人亦失之。玉於是後。彌加精",
    "T51n2071_003:0122c13": "苦。既三七日。向之擎銀臺者。復來告曰。法",
    "T51n2071_003:0122c14": "師以精苦故。得陞上品。又曰。上品往生必先",
    "T51n2071_003:0122c15": "見佛。可宜趺坐以俟佛也。未旋踵間。異光照",
    "T51n2071_003:0122c16": "室。玉乃以手約人曰。不宜觸此光明。吾欲蹈",
    "T51n2071_003:0122c17": "之而去。又三日異光再發。弟子疑其謝世。環",
    "T51n2071_003:0122c18": "繞問之。玉曰。非其時也。又曰。汝徒若聞異",
    "T51n2071_003:0122c19": "香。我報即盡。次日弟子慧命曰。此報必盡。復",
    "T51n2071_003:0122c20": "於何國以受生也。玉不答。惟書六句偈云。清",
    "T51n2071_003:0122c21": "淨皎潔無塵垢。蓮華化生為父母。我經十劫",
    "T51n2071_003:0122c22": "修道來出。示閻浮厭眾苦。一生苦行超十劫。",
    "T51n2071_003:0122c23": "永離娑婆歸淨土。偈畢香氣四來。弟子中有",
    "T51n2071_003:0122c24": "以見佛與二菩薩共御金臺。臺傍千百化佛",
    "T51n2071_003:0122c25": "西下迎玉。玉恭恭合掌。含笑長歸。",
    "T51n2071_003:0122c26": "釋齊翰。字等至。吳興沈氏子。高祖陳國子祭",
    "T51n2071_003:0122c27": "酒。曾祖隋魏州司馬。祖考不仕翰。少時遊寺。",
    "T51n2071_003:0122c28": "蹈高靜無塵之地。惻然有宿命之知。往之生",
    "T51n2071_003:0122c29": "處炳如目覩。因捨家焉。唐天寶八年。隸本州",
    "T51n2071_003:0123a01": "永定寺。九年躋五分壇于開元寺。大曆三年。",
    "T51n2071_003:0123a02": "轉隸武丘兩州。道俗日至歸奉。然翰性不徇",
    "T51n2071_003:0123a03": "時。善不近名。每處一室寂如無人。惟其苦學",
    "T51n2071_003:0123a04": "不棄寸陰。通法華。諸經與諸律部。精敏無儗。",
    "T51n2071_003:0123a05": "推明勝業。梯引後進。甞謂吳興皎然曰。盡我",
    "T51n2071_003:0123a06": "所見。資彼所聞。一毫之善。並歸淨土。十年遘",
    "T51n2071_003:0123a07": "疾。入流水念佛道場。淨土境象。一念頓現。翰",
    "T51n2071_003:0123a08": "出道場作偈曰。流水動兮波漣漪。芙蕖相照",
    "T51n2071_003:0123a09": "兮寶光隨。乘光以邁分偕者誰。是日終于虎",
    "T51n2071_003:0123a10": "丘之東寺。春秋六十八。法臘三十六。初翰出",
    "T51n2071_003:0123a11": "道場。作偈畢謂弟子曰。善不可捨時不可失。",
    "T51n2071_003:0123a12": "汝曹能固安養之善乎。弟子曰。孰敢忘之。翰",
    "T51n2071_003:0123a13": "曰。佛道不忘。汝德由昌。或曰。和尚捨生。何",
    "T51n2071_003:0123a14": "乃病耶。翰曰。必謝之期雖聖未免。況吾哉。於",
    "T51n2071_003:0123a15": "是回瞻聖像。倏然而絕。",
    "T51n2071_003:0123a16": "釋神皓。字常慶。俗姓徐其先北齊人。曾祖事",
    "T51n2071_003:0123a17": "陳。因家于吳。皓器宇軒豁風采朗邁。少事道",
    "T51n2071_003:0123a18": "場懷一師。天寶六年詔下。每郡度僧三人。推",
    "T51n2071_003:0123a19": "其名節。道業出人者薦之。皓於本郡為薦首。",
    "T51n2071_003:0123a20": "尋依會稽曇一師。精窮律部。已而歎曰。律部",
    "T51n2071_003:0123a21": "所防。蓋繩諸己。今之僧徒。捐本逐末。能繩己",
    "T51n2071_003:0123a22": "者。未始有聞。吾誰區區。取譏眾人哉。乃歸包",
    "T51n2071_003:0123a23": "山福願寺。逍遙自得士人。高其志尚樂從之",
    "T51n2071_003:0123a24": "游。以故一時之聲大振。唐乾元元年。詔天下。",
    "T51n2071_003:0123a25": "二十七寺。各奏大德僧七人。長講戒律。皓承",
    "T51n2071_003:0123a26": "詔書。僶俛從命。奉戒弟子。開州刺史陸向",
    "T51n2071_003:0123a27": "給事中嚴涗服道弟子禮部侍郎劉太真大理",
    "T51n2071_003:0123a28": "評事張象廉使李筠。皆欽風德若不迨焉。末",
    "T51n2071_003:0123a29": "年締結西方法社。以發道俗。其間不能遺塵",
    "T51n2071_003:0123b01": "慮。以淨六根者多。引退之時。人以為栴檀",
    "T51n2071_003:0123b02": "林中常材自枯焉。真元六年十月遘疾。十二",
    "T51n2071_003:0123b03": "月五日。囑弟子惟亮曰。吾於今夕亡之必矣。",
    "T51n2071_003:0123b04": "所願生者淨土也。汝宜班列。九品為我前導。",
    "T51n2071_003:0123b05": "其夕淨土兆眹。密現于前。皓乃澡身易衣。以",
    "T51n2071_003:0123b06": "終其報。報盡之三日。所居之室香氣存焉。",
    "T51n2071_003:0123b07": "釋少康。俗姓周縉雲仙都人。母羅氏。初懷之。",
    "T51n2071_003:0123b08": "夢遊鼎湖峯。得玉女捧青蓮華授之。且曰此",
    "T51n2071_003:0123b09": "華吉祥。授之於汝。當生貴子。及生康日。青光",
    "T51n2071_003:0123b10": "滿室。香似芙蕖。襁褓之間。眼碧脣朱。與群兒",
    "T51n2071_003:0123b11": "異。又復生來絕然不語。相者曰。此子之奇不",
    "T51n2071_003:0123b12": "可量也。但其不語吾不知矣。七歲母入本郡",
    "T51n2071_003:0123b13": "靈山寺。陞之殿上。因指殿佛戲之曰。汝敬佛",
    "T51n2071_003:0123b14": "否。康遽對曰。我佛釋迦其誰不敬。聞者怪之。",
    "T51n2071_003:0123b15": "以其生來未甞言也。父母由是捨其出家。年",
    "T51n2071_003:0123b16": "十有五。誦法華楞嚴等經五部。尋於越州嘉",
    "T51n2071_003:0123b17": "祥寺。學究毘尼。後之上元龍興寺。聽華嚴及",
    "T51n2071_003:0123b18": "瑜伽諸論。真元初至洛下白馬寺。見殿內文",
    "T51n2071_003:0123b19": "字累放光明。康不能測。前而探取之。乃善導",
    "T51n2071_003:0123b20": "昔為西方化導文也。康曰。若於淨土有緣。當",
    "T51n2071_003:0123b21": "使此文光明再發。所願未已。果重閃爍。康",
    "T51n2071_003:0123b22": "曰。劫石可移。而我之願無易矣。遂之長安善",
    "T51n2071_003:0123b23": "導影堂。大陳薦獻。方薦獻時。倏見善導遺像。",
    "T51n2071_003:0123b24": "昇於空中。謂康曰。汝依吾事利樂有情。則汝",
    "T51n2071_003:0123b25": "之功同生安養。康聞其語如有所證。南適江",
    "T51n2071_003:0123b26": "陵果願寺。路逢一僧。謂曰。汝欲化人。當往",
    "T51n2071_003:0123b27": "新定。言訖而隱。洎到睦郡。睦人尚無識者。未",
    "T51n2071_003:0123b28": "從其化。康乃丐錢。誘掖小兒與之。約曰。阿彌",
    "T51n2071_003:0123b29": "陀佛實汝良導。能念一聲與汝一錢。小兒務",
    "T51n2071_003:0123c01": "其得錢也。隨亦念之。後經月餘。孩孺念佛俟",
    "T51n2071_003:0123c02": "錢者比比。而是康以俟錢者眾又曰。可念十",
    "T51n2071_003:0123c03": "聲乃購錢。爾市廛小兒。亦如其約。如是一年。",
    "T51n2071_003:0123c04": "男女無長少貴賤。凡見康者。則曰阿彌陀佛。",
    "T51n2071_003:0123c05": "以故睦城之人。相與念佛盈道路焉。真元十",
    "T51n2071_003:0123c06": "年。康於烏龍山。建淨土道場。築壇三級。聚人",
    "T51n2071_003:0123c07": "午夜行道。每道場時。康自登座。令男女望康",
    "T51n2071_003:0123c08": "面門。賡聲高唱阿彌陀佛已。又賡聲和之。至",
    "T51n2071_003:0123c09": "康唱時。眾見一佛從其口出。連唱十聲則有",
    "T51n2071_003:0123c10": "十佛。若聯珠狀。康曰。汝見佛否。如見佛者。",
    "T51n2071_003:0123c11": "決生淨土。其禮佛人數千。亦有竟不見者。真",
    "T51n2071_003:0123c12": "元二十一年十月三日。囑累道俗。當於安養",
    "T51n2071_003:0123c13": "起增進心。於閻浮提生厭離心。又曰。汝曹此",
    "T51n2071_003:0123c14": "時能見光明。真我弟子。遂放異光數道棄世",
    "T51n2071_003:0123c15": "焉。其為墳塔。附于州東臺子巖。漢乾祐三年。",
    "T51n2071_003:0123c16": "天台德韶禪師重新之。今之人多指其塔。為",
    "T51n2071_003:0123c17": "後善導焉。",
    "T51n2071_003:0123c18": "釋知玄。字後覺。俗姓陳眉州洪雅人。母魏氏。",
    "T51n2071_003:0123c19": "夢月入懷。因而載誕。乳哺之間。見佛輒喜。五",
    "T51n2071_003:0123c20": "歲祖令詠華。應聲而就。七歲遇泰法師在寧",
    "T51n2071_003:0123c21": "夷寺講涅槃經。玄入講肆若覩前。因是夕夢",
    "T51n2071_003:0123c22": "佛手案其頂。遂出家焉。十一落髮。詣唐興西",
    "T51n2071_003:0123c23": "安寺。傳大經四十二卷遠公義疏辯師圓旨",
    "T51n2071_003:0123c24": "一百二十五萬言。指擿緇徒。動露老成。時丞",
    "T51n2071_003:0123c25": "相杜元潁作鎮西蜀。聞玄之名。命講于大慈",
    "T51n2071_003:0123c26": "寺普賢閣下。黑白之眾。日合萬數。注聽傾心。",
    "T51n2071_003:0123c27": "駭歎無已。其後蜀人。不敢指認其名。乃本俗",
    "T51n2071_003:0123c28": "姓。號陳菩薩焉。玄於淨眾寺。聽毘尼通俱舍。",
    "T51n2071_003:0123c29": "復從其師。下三峽歷荊襄。抵于神京資聖寺。",
    "T51n2071_003:0124a01": "此寺四海三學之人會要之地。玄敷演經論。",
    "T51n2071_003:0124a02": "僧俗仰觀。堂外之屨。日其多矣。文宗皇帝聞",
    "T51n2071_003:0124a03": "之。宣入顧問。甚愜皇情。後學唯識論於安國",
    "T51n2071_003:0124a04": "信法師。至若外典經籍。百家諸子莫不該總。",
    "T51n2071_003:0124a05": "每恨卿音不變。不堪講貫。乃於象耳山。誦大",
    "T51n2071_003:0124a06": "悲呪。一夕玄夢。神僧截舌換之。明日俄變秦",
    "T51n2071_003:0124a07": "音。時楊刑部汝士高左丞元裕長安楊魯士。",
    "T51n2071_003:0124a08": "咸造其門。擬結蓮社。武宗御宇。初欽釋氏。後",
    "T51n2071_003:0124a09": "納浮議祀蓬萊。築風臺以祈羽化。雖諫官抗",
    "T51n2071_003:0124a10": "疏。終不迴意。因德陽節緇黃。會鱗德殿論義。",
    "T51n2071_003:0124a11": "帝手付老氏理大國。若烹小鮮義。玄因大陳",
    "T51n2071_003:0124a12": "帝王理道教化根本。亦言。神仙羽化乃山林",
    "T51n2071_003:0124a13": "匹夫。獨善之事。非帝王所宜尚之。辭河下傾",
    "T51n2071_003:0124a14": "辯海橫注凡數萬言。大忤上旨。左護軍仇士",
    "T51n2071_003:0124a15": "良內樞密楊欽義。惜其才辯。恐承斥逐乃諷",
    "T51n2071_003:0124a16": "玄。貢祝堯詩。玄立成五篇。其末篇云。生天本",
    "T51n2071_003:0124a17": "自生天業。未必求仙便得仙。鶴背傾危龍背",
    "T51n2071_003:0124a18": "滑。君王且住一千年。帝覽詩微解。及帝簡汰",
    "T51n2071_003:0124a19": "僧門。玄歸巴岷舊山。例施巾櫛。存其戒檢愈",
    "T51n2071_003:0124a20": "更甄明。續入湖湘。時楊給事漢公廉問湖湘。",
    "T51n2071_003:0124a21": "延止于開元寺。宣宗龍飛楊公自內樞統左",
    "T51n2071_003:0124a22": "禁軍以冊定功。請復佛教。仍乞訪玄聲迹。於",
    "T51n2071_003:0124a23": "是玄復為僧止寶應寺。屬壽昌節講讚署。為",
    "T51n2071_003:0124a24": "三教首座。帝以舊時籓邸。造法乾寺。詔令居",
    "T51n2071_003:0124a25": "之。大中三年。宣宗誕節詔。諫議李貽孫給事",
    "T51n2071_003:0124a26": "楊漢公。與玄鼎立論議。玄奏天下廢寺宜再",
    "T51n2071_003:0124a27": "興。復大興梵剎。玄有力焉。帝以玄有才識。",
    "T51n2071_003:0124a28": "特深顧矚。命工圖形。置于禁中。時相國裴公",
    "T51n2071_003:0124a29": "休。與玄友善。亦相激揚。中興教法。廣明二",
    "T51n2071_003:0124b01": "年。僖宗違難。西蜀遣郭遵泰。齎璽舊詔玄。肩",
    "T51n2071_003:0124b02": "輿以赴行。在玄至乘機辯對。頗解上意。左軍",
    "T51n2071_003:0124b03": "容田令孜。與諸達官。皆欽玄德。問道勤至不",
    "T51n2071_003:0124b04": "捨晨夕。帝欲旌表其美。詔諸學士。撰玄師號。",
    "T51n2071_003:0124b05": "皆不稱旨。帝曰。朕以開示悟入法華之深旨。",
    "T51n2071_003:0124b06": "悟者覺也明也。悟佛大道。明佛知見。又曰。所",
    "T51n2071_003:0124b07": "以悟者。悟其自性。了然成佛。今賜悟達國師。",
    "T51n2071_003:0124b08": "雖曰強名用表朕意。後一年乞歸九隴舊廬。",
    "T51n2071_003:0124b09": "以繼淨業。詔從之。明年正月二十一日。玄於",
    "T51n2071_003:0124b10": "臥中。見生平曾遊之境。歷然在前。因起焚香。",
    "T51n2071_003:0124b11": "西向曰。雖他境象。皆非其志。如得一見淨土。",
    "T51n2071_003:0124b12": "志願滿矣。言已空中有聲應曰。汝之行業決",
    "T51n2071_003:0124b13": "生安養。奚為願不滿也。玄聞之喜躍自慰。遂",
    "T51n2071_003:0124b14": "召弟子慈燈上遺表。仍謂燈曰。吾有淨土之",
    "T51n2071_003:0124b15": "修有年矣。今日之聞。如我昔願已。乃右脇著",
    "T51n2071_003:0124b16": "席。噓噓而卒。卒年七十三。",
    "T51n2071_003:0124b17": "釋僧藏。西河人也。不本其氏。賦性謙損。不與",
    "T51n2071_003:0124b18": "物競。見耆年則敬之。遇有德則尊之。凡涉勞",
    "T51n2071_003:0124b19": "苦必居眾。先念彌陀佛二十許年。未甞口言",
    "T51n2071_003:0124b20": "非惡。每以速出三界。無先念佛。以故行若遺",
    "T51n2071_003:0124b21": "坐。若忘飲食。寢息安養之志在焉。唐僖宗。",
    "T51n2071_003:0124b22": "乾符中臥病。病中見淨土化佛光照其身。侍",
    "T51n2071_003:0124b23": "疾者在藏之側。藏曰。自惟塵劫。以至今日。所",
    "T51n2071_003:0124b24": "積愆尤如微塵數。豈意。今日聖眾光燭吾身。",
    "T51n2071_003:0124b25": "此真淨土教主。大慈攝我。爾次日又謂僧曰。",
    "T51n2071_003:0124b26": "吾適冥目正在淨土。接諸上善。又曰。諸上善",
    "T51n2071_003:0124b27": "人。咸樂吾來。且與吾等散華。爾未逾食頃。又",
    "T51n2071_003:0124b28": "曰。諸上善人。方茲召我。我其去矣。乃起整",
    "T51n2071_003:0124b29": "衣。西向云滅。",
    "T51n2071_003:0124c01": "釋大行。不原其姓。唐乾符中。巢賊寇掠。民不",
    "T51n2071_003:0124c02": "安業。乃於泰山。結草為衣。採木為食。行法華",
    "T51n2071_003:0124c03": "普賢懺積三年。精誠既極。且感普賢現身。行",
    "T51n2071_003:0124c04": "自瞻覩彌慶夙。因由是策勵諸念。念如來之",
    "T51n2071_003:0124c05": "法。尚存念己之修未證。早暮激切。迨忘飲食。",
    "T51n2071_003:0124c06": "末年姑以佛道所修。未專一境。又以幻身無",
    "T51n2071_003:0124c07": "常。必歸磨滅。未知來世復何受生。遂入大藏。",
    "T51n2071_003:0124c08": "追誠叩意。以陳露曰。願我信心取彼經。文隨",
    "T51n2071_003:0124c09": "其所得。即永受持。乃縱其意。抽而取之。其所",
    "T51n2071_003:0124c10": "得者。乃彌陀經。日夜誦持。絡繹安養。未三七",
    "T51n2071_003:0124c11": "日。俄於半夜。覩琉璃地瑩淨在前。行覺心眼",
    "T51n2071_003:0124c12": "洞明。見彌陀佛與觀音勢至無數化佛。于時",
    "T51n2071_003:0124c13": "遠近相傳。事聞僖宗皇帝。帝詔入內。問其所",
    "T51n2071_003:0124c14": "見。行具對之。帝曰。此精進之致然也。下勅賜",
    "T51n2071_003:0124c15": "號常精進菩薩。仍賜爵為開國公焉。後一年",
    "T51n2071_003:0124c16": "得疾。見琉璃地復現于前。行曰。吾無觀想。而",
    "T51n2071_003:0124c17": "琉璃地復現。豈於安養無緣哉。即日示滅于",
    "T51n2071_003:0124c18": "所居之禪室。",
    "T51n2071_003:0124c19": "釋惟恭。不識何許人。出家于荊州法性寺。慢",
    "T51n2071_003:0124c20": "上吞下。親狎非類。或時暫暇。則誦經文。期陞",
    "T51n2071_003:0124c21": "安養。然而酒徒博侶。交集于門。虛誑云為曾",
    "T51n2071_003:0124c22": "無虛日。同寺有僧靈巋。跡頗類之。荊人戲而",
    "T51n2071_003:0124c23": "嘲曰。靈巋作盡業。惟恭繼其迹。地獄千萬重。",
    "T51n2071_003:0124c24": "莫厭排頭入。恭聞之曰。我既作之。焉能避之。",
    "T51n2071_003:0124c25": "然賴淨土教主。憫我愆惡。拔我塗炭。詎有地",
    "T51n2071_003:0124c26": "獄入之哉。唐乾寧二年。恭病且死。人未之知。",
    "T51n2071_003:0124c27": "巋時出寺可百步。路逢少年六七人。衣裝鮮",
    "T51n2071_003:0124c28": "潔。手執樂器。若龜茲部。巋疑其儔。適其寺之",
    "T51n2071_003:0124c29": "樂佛也。問其所來。少年曰。來自西爾。又曰。",
    "T51n2071_003:0125a01": "吾之來也有待焉。又曰。惟恭上人寺且何在。",
    "T51n2071_003:0125a02": "巋指其寺曰。此其寺也。此其房也。少年聞之。",
    "T51n2071_003:0125a03": "其意甚喜。乃於懷中出一金瓶。瓶中取一蓮",
    "T51n2071_003:0125a04": "華。其合如拳。漸而開之。其大如盆。葉葉之",
    "T51n2071_003:0125a05": "下。迭出異光。光彩交映。如聚數燈。望寺馳",
    "T51n2071_003:0125a06": "之。未達其寺俄失焉。巋乃大驚。不敢迴顧。亦",
    "T51n2071_003:0125a07": "不形諸言。次日既至寺門。遽聞鐘聲。又見寺",
    "T51n2071_003:0125a08": "僧咸集門下。問其故則曰。惟恭夕且死矣。或",
    "T51n2071_003:0125a09": "曰。恭死之時。寺僧有夢。蓮華光相。以臨其",
    "T51n2071_003:0125a10": "室。久而西去。巋乃具言所見聞者增信焉。閭",
    "T51n2071_003:0125a11": "里之人。或以其事勉巋。巋因感悟。遂守名節。",
    "T51n2071_003:0125a12": "以成高邁云。",
    "T51n2071_003:0125a13": "釋鴻莒。俗姓唐永嘉人也。出家于會稽龍興",
    "T51n2071_003:0125a14": "寺。就學于長安寶興寺。長安之人。以為僧",
    "T51n2071_003:0125a15": "門秀異。無如莒者。而莒謙謙。未始以自得。",
    "T51n2071_003:0125a16": "甞與陳留蔡圭。遊化度寺。寺有碑文。莒讀之",
    "T51n2071_003:0125a17": "目贍數行。圭心異之。問莒曰。子能誦乎。莒",
    "T51n2071_003:0125a18": "曰。稍誦之。因覆其文了無一誤。圭疑莒偶熟",
    "T51n2071_003:0125a19": "其文。復之崇聖寺。寺碑僅十片。與莒偕讀。",
    "T51n2071_003:0125a20": "纔一過。覆而誦之亦如初。圭歎曰。吾忝為儒",
    "T51n2071_003:0125a21": "聞之俊人。而目未之見。今日見之於子矣。莒",
    "T51n2071_003:0125a22": "不答。暮年游越。越之僧尼。請為二眾依止。其",
    "T51n2071_003:0125a23": "為行有常。其所游有方含育慈忍。未甞叱猫",
    "T51n2071_003:0125a24": "犬。其於人也可知矣。每誦觀經。結想于安",
    "T51n2071_003:0125a25": "養。疊感祥異。而莒擯而不說。後唐天成三",
    "T51n2071_003:0125a26": "年。水澇之後民荐飢饉。有盜入其室。莒心無",
    "T51n2071_003:0125a27": "撓。反謂盜曰。汝曹但為天災所困餘無他矣。",
    "T51n2071_003:0125a28": "過此一時。當自惜之。盜者愧焉。弟子有欲襲",
    "T51n2071_003:0125a29": "其無備。莒曰。汝之至此。非吾弟子。吾當捨汝",
    "T51n2071_003:0125b01": "去矣。弟子乃止。後唐長興四年。恬然無病。謂",
    "T51n2071_003:0125b02": "弟子曰。淨土勝相。適已來現。吾之謝世。汝當",
    "T51n2071_003:0125b03": "易新衣。以畢吾事。其夕三更。果謝世焉。棺斂",
    "T51n2071_003:0125b04": "之三日。一夕倏聞扣棺。弟子發棺。莒乃自棺",
    "T51n2071_003:0125b05": "而起曰。吾甞告汝。易以新衣。汝負吾言。今茲",
    "T51n2071_003:0125b06": "海眾謂我衣物不潔。或難親之。故我就汝易",
    "T51n2071_003:0125b07": "焉。易畢長謝如初。",
    "T51n2071_003:0125b08": "釋志通。俗姓張扶風人也。後唐之季。兵革日",
    "T51n2071_003:0125b09": "尋。通以居無常處。深所嗟悼。續遊洛下。遇嚩",
    "T51n2071_003:0125b10": "日囉三藏。行瑜伽教。乃曰。此如來之密藏。吾",
    "T51n2071_003:0125b11": "無傳之。是吾失也。遂落髮師事。傳其所謂密",
    "T51n2071_003:0125b12": "藏焉。事之十年。而意無怠。尋欲陟天台游羅",
    "T51n2071_003:0125b13": "浮。遂辭三藏。藏曰。兵革未平。子議南征。奈",
    "T51n2071_003:0125b14": "何尚虞艱阻。通曰。汎乎天塹何其阻也。藏曰。",
    "T51n2071_003:0125b15": "苟之吳會。可授梵文。或時得以傳譯。亦吾事",
    "T51n2071_003:0125b16": "也。遂以梵文授之。石晉天福四年。達錢塘文",
    "T51n2071_003:0125b17": "穆王。奉朝庭之故具威儀。樂部迎之于真身",
    "T51n2071_003:0125b18": "塔寺。未幾請訪天台。繇是登赤城陟華頂。洎",
    "T51n2071_003:0125b19": "見智者淨土儀式。不勝欣抃。不向西唾。不背",
    "T51n2071_003:0125b20": "西坐。天台有招手巖。其為峻峙。下顧千尋。通",
    "T51n2071_003:0125b21": "登其上。顧曰。身臨此境。不於此時捨報見佛。",
    "T51n2071_003:0125b22": "異日尚何及也。於是冥目西向。自陳大願。及",
    "T51n2071_003:0125b23": "念彌陀因地所發行願。願已投身。而下至其",
    "T51n2071_003:0125b24": "巖半。若有神物。捧之于樹。支體無損。通曰。",
    "T51n2071_003:0125b25": "何其復有生耶。及復整心端意。登其巖曰。餘",
    "T51n2071_003:0125b26": "生已厭。大願已發。惟諸海眾。同相接引。毋使",
    "T51n2071_003:0125b27": "此身尚有生也。因之再投。至于巖下蒙茸草",
    "T51n2071_003:0125b28": "上。遲久乃穌。寺僧疑。通他適。或為豺狼所",
    "T51n2071_003:0125b29": "傷。追而尋之。乃見其為捨身也。眾乃舁歸本",
    "T51n2071_003:0125c01": "道場醫療焉。六年請遊越州法華山。七年將",
    "T51n2071_003:0125c02": "欲歸寂。通見白鶴孔雀行列西下。又見蓮華",
    "T51n2071_003:0125c03": "光相開合于前。通曰。白鶴孔雀淨土境也。蓮",
    "T51n2071_003:0125c04": "華光相託生處也。淨土其將迎我耶。乃起禮",
    "T51n2071_003:0125c05": "佛。對佛而終。至闍維時。復有五色煙雲。環",
    "T51n2071_003:0125c06": "覆其火法華山。僧咸共見之。",
    "T51n2071_003:0125c07": "釋紹巖。俗姓劉雍州人也。母張氏。始懷巖夢",
    "T51n2071_003:0125c08": "寤甚奇。及生姿貌魁岸。十八進具於懷暉律",
    "T51n2071_003:0125c09": "師。尋乃游吳會。棲息天台四明等山。覃研方",
    "T51n2071_003:0125c10": "等諸經僅十年。又甞與德韶禪師決疑。於臨",
    "T51n2071_003:0125c11": "川文益師既得心矣。因止錢塘湖心寺。專誦",
    "T51n2071_003:0125c12": "法華。甞曰。願誦此經萬部。期生安養。日夜精",
    "T51n2071_003:0125c13": "至。遂感陸地蓮華生焉。舉城瞻矚。人馬交迹。",
    "T51n2071_003:0125c14": "巖以人至喧噪。搴而蹂之。大宋建隆二年。經",
    "T51n2071_003:0125c15": "願云。滿誓焚其身。供養彌陀。與清淨海眾。吳",
    "T51n2071_003:0125c16": "越國王錢氏。苦意留之。其心暫止。其後又投",
    "T51n2071_003:0125c17": "身于曹娥江中。以餧魚鼈。會有漁者拯之。得",
    "T51n2071_003:0125c18": "以復生。漁者拯巖之時。似覺有物。以扶。其足",
    "T51n2071_003:0125c19": "驚濤迅激。泰然其上。錢氏聞之。益加欽愛。特",
    "T51n2071_003:0125c20": "於杭州寶塔寺。建淨土院居之。開寶四年七",
    "T51n2071_003:0125c21": "月九日有疾。疾中目擊蓮華。華之光相。以燭",
    "T51n2071_003:0125c22": "巖身。巖因作偈數首。以示門徒。既而又曰。",
    "T51n2071_003:0125c23": "吾誦蓮經萬部所期。異日蓮臺九品。託以受",
    "T51n2071_003:0125c24": "生。今吾未死。蓮臺先至。所修之因。豈違我",
    "T51n2071_003:0125c25": "哉。後三日將亡之。其心欣慰若自得焉。",
    "T51n2071_003:0125c26": "釋守真。永興萬年人也。俗姓紀。漢詐帝信之",
    "T51n2071_003:0125c27": "鴻緒也。唐乾符中。曾祖堪從官于蜀。遂為成",
    "T51n2071_003:0125c28": "都人。真於冠年。游聖壽寺。見修進禪師立行",
    "T51n2071_003:0125c29": "謹介歎曰。吾捨此人則誰師也。乃釋冠帶事",
    "T51n2071_003:0126a01": "之。尋就從朗師。學起信論。性光師傳法界觀。",
    "T51n2071_003:0126a02": "並得其要。是後宣揚勝業四十餘年。始末開",
    "T51n2071_003:0126a03": "導。拳拳如一。凡講起信及法界觀七十餘過。",
    "T51n2071_003:0126a04": "以燈傳燈。用器投器。嗣于法者二十許人。開",
    "T51n2071_003:0126a05": "灌頂道場五遍。水陸道場二十餘會。僧尼從",
    "T51n2071_003:0126a06": "而請法者三千餘人。常於三更。輪結無量壽",
    "T51n2071_003:0126a07": "往生密印。五更輪結文殊五髻神呪。宋開寶",
    "T51n2071_003:0126a08": "三年仲夏五日。正輪結時自覺。身登無量壽",
    "T51n2071_003:0126a09": "國。舉目見佛。佛指池中蓮華曰。此華他日。為",
    "T51n2071_003:0126a10": "汝父母。汝宜守之。無使他日其萎焉。四年真",
    "T51n2071_003:0126a11": "謂弟子緣遇曰。如來不云。死生無常乎。吾之",
    "T51n2071_003:0126a12": "年也耄矣。汝之齒也暮矣。吾欲順俗。預設二",
    "T51n2071_003:0126a13": "塔可乎。遇曰。惟師之命。孰不為善。其年孟冬",
    "T51n2071_003:0126a14": "之五日矢工。仲冬之朔日徹勣。次日真召寺",
    "T51n2071_003:0126a15": "僧及弟子。告以六趣升沈之苦。萬業流輪之",
    "T51n2071_003:0126a16": "因。因令叢聲念彌陀佛。佛聲之止繼以贊頌。",
    "T51n2071_003:0126a17": "真於彌陀像前。俯伏念曰。願佛四十八願。度",
    "T51n2071_003:0126a18": "我有情於其願。願無遺其一焉。願畢又持香",
    "T51n2071_003:0126a19": "華。於諸堂殿。歷陳供養。其所願者如初。爾既",
    "T51n2071_003:0126a20": "而問曰。三更乎。弟子曰。已三更矣。真乃就",
    "T51n2071_003:0126a21": "座。斂氣恬然歸寂。",
    "T51n2071_003:0126a22": "釋晤恩。字修已。姑蘇常熟人。母張氏。甞夢梵",
    "T51n2071_003:0126a23": "僧謂曰。吾欲寄汝為母矣。已而有娠。孩孺之",
    "T51n2071_003:0126a24": "間。不親戲玩。年十三。聞僧誦彌陀經。遂求棄",
    "T51n2071_003:0126a25": "俗。後唐長興中剃落。後依崑山慧聚寺。博訪",
    "T51n2071_003:0126a26": "五部律文。晉天福中。從靈光皓端師。研味諸",
    "T51n2071_003:0126a27": "經。懸解之旨。輒難抗敵。雖天台三觀六即之",
    "T51n2071_003:0126a28": "義。人未之究。率冥解之。晚依錢塘志因師。通",
    "T51n2071_003:0126a29": "法華金光明等諸部大經。一時學者。盛相推",
    "T51n2071_003:0126b01": "伏。號之義虎焉。恩生平潔苦。日惟一食。不留",
    "T51n2071_003:0126b02": "餘財。不蓄長衣。其寺每一布薩。萬眾雲集。方",
    "T51n2071_003:0126b03": "布薩時。常指淨土為勝業。宋雍熙三年八月",
    "T51n2071_003:0126b04": "朔夜。恩見白光數道。由井而出明滅不常。謂",
    "T51n2071_003:0126b05": "門人曰。明滅不常。死生象也。乃絕食禁言。一",
    "T51n2071_003:0126b06": "心念佛。後三日。倏見梵僧一人儀形甚偉。捧",
    "T51n2071_003:0126b07": "鑪三繞其室。恩問之。僧曰。吾灌頂也。陞之",
    "T51n2071_003:0126b08": "淨土其已久矣。以汝所修同我之志故。來相",
    "T51n2071_003:0126b09": "叩。俄而弟子至。僧且失焉。次日升座。言其所",
    "T51n2071_003:0126b10": "見。亦為弟子。敷說止觀及諸經要義。義文將",
    "T51n2071_003:0126b11": "徹。恩曰。瞬息難保。古今常言。吾能以保今日",
    "T51n2071_003:0126b12": "哉。是日坐亡于止觀之講堂。至其夜半。寺僧",
    "T51n2071_003:0126b13": "文偃有興等。聞空中歌唄之音。依俙西去。餘",
    "T51n2071_003:0126b14": "其嘉應自有傳云。",
    "T51n2071_003:0126b15": "淨土往生傳卷下",
    "T51n2071_003:0126b17": "此傳也渡此土久焉。未見板行肆行世。希",
    "T51n2071_003:0126b18": "有焉。適於南京。唐本一部。與頑魯請城南",
    "T51n2071_003:0126b19": "僧如羊上人。俾加和點所開板也。",
    "T51n2071_003:0126b20": "旹慶安四季仲春吉辰"
}