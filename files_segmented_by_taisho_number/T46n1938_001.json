{
    "T46n1938_001:0934a10": "No. 1938",
    "T46n1938_001:0934a11": "天台傳佛心印記",
    "T46n1938_001:0934a13": "元傳天台宗教興教大師",
    "T46n1938_001:0934a14": "虎谿沙門　懷則　述",
    "T46n1938_001:0934a15": "只一具字。彌顯今宗以性具善。他師亦知具",
    "T46n1938_001:0934a16": "惡緣了。他皆莫測。是知今家性具之功。功",
    "T46n1938_001:0934a17": "在性惡。若無性惡必須破九界修惡顯佛界",
    "T46n1938_001:0934a18": "性善。是為緣理斷九。非今所論。故止觀所明",
    "T46n1938_001:0934a19": "十乘妙觀。觀於陰等十境三障四魔。一一皆",
    "T46n1938_001:0934a20": "成圓妙三諦。此乃發心立行之體格。豈有圓",
    "T46n1938_001:0934a21": "頓更過於此。初心修觀必先內心。故於三科",
    "T46n1938_001:0934a22": "揀却界入。復於五陰又除前四。的取識陰為",
    "T46n1938_001:0934a23": "所觀境。如去丈就尺去尺就寸。是為總無明",
    "T46n1938_001:0934a24": "心。若就總明別即第六識。如伐樹得根。灸",
    "T46n1938_001:0934a25": "病得穴。千枝百病自然消殞。若不入者然後",
    "T46n1938_001:0934a26": "歷餘一心例餘陰入。乃至九境待發方觀。不",
    "T46n1938_001:0934a27": "發不觀莫不咸爾。方顯九界三道修惡。當體",
    "T46n1938_001:0934a28": "即是性惡法門。性惡融通無法不趣。任運攝",
    "T46n1938_001:0934a29": "得佛界性善。修惡既即性惡修惡無所破。性",
    "T46n1938_001:0934b01": "惡無所顯。是為全惡。是惡即義方成。是則今",
    "T46n1938_001:0934b02": "家明即永異諸師。以非二物相合亦非背面",
    "T46n1938_001:0934b03": "相翻。直須當體全是方名為即。何須斷除煩",
    "T46n1938_001:0934b04": "惱生死。方顯佛界菩提涅槃耶。又應須了此",
    "T46n1938_001:0934b05": "性善惡。在諸大乘立名不同。廣略有異。立",
    "T46n1938_001:0934b06": "名不同者。華嚴云。能隨染淨緣。遂分十法界。",
    "T46n1938_001:0934b07": "迷則十界俱染。悟則十界俱淨。十法界離合",
    "T46n1938_001:0934b08": "讀之三因具足。三字合呼九界。為惡正因。佛",
    "T46n1938_001:0934b09": "界為善正因。十字獨呼法界。合呼即了因。十",
    "T46n1938_001:0934b10": "法合呼界字。獨呼即緣因。法華云。諸法實",
    "T46n1938_001:0934b11": "相不出權實。諸法是同體權中善惡緣了。實",
    "T46n1938_001:0934b12": "相是同體實中善惡正因。九界十如即惡緣",
    "T46n1938_001:0934b13": "因。佛界十如即善緣因。三轉讀之了正不缺。",
    "T46n1938_001:0934b14": "涅槃經中。闡提善人二人俱有性善性惡。名",
    "T46n1938_001:0934b15": "為善惡緣因。三因既妙言緣必具了正言了",
    "T46n1938_001:0934b16": "必具正。緣言正必具緣。了一必具三。三即是",
    "T46n1938_001:0934b17": "一。毋得守語害圓誣罔聖意。若爾九界三因",
    "T46n1938_001:0934b18": "性。染了因性惡緣因。染惡不二是惡正因。豈",
    "T46n1938_001:0934b19": "唯局修。佛界三因性善緣。因性淨了因。善淨",
    "T46n1938_001:0934b20": "不二即善正因。此性善惡亦名性淨性穢。或",
    "T46n1938_001:0934b21": "名理明理暗。或名常無常雙寂之體。如請觀",
    "T46n1938_001:0934b22": "音。或單名毒害。毒害即性惡。皆一體之異名",
    "T46n1938_001:0934b23": "也。隨機利鈍廣略有異者。略則十界廣則三",
    "T46n1938_001:0934b24": "千。故知善惡不出十界。十界性融互具成百",
    "T46n1938_001:0934b25": "界。界十如則成千如。假名一千。五陰一千",
    "T46n1938_001:0934b26": "國土一千。如此三千現前一念修惡之心。本",
    "T46n1938_001:0934b27": "來具足非造作而成。非相生而然。非相含而",
    "T46n1938_001:0934b28": "然。一念不在前。三千不在後。一念不少三千",
    "T46n1938_001:0934b29": "不多。須知情可破法不可破。執法成病亦須",
    "T46n1938_001:0934c01": "破。是則善惡淨穢是法門理體。體本明淨不",
    "T46n1938_001:0934c02": "斷纖毫。是則斷證迷悟。但約染淨而論。往",
    "T46n1938_001:0934c03": "人無擇法眼。情理不分藥病不辨。纔聞空中",
    "T46n1938_001:0934c04": "名遮一相不立。便作斷滅而解假觀名。照三",
    "T46n1938_001:0934c05": "千宛然。定謂三千立法。若三諦俱遮。又如",
    "T46n1938_001:0934c06": "何立法耶。迷情須破。故用即空即假即中。達",
    "T46n1938_001:0934c07": "此一念修惡之心。即是三千妙境。修惡既即",
    "T46n1938_001:0934c08": "性惡。是理具三千。而此修惡便是妙事三千。",
    "T46n1938_001:0934c09": "但觀理具俱破俱立俱是法界。自然攝得事",
    "T46n1938_001:0934c10": "用三千。三千皆實相相宛然。事理本融非頭",
    "T46n1938_001:0934c11": "數法。不屬所破寧非所顯。故曰諸佛不斷性",
    "T46n1938_001:0934c12": "惡。闡提不斷性善。點此一意眾滯自消。問",
    "T46n1938_001:0934c13": "曰闡提與佛斷何等善惡。答闡提斷修善盡",
    "T46n1938_001:0934c14": "修惡滿足。諸佛斷修惡盡修善滿足。問修善",
    "T46n1938_001:0934c15": "修惡既是妙事。乃屬所顯何名所破。答修善",
    "T46n1938_001:0934c16": "惡即性善惡。無修善惡可論。斯是斷義故。諸",
    "T46n1938_001:0934c17": "佛斷修惡盡。闡提斷修善盡。修善惡既即性",
    "T46n1938_001:0934c18": "善惡。修善惡何嘗斷。斯不斷義。斷與不斷",
    "T46n1938_001:0934c19": "妙在其中。問闡提不斷性善修善得起。諸佛",
    "T46n1938_001:0934c20": "不斷性惡還起修惡否。答闡提不達性善為",
    "T46n1938_001:0934c21": "善所染。故修善得起。廣治諸惡。諸佛能達於",
    "T46n1938_001:0934c22": "惡。故於惡自在惡不復起。廣用諸惡化度眾",
    "T46n1938_001:0934c23": "生。妙用無染名惡法門。雖無染礙之相。而",
    "T46n1938_001:0934c24": "有性具之相。博地但理名字。初聞觀行未顯。",
    "T46n1938_001:0934c25": "驗體仍迷。六根似發。初住分見妙覺果成。究",
    "T46n1938_001:0934c26": "竟明顯是則理須親證。其相方彰。如曹公相",
    "T46n1938_001:0934c27": "隱解衣方見事可比知。如孫劉相顯瞭然在",
    "T46n1938_001:0934c28": "目。又如全波為濕全濕為波。波相易識濕性",
    "T46n1938_001:0934c29": "難彰。如此事理宛有三用。只一事理三千即",
    "T46n1938_001:0935a01": "空性。了因即假性。緣因即中性。正因三諦",
    "T46n1938_001:0935a02": "若不性具即義何由可成。非但三千即三諦",
    "T46n1938_001:0935a03": "亦乃三諦即三千。故云中諦者。統一切法。真",
    "T46n1938_001:0935a04": "諦者泯一切法。俗諦者立一切法。三千即中。",
    "T46n1938_001:0935a05": "以中為主。即一而三。名為本有所觀妙境。以",
    "T46n1938_001:0935a06": "空假即中三皆屬性中。即空假還歸二修。三",
    "T46n1938_001:0935a07": "千即空以空為主。名全性起修。是為因中能",
    "T46n1938_001:0935a08": "觀妙觀。以假中皆空三皆屬觀空。即假中還",
    "T46n1938_001:0935a09": "歸用。境三千即假以假為主。名為果上解脫",
    "T46n1938_001:0935a10": "大用。以中空即假三皆屬用。假即中空還歸",
    "T46n1938_001:0935a11": "境觀。只一三法。各對二明。論乎三境。三觀三",
    "T46n1938_001:0935a12": "用不即不離。不縱不橫即遮即照。二義同時",
    "T46n1938_001:0935a13": "玄妙深絕。如三點伊。一不相混。三不相離。名",
    "T46n1938_001:0935a14": "大涅槃。今就能觀論乎三觀。所觀即是三諦。",
    "T46n1938_001:0935a15": "言三觀者。以即空故破染礙情。一相不立。顯",
    "T46n1938_001:0935a16": "此三千同一性故。一切即一方能同居。一念",
    "T46n1938_001:0935a17": "派之彌合故。如眾珠咸趣一珠。畢竟清淨非",
    "T46n1938_001:0935a18": "斷無空。以即假故互具互攝。諸相宛然顯此",
    "T46n1938_001:0935a19": "三千。不失自體一即一切。雖復同居一念即",
    "T46n1938_001:0935a20": "之彌分故。如一珠影入眾珠。不可思議非賴",
    "T46n1938_001:0935a21": "緣假。以即中故顯此三千。非一非一切。非分",
    "T46n1938_001:0935a22": "非合。雙遮二邊。無有二相雙照二諦。空假",
    "T46n1938_001:0935a23": "宛然。豈同但中。不具諸法一空一切空。三觀",
    "T46n1938_001:0935a24": "皆空總空觀。一假一切假。三觀皆假總假觀。",
    "T46n1938_001:0935a25": "一中一切中三觀皆中總中觀。是則終日破",
    "T46n1938_001:0935a26": "相諸法皆成。終日立法纖塵必盡。終日絕待",
    "T46n1938_001:0935a27": "二邊熾然。是為即破即立。即立即破。非破",
    "T46n1938_001:0935a28": "非立而破而立。亦名即遮即照。即照即遮。非",
    "T46n1938_001:0935a29": "遮非照而遮而照。說雖次第行在一時。若爾",
    "T46n1938_001:0935b01": "無理不立無情不破。豈與斷無之空賴緣之",
    "T46n1938_001:0935b02": "假。出二邊中同日而語耶。故曰。唯佛與佛乃",
    "T46n1938_001:0935b03": "能究盡。稻麻二乘恒沙菩薩。並不能知斯義",
    "T46n1938_001:0935b04": "少分。如此三千通依諸部的在法華。蓋由昔",
    "T46n1938_001:0935b05": "經。一有兼帶之過。二有隔偏之失。今經非但",
    "T46n1938_001:0935b06": "純一無雜。復能開麁即妙。題稱妙法。良在茲",
    "T46n1938_001:0935b07": "焉。是知用此絕待妙法為觀體者。方譬日光",
    "T46n1938_001:0935b08": "不與暗共。此乃終窮究竟極說。是為佛祖正",
    "T46n1938_001:0935b09": "傳心印。佛以是傳之於迦葉。迦葉以是傳之",
    "T46n1938_001:0935b10": "於阿難。乃至二十四代傳之於師子比丘。師",
    "T46n1938_001:0935b11": "子遇難不得其傳焉。是為金口祖承。皆見而",
    "T46n1938_001:0935b12": "知之者出付法傳。或有前加六佛後添四祖。",
    "T46n1938_001:0935b13": "說偈付法。拈華微笑唱為教外別傳經論無",
    "T46n1938_001:0935b14": "憑。人皆不許。洎漢明夜夢佛法流東至北齊",
    "T46n1938_001:0935b15": "之間。有慧文師。因探釋論悟一心三智。橫",
    "T46n1938_001:0935b16": "宗龍樹推而上之。即二十四祖中第十三師。",
    "T46n1938_001:0935b17": "文師則聞而知之。以此授之南嶽。南嶽克證",
    "T46n1938_001:0935b18": "法華三昧獲六根清淨。傳之於天台。天台靈",
    "T46n1938_001:0935b19": "嶽親承大蘇。妙悟持因靜。發證不由他故。用",
    "T46n1938_001:0935b20": "法華妙旨。結成三千絕待妙觀。傳之於章安。",
    "T46n1938_001:0935b21": "章安結集法藏傳之於二威。威傳左溪。左溪",
    "T46n1938_001:0935b22": "傳之於荊溪。荊溪廣作傳記輔翼大義。昭如",
    "T46n1938_001:0935b23": "日星。復推而下之。皆見而知之者。一家教觀",
    "T46n1938_001:0935b24": "光被四海。始則安史作難中因會昌廢除。後",
    "T46n1938_001:0935b25": "因五代兵火教藏滅絕。幾至不傳。螺溪訪失。",
    "T46n1938_001:0935b26": "舊聞網羅天下。錢王遣使高麗日本。教觀復",
    "T46n1938_001:0935b27": "還無行江浙。傳至於四明。荊溪未記者記之。",
    "T46n1938_001:0935b28": "四三昧難行者悉行之。中興此道。如大明在",
    "T46n1938_001:0935b29": "天不可掩也。此亦聞而知之者。故翰林梁敬",
    "T46n1938_001:0935c01": "之。謂之抗折百家超過諸說。員外柳子厚謂",
    "T46n1938_001:0935c02": "之去聖逾遠。異端並起。唯天台大師為得其",
    "T46n1938_001:0935c03": "說。二賢者豈虛美而諂附之耶。諸宗既不知",
    "T46n1938_001:0935c04": "性具惡法。若論九界唯云性起。縱有說云圓",
    "T46n1938_001:0935c05": "家以性具為宗者。只知性具善也。不知性具",
    "T46n1938_001:0935c06": "惡故。雖云煩惱即菩提。生死即涅槃。鼠唧",
    "T46n1938_001:0935c07": "鳥空有言無旨。必須翻九界修惡。證佛界性",
    "T46n1938_001:0935c08": "善。以至直指人心見性成佛。即心是佛等。乃",
    "T46n1938_001:0935c09": "指真心成佛。非指妄心。故有人云。即心是",
    "T46n1938_001:0935c10": "佛。真心耶。妄心耶。答真心也。又有人云。修",
    "T46n1938_001:0935c11": "證即不無。染污即不得。此乃獨標清淨法身。",
    "T46n1938_001:0935c12": "以為教外別傳之宗。揀云報化非真佛。亦非",
    "T46n1938_001:0935c13": "說法者。然大功大用非無報化。若解通報化",
    "T46n1938_001:0935c14": "即滯染污。緣非護念不能頓見法身。是皆不",
    "T46n1938_001:0935c15": "出但中之義。尚未能知佛界。但中性具三身",
    "T46n1938_001:0935c16": "豈能知九界三身耶。以善惡言之偏屬性善。",
    "T46n1938_001:0935c17": "十界言之偏屬佛界。真妄言之偏屬於真。九",
    "T46n1938_001:0935c18": "識言之偏屬真常淨識。四教言之偏屬別教。",
    "T46n1938_001:0935c19": "陰等十境言之屬菩薩境。未離三障四魔。何",
    "T46n1938_001:0935c20": "名圓頓心印。故知諸師言即指真即真。非指",
    "T46n1938_001:0935c21": "妄即真。是則合云菩提即菩提。涅槃即涅槃",
    "T46n1938_001:0935c22": "也。既非即陰而示。又無修發之相。偏指佛",
    "T46n1938_001:0935c23": "界真心一破一立。若非別教緣理斷九推與",
    "T46n1938_001:0935c24": "何耶。又復不了性惡即佛性異名。煩惱心生",
    "T46n1938_001:0935c25": "死色。皆無佛性。煩惱心無佛性。故相宗謂",
    "T46n1938_001:0935c26": "定性二乘。極惡闡提不成佛。生死色無佛性",
    "T46n1938_001:0935c27": "故。彼性宗謂牆壁瓦礫不成佛。須破九界煩",
    "T46n1938_001:0935c28": "惱生死修惡。顯佛界性善佛性故。但知果地",
    "T46n1938_001:0935c29": "融通。不了因心本具。若爾非但無情無性有",
    "T46n1938_001:0936a01": "情亦無。何者須約真如心說唯心。則成遮那",
    "T46n1938_001:0936a02": "有佛性真常色。說唯色則成寂光有佛性。何",
    "T46n1938_001:0936a03": "關有情煩惱心無情生死色耶。具如金錍中",
    "T46n1938_001:0936a04": "說。問有人云。南嶽天台令依三諦之理修三",
    "T46n1938_001:0936a05": "止三觀。教義雖是圓妙。然其趣入門戶次第。",
    "T46n1938_001:0936a06": "亦只是高僧所修四禪八定。諸禪行相唯達",
    "T46n1938_001:0936a07": "磨所傳頓同佛體。今此所明何相反耶。答良",
    "T46n1938_001:0936a08": "由他人見今家。立第六識為所觀陰境。乃謂",
    "T46n1938_001:0936a09": "權教所詮。觀第九識方同佛體。如斯指斥謬",
    "T46n1938_001:0936a10": "之甚矣。前雖已辨今更評之。若論境者唯尚",
    "T46n1938_001:0936a11": "近要。即以第六識心。以為所觀之境。知妙",
    "T46n1938_001:0936a12": "三識未嘗暫離一見一思。雖唯一識未嘗不",
    "T46n1938_001:0936a13": "以三識為觀。未嘗不以三識為境。若直以此",
    "T46n1938_001:0936a14": "心緣於佛界實相理者。如用蕅絲懸山徒增",
    "T46n1938_001:0936a15": "分別絕念無由。何者。此第六識既是見思熏",
    "T46n1938_001:0936a16": "起。能起忻厭分別作善惡因。即是修惡體。此",
    "T46n1938_001:0936a17": "修惡即是性惡。是為能觀觀法。復是所顯法",
    "T46n1938_001:0936a18": "門。故荊溪云。忽都未聞性惡之名。安能信",
    "T46n1938_001:0936a19": "有性德之行。以由修惡即性惡故。三觀十乘",
    "T46n1938_001:0936a20": "無惑可破無理可顯。方名無作妙行。乃至果",
    "T46n1938_001:0936a21": "上普現色身。垂形九界遊戲六道。全性惡起",
    "T46n1938_001:0936a22": "得名無謀而應。若也翻惡為善斷惡證善。因",
    "T46n1938_001:0936a23": "中行成有作果上。作意神通何異外道。如此",
    "T46n1938_001:0936a24": "稱為頓同佛體。乃認魚目作明珠。指山鷄為",
    "T46n1938_001:0936a25": "鸞鳳。雖三尺童子亦知其謬。若以性惡對乎",
    "T46n1938_001:0936a26": "性善。約十界次第迭論者。六界為惡二乘為",
    "T46n1938_001:0936a27": "善。八界為惡菩薩為善。九界為惡佛界為善。",
    "T46n1938_001:0936a28": "此之九一乃是惡之際善之極。故今所辯蓋",
    "T46n1938_001:0936a29": "就極論圓人性具善惡。故如君子不器。善惡",
    "T46n1938_001:0936b01": "俱能體用不二。別人不具性惡。故如淳善人",
    "T46n1938_001:0936b02": "不能造惡。為無明所牽方能造惡也。釋論云。",
    "T46n1938_001:0936b03": "婬欲即是道。癡恚亦復然。如是三法中具一",
    "T46n1938_001:0936b04": "切佛法。婬欲癡恚修惡也。具一切佛法即性",
    "T46n1938_001:0936b05": "惡也。又經曰。彈指散華低頭合掌皆成佛道。",
    "T46n1938_001:0936b06": "彈指等修善也。皆成佛道者即性善也。夫如",
    "T46n1938_001:0936b07": "是莫不咸使法界有情。復此本有自性而已",
    "T46n1938_001:0936b08": "矣。故得山林之下草澤之士。精究佛乘弘宣",
    "T46n1938_001:0936b09": "聖化。或於師門耳提面命見而知之。或於經",
    "T46n1938_001:0936b10": "疏研幾索隱聞而知之。見聞之間兩心相照。",
    "T46n1938_001:0936b11": "玄領默契名之為傳。我心本具不從他得名",
    "T46n1938_001:0936b12": "為不傳。心雖本具點示方知是為傳。此不傳",
    "T46n1938_001:0936b13": "之妙如印即心是名心印。知此者名妙解。行",
    "T46n1938_001:0936b14": "此者名妙行。證此者名妙果。如此則能事畢",
    "T46n1938_001:0936b15": "矣。如上所論且在自行未涉化他。何者迦葉",
    "T46n1938_001:0936b16": "於譬說中一聞即悟不假修持。具領五時施",
    "T46n1938_001:0936b17": "化故。曰說法據此故施開自在。遂蒙如來述",
    "T46n1938_001:0936b18": "成授記。故知迦葉傳此心印的在法華。聞譬",
    "T46n1938_001:0936b19": "者妙解也。悟入者妙果也。故曰。今法王大寶",
    "T46n1938_001:0936b20": "自然而至。迦葉既爾餘可例然。金口既然今",
    "T46n1938_001:0936b21": "師亦爾。北齊一披其文朗然大悟。南嶽九旬",
    "T46n1938_001:0936b22": "乃證。天台二七方克。故知從聞而思。思修而",
    "T46n1938_001:0936b23": "證。根性不同證有遲速。若論化他名為付託。",
    "T46n1938_001:0936b24": "亦曰囑累。仍有通別。通該四眾。別在迦葉。如",
    "T46n1938_001:0936b25": "勸持讀誦囑累流通。乃至餘深法中示教利",
    "T46n1938_001:0936b26": "喜。聲聞則具有八千。菩薩則無量無數。別",
    "T46n1938_001:0936b27": "則唯在迦葉。付囑不局一處。故涅槃中雖不",
    "T46n1938_001:0936b28": "在會。欲令四眾咸知敬信有在。乃曰我今所",
    "T46n1938_001:0936b29": "有無上正法。以付摩訶迦葉。又付法傳云。化",
    "T46n1938_001:0936c01": "緣將畢垂當滅度。告大弟子摩訶迦葉。如我",
    "T46n1938_001:0936c02": "今者將般涅槃。以此深法用囑累汝。汝當於",
    "T46n1938_001:0936c03": "後敬順我意。廣宣流布無令斷絕。若爾經必",
    "T46n1938_001:0936c04": "有文不盡度耳。所以獨付迦葉者有三意故。",
    "T46n1938_001:0936c05": "一者如來緣謝迦葉緣興。二者迦葉苦行能",
    "T46n1938_001:0936c06": "令佛法久住。三者附於小果化導易行。例如",
    "T46n1938_001:0936c07": "淨明德佛付囑一切眾生喜見菩薩。廣令流",
    "T46n1938_001:0936c08": "布是也。蓋由緣不在彼。是以付託於斯豈傳",
    "T46n1938_001:0936c09": "佛心印。獨在迦葉餘皆不了耶。世人昧此欺",
    "T46n1938_001:0936c10": "罔聖賢妄生戲論。未能知此自行化他的傳",
    "T46n1938_001:0936c11": "之旨也。嗚呼。是為一家古今絕唱佛祖正傳。",
    "T46n1938_001:0936c12": "但白雪陽春唱高和寡耳。則幸逢嘉運不辭",
    "T46n1938_001:0936c13": "鄙陋。輒憑紙墨以廣見聞。効法華若田若里。",
    "T46n1938_001:0936c14": "涅槃若樹若石。或生謗毀。庶幾強毒如獸渡",
    "T46n1938_001:0936c15": "河。豈敢顧於濡尾者也。",
    "T46n1938_001:0936c16": "天台傳佛心印記終"
}