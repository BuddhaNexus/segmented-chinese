{
    "X75n1512_011:0162a03": "隆興佛教編年通論卷第十一",
    "X75n1512_011:0162a05": "隆興府石室沙門　祖琇　撰",
    "X75n1512_011:0162a06": "　　唐",
    "X75n1512_011:0162a07": "武德九年夏四月。太子建成．秦王世民怨隙已成。將",
    "X75n1512_011:0162a08": "興內難。而又邊境屢擾軍國務殷。傳奕妄生毀佛。乞",
    "X75n1512_011:0162a09": "行廢教之請。復云云未決。及法琳等諸僧著論辨之。",
    "X75n1512_011:0162a10": "合李黃門內德論同進之于朝。帝繇是悟奕等譽道",
    "X75n1512_011:0162a11": "毀佛為恊私大臣。不獲已。遂兼汰二教而施行焉。五",
    "X75n1512_011:0162a12": "月辛巳詔曰。釋迦闡教清淨為先。遠塵離垢除去貪",
    "X75n1512_011:0162a13": "欲。所以弘宣勝業修植善根。開導愚迷津梁庶品。是",
    "X75n1512_011:0162a14": "以敷演經教檢括學徒。調伏身心捨諸染著。衣服飲",
    "X75n1512_011:0162a15": "食咸資四輩。自大覺遷謝道法流行。末代陵遲漸以",
    "X75n1512_011:0162a16": "虧損。乃有猥殘之侶規自尊高。游墮之民苟避傜役。",
    "X75n1512_011:0162a17": "妄為剃落託號出家。嗜欲無猒營求不已。致有出入",
    "X75n1512_011:0162a18": "閭里周旋闤闠。驅策畜產聚積貨財。耕織為生沽販",
    "X75n1512_011:0162a19": "為業。事同編戶迹等齊人。進違戒律之文。退無禮典",
    "X75n1512_011:0162a20": "之訓。或有躬行劫掠身自穿窬。造作奸訛交通豪猾。",
    "X75n1512_011:0162a21": "每罹憲網自蹈重刑。瀆玷真如虧損妙法。譬夫稂莠",
    "X75n1512_011:0162a22": "有穢嘉苗。類彼淤泥混乎清水。又伽藍之地本曰淨",
    "X75n1512_011:0162a23": "居。栖心之所理尚幽清。近代以來多立寺舍。不求閑",
    "X75n1512_011:0162a24": "曠之地。唯趨諠雜之方。繕綵崎嶇甍宇殊錯。拓升隱",
    "X75n1512_011:0162b01": "慝誘納姦邪。或有接延廛邸隣近屠沽。塵埃滿室腥",
    "X75n1512_011:0162b02": "羶盈路。徒長輕薄之心。有虧崇敬之義。且老氏垂化",
    "X75n1512_011:0162b03": "本貴冲虗。養志無為遺情外物。全真守一是謂玄門。",
    "X75n1512_011:0162b04": "驅馳世務尤乖宗旨。朕應期御宇興隆教法。志思利",
    "X75n1512_011:0162b05": "益情在護持。欲使玉石區分薰蕕有辨。長存妙道永",
    "X75n1512_011:0162b06": "固福田。正本澄源宜從沙汰。諸僧尼道士女冠有精",
    "X75n1512_011:0162b07": "懃練行守戒律者並令就大寺觀居止。供給衣食不",
    "X75n1512_011:0162b08": "令乏短。其不能精進無行業。弗堪供養者。並令罷道",
    "X75n1512_011:0162b09": "各還桑梓。所司明為條式。務依教法。違制之事悉宜",
    "X75n1512_011:0162b10": "停斷。京城留寺三所觀二所。其餘天下諸州各留一",
    "X75n1512_011:0162b11": "所。餘悉毀之。六月四日秦王以府兵平內難。誅太子",
    "X75n1512_011:0162b12": "及齊王。高祖以秦王為皇太子。付以軍國政事。是月",
    "X75n1512_011:0162b13": "癸亥大赦天下。停前沙汰二教詔。甲子高祖遜于位",
    "X75n1512_011:0162b14": "稱太上皇。太子即位于東宮是為太宗。",
    "X75n1512_011:0162b15": "論曰。舊唐史稱傅奕雖究陰陽之書。亦自不信。又",
    "X75n1512_011:0162b16": "云。初庾儉為太史令耻以術宦乃薦奕自代。及奕",
    "X75n1512_011:0162b17": "為令。與儉同列。數排斥其短。儉不以為恨。識者多",
    "X75n1512_011:0162b18": "儉而嫉奕躁訐。於戲。奕為人淺狹如此。其後稱巨",
    "X75n1512_011:0162b19": "儒者乃竊其餘論而宗師之。又毀黷釋氏疏。當時",
    "X75n1512_011:0162b20": "正義大臣皆鄙其說。獨內官張道源稱其合理。高",
    "X75n1512_011:0162b21": "祖雖曰聽之。及觀其詔始終皆推美吾道。特汰去",
    "X75n1512_011:0162b22": "偽濫虧損大教者耳。令下。閱月而太宗昇儲位。即",
    "X75n1512_011:0162b23": "停其詔。天意人事良有以夫。",
    "X75n1512_011:0162b24": "貞觀元年。太宗對群臣太息曰。今大亂之後。其難治",
    "X75n1512_011:0162c01": "乎。諫議魏徵對曰。大亂之易治。譬飢人之易食。帝曰。",
    "X75n1512_011:0162c02": "古不云乎。善人為邦百年。而後勝殘去殺。徵曰。此不",
    "X75n1512_011:0162c03": "為聖哲之論。聖哲之治其應如響。蓋不其難。僕射封",
    "X75n1512_011:0162c04": "德彝(與基切)曰。不然。三代之後澆詭日滋。秦任法律。漢",
    "X75n1512_011:0162c05": "雜覇道。皆欲治而不能。非能治而不欲。徵書生。好虗",
    "X75n1512_011:0162c06": "論。徒亂國家。不足聽。徵曰。五帝三王不易民而教。行",
    "X75n1512_011:0162c07": "帝道而帝。行王道而王。顧所行如何耳。黃帝戰蚩尤。",
    "X75n1512_011:0162c08": "七十而戰勝其亂。因致無為。九黎害德。顓頊征之。既",
    "X75n1512_011:0162c09": "克而治。桀為亂。湯放之。紂無道。武伐之。湯武身及太",
    "X75n1512_011:0162c10": "平。若人漸澆詭不復樸。今當為鬼為魅。尚安得而化",
    "X75n1512_011:0162c11": "之哉。德彝不能對。然腹以為不可。帝雅以徵對為然。",
    "X75n1512_011:0162c12": "他日帝甞召傅奕賜之食而謂曰。佛道微妙。聖迹可",
    "X75n1512_011:0162c13": "師。且報應顯然屢有徵驗。汝獨不悟其理。何也。弈對",
    "X75n1512_011:0162c14": "曰。佛是西方桀黠欺訹夷狄。及流入中國。尊向其教。",
    "X75n1512_011:0162c15": "皆邪僻纖人摸寫莊老玄言飾其妖妄。無補於國家",
    "X75n1512_011:0162c16": "有害於百姓。帝惡其言。不答。自是終身不齒。",
    "X75n1512_011:0162c17": "三年七月蝗害稼。帝在苑中掇蝗而言曰。民以糓為",
    "X75n1512_011:0162c18": "命而汝害之。是害吾民也。百姓有過在予一人。汝而",
    "X75n1512_011:0162c19": "有靈當食朕身無害吾民。將吞之。左右恐致疾。遽求",
    "X75n1512_011:0162c20": "代。帝曰。所貴移災朕躬。何疾之避。遂吞之。由是終帝",
    "X75n1512_011:0162c21": "世蝗不為害。冬十二月癸酉詔曰。有隋失道。九服沸",
    "X75n1512_011:0162c22": "騰。朕親總元戎致茲明罰。其有桀犬嬰此湯羅銜鬚",
    "X75n1512_011:0162c23": "義憤。終乎握節各徇所奉。咸有可嘉。日往月來逝川",
    "X75n1512_011:0162c24": "斯遠。切恐九泉之下尚淪鼎鑊。八難之間永纏水炭。",
    "X75n1512_011:0163a01": "愀然疚懷無忘興寢。所以樹立福田濟其營魄。可於",
    "X75n1512_011:0163a02": "建義以來交兵之處。為義士凶徒殞身戎陣者各建",
    "X75n1512_011:0163a03": "寺剎。招延勝侶。望法鼓所振變炎火於青蓮。清梵所",
    "X75n1512_011:0163a04": "聞易苦海於甘露。所司量定處所并立寺名。支配僧",
    "X75n1512_011:0163a05": "徒及修院宇。具為事條以聞。稱朕矜哀之意。仍命虞",
    "X75n1512_011:0163a06": "世南．李伯樂．褚遂良．顏師古．岑文本．許敬宗．朱子奢",
    "X75n1512_011:0163a07": "等為碑銘以紀功業(已上見舊史)。",
    "X75n1512_011:0163a08": "論曰。昔周文王之興澤先枯骨。而天下歸仁焉。太",
    "X75n1512_011:0163a09": "宗方建太平。而亦首刱佛寺為殞身戎陣者薦冥",
    "X75n1512_011:0163a10": "福。嗚呼。太宗可謂神道設教。德被幽明。非區區瘞",
    "X75n1512_011:0163a11": "骨之比也。",
    "X75n1512_011:0163a12": "四年十月天下斷獄死罪二十有九人。東南薄海。西",
    "X75n1512_011:0163a13": "極于嶺。北窮玄塞。戶不閑。行旅不賷粮。取給於路。米",
    "X75n1512_011:0163a14": "斗五文。天下大治。蠻夷君長襲衣冠帶刀宿衛。帝喜",
    "X75n1512_011:0163a15": "謂群臣曰。此魏徵勸朕仁義之効也。惜不令封德彝",
    "X75n1512_011:0163a16": "見之。因追念初平天下時手誅千餘人不及享太平。",
    "X75n1512_011:0163a17": "即以御服施諸寺。命僧禮懺薦擢焉。",
    "X75n1512_011:0163a18": "是歲雙峰四祖道信大師游匡山。登絕頂。望牛頭山",
    "X75n1512_011:0163a19": "見紫雲如蓋。下有白氣橫分六道。祖以為有異人。遂",
    "X75n1512_011:0163a20": "往求之。時法融禪師居其中。每惟宴坐見人不起。或",
    "X75n1512_011:0163a21": "拜之亦不[(厂@((既-旡)-日+口))*頁]。世號懶融。祖入山見之問曰。在此何為。",
    "X75n1512_011:0163a22": "融曰觀心。祖曰。觀者何人。心是何物。融愕然無對。挺",
    "X75n1512_011:0163a23": "身起曰。大德自何來。甞識道信大師否。祖曰即貧道",
    "X75n1512_011:0163a24": "是也。融再拜請示心法。祖曰。夫百千法門同歸方寸。",
    "X75n1512_011:0163b01": "河沙妙德盡在心源。一切戒定慧門神通變化悉自",
    "X75n1512_011:0163b02": "具足。不離汝心。一切煩惱業障本自寂寂。一切因果",
    "X75n1512_011:0163b03": "皆如幻夢。無三界可出。無菩提可求。人與非人性相",
    "X75n1512_011:0163b04": "平等。大道虗曠絕思絕慮。如是之法汝今已得更無",
    "X75n1512_011:0163b05": "欠少。與佛何殊。汝但任心自在。莫作觀行亦莫息心。",
    "X75n1512_011:0163b06": "莫起貪嗔莫懷愁慮。蕩蕩無礙任意縱橫。不作諸善",
    "X75n1512_011:0163b07": "不造眾惡。行住坐臥觸目遇緣皆是佛之妙用。快樂",
    "X75n1512_011:0163b08": "無憂。故名為道。融曰。心既具足。復誰是佛。又誰為心。",
    "X75n1512_011:0163b09": "祖曰。非心不問佛。問佛非不心。融曰。既不許作觀行。",
    "X75n1512_011:0163b10": "於境起時如何對治。祖曰。境緣無好醜。好醜起於心。",
    "X75n1512_011:0163b11": "心若不強名。妄情何由起。妄情既不起。真心任徧知。",
    "X75n1512_011:0163b12": "汝但隨心自在。無復對治。即名常住法身。無有變易。",
    "X75n1512_011:0163b13": "吾受璨大師頓宗法門。今以付汝。汝諦受吾言。可止",
    "X75n1512_011:0163b14": "此山。當有五大士紹汝玄化。祖受法已歸于雙峰。",
    "X75n1512_011:0163b15": "七年三藏法師玄弉游天竺求法。達于王舍城。弉生",
    "X75n1512_011:0163b16": "洛洲偃師。陳氏。隋季出家具戒。愽貫經籍。每慨前代",
    "X75n1512_011:0163b17": "譯經多所訛略。志游西土訪求異本以參訂焉。以三",
    "X75n1512_011:0163b18": "年冬抗表辭。帝制不許。即私遁。自原州出玉關。抵高",
    "X75n1512_011:0163b19": "昌。高昌王麴文泰奉弉行資。護送達于罽賓。從僧伽",
    "X75n1512_011:0163b20": "論師決俱舍．因明．大毗婆沙等論。至大林國從婆羅",
    "X75n1512_011:0163b21": "門學中論及異道典籍。時婆羅門七百餘歲。至僕底",
    "X75n1512_011:0163b22": "國從伏光法師學對法．宗顯．理門等論。至那伽羅國",
    "X75n1512_011:0163b23": "從月胃論師學眾事分毗婆沙。至祿那國從闍那屈",
    "X75n1512_011:0163b24": "多三藏學經部毗婆沙及薩婆多部辨真等論。至麴",
    "X75n1512_011:0163c01": "闇國從毗邪犀那三藏學二毗婆沙。王有勝兵十萬。",
    "X75n1512_011:0163c02": "雄冠西域。弉與胡啇八十許人渡殑伽河。彼俗以人",
    "X75n1512_011:0163c03": "祀天。弉與諸啇被執。以弉風度特異將戮以祭。俄大",
    "X75n1512_011:0163c04": "風作。塵沙漲天。晝日晦瞑。彼眾震懼。以弉為聖人。遂",
    "X75n1512_011:0163c05": "釋之。至中天竺遇大乘居士為弉開瑜伽師地。即入",
    "X75n1512_011:0163c06": "王舍城。彼預聞弉至具禮郊迎之。安置那蘭陀寺。寺",
    "X75n1512_011:0163c07": "七寶所成。僧以萬數。弉見上方戒賢論師時春秋一",
    "X75n1512_011:0163c08": "百有六。道德為西土宗師。號正法藏。國主以十城租",
    "X75n1512_011:0163c09": "賦奉之。弉啟以求法意。賢咨嗟流涕曰。吾頃疾病且",
    "X75n1512_011:0163c10": "死。忽夢文殊大士謂吾曰。汝未應厭世。後三年震旦",
    "X75n1512_011:0163c11": "有大沙門從汝受道。自爾已來今三稔矣。於是慰喜",
    "X75n1512_011:0163c12": "交集。有同宿契焉。弉見王。王給象車從者三十輩。日",
    "X75n1512_011:0163c13": "供上饌。饌有龍腦香乳蘇蜜及大人米。米香聞百步。",
    "X75n1512_011:0163c14": "然國產不多。唯君長與后及主法上德與焉。弉寓其",
    "X75n1512_011:0163c15": "國從正法藏窮探大乘祕奧。日益智證云。",
    "X75n1512_011:0163c16": "九年十月法師玄琬卒于延興寺。遺表陳聖帝明王",
    "X75n1512_011:0163c17": "賞罰三寶不濫。痛憫沙門犯法不應與民同科。乞付",
    "X75n1512_011:0163c18": "所屬以僧律治之。并上安養論．三德論各一卷。帝嘉",
    "X75n1512_011:0163c19": "納。有詔傷悼。遣皇太子臨吊。敕有司給葬具。唐敕葬",
    "X75n1512_011:0163c20": "沙門由琬而始。",
    "X75n1512_011:0163c21": "十一月詔曰。三乘結轍濟度為先。八正歸依慈悲為",
    "X75n1512_011:0163c22": "主。流智慧之海膏澤群生。剪煩惱之林津梁品物。任",
    "X75n1512_011:0163c23": "真體道理叶至仁。妙果勝因事符積善。朕欽若金輪",
    "X75n1512_011:0163c24": "恭膺寶命。至德之訓無遠不思。大聖之規無幽不察。",
    "X75n1512_011:0164a01": "欲使人免蓋纏家臻仁壽。比緣喪亂僧徒減少。華臺",
    "X75n1512_011:0164a02": "寶塔窺戶無人。紺髮青蓮櫛風沐雨。眷言凋毀良用",
    "X75n1512_011:0164a03": "憮然。其天下諸州有寺之處。宜度僧尼數以三千為",
    "X75n1512_011:0164a04": "限。其州有大小地有華夷。當處所度多少。有司詳定。",
    "X75n1512_011:0164a05": "務取德業精明。其往因減省還俗及私度白衣之徒。",
    "X75n1512_011:0164a06": "若行業可稱通在取限。必無人可取亦任其闕數。比",
    "X75n1512_011:0164a07": "聞多有僧徒溺於流俗。或假託鬼神妄傳妖恠。或謬",
    "X75n1512_011:0164a08": "稱醫巫左道求利。或灼鑽膚體駭俗驚愚。或造詣官",
    "X75n1512_011:0164a09": "曹囑致贓賄。凡此等類大虧聖教。朕情在護持必無",
    "X75n1512_011:0164a10": "寬貸。自今宜令所司依附內律。參以金科。明為條制。",
    "X75n1512_011:0164a11": "論曰。昔董狐書趙盾弑君。孔子聞之曰。惜也。越境",
    "X75n1512_011:0164a12": "乃免。蓋越其境則君不得而臣。法無以加也。凡吾",
    "X75n1512_011:0164a13": "沙門氏。始則遵父命而去其家。雖去家矣猶在乎",
    "X75n1512_011:0164a14": "國。及稟勑命則即日毀其形。易其服。示無所用於",
    "X75n1512_011:0164a15": "世。故謂之脫塵絕俗之士。奚止越其境而已哉。是",
    "X75n1512_011:0164a16": "以累朝處吾徒於四民之外。而不以臣子之禮遇",
    "X75n1512_011:0164a17": "之。雖本如來之律。其實亦明王之法也。琬公臨終",
    "X75n1512_011:0164a18": "致請。而太宗特下明詔。攷其簡練度人之旨及禁",
    "X75n1512_011:0164a19": "遏妖孽敗道之徒。皆與先佛世尊遺教脗(武粉切)合。",
    "X75n1512_011:0164a20": "至於依律制刑。尤恊春秋越境之義。使吾徒有以",
    "X75n1512_011:0164a21": "自相為治也。嗚呼。唯聖人能通天下之志。成天下",
    "X75n1512_011:0164a22": "之亹亹者。太宗是矣。",
    "X75n1512_011:0164a23": "十年。皇太子問張士衡曰。事佛營福其應如何。對曰。",
    "X75n1512_011:0164a24": "事佛在清淨仁恕。如貪[林/心](力南切)驕虐。雖傾財事之。無",
    "X75n1512_011:0164b01": "損於禍。且善惡必報。若影赴形。聖人之言備矣。為君",
    "X75n1512_011:0164b02": "明。為臣忠。為子孝。則福祚永。反是則禍至矣。時太子",
    "X75n1512_011:0164b03": "有逆志。故士衡因對以箴之。",
    "X75n1512_011:0164b04": "是歲有旨追相州律師惠休赴京城講法。休辭疾不",
    "X75n1512_011:0164b05": "赴。休初講大小乘而未閑律部。意以為戒本隨事可",
    "X75n1512_011:0164b06": "用無勞師授。及開卷探賾。持犯茫然。遂詣洪律師聽",
    "X75n1512_011:0164b07": "四分律。凡三十番尤未極玄旨。因歎曰。理可虗求。事",
    "X75n1512_011:0164b08": "難通會。吾目見盛名宗匠未有不奉法而循道者。能",
    "X75n1512_011:0164b09": "無希驥乎。繇是六時行業彌勵焉。一鞋三十年不棄。",
    "X75n1512_011:0164b10": "暫有泥淖即徒跣。人或問之。曰泥軟易踐。正不欲損",
    "X75n1512_011:0164b11": "信施物耳。暮年奉律尤嚴。或勸耆耋不堪爾者曰。懈",
    "X75n1512_011:0164b12": "心易起。塵境難消。吾脫虎口。誓死奉法。豈以衰朽虧",
    "X75n1512_011:0164b13": "素志哉。甞誡其徒曰。吾每聽經論。雖二十遍猶恨功",
    "X75n1512_011:0164b14": "少。欲兼異部未皇多涉。今時學者薄知文句。則速欲",
    "X75n1512_011:0164b15": "範人。更無通貫。致有窮詰莫知由緒。此法滅在人。所",
    "X75n1512_011:0164b16": "以長夜慨嘆。況暮年開導志存成器。斯猶砥礪合其",
    "X75n1512_011:0164b17": "刃耳。安能爐鎚其璞哉。爾等宜深念之。前大吾教。死",
    "X75n1512_011:0164b18": "無恨矣。卒年九十有八。",
    "X75n1512_011:0164b19": "十一年有詔。老子國家先宗號位。宜居釋氏之右。于",
    "X75n1512_011:0164b20": "時法師智實拉同志十人詣闕申理。制不許。及駕幸",
    "X75n1512_011:0164b21": "洛陽。實等隨往抗辭。以為道士宗三張符水醮籙之",
    "X75n1512_011:0164b22": "事。非出於老子。不宜居釋氏之上。帝壯其志於教。遣",
    "X75n1512_011:0164b23": "宰相岑文本諭旨遣之。實固執不奉詔。帝震怒。杖實",
    "X75n1512_011:0164b24": "于朝堂。民其服。流之嶺表。實尋以不得志而卒。年三",
    "X75n1512_011:0164c01": "十有八。初實得罪。有譏其不量進退者。實曰。吾固知",
    "X75n1512_011:0164c02": "已行之詔不可易。所以爭者。欲後世知大唐有僧耳。",
    "X75n1512_011:0164c03": "及終。遠近聞者莫不歎惜。",
    "X75n1512_011:0164c04": "論曰。春秋之法異姓居後。太宗升老氏名位於釋",
    "X75n1512_011:0164c05": "氏上。蓋取諸此也。實公以樹教為心。犯顏辯諍。雖",
    "X75n1512_011:0164c06": "理不可奪。然大教一旦名位之降。凡釋子者有聖",
    "X75n1512_011:0164c07": "明在上。烏可坐視而不措一辭。孔子曰。志士殺身",
    "X75n1512_011:0164c08": "以成仁。無求生以害仁。實公有之矣。賢哉。",
    "X75n1512_011:0164c09": "十二年。尚書虞世南卒。帝手勑魏王泰曰。虞世南與",
    "X75n1512_011:0164c10": "我猶一體也。拾遺補過無日暫忘。當代名臣人倫準",
    "X75n1512_011:0164c11": "的。吾有小失必犯顏而爭之。今其云亡。石渠東觀之",
    "X75n1512_011:0164c12": "中無復人矣。痛惜豈可言耶。未幾帝賦往代興亡詩",
    "X75n1512_011:0164c13": "一篇輙歎惜曰。鍾子期死。伯牙不復鼓琴。朕此詩將",
    "X75n1512_011:0164c14": "何所示。因令褚遂良持詣世南靈帳讀畢焚之。冀其",
    "X75n1512_011:0164c15": "神識感悟焉。明年夢世南進讜言有如平生。因下詔",
    "X75n1512_011:0164c16": "曰。故禮部尚書文懿公虞世南。德行純備。文為辭宗。",
    "X75n1512_011:0164c17": "夙夜盡心。志存忠益。奄從物化忽移時序。昨因夜夢",
    "X75n1512_011:0164c18": "倐覩斯人。兼進讜言有若平生之日。追懷遺美良用",
    "X75n1512_011:0164c19": "悲悼。宜資冥福申朕思舊之情。可即其家齋五百僧。",
    "X75n1512_011:0164c20": "造佛像一軀(出舊史本紀)。",
    "X75n1512_011:0164c21": "秋八月。詔三學秀異於弘文殿論議。道士蔡子晃問",
    "X75n1512_011:0164c22": "法師慧淨曰。法華稱序品第一。未審序第何分。淨曰。",
    "X75n1512_011:0164c23": "如來入定。放光現瑞。假遠開近。為破二之鴻基。啟一",
    "X75n1512_011:0164c24": "真之由致。此其序也。第者為居。一者為始。故曰序品",
    "X75n1512_011:0165a01": "第一。晃難曰。第者弟也。為弟則不宜稱一。言一則不",
    "X75n1512_011:0165a02": "應稱弟。兩言矛盾何以會通。淨曰。向不云第者為居。",
    "X75n1512_011:0165a03": "一者為始。先生不省名義。安能難人。晃忙亂曲為之",
    "X75n1512_011:0165a04": "辭。淨乘勝剉折。遂蒙慚而退。淨雅與房玄齡厚善。尤",
    "X75n1512_011:0165a05": "為太常褚亮所敬。亮甞謂人曰。淨俯視安遠。[(厂@((既-旡)-日+口))*頁]蔑生",
    "X75n1512_011:0165a06": "肇。真當世獨步也。及天竺三藏波頗那羅譯大莊嚴",
    "X75n1512_011:0165a07": "論。詔淨筆授。并敕趙郡王孝恭．詹事杜正倫同監護。",
    "X75n1512_011:0165a08": "十三年方士秦世英譖法師惠琳著論訕毀皇宗。有",
    "X75n1512_011:0165a09": "旨捕琳。琳知之。變服自繫詣闕請譴。制旨曰。據爾論。",
    "X75n1512_011:0165a10": "有念觀世音者臨刑不傷。今詳罪犯當坐大辟。賜假",
    "X75n1512_011:0165a11": "七日爾可勤念之。貴臨刑自免。琳奉制一無所念。至",
    "X75n1512_011:0165a12": "期詔問所念觀音感應如何。對曰。隋季失德四海沸",
    "X75n1512_011:0165a13": "騰。陛下廓清寰宇道洽生靈。琳自七日已來不念觀",
    "X75n1512_011:0165a14": "音。唯念陛下。帝訝其言。遣御史韋琮問琳所以念朕",
    "X75n1512_011:0165a15": "之狀。對曰。觀音至聖。垂形六道。上天下地皆為師救。",
    "X75n1512_011:0165a16": "陛下御臨宸極。萬國懽心。文治至平。靈鑒無外。聖與",
    "X75n1512_011:0165a17": "觀音齊等。所以唯念陛下。且琳挺志蓋弘宣釋氏之",
    "X75n1512_011:0165a18": "法以助皇化。冀民懼報應畏刑罰而遠惡也。琳何求",
    "X75n1512_011:0165a19": "而敢訕謗哉。陛下察琳忠於所事。則所謂臨刑自免",
    "X75n1512_011:0165a20": "若唯讒是。信則琳伏尸無地。琮奏其語。有旨免刑。流",
    "X75n1512_011:0165a21": "于益州。",
    "X75n1512_011:0165a22": "十四年五月壬午。并州僧道耆老抗表。以太原王業",
    "X75n1512_011:0165a23": "所因。若明年登封。願迀駕臨幸。帝嘉其意召見武成",
    "X75n1512_011:0165a24": "殿賜宴。因謂曰。朕往在太原時喜群從愽戲。寒暑迭",
    "X75n1512_011:0165b01": "更逾二十年矣。于時會中有識帝者。相與道舊懼甚。",
    "X75n1512_011:0165b02": "帝曰。他人之言或有面諛。公等皆朕故人。即日政化",
    "X75n1512_011:0165b03": "何如。百姓有疾苦。幸以實告朕。僧道等避席奏曰。即",
    "X75n1512_011:0165b04": "日四海太平。百姓懽樂。臣等餘年月惜一日。眷戀聖",
    "X75n1512_011:0165b05": "化。不知疾苦。帝悅。及罷猶固請臨幸。帝曰。飛鳥過故",
    "X75n1512_011:0165b06": "鄉猶躑躅徘徊。況朕於太原起義遂定天下。復少所",
    "X75n1512_011:0165b07": "游觀。誠所不忘也。若登封禮畢。當與公等相見。遂厚",
    "X75n1512_011:0165b08": "賜遣之。",
    "X75n1512_011:0165b09": "論曰。本朝太平興國八年。日本國僧奝然至。言其",
    "X75n1512_011:0165b10": "國王傳襲六十四世矣。文武僚吏皆是世官。太宗",
    "X75n1512_011:0165b11": "顧宰臣等曰。此蠻夷耳而嗣世長久。臣下亦世官。",
    "X75n1512_011:0165b12": "頗有古道。中國自唐末海內分裂。五代世數尤促。",
    "X75n1512_011:0165b13": "又大臣子孫少能繼述祖父基業。朕雖不及往聖。",
    "X75n1512_011:0165b14": "然而孜孜求治。未甞敢暇逸。深以畋獵聲色為戒。",
    "X75n1512_011:0165b15": "所冀上穹降鑒亦為子孫長久計。使皇家運祚永",
    "X75n1512_011:0165b16": "久而臣僚世襲祿位。卿等各思盡心輔朕。無使遠",
    "X75n1512_011:0165b17": "夷獨享斯美。嗚呼。觀唐太宗與故老言。必詢訪政",
    "X75n1512_011:0165b18": "治利病。而　皇朝太宗與臣僚言。亦諄諄誘以盡",
    "X75n1512_011:0165b19": "心輔導。各為子孫長久計。然則二太宗皆千百年",
    "X75n1512_011:0165b20": "間世大聖人也。其孜孜為善小心翼翼。可謂簡易",
    "X75n1512_011:0165b21": "之至。而崇高愽厚之德業。宜與天地永久而無窮",
    "X75n1512_011:0165b22": "也。",
    "X75n1512_011:0165b23": "是歲有勑曰。佛道形像事極尊嚴。伎巧之家多有造",
    "X75n1512_011:0165b24": "鑄。供養之人競來買贖。品藻工拙揣量輕重。買者不",
    "X75n1512_011:0165c01": "計因果止求賤得。賣者本希利潤唯在價高。罪累特",
    "X75n1512_011:0165c02": "深福報俱盡。違犯經教並宜禁約。自今已後。工匠皆",
    "X75n1512_011:0165c03": "不得預造佛形像賣鬻。其見成之像亦不得銷除。各",
    "X75n1512_011:0165c04": "令分送寺觀從眾。酬其價直。仍仰所在州縣官司檢",
    "X75n1512_011:0165c05": "校。勑到後十日內使盡。",
    "X75n1512_011:0165c06": "相國蕭瑀。字時文。梁明帝子也。九歲封新安王。國除",
    "X75n1512_011:0165c07": "入隋。晉王妃實瑀姉。官右千牛。甞疾不肯呼醫。自信",
    "X75n1512_011:0165c08": "天命。嘆曰。吾更餘年。則從此遁矣。及晉王踐祚。姉為",
    "X75n1512_011:0165c09": "后。聞其言。召貴之。以其不安小官。後病損。拜內史侍",
    "X75n1512_011:0165c10": "郎。以直言事。頗為煬帝憎。隋亂。瑀出為河池郡守。唐",
    "X75n1512_011:0165c11": "高祖入關。以書招之。因挈郡歸。封宋公。委以樞要。帝",
    "X75n1512_011:0165c12": "不名。呼為蕭郎。瑀家世貴胄。自武帝以來皆奉佛清",
    "X75n1512_011:0165c13": "修。瑀及其孫勉精嚴尤甚。太宗即位屢入相。既而房．",
    "X75n1512_011:0165c14": "杜得君事任稍分。瑀不能無少望。甞乞度為僧。帝許",
    "X75n1512_011:0165c15": "之。瑀尋度不能而止。事兩朝。凡五入相位。年七十四",
    "X75n1512_011:0165c16": "薨。瑀性忠鯁。雅薄福貴。善屬文。通儒柳顧輩皆高其",
    "X75n1512_011:0165c17": "才。唐史稱之曰梁蕭氏興江左。實有功在民。厥終無",
    "X75n1512_011:0165c18": "大惡。以寖微而亡。故餘祉及其後裔。自瑀逮遘。八葉",
    "X75n1512_011:0165c19": "宰相名德相望。與唐盛衰。世家之盛古未有也。",
    "X75n1512_011:0165c20": "十五年五月戊辰。帝幸宏福寺。召大德道懿等五人",
    "X75n1512_011:0165c21": "賜坐。諭以剏寺。為專一追崇穆太后。言發涕零。懿及",
    "X75n1512_011:0165c22": "左右皆哽咽逡巡。自製疏。施絹二百匹。自稱皇帝菩",
    "X75n1512_011:0165c23": "薩戒弟子。令回向罷。[(厂@((既-旡)-日+口))*頁]謂道懿等曰。頃以老子是朕",
    "X75n1512_011:0165c24": "先宗。故令名位在前。卿等應恨恨也。道懿曰。陛下尊",
    "X75n1512_011:0166a01": "祖宗。降成式。懿等蒙荷國恩。安閑學道。詔旨初下咸",
    "X75n1512_011:0166a02": "皆懽悅。詎敢有恨。帝曰。尊祖重親。有生之大本。故先",
    "X75n1512_011:0166a03": "老子以別親疎之序。非不留心於佛也。自有國以來。",
    "X75n1512_011:0166a04": "未甞剏立道觀。凡有功德並歸僧舍。雖往日操戈臨",
    "X75n1512_011:0166a05": "陣。亦未始縱威濫殺。今所在戰場皆立佛寺。至於太",
    "X75n1512_011:0166a06": "原舊第亦以奉佛。朕存心如此。卿等想未諭也。道懿",
    "X75n1512_011:0166a07": "等遽起趨謝。帝曰。少坐。此是朕意。不述則人不知。天",
    "X75n1512_011:0166a08": "時向熱。寺宇未備。今所施可別造經寮。令眾僧寬展",
    "X75n1512_011:0166a09": "行道。",
    "X75n1512_011:0166a10": "秋八月法師法順卒。順姓杜氏。亦稱杜順。少為隋文",
    "X75n1512_011:0166a11": "帝所重。給月俸供之。百姓有病。順對之危坐。少頃即",
    "X75n1512_011:0166a12": "愈。或生而聾者。順召之與言。耳即聰。或生而啞者。順",
    "X75n1512_011:0166a13": "就與之語。即能言。或狂而癲者。順使人領住。向之禪",
    "X75n1512_011:0166a14": "定。少選彼即拜謝而去。又甞臨溪。隨侍者懼不可濟。",
    "X75n1512_011:0166a15": "順率同涉。水即斷流。其神跡類如此。而順隤然初不",
    "X75n1512_011:0166a16": "以介意。尤邃華嚴宗旨。帝素敬重之。甞引入宮禁導",
    "X75n1512_011:0166a17": "迎善氣。妃主戚里諸貴奉之有如生佛。集華嚴法界",
    "X75n1512_011:0166a18": "觀門。弟子智儼尊者傳其教。",
    "X75n1512_011:0166a19": "十六年三藏玄弉法師發王舍城入祇羅國。國主郊",
    "X75n1512_011:0166a20": "迎之。已而問曰。而國有聖人出世作小秦王破陣樂。",
    "X75n1512_011:0166a21": "試為我言其為人。弉粗陳帝神武削平天下。躬行堯",
    "X75n1512_011:0166a22": "舜之治。其王大驚。東向稽首曰。我當朝觀。與師偕行",
    "X75n1512_011:0166a23": "也。弉因出所撰制惡見論似之。王欽歎曰。此論一出。",
    "X75n1512_011:0166a24": "可謂日光既昇。螢火奪明矣。即以青象名馬助弉馱",
    "X75n1512_011:0166b01": "經而還。",
    "X75n1512_011:0166b02": "十七年八月四日。原州松昌鴻池谷忽有五石。皆青",
    "X75n1512_011:0166b03": "質白文成字曰。高皇海出多子。李元王八十年。太平",
    "X75n1512_011:0166b04": "天子李世民千年。太子李治書燕山人士樂大國主",
    "X75n1512_011:0166b05": "尚注譚弉文仁邁千古。大王五王六王七王十風毛",
    "X75n1512_011:0166b06": "才子。七佛八菩薩及上果佛田天子。文武貞觀昌。大",
    "X75n1512_011:0166b07": "聖延四方。上不治示孝。仙戈八為善。原州奏于朝。字",
    "X75n1512_011:0166b08": "初若不甚顯。及群公擬定。遂粲然明著。十一月辛卯",
    "X75n1512_011:0166b09": "有事于南郊。詔遣使以玉帛詣原州鴻池谷祭之曰。",
    "X75n1512_011:0166b10": "嗣天子(諱)祚繼鴻業。君臨寓縣。宿興肝食無忘於政。",
    "X75n1512_011:0166b11": "道德齊禮愧於前脩。天有成命表瑞徵符。文字粲然",
    "X75n1512_011:0166b12": "曆數惟永。既旌高廟之業。又鍚眇身之祚。迨於皇太",
    "X75n1512_011:0166b13": "子治亦降貞符。具紀李氏于石言。仰瞻霄漢空名大",
    "X75n1512_011:0166b14": "造。甫惟寡薄彌增寅懼。敢因大禮重薦玉帛。上謝冥",
    "X75n1512_011:0166b15": "靈之貺。以伸祇慄之誠。",
    "X75n1512_011:0166b16": "論曰。瑞石文發於自然。此所以昭太宗盛德而示",
    "X75n1512_011:0166b17": "靈祚之永也。舊史列于本紀。而歐陽文忠公刪入",
    "X75n1512_011:0166b18": "五行志。以謂則天稱慈氏。中宗號佛光王。即佛菩",
    "X75n1512_011:0166b19": "薩之驗也。夫唐有天下。傳世二十。唯高祖洎武宗",
    "X75n1512_011:0166b20": "與釋氏正信微薄。餘皆佛法地位中人。故七佛八",
    "X75n1512_011:0166b21": "菩薩及上果佛作世界主。隨宜示現游戲生死耳。",
    "X75n1512_011:0166b22": "奚止中宗．則天而已哉。",
    "X75n1512_011:0166b24": "隆興佛教編年通論卷第十一"
}