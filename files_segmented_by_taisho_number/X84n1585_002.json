{
    "X84n1585_002:0672a08": "續燈存稾卷第二",
    "X84n1585_002:0672a10": "明　嗣祖沙門東吳　通問　編定",
    "X84n1585_002:0672a11": "笠澤居士華亭　施沛　彚集",
    "X84n1585_002:0672a12": "　　臨濟宗",
    "X84n1585_002:0672a13": "大鑑下第十九世",
    "X84n1585_002:0672a14": "天童傑禪師法嗣",
    "X84n1585_002:0672a15": "夔州臥龍破菴祖先禪師廣安王氏子。從德山涓公",
    "X84n1585_002:0672a16": "祝髮。尋受具。徧叩諸方。抵蘇之萬壽。值雪夜坐。自念",
    "X84n1585_002:0672a17": "行脚數年未得安穩。正悶悶不已。忽聞鐘動。趨後架",
    "X84n1585_002:0672a18": "舉首見照堂二字。疑情頓釋。既而見水菴一於雙林。",
    "X84n1585_002:0672a19": "水曰。師子尊者被罽賓斬却頭且置。你道西天胡子",
    "X84n1585_002:0672a20": "為什麼無鬚。師曰非雙林不舉此話。水曰作家禪客。",
    "X84n1585_002:0672a21": "師曰心不負人面無慚色。水遂以手拓開。師曰勘破",
    "X84n1585_002:0672a22": "了也。迨水菴謝事。往參密菴於烏巨。命典客。一日室",
    "X84n1585_002:0672a23": "中菴舉不是風動不是幡動。師豁然大悟。次日菴遇",
    "X84n1585_002:0672a24": "師於寮前。謂師曰你總不得作伎倆。試露箇消息來。",
    "X84n1585_002:0672b01": "師應聲曰方丈裏有客。菴呵呵大笑。洎菴遷蔣山。師",
    "X84n1585_002:0672b02": "侍行。親炙凡五載。盡其旨要。辭還蜀。菴送以偈曰。萬",
    "X84n1585_002:0672b03": "里南來川藞[卄/磋]。奔流度刃叩玄關。頂門[翟*支]瞎金剛眼。",
    "X84n1585_002:0672b04": "去住還同珠走盤。師至夔州。尚書楊公輔以臥龍請",
    "X84n1585_002:0672b05": "師出世。未幾棄去。復遊吳中首眾於徑山靈隱。後住",
    "X84n1585_002:0672b06": "常州薦福真州靈嵓蘇州秀峯穹窿湖州資福。最後",
    "X84n1585_002:0672b07": "約齋張公鎡請師於慧雲開山。凡六坐道場。師首眾",
    "X84n1585_002:0672b08": "靈隱時有道者請益。胡孫子捉不住願垂開示。師曰",
    "X84n1585_002:0672b09": "用捉他作什麼。如風吹水自然成紋。時無準侍傍。大",
    "X84n1585_002:0672b10": "悟。上堂。楊岐乍住屋壁疎。滿牀盡撒雪珍珠。縮却項。",
    "X84n1585_002:0672b11": "暗嗟吁。翻憶古人樹下居。師曰。楊岐鬬勝不鬬劣。",
    "X84n1585_002:0672b12": "秀峯鬬劣不鬬勝。秀峯乍住沒親踈。箇箇盡懷滄海",
    "X84n1585_002:0672b13": "珠。滿眼湖山看不足。釋迦彌勒是他奴。上堂。舉密菴",
    "X84n1585_002:0672b14": "先師道。有問冬來事。京師出大黃。貪他一粒米。失却",
    "X84n1585_002:0672b15": "半年糧。秀峯則不然。有問冬來事。京師出大黃。只圖",
    "X84n1585_002:0672b16": "一粒米。却得百年糧。或被知事道。長老長老。莫道百",
    "X84n1585_002:0672b17": "年糧。只得半年不少也得。只向他道。但辦肯心。決不",
    "X84n1585_002:0672b18": "相賺。上堂。舉東山和尚道如何是禪。閻浮樹在海南",
    "X84n1585_002:0672b19": "邊。近則不離方寸。遠則十萬八千。畢竟如何禪。禪師",
    "X84n1585_002:0672b20": "曰。穹窿也有箇道處。如何是禪。閻浮樹在海南邊。撐",
    "X84n1585_002:0672b21": "天拄地。拄地撐天。巧說不得。只要心傳。畢竟如何。禪",
    "X84n1585_002:0672b22": "禪。上堂。不是心不是佛不是物。山僧忍俊不禁。為諸",
    "X84n1585_002:0672b23": "人作箇撇脫。拈拄杖卓一下。流水暗消溪畔石。勸人",
    "X84n1585_002:0672b24": "除却是非難。上堂。十五日已前明似鏡。十五日已後",
    "X84n1585_002:0672c01": "黑似漆。正當十五日又且如何。鶯遷喬木頻頻語。蝶",
    "X84n1585_002:0672c02": "戀芳叢對對飛。有示座主偈曰。見猶離見非真見。還",
    "X84n1585_002:0672c03": "盡八還無可還。木落秋空山骨露。不知誰識老瞿曇。",
    "X84n1585_002:0672c04": "師將示寂作手書別交游。復書偈曰。末後一句已成",
    "X84n1585_002:0672c05": "忉怛。寫出人前千錯萬錯。書訖端坐而逝。實嘉定四",
    "X84n1585_002:0672c06": "年六月九日也。時客寓徑山遺命散骨林間。住持石",
    "X84n1585_002:0672c07": "橋建塔於別峯塔之右瘞之。壽七十六臘四十九。",
    "X84n1585_002:0672c08": "杭州靈隱松源崇嶽禪師處州龍泉吳氏子。自幼卓",
    "X84n1585_002:0672c09": "犖不凡。早歲慕出世法。年二十三棄家。首造靈石妙",
    "X84n1585_002:0672c10": "繼。見大慧杲於徑山。慧陞堂稱蔣山應菴為人徑捷。",
    "X84n1585_002:0672c11": "師聞之不待旦而行。既至入室朝夕咨請。一日菴問",
    "X84n1585_002:0672c12": "世尊有密語迦葉不覆藏汝作麼生。師曰鈍置和尚。",
    "X84n1585_002:0672c13": "菴厲聲一喝。師有省。菴大喜以為法器。說偈勸使祝",
    "X84n1585_002:0672c14": "髮。隆興初得度於臨安白蓮精舍。自是徧參諸大老。",
    "X84n1585_002:0672c15": "罕當其意者。迺入閩見木菴永。一目辭永。永舉有句",
    "X84n1585_002:0672c16": "無句如藤倚樹。師曰裂破。永曰瑯瑘道好一堆爛柴",
    "X84n1585_002:0672c17": "聻。師曰矢上加尖。永曰吾兄下語老僧不能過。其如",
    "X84n1585_002:0672c18": "未在。他日拂柄在手。為人不得驗人不得。師曰。為人",
    "X84n1585_002:0672c19": "者使博地凡夫一超入聖域固難矣。驗人者打向面",
    "X84n1585_002:0672c20": "前過不待開口已知渠骨髓。何難之有。永舉手曰。明",
    "X84n1585_002:0672c21": "明向汝道開口不在舌頭上。後當自知。逾年見密菴",
    "X84n1585_002:0672c22": "於衢之西山。隨問即答。密菴微笑而已。師切於究竟。",
    "X84n1585_002:0672c23": "至忘寢食。密菴移蔣山華藏徑山。師皆從之。一日密",
    "X84n1585_002:0672c24": "菴挂牌為眾入室次。問僧不是心不是佛不是物。師",
    "X84n1585_002:0673a01": "侍側豁然大悟乃曰。今日方會木菴和尚道開口不",
    "X84n1585_002:0673a02": "在舌頭上。自是機辯縱橫。密菴遷靈隱師遂分座。旋",
    "X84n1585_002:0673a03": "出世於平江澄照。徙江陰之光孝無為之冶父饒之",
    "X84n1585_002:0673a04": "薦福明之香山平江之虎丘。慶元三年靈隱虗席被",
    "X84n1585_002:0673a05": "旨補處。上堂。大凡扶豎宗乘。須具頂門正眼懸肘後",
    "X84n1585_002:0673a06": "靈符。只如保壽開堂。三聖推出一僧。保壽便打。三聖",
    "X84n1585_002:0673a07": "道與麼為人瞎却鎮州一城人眼去在。保壽擲下拄",
    "X84n1585_002:0673a08": "杖便歸方丈。二尊宿等閒一挨一拶。便乃發明臨濟",
    "X84n1585_002:0673a09": "心髓。殊不知性命總在者僧手裏。還有檢點得出者",
    "X84n1585_002:0673a10": "麼。昔年覓火和煙得。今日擔泉帶月歸。歲旦示眾。元",
    "X84n1585_002:0673a11": "正改旦萬事成現。有時放行有時坐斷。不惜兩莖眉",
    "X84n1585_002:0673a12": "和坐盤掇轉。佛法世法都盧一片。既是佛法世法如",
    "X84n1585_002:0673a13": "何得成一片。但辦肯心必不相賺。示眾。古者道拈起",
    "X84n1585_002:0673a14": "也天回地轉。放下也艸偃風行。冶父則不然。拈起也",
    "X84n1585_002:0673a15": "乾坤黯黑。放下也瓦礫生光。忽有一箇半箇驀然[翟*支]",
    "X84n1585_002:0673a16": "瞎頂門。達磨一宗未至寂寥在。示眾。舉臨濟大師如",
    "X84n1585_002:0673a17": "蒿枝拂公案。雪竇拈曰。臨濟放處太危收來太速。師",
    "X84n1585_002:0673a18": "拈拄杖曰。臨濟據令而行不知孤負黃檗。雪竇盡力",
    "X84n1585_002:0673a19": "擔荷也只見得一邊。且道薦福節文在甚麼處。擲下",
    "X84n1585_002:0673a20": "拄杖。示眾。舉汾陽曰識得拄杖子行脚事畢。師曰。汾",
    "X84n1585_002:0673a21": "陽雖則開口見瞻。爭奈落在第二頭。驀拈拄杖曰。者",
    "X84n1585_002:0673a22": "箇不得喚作拄杖子漆桶。參。上堂舉保寧勇和尚曰。",
    "X84n1585_002:0673a23": "大方無外大圓無內。無內無外聖凡普會。瓦礫生光",
    "X84n1585_002:0673a24": "須彌粉碎。無量法門百千三。昧拈拄杖曰。總向者裏",
    "X84n1585_002:0673b01": "會去。蘇盧蘇盧悉利悉利。師曰。大小保寧業識茫茫。",
    "X84n1585_002:0673b02": "不柰船何打破戽斗。示眾。明眼衲僧因甚打失鼻孔。",
    "X84n1585_002:0673b03": "有贓無贓[○@、]。僧問如何是一同一質。師曰裂破。曰如",
    "X84n1585_002:0673b04": "何是二同大事。師曰一毛頭上定乾坤。曰如何是三",
    "X84n1585_002:0673b05": "總同參。師曰蝦蟇蚯蚓跛鼈盲龜。曰如何是四同真",
    "X84n1585_002:0673b06": "智。師曰一不成二不是。曰如何是五同徧普。師曰大",
    "X84n1585_002:0673b07": "地撮來無寸土。曰如何是六同具足。師曰猶欠一著。",
    "X84n1585_002:0673b08": "曰如何是七同得失。師曰入泥入水。曰如何是八同",
    "X84n1585_002:0673b09": "生殺。師曰自救不了。曰如何是九同音吼。師曰八角",
    "X84n1585_002:0673b10": "磨盤空裏走。曰如何是十同得入。師曰寒山逢拾得。",
    "X84n1585_002:0673b11": "曰與什麼人同得入。師曰胡張三黑李四。曰與誰同",
    "X84n1585_002:0673b12": "音吼。師曰狸奴白牯。曰作麼生同生殺。師曰德山棒",
    "X84n1585_002:0673b13": "臨濟喝。曰甚麼物同得失。師曰草裏輥。曰阿那箇同",
    "X84n1585_002:0673b14": "具足。師曰信手拈來著著親。曰是甚麼同徧普。師曰。",
    "X84n1585_002:0673b15": "鍼鋒影裏騎大鵬。等閒挨落天邊月。曰何人同真智。",
    "X84n1585_002:0673b16": "師曰黑山鬼窟。曰孰與總同參。師曰燈籠入露柱。曰",
    "X84n1585_002:0673b17": "那箇同大事。師曰嘉州大象陝府鐵牛。曰何物同一",
    "X84n1585_002:0673b18": "質。師曰盌脫丘。居靈隱六年。法道益盛。得法者眾。忽",
    "X84n1585_002:0673b19": "退居東菴。示微疾作手書別諸公卿。且垂二語以驗",
    "X84n1585_002:0673b20": "來學曰。有力量人因甚擡脚不起。開口不在舌頭上。",
    "X84n1585_002:0673b21": "及遺書嗣法香山光睦雲居善開囑以珍重大法。復",
    "X84n1585_002:0673b22": "書偈曰。來無所來。去無所去。瞥轉玄關。佛祖罔措。跏",
    "X84n1585_002:0673b23": "趺而寂。實嘉泰二年八月四日也。得年七十有一坐",
    "X84n1585_002:0673b24": "夏四十。奉全身塔于北高峯之原。待制陸游放翁銘",
    "X84n1585_002:0673c01": "其墖。",
    "X84n1585_002:0673c02": "饒州薦福曹源道生禪師南劍人。分座雲居。出世妙",
    "X84n1585_002:0673c03": "果。徙龜峯。上堂。佛法二字人人知有。狼毒砒霜如何",
    "X84n1585_002:0673c04": "下口。直饒透過威音前。也是癡狂外邊走。山僧已是",
    "X84n1585_002:0673c05": "拕泥帶水。諸人合作麼生。喝一喝。上堂。今朝八月十",
    "X84n1585_002:0673c06": "五。天色半晴半雨。幾多門外遊人。不覩月圓當戶。也",
    "X84n1585_002:0673c07": "好笑。又堪嗟。爭似西湖寺裏一隊古佛。參退歸堂喫",
    "X84n1585_002:0673c08": "茶。上堂。春風東扇西扇。春雨似晴不晴。淺碧深紅爛",
    "X84n1585_002:0673c09": "鋪錦繡。鶯啼燕語互奏笙簧。一一揭示圓通妙門。頭",
    "X84n1585_002:0673c10": "頭流通正法眼藏。擬心湊泊依前。萬水千山直下知",
    "X84n1585_002:0673c11": "歸。便見七穿八穴。上堂。雨雪落紛紛。簷頭水滴滴。良",
    "X84n1585_002:0673c12": "哉觀世音。艸裏跳不出。也大屈。水底烏龜鑽銕壁。咄。",
    "X84n1585_002:0673c13": "上堂。月生一。拶倒銀山并銕壁。月生二。土宿騎牛穿",
    "X84n1585_002:0673c14": "鬧市。月生三。屋頭幽鳥語喃喃。不是葛藤露布。亦非",
    "X84n1585_002:0673c15": "入理深談。正恁麼時。賓主交參一句作麼生道。萬仞",
    "X84n1585_002:0673c16": "懸崖垂隻手。百華叢裏現優曇。上堂。平旦清晨三月",
    "X84n1585_002:0673c17": "朝。南山蒼翠插雲霄。不須更覓西來意。門外數聲婆",
    "X84n1585_002:0673c18": "餅焦。拍膝一下曰。好大哥。詠靈雲石偈曰。雲去雲來",
    "X84n1585_002:0673c19": "非有意。雲來雲去亦無心。有無截斷靈何在。突兀一",
    "X84n1585_002:0673c20": "峯青到今。後住薦福逾月示寂。",
    "X84n1585_002:0673c21": "明州天童枯禪自鏡禪師福州高氏子。首參木菴永",
    "X84n1585_002:0673c22": "水菴一或菴體諸尊宿。後謁密菴於靈隱。鍼芥相契。",
    "X84n1585_002:0673c23": "開法隆興上藍。遷建康旌忠撫州白楊福州太平西",
    "X84n1585_002:0673c24": "禪。寶慶元年被旨陞靈隱。復移天童。上堂。有句無句",
    "X84n1585_002:0674a01": "如藤倚樹。樹倒藤枯句歸何處。良久曰。長憶江南三",
    "X84n1585_002:0674a02": "月裏。鷓鴣啼處百華香。上堂。一拽石。二搬土。夜半日",
    "X84n1585_002:0674a03": "輪正卓午。老安曾牧溈山牛。南泉不打鹽官鼓。報君",
    "X84n1585_002:0674a04": "知。莫莽鹵。火裏蝍蟟吞却虎。上堂。舉鶴林因僧扣門。",
    "X84n1585_002:0674a05": "林曰阿誰。僧曰行脚僧。林曰。非但行脚僧。我者裏佛",
    "X84n1585_002:0674a06": "來也不著。僧曰因甚佛來也不著。林曰無他棲泊處。",
    "X84n1585_002:0674a07": "師曰。天童則不然。若有人扣門即大開了。待他入來",
    "X84n1585_002:0674a08": "便攔胸搊住曰道道。若擬開口便與劈胸一拳。若向",
    "X84n1585_002:0674a09": "者裏轉得身吐得氣。便請明窗下安排。作上鐘偈曰。",
    "X84n1585_002:0674a10": "一模脫就轉風流。平地教他不肯休。要得洪音喧宇",
    "X84n1585_002:0674a11": "宙。直須更上一層樓。",
    "X84n1585_002:0674a12": "杭州淨慈潛菴慧光禪師上堂。舉趙州因僧問狗子",
    "X84n1585_002:0674a13": "還有佛性也無。州曰無。頌曰。狗子無佛性。全提摩竭",
    "X84n1585_002:0674a14": "令。纔擬犯鋒鋩。喪却窮性命。化鹽偈。合水和泥一處",
    "X84n1585_002:0674a15": "烹。水乾泥盡雪華生。乘時索起遼天價。公驗分明孰",
    "X84n1585_002:0674a16": "敢爭。",
    "X84n1585_002:0674a17": "太平府隱靜萬菴致柔禪師潮州陳氏子。母黃。玅喜",
    "X84n1585_002:0674a18": "南遷道經於潮。師祖父暹延禮甚謹。其母夢僧入舍",
    "X84n1585_002:0674a19": "遂懷妊。及誕父母誓不以俗累羈。師甫十歲俾從壽",
    "X84n1585_002:0674a20": "公受業。越九載芟染。初見木菴永染指。後參密菴於",
    "X84n1585_002:0674a21": "蔣山。一日入室次。菴舉釋迦彌勒猶是他奴且道他",
    "X84n1585_002:0674a22": "是阿誰。師曰無地頭漢。菴曰千聞不如一見。師便毆",
    "X84n1585_002:0674a23": "一拳。菴擒住勵聲曰者小鬼子見箇什麼胡打亂打。",
    "X84n1585_002:0674a24": "師曰更要喫一拳在。菴連揮兩拳曰打者無地頭漢。",
    "X84n1585_002:0674b01": "師豁然大悟。無何以母老歸省。郡將吏部朱公江請",
    "X84n1585_002:0674b02": "師於廣法出世。後移太平隱靜。上堂。起道樹。詣鹿苑。",
    "X84n1585_002:0674b03": "不是向上機。傳少室。續曹溪。未為性燥漢。直得無依",
    "X84n1585_002:0674b04": "無欲。無一法當情猶落第二見。放過一著卷舒在我。",
    "X84n1585_002:0674b05": "縱奪臨時。於把住處放行。露柱燈籠活鱍鱍。於放行",
    "X84n1585_002:0674b06": "處把住。釋迦彌勒是他奴。卓拄杖。且道是放行耶是",
    "X84n1585_002:0674b07": "把住耶。一氣不言含有象。萬靈何處謝無私。上堂。舉",
    "X84n1585_002:0674b08": "天衣懷禪師鴈過長空影沉寒水話。頌曰。長空孤鴈",
    "X84n1585_002:0674b09": "一聲秋。獻寶波斯鼻似鉤。風捲白雲歸別嶂。黃昏月",
    "X84n1585_002:0674b10": "挂柳梢頭。上堂。毗盧師。法身主。若要動地放光。且來",
    "X84n1585_002:0674b11": "搬柴運土。嗄。將謂忘却。上堂。百丈不再參馬祖。爭得",
    "X84n1585_002:0674b12": "三日耳聾。臨濟不到大愚。焉知老婆心切。仰山將得",
    "X84n1585_002:0674b13": "鎮海明珠。為甚到東寺面前叉手當胸。却道無理可",
    "X84n1585_002:0674b14": "伸無言可對。咄。直饒傾下一栲栳。敢保老兄猶未徹。",
    "X84n1585_002:0674b15": "上堂。饑荒老鼠齩葫蘆。巧計胡孫倒上樹。要透報恩",
    "X84n1585_002:0674b16": "向上關。直須一步低一步。既是向上關。因甚却要一",
    "X84n1585_002:0674b17": "步低一步。待你踏著却向你道。上堂。東山和尚道。空",
    "X84n1585_002:0674b18": "門有路人皆到。到者方知旨趣長。心地不生閒艸木。",
    "X84n1585_002:0674b19": "自然身放白毫光。師曰。東山只解無中覓有。不解有",
    "X84n1585_002:0674b20": "裏尋無。隱靜則不然。空門有路人皆到。到者方知礙",
    "X84n1585_002:0674b21": "處通。石上栽華還結果。到頭元不假春風。師臨終集",
    "X84n1585_002:0674b22": "眾囑曰。老僧生平無長物。只依海眾常例。安寢堂兩",
    "X84n1585_002:0674b23": "日足矣。復書偈端坐而化。越三日寺燬。眾悟遺言若",
    "X84n1585_002:0674b24": "有旨也。世壽七十臘五十二。",
    "X84n1585_002:0674c01": "杭州靈隱笑菴了悟禪師姑蘇人。上堂。舉睦州因僧",
    "X84n1585_002:0674c02": "問。以一重去一重即不問。不以一重去一重時如何。",
    "X84n1585_002:0674c03": "州曰昨日栽茄子今日種東瓜。頌曰。昨日栽茄子。今",
    "X84n1585_002:0674c04": "日種東瓜。一聲河滿子。和月落誰家。",
    "X84n1585_002:0674c05": "金陵蔣山一翁慶如禪師姓范氏。福州長樂人。上堂。",
    "X84n1585_002:0674c06": "春雨如膏。春雲似鶴。春鳥關關。春泉濯濯。揭開觀音",
    "X84n1585_002:0674c07": "腦葢。踢倒慈氏樓閣。切莫將錯就錯。拍禪牀曰。參。上",
    "X84n1585_002:0674c08": "堂。過去諸如來斯門已成就。一盲引眾盲。現在諸菩",
    "X84n1585_002:0674c09": "薩今各入圓明。鰕跳不出斗。未來修學人當依如是",
    "X84n1585_002:0674c10": "法。賺殺一船人。上堂。意能剗句。句能剗意。意句交馳",
    "X84n1585_002:0674c11": "討甚巴鼻。盡力道不得底句。不是河南便是河北。衲",
    "X84n1585_002:0674c12": "僧聞得與麼告報。十箇有五雙。鼻孔裏冷笑。拈拄杖。",
    "X84n1585_002:0674c13": "雲居拄杖子。黨理不黨親。卓一下。雪巢初冷夜。雲鬢",
    "X84n1585_002:0674c14": "未梳時。上堂。霜明萬壑。月皎千家。達磨不會。却返流",
    "X84n1585_002:0674c15": "沙。拍膝一下曰。好大哥。歸堂喫茶。上堂。天地造化有",
    "X84n1585_002:0674c16": "陰有陽有晦有朔。聖人治世有禮有樂有刑有政。衲",
    "X84n1585_002:0674c17": "僧門下有殺有活有擒有縱。其擒也縱也殺也活也",
    "X84n1585_002:0674c18": "總在黃龍指甲縫裏。汝若擬議不消一搯。然雖如是。",
    "X84n1585_002:0674c19": "笑我者多哂我者少。上堂。一句截流萬機寢削。且道",
    "X84n1585_002:0674c20": "是那一句。良久。卓拄杖曰。歸堂喫茶。上堂。久雨忽晴",
    "X84n1585_002:0674c21": "天清地寧。雲收嶽面月落波心。拈拄杖卓一下。恁麼",
    "X84n1585_002:0674c22": "會去。達磨一宗掃土而盡。上堂。諸佛不出世。人人舉",
    "X84n1585_002:0674c23": "足踏著。祖師不西來。人人滿口道著。既踏著又道著。",
    "X84n1585_002:0674c24": "畢竟是箇什麼。有般漢東西不辨南北不分。便道明",
    "X84n1585_002:0675a01": "明不覆藏切忌從他覓。殊不知拋却真金隨羣撒土。",
    "X84n1585_002:0675a02": "上堂。豁開戶牗當軒無人。撾動雷門憑誰側耳。裴相",
    "X84n1585_002:0675a03": "國印心於老黃檗。溫伯雪目擊於魯仲尼。衲僧門下",
    "X84n1585_002:0675a04": "檢點將來猶在半途。知縣學士今日到來。雲居如何",
    "X84n1585_002:0675a05": "與伊相見。拈拄杖畫一畫。萬重關鎖盡。一劍倚天寒。",
    "X84n1585_002:0675a06": "晚年退隱南昌西山。示寂塔於定林。壽六十八夏四",
    "X84n1585_002:0675a07": "十九。",
    "X84n1585_002:0675a08": "蘇州承天銕鞭允韶禪師上堂。一五二五機輪無阻。",
    "X84n1585_002:0675a09": "南山起雲。北山下雨。有底却道錦上鋪華。有底又道",
    "X84n1585_002:0675a10": "泥裏洗土。有底又道離此二途便見丹霄獨步。若總",
    "X84n1585_002:0675a11": "如斯論量。山僧未敢相許。畢竟如何。良久曰。逢人不",
    "X84n1585_002:0675a12": "得錯舉。師住泉州光孝。判府請開堂祝聖。白槌畢。師",
    "X84n1585_002:0675a13": "乃曰喚什麼作第一義。莫有旁不甘者麼。出來道看。",
    "X84n1585_002:0675a14": "時有僧出問話語未竟。師拈拄杖卓一卓曰。住住。今",
    "X84n1585_002:0675a15": "日開堂不比尋常佛事。設問答到彌勒下生。勾鎖連",
    "X84n1585_002:0675a16": "環盛水不漏。也祇是空鼓粥飯氣。於自己了沒交涉。",
    "X84n1585_002:0675a17": "所以道問不在答處。答不在問處。問答交馳如青天",
    "X84n1585_002:0675a18": "轟霹靂。看者不容眨眼。那堪更向言中定旨。句下明",
    "X84n1585_002:0675a19": "宗。大似緣木求魚守株待兔。殊不知我宗無語句亦",
    "X84n1585_002:0675a20": "無一法與人。者裏徹去。皇恩佛恩一時報畢。其或未",
    "X84n1585_002:0675a21": "然。更為錦上鋪華。復卓拄杖一下下座。佛涅槃日上",
    "X84n1585_002:0675a22": "堂。老漢當年臘月八。三更半夜顛狂發。剛把長釘釘",
    "X84n1585_002:0675a23": "眼睛。直至如今未能拔。山僧今日下毒手為他拔一",
    "X84n1585_002:0675a24": "拔看。便下座。",
    "X84n1585_002:0675b01": "真祕閣學士張鎡居士字功甫。別號約齋。聞鐘聲悟",
    "X84n1585_002:0675b02": "道。述偈曰。鐘一擊耳根塞。赤肉團邊去箇賊。有人問",
    "X84n1585_002:0675b03": "我解何宗。舜若多神面目黑。後捨宅建寺曰慧雲。請",
    "X84n1585_002:0675b04": "破菴先禪師開山。疏曰捨林居為阿蘭若。夫豈小緣。",
    "X84n1585_002:0675b05": "請宗師據曲彔牀。只因大事。幾度徧參遭密菴打失",
    "X84n1585_002:0675b06": "鼻孔。一朝拈出。向冷泉捋下面皮。不謂馨香奚煩鄭",
    "X84n1585_002:0675b07": "重。辭青松於北澗。穿幾重出岫之雲。對綠水於南湖。",
    "X84n1585_002:0675b08": "祝萬歲如山之壽。嘉定五年公復請滅翁文禮禪師",
    "X84n1585_002:0675b09": "相繼闡法。今有專祠于慧雲。",
    "X84n1585_002:0675b10": "青原禋禪師法嗣",
    "X84n1585_002:0675b11": "吉州青原淨居正菴宗廣禪師僧問不在內不在外",
    "X84n1585_002:0675b12": "不在中間且道在什麼處。師曰逢人不得錯舉。僧曰",
    "X84n1585_002:0675b13": "還有請益分也無。師曰弄巧成拙。僧禮拜。師曰却較",
    "X84n1585_002:0675b14": "些子。上堂。父子相繼住此山。叢林軌則沒多般。主賓",
    "X84n1585_002:0675b15": "色色皆仍舊。驀召大眾。且道仍舊後如何。一炷清香",
    "X84n1585_002:0675b16": "盡日閒。下座。上堂。不用愛聖聖是假名。不用厭凡凡",
    "X84n1585_002:0675b17": "是妄立。但得聖凡情盡。自然物我雙忘。正恁麼時。憑",
    "X84n1585_002:0675b18": "誰委悉。石女穿鍼山色秀。木人牽綫海雲生。",
    "X84n1585_002:0675b19": "鼓山永禪師法嗣",
    "X84n1585_002:0675b20": "杭州淨慈晦翁悟明禪師福州人。上堂。舉夾山會下",
    "X84n1585_002:0675b21": "一僧到高亭。纔禮拜。亭便打。僧曰特來禮拜師何打。",
    "X84n1585_002:0675b22": "又拜。亭又打趂出。僧回舉似夾山。山曰會麼。曰不會。",
    "X84n1585_002:0675b23": "山曰賴汝不會。汝若會即夾山口啞去。應菴和尚曰。",
    "X84n1585_002:0675b24": "高亭一期忍俊不禁。爭柰拄杖放行太速。者僧當時",
    "X84n1585_002:0675c01": "若是箇漢。莫道高亭夾山。便是達磨大師出來也斬",
    "X84n1585_002:0675c02": "為三段。何故。家肥生孝子。國霸有謀臣。師曰。高亭夾",
    "X84n1585_002:0675c03": "山門庭施設各得其宜。但中間一人較些子。應菴和",
    "X84n1585_002:0675c04": "尚與麼道。也是鞏縣茶瓶。師甞纂修聯燈會要傳于",
    "X84n1585_002:0675c05": "叢林。",
    "X84n1585_002:0675c06": "靈隱善禪師法嗣",
    "X84n1585_002:0675c07": "杭州徑山藏叟善珍禪師泉州南安呂氏子。年十三",
    "X84n1585_002:0675c08": "依郡之崇福寺南和尚受業落[髟/采]。十六遊方至杭受",
    "X84n1585_002:0675c09": "具足戒。謁妙峯于靈隱入室悟旨。後出世住里之光",
    "X84n1585_002:0675c10": "孝。升承天。次遷安吉之思溪圓覺福之雪峯。復以朝",
    "X84n1585_002:0675c11": "命移四明育王臨安徑山。示眾。古者道知之一字眾",
    "X84n1585_002:0675c12": "妙之門。又有道知之一字眾禍之門。只者二門入得",
    "X84n1585_002:0675c13": "更須出得。三世諸佛出不得。六代祖師出不得。天下",
    "X84n1585_002:0675c14": "老和尚出不得。何故。變鐵成金易。變金成鐵難。據室",
    "X84n1585_002:0675c15": "者裏是問訊燒香了來老僧身邊立地底所在麼。獃",
    "X84n1585_002:0675c16": "子你自鈍置猶可。莫來鈍置老僧。上堂。盡大地是紫",
    "X84n1585_002:0675c17": "磨金色身。諸人每日開眼覰見釋迦老子心肝。舉步",
    "X84n1585_002:0675c18": "踏著釋迦老子鼻孔。說有說無是誑。說生說滅是謗。",
    "X84n1585_002:0675c19": "說即心非心是妄。不誑不謗不妄。春風吹落桃李華。",
    "X84n1585_002:0675c20": "澹煙疎雨籠青嶂。上堂。春雪寒。春宵短。古佛心。破燈",
    "X84n1585_002:0675c21": "盞。正法眼。乾紙撚。抖擻精神只管看。看到北斗西移",
    "X84n1585_002:0675c22": "南斗東轉。上元依舊正月半。上堂。靈雲見桃華悟去。",
    "X84n1585_002:0675c23": "玄沙道敢保老兄未徹。香嚴聞擊竹悟去。仰山道祖",
    "X84n1585_002:0675c24": "師禪未會。禪和家十箇五雙道我此一門全無肯路。",
    "X84n1585_002:0676a01": "與麼亦未知玄沙仰山舌頭落處在。要見二大老麼。",
    "X84n1585_002:0676a02": "醉我落華天。借他管絃裏。除夕小參。舉僧問古德年",
    "X84n1585_002:0676a03": "窮歲盡時如何。德曰依舊孟春猶寒。師曰。古德恁麼",
    "X84n1585_002:0676a04": "荅話只恐諸人忘却。今日忽有人問年窮歲盡時如",
    "X84n1585_002:0676a05": "何。拈棒便打。待他道因甚麼打某甲。即向他道你更",
    "X84n1585_002:0676a06": "要我道孟春猶寒那。嘗自題其像曰。參禪無悟識字",
    "X84n1585_002:0676a07": "有數。眼三角似燕山愁胡。面百摺如趙婆呷酢。一著",
    "X84n1585_002:0676a08": "高出諸方。敢道飯是米做。送忍書記偈曰。鬢絲不可",
    "X84n1585_002:0676a09": "織寒衣。煑字那能療得饑。別欲與君安樂法。正忙却",
    "X84n1585_002:0676a10": "未有閒時。師生於紹興甲寅十月十二日。示寂於嘉",
    "X84n1585_002:0676a11": "定丁丑五月二十一日。壽八十三。葬全身于南墖院。",
    "X84n1585_002:0676a12": "杭州淨慈東叟仲穎禪師上堂。切忌隨他覓。無勞向",
    "X84n1585_002:0676a13": "己求。縱橫活鱍鱍。有放還有收。是甚麼。一葉落天下",
    "X84n1585_002:0676a14": "秋。上堂。迷生寂亂。悟無好惡。奉化縣裏契此翁。凸箇",
    "X84n1585_002:0676a15": "肚。矮雙足。拕箇布袋十字街頭。憨憨癡癡落落魄魄。",
    "X84n1585_002:0676a16": "何似老龍牙手裏把柄破木杓。上堂。拈拂子畫一畫",
    "X84n1585_002:0676a17": "曰。伏羲發天地之祕未明者消息。又點三點。瞿曇示",
    "X84n1585_002:0676a18": "圓伊之形未明者消息。者消息如何辨的。不見道冬",
    "X84n1585_002:0676a19": "至乃書雲物。擊拂子。上堂。上不在天。下不在地。中不",
    "X84n1585_002:0676a20": "在人。喝一喝。且道者一喝落在甚麼處。若也知得。也",
    "X84n1585_002:0676a21": "有賓也有主也有照也有用。若也不知。參退巡堂喫",
    "X84n1585_002:0676a22": "茶。上堂。撾動鼓。眾斯聚。耳同聞。目同覩。超乾坤越今",
    "X84n1585_002:0676a23": "古夫。何故。五月五是端午。上堂。行者行。坐者坐。左之",
    "X84n1585_002:0676a24": "右之無可不可。甘露園中蒺藜黃檗樹頭蜜果。纔與",
    "X84n1585_002:0676b01": "麼不與麼。不與麼却與麼。善賈之家不停滯貨。",
    "X84n1585_002:0676b02": "吉州龍濟友雲宗鍪禪師廬陵王氏子。幼喜趺坐。年",
    "X84n1585_002:0676b03": "十二從海室淙禪師出家。十九薙髮受具。二十二參",
    "X84n1585_002:0676b04": "方。首謁妙峯。值佛涅槃日峯上堂。拈拄杖曰。釋迦老",
    "X84n1585_002:0676b05": "子來也。諸人還見麼。微妙淨法身。具相三十二。放下",
    "X84n1585_002:0676b06": "拄杖曰。見你諸人不會。入涅槃去也。師于言下豁然",
    "X84n1585_002:0676b07": "契悟。尋登吉水之東山佛頂得修山主故址。木食澗",
    "X84n1585_002:0676b08": "飲。影不出山。嘗自咏曰。山僧有分住煙蘿。無米無錢",
    "X84n1585_002:0676b09": "莫管他。水似瑠璃山似玉。眼前儘有許來多。後峯以",
    "X84n1585_002:0676b10": "法衣竹篦并自題肖像寄師曰。妙峯孤頂。艸離離。橫",
    "X84n1585_002:0676b11": "按竹篦三尺鐵。只許佛頂龍濟知。父子不傳真祕訣。",
    "X84n1585_002:0676b12": "師嘗門榜以示來學曰。除却眼耳鼻舌身意。那箇是",
    "X84n1585_002:0676b13": "你自己。若也道得許你親見龍濟來。其或未然。且居",
    "X84n1585_002:0676b14": "門外。雪巖嘗叩問曰和尚曾接得幾人。師曰山僧從",
    "X84n1585_002:0676b15": "來不會按牛頭喫艸。歲暮僧問臘月三十日到來時",
    "X84n1585_002:0676b16": "如何。師曰門前無索債人。至元丁亥七月二十七日",
    "X84n1585_002:0676b17": "忽示疾。集眾囑後事。彈指一聲曰只此是別眾語也。",
    "X84n1585_002:0676b18": "眾請偈。師不荅。將二鼓復索筆書曰。一燈在望更無",
    "X84n1585_002:0676b19": "言說。大地平沉虛空迸裂。書畢泊然而寂。世壽八十",
    "X84n1585_002:0676b20": "臘六十一。全身墖于峯顛。",
    "X84n1585_002:0676b21": "北磵簡禪師法嗣",
    "X84n1585_002:0676b22": "明州育王物初大觀禪師鄞縣橫溪陸氏子。參北磵",
    "X84n1585_002:0676b23": "于淨慈悟旨。命典文翰。後住育王。上堂。一冬二冬。你",
    "X84n1585_002:0676b24": "儂我儂。暗中偷笑。當面脫空。雖是尋常茶飯。誰知米",
    "X84n1585_002:0676c01": "裏有蟲。夜來好風吹折門前一株松。上堂。用黑豆法",
    "X84n1585_002:0676c02": "換人眼睛如恒河沙。會火爐頭話能有幾箇。九九九。",
    "X84n1585_002:0676c03": "三世諸佛不知有。翻身踢倒五須彌。何用法身藏北",
    "X84n1585_002:0676c04": "斗。藏北斗。分明向外揚家醜。上堂。達磨正宗。衲僧巴",
    "X84n1585_002:0676c05": "鼻。充塞虛空。無處回避。堪笑迷流白日青天。開却眼",
    "X84n1585_002:0676c06": "只管瞌睡。更有黃面老人不識好惡。入泥入水却道",
    "X84n1585_002:0676c07": "我於然燈佛所無一法可得而為我授記。何異好肉",
    "X84n1585_002:0676c08": "剜瘡空華求蔕。畢竟如何。悉唎悉唎。既順世。墖于寺",
    "X84n1585_002:0676c09": "如西菴。",
    "X84n1585_002:0676c10": "徑山琰禪師法嗣",
    "X84n1585_002:0676c11": "杭州徑山偃溪廣聞禪師侯官林氏子。母陳。世業儒。",
    "X84n1585_002:0676c12": "疎眉秀目哆口豐頤。從季父沙門智隆於宛陵光孝。",
    "X84n1585_002:0676c13": "十八得度受具。初見鐵牛印少室睦無際派諸老。後",
    "X84n1585_002:0676c14": "參浙翁於天童。鍼芥雖投。自知未穩及。再參於雙徑。",
    "X84n1585_002:0676c15": "翁笑而問曰汝來耶。一夕坐簷間聞更三轉。入堂曳",
    "X84n1585_002:0676c16": "履而蹶。如夢忽醒。翌朝造室。翁舉趙州洗缽盂話。師",
    "X84n1585_002:0676c17": "將啟吻。翁遽以拳止之。疑情當下冰釋。紹定戊子四",
    "X84n1585_002:0676c18": "明制閫胡公以小淨慈致之。歷住香山萬壽雪竇育",
    "X84n1585_002:0676c19": "王淨慈靈隱徑塢八山。開爐上堂。舉趙州示眾曰。老",
    "X84n1585_002:0676c20": "僧三十年前在南方火爐頭有箇無賓主話。直至如",
    "X84n1585_002:0676c21": "今無人舉著。師曰。森羅萬象明暗色空日夜舉。揚趙",
    "X84n1585_002:0676c22": "州古佛不是不知。只為貪程太速。上堂。楊岐眼裏睛。",
    "X84n1585_002:0676c23": "臨濟頂中髓。一不成。二不是。點著不來。白雲萬里。佛",
    "X84n1585_002:0676c24": "成道上堂。錯錯六載艸繩空自縛。了了開得眼來天",
    "X84n1585_002:0677a01": "大曉。古今天地。古今日月。古今星辰。拍膝一下曰。劍",
    "X84n1585_002:0677a02": "去久矣。切忌刻舟。上堂。雲門放洞山三頓棒。嚼飯餧",
    "X84n1585_002:0677a03": "嬰兒。黃檗打臨濟三頓棒。按牛頭喫艸。只今不犯絲",
    "X84n1585_002:0677a04": "毫有箇方便。良久曰。大事為你不得。小事自家擔當。",
    "X84n1585_002:0677a05": "上堂。非風幡動仁者心動。浣盆浣盆非風鈴鳴。我心",
    "X84n1585_002:0677a06": "鳴耳。漆桶漆桶。盡古往今來和泥脫墼有什麼限。還",
    "X84n1585_002:0677a07": "知萬壽落處麼。劫石有銷日。虛空無盡時。上堂。十字",
    "X84n1585_002:0677a08": "街頭石幢子無你遮護處。一聲江上侍郎來無你回",
    "X84n1585_002:0677a09": "避處。衲僧家朝出暮入。脚前脚後也須仔細。忽然築",
    "X84n1585_002:0677a10": "著磕著。淨慈拄杖別有分付。上堂。一升三合。拄杖頭",
    "X84n1585_002:0677a11": "邊。萬水千山。艸鞋跟底。未言先領。誰家竈裏無煙。撩",
    "X84n1585_002:0677a12": "起便行。是處井中有水。莫道空來又空去。許多途路",
    "X84n1585_002:0677a13": "不相孤。上堂。一句絕離微。囫圇無縫罅。善財七日尋",
    "X84n1585_002:0677a14": "覓不得。趙州五年分疎不下。靈山今日快便難逢。為",
    "X84n1585_002:0677a15": "通一綫。六月賣松風。人間恐無價。上堂。繞禪牀一匝。",
    "X84n1585_002:0677a16": "揮香案一下。轉藏已竟。講經已竟。若具看經眼目方",
    "X84n1585_002:0677a17": "知落處。其或未然。依經解義三世佛冤。離經一字還",
    "X84n1585_002:0677a18": "同魔說。上堂。趙州喫茶去。金牛喫飯來。龍門多上客。",
    "X84n1585_002:0677a19": "有人續得末後句。許你入阿字法門。景定四年六月",
    "X84n1585_002:0677a20": "十四日示寂。世壽七十五僧臘五十八。",
    "X84n1585_002:0677a21": "杭州靈隱大川普濟禪師明州奉化人。上堂。舉睦州",
    "X84n1585_002:0677a22": "和尚因僧問如何是祖師西來意。州曰一隊衲僧來",
    "X84n1585_002:0677a23": "一隊衲僧去。頌曰。一隊衲僧來。一隊衲僧去。打破睦",
    "X84n1585_002:0677a24": "州關。大地無寸土。題世尊出山相。龍章鳳質出王宮。",
    "X84n1585_002:0677b01": "肘露衣穿下雪峯。智願必空諸有界。不知諸有幾時",
    "X84n1585_002:0677b02": "空。送僧偈曰。雲遮劍閣三千里。水隔瞿塘十二峯。抖",
    "X84n1585_002:0677b03": "擻屎腸都說了。莫教錯認甕為鐘。蜘蛛頌曰。一絲挂",
    "X84n1585_002:0677b04": "得虛空住。百億絲頭殺氣生。上下四圍羅織了。待無",
    "X84n1585_002:0677b05": "漏網話方行。師甞纂修五燈會元。",
    "X84n1585_002:0677b06": "杭州徑山淮海原肇禪師通州靜海潘氏子。母陳。幼",
    "X84n1585_002:0677b07": "從邑之利和寺玅觀出家。年十九薙染受具。參浙翁",
    "X84n1585_002:0677b08": "於徑山。翁問汝何處人。師曰淮東。翁曰泗洲大聖為",
    "X84n1585_002:0677b09": "什麼在揚州出現。師曰今日又在杭州撞著。翁曰且",
    "X84n1585_002:0677b10": "喜沒交涉。師徐曰自遠趨風。翁以師警敏欲大激發。",
    "X84n1585_002:0677b11": "未許參堂。纔見便曰下一轉語來。擬開口。即喝出。師",
    "X84n1585_002:0677b12": "以書上。又以頌呈。末句曰。空教回首望長安。翁曰者",
    "X84n1585_002:0677b13": "裏是什麼所在。師曰謝和尚挂搭。於是密就入室之",
    "X84n1585_002:0677b14": "列。命掌記室。翁既示寂。師出世里之光孝。遷吳城雙",
    "X84n1585_002:0677b15": "塔金陵清涼天台萬年蘇之萬壽永嘉江心。而四明",
    "X84n1585_002:0677b16": "育王虗席廟堂奏師補處。復遷杭之淨慈靈隱徑山。",
    "X84n1585_002:0677b17": "其住徑山值歉餘。逋券山積僧殘屋老。未幾樓閣矗",
    "X84n1585_002:0677b18": "霄。雲衲踵至。不減浙翁全盛氣象。俄示疾。囑其徒曰。",
    "X84n1585_002:0677b19": "為吾祔一穴于東澗。見生死不忘奉師之意。六月初",
    "X84n1585_002:0677b20": "十日浴訖。書偈而逝。嘗讚達磨像曰。踏翻地軸與天",
    "X84n1585_002:0677b21": "關。合國人追不再還。去去一身輕似葉。長江千古浪",
    "X84n1585_002:0677b22": "如山。",
    "X84n1585_002:0677b23": "婺州雙林介石朋禪師上堂。舉明招謙禪師一日天",
    "X84n1585_002:0677b24": "寒上堂。眾纔集。招曰風頭稍硬且歸煖處商量。便歸",
    "X84n1585_002:0677c01": "方丈。眾隨至立定。招曰纔到暖室便見瞌睡。以拄杖",
    "X84n1585_002:0677c02": "一時趂下。頌曰。稍硬風頭早已乖。更將暖處自沉埋。",
    "X84n1585_002:0677c03": "反令千古成踪跡。枉喫羅山白飯來。因見郁山主畫",
    "X84n1585_002:0677c04": "像。旁僧索讚。師信筆書曰。拾得明珠笑眼開。為言塵",
    "X84n1585_002:0677c05": "淨轉生埃。若無直下承當者。孤負闍黎一撲來。佛成",
    "X84n1585_002:0677c06": "道日示眾曰。六載將身艸裏埋。當時有眼幾曾開。果",
    "X84n1585_002:0677c07": "然見得明星現。未到門庭冷似灰。",
    "X84n1585_002:0677c08": "明州天童弁山阡禪師舉李大夫翱參藥山因緣。頌",
    "X84n1585_002:0677c09": "曰。貴耳而賤目。背手抽金鏃。仰面看青天。箭過新羅",
    "X84n1585_002:0677c10": "國。送僧歸鄉偈曰。奮志南方問正因。正因一字不曾",
    "X84n1585_002:0677c11": "聞。七零八落袈裟角。惹得陵霄幾片雲。讚觀音大士",
    "X84n1585_002:0677c12": "偈曰。螺髻屈蟠春島碧。綠衣零亂曉雲寒。尋聲只麼",
    "X84n1585_002:0677c13": "隨流去。說甚真觀清淨觀。",
    "X84n1585_002:0677c14": "蘇州虎丘枯樁曇禪師上堂。舉大梅常禪師問馬祖",
    "X84n1585_002:0677c15": "如何是佛。祖曰即心是佛。師曰。要知馬祖落處麼。水",
    "X84n1585_002:0677c16": "向石邊流出冷。風從華裏過來香。",
    "X84n1585_002:0677c17": "龍溪文禪師示眾。無相無形本寂寥。擬擡眸處轉迢",
    "X84n1585_002:0677c18": "遙。蒲團靜倚無餘事。窗外一聲婆餅焦。",
    "X84n1585_002:0677c19": "蘇州虎丘東山道源禪師福建連江黃氏子。肄業郡",
    "X84n1585_002:0677c20": "之白雲。游歷兩浙。見知識二十餘員。末後到蔣山見",
    "X84n1585_002:0677c21": "浙翁。室中舉即心即佛話有省。出世奉化清涼。遷蘇",
    "X84n1585_002:0677c22": "州虎丘。上堂。拈拄杖曰。德山棒。臨濟喝。總是用過了",
    "X84n1585_002:0677c23": "底閒家潑具。且道虎丘將什麼為人。卓拄杖。不假鉗",
    "X84n1585_002:0677c24": "鎚烹佛祖。慣將折筯攪滄溟。擲拄杖下座。頌蜆子和",
    "X84n1585_002:0678a01": "尚。紙錢堆裏可憐生。臭口纔開便葛藤。蕩盡鬼家窮",
    "X84n1585_002:0678a02": "活計。至今古廟絕人行。建安徐直翁帥三山以雪峯",
    "X84n1585_002:0678a03": "起師。至建寧先孝寺遺偈而化。淳祐九年九月二十",
    "X84n1585_002:0678a04": "九日也。壽五十九。",
    "X84n1585_002:0678a05": "明州大慈芝嵒慧洪禪師越州新昌人。姓朱。誕時母",
    "X84n1585_002:0678a06": "夢前石佛高禪師入臥內。寤而生。師年十六從石佛",
    "X84n1585_002:0678a07": "淨因薙染。謁徑山浙翁。翁問曰汝何處人。師曰越州。",
    "X84n1585_002:0678a08": "翁曰近離甚處。師曰淨慈。翁曰如何是行脚事。師擬",
    "X84n1585_002:0678a09": "議。翁色莊曰。汝前來答我一一分曉。問著行脚事則",
    "X84n1585_002:0678a10": "茫然。為何所礙。師曰今日來見和尚。翁曰念汝新到",
    "X84n1585_002:0678a11": "參堂去。翁遷天童師再參。室中舉不是心不是佛不",
    "X84n1585_002:0678a12": "是物。師曰黃龍行處艸不生。翁曰且喜沒交涉。師曰",
    "X84n1585_002:0678a13": "入水見長人。翁便喝。後應丞相忠獻越王之命出世",
    "X84n1585_002:0678a14": "崇報。上堂。住山懶慢百事無成。教為剩語禪亦強名。",
    "X84n1585_002:0678a15": "擊拂子曰。夜來春睡重。一覺到天明。住石佛上堂。紅",
    "X84n1585_002:0678a16": "塵堆裏四經秋。驗盡諸方盌脫丘。忽地船頭輕撥轉。",
    "X84n1585_002:0678a17": "却來屋裏販揚州。襴衫翻著。曲唱還鄉。坐斷千差。壁",
    "X84n1585_002:0678a18": "立萬仞。直得韶光溢目。故園桃李爭妍。瑞氣騰空。本",
    "X84n1585_002:0678a19": "地風光顯現。若也頓開千眼。何妨把手同歸。其或未",
    "X84n1585_002:0678a20": "然。善財一去無消息。樓閣門開竟日閒。上堂。若論此",
    "X84n1585_002:0678a21": "事如春行大地物物皆春。若是焦芽敗種又爭怪得。",
    "X84n1585_002:0678a22": "臨終書偈曰。六十三年前。六十三年後。臘月火燒山。",
    "X84n1585_002:0678a23": "虗空俱出醜。跏趺而逝。",
    "X84n1585_002:0678a24": "明州壽國夢窗嗣清禪師山陰于氏子。出家於郡之",
    "X84n1585_002:0678b01": "天章。佛涅槃上堂。佛真法身猶若虗空。因甚二月十",
    "X84n1585_002:0678b02": "五日却向雙林樹下做盡死模樣。良久曰。竹影掃階",
    "X84n1585_002:0678b03": "塵不動。月穿潭底水無痕。上堂。舉白雲端和尚曰。若",
    "X84n1585_002:0678b04": "端的得一回汗出。一莖艸上現瓊樓玉殿。若未端的",
    "X84n1585_002:0678b05": "得一回汗出。總有瓊樓玉殿却被一莖艸蓋却。師曰。",
    "X84n1585_002:0678b06": "要知白雲老人落處麼。自從塞北經鏖戰。敢向江南",
    "X84n1585_002:0678b07": "說陣圖。上堂。德山入門便棒。臨濟入門便喝。逼龜成",
    "X84n1585_002:0678b08": "兆終不能靈。寶陀者裏寂然不動感而遂通。良久曰。",
    "X84n1585_002:0678b09": "馬無千里謾追風。上堂。舉曹山辭洞山。洞山曰子向",
    "X84n1585_002:0678b10": "甚麼處去。曹山曰不變異處去。洞山曰不變異處豈",
    "X84n1585_002:0678b11": "有去耶。曹山曰去亦不變異。師曰。雲藏無縫襖。鳥宿",
    "X84n1585_002:0678b12": "不萌枝。上堂。春風如刀。春雨如膏。裁剪不得處。桃華",
    "X84n1585_002:0678b13": "色轉嬌。靈雲一見不疑去。謝郎舞棹更呈橈。上堂。歸",
    "X84n1585_002:0678b14": "宗斬蛇。祕魔擎叉。禾山打鼓。趙州喫茶。十字街頭開",
    "X84n1585_002:0678b15": "舖席。見錢買賣且無賒。上堂。三十年來尋劍客。幾回",
    "X84n1585_002:0678b16": "葉落又抽枝。自從一見桃華後。直至如今更不疑。師",
    "X84n1585_002:0678b17": "曰。尋常春夢無奇特。獨有靈雲說向人。只如玄沙道",
    "X84n1585_002:0678b18": "諦當甚諦當。敢保老兄未徹在。又作麼生。若不同牀",
    "X84n1585_002:0678b19": "睡。焉知被底穿。上堂。萬里無寸艸。頭上漫漫。出門便",
    "X84n1585_002:0678b20": "是艸。脚下漫漫。夜行只管貪明月。不覺和衣渡水寒。",
    "X84n1585_002:0678b21": "育王印禪師法嗣",
    "X84n1585_002:0678b22": "湖州道場別浦法舟禪師甞有魚籃觀音讚曰。月眉",
    "X84n1585_002:0678b23": "斜印海門孤。逐浪隨波不丈夫。雙手向人提掇處。却",
    "X84n1585_002:0678b24": "將魚目換明珠。",
    "X84n1585_002:0678c01": "無極觀禪師題世尊出山像曰。王宮不住箇癡獃。半",
    "X84n1585_002:0678c02": "夜逾城真怪哉。苦行六年誰采你。計窮只得出山來。",
    "X84n1585_002:0678c03": "育王端禪師法嗣",
    "X84n1585_002:0678c04": "明州瑞巖無量崇壽禪師上堂。舉鳥窠和尚因白侍",
    "X84n1585_002:0678c05": "郎問如何是佛法大意。鳥窠曰諸惡莫作眾善奉行。",
    "X84n1585_002:0678c06": "侍郎曰三歲孩兒也解與麼道。鳥窠曰三歲孩兒雖",
    "X84n1585_002:0678c07": "道得。八十老人行不得。頌曰。惡無相貌善無形。皆自",
    "X84n1585_002:0678c08": "心田長養成。不露鋒鋩輕點破。菩提煩惱等空平。因",
    "X84n1585_002:0678c09": "僧問世尊臘月八日正覺山前夜覩明星悟道此意",
    "X84n1585_002:0678c10": "如何。師答以偈曰。明星現處眼皮穿。漢語胡言萬萬",
    "X84n1585_002:0678c11": "千。暴富乞兒休說夢。誰家竈裏火無煙。",
    "X84n1585_002:0678c12": "天童派禪師法嗣",
    "X84n1585_002:0678c13": "明州天寧無鏡徹禪師上堂舉巖頭和尚因僧問浩",
    "X84n1585_002:0678c14": "浩塵中如何辨主。頭曰銅沙鑼裏滿盛油。頌曰。百萬",
    "X84n1585_002:0678c15": "雄兵入漢關。威如猛虎陣如山。單刀直取顏良首。不",
    "X84n1585_002:0678c16": "是關公也大難。",
    "X84n1585_002:0678c17": "鼇峰定禪師讚玄沙和尚偈曰。青蓑不肯換金章。千",
    "X84n1585_002:0678c18": "古風流屬謝郎。釣得錦鱗人不薦。夜寒沙上聽鳴榔。",
    "X84n1585_002:0678c19": "育王堪禪師法嗣",
    "X84n1585_002:0678c20": "饒州薦福無文燦禪師從育王得法。於寶慶三年六",
    "X84n1585_002:0678c21": "月受請住薦福。次遷開先。五年復還薦福。據室。山僧",
    "X84n1585_002:0678c22": "今日開地獄門。普請盡大地人造地獄業證地獄果。",
    "X84n1585_002:0678c23": "若有一人成佛作祖。我誓不成正覺。上堂。拈香畢乃",
    "X84n1585_002:0678c24": "曰。天高地厚日盈月昃。全提半提天地懸隔。燦上座",
    "X84n1585_002:0679a01": "平生只會著衣喫飯。聞人說佛法二字。如風過樹頭。",
    "X84n1585_002:0679a02": "如水澆頑石。今日裂破面門喚作長老。也欲與諸人",
    "X84n1585_002:0679a03": "論說一上。無端冒五六月大熱。行三千里脩途。一時",
    "X84n1585_002:0679a04": "打失了也。雖然賴有拄杖子在。拈拄杖曰。拄杖子試",
    "X84n1585_002:0679a05": "說看。卓一下。清平世界切忌譌言。當晚小參。鼓棹揚",
    "X84n1585_002:0679a06": "帆。駕沒底船橫行海上。神頭鬼面。用無文印勘驗諸",
    "X84n1585_002:0679a07": "方。二千里遠來住山。單單地提持此事。舉拂子。看看",
    "X84n1585_002:0679a08": "印文已露。劃一劃。錦縫已開。若佛若祖若聖若凡。盡",
    "X84n1585_002:0679a09": "向者裏一印印定。直得盡乾坤大地風颯颯地。眾中",
    "X84n1585_002:0679a10": "忽有箇犯眾出來道長老你且莫大驚小怪。我在威",
    "X84n1585_002:0679a11": "音王佛世已證是三昧。又作麼生。以拂子擊禪牀下",
    "X84n1585_002:0679a12": "座。上堂。雲門放洞山三頓棒。黃檗打臨濟三頓棒。減",
    "X84n1585_002:0679a13": "竈添兵傷鹽費醬。一不成單二不成兩。多少蘆華對",
    "X84n1585_002:0679a14": "蓼紅。時人只看絲綸上。上堂。諸佛法門。祖師要妙。夜",
    "X84n1585_002:0679a15": "來四簷雨。說得盛水不漏。汝等諸人若向者裏承當",
    "X84n1585_002:0679a16": "者裏保任。以手搖曳曰。料掉料掉。開爐併謝耆舊踏",
    "X84n1585_002:0679a17": "田上堂。趙州無賓主話。田地穩密底開口便道著。信",
    "X84n1585_002:0679a18": "脚便踏著。若是東西不辨南北不分。未免被人侵疆",
    "X84n1585_002:0679a19": "越界。薦福門下總是田地穩密底人。拈起香匙。放下",
    "X84n1585_002:0679a20": "火筯。一一天真。因甚如此。公驗分明。上堂。臨濟處半",
    "X84n1585_002:0679a21": "杓。末山處半杓。玉本無瑕妄自雕琢。有年無德老睦",
    "X84n1585_002:0679a22": "州。無端拶折雲門脚。端午上堂。符不書。藥不採。起死",
    "X84n1585_002:0679a23": "禁不祥。拈拄杖。幸有者箇在。卓一下。滿院熏風夏日",
    "X84n1585_002:0679a24": "長。人在藕華香世界。開先結夏小參。大華藏海渺無",
    "X84n1585_002:0679b01": "邊際。江河溪澗流入其中。咸失本名。魚龍蝦蟹游泳",
    "X84n1585_002:0679b02": "其中。咸失本性。三世諸佛於中成等正覺。一切眾生",
    "X84n1585_002:0679b03": "於中流浪生死。現前大眾於中成就無功用學。拈拄",
    "X84n1585_002:0679b04": "杖卓一下。開先拄杖子。一口吸乾了也。三世諸佛。一",
    "X84n1585_002:0679b05": "切眾生。現前大眾。畢竟向甚麼處行履。良久。曹溪波",
    "X84n1585_002:0679b06": "浪如相似。無限平人被陸沉。冬至小參。滴水冰生未",
    "X84n1585_002:0679b07": "可歇去。崖崩石裂正好進程。直饒會得一綫長。要且",
    "X84n1585_002:0679b08": "未會長一綫。直饒會得長一綫。要且未會一綫長。所",
    "X84n1585_002:0679b09": "以鄉談相似州縣不同。開先則不然。擾擾匇匇晨雞",
    "X84n1585_002:0679b10": "暮鐘。喚冬作夏。喚夏作冬。一綫短長誰管得。雪霜盡",
    "X84n1585_002:0679b11": "處是春風。再住薦福當晚小參。去去實不去。是法住",
    "X84n1585_002:0679b12": "法位。來來實不來。世間相常住。山僧屈指五載重到",
    "X84n1585_002:0679b13": "東湖。荷盡已無擎雨葢。春風猶在柳梢頭。無一絲毫",
    "X84n1585_002:0679b14": "去來相。無一絲毫新舊相。見則與諸人共見。聞則與",
    "X84n1585_002:0679b15": "諸人共聞。箇中忽有箇出來道。無文將常住物作自",
    "X84n1585_002:0679b16": "己用固有之。你也忒煞忒煞嗄。元來眾中有人在。復",
    "X84n1585_002:0679b17": "舉德山小參不答話鉤在不疑之地。時有僧出著了",
    "X84n1585_002:0679b18": "也。山便打。果然僧曰某甲話也未問因甚便打不識",
    "X84n1585_002:0679b19": "痛癢漢。山曰你是甚處人。第二下銕鎚來也。僧曰新",
    "X84n1585_002:0679b20": "羅人。和聲送出。山曰未跨船舷好與三十棒。雷聲浩",
    "X84n1585_002:0679b21": "大雨點全無。大眾。大小德山龍頭蛇尾。却引者僧向",
    "X84n1585_002:0679b22": "艸窠裏頭出頭沒。當時待他道某甲話也未問因甚",
    "X84n1585_002:0679b23": "打某甲。脚跟下痛與三十。何故。為人須為徹。上堂。風",
    "X84n1585_002:0679b24": "蕭蕭。雨蕭蕭。天高地厚。水闊山遙。達磨大師無端游",
    "X84n1585_002:0679c01": "梁歷魏。二祖大師平白失了一臂。水潦和尚不合喫",
    "X84n1585_002:0679c02": "馬大師一踏。天下大禪師枉自喫了。四藤條說著。令",
    "X84n1585_002:0679c03": "人恨不消。上堂。佛祖未興時。天然一句子。不東不西",
    "X84n1585_002:0679c04": "不橫不豎。衲僧家東齩西嚼。從朝至暮。橫也無柰何。",
    "X84n1585_002:0679c05": "豎也無柰何。拍膝一下。若向者裏進得一步。自然和",
    "X84n1585_002:0679c06": "聲送出。兩手分付。若祇向冊子上學得來。印板上脫",
    "X84n1585_002:0679c07": "將去。山無重數。水無重數。結夏上堂。百不知。百不會。",
    "X84n1585_002:0679c08": "飽喫飯。熟打睡。要得尅期取證。須證如是三昧。師嘗",
    "X84n1585_002:0679c09": "與其友知無聞書曰。住院何足道哉。近年敕差堂除",
    "X84n1585_002:0679c10": "者何限。可挂齒牙者能幾人。使吾有口可以吞三世",
    "X84n1585_002:0679c11": "諸佛。則曲彔牀終身不坐又何慊。無聞以為。何如某",
    "X84n1585_002:0679c12": "昔者入眾。見識字人多不修細行。遂決意不作書記。",
    "X84n1585_002:0679c13": "諸老據位稱師者。又多看不上眼。遂無意出世。今皆",
    "X84n1585_002:0679c14": "不遂其初矣。住院十年名為長老。只是舊時燦上座。",
    "X84n1585_002:0679c15": "飲食起居與堂僧無異。相從衲子歲不下百數十人。",
    "X84n1585_002:0679c16": "遇五日撾鼓陞堂。以平時在諸老間所得細大法門。",
    "X84n1585_002:0679c17": "隨分東語西話斷。不敢以脫空語籠罩學者。亦不敢",
    "X84n1585_002:0679c18": "以過頭語欺謾學者。說到無巴鼻無滋味處。欣然自",
    "X84n1585_002:0679c19": "笑。聽者不必解笑也。士大夫多相知。然所知者不過",
    "X84n1585_002:0679c20": "謂其讀書也能文也。解起廢也。硬脊梁也。葢膽毛幾",
    "X84n1585_002:0679c21": "莖則知者鮮矣。",
    "X84n1585_002:0679c22": "何山清禪師法嗣",
    "X84n1585_002:0679c23": "福州雪峯北山信禪師頌佛成道曰。六年凍得眼無",
    "X84n1585_002:0679c24": "光。一見明星雪後霜。擔水出山頻喚賣。不知江海白",
    "X84n1585_002:0680a01": "茫茫。",
    "X84n1585_002:0680a02": "天童觀禪師法嗣",
    "X84n1585_002:0680a03": "蘇州虎丘[仁二+幼]堂善濟禪師題魚籃觀音像贊曰。雲鬢",
    "X84n1585_002:0680a04": "濃粧苦強顏。為他閒事入塵寰。攜來活底無人買。只",
    "X84n1585_002:0680a05": "作尋常死貨看。",
    "X84n1585_002:0680a06": "越州天衣嘯嵒文蔚禪師上堂。舉雲門和尚示眾曰。",
    "X84n1585_002:0680a07": "人人盡有光明在。看時不見暗昏昏。作麼生是諸人",
    "X84n1585_002:0680a08": "自己光明。自代曰。廚庫山門。又曰好事不如無。頌曰。",
    "X84n1585_002:0680a09": "人人盡有光明在。看時不見暗昏昏。踢倒山門與廚",
    "X84n1585_002:0680a10": "庫。此時明暗自然分。",
    "X84n1585_002:0680a11": "柏嵒凝和尚作破衲頌曰。零零落落幾經年。信手拈",
    "X84n1585_002:0680a12": "來搭半肩。午夜定回和束倒。箇中消息許誰傳。",
    "X84n1585_002:0680a13": "華藏純菴善淨禪師上堂。舉六祖風旛話。頌曰。不是",
    "X84n1585_002:0680a14": "風兮不是旛。白雲盡處見青山。可憐無限英靈漢。開",
    "X84n1585_002:0680a15": "眼堂堂入死關。",
    "X84n1585_002:0680a16": "天童穎禪師法嗣",
    "X84n1585_002:0680a17": "杭州徑山荊叟如珏禪師婺州人。初見癡鈍。一日室",
    "X84n1585_002:0680a18": "中埀語如何是佛。師遽曰爛東瓜。復呈頌曰。如何是",
    "X84n1585_002:0680a19": "佛爛東瓜。齩著冰霜透齒牙。根蔕雖然無窖子。一年",
    "X84n1585_002:0680a20": "一度一開華。又甞作偈寄呈癡鈍曰。鍾山白刃赤身",
    "X84n1585_002:0680a21": "挨。幾度曾經被活埋。一自人亡家破後。了知無位可",
    "X84n1585_002:0680a22": "安排。住後歲旦上堂。新歲擊新鼓。普施新法雨。萬物",
    "X84n1585_002:0680a23": "盡從新。一一就規矩。普賢大士忻歡。乘時打開門戶。",
    "X84n1585_002:0680a24": "放出白象王。徧地無尋處。拈拄杖。惟有者箇不屬故",
    "X84n1585_002:0680b01": "新。等閒開口吞却法身。擲下拄杖。是什麼。千年桃核",
    "X84n1585_002:0680b02": "裏。元是舊時仁。結夏小參。我此一宗正令全提。如暴",
    "X84n1585_002:0680b03": "風卒雨鼓蕩無前。石火電光追奔不及。舉意即迷源。",
    "X84n1585_002:0680b04": "擡眸已錯過。不是目前法。莫生種種心。縱汝三種互",
    "X84n1585_002:0680b05": "修尅期取證。第二頭第三首。萬拄千撐轉見氣急。殊",
    "X84n1585_002:0680b06": "不知髑髏未具己眼。先明呱地一聲。千了萬當。然雖",
    "X84n1585_002:0680b07": "如是。親證者萬無一二。錯會者數有河沙。佛成道頌",
    "X84n1585_002:0680b08": "曰。六年雪嶺方成道。打失從前鬼眼睛。滿面慚惶無",
    "X84n1585_002:0680b09": "著處。至今生怕見明星。",
    "X84n1585_002:0680b10": "福州雪峯大夢德因禪師作布袋和尚贊曰。杖挑布",
    "X84n1585_002:0680b11": "袋走紅塵。底事何曾見得親。業識茫茫無本據。不知",
    "X84n1585_002:0680b12": "開口笑何人。",
    "X84n1585_002:0680b13": "金山奇禪師法嗣",
    "X84n1585_002:0680b14": "杭州靈隱高原祖泉禪師舉鏡清在雪峯一日普請",
    "X84n1585_002:0680b15": "次。峯曰溈山道見色便見心還有過也無。清曰古人",
    "X84n1585_002:0680b16": "為什麼事。峯曰雖然如是我要共你商量。清曰若與",
    "X84n1585_002:0680b17": "麼不如某甲钁地去。師拈曰。雪峯探竿在手影艸隨",
    "X84n1585_002:0680b18": "身。若不是鏡清普請幾乎狼藉。又舉九祖伏馱密多",
    "X84n1585_002:0680b19": "尊者問八祖佛馱難提尊者。父母非我親誰是最親",
    "X84n1585_002:0680b20": "者。諸佛非我道誰是最道者。頌曰。父母分明非我親。",
    "X84n1585_002:0680b21": "祖師肝膽向人傾。直下若能親薦得。優曇華發火中",
    "X84n1585_002:0680b22": "春。贈黃漢嶺開接待偈曰。路繞懸崖萬仞頭。行人到",
    "X84n1585_002:0680b23": "此一場愁。驀然得箇休歇處。重疊關山信脚遊。",
    "X84n1585_002:0680b24": "萬壽觀禪師法嗣",
    "X84n1585_002:0680c01": "隆興府黃龍無門慧開禪師杭州梁渚人。族姓梁。母",
    "X84n1585_002:0680c02": "宋氏。禮天龍肱和尚受業。參月林於萬壽。林令看無",
    "X84n1585_002:0680c03": "字話。經六年迥無入處。乃奮志自誓曰。若去睡眠爛",
    "X84n1585_002:0680c04": "却我身。每至困時廊下行道。以頭向露柱磕。一日在",
    "X84n1585_002:0680c05": "法座邊忽聞齋鼓聲有省。述偈曰。青天白日一聲雷。",
    "X84n1585_002:0680c06": "大地羣生眼豁開。萬象森羅齊稽首。須彌[跳兆+孛]跳舞三",
    "X84n1585_002:0680c07": "臺。次日入室欲通所得。林遽曰何處見神見鬼了也。",
    "X84n1585_002:0680c08": "師便喝。林亦喝。師又喝。自此機用脗合。嘉定十一年",
    "X84n1585_002:0680c09": "出世安吉報國。次遷隆興天寧黃龍翠巖蘇之開元",
    "X84n1585_002:0680c10": "靈巖鎮江焦山金陵保寧。淳祐六年奉旨開山護國",
    "X84n1585_002:0680c11": "仁皇寺。上堂。若人識得心。大地無寸土。古人恁麼道。",
    "X84n1585_002:0680c12": "黃龍即不然。若人識得心。大地盡是土。上堂。是非長",
    "X84n1585_002:0680c13": "短耳邊風。切莫於中覓異同。要得八風吹不動。放教",
    "X84n1585_002:0680c14": "心地等虗空。慈受老人只解順水張帆。不能逆風把",
    "X84n1585_002:0680c15": "拕。黃龍又且不然。是非都去了。是非裏薦取。何故聻。",
    "X84n1585_002:0680c16": "幾度黑風翻大浪。未曾聞道釣舟傾。上堂。三分光陰",
    "X84n1585_002:0680c17": "二早過。懷州牛喫禾。靈臺一點不揩磨。益州馬腹脹。",
    "X84n1585_002:0680c18": "貪生逐日區區去。天下覓醫人。喚不回頭爭柰何。灸",
    "X84n1585_002:0680c19": "豬左膊上。於斯薦得參學事畢。其或未然。拈拄杖。請",
    "X84n1585_002:0680c20": "木上座與諸人說破。卓拄杖下座。上堂。趙州和尚道。",
    "X84n1585_002:0680c21": "南來者與他下載。北來者與他上載。大似世情看冷",
    "X84n1585_002:0680c22": "暖。人面逐高低。慈受和尚道。南來者與他一面笑。北",
    "X84n1585_002:0680c23": "來者與他一面笑。大似歡喜廝殺笑裏有刀。若是焦",
    "X84n1585_002:0680c24": "山又且不然。南來者以平常待之。北來者以平常待",
    "X84n1585_002:0681a01": "之。也不瞋也不笑。也無下也無高。何故。清平世界不",
    "X84n1585_002:0681a02": "用干戈。作朝陽偈曰。寒時急用底物。趂暖著些鍼綫。",
    "X84n1585_002:0681a03": "忽然臘月到來。免致脚忙手亂。對月偈曰。始見些兒",
    "X84n1585_002:0681a04": "光影。要了末後一段。若是無門拳頭。不打者般鈍漢。",
    "X84n1585_002:0681a05": "師晚年倦于槌拂。菴居西湖之上。參學者猶眾。理宗",
    "X84n1585_002:0681a06": "召入選德殿說法。祈雨感應。敕賜金襴法衣。佛眼之",
    "X84n1585_002:0681a07": "號。",
    "X84n1585_002:0681a08": "興化府囊山孤峯德秀禪師福州連江陳氏子。於蘇",
    "X84n1585_002:0681a09": "之寒山祝髮。上堂。舉僧問雪峯如何是第一句。峯良",
    "X84n1585_002:0681a10": "久。僧舉似長生。生曰此是第二句。雪峯令僧問生如",
    "X84n1585_002:0681a11": "何是第一句。生曰蒼天蒼天。師曰。二大老與麼淚出",
    "X84n1585_002:0681a12": "痛腸。若是第一句要且未夢見在。忽有人問怡山如",
    "X84n1585_002:0681a13": "何是第一句。只向他道劍去久矣。上堂。舉真淨和尚",
    "X84n1585_002:0681a14": "曰。頭陀石被莓苔裹。擲筆峯遭薜茘纏。羅漢寺裏一",
    "X84n1585_002:0681a15": "年度三箇行者。歸宗寺裏參退喫茶。大眾要會麼。聽",
    "X84n1585_002:0681a16": "取一頌。天晴日頭出。雨落地下溼。盡情都說了。只恐",
    "X84n1585_002:0681a17": "信不及。",
    "X84n1585_002:0681a18": "潭州石霜竹巖玅印禪師進賢人。族萬氏。受業於龍",
    "X84n1585_002:0681a19": "塘紹曇。徧叩諸方。後抵蘇州萬壽謁月林。一日入室",
    "X84n1585_002:0681a20": "次。林問如何是祖師西來意。師曰老鼠齩破燈盞。林",
    "X84n1585_002:0681a21": "頷之。歷住數剎。後移石霜。作對月看經偈曰。未動舌",
    "X84n1585_002:0681a22": "頭文彩露。五千餘卷一時周。若言待月重開卷。敢保",
    "X84n1585_002:0681a23": "驢年未徹頭。師晚年築菴曰紫霞。丞相趙公葵燕居",
    "X84n1585_002:0681a24": "里第。甞延師問。道寶祐三年八月二十三日示疾。書",
    "X84n1585_002:0681b01": "偈曰。六十九年一場大夢。歸去來兮。珍重珍重。書畢",
    "X84n1585_002:0681b02": "泊然而逝墖於紫霞。",
    "X84n1585_002:0681b04": "續燈存稾卷第二"
}