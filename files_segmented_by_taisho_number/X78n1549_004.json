{
    "X78n1549_004:0253a10": "淨土聖賢錄卷四",
    "X78n1549_004:0253a12": "往生比邱第三之三",
    "X78n1549_004:0253a13": "齊玉",
    "X78n1549_004:0253a14": "齊玉。姓莫。霅川人。早歲出家。日記數千言。始參祥符",
    "X78n1549_004:0253a15": "神智。後依慈辯。受一心三觀之旨。出居苕溪寶藏寺。",
    "X78n1549_004:0253a16": "每歲終。大興淨業社。遷橫山。立丈六像。率道俗修行。",
    "X78n1549_004:0253a17": "中夜告眾曰。我輩未念佛時。作諸不善。其罪無量。犯",
    "X78n1549_004:0253a18": "一吉羅。尚受九百千歲地獄之苦。況犯篇聚重罪乎。",
    "X78n1549_004:0253a19": "唯有一心念佛。則念念中能滅八十億劫生死之罪。",
    "X78n1549_004:0253a20": "庶得出離地獄。成就莊嚴。況父母生我。令我出家。唯",
    "X78n1549_004:0253a21": "望度脫。以報重恩。若破戒墮陷。何以為人。何以為子。",
    "X78n1549_004:0253a22": "大眾聞者。無不傾誠懺悔。舉身自撲。或損額失聲。宣",
    "X78n1549_004:0253a23": "和六年。遷居上竺。嘗中夜頂像行道。有僧失規。責之",
    "X78n1549_004:0253a24": "曰。汝無知。乃畜生耳。已而悔曰。彼雖不肖。呵以畜生。",
    "X78n1549_004:0253b01": "有玷三寶。自是對佛悔過者三年。建炎元年秋。謂首",
    "X78n1549_004:0253b02": "座修慧曰。牀前多寶塔現。非吾願也。所願見阿彌陀",
    "X78n1549_004:0253b03": "佛耳。可為我集眾念佛。首座鳴鐘集眾。僧至百餘人。",
    "X78n1549_004:0253b04": "玉舉首加敬曰。佛來也。端坐合掌而化(佛祖統紀)。",
    "X78n1549_004:0253b05": "蘊齊",
    "X78n1549_004:0253b06": "蘊齊。字清辯。姓周。錢塘人。幼試經得度。傳教觀於法",
    "X78n1549_004:0253b07": "明會賢師。嘗患疫。百藥不治。遂力課觀音尊號。夢一",
    "X78n1549_004:0253b08": "女人以鑿開其胸。易其心。以手摩之。患即愈。疇昔所",
    "X78n1549_004:0253b09": "覽靡不通曉。走筆成章。率歸典雅。歷主蘇杭諸方丈。",
    "X78n1549_004:0253b10": "晚歸常熟上方。建炎四年正月。集眾諷彌陀經。稱佛",
    "X78n1549_004:0253b11": "號而化。茶毗獲舍利。起塔上方(佛祖統紀)。",
    "X78n1549_004:0253b12": "道言",
    "X78n1549_004:0253b13": "道言。會稽人。靈芝元照之弟子也。專修淨業。臨終數",
    "X78n1549_004:0253b14": "日前。見二神人長丈餘。謂言何不繫念。於是大集道",
    "X78n1549_004:0253b15": "俗。稱佛名三晝夜。將畢。自昇座說法。為眾懺悔。至曉。",
    "X78n1549_004:0253b16": "即座而化(佛祖統紀)。",
    "X78n1549_004:0253b17": "元肇",
    "X78n1549_004:0253b18": "元肇。姓陸。明州人。蚤歲習律。閱大藏。誦蓮經萬部。又",
    "X78n1549_004:0253b19": "刺血書蓮經一部。律宗諸疏三部。建炎四年。金兵破",
    "X78n1549_004:0253b20": "明州。肇時住湖心寺。金兵強之北行。至南徐。謂左右",
    "X78n1549_004:0253b21": "曰。吾將西歸矣。即聞笙歌聲。西望念佛而化(佛祖統紀)。",
    "X78n1549_004:0253b22": "思淨",
    "X78n1549_004:0253b23": "思淨。姓喻。錢塘人。受法華於德藏瑛法師。既悟厥旨。",
    "X78n1549_004:0253b24": "復潛心淨觀。專志念佛。日課觀經。大觀初。於府治北",
    "X78n1549_004:0253c01": "關創精舍。飯僧三百萬。因擴舍為寺。接待僧侶。宣和",
    "X78n1549_004:0253c02": "初。遇亂。直造賊壘。願以身代一城之命。賊悚然。為之",
    "X78n1549_004:0253c03": "少戢。素善畫佛。每畫。先於淨室念佛。注想久之。乃下",
    "X78n1549_004:0253c04": "筆。一日畫丈六像。忽見佛光。良久乃滅。眾皆瞻禮。世",
    "X78n1549_004:0253c05": "因呼為喻彌陀。或問淨何不參禪。答曰。平生只解念",
    "X78n1549_004:0253c06": "彌陀不解參禪可奈何。但得五湖風月在。太平不用",
    "X78n1549_004:0253c07": "起干戈。紹興七年冬。端坐想佛。經七日。忽起然香供",
    "X78n1549_004:0253c08": "佛。歸坐跏趺而化。頂上經七日猶暖。異香不散(佛祖",
    "X78n1549_004:0253c09": "統紀西湖高僧事略)。",
    "X78n1549_004:0253c10": "如湛",
    "X78n1549_004:0253c11": "如湛。姓焦。永嘉人。母夢見寶塔而湛生。幼試法華得",
    "X78n1549_004:0253c12": "度。依車溪卿法師。後參慧覺玉法師於橫山。晝夜體",
    "X78n1549_004:0253c13": "究。盡通教觀。初主車溪壽聖寺。講餘課法華經一部。",
    "X78n1549_004:0253c14": "佛號二萬聲。有求為知事者。不見用。其人懷憾。挾刃",
    "X78n1549_004:0253c15": "入室。見達官滿座。惶恐而退。次夜復入。則昏暗無路。",
    "X78n1549_004:0253c16": "又一夕復入。則見湛分身十餘。皆同一狀。遂駭走。其",
    "X78n1549_004:0253c17": "後私以告人。人亦以是神之。湛少睡。夏月坐草莽中。",
    "X78n1549_004:0253c18": "口誦法華。袒身施蚊。門人謂湛年高。宜少息。湛曰。翾",
    "X78n1549_004:0253c19": "飛之類。安得妙乘。所冀啜我血。開我經。以結淨緣耳。",
    "X78n1549_004:0253c20": "後人表其處為餧蚊臺。晚歲謝事。閒居小庵。日熏淨",
    "X78n1549_004:0253c21": "業。紹興十年七月。念佛如常。端坐而化。闍維。得五色",
    "X78n1549_004:0253c22": "舍利。著有淨業記釋觀經疏等書(佛祖統紀)。",
    "X78n1549_004:0253c23": "宗利",
    "X78n1549_004:0253c24": "宗利。姓高。會稽人。七歲。受業於天華。既具戒。往蘇州",
    "X78n1549_004:0254a01": "依神悟。即入普賢懺室。要期三載。忽夢亡母謝曰。蒙",
    "X78n1549_004:0254a02": "汝懺功。已生善處。又見普賢從空而過。懺畢。復往靈",
    "X78n1549_004:0254a03": "芝謁大智律師。增受戒法。嘗於定中神遊淨土。見寶",
    "X78n1549_004:0254a04": "池蓮華寶林境界。尋詣新城碧沼寺。專修念佛三昧。",
    "X78n1549_004:0254a05": "閱十年。復遊天台雁蕩天封。皆建淨土道場。晚歸天",
    "X78n1549_004:0254a06": "華。建無量壽佛閣。建炎末。入道味山。題所居曰一相",
    "X78n1549_004:0254a07": "庵。紹興十四年正月。謂弟子曰。吾見白蓮華徧滿空",
    "X78n1549_004:0254a08": "中。越三日。復曰。佛來矣。即書偈曰。吾年九十頭雪白。",
    "X78n1549_004:0254a09": "世上應無百年客。一相道人歸去來。金臺坐斷乾坤",
    "X78n1549_004:0254a10": "窄。端坐而逝。是日近山人見異僧滿山。不知所自云",
    "X78n1549_004:0254a11": "(佛祖統紀)。",
    "X78n1549_004:0254a12": "道琛",
    "X78n1549_004:0254a13": "道琛。姓彭。溫州樂清人。年十八。受具戒。初學律儀。已",
    "X78n1549_004:0254a14": "而從淵師於法明寺。微言妙旨。一聞便領。尋主廣濟",
    "X78n1549_004:0254a15": "寺。遷廣慈。建炎三年。勅主資福院。賜號圓辯。專修念",
    "X78n1549_004:0254a16": "佛三昧。作唯心淨土說。略云。或問唯心淨土。本性彌",
    "X78n1549_004:0254a17": "陀。為當往生。為即心是。若往生者。何謂唯心。若即心",
    "X78n1549_004:0254a18": "是。何故經云過十萬億佛土邪。答曰。當知十界四土。",
    "X78n1549_004:0254a19": "若淨若穢。不離我心。此但直具而已。若達全具為徧。",
    "X78n1549_004:0254a20": "徧彼生佛。彼彼生佛。互徧亦爾。趣舉一法。是法界之",
    "X78n1549_004:0254a21": "大都。互具各具。互融互攝。參而不雜。離亦不分。一多",
    "X78n1549_004:0254a22": "自在。不相留礙。夫如是者。豈有娑婆釋迦樂邦彌陀",
    "X78n1549_004:0254a23": "而離我心邪。故輔行曰。學者縱知內心具三千法。不",
    "X78n1549_004:0254a24": "知我心徧彼三千。彼彼三千。互徧亦爾。苟順凡情。生",
    "X78n1549_004:0254b01": "內外見。應照理體。本無四性。心佛眾生。三無差別。今",
    "X78n1549_004:0254b02": "更以譬喻顯之。如彼帝釋殿上。千珠寶網。眾珠之影。",
    "X78n1549_004:0254b03": "映在一珠。一珠具足眾珠。彼彼千珠。互映亦爾。現前",
    "X78n1549_004:0254b04": "一心。即是千珠中一。彼彌陀佛土。亦是千珠中一。所",
    "X78n1549_004:0254b05": "有十界眾生。趣舉一界皆是千珠中一。既我一珠能",
    "X78n1549_004:0254b06": "映眾珠。我心之外無復眾珠。則離我心外無別淨土。",
    "X78n1549_004:0254b07": "何故爾邪。以釋迦亦是一珠。既舉一全收。豈心外有",
    "X78n1549_004:0254b08": "法。故曰唯心淨土。本性彌陀也。若爾唯心而已。何云",
    "X78n1549_004:0254b09": "淨土。須知體非因果。一念唯心。迷悟既殊。因果宛爾。",
    "X78n1549_004:0254b10": "彌陀果悟。我等因迷。忻厭心生。順佛勸往。故云唯心。",
    "X78n1549_004:0254b11": "又稱淨土矣。然則既有取捨忻厭。莫成虗偽邪。曰。當",
    "X78n1549_004:0254b12": "知圓人。捨則捨穢究盡。三土九界皆捨。取則取淨窮",
    "X78n1549_004:0254b13": "原。直取上品寂光。故妙宗曰。取捨若極。與不取捨。亦",
    "X78n1549_004:0254b14": "非異轍。良由寂光不離三土。十界只是四土耳。若以",
    "X78n1549_004:0254b15": "四眼二智觀之。則萬像森羅。三土九界須捨。若以佛",
    "X78n1549_004:0254b16": "眼觀之。則真空冥寂。非離三土九界。別有寂光。非寂",
    "X78n1549_004:0254b17": "光外。別有娑婆。如古德曰。只緣即心是佛。須假修行",
    "X78n1549_004:0254b18": "者。乃此意也。若了唯心本性。只一三千融妙之法。十",
    "X78n1549_004:0254b19": "萬遐方。皆不為礙。何以故。以心具故。以三千故。以融",
    "X78n1549_004:0254b20": "攝故。故得如斯。以上略提梗槩。若欲深證此理。須除",
    "X78n1549_004:0254b21": "情想。一日禪定中。見一老僧坐禪榻上。顧謂琛曰。吾",
    "X78n1549_004:0254b22": "四明法智也。琛驚喜作禮。問曰。道琛於一家法相。未",
    "X78n1549_004:0254b23": "能通達。乞垂指教。老僧首肯之。覺而心地豁然。慧辯",
    "X78n1549_004:0254b24": "日進。自是言教觀者皆稟焉。紹興十二年。主南湖。行",
    "X78n1549_004:0254c01": "法華三昧。感普賢放光。建淨土繫念會。於月二十三",
    "X78n1549_004:0254c02": "日。集道俗念佛至萬人。二十三年十二月十六日。集",
    "X78n1549_004:0254c03": "眾諷觀經。晝夜不絕。眾聞異香盈室。琛曰。佛來接我。",
    "X78n1549_004:0254c04": "即沐浴更衣。書偈曰。唯心淨土。本無迷悟。一念不生。",
    "X78n1549_004:0254c05": "即入初住。令諷安樂行品。未終。嗒然坐逝。留龕彌月。",
    "X78n1549_004:0254c06": "貌如生(佛祖統紀樂邦文類)。",
    "X78n1549_004:0254c07": "子元",
    "X78n1549_004:0254c08": "子元。平江崑山人。茅氏子。母柴氏。夜夢一佛入門。次",
    "X78n1549_004:0254c09": "旦生元。因名佛來。投延祥寺出家。習止觀。定中聞鴉",
    "X78n1549_004:0254c10": "聲大悟。自後棲心安養。自號萬事休。逆順境中。未嘗",
    "X78n1549_004:0254c11": "動念。慕廬山遠公蓮社遺風。勸人皈依三寶。受持五",
    "X78n1549_004:0254c12": "戒。念阿彌陀佛五聲。以證五戒。普結淨緣。欲令世人",
    "X78n1549_004:0254c13": "淨五根得五力出五濁也。乃集大藏要言。編成晨朝",
    "X78n1549_004:0254c14": "懺儀。代為法界眾生。禮佛懺悔。期生安養。後往澱山",
    "X78n1549_004:0254c15": "湖。創立白蓮懺堂。同修淨業。述圓融四土三觀選佛",
    "X78n1549_004:0254c16": "圖。開示蓮宗眼目。又作勸人發願偈云。萬法從心生。",
    "X78n1549_004:0254c17": "萬法從心滅。我佛大沙門。常作如是說。持戒無信願。",
    "X78n1549_004:0254c18": "不得生淨土。唯得人天福。福盡受輪迴。輾轉難脫離。",
    "X78n1549_004:0254c19": "看經無慧眼。不識佛深意。後世得聰明。亂心難出離。",
    "X78n1549_004:0254c20": "不如念佛好。現世無名利。行坐不多羅。則是阿彌陀。",
    "X78n1549_004:0254c21": "發願持戒力。迴向生樂國。如是各行持。千中不失一。",
    "X78n1549_004:0254c22": "釋迦金口說。彌陀親攝受。諸佛皆護念。諸天善護持。",
    "X78n1549_004:0254c23": "見此念佛人。與佛不相遠。應當坐道場。轉於大法輪。",
    "X78n1549_004:0254c24": "普度無邊眾。譬如貧家女。腹孕轉輪王。諸天常愛護。",
    "X78n1549_004:0255a01": "貧女自不知。腹中有貴子。今此念佛人。其意亦如是。",
    "X78n1549_004:0255a02": "憶佛常念佛。不久當成佛。諸佛善護持。其人自不知。",
    "X78n1549_004:0255a03": "我當生淨土。却要來後世。再得生人中。譬如貧人家。",
    "X78n1549_004:0255a04": "地內有伏藏。藏神常守護。不令其有失。貧人自不知。",
    "X78n1549_004:0255a05": "家內有寶藏。逐日趁客作。求衣食自濟。今此念佛人。",
    "X78n1549_004:0255a06": "其意亦如是。不知念佛人。具足如來藏。自說我無分。",
    "X78n1549_004:0255a07": "反要生人中。譬如病人家。自有真妙藥。不知妙藥性。",
    "X78n1549_004:0255a08": "不能自治病。每日牀枕邊。痛苦受無量。今此念佛人。",
    "X78n1549_004:0255a09": "其意亦如是。不知念佛心。能滅貪嗔癡。能為大醫王。",
    "X78n1549_004:0255a10": "能為大寶藏。利濟一切人。能為大法王。覆護一切眾。",
    "X78n1549_004:0255a11": "將謂是凡夫。不得生淨土。且自持齋戒。後世願為人。",
    "X78n1549_004:0255a12": "輾轉更修行。方可生彼國。多見修行人。常作如是說。",
    "X78n1549_004:0255a13": "不稱彌陀願。不合淨土經。邪見障覆心。畢竟難出離。",
    "X78n1549_004:0255a14": "非是他人障。皆是自障心。今世不得生。一蹉是百蹉。",
    "X78n1549_004:0255a15": "勸汝修行人。信我如來說。佛無不實語。豈是虗誑言。",
    "X78n1549_004:0255a16": "但當自精勤。一心求淨土。因風吹於火。用力不消多。",
    "X78n1549_004:0255a17": "幸有念佛心。回願超三界。逢寶不取寶。遇食苦長飢。",
    "X78n1549_004:0255a18": "咄哉大丈夫。不見真實意。我今略勸讚。輾轉傳與人。",
    "X78n1549_004:0255a19": "代我廣流通。作於如來使。真是諸佛子。真名報佛恩。",
    "X78n1549_004:0255a20": "普願如說行。同生極樂國。乾道二年。詔至德壽殿。演",
    "X78n1549_004:0255a21": "說淨土法門。賜號慈照宗主。三月二十三日。於鐸城",
    "X78n1549_004:0255a22": "倪普建宅。告諸徒曰。吾化緣已畢。時當行矣。合掌辭",
    "X78n1549_004:0255a23": "眾。奄然示寂。二十七日茶毗。舍利無數。嘗集彌陀節",
    "X78n1549_004:0255a24": "要行於世(蓮宗寶鑑)。",
    "X78n1549_004:0255b01": "妙雲",
    "X78n1549_004:0255b02": "妙雲。字慈室。姓楊。明州人。受業於清修久法師。通達",
    "X78n1549_004:0255b03": "教觀。紹興十九年。繼主清修。歷慈溪南湖。尋退處溪",
    "X78n1549_004:0255b04": "口吳氏庵。一旦往別吳君。歸而沐浴趺坐。謂侍人曰。",
    "X78n1549_004:0255b05": "吾有瓣香藏之三十年矣。擬臨終焚之。用報佛恩。今",
    "X78n1549_004:0255b06": "正其時。吾將有行矣。及香烟正熾。起白佛陳請求歸",
    "X78n1549_004:0255b07": "安養。合掌就座而化(佛祖統紀)。",
    "X78n1549_004:0255b08": "睎顏",
    "X78n1549_004:0255b09": "睎顏。字聖徒。明州奉化人。幼試經得度。從久法師受",
    "X78n1549_004:0255b10": "觀法。文藻高妙。後進愛慕。晚歲自省餘習未淨。乃住",
    "X78n1549_004:0255b11": "桃原厲氏庵。專志念佛十餘年。謂人曰。淨土之道。豈",
    "X78n1549_004:0255b12": "有一法可得。但於修中不見一法。則寂光上品。無證",
    "X78n1549_004:0255b13": "而證。扁所居小軒曰憶佛。嘗步菜畦。見諸蟲咂食。懼",
    "X78n1549_004:0255b14": "傷物命。不復茹蔬。唯買海苔以供朝夕。臨終預別道",
    "X78n1549_004:0255b15": "俗。沐浴更衣。西向作觀。忽稱佛來。合掌而化(佛祖統紀)。",
    "X78n1549_004:0255b16": "道因",
    "X78n1549_004:0255b17": "道因。字草庵。姓薛。明州人。十七受具戒。從學於明智",
    "X78n1549_004:0255b18": "立法師。已而徧歷講壇。屢參禪室。讀四明十不二門",
    "X78n1549_004:0255b19": "指要鈔。有省。遂遙禮法智為師。歷主永明寶雲廣受",
    "X78n1549_004:0255b20": "治平。晚主延慶。乾道三年四月十七日。別徒眾曰。華",
    "X78n1549_004:0255b21": "嚴世界。洞徹湛明。甚適我懷。今將行矣。乃令舉所述",
    "X78n1549_004:0255b22": "彌陀讚曰。無邊剎海海涵空。海空全是蓮華宮。蓮宮",
    "X78n1549_004:0255b23": "周徧徧空漏。空海獨露彌陀容。阿彌陀佛不生滅。難",
    "X78n1549_004:0255b24": "覓難拈水中月。絕非離句如是身。如是感通如是說。",
    "X78n1549_004:0255c01": "我與彌陀本不二。妄覺潛生忽成異。從今掃盡空有",
    "X78n1549_004:0255c02": "塵。父子天然兩相值。誓修三福勤六念。身口意業無",
    "X78n1549_004:0255c03": "瑕玷。我今以此念彌陀。不見彌陀終不厭。讚畢。隨眾",
    "X78n1549_004:0255c04": "唱佛數百。諷觀經至上品上生。即斂念坐脫。越三日。",
    "X78n1549_004:0255c05": "頂足皆暖(佛祖統紀)。",
    "X78n1549_004:0255c06": "有朋",
    "X78n1549_004:0255c07": "有朋。字牧庵。金華人。性強記。謁車溪卿法師。晝夜叩",
    "X78n1549_004:0255c08": "請。盡得其道。主仙潭。講止觀。時天衣持師分衛至境。",
    "X78n1549_004:0255c09": "入寺就聽。竦然曰。我所未聞。設禮而去。湖人薛氏婦",
    "X78n1549_004:0255c10": "早沒。時見形於室。其家為齋千僧。誦金剛般若。請朋",
    "X78n1549_004:0255c11": "演說經旨。婦憑語曰。謝翁婆一卷經。今得解脫矣。翁",
    "X78n1549_004:0255c12": "問千僧同誦。何言一卷。答曰。朋法師所誦者是。徙能",
    "X78n1549_004:0255c13": "仁。晚主延慶。開講日盛。乾道四年十二月三日。坐青",
    "X78n1549_004:0255c14": "玉軒。請行人諷觀經。至真法身觀。令大眾唱佛名。留",
    "X78n1549_004:0255c15": "偈坐逝(佛祖統紀)。",
    "X78n1549_004:0255c16": "惟月",
    "X78n1549_004:0255c17": "惟月。不詳其所出。居諸暨化城。明律學。修淨業。一日",
    "X78n1549_004:0255c18": "有異僧來迎。後二日微疾。急呼同住僧道寧曰。吾見",
    "X78n1549_004:0255c19": "阿彌陀佛高八丈。駐空中。可以行矣。言訖而化(佛祖統紀)。",
    "X78n1549_004:0255c20": "思敏",
    "X78n1549_004:0255c21": "思敏。不詳其所出。依靈芝照律師。增受戒法。專心淨",
    "X78n1549_004:0255c22": "業。二十年如一日。偶疾。請眾諷觀經者半月。越三日。",
    "X78n1549_004:0255c23": "見化佛滿室。臨終唱佛。聲出眾表。酷暑留龕七日。異",
    "X78n1549_004:0255c24": "香郁然(佛祖統紀)。",
    "X78n1549_004:0256a01": "慧亨",
    "X78n1549_004:0256a02": "慧亨。字清照。不詳其所出。初依靈芝習律。已而住杭",
    "X78n1549_004:0256a03": "州延壽寺。專修淨業。閱六十年。每對人必以念佛為",
    "X78n1549_004:0256a04": "勸。建寶閣。立三聖像。最稱殊特。有江自任者。忽夢寶",
    "X78n1549_004:0256a05": "座從空而下。云亨律師當升此座。適社友孫居士。預",
    "X78n1549_004:0256a06": "啟別亨。即在家作印而化。亨往炷香問訊。歸而謂其",
    "X78n1549_004:0256a07": "徒曰。孫君已去。吾亦行矣。乃集眾念佛。為說偈曰。彌",
    "X78n1549_004:0256a08": "陀口口稱。白毫念念想。持此不退心。決定生安養。即",
    "X78n1549_004:0256a09": "端坐脫去(佛祖統紀)。",
    "X78n1549_004:0256a10": "行詵",
    "X78n1549_004:0256a11": "行詵。不詳其所出。受具時。誦四分戒本。三日而通徹。",
    "X78n1549_004:0256a12": "學律於大智法師。住明慶寺二十年。偶寢疾。即設西",
    "X78n1549_004:0256a13": "方佛像。命徒唱佛名。數日。忽起索三衣。自唱彌陀經。",
    "X78n1549_004:0256a14": "厲聲稱佛。跏趺而化(佛祖統紀)。",
    "X78n1549_004:0256a15": "用欽",
    "X78n1549_004:0256a16": "用欽。不詳其所出。居錢塘七寶院。依大智學律。聞大",
    "X78n1549_004:0256a17": "智示眾曰。生宏毗尼。死歸安養。出家學道。能事斯畢。",
    "X78n1549_004:0256a18": "即標心淨土。一志不退。日課佛三萬。嘗神遊淨土。見",
    "X78n1549_004:0256a19": "佛大士種種異相。謂侍者曰。吾明日西行矣。即集眾",
    "X78n1549_004:0256a20": "唱佛。黎明合掌西向。跏趺而化(佛祖統紀)。",
    "X78n1549_004:0256a21": "惟渥",
    "X78n1549_004:0256a22": "惟渥。錢塘人。杜門謝事。閱大藏三過。華嚴法華諸經。",
    "X78n1549_004:0256a23": "總誦二萬卷。晚年誦彌陀經二十藏。一夕偶疾。西向",
    "X78n1549_004:0256a24": "端坐。作印而化(佛祖統紀)。",
    "X78n1549_004:0256b01": "仲明",
    "X78n1549_004:0256b02": "仲明。不詳其所出。居山陰報恩寺。素無戒檢。偶因感",
    "X78n1549_004:0256b03": "疾。謂同學道寧曰。心識散亂。何藥可治。寧云。但隨息",
    "X78n1549_004:0256b04": "念佛為上藥。明依法念之。至七日困甚。寧又令觀想",
    "X78n1549_004:0256b05": "佛像。久之。忽言二菩薩至。已而曰。佛來也。瞑目而化",
    "X78n1549_004:0256b06": "(佛祖統紀)。",
    "X78n1549_004:0256b07": "沖益",
    "X78n1549_004:0256b08": "沖益。不詳其所出。居錢塘淨光寺。刺血書淨土七經。",
    "X78n1549_004:0256b09": "復金書法華。刻西方三聖像。依止觀坐禪法。念阿彌",
    "X78n1549_004:0256b10": "陀佛。一日感疾。不服藥。拈香對佛懺悔。請大眾同唱",
    "X78n1549_004:0256b11": "佛名。諷彌陀經。至西方世界。奄然而化(佛祖統紀)。",
    "X78n1549_004:0256b12": "本空",
    "X78n1549_004:0256b13": "本空。字虗堂。姓徐。明州奉化人。母夢神光遶室而有",
    "X78n1549_004:0256b14": "子。空少時常蔬食誦經。年十四出家。從智涌然法師",
    "X78n1549_004:0256b15": "受教觀。湻熙中。主資教寺。後遷白蓮寺。大揚宗教。日",
    "X78n1549_004:0256b16": "以往生為正念。紹熙三年三月三日。別眾就座。書偈",
    "X78n1549_004:0256b17": "而化(佛祖統紀)。",
    "X78n1549_004:0256b18": "法因",
    "X78n1549_004:0256b19": "法因。字刳心。姓顧。明州慈溪人。學於草庵因法師。盡",
    "X78n1549_004:0256b20": "其旨要。時稱為小因。主廣壽寺三十年。冥心淨業。晝",
    "X78n1549_004:0256b21": "夜講演。未嘗一日詣族姓家。施者至。不得却。受其少",
    "X78n1549_004:0256b22": "分。所居室。或勸新之。曰此軀尚無常。何事外物為哉。",
    "X78n1549_004:0256b23": "紹熙四年八月示疾。於定中見淨土二菩薩。謂左右",
    "X78n1549_004:0256b24": "曰。吾覩法華道場。與平時所見異甚。吾將行矣。即集",
    "X78n1549_004:0256c01": "眾諷觀經。稱佛號。或請留偈。乃書曰。我與彌陀本無",
    "X78n1549_004:0256c02": "二。二與不二竝皆離。我今如此見彌陀。感應道交難",
    "X78n1549_004:0256c03": "思議。挺身端坐。結印而化(佛祖統紀)。",
    "X78n1549_004:0256c04": "智廉",
    "X78n1549_004:0256c05": "智廉。不詳其所出。居上虞化度寺。稟性質朴。是非不",
    "X78n1549_004:0256c06": "挂唇吻。初徧參宗門。晚節一意西方。慶元元年秋八",
    "X78n1549_004:0256c07": "月。無病。忽別眾曰。我夢中見阿彌陀佛。身長七八尺。",
    "X78n1549_004:0256c08": "紫金相好。現白毫光。大眾圍繞而說法。佛言諸善人",
    "X78n1549_004:0256c09": "等。當起大信心。修諸善法。來生我國。說已即隱。我既",
    "X78n1549_004:0256c10": "見佛。往生必矣。乃書偈曰。雁過長空。影沈寒水。無滅",
    "X78n1549_004:0256c11": "無生。蓮華國裏。書畢。回身向西。結印而化。年八十二",
    "X78n1549_004:0256c12": "(樂邦文類)。",
    "X78n1549_004:0256c13": "慧明",
    "X78n1549_004:0256c14": "慧明。字無晦。杭州鹽官人。出家祥符寺。依上竺慧光",
    "X78n1549_004:0256c15": "二十年。了一心三觀之旨。晚居菁山常照寺。修淨業。",
    "X78n1549_004:0256c16": "日課法華全部。楞嚴圓覺等經。亦循環諷誦。持彌陀",
    "X78n1549_004:0256c17": "號日萬數。慶元五年春。示疾。召徒屬曰。吾學大乘。求",
    "X78n1549_004:0256c18": "生淨土。今必遂矣。弟子請作頌。斥曰。我臨死。豈更謎",
    "X78n1549_004:0256c19": "語乎。不得已。大書骨頭只煨過五字。即累足坐逝。眾",
    "X78n1549_004:0256c20": "聞天樂西來。徘徊頂上。有頃而息。茶毗。得五色舍利",
    "X78n1549_004:0256c21": "無數(樂邦文類)。",
    "X78n1549_004:0256c22": "了義",
    "X78n1549_004:0256c23": "了義。號木訥。鍾離少師之曾孫也。年十五。舉進土。過",
    "X78n1549_004:0256c24": "金陵。見保寧璣公。聞法開悟。即從剃染。隨所至處扁",
    "X78n1549_004:0257a01": "曰昨夢。念念西方。未嘗間斷。祥公赴黃蘗。挽之偕行。",
    "X78n1549_004:0257a02": "一夕祥夢義來別云。西歸矣。復見佛菩薩。授以金臺。",
    "X78n1549_004:0257a03": "越三日。炷香宴坐。含笑而化。嘗詣五臺。忽覺隨眾菩",
    "X78n1549_004:0257a04": "薩後行道。有紫綬金章二人從其後。義詰其名。一僧",
    "X78n1549_004:0257a05": "引至殿旁。觀玉牌金書王古葛繁二名字。二人俱修",
    "X78n1549_004:0257a06": "淨業。事具本傳中(佛祖統紀)。",
    "X78n1549_004:0257a07": "慧誠",
    "X78n1549_004:0257a08": "慧誠。不詳其所出。居錢塘資聖寺。誦金剛經。禮西方",
    "X78n1549_004:0257a09": "佛。嘗神遊淨土。親覩佛容。旋於山岫穢薪為龕。坐龕",
    "X78n1549_004:0257a10": "中。稱佛號。縱火自焚(佛祖統紀)。",
    "X78n1549_004:0257a11": "祖南",
    "X78n1549_004:0257a12": "祖南。不詳其所出。居南岳。刺血書阿彌陀經五百卷。",
    "X78n1549_004:0257a13": "金剛經一百卷。法華經十部。先後二十七年。長時念",
    "X78n1549_004:0257a14": "佛。期生安養。末後血乾骨立。念佛之聲不絕。一日至",
    "X78n1549_004:0257a15": "方丈。升座而化。體中迸出舍利。隨取隨生(佛祖統紀)。",
    "X78n1549_004:0257a16": "晞湛",
    "X78n1549_004:0257a17": "晞湛。山陰人。少為儒生。忽厭世出家。與瑩行人建無",
    "X78n1549_004:0257a18": "量壽佛殿於院社。專修淨業。坐不背西。久之。常見三",
    "X78n1549_004:0257a19": "聖相。一夕面西誦經。正坐作印而化(佛祖統紀)。",
    "X78n1549_004:0257a20": "法持",
    "X78n1549_004:0257a21": "法持。不詳其所出。居化度寺。修彌陀懺三年。燼二指。",
    "X78n1549_004:0257a22": "增受戒法。造西方三聖像。誦觀經彌陀經如意輪呪。",
    "X78n1549_004:0257a23": "願促閻浮之壽早生安養。一日小疾。哭禱佛前。願垂",
    "X78n1549_004:0257a24": "接引。唱佛之聲。聞於百步。忽見佛身丈六。立於池上。",
    "X78n1549_004:0257b01": "即自言曰。我已得中品生矣。端坐面西而化(佛祖統紀)。",
    "X78n1549_004:0257b02": "了宣",
    "X78n1549_004:0257b03": "了宣。姓潘。明州奉化人。肄業於南湖。精究三觀十乘",
    "X78n1549_004:0257b04": "之旨。閱大乘經。無不通曉。修法華懺法。二十七年。與",
    "X78n1549_004:0257b05": "釋善榮相善。凡所進修。必與榮偕。榮嘗金書法華楞",
    "X78n1549_004:0257b06": "嚴淨名圓覺等經。宣助成之。或施人手畫觀音像。二",
    "X78n1549_004:0257b07": "人結誓往生。隨方勸誘。於是從而念佛者日眾。一日",
    "X78n1549_004:0257b08": "宣詣榮室。曰歸期已迫。當重會淨土。榮笑曰。正欲見",
    "X78n1549_004:0257b09": "君作略爾。宣即集眾告別。命誦經唱佛號。書偈曰。性",
    "X78n1549_004:0257b10": "相忘情。一三無寄。息風不行。摩訶室利。合掌而逝。時",
    "X78n1549_004:0257b11": "正炎暑。停龕七日。顏色紅潤。口流微涎。異香噴人。時",
    "X78n1549_004:0257b12": "嘉泰元年五月十日也。闍維舍利無算。宣入寂三年。",
    "X78n1549_004:0257b13": "榮取經像分施故舊。諷普賢行法經。小彌陀經。令眾",
    "X78n1549_004:0257b14": "助稱佛號。乃跏趺曰。我赴宣公之約。言畢。蛻然而化",
    "X78n1549_004:0257b15": "(佛祖統紀明高僧傳)。",
    "X78n1549_004:0257b16": "曇懿",
    "X78n1549_004:0257b17": "曇懿。不詳其所出。居錢塘淨住寺。以醫為業。晚年禮",
    "X78n1549_004:0257b18": "法華經。修念佛三昧。出平時所蓄。供佛飯僧。造像設",
    "X78n1549_004:0257b19": "浴。如是二十年。後微疾。屏藥石。延七僧唱佛以助往",
    "X78n1549_004:0257b20": "生。次日見蓮華大如屋。又一日見梵僧臨榻問訊。夜",
    "X78n1549_004:0257b21": "半。眾聞唱佛聲漸微。視之。泊然逝矣(佛祖統紀)。",
    "X78n1549_004:0257b22": "祖朗",
    "X78n1549_004:0257b23": "祖朗。姓李。薊州人。九歲出家。禮燕京大聖安寺圓通",
    "X78n1549_004:0257b24": "國師為師。金大定中。歷住崇壽香林諸寺。真祐間。賜",
    "X78n1549_004:0257c01": "號圓通大師。日誦彌陀數萬聲。年七十四。將示寂。預",
    "X78n1549_004:0257c02": "告其徒曰。吾生緣盡矣。其徒訝之。後七日。口占偈曰。",
    "X78n1549_004:0257c03": "咄這皮袋。常為患害。繼祖無能。念佛有賴。來亦無來。",
    "X78n1549_004:0257c04": "去亦無礙。四大五陰。一時敗壞。且道還有不敗壞者",
    "X78n1549_004:0257c05": "麼。良久云。浮雲散盡月昇空。極樂光中常自在。遂跏",
    "X78n1549_004:0257c06": "趺而卒(湛然居士集)。",
    "X78n1549_004:0257c07": "太微",
    "X78n1549_004:0257c08": "太微。不詳其所出。兒時。投錢塘法安法師出家。初授",
    "X78n1549_004:0257c09": "彌陀經。便能背誦。及受具。發願扃門念佛。為不退僧。",
    "X78n1549_004:0257c10": "嘗縱步後山。忽聞笛聲。豁然開悟。因蓄一笛以自娛。",
    "X78n1549_004:0257c11": "有凌監薄者。亦修淨業。稱微為淨土鄉長。一日叩門",
    "X78n1549_004:0257c12": "曰。淨土鄉弟相見。微曰。可相見於淨土。今日誦佛正",
    "X78n1549_004:0257c13": "忙耳。翌朝。人怪其不赴粥。往視之。見笛鉢禪椅。先經",
    "X78n1549_004:0257c14": "火燼。跏趺地上而化(佛祖統紀)。",
    "X78n1549_004:0257c15": "思聰",
    "X78n1549_004:0257c16": "思聰。不詳其所出。居錢塘法安寺。少喜作詩。及讀大",
    "X78n1549_004:0257c17": "乘諸經。有會。遂息心淨土。日誦蓮經二部。兼持佛名。",
    "X78n1549_004:0257c18": "未嘗語及世事。一日忽謂弟子曰。夜見佛菩薩同來",
    "X78n1549_004:0257c19": "接引。弟子曰。或恐魔試。奈何。聰曰。吾去後。但視吾胸",
    "X78n1549_004:0257c20": "前。可驗也。越二夕。命聲磬唱佛名。喜曰。佛來矣。奄然",
    "X78n1549_004:0257c21": "而化。視胸前一掌許。有文紅潤。如蓮華(佛祖統紀西湖志)。",
    "X78n1549_004:0257c22": "淨觀",
    "X78n1549_004:0257c23": "淨觀。不詳其所出。住嘉興寂光庵。修淨土懺法十餘",
    "X78n1549_004:0257c24": "年。謂弟子曰。我後二十七日行矣。至期二日前。見紅",
    "X78n1549_004:0258a01": "蓮華。次日。又見黃華滿空。有化童子坐於華上。三日",
    "X78n1549_004:0258a02": "入龕端坐。命眾唱佛。頃之脫去(嘉興縣志)。",
    "X78n1549_004:0258a03": "利先",
    "X78n1549_004:0258a04": "利先。不詳其所出。居新城法慧寺。日誦法華。兼持佛",
    "X78n1549_004:0258a05": "號。每至中夜。其聲哀切。願早脫娑婆。往生極樂。晚歲。",
    "X78n1549_004:0258a06": "屢感祥夢。忽示疾。命眾同唱佛名。西向凝望。端坐而",
    "X78n1549_004:0258a07": "逝(佛祖統紀)。",
    "X78n1549_004:0258a08": "師安",
    "X78n1549_004:0258a09": "師安。不詳其所出。受業烏鎮普靜寺。通華嚴宗旨。修",
    "X78n1549_004:0258a10": "彌陀懺。觀想淨土二十年。昕夕不廢。一生多病。臨終",
    "X78n1549_004:0258a11": "忽精爽異常時。謂弟子曰。佛菩薩已降。吾將行矣。即",
    "X78n1549_004:0258a12": "端坐而化(佛祖統紀)。",
    "X78n1549_004:0258a13": "如寶",
    "X78n1549_004:0258a14": "如寶。不詳其所出。受業霅川覺華寺。聞古德有以浴",
    "X78n1549_004:0258a15": "僧功德回向淨土者。遂治浴室。供眾僧。閱二十年。建",
    "X78n1549_004:0258a16": "西方佛像。誓求往生。年八十一。請眾啜茶言別。聞鐘",
    "X78n1549_004:0258a17": "鳴。眾方驚異。即向西跏趺。合掌凝望而化(佛祖統紀)。",
    "X78n1549_004:0258a18": "顯超",
    "X78n1549_004:0258a19": "顯超。博州人。受金總持三藏。持穢迹金剛呪法。濟病",
    "X78n1549_004:0258a20": "解冤。計所得施五萬緡。入永壽常住。後病中見佛菩",
    "X78n1549_004:0258a21": "薩前迎。蓮華徧滿。技樂雜奏。弟子哀懇。願留住世。救",
    "X78n1549_004:0258a22": "苦眾生。淨土變相。漸漸隱沒。乃復住十五年。行呪救",
    "X78n1549_004:0258a23": "人。一日忽聞天樂異香。佛及眾聖。竝現空中。即面西",
    "X78n1549_004:0258a24": "跏趺而化(佛祖統紀)。",
    "X78n1549_004:0258b01": "有開",
    "X78n1549_004:0258b02": "有開。不詳其所出。居霅川千步寺。專修淨業。旦暮不",
    "X78n1549_004:0258b03": "忘。於歲旦請眾唱佛諷經。至西方世界。即瞑目長逝",
    "X78n1549_004:0258b04": "(佛祖統紀)。",
    "X78n1549_004:0258b05": "道生",
    "X78n1549_004:0258b06": "道生。不詳其所出。居常熟興福寺。造丈六彌陀像。得",
    "X78n1549_004:0258b07": "縣令梅汝能施財莊彩。即集眾諷經唱佛。陳白慟哭",
    "X78n1549_004:0258b08": "辭佛歸臥房。書偈坐亡(佛祖統紀)。",
    "X78n1549_004:0258b09": "若觀",
    "X78n1549_004:0258b10": "若觀。不詳其所出。居烏鎮嘉會寺。結十萬人。同唱佛",
    "X78n1549_004:0258b11": "號。人各十萬聲。期先得生者。次弟汲引。觀誦法華光",
    "X78n1549_004:0258b12": "明二經。滿數十萬部。誓與羣生。莊嚴淨業。一日索筆",
    "X78n1549_004:0258b13": "書偈。趺坐而化(佛祖統紀)。",
    "X78n1549_004:0258b14": "瑩珂",
    "X78n1549_004:0258b15": "瑩珂。不詳其所出。受業霅川瑤山。酒炙無所擇。一日",
    "X78n1549_004:0258b16": "忽自念梵行虧缺。且墮惡道。向同住僧。取戒珠禪師",
    "X78n1549_004:0258b17": "所編往生傳讀之。大有感發。擇一室。面西設坐。絕食",
    "X78n1549_004:0258b18": "念佛。越三日。夢佛及大士告曰。汝壽尚有十年。且當",
    "X78n1549_004:0258b19": "自勉。珂白佛言。閻浮濁惡。易失正念。所願早生安養。",
    "X78n1549_004:0258b20": "承事眾聖。佛言。汝志如是。後三日當迎汝。至期。命眾",
    "X78n1549_004:0258b21": "誦阿彌經。曰佛及聖眾俱至。寂然而化(佛祖統紀)。",
    "X78n1549_004:0258b22": "智印",
    "X78n1549_004:0258b23": "智印。不詳其所出。居霅川祇園。常修淨觀。旦夜無間。",
    "X78n1549_004:0258b24": "病中集眾諷彌陀經。甫畢。跏趺合掌而化(佛祖統紀)。",
    "X78n1549_004:0258c01": "戒度",
    "X78n1549_004:0258c02": "戒度。不詳其所出。受業棲心寺。學四分律。晚住餘姚",
    "X78n1549_004:0258c03": "極樂寺。一意西歸。和陶淵明歸去來辭以見志。病中",
    "X78n1549_004:0258c04": "作書別士夫道舊。命眾誦觀經。至法身觀。厲聲唱佛。",
    "X78n1549_004:0258c05": "跏趺而化(佛祖統紀)。",
    "X78n1549_004:0258c06": "祖輝",
    "X78n1549_004:0258c07": "祖輝。不詳其所出。居明州城中之佛閣。逢人但云阿",
    "X78n1549_004:0258c08": "彌陀佛。鄞縣尉王用享夫婦敬事之。一日詣其家告",
    "X78n1549_004:0258c09": "別云。我明日行矣。明日送者俱會。即入龕端坐。求甘",
    "X78n1549_004:0258c10": "瓜啖盡一枚。唱佛而化(佛祖統紀)。",
    "X78n1549_004:0258c11": "如鑑",
    "X78n1549_004:0258c12": "如鑑。不詳其所出。居明州塔山。兩閱大藏。長誦蓮經。",
    "X78n1549_004:0258c13": "專志念佛。晝夜不懈。晚年庵居。忽示疾。請鄰庵諸僧",
    "X78n1549_004:0258c14": "唱佛。面西跏趺。含笑而化(佛祖統紀)。",
    "X78n1549_004:0258c15": "祖新",
    "X78n1549_004:0258c16": "祖新。不詳其所出。受業四明福原寺。布衣糲食。制行",
    "X78n1549_004:0258c17": "清苦。住方氏庵。別於禪原創淨土院。造三聖像。栽池",
    "X78n1549_004:0258c18": "蓮。月三八日。集道俗繫念。一日往別福原方丈曰。二",
    "X78n1549_004:0258c19": "月十五日將西歸。特來拜辭。欲索麫一椀以果枵腹。",
    "X78n1549_004:0258c20": "可乎。主人如其言。食訖。竟往淨土院像前作禮云。祖",
    "X78n1549_004:0258c21": "新將行。奉別尊像。即歸庵別眾。謂曰吾其去矣。願諸",
    "X78n1549_004:0258c22": "仁者勤心念佛。得蚤相會。即趺坐唱佛。遽云佛至。合",
    "X78n1549_004:0258c23": "掌而化(佛祖統紀)。",
    "X78n1549_004:0258c24": "妙文",
    "X78n1549_004:0259a01": "妙文。姓孫。蔚州人。九歲出家。二十一。抵燕京。依大德",
    "X78n1549_004:0259a02": "明公。學圓頓之道。後居薊之雲泉寺。勤儉節用。廩有",
    "X78n1549_004:0259a03": "餘粟。歲荒以賑饑民。薊人德之。累主講席。大宏方等。",
    "X78n1549_004:0259a04": "力唱圓宗。晚年退居逸老。專修念佛三昧。元延祐六",
    "X78n1549_004:0259a05": "年。示疾。令弟子高聲唱佛名。遽起跏趺。結三昧印。泊",
    "X78n1549_004:0259a06": "然而逝。年八十三(佛祖通載)。",
    "X78n1549_004:0259a07": "善住",
    "X78n1549_004:0259a08": "善住。字雲屋。蘇州人。掩關一室。六時念佛。病久不易。",
    "X78n1549_004:0259a09": "終時異香滿室。有安養傳谷響集行世(往生集)。",
    "X78n1549_004:0259a10": "旨公",
    "X78n1549_004:0259a11": "旨公。字別宗。杭州人。戒德甚嚴。創觀室於龍山之陽。",
    "X78n1549_004:0259a12": "修念佛三昧。雖經亂離。亦不暫廢。臨終無疾。沐浴端",
    "X78n1549_004:0259a13": "坐而化(往生集)。",
    "X78n1549_004:0259a14": "性澄",
    "X78n1549_004:0259a15": "性澄。字湛堂。姓孫。會稽人。母夢日輪墮空而生澄。四",
    "X78n1549_004:0259a16": "歲輒拈筆為佛像。授以佛經。即能成誦。至元十三年。",
    "X78n1549_004:0259a17": "投石門殊律師祝髮受具。後依佛鑒銛公習天台教",
    "X78n1549_004:0259a18": "觀。大德九年。住杭之東竺。十一年吳越大旱。禱雨。雨",
    "X78n1549_004:0259a19": "立下。歲饑。民死無以斂。乃為掩其遺骸。作水陸大會",
    "X78n1549_004:0259a20": "普度之。至治元年。驛召入京。命居清塔寺。校正大藏。",
    "X78n1549_004:0259a21": "賜號佛海大師。住上天竺。後歸佛果寺。篤志淨土。修",
    "X78n1549_004:0259a22": "一心三觀者七晝夜。屢感瑞應。月旦。眾前問訊。澄遽",
    "X78n1549_004:0259a23": "揖曰。老僧向非急於退步。幾至半塗而廢矣。今日則",
    "X78n1549_004:0259a24": "有。明日恐無。光陰可把玩乎。煩點示衣鉢。用表無常。",
    "X78n1549_004:0259b01": "眾為稱佛名。止之曰。佛須自念。明晨當來一別。黎明",
    "X78n1549_004:0259b02": "眾集。端坐而化。年七十八(明高僧傳)。",
    "X78n1549_004:0259b03": "蒙潤",
    "X78n1549_004:0259b04": "蒙潤。字玉岡。姓顧。海鹽人。年十四。出家白蓮寺。依古",
    "X78n1549_004:0259b05": "原法師。方禮伽藍神。像皆仆。古原授以天台止觀金",
    "X78n1549_004:0259b06": "剛錍十不二門諸書。即能了大意。古原歸寂。事竹堂",
    "X78n1549_004:0259b07": "傳法師。因苦學嬰疾。修請觀音懺七七日。疾愈而心",
    "X78n1549_004:0259b08": "倍明利。尋主海鹽德藏寺。日講法華。遷南竺演福。既",
    "X78n1549_004:0259b09": "而退居於龍井白蓮庵。專修念佛三昧。依者日眾。復",
    "X78n1549_004:0259b10": "出主下竺。率眾修法華三昧。感普賢放光。現諸瑞相。",
    "X78n1549_004:0259b11": "居三年。一日呼弟子實法明策等。示止觀安心之旨。",
    "X78n1549_004:0259b12": "已而曰。吾生緣已盡。茲唯其時。驟稱佛號數百聲。泊",
    "X78n1549_004:0259b13": "然而化。潤生平力修。晝夜無間。常行般舟三昧。以九",
    "X78n1549_004:0259b14": "十日為期者七。修法華金光明大悲淨土諸懺。以七",
    "X78n1549_004:0259b15": "七為期者。不可悉數云(明高僧傳)。",
    "X78n1549_004:0259b16": "明本",
    "X78n1549_004:0259b17": "明本。姓孫。錢唐人。年十五。決志出家。禮佛然臂。誓持",
    "X78n1549_004:0259b18": "五戒。日課法華圓覺金剛諸經。夜常行不臥。已而參",
    "X78n1549_004:0259b19": "天目高峯妙公。遂從薙染。再三咨決。大徹法原。高峯",
    "X78n1549_004:0259b20": "既示寂。本棲泊江湖間。所至學者輻湊。尋還山。廬高",
    "X78n1549_004:0259b21": "峯塔下。元大德十年。出主師子院。學者稱為中峯和",
    "X78n1549_004:0259b22": "尚。尋謝去。諸達官多欲延主浙中諸名山。本固辭不",
    "X78n1549_004:0259b23": "就。仁宗欲致之不可。賜號佛慈圓照廣慧禪師。賜金",
    "X78n1549_004:0259b24": "襴袈裟。改師子院為師子正宗禪寺。本既單提向上。",
    "X78n1549_004:0259c01": "時復舉揚淨土。嘗言禪者淨土之禪。淨土者禪之淨",
    "X78n1549_004:0259c02": "土。有懷淨土詩一百八首。大行於世。又嘗作報恩院",
    "X78n1549_004:0259c03": "記曰。秉一心為禪。照萬法為觀。其為心也。圓湛虗寂。",
    "X78n1549_004:0259c04": "涉入無礙。不可以相求。不可以言詣。舒之則萬法即",
    "X78n1549_004:0259c05": "之而彰。卷之則萬法依之而泯。凡夫迷昧。引起輪回。",
    "X78n1549_004:0259c06": "苦樂升沈。莫之能釋。是故非禪那不足以契諸佛心。",
    "X78n1549_004:0259c07": "非妙觀不足以破眾生惑。圓覺以三觀互推為二十",
    "X78n1549_004:0259c08": "五輪。無量壽以一佛分觀於十六處。始則端坐靜室。",
    "X78n1549_004:0259c09": "注想一方。存注不休。與想俱泯。所以一輪見諦。妙觀",
    "X78n1549_004:0259c10": "澄明。一處功成。諸佛圓具。如當臺鏡。如帝網珠。萬象",
    "X78n1549_004:0259c11": "顯而無所照之功。千光聚而絕能收之跡。如是觀者。",
    "X78n1549_004:0259c12": "即見清淨願王。白毫亘天。紺目澄海。巍巍光明。殊特",
    "X78n1549_004:0259c13": "相好。徧界光明。化為香臺寶樹。樓殿池沼。諸莊嚴具。",
    "X78n1549_004:0259c14": "是時三昧行人。即聞即見。即覺即知。一語一默。一動",
    "X78n1549_004:0259c15": "一靜。皆與無作清淨妙觀。脗然混合者矣。然後即斯",
    "X78n1549_004:0259c16": "妙觀於一切時。散作無邊莊嚴佛事。以之報國恩。則",
    "X78n1549_004:0259c17": "聖祚保無疆之永。以之報親恩。則劬勞超有漏之纏。",
    "X78n1549_004:0259c18": "乃至過現未來。一切冤親。同時解脫。其為報也。豈有",
    "X78n1549_004:0259c19": "量哉。又嘗率諸同事。歲遇佛誕。及三元日。於觀世音",
    "X78n1549_004:0259c20": "菩薩像前。發四十八願。其一願云。從我今生。盡未來",
    "X78n1549_004:0259c21": "際。臨命終時。無諸疾苦。正念現前。心不顛倒。生極樂",
    "X78n1549_004:0259c22": "國。見佛聞法。即悟無生。更往兜率內院瞻拜慈氏。然",
    "X78n1549_004:0259c23": "後退位。出生娑婆。廣度羣迷。同登彼岸。至治三年。止",
    "X78n1549_004:0259c24": "天目東岡。八月十三日。手書別諸外護法屬。明日晨",
    "X78n1549_004:0260a01": "起書偈云。我有一句。分付大眾。更問如何。無本可據。",
    "X78n1549_004:0260a02": "置筆安坐而逝。年六十一。其日白虹貫於山巔。露龕",
    "X78n1549_004:0260a03": "三日。貌如生(中峯廣錄行錄發願文)。",
    "X78n1549_004:0260a04": "優曇",
    "X78n1549_004:0260a05": "優曇。姓蔣。丹陽人。家世事佛。弱冠。出家廬山東林寺。",
    "X78n1549_004:0260a06": "後住丹陽妙果寺。元至大初。詔罷蓮宗。曇大懼曰。吾",
    "X78n1549_004:0260a07": "承其教將三十載矣。而亡於吾之世乎。即白佛發誓。",
    "X78n1549_004:0260a08": "必復其教。於是著蓮宗寶鑑十卷。今錄其尤警策者。",
    "X78n1549_004:0260a09": "一云。凡修淨土之人。灼然自要敵他生死。不是說了",
    "X78n1549_004:0260a10": "便休。當念無常迅速。時不待人。須是把做一件事始",
    "X78n1549_004:0260a11": "得。若也半進半退。似信似疑。到了濟得甚麼邊事。如",
    "X78n1549_004:0260a12": "何出離輪迴。若是信得及。便從今日去。發大勇猛。發",
    "X78n1549_004:0260a13": "大精進。莫問會與不會。見性不見性。但只執持一句",
    "X78n1549_004:0260a14": "南無阿彌陀佛。如靠著一座須彌山相似。搖撼不動。",
    "X78n1549_004:0260a15": "專其心。一其意。或參念觀念憶念十念。或默念專念",
    "X78n1549_004:0260a16": "繫念禮念。念茲在茲。常憶常念。朝也念。暮也念。行也",
    "X78n1549_004:0260a17": "念。坐也念。心念不空過。念佛不離心。日日時時。不要",
    "X78n1549_004:0260a18": "放捨。綿綿密密。如雞抱卵。常教暖氣相接。即是淨念",
    "X78n1549_004:0260a19": "相繼。更加智照。則知淨土即是自心。此乃上智人修",
    "X78n1549_004:0260a20": "進工夫。如此把得定。做得主。靠得穩。縱遇苦樂逆順",
    "X78n1549_004:0260a21": "境界現前。只是念阿彌陀佛。無一念變異心。無一念",
    "X78n1549_004:0260a22": "退惰心。無一念雜想心。直至盡生。永無別念。決定要",
    "X78n1549_004:0260a23": "生西方極樂世界。果能如是用功。則歷劫無明生死",
    "X78n1549_004:0260a24": "業障。自然消殞。塵勞習漏。自然淨盡無餘。親見彌陀。",
    "X78n1549_004:0260b01": "不離本念。功成行滿。願力相資。臨命終時。定生上品。",
    "X78n1549_004:0260b02": "一云。若念佛之人。塵垢未淨。惡念起時。須自檢點。或",
    "X78n1549_004:0260b03": "有慳貪心。瞋恨心。癡愛心。嫉妬心。欺誑心。吾我心。貢",
    "X78n1549_004:0260b04": "高心。謟曲心。邪見心。輕慢心。能所心。及諸逆順境界。",
    "X78n1549_004:0260b05": "隨染所生。一切不善之心。設或起時。急須高聲念佛。",
    "X78n1549_004:0260b06": "斂念歸正。勿令惡心相續。直下打併淨盡永不復生。",
    "X78n1549_004:0260b07": "所有深信心。至誠心。發願回向心。慈悲心。謙下心。平",
    "X78n1549_004:0260b08": "等心。方便心。忍辱心。持戒心。喜捨心。禪定心。精進心。",
    "X78n1549_004:0260b09": "菩提心。及一切善心。常當守護。更要離非梵行。斷惡",
    "X78n1549_004:0260b10": "律儀。雞狗猪羊。慎勿畜養。畋獵漁捕。皆不應為。當知",
    "X78n1549_004:0260b11": "極樂國內諸上善人。良由捨棄惡緣。修行善業。獲生",
    "X78n1549_004:0260b12": "淨土。不退菩提。念佛之人。當隨佛學。應以去惡取善",
    "X78n1549_004:0260b13": "為務焉。一云。凡修念佛之人。欲生淨土。每念世間。一",
    "X78n1549_004:0260b14": "切無常。成必有壞。生必有死。若不親聞佛法。則捨身",
    "X78n1549_004:0260b15": "受身。輪轉三界四生六道。無解脫期。我今有緣。得聞",
    "X78n1549_004:0260b16": "正法。得修淨業。唯佛為念。捨此報身。當生淨土。入彼",
    "X78n1549_004:0260b17": "蓮胎。受諸快樂。永脫生死。不退菩提。此乃大丈夫平",
    "X78n1549_004:0260b18": "生之能事也。纔有疾病。正要向前。坦蕩身心。莫生疑",
    "X78n1549_004:0260b19": "慮。直須西向正坐。專想阿彌陀佛。與觀世音大勢至",
    "X78n1549_004:0260b20": "菩薩。及無數化佛。現在其前。一心稱念南無阿彌陀",
    "X78n1549_004:0260b21": "佛。聲聲不絕。於諸世間一切事務。不得思念。不得貪",
    "X78n1549_004:0260b22": "戀。若或心念起來。但要急稱佛號。於念念中除滅罪",
    "X78n1549_004:0260b23": "障。只此一念。決定往生淨土。命若未盡。自得安寧。慎",
    "X78n1549_004:0260b24": "勿妄起留戀世間之心。當存自存。當死須死。但辦往",
    "X78n1549_004:0260c01": "生。何須疑慮。若解此理。如脫敝服以著上衣。一捨凡",
    "X78n1549_004:0260c02": "身。便登佛地。豈不偉哉。一云。真信修行之事。端的是",
    "X78n1549_004:0260c03": "要生極樂世界。專意一念。持一句阿彌陀佛。只此一",
    "X78n1549_004:0260c04": "念。是我本師。只此一念。即是化佛。只此一念。是破地",
    "X78n1549_004:0260c05": "獄之猛將。只此一念。是斬羣邪之寶劍。只此一念。是",
    "X78n1549_004:0260c06": "開黑暗之明燈。只此一念。是渡苦海之大船。只此一",
    "X78n1549_004:0260c07": "念。是醫生死之良方。只此一念。是出三界之徑路。只",
    "X78n1549_004:0260c08": "此一念。是本性彌陀。只此一念。達唯心淨土。但只要",
    "X78n1549_004:0260c09": "記得這一句阿彌陀佛在念。莫教失落。念念常現前。",
    "X78n1549_004:0260c10": "念念不離心。無事也如是念。有事也如是念。安樂也",
    "X78n1549_004:0260c11": "如是念。病苦也如是念。生也如是念。死也如是念。如",
    "X78n1549_004:0260c12": "是一念分明不昧。又何必問人覓歸程乎。書成。徧證",
    "X78n1549_004:0260c13": "諸方。莫能易一字。上書仁宗。乞復其教。允之。命為教",
    "X78n1549_004:0260c14": "主。賜號虎溪尊者。至順初化去(鎮江府志蓮宗寶鑑)。",
    "X78n1549_004:0260c15": "宏濟",
    "X78n1549_004:0260c16": "宏濟。字同舟。姓姚。餘姚人。幼出家里之寶積寺。年十",
    "X78n1549_004:0260c17": "六剃染。持四分律甚勤。後依半山全法師習台教。久",
    "X78n1549_004:0260c18": "之悉通其旨。甞修法華金光明淨土等懺。一日於定",
    "X78n1549_004:0260c19": "中覩四明尊者。授以犀角如意。自是辯才日溢。泰定",
    "X78n1549_004:0260c20": "元年。出住萬壽圓覺寺。明年。鹽官海岸毀。居民惴惴。",
    "X78n1549_004:0260c21": "丞相脫驩憂之。命濟即海岸。建水陸大齋。入慈心三",
    "X78n1549_004:0260c22": "昧。取海沙誦大悲呪。徧撒其處。足跡所及。岸復固。人",
    "X78n1549_004:0260c23": "稱神焉。後遷集慶顯慈圓通諸寺。晚歸寶積專修念",
    "X78n1549_004:0260c24": "佛三昧。俄疾作。即召弟子。示以唯心淨土之說。或未",
    "X78n1549_004:0261a01": "達。濟厲聲曰。生死難處。遂逝。時至正十六年三月十",
    "X78n1549_004:0261a02": "日也。年八十六(護法錄)。",
    "X78n1549_004:0261a03": "必才",
    "X78n1549_004:0261a04": "必才。字大用。姓屈。台州臨海人。母趙氏。奉佛謹。夢梵",
    "X78n1549_004:0261a05": "僧入堂。覺而生子。年十二。依報恩寺瞿法師出家。未",
    "X78n1549_004:0261a06": "幾進具戒。後受業於玉岡潤法師。博覧羣經。深明教",
    "X78n1549_004:0261a07": "觀。玉岡歎曰。此子殆靈山會上人邪。泰定元年。繼玉",
    "X78n1549_004:0261a08": "岡主海鹽德藏寺。尋歷杭之興福演福。為人凝重沈",
    "X78n1549_004:0261a09": "默。精修觀行。至講演經義。縱橫無礙。聽者無不傾服。",
    "X78n1549_004:0261a10": "順帝賜號佛鑑圓照。一日頭目岑然。即謂眾曰。吾緣",
    "X78n1549_004:0261a11": "盡矣。乃焚香面西。高稱阿彌陀佛號。盡一晝夜。又告",
    "X78n1549_004:0261a12": "眾曰。汝等勿謂修持無驗。吾淨土緣熟。三昧現前矣。",
    "X78n1549_004:0261a13": "即索浴更衣。為書別相識。合掌而逝。年六十八。闍維。",
    "X78n1549_004:0261a14": "有五色光。自龕中發。火餘不壞者二。舌根如紅蓮華。",
    "X78n1549_004:0261a15": "齒牙如珂貝。舍利無算(明高僧傳)。",
    "X78n1549_004:0261a16": "悅可",
    "X78n1549_004:0261a17": "悅可。字中庭。不詳其所出。住嘉定西隱寺。築十六觀",
    "X78n1549_004:0261a18": "堂以修淨業。延祐間。賜號廣慧大師。至正中。無疾坐",
    "X78n1549_004:0261a19": "逝。茶毗。齒舌不壞(蘇州府志)。",
    "X78n1549_004:0261a20": "維則",
    "X78n1549_004:0261a21": "維則。字天如。姓譚。永新人。出家後。嗣法中峯本禪師。",
    "X78n1549_004:0261a22": "至正初。住蘇州師子林。屢召問。稱疾不赴。則既密契",
    "X78n1549_004:0261a23": "單傳。復推天台永明之旨。兼宏淨土之教。著淨土或",
    "X78n1549_004:0261a24": "問。破諸疑惑。策進修行。今錄其尤警切者。或問一生",
    "X78n1549_004:0261b01": "造惡。臨終念佛。帶業得生。又無退轉。然則我且做世",
    "X78n1549_004:0261b02": "事。待臨終念佛。可乎。答曰。苦哉苦哉。賺自己。又賺天",
    "X78n1549_004:0261b03": "下。僧俗男女。皆此言也。逆惡凡夫。臨終念佛。是夙有",
    "X78n1549_004:0261b04": "善根。故遇善知識而得念佛。此等僥倖。萬中無一。羣",
    "X78n1549_004:0261b05": "疑論云。有十種人。臨終不得念佛。一善友未必相遇。",
    "X78n1549_004:0261b06": "無勸念佛人。二業苦纏身。不遑念佛。三偏風失語。四",
    "X78n1549_004:0261b07": "狂亂失心。五遭水火。六遇豺狼。七惡友壞彼信心。八",
    "X78n1549_004:0261b08": "昏迷致死。九陳亡。十墜高巖。此皆尋常聞見。不論僧",
    "X78n1549_004:0261b09": "俗。人皆有之。宿業所招。現業所感。忽爾現前。不容迴",
    "X78n1549_004:0261b10": "避。忽然遭著一種。便做手脚不得了也。知識活佛。救",
    "X78n1549_004:0261b11": "不得了也。便隨業向三塗八難中受苦。到那時要聞",
    "X78n1549_004:0261b12": "佛名。不聞了也。直饒無此惡緣好病而死。未免風刀",
    "X78n1549_004:0261b13": "解體。四大分離。如生龜脫筒。痛苦逼迫。怕怖慞惶。念",
    "X78n1549_004:0261b14": "佛不得了也。更饒無病而死。世緣未了。世念未休。貪",
    "X78n1549_004:0261b15": "生怖死。擾亂胸懷。又兼家私未明。後事未辦。妻啼子",
    "X78n1549_004:0261b16": "哭。百種憂煎。念佛不得了也。更饒未死以前。只些少",
    "X78n1549_004:0261b17": "病痛在身。未免忍疼忍苦。呌喚呻吟。問藥求醫。祈禱",
    "X78n1549_004:0261b18": "懺悔。雜念紛飛。念佛不得了也。更饒未病以前。只是",
    "X78n1549_004:0261b19": "年紀老大。衰相現前。困頓龍鍾。愁歎憂惱。向箇衰老",
    "X78n1549_004:0261b20": "身上。左安右排。念佛不得了也。更饒未老以前。正是",
    "X78n1549_004:0261b21": "少壯。稍或狂心未歇。俗務相關。東攀西緣。胡思亂想。",
    "X78n1549_004:0261b22": "業識茫茫。念佛不得了也。更饒清閒自在。有志修行。",
    "X78n1549_004:0261b23": "稍於世相照不破。放不下。把不定。坐不斷。些子境界",
    "X78n1549_004:0261b24": "現前。一箇主人翁隨他顛倒。念佛不得了也。你看老",
    "X78n1549_004:0261c01": "病之時。少壯清閒之日。稍有一事挂心。早是念佛不",
    "X78n1549_004:0261c02": "得。況臨終時哉。更道且做世事。你真癡人。說癡話。敢",
    "X78n1549_004:0261c03": "保你錯用心了也。且世事如夢。那有實效。那一件替",
    "X78n1549_004:0261c04": "得生死。縱饒造伽藍。增常住。攀名位。結官豪。將謂多",
    "X78n1549_004:0261c05": "做好事。殊不知犯了不體道本。廣造伽藍等戒。有為",
    "X78n1549_004:0261c06": "之功。多諸過咎。天堂未就。地獄先成。生死未明。皆成",
    "X78n1549_004:0261c07": "苦本。眼光落地。受苦之時。方知平日所為。盡是枷上",
    "X78n1549_004:0261c08": "添枷。鎖上添鎖。鑊湯下增柴炭。劍樹上助刀鎗。袈裟",
    "X78n1549_004:0261c09": "下失却人身。萬劫難復。鐵漢聞之。也須淚落。祖師如",
    "X78n1549_004:0261c10": "此苦口。曾許他臨終念佛乎。死心禪師道。世人財寶",
    "X78n1549_004:0261c11": "如山。妻妾滿前。日夜歡樂。爭奈前程有限。暗裏相催。",
    "X78n1549_004:0261c12": "符到奉行。不容住滯。閻羅老子。不順人情。無常鬼王。",
    "X78n1549_004:0261c13": "有何面目。且據諸人眼見耳聞前街後巷。親情眷屬",
    "X78n1549_004:0261c14": "朋友兄弟。強壯後生。死却多少。世人多云。老來念佛。",
    "X78n1549_004:0261c15": "豈不知廣泉路上無老少。古人云。莫待老來方念佛。",
    "X78n1549_004:0261c16": "孤墳多是少年人。死心如此。苦口勸人。曾許你且待",
    "X78n1549_004:0261c17": "臨終念佛乎。人生在世。能有幾時。石火電光。眨眼便",
    "X78n1549_004:0261c18": "過。趂未老未病。抖擻身心。撥棄世事。得一日光景。念",
    "X78n1549_004:0261c19": "一日佛名。得一時工夫。修一時淨業。由他命終。我之",
    "X78n1549_004:0261c20": "盤纏預辦。前程穩當了也。若不如此。後悔難追。或問",
    "X78n1549_004:0261c21": "定力未成。念頭無主。眨得眼來。千里萬里去了。又或",
    "X78n1549_004:0261c22": "惹著一毫世事。便是五日十日。半月一月。擺脫不去。",
    "X78n1549_004:0261c23": "當何策以治之。答曰。嗚呼。此天下學者之通患也。汝",
    "X78n1549_004:0261c24": "當間斷之時。若不痛加鞭策。則專修無間之念。永無",
    "X78n1549_004:0262a01": "成就之期。余聞古人有三種痛鞭之策。一曰報恩。二",
    "X78n1549_004:0262a02": "曰決志。三曰求驗。第一報恩者。既修淨土。當念報恩",
    "X78n1549_004:0262a03": "佛恩國恩。固未暇論。只如父母養育。師長作成。此恩",
    "X78n1549_004:0262a04": "豈非重大。你出家以來。便說要報重恩。離鄉背井。二",
    "X78n1549_004:0262a05": "三十年。父母師長。艱難困苦。你總不顧。父母老病。你",
    "X78n1549_004:0262a06": "又不看。及聞其死。你也不歸。如今或在三塗。受罪受",
    "X78n1549_004:0262a07": "苦。望你救他。望你度他。你却念念間斷。淨土不成。淨",
    "X78n1549_004:0262a08": "土不成。自救不了。如何救他。既不能相救。你是忘恩",
    "X78n1549_004:0262a09": "負義。大不孝人。經云。不孝之罪。當墮地獄。然則一念",
    "X78n1549_004:0262a10": "間斷之心。便是地獄業也。又且不織而衣。不耕而食。",
    "X78n1549_004:0262a11": "僧房臥具。受用現成。你當勤修淨業。圖報信施之恩。",
    "X78n1549_004:0262a12": "祖師道。此是施主妻子分上。減刻將來。道眼未明。滴",
    "X78n1549_004:0262a13": "水寸絲。也須牽犁曳把。償他始得。你却念念間斷。淨",
    "X78n1549_004:0262a14": "土不成。淨土不成。酬償有分。然則一念間斷之心。便",
    "X78n1549_004:0262a15": "是畜生業也。第二決志者。若學專修。志須決定。你一",
    "X78n1549_004:0262a16": "生參禪。禪既不悟。及乎看教。教又不明。弄到如今。念",
    "X78n1549_004:0262a17": "頭未死。又要說幾句禪。又要寫幾箇字。做幾首詩。情",
    "X78n1549_004:0262a18": "挂兩頭。念分四路。祖師道。毫釐繫念。三塗業因。瞥爾",
    "X78n1549_004:0262a19": "情生。萬劫羈鎖。你却志無決定。情念多端。因此多端。",
    "X78n1549_004:0262a20": "間斷正念。然則一念間斷之心。便是三塗羈鎖業也。",
    "X78n1549_004:0262a21": "又且守護戒根。志不決定。或因身口。念念馳求。教中",
    "X78n1549_004:0262a22": "道。寧以洋銅灌口。不可以破戒之口。受人飲食。寧以",
    "X78n1549_004:0262a23": "熱鐵纏身。不可以破戒之身。受人衣服。況因諸戒不",
    "X78n1549_004:0262a24": "嚴。邪心妄動。因此妄動。間斷真修。然則一念間斷之",
    "X78n1549_004:0262b01": "心。何止熱鐵洋銅業也。又且斷除憎愛。志不決定。每",
    "X78n1549_004:0262b02": "於虗名浮利。自照不破。名利屬我。便生貪愛。名利屬",
    "X78n1549_004:0262b03": "他。便生憎妬。古人云。貪名貪利。同趨鬼類。逐愛逐憎。",
    "X78n1549_004:0262b04": "同入火阬。你却因此愛憎。間斷淨土。然則一念間斷",
    "X78n1549_004:0262b05": "之心。便是餓鬼火阬業也。第三求驗者。既學專修。當",
    "X78n1549_004:0262b06": "求靈驗。你如今髮白面皺。死相現前。知道臨終。更有",
    "X78n1549_004:0262b07": "幾日。須在目前。便要見佛。只如廬山遠法師。一生三",
    "X78n1549_004:0262b08": "度見佛。又如懷感法師。稱念佛名。便得見佛。又如少",
    "X78n1549_004:0262b09": "康法師。唱佛一聲。即有一佛從口飛出。此等靈驗。萬",
    "X78n1549_004:0262b10": "萬千千。你若心無間斷。見佛不難。間斷心生。決不見",
    "X78n1549_004:0262b11": "佛。既不見佛。與佛無緣。既無佛緣。難生淨土。淨土不",
    "X78n1549_004:0262b12": "生。必墮惡道。然則一念間斷之心。便是三塗惡道業",
    "X78n1549_004:0262b13": "也。如上三策。當自痛鞭。使其念不離佛。佛不離念。感",
    "X78n1549_004:0262b14": "應道交。現前見佛。既見樂邦之佛。即見十方諸佛。既",
    "X78n1549_004:0262b15": "見十方諸佛。即見自性天真之佛。既見自性天真之",
    "X78n1549_004:0262b16": "佛。即得大用現前。然後推其悲願。廣化一切眾生。此",
    "X78n1549_004:0262b17": "名淨土禪。亦名禪淨土也(蘇州府志淨土或問)。",
    "X78n1549_004:0262b18": "善繼",
    "X78n1549_004:0262b19": "善繼。字絕宗。姓婁。越之諸暨人。母夢神僧授以芙蕖。",
    "X78n1549_004:0262b20": "因而有身。生即能言。或見母舉佛號。便合掌和之。大",
    "X78n1549_004:0262b21": "德間剃染。明年進滿分戒。尋從天竺大山恢法師。習",
    "X78n1549_004:0262b22": "天台教。後往南竺謁湛堂澄公。澄深器之。至正中主",
    "X78n1549_004:0262b23": "天台薦福。又遷能仁。晚歲專修淨業。繫念彌陀。晝夜",
    "X78n1549_004:0262b24": "不輟。一日忽告眾曰。吾將歸矣。乃端坐而逝。年七十",
    "X78n1549_004:0262c01": "二。茶毗。舌根不壞(明高僧傳)。",
    "X78n1549_004:0262c02": "子文",
    "X78n1549_004:0262c03": "子文。字宗周。明州象山人。受業於北溪聞法師。出主",
    "X78n1549_004:0262c04": "寶雲寺。淹博教觀。律規甚嚴。與人言若不出口。至升",
    "X78n1549_004:0262c05": "座說法。滔滔莫之禦也。一日講十六觀經終。即就座",
    "X78n1549_004:0262c06": "別眾。將入滅。或啟和尚後事未曾囑付。何遽爾。文曰",
    "X78n1549_004:0262c07": "僧家要行便行。莫做俗漢技倆。眾懇益切。於是下座。",
    "X78n1549_004:0262c08": "復歸方丈。一一條畫之。即合掌稱西方聖號。迴向發",
    "X78n1549_004:0262c09": "願畢。遂逝。闍維。舍利無數。異香襲人。彌日乃止(明高僧傳)。",
    "X78n1549_004:0262c10": "盤谷",
    "X78n1549_004:0262c11": "盤谷。字麗水。海鹽人。志氣超邁。博通經史。講華嚴大",
    "X78n1549_004:0262c12": "意於杭之慧因寺。辯才無礙。七眾傾服。後至松江。構",
    "X78n1549_004:0262c13": "精舍。勤修淨業。日課彌陀佛號。年七十餘。無疾。預為",
    "X78n1549_004:0262c14": "期。端坐而寂(明高僧傳)。",
    "X78n1549_004:0262c15": "文慧",
    "X78n1549_004:0262c16": "文慧。不詳其所出。居嘉禾青龍寺。善作詩。已而專志",
    "X78n1549_004:0262c17": "淨業。至老益厲。一日有疾。聞空中聲云。中品中生。遂",
    "X78n1549_004:0262c18": "逝(佛祖統紀)。",
    "X78n1549_004:0262c19": "妙叶",
    "X78n1549_004:0262c20": "妙叶。明州鄞縣人。元明之際。出家為僧。精研台教。專",
    "X78n1549_004:0262c21": "修念佛三昧。著念佛直指上下卷。其直指心要一篇。",
    "X78n1549_004:0262c22": "斥妄顯真。最為精造。文曰。大雄氏觀娑婆有生老病",
    "X78n1549_004:0262c23": "死業繫諸苦。教人念阿彌陀佛。求生極樂國土。去聖",
    "X78n1549_004:0262c24": "逾遠。人世澆漓。錯解諸法在心。便認胸中六塵緣影。",
    "X78n1549_004:0263a01": "謂樂土在內。不求生彼。此六緣影。皆屬前塵。本無自",
    "X78n1549_004:0263a02": "體。前塵若無。此心即滅。云何有土在此內邪。或謂悟",
    "X78n1549_004:0263a03": "道便為佛土在心。既見性。豈有反執緣影之理。世無",
    "X78n1549_004:0263a04": "此見。最下劣矣。汝欲悟真實本心者。當觀所認六塵",
    "X78n1549_004:0263a05": "緣影之心。本在汝胸。胸住於身。身居國土。及一切淨",
    "X78n1549_004:0263a06": "穢剎海。悉在虗空。虗空無際。十界依正。一切在中。此",
    "X78n1549_004:0263a07": "空雖大。我不動真實本心。非大極大。彼空在我真心。",
    "X78n1549_004:0263a08": "如小片雲。點太清裏。云何淨穢剎海。不在本心中邪。",
    "X78n1549_004:0263a09": "然則佛說諸法在心者。非在胸中妄想緣影心內。乃",
    "X78n1549_004:0263a10": "在現前一念本真心內也。此心離知覺。超聞見。永斷",
    "X78n1549_004:0263a11": "一切生滅增減之相。既一切身土皆在此心。則知極",
    "X78n1549_004:0263a12": "樂娑婆等境。乃全我心。任意於中。捨東取西。厭穢忻",
    "X78n1549_004:0263a13": "淨。熾然著相而求。皆不離我心也。故極樂彌陀相好",
    "X78n1549_004:0263a14": "現時。即自心顯。自心顯時。即彼佛現。我心彼佛心。彼",
    "X78n1549_004:0263a15": "佛我心佛。一體無二。故云唯心淨土。本性彌陀。非謂",
    "X78n1549_004:0263a16": "西方無土無佛。不須求生。但在汝生滅緣影之中。名",
    "X78n1549_004:0263a17": "為唯心本性也。求彼佛即求自心。求自心須求彼佛。",
    "X78n1549_004:0263a18": "云何今時破法散僧。閒道遊儒。與泛參禪理者。不知",
    "X78n1549_004:0263a19": "即境即心。求不礙真之理。反於不二法中。分內分外。",
    "X78n1549_004:0263a20": "辨境辨心。教人捨外取內。背境向心。使愛憎轉多。分",
    "X78n1549_004:0263a21": "別更甚。一分其境。便以極樂為外。教人不必求生。一",
    "X78n1549_004:0263a22": "分其心。便妄指六塵緣影虗偽妄想為心。謂極樂在",
    "X78n1549_004:0263a23": "內。又思此心無質。本無一切因果善惡修證之法。從",
    "X78n1549_004:0263a24": "是恣意妄涉世緣。教人不須禮佛燒香然燈誦經懺",
    "X78n1549_004:0263b01": "願等。謂之著相。而於天堂地獄。及樂土塵剎。雖曾聞",
    "X78n1549_004:0263b02": "名。因不見故。直說為無。反言快樂便是天堂。苦楚便",
    "X78n1549_004:0263b03": "是地獄。其見卑哉。如來說為可憐愍者。不知我心實",
    "X78n1549_004:0263b04": "與佛心同一理故。彌陀願力威德光明。在我心中。承",
    "X78n1549_004:0263b05": "我心愚癡之力。作一切佛事。無時不引導於我。我心",
    "X78n1549_004:0263b06": "亦於彌陀願心之內。修念佛求生一切善行。無行不",
    "X78n1549_004:0263b07": "具含佛德。了彼佛德。成我三昧。故知彌陀願力。始發",
    "X78n1549_004:0263b08": "心。終究竟。無一法不直趣我心。以我心即佛心故。我",
    "X78n1549_004:0263b09": "亦於無始至今。盡未來際。修一切三昧。無一法不攝",
    "X78n1549_004:0263b10": "歸佛海。成本來佛。以佛心即我心故。如是依正色心。",
    "X78n1549_004:0263b11": "因果淨穢。雖同一心。而實不妨一一自分。各住其位。",
    "X78n1549_004:0263b12": "以一心故。雖淨穢不同。所求不出於真心。以自分故。",
    "X78n1549_004:0263b13": "雖一心。而必捨穢取淨也。捨穢取淨。則感應道交。見",
    "X78n1549_004:0263b14": "彼本性彌陀。了悟一心。則淨穢自分。可悟唯心淨土。",
    "X78n1549_004:0263b15": "如是而修。如一滴投海。便同一味。方知大海即自己",
    "X78n1549_004:0263b16": "也。豈有一行虗棄。不成功德者哉。村愚夫婦。雖不識",
    "X78n1549_004:0263b17": "理。以信實有彼土故。於命終時。反得往生。畏有陷空",
    "X78n1549_004:0263b18": "之人。因認緣影為心。謂無外土故。雖修道行。還受生",
    "X78n1549_004:0263b19": "死。是故凡求生者。當深心起勝願行。或稱名持呪。或",
    "X78n1549_004:0263b20": "旋繞禮拜。燒香散華。六時懺悔。盡撥世緣。一心專注。",
    "X78n1549_004:0263b21": "觀白毫相。心不懈廢。命終便生彼國。更能孝養父母。",
    "X78n1549_004:0263b22": "奉事師長。慈心不殺。修十善業。受持三歸。具足眾戒。",
    "X78n1549_004:0263b23": "不犯威儀。深信因果。不謗大乘。勸進行者。修如此法。",
    "X78n1549_004:0263b24": "亦生彼也。如此念念求生。正是無念無求無生。何故。",
    "X78n1549_004:0263c01": "即精修是無修。非不修是無修也。人命無常。轉息來",
    "X78n1549_004:0263c02": "世。塵事連環。鈎鎻不斷。若不能於塵勞鬱結。及得志",
    "X78n1549_004:0263c03": "歇手不得處。一割割斷。起願力行。盡力一跳。焉得應",
    "X78n1549_004:0263c04": "念生彼。我今作禮。奉勸佛子。當一心而行也(念佛直指)。",
    "X78n1549_004:0263c06": "淨土聖賢錄卷四"
}