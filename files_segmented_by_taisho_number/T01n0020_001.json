{
    "T01n0020_001:0259c04": "佛開解梵志阿颰經",
    "T01n0020_001:0259c06": "吳月支國居士支謙譯",
    "T01n0020_001:0259c07": "聞如是：一時，佛與五百沙門俱，遊於越祇，",
    "T01n0020_001:0259c08": "到鼓車城外樹下坐。比聚有豪賢梵志，名費",
    "T01n0020_001:0259c09": "迦沙，明曉經書星宿運度，所問皆答。有五",
    "T01n0020_001:0259c10": "百弟子，弟子中第一者，名阿颰。阿颰問",
    "T01n0020_001:0259c11": "師言：「今有佛來，人稱其德，名蓋天地，",
    "T01n0020_001:0259c12": "不識斯何人也？」費迦沙言：「吾聞是釋種國",
    "T01n0020_001:0259c13": "王太子，厥興無師，自著經化。」阿颰言：「若無",
    "T01n0020_001:0259c14": "師者，名譽何美？又國王子，多憍婬好樂，安",
    "T01n0020_001:0259c15": "肯塗行降志乞食，誨人不倦？將是真人乎！",
    "T01n0020_001:0259c16": "願師可行觀其道德。」費迦沙言：「不然，我世豪",
    "T01n0020_001:0259c17": "賢，聰叡多才，彼為新出，義當來謁，吾不宜",
    "T01n0020_001:0259c18": "往。」阿颰言：「我聞天帝釋，與第七梵，皆下事",
    "T01n0020_001:0259c19": "之，所教弟子，悉得五通，輕舉能飛，達視洞",
    "T01n0020_001:0259c20": "聽，知人意志，及生所從來，死所趣向。此蓋天",
    "T01n0020_001:0259c21": "師，何肯來謁！」費迦沙言：「經說帝王生子，有三",
    "T01n0020_001:0259c22": "十二相者，立即當為飛行皇帝，王四天下，自",
    "T01n0020_001:0259c23": "然七寶，一金輪寶、二白象寶、三紺馬寶、四玉",
    "T01n0020_001:0259c24": "女寶、五神珠寶、六理家寶、七賢將寶，當有千",
    "T01n0020_001:0259c25": "子，皆才明勇武，一人當千，兵杖不用，其世",
    "T01n0020_001:0259c26": "泰平。若棄天下，當為自然佛，以無為為化，",
    "T01n0020_001:0259c27": "度人得道。彼豈是耶？汝且往觀。有此相",
    "T01n0020_001:0259c28": "者，其審是佛，吾當事之。」阿颰言：「願與",
    "T01n0020_001:0259c29": "同志共行。」師言：「大善。」即與五百弟子俱，",
    "T01n0020_001:0260a01": "到皆下車揖讓佛。佛使就座，五百人盡坐，",
    "T01n0020_001:0260a02": "獨阿颰左右彷徨，微觀佛相。佛知其意，",
    "T01n0020_001:0260a03": "亦起併行，阿颰住，佛亦住。阿颰坐，佛亦坐。",
    "T01n0020_001:0260a04": "阿颰乃問佛言：「本事何等道？除鬚髮、披",
    "T01n0020_001:0260a05": "袈裟、持鉢何應？」佛言：「吾求道已來，歷世久",
    "T01n0020_001:0260a06": "遠，不可稱紀。常奉諸佛，行菩薩道，",
    "T01n0020_001:0260a07": "所事師友，無復央數。除鬚髮者，為終身",
    "T01n0020_001:0260a08": "戒，捐棄貪愛，無復飾好。使人不欲己，己",
    "T01n0020_001:0260a09": "亦不欲人。袈裟法服，古聖旌表，解釋垢結，",
    "T01n0020_001:0260a10": "無復世念。鉢為應器，宜道人用，節身約省，非",
    "T01n0020_001:0260a11": "義不受也。斯皆無為清淨之像。今我作佛，為",
    "T01n0020_001:0260a12": "天下師，自恣汝意，欲問勿難。」阿颰言：「我等所",
    "T01n0020_001:0260a13": "事師，費迦沙，世世聰明，名昇遐遠，又是梵",
    "T01n0020_001:0260a14": "種，特勝餘人。天下雖貴為王，亦有不仁，",
    "T01n0020_001:0260a15": "而我種者，獨不好殺。」佛言：「吾本用惡殺故，求",
    "T01n0020_001:0260a16": "佛無上正真之道。汝梵志種，但口貴仁，雖",
    "T01n0020_001:0260a17": "手不殺，心皆有殺。今我為佛，身、口、意淨，一",
    "T01n0020_001:0260a18": "切不殺。用天下人皆好殺故，教以仁義。」阿",
    "T01n0020_001:0260a19": "颰問言：「今佛棄捐妻子，自絕種嗣，殆不若我",
    "T01n0020_001:0260a20": "師，世世繼嗣也。」佛言：「天下人狀，本末各異，",
    "T01n0020_001:0260a21": "眾人前世，曾為我子，吾亦曾為一切人子，會",
    "T01n0020_001:0260a22": "輙有離，種姓無常，或時冤仇相從為親、或",
    "T01n0020_001:0260a23": "時親屬復為冤仇，因緣離合，一切如幻。父",
    "T01n0020_001:0260a24": "母妻子本非我親，吾亦非彼有，世人但以是",
    "T01n0020_001:0260a25": "我、非我而為罪惡，為後受苦。昔我古世",
    "T01n0020_001:0260a26": "時，曾為剎利王，名為鼓摩床，有四子，一",
    "T01n0020_001:0260a27": "名郁鉗、二名虔尼、三名度、四名淳。王尚未",
    "T01n0020_001:0260a28": "崩，四子爭位，王聞愁憂，念四子爭，當殺",
    "T01n0020_001:0260a29": "人民，即委國東去，行行自念：『人生無幾，",
    "T01n0020_001:0260b01": "無憂乃長，今我為王，欲得子姓，既已有",
    "T01n0020_001:0260b02": "子，還欲相伐，有嗣如是，何益於人？吾不忍",
    "T01n0020_001:0260b03": "見，恐殺無辜，但當捨家作沙門耳。』即北入",
    "T01n0020_001:0260b04": "山，就道人迦比校止草廬。又有道人摩離，",
    "T01n0020_001:0260b05": "王問其本：『何緣學道？』摩離自說：『娶妻無子，",
    "T01n0020_001:0260b06": "顏慙諸家，故作沙門。』王言：『異哉！吾為國",
    "T01n0020_001:0260b07": "王，有子四人，身尚未死，而子國亂，不忍見",
    "T01n0020_001:0260b08": "之，故為道耳。』摩離意解，乃遂精進。如是，阿",
    "T01n0020_001:0260b09": "颰，正使子賢，父老病亡，子不能却。生時為",
    "T01n0020_001:0260b10": "惡，死入地獄，子不能代。用是故，我常以慈",
    "T01n0020_001:0260b11": "心救濟人物，道成得佛，度脫天下。」阿颰言：",
    "T01n0020_001:0260b12": "「佛為難及。今天下有四種人，君子、梵志、田家、",
    "T01n0020_001:0260b13": "工伎，獨我梵種，為真且貴。其餘三輩，皆事",
    "T01n0020_001:0260b14": "我種。」佛言：「假使汝種為真貴者，儻婦無子，",
    "T01n0020_001:0260b15": "婢而生男，當舉之不？」曰：「當舉之。」「今汝祖母，",
    "T01n0020_001:0260b16": "現取婢子為後，可為真貴耶？」阿颰默然，五",
    "T01n0020_001:0260b17": "百弟子，皆起住言：「瞿曇沙門，何毀我種！阿",
    "T01n0020_001:0260b18": "颰才智，亦能相難。」佛言：「皆默然。若其才智，",
    "T01n0020_001:0260b19": "當自辯之。」佛問其祖，至三無對。金剛力士，",
    "T01n0020_001:0260b20": "舉大杵言：「佛重問汝，何故不對？」阿颰懼",
    "T01n0020_001:0260b21": "曰：「實如佛言。」五百人言：「佛聖智明，阿颰母",
    "T01n0020_001:0260b22": "者，信釋家婢。我等從今，請不復敬。」佛言：「不",
    "T01n0020_001:0260b23": "然。世或母賤，而子賢貴，阿颰賢人，不可毀",
    "T01n0020_001:0260b24": "也。若使梵種娶剎利女，生子長大，當學父",
    "T01n0020_001:0260b25": "家？學母家耶？」皆曰：「當學父家。」佛言：「如是，母",
    "T01n0020_001:0260b26": "賤何損？若子長大，明經行高，踰於父者，汝",
    "T01n0020_001:0260b27": "加敬之。若梵志女，為剎利婦，生子長大，知",
    "T01n0020_001:0260b28": "外家賢，而不肯學。自效父家，射獵殺生，汝",
    "T01n0020_001:0260b29": "當敬不？」皆曰：「不敬。」佛言：「如是，用為問母？",
    "T01n0020_001:0260c01": "若使阿颰有子復賢，才秀絕世，汝當奈何？」皆",
    "T01n0020_001:0260c02": "曰：「當著上坐。」「設父母俱是梵種，生子不肖，",
    "T01n0020_001:0260c03": "無所中直，汝當奈何？」皆曰：「當著下坐。」佛言：",
    "T01n0020_001:0260c04": "「如是，貴是有常耶？若梵志子，殺盜犯法，吏",
    "T01n0020_001:0260c05": "當捕不？」曰：「當捕之。」「汝何不拒，言：『我種貴，不應",
    "T01n0020_001:0260c06": "收捕？』」曰：「現有罪，何得言種！」佛言：「今我為佛，",
    "T01n0020_001:0260c07": "師民仁孝，告之正言，去欲、怒、癡。有常之態，",
    "T01n0020_001:0260c08": "諸為惡者，我輙教令，不殺、盜、婬、妄語、飲酒、祠",
    "T01n0020_001:0260c09": "祀事邪。人宿為惡，身當受罪，烹殺祠天，為",
    "T01n0020_001:0260c10": "過滋甚，無所補也。且夫天意清仁，豈食人",
    "T01n0020_001:0260c11": "食乎？有德致祐，非殺為福。是以天下賢智",
    "T01n0020_001:0260c12": "世主，聞佛經戒，皆自割絕，願不為惡。其持",
    "T01n0020_001:0260c13": "戒死，精神上天；若能至心清淨，即得沙門",
    "T01n0020_001:0260c14": "四道：一曰溝港、二曰頻來、三曰不還、四曰",
    "T01n0020_001:0260c15": "應真。又天下君王，雖行政欲平，亦責民租",
    "T01n0020_001:0260c16": "稅，貪意不除。今我為佛，都使天下無復情",
    "T01n0020_001:0260c17": "欲，得無為道。我求道以來，其劫無數，每生",
    "T01n0020_001:0260c18": "有願，願棄愛欲，修沙門行，無適無莫，於天",
    "T01n0020_001:0260c19": "下人賢明君子，聞佛經戒，靡不奉行，其不",
    "T01n0020_001:0260c20": "承者後皆有悔。能制意志，無復貪欲，便斷",
    "T01n0020_001:0260c21": "生死憂哭之道，不追相戀焉，得離苦痛。",
    "T01n0020_001:0260c22": "天下無常，人如水泡，一成一壞，莫能自存。」",
    "T01n0020_001:0260c23": "佛問阿颰：「汝師以何教戒？」對曰：「師戒不得殺",
    "T01n0020_001:0260c24": "人、殺牛，不得盜金銀，不婬師家及弟子婦，",
    "T01n0020_001:0260c25": "不得飲酒。年四十八，乃得娶妻。我師教",
    "T01n0020_001:0260c26": "人，盡此八戒。未知佛戒，復何義也？」佛言：",
    "T01n0020_001:0260c27": "「樂聞者聽。若族姓子來自陳說，貪樂佛戒，",
    "T01n0020_001:0260c28": "我隨其能而授與戒。欲居家修道者，名曰清",
    "T01n0020_001:0260c29": "信士，當持五戒：一不好殺禽獸蠕動之類，",
    "T01n0020_001:0261a01": "無所尅傷，以己況彼不加刀杖，心念為仁，",
    "T01n0020_001:0261a02": "口不及殺。二不偷盜，貪殆人財，欺斗秤",
    "T01n0020_001:0261a03": "尺，如圭銖分，不得侵人，心存于義，口",
    "T01n0020_001:0261a04": "不教取。三不好欲婬犯人婦女，不觀華",
    "T01n0020_001:0261a05": "色，不聽好音樂，心修禮禁，言不失法。四不",
    "T01n0020_001:0261a06": "妄語，譖入人罪；時而後言，言必誠信；心",
    "T01n0020_001:0261a07": "不漏慢，口無毀譽。五不飲酒。縱情酗醟，心",
    "T01n0020_001:0261a08": "不好嗜，口無味嘗，酒有三十六失，勿以勸",
    "T01n0020_001:0261a09": "人。是名為我清信士之戒也。」佛言：「我不呼",
    "T01n0020_001:0261a10": "人，人自來請，敬受戒，轉敷教，去惡就善。天",
    "T01n0020_001:0261a11": "下賢智，欲作沙門，我每先問，何緣覺悟？夫",
    "T01n0020_001:0261a12": "為人子，當以孝敬，安養為務。而欲為道，當",
    "T01n0020_001:0261a13": "報父母。父母聽許，然後為說沙門之戒，",
    "T01n0020_001:0261a14": "有二百五十，終身清淨，得無不能中道而",
    "T01n0020_001:0261a15": "廢，失供養恩。若人故請，信意不轉，堪奉",
    "T01n0020_001:0261a16": "法律，爾乃與戒。沙門之戒，慈仁為本，不得",
    "T01n0020_001:0261a17": "殘殺蠕動之類，哀念人物，踰於赤子；亦不",
    "T01n0020_001:0261a18": "怨訟，求直於人；常念所生及師友恩，精進",
    "T01n0020_001:0261a19": "求道，欲度父母。沙門不得貪欺妄取人財，",
    "T01n0020_001:0261a20": "見諸寶貨，當如糞土；人與不受，受者不留，",
    "T01n0020_001:0261a21": "轉周窮乏，常為人說不貪之德。沙門不得",
    "T01n0020_001:0261a22": "有婦繼嗣，防遠女人，禁閉情態；行見好色，",
    "T01n0020_001:0261a23": "目不逆送，老者比母，次如姉妹，若心不",
    "T01n0020_001:0261a24": "止，當觀惡露以却婬行；行起生死，皆由癡",
    "T01n0020_001:0261a25": "愛。沙門不得妄言、綺語、譖入人罪，見聞如",
    "T01n0020_001:0261a26": "實，非義勿傳；和解諍者，兩說其善；徐言惟",
    "T01n0020_001:0261a27": "正，無宣人私。沙門不得吟詠歌曲、弄舞調戱",
    "T01n0020_001:0261a28": "及論倡優，當勤精思溫故知新。沙門所",
    "T01n0020_001:0261a29": "說，言必法師，其所不聞，不得意造，晨夜誦",
    "T01n0020_001:0261b01": "經，不得謬誤，精行道要，以除眾穢，為人說",
    "T01n0020_001:0261b02": "法，思合義意。沙門不得安臥好床，衣不文",
    "T01n0020_001:0261b03": "綵，食不著味，不用金銀朱漆之器，但應瓦鐵",
    "T01n0020_001:0261b04": "之鉢。沙門不得飲酒嗜肉思嘗氣味，不得服",
    "T01n0020_001:0261b05": "藥酒及詣酒家。沙門不得以諸華香塗身、燒",
    "T01n0020_001:0261b06": "熏衣服，思念持戒。沙門不得買使奴婢、借賃",
    "T01n0020_001:0261b07": "僮客，或人進與，一不得受。沙門不得畜養",
    "T01n0020_001:0261b08": "六畜、車輿騎乘快心恣意。沙門不得儲貯米",
    "T01n0020_001:0261b09": "穀，朝朝乞食，不過七家；一家不得，乃到二",
    "T01n0020_001:0261b10": "家，匝七家不得，應但飲水。沙門入聚，當如",
    "T01n0020_001:0261b11": "鳥食，飽而棄去，不顧其餘；若不得食，心亦",
    "T01n0020_001:0261b12": "不恨。沙門捨家，止不懷安，不慕好舍，其唯",
    "T01n0020_001:0261b13": "山澤樹下而已。沙門不得裨販求利，思念此",
    "T01n0020_001:0261b14": "彼何貴何賤？沙門不得田廬園圃，墾殖苗",
    "T01n0020_001:0261b15": "稼思樂種作。沙門不得論說樂地水、香華，一",
    "T01n0020_001:0261b16": "心惟道，不應念餘。沙門不得議道國邑、墟",
    "T01n0020_001:0261b17": "聚好惡，有所高下。沙門不得評論同道基",
    "T01n0020_001:0261b18": "業、田宅、穀粮、衣食彼有此無。沙門不得臥談、",
    "T01n0020_001:0261b19": "食語，不得豫知國家政事、治軍、行師攻奪",
    "T01n0020_001:0261b20": "可否。沙門不得說其衣服、飲食、精美及麤泉",
    "T01n0020_001:0261b21": "水好惡。沙門不得說諸畜生形態好惡；此愚",
    "T01n0020_001:0261b22": "人談，非道法語。沙門不得自稱解經，說彼不",
    "T01n0020_001:0261b23": "通自伐作賢，不當貢高。沙門講法，不得言",
    "T01n0020_001:0261b24": "我經利、汝經礙，我戒行淨、汝戒行穢；不得",
    "T01n0020_001:0261b25": "言我師明、汝師不明；佛經一統其歸無二，壯",
    "T01n0020_001:0261b26": "志自抗，不容毀譽；不得言我世大姓、汝種",
    "T01n0020_001:0261b27": "孤窶；不得自說曾與某講已不如我。沙門",
    "T01n0020_001:0261b28": "不得轉自相平某好牀机、被枕臥具某有弊",
    "T01n0020_001:0261b29": "疏不得照鏡摩鬚念著細滑；不得觀長者鬪",
    "T01n0020_001:0261c01": "諸賤人及畜生鬪；不得效以手拳相加；不得",
    "T01n0020_001:0261c02": "摴蒱博奕觀效諸戲懈臥謀食，不得念到某",
    "T01n0020_001:0261c03": "方某郡從彼還此計其道里；不得作男女醫",
    "T01n0020_001:0261c04": "及牛馬醫；不得教人當吐下莫吐下；不得習",
    "T01n0020_001:0261c05": "弄兵仗彈丸擲戲；不得學相男女貧富貴賤",
    "T01n0020_001:0261c06": "有相無相，及相六畜儀形之狀；不得考占",
    "T01n0020_001:0261c07": "水旱災變歲之豐儉。沙門不得仰觀曆數，",
    "T01n0020_001:0261c08": "推步日月，盈虛薄蝕，星殞變見，山崩地動，",
    "T01n0020_001:0261c09": "歲中風雨，一不得知。沙門過日中不得食，衣",
    "T01n0020_001:0261c10": "食麤疎，心不以怨，鉢常[佩一]左脇下，其所行",
    "T01n0020_001:0261c11": "處，不憂飢寒，身常與鉢俱，如鳥有翅；口不",
    "T01n0020_001:0261c12": "妄食，六情常端，恥志不昇不恨身苦；願在",
    "T01n0020_001:0261c13": "經戒目不眄色，耳鼻口身所更好惡，其心",
    "T01n0020_001:0261c14": "不動；節食將身不飢不飽，臥趣息體，假寐",
    "T01n0020_001:0261c15": "不久，抗志清邈，恒在泥洹。譬如孝子早喪",
    "T01n0020_001:0261c16": "父母，哀號思慕，無須臾忘。斯我沙門，守志",
    "T01n0020_001:0261c17": "行道，坐即禪思、興則諷詠、寤寐精進、匪遑",
    "T01n0020_001:0261c18": "戒行。是為佛弟子。」佛告阿颰：「如此戒者，有",
    "T01n0020_001:0261c19": "二百五十，今粗說耳。沙門攝意，不使放逸，",
    "T01n0020_001:0261c20": "閑居靜處，去婬怒癡，以趣智慧。常用慈心，",
    "T01n0020_001:0261c21": "愍傷天下，捐棄眠臥貪欲之態，一心信法，",
    "T01n0020_001:0261c22": "不復疑惑，乃得羅漢。羅漢者為已應真，譬",
    "T01n0020_001:0261c23": "如人居常貧負債，治生獲利歸畢歡喜。復",
    "T01n0020_001:0261c24": "有罪人久繫獄中，有好長者方便得出。亦",
    "T01n0020_001:0261c25": "如奴婢免為良民，及病連年，醫療得愈。又",
    "T01n0020_001:0261c26": "如商人從澁難道得重貨歸。此五譬喻，人皆",
    "T01n0020_001:0261c27": "歡喜，而我沙門，亦猶若此。自念生死久繫",
    "T01n0020_001:0261c28": "五陰，更苦無量，今得解脫。何謂五陰？一色、",
    "T01n0020_001:0261c29": "二痛、三想、四行、五識。此五覆人，令不見道。",
    "T01n0020_001:0262a01": "沙門自思，覺知無常，身非其身、愚癡意解，",
    "T01n0020_001:0262a02": "心無所著，色陰已除，是第一喜；沙門思念，",
    "T01n0020_001:0262a03": "自見身中五藏不淨，貪欲意解、善惡無二，",
    "T01n0020_001:0262a04": "痛陰已除，是第二喜；沙門精思，見恩愛苦、",
    "T01n0020_001:0262a05": "不為漏習、無更樂意，想陰已除，是第三喜；",
    "T01n0020_001:0262a06": "沙門思惟，身口意淨、無復喜怒、寂然意定、",
    "T01n0020_001:0262a07": "不起不為，行陰已除，是第四喜；沙門自念、",
    "T01n0020_001:0262a08": "得佛清化、斷諸緣起、癡愛盡滅，識陰已除，",
    "T01n0020_001:0262a09": "是第五歡喜也。」",
    "T01n0020_001:0262a10": "佛告阿颰：「我沙門捐棄諸欲，奉行經戒，以",
    "T01n0020_001:0262a11": "斷生死，則於今世，無復憂哭相戀之意。吾",
    "T01n0020_001:0262a12": "不貪人，人亦不貪我。而吾以道慈念一切，",
    "T01n0020_001:0262a13": "欲使度脫。夫人為道，一世苦耳。不為道",
    "T01n0020_001:0262a14": "者，其苦彌長。如人沐浴，但可外淨，心垢不",
    "T01n0020_001:0262a15": "除；得應真者，眾惡都除。凡人志心，道人心",
    "T01n0020_001:0262a16": "一如石在地，日炙不消，雨漬不釋，風吹不",
    "T01n0020_001:0262a17": "動，出其凡俗得成至道，心意已冷無復熱",
    "T01n0020_001:0262a18": "婬。譬如蓮華出於污泥，根葉常冷，塵水不",
    "T01n0020_001:0262a19": "著。沙門自念：『父母養子，恩極一世，佛開天",
    "T01n0020_001:0262a20": "下，使人得道。』自見本末五道生死，知人壽命，",
    "T01n0020_001:0262a21": "意志已正。所為自恣，欲上天即上，入海即",
    "T01n0020_001:0262a22": "入。譬如以香盥浴死人，不能使香，教惡人",
    "T01n0020_001:0262a23": "善，不能必善。人心惡者，身口俱惡。外學",
    "T01n0020_001:0262a24": "家言，但恣則耳，無有真道；道人聞此，終不",
    "T01n0020_001:0262a25": "應答。知凡人意，想見皆倒，愚不解道，以正",
    "T01n0020_001:0262a26": "為邪，不別真偽。聖人愍之故加慈愛，沙門持",
    "T01n0020_001:0262a27": "意，如人衣新衣，坐起慎護，不欲點污。故持戒",
    "T01n0020_001:0262a28": "者，常與心爭，使百惡來，終不聽受。父母生",
    "T01n0020_001:0262a29": "子，幼化以道，長犯罪死，不可怨親。譬如踞",
    "T01n0020_001:0262b01": "床有木無繩，不能得坐。子無明師亦不得",
    "T01n0020_001:0262b02": "道，如此儒士。吾前世時，多事賢聖，所受非",
    "T01n0020_001:0262b03": "凡，皆無為師也。得羅漢者，能自陳說，於某",
    "T01n0020_001:0262b04": "處得溝港、於某處得頻來及不還，至應真，",
    "T01n0020_001:0262b05": "為都解脫，不復生死。具知闊狹，如觀好畵",
    "T01n0020_001:0262b06": "分別五綵。見天下人，皆有三毒憍慢、放逸、",
    "T01n0020_001:0262b07": "貪味之態。自知已解，不復貪天上生，亦不",
    "T01n0020_001:0262b08": "樂人中。但念眾生，欲令解脫。凡人未聞，宜",
    "T01n0020_001:0262b09": "諦受學，如持綵絲貫瑠璃珠，五色悉現。道眼",
    "T01n0020_001:0262b10": "見人魂神生所從來、死趣何道，知某人死神",
    "T01n0020_001:0262b11": "墮地獄、某墮畜生、某墮鬼神、某入人形、某",
    "T01n0020_001:0262b12": "死上天。道成自知，斷此五處，已得所願，視",
    "T01n0020_001:0262b13": "身如土，聽取我身，破碎亦可。以明真偽，",
    "T01n0020_001:0262b14": "如入清水，沙礫、珠寶所有悉見。豫知天下，一",
    "T01n0020_001:0262b15": "人為百，百人為一。所以然者？一人生子，轉",
    "T01n0020_001:0262b16": "至玄孫，興盛為百。或時百人死亡空[浿*昜]，更",
    "T01n0020_001:0262b17": "餘有一沙門得道，具見好惡，知何人死當生",
    "T01n0020_001:0262b18": "善道，亦知何人當墮惡道。自見身中四氣分",
    "T01n0020_001:0262b19": "數，知人壽命苦樂長短。本從不明，心識為",
    "T01n0020_001:0262b20": "行，行受名色，但因緣寄託，生母腹中，更相",
    "T01n0020_001:0262b21": "憂念，父母言我子，子言我父母，精神展轉",
    "T01n0020_001:0262b22": "皆不自識。宿命善者，復生為人，則富貴長",
    "T01n0020_001:0262b23": "壽；其不善者，則苦短命，各由本業。天地",
    "T01n0020_001:0262b24": "人物，一仰四氣：一地、二水、三火、四風。人之",
    "T01n0020_001:0262b25": "身中，強者為地、和淖為水、溫熱為火、氣息",
    "T01n0020_001:0262b26": "為風，生借用此，死則歸本，計其本末，各自",
    "T01n0020_001:0262b27": "為他，凡人不覺。天地之間，生者如夢，命",
    "T01n0020_001:0262b28": "祿至短，擾擾而死。譬如風吹海水波浪相",
    "T01n0020_001:0262b29": "逐，生死亦然，往來無休。沙門得道，悉知天",
    "T01n0020_001:0262c01": "地成敗終始，一劫中事，身所更來。亦知久遠",
    "T01n0020_001:0262c02": "無數劫事，乃知天下得道神仙，無及佛者。",
    "T01n0020_001:0262c03": "自知意志，本有萬端，今事成一，常悲眾人，",
    "T01n0020_001:0262c04": "為貪、欲、迷婬、怒、癡醉交亂胸中，或作恩愛，",
    "T01n0020_001:0262c05": "不知此要。得道達視。如人鑑鏡，飛行無礙，石",
    "T01n0020_001:0262c06": "璧皆過。能上須彌，手捫日月；能令身中別",
    "T01n0020_001:0262c07": "出水火；能沒地下從一方出；能行空中坐臥",
    "T01n0020_001:0262c08": "自在；能使魔王梵釋諸天，無不傾側。譬如",
    "T01n0020_001:0262c09": "陶家燒作瓦器盛水不漏。凡人如坯，得道如",
    "T01n0020_001:0262c10": "瓦，可燥可濕，潛漬不碎。如鍛金師在作何",
    "T01n0020_001:0262c11": "器，得神足者，亦復如是，在所變化。陶冶之",
    "T01n0020_001:0262c12": "家，欝火盛器。我沙門，亦欝意成道。如乾",
    "T01n0020_001:0262c13": "牛皮卷之有聲、舒亦有聲，濕以脂膏，卷舒皆",
    "T01n0020_001:0262c14": "軟；道意如是，一切柔軟，無復剛強。譬於高樓",
    "T01n0020_001:0262c15": "見聞下人歌舞、鍾鼓、諸六畜聲；道耳如是，亦",
    "T01n0020_001:0262c16": "聞天上音樂、亦聞餓鬼、地獄飢渴痛聲。具見",
    "T01n0020_001:0262c17": "人心，有欲態者、無欲態者、有諸憙怒憎愛、",
    "T01n0020_001:0262c18": "愚智強弱、易化難化、好道不好道，皆分別",
    "T01n0020_001:0262c19": "知之，如人喜沐浴摩身不遍復更熟摩。道眼",
    "T01n0020_001:0262c20": "觀知可度者，即持佛經，開解授與。意志善",
    "T01n0020_001:0262c21": "者，復得為人；行小高者，死得上天；若持戒",
    "T01n0020_001:0262c22": "淨，便得沙門四道。其得道者，皆知一世、十",
    "T01n0020_001:0262c23": "世、百世、無數世事。亦知天地終始劫成敗時，",
    "T01n0020_001:0262c24": "知無數劫身所從生，彼彼時生，父母姓字",
    "T01n0020_001:0262c25": "彼彼時異，壽數多少；知彼時從人道上作",
    "T01n0020_001:0262c26": "天，從天道下作人，或從人入地獄，從地獄",
    "T01n0020_001:0262c27": "作畜生、作餓鬼，從餓鬼作人，或從人復作",
    "T01n0020_001:0262c28": "鬼神，從鬼神入地獄上作天，悉分別知自思",
    "T01n0020_001:0262c29": "惟。如人遠客憶念故鄉，具識所有，觀見五",
    "T01n0020_001:0263a01": "道，自知已解。道力自在，欲壽百歲、千歲、萬",
    "T01n0020_001:0263a02": "歲至無數劫，皆能。欲不食，十日、百日、一歲、",
    "T01n0020_001:0263a03": "百歲，可至無數，欲食即食。如登高樓聽視",
    "T01n0020_001:0263a04": "下人東、西、南、北坐立語聲。一切聞見。道人自",
    "T01n0020_001:0263a05": "知，意志已淨，善惡皆棄，如人好過誤犯法，",
    "T01n0020_001:0263a06": "吏以死狗掛頸徇令，其人羞慙，欲疾免",
    "T01n0020_001:0263a07": "離。得羅漢者，羞身如是。羅漢有二輩：一輩",
    "T01n0020_001:0263a08": "為滅、一輩為護。所謂滅者，自憂得道，即取",
    "T01n0020_001:0263a09": "泥洹；護者憂人，度脫天下。譬如水清，其中沙",
    "T01n0020_001:0263a10": "石、魚鼈自現，道意已淨，悉見天下心識所",
    "T01n0020_001:0263a11": "有。沙門如是。汝師教誡，寧能爾不？」阿颰對",
    "T01n0020_001:0263a12": "曰：「此實難及。」佛言：「我見世間，亦有道士，",
    "T01n0020_001:0263a13": "不知佛法，隱居藪澤，食於果蓏，言：『不用師，",
    "T01n0020_001:0263a14": "當得自然。』此得道乎？」對曰：「不得。」佛言：「道從",
    "T01n0020_001:0263a15": "心得，當有師法。是為癡妄信道一也。復有",
    "T01n0020_001:0263a16": "道士，採取百草枝葉華實，服食方藥，自用",
    "T01n0020_001:0263a17": "可仙。汝師弟子，亦信此乎？」對曰：「不信。」「是為癡",
    "T01n0020_001:0263a18": "妄信道二也。或有道士，委棄父母，著鹿皮",
    "T01n0020_001:0263a19": "衣、臥止草蓐、被髮不食，拜天求道，徒自困",
    "T01n0020_001:0263a20": "苦，無所成獲。汝効此乎？」對曰：「不效。」「是為癡",
    "T01n0020_001:0263a21": "妄信道三也。亦有道士，深居閑處，題門有",
    "T01n0020_001:0263a22": "道，祭事水、火、日、月、五星，烹殺祠天，博頰求",
    "T01n0020_001:0263a23": "福。汝為此乎？」對曰：「不為。」「是謂為癡妄信道",
    "T01n0020_001:0263a24": "四也。」",
    "T01n0020_001:0263a25": "佛告阿颰：「天地開闢已來，有大梵志道士二",
    "T01n0020_001:0263a26": "十三人，名為耆屠、留耗、盡陀、迦夷、阿柔、",
    "T01n0020_001:0263a27": "迦晨、[言*零]夷、頞超、炎毛、巴蜜、監化、阿",
    "T01n0020_001:0263a28": "倫、裘曇、耆顙、[言*零]淚、迦葉、暴伏、阿般、[打-丁+奚]",
    "T01n0020_001:0263a29": "[跳-兆+頁]、優察、波利、僥頸、陂佉，天下城郭，皆是",
    "T01n0020_001:0263b01": "此二十三人共所造也。今費迦沙，何如此",
    "T01n0020_001:0263b02": "輩人？」對曰：「不及。」佛言：「汝師何長，能為帝王",
    "T01n0020_001:0263b03": "作師，令帝王得道耶？」對曰：「不能。」「汝等能為",
    "T01n0020_001:0263b04": "太子大臣長吏作師，使得道耶？」對曰：「不能。」",
    "T01n0020_001:0263b05": "「汝師能教士農工商長中少年男子姤女，",
    "T01n0020_001:0263b06": "及令汝等皆得道乎？」對曰：「不能。」「汝師先祖，",
    "T01n0020_001:0263b07": "頗得道乎？」對曰：「不聞師教。」「汝等趣何等道？」",
    "T01n0020_001:0263b08": "曰：「師言持八戒者死上梵天。」「寧見汝輩，持",
    "T01n0020_001:0263b09": "是八戒，昇梵天耶？」曰：「聞師言耳。」佛告阿颰：",
    "T01n0020_001:0263b10": "「我沙門得應真者，知劫中生死，分別眾人",
    "T01n0020_001:0263b11": "彼時為某、從某作某，知天下人及天上事；飛",
    "T01n0020_001:0263b12": "行在所至到，能在能亡，能動天地，移須",
    "T01n0020_001:0263b13": "彌山出入無間，變化恣意；父母死亡，知墮",
    "T01n0020_001:0263b14": "何道，追求開導，能令解脫，子得道者，父母",
    "T01n0020_001:0263b15": "皆度。又我沙門，持一正意，行二百五十戒，",
    "T01n0020_001:0263b16": "就無為道。」佛告阿颰：「我棄國捐王，行作沙",
    "T01n0020_001:0263b17": "門，憂斷生死，今得自然，為如來、至真、等正覺、",
    "T01n0020_001:0263b18": "明行成為、善道、世間解、無上士、道法御、天人",
    "T01n0020_001:0263b19": "師，号佛、眾祐，都為天上天下作師，其持我經",
    "T01n0020_001:0263b20": "戒，無不得道者。我常慈心，教化天下，去惡",
    "T01n0020_001:0263b21": "就善。善可常行，惡不可久，苦可長處，樂不",
    "T01n0020_001:0263b22": "可保，樂者當時快意，久後受苦，罪至而悔，",
    "T01n0020_001:0263b23": "無所及矣。」於是阿颰，熟視佛身，心念：「佛相",
    "T01n0020_001:0263b24": "有三十二，我殊不見一相，何也？」佛知其意，",
    "T01n0020_001:0263b25": "即為出舌，先舐左耳，却舐右耳，復舐髮際，",
    "T01n0020_001:0263b26": "以舌覆面，徐引舌下。阿颰歎曰：「如佛者難",
    "T01n0020_001:0263b27": "值，萬世時有舌相乃爾，安得不知？」佛言：「汝",
    "T01n0020_001:0263b28": "等來久，歸謝汝師。」五百人皆前接佛足而去。",
    "T01n0020_001:0263b29": "費迦沙乘車而出，見諸弟子來，即住待之，",
    "T01n0020_001:0263c01": "諸弟子至，下車作禮。師言：「瞿曇沙門，名聞",
    "T01n0020_001:0263c02": "天下，有其相乎？住何以久，盡說何事？」阿颰",
    "T01n0020_001:0263c03": "言：「朝來所語，無有一失，還舍飯已，徐當說",
    "T01n0020_001:0263c04": "之。」師言：「佛不能讓留汝飯乎？」對曰：「佛坐樹",
    "T01n0020_001:0263c05": "下，了無所有，知可飯時，故遣我還，即俱歸。」",
    "T01n0020_001:0263c06": "飯已，阿颰向師，具說佛語。師言：「汝道佛",
    "T01n0020_001:0263c07": "語，得無增減，欲使我事之耶？」阿颰言：「聽佛所",
    "T01n0020_001:0263c08": "語，勝我梵志，但恐我種不能事耳。」師即怒",
    "T01n0020_001:0263c09": "蹹地曰：「我累世為師，何用不如？」阿颰言：「師",
    "T01n0020_001:0263c10": "試自往，觀其智能。」師言：「然當自請佛與共談",
    "T01n0020_001:0263c11": "語。」暮即施牀席，作五百人供具。雞鳴，師",
    "T01n0020_001:0263c12": "自行至，通姓名，佛請相見，作禮畢一面",
    "T01n0020_001:0263c13": "坐，叉手言：「今設微食，願佛與眾沙門俱",
    "T01n0020_001:0263c14": "屈威神。」佛以嘿然可之，費迦沙歡喜，辭",
    "T01n0020_001:0263c15": "歸辦食。日未中，又遣阿颰行迎。佛與五百",
    "T01n0020_001:0263c16": "沙門俱就舍，坐已定，施飯食，行澡水畢。費迦",
    "T01n0020_001:0263c17": "沙問佛言：「昨阿颰還，道說佛語，不審諦願重",
    "T01n0020_001:0263c18": "聞之。」佛言：「皆是無所增減。」便復為說昨時",
    "T01n0020_001:0263c19": "所語。聞佛語喜，即自稽首言：「我昨無故，瞋",
    "T01n0020_001:0263c20": "阿颰所語。」佛言：「汝雖怒者是賢弟子，譬如",
    "T01n0020_001:0263c21": "善馬知人心意。」佛呪願阿颰言：「使汝壽身無",
    "T01n0020_001:0263c22": "病。」於是師讚佛言：",
    "T01n0020_001:0263c23": "「火能照於冥，　　江海百谷王，",
    "T01n0020_001:0263c24": "　聖人廣教授，　　如國有明君。",
    "T01n0020_001:0263c25": "　摩尼寶第一，　　月為星中明，",
    "T01n0020_001:0263c26": "　如日照天下，　　三界唯佛尊。」",
    "T01n0020_001:0263c27": "佛知其心軟正無邪，為說偈言：",
    "T01n0020_001:0263c28": "「人當仁義，　　布施作福，",
    "T01n0020_001:0263c29": "　覺識非當，　　守行經戒。",
    "T01n0020_001:0264a01": "　世間危嶮，　　樂少苦多，",
    "T01n0020_001:0264a02": "　當自憂身，　　不宜懈怠。",
    "T01n0020_001:0264a03": "　務斷貪欲，　　致畏之習，",
    "T01n0020_001:0264a04": "　生老病死，　　憂哭之痛。",
    "T01n0020_001:0264a05": "　恩愛別離，　　一切皆苦，",
    "T01n0020_001:0264a06": "　是故聖人，　　求無為道。」",
    "T01n0020_001:0264a07": "費迦沙意解，起禮佛足，埀淚言曰：「念我先",
    "T01n0020_001:0264a08": "祖，皆無有知佛者。願佛愍傷。我有昆弟",
    "T01n0020_001:0264a09": "妻子諸家，今欲將來，使受佛法。」佛言：「可。」即",
    "T01n0020_001:0264a10": "皆來禮佛足，受三自歸，與阿颰等，俱持五",
    "T01n0020_001:0264a11": "戒。後費迦沙以其命終。弟子問佛：「是師死",
    "T01n0020_001:0264a12": "者，趣何道乎？」佛言：「已得第三不還，生十九",
    "T01n0020_001:0264a13": "天阿那含中，當於彼般泥洹。」阿颰等五百",
    "T01n0020_001:0264a14": "人，欲作沙門，佛言：「各自歸家，善持五戒，",
    "T01n0020_001:0264a15": "意志已固，乃可捨家。」佛說經已，皆大歡",
    "T01n0020_001:0264a16": "喜，作禮而去。",
    "T01n0020_001:0264a17": "佛開解梵志阿颰經"
}
