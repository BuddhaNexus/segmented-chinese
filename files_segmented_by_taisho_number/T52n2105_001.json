{
    "T52n2105_001:0397b20": "No. 2105",
    "T52n2105_001:0397b21": "續集古今佛道論衡一卷西域天竺國事",
    "T52n2105_001:0397b23": "大唐西崇福寺沙門釋智昇撰",
    "T52n2105_001:0397b24": "出後漢書列傳七十八出後漢書列傳七十八",
    "T52n2105_001:0397b25": "案漢法本內傳云。明帝永平年中。夜夢見丈",
    "T52n2105_001:0397b26": "六金人。光明特異色相無比。明帝寤不自",
    "T52n2105_001:0397b27": "安。至旦大集群臣。以占所夢。通人傅毅奉答",
    "T52n2105_001:0397b28": "曰。臣聞西域有神。號之為佛。陛下所夢將必",
    "T52n2105_001:0397b29": "是之。國子博士王遵謹對曰。臣案周書異記",
    "T52n2105_001:0397c01": "云。周昭王時有聖人出在西方。太史蘇由對",
    "T52n2105_001:0397c02": "曰。所記一千年時聲教被及此土。陛下所",
    "T52n2105_001:0397c03": "夢必當是之。明帝信以為然即遣中郎蔡愔",
    "T52n2105_001:0397c04": "與中郎將秦景博士王遵等十八人。尋訪佛",
    "T52n2105_001:0397c05": "法。至天竺國見沙門迦葉摩騰竺法蘭二人。",
    "T52n2105_001:0397c06": "秦景等乃求請之。摩騰二人誓志弘通。不辭",
    "T52n2105_001:0397c07": "疲苦。即共景等乃冐涉流沙。至於洛陽。明帝",
    "T52n2105_001:0397c08": "大悅。甚尊重之。即於洛陽西立精舍。即今白",
    "T52n2105_001:0397c09": "馬寺是也。本白馬負經來。因以為名。摩騰二",
    "T52n2105_001:0397c10": "人既至翻譯眾經。二人為漢地僧之始。經是",
    "T52n2105_001:0397c11": "漢地法之初。又釋迦像是優填王像師第四",
    "T52n2105_001:0397c12": "作之。明帝即令圖畫模寫如法供養。即是漢",
    "T52n2105_001:0397c13": "地佛之初。",
    "T52n2105_001:0397c14": "永平十二年十二月十一日。明帝在白馬寺",
    "T52n2105_001:0397c15": "設齋行道。帝問法師摩騰曰。佛處生化世滅",
    "T52n2105_001:0397c16": "度日月可知不。法師對曰。佛癸丑之年七月",
    "T52n2105_001:0397c17": "十五日。夜託陰摩耶夫人。甲寅之年四月八",
    "T52n2105_001:0397c18": "日。在迦毘羅衛藍毘尼園。從母右脇而生。",
    "T52n2105_001:0397c19": "案周書異記云。周昭王即位二十四年甲寅",
    "T52n2105_001:0397c20": "歲四月八日。江河泉池忽然汎漲。井水並皆",
    "T52n2105_001:0397c21": "溢出。宮殿人舍山川大地咸悉震動。其夜五",
    "T52n2105_001:0397c22": "色光氣入貫太微遍於四方。盡作青紅色。周",
    "T52n2105_001:0397c23": "昭王問大史蘇由曰。是何祥也。蘇由對曰。",
    "T52n2105_001:0397c24": "有聖人生在西方。故現此瑞。昭王曰。於天",
    "T52n2105_001:0397c25": "下何如。蘇由曰。即時無他。一千年外聲教被",
    "T52n2105_001:0397c26": "及此土。昭王即遣鐫石記之。埋在南郊天祠",
    "T52n2105_001:0397c27": "前。當此之時。佛生王宮。壬申之年十九出家。",
    "T52n2105_001:0397c28": "漢統師云。佛十九出家。當周昭王四十二年",
    "T52n2105_001:0397c29": "壬申之歲。三十成道。漢統師云。佛三十成道。",
    "T52n2105_001:0398a01": "周穆王二年癸未之歲。當陽化世四十九年。",
    "T52n2105_001:0398a02": "漢統師云。佛出世化物四十九歲。案周書異",
    "T52n2105_001:0398a03": "記云。周穆王即位三十二年。見西方所有光",
    "T52n2105_001:0398a04": "氣。先問蘇由所記。知西方有聖人處化。穆王",
    "T52n2105_001:0398a05": "不達其理。恐非周道所宜。令相國呂侯西入",
    "T52n2105_001:0398a06": "會諸侯於塗山。以禳光變。當此之時。佛法",
    "T52n2105_001:0398a07": "久已處世。壬申之年二月十五日。臨般涅槃。",
    "T52n2105_001:0398a08": "漢統師云。佛入涅槃。當周穆王五十二年壬",
    "T52n2105_001:0398a09": "申之歲。",
    "T52n2105_001:0398a10": "案周書異記云。周穆王即位五十二年壬申",
    "T52n2105_001:0398a11": "歲二月十五日。平旦暴風忽起。廢損人舍傷",
    "T52n2105_001:0398a12": "折樹木。山川大地皆悉震動。午後天陰黑。",
    "T52n2105_001:0398a13": "西方有白虹。作十二道南北通過。連夜不滅。",
    "T52n2105_001:0398a14": "穆王問太史扈多曰。是何徵也。扈多對曰。西",
    "T52n2105_001:0398a15": "方有聖人滅度。衰相現也。穆王大悅曰。朕常",
    "T52n2105_001:0398a16": "懼於彼。今將滅度。朕何憂也。當此之時。佛入",
    "T52n2105_001:0398a17": "涅槃。計佛入涅槃至今合有一千二十二年。",
    "T52n2105_001:0398a18": "明帝大悅曰。弟子此土周書異記法師所說。",
    "T52n2105_001:0398a19": "恰然與同。帝復問法師曰。佛是大慈王。當",
    "T52n2105_001:0398a20": "時出世。何不化及此土。法師對曰。迦毘羅衛",
    "T52n2105_001:0398a21": "國者。是三千大千世界百億日月之中。三世",
    "T52n2105_001:0398a22": "諸佛皆從彼生。不同天龍鬼神有願行力者。",
    "T52n2105_001:0398a23": "並生於彼受佛正法。咸得悟道。餘處眾生無",
    "T52n2105_001:0398a24": "緣感佛。佛不往也。當時不往處光明皆悉",
    "T52n2105_001:0398a25": "及之。光明及者。佛涅槃後或五百年。或一",
    "T52n2105_001:0398a26": "千年之外。皆有聖人傳佛聲教而教化之。明",
    "T52n2105_001:0398a27": "帝曰。法師言一千年外有聲教者。亦與周書",
    "T52n2105_001:0398a28": "異記同。案齊國大統法師達摩欝多羅答高",
    "T52n2105_001:0398a29": "黎國諸法師云。佛當周昭王二十四年四月",
    "T52n2105_001:0398b01": "八日生。當周孝王五年二月十五日入般涅",
    "T52n2105_001:0398b02": "槃。",
    "T52n2105_001:0398b03": "案帝王世記云。周昭王即位五十一年崩。周",
    "T52n2105_001:0398b04": "穆王即位五十五年崩。周恭王即位十二年",
    "T52n2105_001:0398b05": "崩。懿王二十五年崩。從昭王二十四年計至",
    "T52n2105_001:0398b06": "孝王五年。合一百二十四年。從佛初生計入",
    "T52n2105_001:0398b07": "涅槃。合七十九年。今言孝王五年者。何太謬",
    "T52n2105_001:0398b08": "乎。未知統師出何書典。",
    "T52n2105_001:0398b09": "案世傳記云。正法五百年。像法一千年。末法",
    "T52n2105_001:0398b10": "一萬年。經云。息用名滅。非死滅也。一本無像",
    "T52n2105_001:0398b11": "法有正末二法記。從佛入涅槃計漢明帝永",
    "T52n2105_001:0398b12": "平十年。凡一千二十年。從漢明帝永平十年",
    "T52n2105_001:0398b13": "計至大業十年甲戌歲。凡五百四十八年。合",
    "T52n2105_001:0398b14": "一千五百六十八年。從大業十年至貞觀十",
    "T52n2105_001:0398b15": "年歲次丙申二十二年。通前一千五百九十",
    "T52n2105_001:0398b16": "年。",
    "T52n2105_001:0398b17": "漢法本內傳第三漢法本內傳第三",
    "T52n2105_001:0398b18": "　道士度脫品",
    "T52n2105_001:0398b19": "明帝永平十四年正月一日。五嶽諸山觀道",
    "T52n2105_001:0398b20": "士朝正之次。先承京師向西域天竺國。取得",
    "T52n2105_001:0398b21": "佛本。言是脩多羅教。復請胡師迦葉摩騰竺",
    "T52n2105_001:0398b22": "法蘭二人等翻譯佛本。一從漢言。又立白馬",
    "T52n2105_001:0398b23": "興聖二寺。",
    "T52n2105_001:0398b24": "勅度王公子女令作沙門。承事胡師遵用",
    "T52n2105_001:0398b25": "其法。京師貴賤奉敬者眾。諸道士怪焉。遞互",
    "T52n2105_001:0398b26": "相命曰。至尊棄我道法遠求胡教。我等今日",
    "T52n2105_001:0398b27": "朝次。各將太上天尊所制經書。各盡己之所",
    "T52n2105_001:0398b28": "能。共上一表乞與胡師比校。令至尊意悟使",
    "T52n2105_001:0398b29": "有所歸。爾時南嶽道士褚善信等七十人。將",
    "T52n2105_001:0398c01": "靈寶真文一部　太上靈寶玉訣一部　空洞",
    "T52n2105_001:0398c02": "靈章一部　中玄步虛章一部　太上左仙公",
    "T52n2105_001:0398c03": "請問一部　自然五稱一部　諸天內音一部",
    "T52n2105_001:0398c04": "　合一百三卷。",
    "T52n2105_001:0398c05": "華嶽道士劉正念等七十人。將智慧定志一",
    "T52n2105_001:0398c06": "部　智惠上品戒一部　仙人請問本行因緣",
    "T52n2105_001:0398c07": "一部　明真科一部　合六十二卷。",
    "T52n2105_001:0398c08": "恒嶽道士桓文度等七十人。將本業上品一",
    "T52n2105_001:0398c09": "部　法科罪福一部　明真科齋儀一部　太",
    "T52n2105_001:0398c10": "上說洞玄真文一部　合八十卷。",
    "T52n2105_001:0398c11": "岱嶽道士焦德心七十人。將諸天靈書度命",
    "T52n2105_001:0398c12": "一部　太上說太極太虛自然一部　滅度五",
    "T52n2105_001:0398c13": "練生屍一部　度自然處儀一部　合八十五",
    "T52n2105_001:0398c14": "卷。",
    "T52n2105_001:0398c15": "嵩嶽道士呂惠通等一百四十人。將太上安",
    "T52n2105_001:0398c16": "志上品一部　三元誡品一部　太極左公",
    "T52n2105_001:0398c17": "神仙本起內傳一部　服御五牙立成一部",
    "T52n2105_001:0398c18": "　朝夕朝儀一部　合九十五卷。",
    "T52n2105_001:0398c19": "霍山天目山五日雲山白鹿山宮山合八山",
    "T52n2105_001:0398c20": "諸山觀道士。祁文信等二百七十人。將太極",
    "T52n2105_001:0398c21": "真人敷靈寶文一部　太上洞玄靈寶大文",
    "T52n2105_001:0398c22": "五符經一部　步虛文一部　神仙藥法一部",
    "T52n2105_001:0398c23": "　尸解品一部　上天符錄勅禁一部　合八",
    "T52n2105_001:0398c24": "十四卷　并茅成子一部　許成子一部　列",
    "T52n2105_001:0398c25": "成子一部　惠子一部　合二十七家諸子",
    "T52n2105_001:0398c26": "經書。總二百四十五卷。",
    "T52n2105_001:0398c27": "正月九日。楊州界豫章郡吳丘縣南嶽道士",
    "T52n2105_001:0398c28": "󰠀善信。以為表頭。五嶽十八山觀太上三",
    "T52n2105_001:0398c29": "洞弟子道士󰠀善信等六百九十人死罪上",
    "T52n2105_001:0399a01": "言。臣聞。太上無形無名無極無上。無虛自",
    "T52n2105_001:0399a02": "然大道元首。自從造化道教從生無為之尊",
    "T52n2105_001:0399a03": "自然之父。上古同尊百王不易。今陛下道",
    "T52n2105_001:0399a04": "邁羲皇德過堯舜。光澤四海八表歸仁。臣等",
    "T52n2105_001:0399a05": "竊承陛下棄本追末。求教西域。臣觀西域所",
    "T52n2105_001:0399a06": "事者。既是胡師。所說者不參華夏。復請得",
    "T52n2105_001:0399a07": "胡道人令翻其語說同似漢。臣等思忖。陛",
    "T52n2105_001:0399a08": "下雖翻得此語。恐非大道。如不依信。願陛下",
    "T52n2105_001:0399a09": "恕臣等罪。聽與驗試。臣等五嶽諸山道士多",
    "T52n2105_001:0399a10": "有聰明智慧。博通經典。從元皇已來。太上經",
    "T52n2105_001:0399a11": "行悉能曉了。太虛符呪並皆明達。或有吞符",
    "T52n2105_001:0399a12": "餌氣。或有策使鬼神。或有入火不燒。或有",
    "T52n2105_001:0399a13": "履水不溺。或有白日昇天。或有隱形於地。至",
    "T52n2105_001:0399a14": "於方藥法術。無有不能者。願陛下許臣等得",
    "T52n2105_001:0399a15": "與比校。一則聖上意安。二則得辨真偽。三則",
    "T52n2105_001:0399a16": "大道有歸。四則不亂華俗。臣若比對不如。任",
    "T52n2105_001:0399a17": "上重決。若臣等比對有勝。乞除虛詐。臣等誠",
    "T52n2105_001:0399a18": "惶誠恐。死罪死罪。以聞。明帝又得沙門迦",
    "T52n2105_001:0399a19": "葉摩騰竺法蘭等二人說法。善明法相心大",
    "T52n2105_001:0399a20": "信敬。既得道士表聞。即遣尚書令宋庠引諸",
    "T52n2105_001:0399a21": "道士至長樂宮前。帝謂道士曰。諸大德。莫自",
    "T52n2105_001:0399a22": "誤也。",
    "T52n2105_001:0399a23": "大德所言太上無形無上為尊自然之父者。",
    "T52n2105_001:0399a24": "今日西域所將來。是脩多羅之教。其教難遇。",
    "T52n2105_001:0399a25": "今始東傳。大德比來所學者影響耳。非其真",
    "T52n2105_001:0399a26": "法。大德今既見真法。仍不捨本從末。何異古",
    "T52n2105_001:0399a27": "人葉公之龍也。",
    "T52n2105_001:0399a28": "褚信奉問曰。若佛道是真應無形色。云何圖",
    "T52n2105_001:0399a29": "畫其像。以此驗之。定非虛無自然之宗。",
    "T52n2105_001:0399b01": "帝曰。摩騰法師曾為朕說法言。佛有四種法",
    "T52n2105_001:0399b02": "身。所謂法報應化。一者法身。無為無相無主",
    "T52n2105_001:0399b03": "無宗。蕩寂空無自然澹泊。二者報身。獨立無",
    "T52n2105_001:0399b04": "侶朗然無匹。光耀世界自在隱顯。三者應身。",
    "T52n2105_001:0399b05": "備諸形色言行無端。任物千圖神應萬變。四",
    "T52n2105_001:0399b06": "者化身。開演正法導以三乘。利潤蒼生隨機",
    "T52n2105_001:0399b07": "化寤。諸大德須知。佛有四種法身。出沒自",
    "T52n2105_001:0399b08": "在不可思議。其用也則萬像俱應。其息也則",
    "T52n2105_001:0399b09": "託入幽玄。此是智惠之大山。涅槃之巨海。必",
    "T52n2105_001:0399b10": "須敬信得福無量。",
    "T52n2105_001:0399b11": "褚信問曰。不審。帝設涅槃。是何句義。帝曰。",
    "T52n2105_001:0399b12": "涅槃無為淡泊自然。此四者一味耳。如似眼",
    "T52n2105_001:0399b13": "目異名焉。",
    "T52n2105_001:0399b14": "褚信問。涅槃之義有幾種。",
    "T52n2105_001:0399b15": "帝曰。摩騰法師曾與朕說法云。涅槃義乃有",
    "T52n2105_001:0399b16": "多種。言入聖位中者。涅槃有五種。一者隨分",
    "T52n2105_001:0399b17": "涅槃。二者有餘涅槃。三者覺滅涅槃。四者方",
    "T52n2105_001:0399b18": "便涅槃。五者究竟涅槃。",
    "T52n2105_001:0399b19": "褚信問曰。未審。五者其義云何。帝曰。一者小",
    "T52n2105_001:0399b20": "乘初果。須陀洹果斯陀含果阿那含果。各受",
    "T52n2105_001:0399b21": "人天報盡得生初禪。或生二禪。或生三禪。是",
    "T52n2105_001:0399b22": "名隨分涅槃。二者小乘極果阿羅漢。善蔽六",
    "T52n2105_001:0399b23": "根證七識空智。得生四禪。或生空處。是名有",
    "T52n2105_001:0399b24": "餘涅槃。三者中乘辟支佛果。觀十二因緣證",
    "T52n2105_001:0399b25": "滅盡樂。得生識處乃至非想非非想處。是名",
    "T52n2105_001:0399b26": "覺滅涅槃。四者大乘。初地已上菩薩常居六",
    "T52n2105_001:0399b27": "道。出入生死不捨眾生。隨類受形而教化之。",
    "T52n2105_001:0399b28": "清淨願行不退菩提。是名方便涅槃。五者菩",
    "T52n2105_001:0399b29": "薩。於無量劫世常在生死海中。歷諸勤苦修",
    "T52n2105_001:0399c01": "行善本。成就萬行得證無上正真正道。是名",
    "T52n2105_001:0399c02": "究竟涅槃。",
    "T52n2105_001:0399c03": "褚信奉答曰。若佛是究竟涅槃。願聽與試。",
    "T52n2105_001:0399c04": "帝曰。卿若為比試。",
    "T52n2105_001:0399c05": "褚信對曰。臣以太上天尊所說經典。設壇。置",
    "T52n2105_001:0399c06": "經壇上。以火焚之。其法若真。願火不燒。其法",
    "T52n2105_001:0399c07": "若虛妄。願從火化。西域之教願與臣同於此",
    "T52n2105_001:0399c08": "試。",
    "T52n2105_001:0399c09": "帝曰。卿無自辱焉。朕恐卿等螢火之光明。濫",
    "T52n2105_001:0399c10": "同日月之顯。彈丸之土。竊價隋國之珠。實非",
    "T52n2105_001:0399c11": "其類。如欲相比卿既不相信。可此月十五日",
    "T52n2105_001:0399c12": "平旦總集白馬寺與卿比校。道士即得　勅",
    "T52n2105_001:0399c13": "許。歡忻而去。諸道士在京師聚眾。或在洛",
    "T52n2105_001:0399c14": "水上。履水而行水不能溺。或在園苑。積薪",
    "T52n2105_001:0399c15": "自燒火不能損。或在京師市巷作種種呪禁",
    "T52n2105_001:0399c16": "呼策鬼神。京師觀者咸言大聖。正月十一日",
    "T52n2105_001:0399c17": "　帝詣白馬寺。至佛殿前燒香行道禮拜訖。",
    "T52n2105_001:0399c18": "問二法師。啟首具說。諸山道士功能。欲來",
    "T52n2105_001:0399c19": "與師比校。弟子輒不自量。口以許之。剋此月",
    "T52n2105_001:0399c20": "十五日大集白馬寺。願師垂恩開示法藥。摩",
    "T52n2105_001:0399c21": "騰法師對曰。如來滅度一千餘年。正教東流",
    "T52n2105_001:0399c22": "法不虛設。道士欲來比校。今正是時。貧道雖",
    "T52n2105_001:0399c23": "處緇服戒行無取。今仰憑正法諸佛威力。得",
    "T52n2105_001:0399c24": "與開悟。",
    "T52n2105_001:0399c25": "帝聞此言。心大歡喜。摩騰法師復語曰。陛下",
    "T52n2105_001:0399c26": "往修福業得為天下主。既遇正法。復能信心",
    "T52n2105_001:0399c27": "奉敬。方欲引導群生指於歸處。此是開基之",
    "T52n2105_001:0399c28": "功恩加萬葉。菩薩之行功德難量。",
    "T52n2105_001:0399c29": "帝即整容禮摩騰法師足。啟法師曰。弟子往",
    "T52n2105_001:0400a01": "蒙法師光相。喜滿交懷。又屈法師持法宣化。",
    "T52n2105_001:0400a02": "弟子一生再幸。不勝慈澤。法師大悅。令帝復",
    "T52n2105_001:0400a03": "坐。問竺法蘭法師曰。西域有道士以不。法師",
    "T52n2105_001:0400a04": "對曰。西域梵志者同此間道士。",
    "T52n2105_001:0400a05": "帝曰。道有幾種。以何為宗。法師對曰。道有九",
    "T52n2105_001:0400a06": "十五種。並宗正法。其行有差。欲可觀者八種",
    "T52n2105_001:0400a07": "梵行。一者常修梵行。博通外典。事摩醯首",
    "T52n2105_001:0400a08": "羅天王以為天尊。求生空處識處非想非非想",
    "T52n2105_001:0400a09": "處。二者常修梵行博通外典。事大梵天王以",
    "T52n2105_001:0400a10": "為天尊。求生初禪二禪三禪四禪。三者常修",
    "T52n2105_001:0400a11": "梵行博通外典。事天尊求生炎摩天兜率天",
    "T52n2105_001:0400a12": "化樂天他化自在天。四者常修梵行博通外",
    "T52n2105_001:0400a13": "典。辯於論答。事六師弟子等以為師尊。求憑",
    "T52n2105_001:0400a14": "空滅絕有無。五者常修梵行志在仙學。善",
    "T52n2105_001:0400a15": "禁呪。事阿私陀仙以為仙尊。求五神丹服之。",
    "T52n2105_001:0400a16": "若得仙道會假風鳥力得昇霄漢。六者常修",
    "T52n2105_001:0400a17": "梵行志在醫學。善於符術。事阿私陀仙以為",
    "T52n2105_001:0400a18": "尊。求五芝草服之。若得仙道會假商劣得匿",
    "T52n2105_001:0400a19": "形影。七者常修梵行。事波頭大仙以為仙尊。",
    "T52n2105_001:0400a20": "求入火聚火不能損。八者常修梵行。事夷制",
    "T52n2105_001:0400a21": "叔羅水仙以為仙尊。求入江海水不能溺。此",
    "T52n2105_001:0400a22": "八種道。以梵行力得生天上。以不發正信迴",
    "T52n2105_001:0400a23": "向心故。天上壽盡還墮三惡道中。",
    "T52n2105_001:0400a24": "帝曰。此八種道。常修梵行博通外典。即是世",
    "T52n2105_001:0400a25": "間聰惠上人。當時值佛應得悟正。云何不",
    "T52n2105_001:0400a26": "捨諸見仍有此。法蘭法師對曰。佛生難遇。",
    "T52n2105_001:0400a27": "百一小劫一佛出世。佛未出已前造化之始。",
    "T52n2105_001:0400a28": "或有大力諸天。或有自在聖人。恐世無訓降",
    "T52n2105_001:0400a29": "生此俗。或作帝王。或作師儒。各舉已一。或教",
    "T52n2105_001:0400b01": "梵行。或可教禮敬行。或教事佛。或教事日月",
    "T52n2105_001:0400b02": "神。或教事江海神。或教事諸山神。或教事",
    "T52n2105_001:0400b03": "水火神。或教事社稷神。或教事先師神。如是",
    "T52n2105_001:0400b04": "等種種神明悉教事之眾生。從劫初已來學",
    "T52n2105_001:0400b05": "習久遠。雖值佛出世。有鈍根者咸言。我之",
    "T52n2105_001:0400b06": "事從元皇已來尊仰。佛雖神異其教近耳。何",
    "T52n2105_001:0400b07": "能捨本從今。爾時執見者在其道不滅。",
    "T52n2105_001:0400b08": "帝曰。佛道之中亦有仙號以不。法師對曰。",
    "T52n2105_001:0400b09": "仙者並傳梵行。多諸伎術。是以為世所上。",
    "T52n2105_001:0400b10": "佛初成道時。坐於菩提樹下。世人未識是佛",
    "T52n2105_001:0400b11": "光明顯照。咸言摩訶大仙生。未曾有也。舍利",
    "T52n2105_001:0400b12": "弗目連等。坐臥空中神化自在。各相謂言。此",
    "T52n2105_001:0400b13": "是大弟子天仙也。佛以隨機應顯佛號生",
    "T52n2105_001:0400b14": "焉。",
    "T52n2105_001:0400b15": "帝曰。弟子蒙師說法心想朗然。未審法師。",
    "T52n2105_001:0400b16": "預設何法欲調伏道士。",
    "T52n2105_001:0400b17": "法師。對曰。龍吟雲起。非蚯蚓之所能。虎嘯風",
    "T52n2105_001:0400b18": "生。非跛驢之所及。雷門無施布鼓。電曜豈懼",
    "T52n2105_001:0400b19": "螢光。敵對即施何用預搔持痒。",
    "T52n2105_001:0400b20": "帝乃大笑。弟子知師有證達之理。無畏懼焉。",
    "T52n2105_001:0400b21": "法師對曰。貧道未得過人法。又不敢增上慢。",
    "T52n2105_001:0400b22": "譬如弟子爵位封王。帝命將勅巡省革易",
    "T52n2105_001:0400b23": "風俗。其王見到郡縣官人豈有不懼以不。",
    "T52n2105_001:0400b24": "帝曰。使者既是朕子。又行朕命。至於州郡縣",
    "T52n2105_001:0400b25": "豈敢不懼　法師又問曰。王巡省之次。郡縣",
    "T52n2105_001:0400b26": "令長敢在王前行自在以不。",
    "T52n2105_001:0400b27": "帝曰。承朕威命所在。官人懲肅畏法。寧敢自",
    "T52n2105_001:0400b28": "在　法師曰。如是如是。誠如帝說。貧道出家",
    "T52n2105_001:0400b29": "人。亦名法王子。所持正法亦是法王金口所",
    "T52n2105_001:0400c01": "說。所在教化亦無畏懼。若法行處。一切諸",
    "T52n2105_001:0400c02": "天魔鬼莫不奉敬。道士小惠何足消伏。",
    "T52n2105_001:0400c03": "帝聞法師一言。轉加意大。即辭法師入城",
    "T52n2105_001:0400c04": "　勅有司令辦供設齋。并勅五品已上文武內",
    "T52n2105_001:0400c05": "外官人。仰十五日平旦悉集白馬寺。十三日",
    "T52n2105_001:0400c06": "道士在白馬寺南門外。道東裏東西置三壇。",
    "T52n2105_001:0400c07": "壇別開二十四門。西壇置太上靈寶天尊經",
    "T52n2105_001:0400c08": "合三百六十九卷。中壇置諸子黃老等二十",
    "T52n2105_001:0400c09": "七家書合有二百三十五卷。東壇置饌食奠",
    "T52n2105_001:0400c10": "祀百靈。十四日帝設七寶行殿。在白馬寺南",
    "T52n2105_001:0400c11": "門道西步。置佛舍利及佛經像。十五日平",
    "T52n2105_001:0400c12": "旦。大眾普集。已時齋訖。",
    "T52n2105_001:0400c13": "帝謂道士曰。諸大德欲試。今正是時。先顯卿",
    "T52n2105_001:0400c14": "等所能以示大眾。道士等奉勅。即以柴荻如",
    "T52n2105_001:0400c15": "栴檀沈水等香木積。遶西壇經教上。復作啟",
    "T52n2105_001:0400c16": "告啼哭流涕曰。太上尊天經典與造化俱",
    "T52n2105_001:0400c17": "開。往哲今賢行之不捨。今為西域別教入亂",
    "T52n2105_001:0400c18": "華俗。臣等五嶽諸山觀褚善信等合有六百",
    "T52n2105_001:0400c19": "九十人。敢以置經壇上。以火取驗。欲用曉示",
    "T52n2105_001:0400c20": "眾生以辯真偽。伏願上慈顯出神効。即便放",
    "T52n2105_001:0400c21": "火燒經。經隨火化悉作灰燼。道士等見火焚",
    "T52n2105_001:0400c22": "經。心大驚愕。先時昇天者不復能昇。先時隱",
    "T52n2105_001:0400c23": "形者不復能隱。先時入火者不敢更入。先善",
    "T52n2105_001:0400c24": "禁呪者呼策不應。先有種種功能者。施用無",
    "T52n2105_001:0400c25": "一可驗。道士等大生慚愧。",
    "T52n2105_001:0400c26": "帝謂道士曰。卿等不聞。益州部內有鍾山。亡",
    "T52n2105_001:0400c27": "命賊在於山澤放縱自由。謂無過者。及其臺",
    "T52n2105_001:0400c28": "軍討罰形勢不立。卿等今者亦復如是。爾時",
    "T52n2105_001:0400c29": "太傅張衍語褚信曰。卿今捔試無一効驗。即",
    "T52n2105_001:0401a01": "是虛妄。宜就西域真法。",
    "T52n2105_001:0401a02": "褚信對曰。茅成子云。太上者。靈寶天尊是也。",
    "T52n2105_001:0401a03": "造化之始謂之太素。豈虛妄乎。張衍曰。太",
    "T52n2105_001:0401a04": "素有貴德之名。更無言教之稱。今說有言教",
    "T52n2105_001:0401a05": "者。即是虛妄也。吾究尋典籍靈寶逈無氏族",
    "T52n2105_001:0401a06": "可依。推尋古今靈寶。亦無成道處所。若靈寶",
    "T52n2105_001:0401a07": "自然者。經典從何而生。若說靈寶出世者。古",
    "T52n2105_001:0401a08": "帝前王與誰說法。虛受太上之名。妄假天尊",
    "T52n2105_001:0401a09": "之號。此是仙覺法王說也。濟於六道普潤",
    "T52n2105_001:0401a10": "含靈。卿亦可歸真棄虛妄必須尊學。若不奉",
    "T52n2105_001:0401a11": "敬。可謂虛度百年無功而逝。卿若慢心不信。",
    "T52n2105_001:0401a12": "亦專心黃老。黃老者雖無法王之量。亦是",
    "T52n2105_001:0401a13": "前世聖人。撰集雖同諸子言行甚奧。託性無",
    "T52n2105_001:0401a14": "為道德之府也。昔孝景皇帝。常修行不倦。道",
    "T52n2105_001:0401a15": "學從此生焉。處百家之長。得擬佛法為次。至",
    "T52n2105_001:0401a16": "於茅成子列子莊子等書。並學自然逍遙塵",
    "T52n2105_001:0401a17": "外。亦是黃老之次。卿何慕焉。獨專於靈寶",
    "T52n2105_001:0401a18": "也。褚信對曰。靈寶有昇天隱地之功。符禁鬼",
    "T52n2105_001:0401a19": "神之力。履於水火無有不効。今者以火焚經。",
    "T52n2105_001:0401a20": "不蒙哀愍。吾大生恥辱。衍曰。大之制小。使其",
    "T52n2105_001:0401a21": "然也。譬如州郡令長各處一境判決自由。若",
    "T52n2105_001:0401a22": "對帝王威德不立。卿等比校亦復如是。今日",
    "T52n2105_001:0401a23": "卿等所學法者。欲使山無猛狩之文。世絕謬",
    "T52n2105_001:0401a24": "學之侶。一則就真辯偽。二則不誤將來。褚信",
    "T52n2105_001:0401a25": "默然不答。與南山道士費叔才自憾而死。",
    "T52n2105_001:0401a26": "爾時佛舍利光明五色出。直上空中旋環如",
    "T52n2105_001:0401a27": "蓋。遍覆大眾映蔽日輪。",
    "T52n2105_001:0401a28": "摩騰法師先得阿羅漢果。以慈善根力踊身",
    "T52n2105_001:0401a29": "高飛行。於虛空中神化自在。還坐本處怡然",
    "T52n2105_001:0401b01": "而住。其時天雨寶華在於佛殿前及眾僧上。",
    "T52n2105_001:0401b02": "又聞天中音樂之聲。感動人情。大眾歡喜歎",
    "T52n2105_001:0401b03": "未曾有也。爾時法師。即於大眾中。而說偈言。",
    "T52n2105_001:0401b04": "狐非師子類　　燈非日月明",
    "T52n2105_001:0401b05": "池無巨海納　　丘無嵩嶽嶸",
    "T52n2105_001:0401b06": "法雲垂世界　　善種得開萌",
    "T52n2105_001:0401b07": "顯通希有法　　處處化群生",
    "T52n2105_001:0401b08": "法師說偈訖。白道士曰。諸大德欲有所問者。",
    "T52n2105_001:0401b09": "前出共論。爾時嵩嶽道士呂惠通對曰。吾",
    "T52n2105_001:0401b10": "等諸人。不量德力輒欲比校。向見神光顯照",
    "T52n2105_001:0401b11": "絕世難知。又逢大士神變奇特。無比天樂垂",
    "T52n2105_001:0401b12": "音。以開我等迷路。天華表瑞。始知大道有歸。",
    "T52n2105_001:0401b13": "我等未解聖法。焉敢諮問。",
    "T52n2105_001:0401b14": "明帝即從坐起禮法師足。白法師曰。弟子常",
    "T52n2105_001:0401b15": "處生死淪沒愛河。今值正教東流傳之初",
    "T52n2105_001:0401b16": "始。願師大慈開縱曉示。法師受請默然如",
    "T52n2105_001:0401b17": "許。",
    "T52n2105_001:0401b18": "帝勅大眾。欲求法者前近法師坐。大眾圍遶",
    "T52n2105_001:0401b19": "數百餘重。各各靜然。",
    "T52n2105_001:0401b20": "爾時法師即出大梵音聲微妙第一。歎佛功",
    "T52n2105_001:0401b21": "德不可思議。亦令大眾稱揚三寶歎述善法。",
    "T52n2105_001:0401b22": "即為大眾說人天地獄因緣法。或說小乘阿",
    "T52n2105_001:0401b23": "毘曇法。或說大乘摩訶衍法。或說懺悔滅罪",
    "T52n2105_001:0401b24": "法。或說出家功德法。大眾既聞法已。各生希",
    "T52n2105_001:0401b25": "有心。爾時司空楊成侯劉善峻白法師曰。大",
    "T52n2105_001:0401b26": "德向者仰觀智慧與海同量。非我凡夫所能",
    "T52n2105_001:0401b27": "度也。我等欲憑大士出家充奉給侍。願垂聽",
    "T52n2105_001:0401b28": "許不　法師曰。諸大眾發心出家。是解脫業",
    "T52n2105_001:0401b29": "緣。仁者各有王難所繫。非我所許　帝即前",
    "T52n2105_001:0401c01": "出白法師。弟子比來常為真假相亂。無慧能",
    "T52n2105_001:0401c02": "辯。得蒙法鏡垂照。始知實相有歸。今此會中",
    "T52n2105_001:0401c03": "有道士官人民庶及婦女等。若能出家者。弟",
    "T52n2105_001:0401c04": "子自與剃頭。三衣瓶鉢並悉施與。別立精舍",
    "T52n2105_001:0401c05": "奉之使學道法。法師歎曰。善哉善哉。帝之功",
    "T52n2105_001:0401c06": "德不可思議。",
    "T52n2105_001:0401c07": "爾時大眾聞帝聽許。皆大歡喜。四嶽諸山觀",
    "T52n2105_001:0401c08": "道士呂惠通等六百二十人出家。南嶽觀道",
    "T52n2105_001:0401c09": "士褚善信費叔才在會身死。南嶽觀道士六",
    "T52n2105_001:0401c10": "十八人。殯埋信等。不預說法不得出家。五品",
    "T52n2105_001:0401c11": "已上楊城侯劉善峻等九十三人出家。時帝",
    "T52n2105_001:0401c12": "侍衛九品已上。鎮遠將軍姜荀兒等一百七",
    "T52n2105_001:0401c13": "十五人出家。京都治民及婦女阿潘等一百",
    "T52n2105_001:0401c14": "二十一人出家。十六日。",
    "T52n2105_001:0401c15": "帝共大臣并文武官數百人與出家者剃頭。",
    "T52n2105_001:0401c16": "日日設供夜夜然燈。作種種伎樂。比至正月",
    "T52n2105_001:0401c17": "三十日。法服瓶鉢悉皆施訖。即立十寺。城外",
    "T52n2105_001:0401c18": "七寺。城內三寺。七寺安僧。三寺安尼。漢之佛",
    "T52n2105_001:0401c19": "法從此興焉。",
    "T52n2105_001:0401c20": "漢法本內傳凡有五卷",
    "T52n2105_001:0401c21": "第一卷明帝求法品",
    "T52n2105_001:0401c22": "第二卷請法師立寺品",
    "T52n2105_001:0401c23": "第三卷與諸道士比校度脫品",
    "T52n2105_001:0401c24": "第四卷明帝大臣等稱揚品",
    "T52n2105_001:0401c25": "第五卷廣通流布品　一部五卷",
    "T52n2105_001:0401c26": "傳法記一卷傳法記一卷安玄通記云",
    "T52n2105_001:0401c27": "漢桓帝建和三年己丑之歲。有沙門安清。是",
    "T52n2105_001:0401c28": "安息國王太子。捨國出家存意遊化。至洛陽",
    "T52n2105_001:0401c29": "譯出眾經。漢靈帝嘉平五年丙辰之歲。有一",
    "T52n2105_001:0402a01": "沙門支迦樓國出家。是月支國人。至洛陽譯",
    "T52n2105_001:0402a02": "出眾經。漢靈帝光和二年己未之歲。有沙門",
    "T52n2105_001:0402a03": "竺佛朔。是月支國丞相。棄相位願弘佛道。開",
    "T52n2105_001:0402a04": "化眾生。至洛陽譯出眾經。",
    "T52n2105_001:0402a05": "案魏書。文帝黃初三年壬寅之歲。有沙門曇",
    "T52n2105_001:0402a06": "摩迦羅。中天竺國人。至許都譯出經戒律。",
    "T52n2105_001:0402a07": "漢明帝永平十年。至魏文帝黃初三年。合一",
    "T52n2105_001:0402a08": "百五十年。",
    "T52n2105_001:0402a09": "案吳書。吳主孫權赤烏四年辛酉之歲。有沙",
    "T52n2105_001:0402a10": "門康僧會。是康居國人。大丞相之長子。志弘",
    "T52n2105_001:0402a11": "大道遊化諸國。初達吳地營立茅茨設像行",
    "T52n2105_001:0402a12": "道。吳人初見謂是妖異。有司奏聞。吳主曰。漢",
    "T52n2105_001:0402a13": "明帝夢神。號名為佛。是其遺風乎。即召僧",
    "T52n2105_001:0402a14": "會問之曰。佛有何神驗也　僧會對曰。佛晦",
    "T52n2105_001:0402a15": "靈迹出餘千載。唯有舍利。至心求者應現無",
    "T52n2105_001:0402a16": "方。吳主曰。若得舍利當為起塔。如其虛妄國",
    "T52n2105_001:0402a17": "有常刑　僧會對曰。舍利慈愍求即顯降。若",
    "T52n2105_001:0402a18": "無感者當以死期。何假王憲。乃請至七日至",
    "T52n2105_001:0402a19": "三七日。遂獲舍利。五色曜於天。吳主即置",
    "T52n2105_001:0402a20": "舍利鐵碪上。令大力者以鐵鎚擊而試之。當",
    "T52n2105_001:0402a21": "即碪鎚俱陷於地。舍利無損。吳主復置舍利",
    "T52n2105_001:0402a22": "剛炭火中。舍利光明從火而出。作大蓮花照",
    "T52n2105_001:0402a23": "曜宮殿。吳主敬信僧會一遵其法。即造建初",
    "T52n2105_001:0402a24": "寺。為舍利起七寶塔。其地名佛陀里。江東佛",
    "T52n2105_001:0402a25": "法自是興焉。起黃初三年至吳赤烏四年。凡",
    "T52n2105_001:0402a26": "二十年。從永平十年至吳赤烏四年。合一百",
    "T52n2105_001:0402a27": "七十年。康會是吳地僧之始。教是吳地法之",
    "T52n2105_001:0402a28": "初。吳主孫權問尚書令都鄉侯闞澤曰。漢明",
    "T52n2105_001:0402a29": "帝夢神。遣中郎蔡愔等向西域尋訪佛教。至",
    "T52n2105_001:0402b01": "今可有幾年。闞澤對曰。從漢永平十年至赤",
    "T52n2105_001:0402b02": "烏四年。合一百七十年。吳主曰。佛教入漢已",
    "T52n2105_001:0402b03": "久。何緣今始傳至江東。對闞澤曰。漢明帝",
    "T52n2105_001:0402b04": "永平十四年。南嶽道士褚善信正朝之次。與",
    "T52n2105_001:0402b05": "諸山觀道士褚信同上一表乞與西域法師迦",
    "T52n2105_001:0402b06": "葉摩騰竺法蘭等比校。爾時佛教初到洛陽。",
    "T52n2105_001:0402b07": "漢明帝始立白馬寺興聖寺。法師迦葉摩騰",
    "T52n2105_001:0402b08": "竺法蘭翻譯眾經。始從漢讀。道士未達正法",
    "T52n2105_001:0402b09": "深淺不知。上表乞與對驗。明帝許之。至正月",
    "T52n2105_001:0402b10": "十五日。在白馬寺門南嶽諸道士設壇。將所",
    "T52n2105_001:0402b11": "學法名靈寶經置壇上。放火焚之。當時以正",
    "T52n2105_001:0402b12": "法力故。道士書典悉從火化無有遺者。復作",
    "T52n2105_001:0402b13": "種種伎術。施用無効。諸道士等皆大慚恥。",
    "T52n2105_001:0402b14": "南嶽褚善信費叔才等在會中自憾而死。自",
    "T52n2105_001:0402b15": "餘道士。明帝勅放還嶽。其時不預蘭法師說",
    "T52n2105_001:0402b16": "法者不得出家。爾時無人流布。後遭漢政凌",
    "T52n2105_001:0402b17": "遲兵戈不息。是以佛法一百七十年中而",
    "T52n2105_001:0402b18": "不通。今遇法師僧會入來教化。江東始得興",
    "T52n2105_001:0402b19": "行。吳主曰。孔丘老子二家得與佛道比對以",
    "T52n2105_001:0402b20": "不。闞澤對曰。臣建安年中。在洛陽遊學。曾入",
    "T52n2105_001:0402b21": "法舉寺禮拜。得遇法師。惠鏡垂照講大乘",
    "T52n2105_001:0402b22": "經。臣聞法愛樂。當時遂憑法師在寺。得聽法",
    "T52n2105_001:0402b23": "音首尾向三年。臣審知佛是無上法王。眾聖",
    "T52n2105_001:0402b24": "所歸。教加一切哀含萬像。深同巨海不簡細",
    "T52n2105_001:0402b25": "流。明同日月不嫌星燭。會觸即化遇物斯",
    "T52n2105_001:0402b26": "乘。天上人中自然尊大。縱使天有普覆之功。",
    "T52n2105_001:0402b27": "地有能載之力。皆是諸佛建立使之然也。臣",
    "T52n2105_001:0402b28": "又尋魯孔丘者。英才誕秀聖德不群。世號素",
    "T52n2105_001:0402b29": "王。制作經典。訓獎周世。教加來葉。師儒之",
    "T52n2105_001:0402c01": "風。澤潤今古。亦有逸民如許成子廣成子原",
    "T52n2105_001:0402c02": "陽子列子老子莊子等百家諸子書皆修身",
    "T52n2105_001:0402c03": "翫習。放暢山谷縱大其心。學歸淡泊。事乖",
    "T52n2105_001:0402c04": "人倫長幼之節。亦非安世化民之風。是以古",
    "T52n2105_001:0402c05": "人將為滯陷。蓋此之謂。至漢景帝。考諸百家。",
    "T52n2105_001:0402c06": "以黃子老子義體尤深內外明達。改子為經",
    "T52n2105_001:0402c07": "始立道學。勅訓朝野令諷誦焉。若將孔老",
    "T52n2105_001:0402c08": "二家遠方佛法。遠則遠矣。所以然者。孔老",
    "T52n2105_001:0402c09": "設教。法天制用不敢違天。諸佛設教。天法奉",
    "T52n2105_001:0402c10": "行不敢違佛。以此言之。實非比對明矣。",
    "T52n2105_001:0402c11": "吳主曰。仙有靈寶之法。何如。",
    "T52n2105_001:0402c12": "闞澤對曰。靈寶者。一無氏族可憑。二無成道",
    "T52n2105_001:0402c13": "處所。教出山谷。無所知也。直是山居濫說。",
    "T52n2105_001:0402c14": "非聖人所制。吳主善答之曰。公學博精通覽",
    "T52n2105_001:0402c15": "無不悉。宜加太子太傅令領侍中尚書令如",
    "T52n2105_001:0402c16": "故。案後涼書。秦主符堅建元十九年。遣征西",
    "T52n2105_001:0402c17": "將軍酒泉公呂光西討龜茲國。得沙門鳩摩",
    "T52n2105_001:0402c18": "羅什。是龜茲國大承相之長子。呂光至涼",
    "T52n2105_001:0402c19": "州。聞秦主姚萇所害光遂稱帝涼治姑臧。羅",
    "T52n2105_001:0402c20": "什在涼州譯出大華嚴經。以自翫適至秦主",
    "T52n2105_001:0402c21": "姚萇子興弘始二年。至長安譯出眾經。佛",
    "T52n2105_001:0402c22": "法爾時大盛。當晉大興三年。安北涼州沮渠",
    "T52n2105_001:0402c23": "蒙遜永和二年。有沙門曇摩讖。是天竺國人。",
    "T52n2105_001:0402c24": "至涼州譯出眾經。至持地六度不譯戒品。謂",
    "T52n2105_001:0402c25": "漢地人不能持戒。隱如不譯。時有比丘披",
    "T52n2105_001:0402c26": "讀經文怪無元戒品。遂即行道心專求。夜夢",
    "T52n2105_001:0402c27": "見一道人授戒本與。比丘得戒誦持。至明。告",
    "T52n2105_001:0402c28": "讖曰。昨夜夢中見有法師授我戒品。恐有所",
    "T52n2105_001:0402c29": "忘。願與正之。讖即令比丘誦之。與本無異。",
    "T52n2105_001:0403a01": "讖曰。善哉善哉。大德。吾恐漢地人不能持戒。",
    "T52n2105_001:0403a02": "不復譯之。今大德求如得者。漢地必有持",
    "T52n2105_001:0403a03": "者。戒品從此流行。當晉隆安四年。自此以",
    "T52n2105_001:0403a04": "後。年年西國沙門傳法來者眾。非記可盡。論",
    "T52n2105_001:0403a05": "營記。元魏正光元年歲次庚子七月。明帝加",
    "T52n2105_001:0403a06": "元服大赦。二十三日請僧尼道士在佛殿前",
    "T52n2105_001:0403a07": "設齋。齋訖。帝語侍中劉騰。宣　勅。請法師等",
    "T52n2105_001:0403a08": "與道士論議。以釋弟子疑網。",
    "T52n2105_001:0403a09": "爾時諸觀道士姜斌與融覺寺法師曇謨最對",
    "T52n2105_001:0403a10": "論　帝問曰。佛與老子同時以不　姜笑對",
    "T52n2105_001:0403a11": "曰。老子西入化胡。以充侍者。明是同時",
    "T52n2105_001:0403a12": "　法師問曰。何以知之　姜斌對曰。案老子開",
    "T52n2105_001:0403a13": "天經。是以得知。",
    "T52n2105_001:0403a14": "法師問曰。老子當周何王幾年始生。周何王",
    "T52n2105_001:0403a15": "幾年西入　姜斌曰。當周定王即位三年乙",
    "T52n2105_001:0403a16": "卯之歲。在於楚國陳郡苦縣厲鄉曲仁里九",
    "T52n2105_001:0403a17": "月十四日夜子時生。周簡王即位四年丁丑",
    "T52n2105_001:0403a18": "之歲。事周為守藏吏。當周簡王即位十三年",
    "T52n2105_001:0403a19": "丙戌之歲。遷為太史。當周敬王即位元年庚",
    "T52n2105_001:0403a20": "辰之歲。年八十五。見周德陵遲。遂與散關",
    "T52n2105_001:0403a21": "令尹喜西入化胡。此足明矣。",
    "T52n2105_001:0403a22": "法師對。曰佛當周昭王二十四年歲次甲寅",
    "T52n2105_001:0403a23": "四月八日生。當周昭王四十二年歲次壬申",
    "T52n2105_001:0403a24": "十九出家。當周穆王二年歲次癸未三十成",
    "T52n2105_001:0403a25": "道。當陽化世四十九載。當周穆王五十二年",
    "T52n2105_001:0403a26": "歲次壬申二月十五日入般涅槃。今計佛入",
    "T52n2105_001:0403a27": "涅槃後。經三百四十五年。至周定王三年老",
    "T52n2105_001:0403a28": "子始生。生已年八十五。至周敬王元年。經四",
    "T52n2105_001:0403a29": "百二十五年。始與尹喜西入。據此則年月",
    "T52n2105_001:0403b01": "日懸殊不同。鄙夫一何闇說。輒言佛為侍者。",
    "T52n2105_001:0403b02": "豈不高岸為谷小乃謬乎。姜斌曰。案開天",
    "T52n2105_001:0403b03": "之文。李柱史西入化胡佛為侍者。亦應不謬。",
    "T52n2105_001:0403b04": "法師輒拒此事。恐理未安。法師對曰。夫佛者",
    "T52n2105_001:0403b05": "法王也。故能降靈兜率生出王宮。萬福圓備",
    "T52n2105_001:0403b06": "億善臻集。普化三千均濟六道。行即金花捧",
    "T52n2105_001:0403b07": "足。坐即百寶蓮臺。出則帝釋前驅。入則梵",
    "T52n2105_001:0403b08": "王侍後。左輔密跡以斷邪偽為効。右有金剛",
    "T52n2105_001:0403b09": "以滅邪魔為功。無央菩薩以充法子。無量聲",
    "T52n2105_001:0403b10": "聞以為聖眾。護世四王朝夕覲省。天龍八部",
    "T52n2105_001:0403b11": "曉夜奉接。天樂懸空如雲。天化散落如雨。",
    "T52n2105_001:0403b12": "師子一吼外道歸真。法鼓自鳴邪魔從正。何",
    "T52n2105_001:0403b13": "得與周藏吏以為侍者。若周柱下史有法王",
    "T52n2105_001:0403b14": "子之量。應在周世如現神通。何有避世西",
    "T52n2105_001:0403b15": "逃方能化物。若也柱史能化其時。周德雖曰",
    "T52n2105_001:0403b16": "衰微。仍承文武成康之風。柱史既乃周世五",
    "T52n2105_001:0403b17": "王。何不加之以神變。顯之以法藥。若能此",
    "T52n2105_001:0403b18": "者如風在草色正自由。何用潛逃於西遠",
    "T52n2105_001:0403b19": "化胡俗。況法王柱史相去四百二十餘年。今",
    "T52n2105_001:0403b20": "言同時。特為侍者。此亦誤之太甚。深可悼",
    "T52n2105_001:0403b21": "焉。仁者既有開天之說。此狂簡斐然文章。何",
    "T52n2105_001:0403b22": "足依信。",
    "T52n2105_001:0403b23": "姜斌曰。若生當昭王滅周穆王。出何文記。",
    "T52n2105_001:0403b24": "法師對曰。出周書異記。并出漢書法本內傳。",
    "T52n2105_001:0403b25": "並有明文。當今君子故應覽見。不能為君一",
    "T52n2105_001:0403b26": "人對眾更說。",
    "T52n2105_001:0403b27": "姜斌曰。孔子既是制法聖人。當時於佛何得",
    "T52n2105_001:0403b28": "逈無一言記　法師對曰。真是仁者不識",
    "T52n2105_001:0403b29": "同於管闚覽不弘廣。何得輒謗孔子於佛逈",
    "T52n2105_001:0403c01": "無一言記。仁者若不相信。孔子自有三備卜",
    "T52n2105_001:0403c02": "經。佛之出世在中備。仁者善自披究足得開",
    "T52n2105_001:0403c03": "曉。",
    "T52n2105_001:0403c04": "姜斌曰。孔子聖人不言如志。何假卜乎　法",
    "T52n2105_001:0403c05": "師曰。唯佛是聖人之法王四生上首。遠視",
    "T52n2105_001:0403c06": "一切眾生前後二際吉凶終始。不假卜觀視",
    "T52n2105_001:0403c07": "若掌中。自餘聖人雖曉未然之理。必藉蓍",
    "T52n2105_001:0403c08": "龜以通靈卦也　爾時明帝即遣中尚書又",
    "T52n2105_001:0403c09": "宣勅。道士姜斌論無宗旨。復云。開天經言",
    "T52n2105_001:0403c10": "老子說者。問姜斌。此開天經何處得來。是誰",
    "T52n2105_001:0403c11": "孰與。姜斌對曰。臣亡師道士張祥邊得。",
    "T52n2105_001:0403c12": "帝曰。經在何處。姜斌對曰。在觀。遣中書侍郎",
    "T52n2105_001:0403c13": "魏取尚書祖瑩等。就觀取得經將來。帝遣",
    "T52n2105_001:0403c14": "文武官尚書郎已上議當太尉公蕭琮太府",
    "T52n2105_001:0403c15": "李寔衛尉卿許百桃吏部尚書邢巒散騎常侍",
    "T52n2105_001:0403c16": "溫子昇等一百七十人。讀訖云。老子止著",
    "T52n2105_001:0403c17": "五千文。西隱流沙更無言說。此書虛妄。專言",
    "T52n2105_001:0403c18": "老子化胡說十二部經。臣等所議。姜斌罪當",
    "T52n2105_001:0403c19": "惑眾　帝謂道士曰。卿等比來專學此法。何",
    "T52n2105_001:0403c20": "名求道。諸道士對曰。臣等並無此書。今日始",
    "T52n2105_001:0403c21": "聞姜斌所說　帝即遣中書郎邢子才黃門",
    "T52n2105_001:0403c22": "侍郎楊寬等向觀重搜諸房。搜訖盡無此書",
    "T52n2105_001:0403c23": "　帝曰。姜斌道人罪合極刑付獄斬決。爾",
    "T52n2105_001:0403c24": "時廷尉卿元超。領斌將出　三藏法師菩提",
    "T52n2105_001:0403c25": "流支諫曰。陛下新赦恩宥天下。今復建齋以",
    "T52n2105_001:0403c26": "啟多福　勅令論議開暢鳳猷。姜斌雖可語",
    "T52n2105_001:0403c27": "無宗旨得沾案會。今　陛下從天怒之威。就",
    "T52n2105_001:0403c28": "案法之中。如欲戮人恐不當天意。",
    "T52n2105_001:0403c29": "帝曰。弟子謹案經云。佛在因中作國王時。殺",
    "T52n2105_001:0404a01": "五百婆羅門不犯戒律。今姜斌開天之說。此",
    "T52n2105_001:0404a02": "即妖書惑亂朝廷。今不斬決誤後不少　法",
    "T52n2105_001:0404a03": "師極諫。姜斌免死。配徙馬邑。",
    "T52n2105_001:0404a04": "續集古今佛道論衡一卷"
}