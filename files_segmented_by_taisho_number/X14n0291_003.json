{
    "X14n0291_003:0491a01": "大佛頂如來密因修證了義諸菩薩萬行首楞嚴經",
    "X14n0291_003:0491a02": "直指卷第三",
    "X14n0291_003:0491a03": "洞宗三十四世丹霞沙門　圅昰天然　疏",
    "X14n0291_003:0491a04": "嗣法門人　今釋澹歸　閱",
    "X14n0291_003:0491a05": "今辯樂說　較",
    "X14n0291_003:0491a06": "上二五陰竟。△三六入。分六。初眼入。",
    "X14n0291_003:0491a07": "復次阿難。云何六入本如來藏妙真如性。阿難。即彼",
    "X14n0291_003:0491a08": "目睛瞪發勞者。兼目與勞。同是菩提瞪發勞相。",
    "X14n0291_003:0491a09": "六入即六根。謂根為塵所入。故云六入。即彼目睛",
    "X14n0291_003:0491a10": "瞪發勞者此領前色陰文。前以目喻真智。晴空喻",
    "X14n0291_003:0491a11": "真理。其人無故不動目睛。瞪以發勞。喻無始不覺",
    "X14n0291_003:0491a12": "心動。乃有見相二分。今即前文所喻單取相中根",
    "X14n0291_003:0491a13": "見。謂兼目與勞。皆即菩提瞪發勞相也。目即根。勞",
    "X14n0291_003:0491a14": "即根中妄見。菩提瞪發勞相相字。正原本如來藏",
    "X14n0291_003:0491a15": "不覺妄動。乃於此目勞而得其狀也。",
    "X14n0291_003:0491a16": "因於明暗二種妄塵。發見居中。吸此塵象。名為見性。",
    "X14n0291_003:0491a17": "此見離彼明暗二塵畢竟無體。",
    "X14n0291_003:0491a18": "先標明暗二塵。以顯根見所發離塵無體。謂從覺",
    "X14n0291_003:0491a19": "性流露。而無見自體也。",
    "X14n0291_003:0491a20": "如是阿難。當知是見。非明暗來。非於根出。不於空生。",
    "X14n0291_003:0491a21": "明暗該色。非空色者。蓋以出非根耳。謂寄根而發。",
    "X14n0291_003:0491a22": "本無自性。因緣自然。不破而破。",
    "X14n0291_003:0491a23": "何以故。若從明來。暗即隨滅。應非見暗。若從暗來。明",
    "X14n0291_003:0491a24": "即隨滅應無見明。若從根生。必無明暗。如是見精。本",
    "X14n0291_003:0491b01": "無自性。若於空出。前矚塵象。歸當見根。又空自觀。何",
    "X14n0291_003:0491b02": "關汝入。",
    "X14n0291_003:0491b03": "從明則不見暗。從暗則不見明。從根則無明暗時。",
    "X14n0291_003:0491b04": "而此見精。在浮塵內。無有自性。不能顯發。從空則",
    "X14n0291_003:0491b05": "歸當見眼。又空能觀。非關根入。",
    "X14n0291_003:0491b06": "是故當知眼入虗妄。本非因緣。非自然性。",
    "X14n0291_003:0491b07": "窮諸虗妄。則因緣無託。更疑自然。於何表示。△二",
    "X14n0291_003:0491b08": "耳入。",
    "X14n0291_003:0491b09": "阿難。譬如有人。以兩手指。急塞其耳。耳根勞故。頭中",
    "X14n0291_003:0491b10": "作聲。兼耳與勞。同是菩提瞪發勞相。",
    "X14n0291_003:0491b11": "此即本根設喻。以指塞耳。耳勞作聲。以喻耳入之",
    "X14n0291_003:0491b12": "妄。現前不塞之耳。所有耳入之妄。皆如能喻。故曰",
    "X14n0291_003:0491b13": "同是菩提瞪發勞相。",
    "X14n0291_003:0491b14": "因於動靜二種妄塵。發聞居中。吸此塵象。名聽聞性。",
    "X14n0291_003:0491b15": "此聞離彼動靜二塵畢竟無體。如是阿難。當知是聞。",
    "X14n0291_003:0491b16": "非動靜來。非於根出。不於空生。何以故。若從靜來。動",
    "X14n0291_003:0491b17": "即隨滅。應非聞動。若從動來。靜即隨滅。應無覺靜。若",
    "X14n0291_003:0491b18": "從根生。必無動靜。如是聞體。本無自性。若於空出。有",
    "X14n0291_003:0491b19": "聞成性。即非虗空。又空自聞。何關汝入。",
    "X14n0291_003:0491b20": "有聞成性者言聞從空出。則空成聞性。不名為空",
    "X14n0291_003:0491b21": "也。",
    "X14n0291_003:0491b22": "是故當知耳入虗妄。本非因緣。非自然性。",
    "X14n0291_003:0491b23": "結同前釋。△三鼻入。",
    "X14n0291_003:0491b24": "阿難。譬如有人。急畜其鼻。畜久成勞。則於鼻中聞有",
    "X14n0291_003:0491c01": "冷觸。因觸分別通塞虗實。如是乃至諸香臭氣。兼鼻",
    "X14n0291_003:0491c02": "與勞。同是菩提瞪發勞相。",
    "X14n0291_003:0491c03": "亦同耳入。即本根設喻。以見現前鼻入之妄。下三",
    "X14n0291_003:0491c04": "根例此。",
    "X14n0291_003:0491c05": "因於通塞二種妄塵。發聞居中。吸此塵象。名齅聞性。",
    "X14n0291_003:0491c06": "此聞離彼通塞二塵畢竟無體。當知是聞。非通塞來。",
    "X14n0291_003:0491c07": "非於根出。不於空生。何以故。若從通來。塞則聞滅。云",
    "X14n0291_003:0491c08": "何知塞。如因塞有。通則無聞。云何發明香臭等觸。若",
    "X14n0291_003:0491c09": "從根生。必無通塞。如是聞機。本無自性。若從空出。是",
    "X14n0291_003:0491c10": "聞自當迴齅汝鼻。空自有聞。何關汝入。是故當知鼻",
    "X14n0291_003:0491c11": "入虗妄。本非因緣。非自然性。",
    "X14n0291_003:0491c12": "通例前釋。△四舌入。",
    "X14n0291_003:0491c13": "阿難。譬如有人。以舌舐吻。熟舐令勞。其人若病。則有",
    "X14n0291_003:0491c14": "苦味。無病之人。微有甜觸。由甜與苦。顯此舌根。不動",
    "X14n0291_003:0491c15": "之時。淡性常在。兼舌與勞。同是菩提瞪發勞相。因甜",
    "X14n0291_003:0491c16": "苦淡二種妄塵。發知居中。吸此塵象。名知味性。此知",
    "X14n0291_003:0491c17": "味性。離彼甜苦及淡二塵畢竟無體。如是阿難。當知",
    "X14n0291_003:0491c18": "如是嘗苦淡知。非甜苦來。非因淡有。又非根出。不於",
    "X14n0291_003:0491c19": "空生。何以故。若甜苦來。淡則知滅。云何知淡。若從淡",
    "X14n0291_003:0491c20": "出。甜即知亡。復云何知甜苦二相。若從舌生。必無甜",
    "X14n0291_003:0491c21": "淡及與苦塵。斯知味根。本無自性。",
    "X14n0291_003:0491c22": "從舌即浮塵根。知味根指勝義。謂若從浮塵舌根",
    "X14n0291_003:0491c23": "而生。則此知味之勝義。在浮塵內。於無甜淡時。無",
    "X14n0291_003:0491c24": "嘗自性。不能顯發也。甜苦淡三。而言二種妄塵者。",
    "X14n0291_003:0492a01": "甜苦屬有味。淡屬無味。故分二對。",
    "X14n0291_003:0492a02": "若於空出。虗空自味。非汝口知。又空自知。何關汝入。",
    "X14n0291_003:0492a03": "上言名知味性。此乃承虗空自味。虗空自知。文句",
    "X14n0291_003:0492a04": "便宕。若嫌其重。分貼塵入。板且無義。",
    "X14n0291_003:0492a05": "是故當知舌入虗妄。本非因緣。非自然性。",
    "X14n0291_003:0492a06": "結同前釋。△五身入。",
    "X14n0291_003:0492a07": "阿難。譬如有人。以一冷手觸於熱手。若冷勢多。熱者",
    "X14n0291_003:0492a08": "從冷。若熱功勝。冷者成熱。如是以此合覺之觸。顯於",
    "X14n0291_003:0492a09": "離知。涉勢若成。因於勞觸。兼身與勞。同是菩提瞪發",
    "X14n0291_003:0492a10": "勞相。",
    "X14n0291_003:0492a11": "二手皆身根。故以冷熱為觸塵。合而順。則離必違。",
    "X14n0291_003:0492a12": "合而違。則離必順。是合覺顯於離知也。涉勢若成",
    "X14n0291_003:0492a13": "因於勞觸謂冷勢熱勢。以多與勝之涉而成。乃因",
    "X14n0291_003:0492a14": "於二手之勞觸。此見虗妄。亦即本根設喻。以明現",
    "X14n0291_003:0492a15": "在身根。亦復如是。同為菩提瞪發勞相也。",
    "X14n0291_003:0492a16": "因於離合二種妄塵。發覺居中。吸此塵象。名知覺性。",
    "X14n0291_003:0492a17": "此知覺體。離彼離合違順二塵畢竟無體。如是阿難。",
    "X14n0291_003:0492a18": "當知是覺。非離合來。非違順有。不於根出。又非空生。",
    "X14n0291_003:0492a19": "何以故。若合時來。離當已滅。云何覺離。違順二相。亦",
    "X14n0291_003:0492a20": "復如是。若從根出。必無離合違順四相。則汝身知元",
    "X14n0291_003:0492a21": "無自性。必於空出。空自知覺。何關汝入。是故當知身",
    "X14n0291_003:0492a22": "入虗妄。本非因緣。非自然性。",
    "X14n0291_003:0492a23": "通例前釋。△六意入。",
    "X14n0291_003:0492a24": "阿難。譬如有人。勞倦則眠。睡熟便寤。覽塵斯憶。失憶",
    "X14n0291_003:0492b01": "為忘。",
    "X14n0291_003:0492b02": "一切眾生。現在迷中。有意無心。意生則過未分明",
    "X14n0291_003:0492b03": "意滅則現前昧略。念念遷移。終身不覺。此即本根",
    "X14n0291_003:0492b04": "最易明者。如眠寤憶忘。以為全意之喻。蓋眠中之",
    "X14n0291_003:0492b05": "夢。以喻假有。夢而忽寤。以喻假無。不了假有。覽夢",
    "X14n0291_003:0492b06": "塵而斯憶。不了假無。寤失憶而為忘。此極狀意入",
    "X14n0291_003:0492b07": "虗妄。以出下文所喻意根也。",
    "X14n0291_003:0492b08": "是其顛倒。生住異滅。吸習中歸。不相踰越。稱意知根。",
    "X14n0291_003:0492b09": "兼意與勞。同是菩提瞪發勞相。",
    "X14n0291_003:0492b10": "此承上設喻。以例一切憶忘皆如眠寤。憶即似生。",
    "X14n0291_003:0492b11": "忘即似滅。似生非生。似滅非滅。故曰顛倒。始憶曰",
    "X14n0291_003:0492b12": "生。正憶曰住。始忘曰異。忘竟曰滅。吸習即吸此四",
    "X14n0291_003:0492b13": "相歸於意根。四相歷然。剎那不雜。故曰不相踰越。",
    "X14n0291_003:0492b14": "稱意即稱憶忘之意此指六識。根即七識也。七識",
    "X14n0291_003:0492b15": "即見分。眾生惑為我體。所謂勞也。故曰同是菩提",
    "X14n0291_003:0492b16": "瞪發勞相。",
    "X14n0291_003:0492b17": "因於生滅二種妄塵。集知居中。吸撮內塵。見聞逆流。",
    "X14n0291_003:0492b18": "流不及地。名覺知性。此覺知性。離彼寤寐生滅二塵",
    "X14n0291_003:0492b19": "畢竟無體。",
    "X14n0291_003:0492b20": "因於生滅二種妄塵。集知居中。此言過去外塵。與",
    "X14n0291_003:0492b21": "意相應。憶即儼然。所謂落謝影子。是為內塵也。見",
    "X14n0291_003:0492b22": "聞隨聲色而往為順流。見聞攬聲色而入為逆流。",
    "X14n0291_003:0492b23": "逆流于無所至之處。惟有意根能緣。名覺知性。蓋",
    "X14n0291_003:0492b24": "在迷中。緣塵而有。離塵即無。以不能會覺知而歸",
    "X14n0291_003:0492c01": "本全性。故曰無體。謂覺知無有自體也。寤寐即借",
    "X14n0291_003:0492c02": "上喻眠寤。以狀生滅之假有假無。非實指眠寤耳。",
    "X14n0291_003:0492c03": "如是阿難。當知如是覺知之根。非寤寐來。非生滅有。",
    "X14n0291_003:0492c04": "不於根出。亦非空生。",
    "X14n0291_003:0492c05": "寤寐即當憶忘二字。寐中之夢為憶。寤而忽失為",
    "X14n0291_003:0492c06": "忘。正憶為生。失憶為滅。意不對塵。分別何自。離意",
    "X14n0291_003:0492c07": "不覺。豈更從空。",
    "X14n0291_003:0492c08": "何以故。若從寤來。寐即隨滅。將何為寐。必生時有。滅",
    "X14n0291_003:0492c09": "即同無。令誰受滅。若從滅有。生即滅無。誰知生者。",
    "X14n0291_003:0492c10": "將何為寐。令誰受滅。誰知生者。即此三句。自當警",
    "X14n0291_003:0492c11": "然不為意根所留。",
    "X14n0291_003:0492c12": "若從根出。寤寐二相。隨身開合。離斯二體。此覺知者。",
    "X14n0291_003:0492c13": "同於空華。畢竟無性。若從空生。自是空知。何關汝入。",
    "X14n0291_003:0492c14": "二體即寤寐二體。蓋明覺知無性。因寤寐而顯。不",
    "X14n0291_003:0492c15": "能自發也。",
    "X14n0291_003:0492c16": "是故當知意入虗妄。本非因緣。非自然性。",
    "X14n0291_003:0492c17": "結同前釋。",
    "X14n0291_003:0492c18": "兼目與勞。同是菩提瞪發勞相。又云此見離彼明",
    "X14n0291_003:0492c19": "暗二塵。畢竟無體。何瞪發皆収為菩提妙性。而此",
    "X14n0291_003:0492c20": "見反斥其無體耶。夫自是心非眼之示。已明指見",
    "X14n0291_003:0492c21": "為心。則此之無體。乃謂見無自性。全體是心。故以",
    "X14n0291_003:0492c22": "見而言。為無自體。以心而言。為無見體。此直指其",
    "X14n0291_003:0492c23": "離塵脫見憬然自得。六入皆然也。",
    "X14n0291_003:0492c24": "上三六入竟。△四十二處。分六。初色見二處。",
    "X14n0291_003:0493a01": "復次阿難。云何十二處本如來藏妙真如性。阿難。汝",
    "X14n0291_003:0493a02": "且觀此祇陀樹林。及諸泉池。於意云何。此等為是色",
    "X14n0291_003:0493a03": "生眼見。眼生色相。",
    "X14n0291_003:0493a04": "顯宗論云。處謂生門。心心所法。於中生長。故名為",
    "X14n0291_003:0493a05": "處。蓋以六根六塵。是識生處。前言根。此言塵。亦因",
    "X14n0291_003:0493a06": "根對塵。故雙舉推窮也。",
    "X14n0291_003:0493a07": "阿難。若復眼根生色相者。見空非色。色性應銷。銷則",
    "X14n0291_003:0493a08": "顯發一切都無。色相既無。誰明空質。空亦如是。",
    "X14n0291_003:0493a09": "此窮色無生處。始言眼不生色。以見空時。能生之",
    "X14n0291_003:0493a10": "色性既銷。所生之色相亦殞。誰相對而顯其空質",
    "X14n0291_003:0493a11": "也。窮色而極於能所俱盡。顯發并亡。益知現前一",
    "X14n0291_003:0493a12": "切。豈容擬議耶。此但窮色。而言空亦如是。以空色",
    "X14n0291_003:0493a13": "本不相離耳。",
    "X14n0291_003:0493a14": "若復色塵生眼見者。觀空非色。見即銷亡。亡則都無。",
    "X14n0291_003:0493a15": "誰明空色。",
    "X14n0291_003:0493a16": "帶言色亦不生眼。以明空華不能發清明目也。見",
    "X14n0291_003:0493a17": "空之時。所生之色見既銷。能生之色相都盡。能所",
    "X14n0291_003:0493a18": "雙泯。空色誰辨。所謂真智無見。真理無色。於斯可",
    "X14n0291_003:0493a19": "想耳。兼言空者。亦猶前義。",
    "X14n0291_003:0493a20": "是故當知見與色空俱無處所。即色與見二處虗妄。",
    "X14n0291_003:0493a21": "本非因緣。非自然性。",
    "X14n0291_003:0493a22": "此言處。故窮於無處。即成虗妄。既成虗妄。因緣自",
    "X14n0291_003:0493a23": "然。益為戲論。△二聲聽二處。",
    "X14n0291_003:0493a24": "阿難。汝更聽此祗陀園中。食辦擊鼓。眾集撞鐘。鐘鼓",
    "X14n0291_003:0493b01": "音聲。前後相續。於意云何。此等為是聲來耳邊。耳往",
    "X14n0291_003:0493b02": "聲處。",
    "X14n0291_003:0493b03": "聲不來耳。耳不往聲。而聞響俱辦。鐘鼓不交參。動",
    "X14n0291_003:0493b04": "靜無前後。語雖窮聲。意已冥示。讀者思之。",
    "X14n0291_003:0493b05": "阿難。若復此聲來於耳邊。如我乞食室羅筏城。在祇",
    "X14n0291_003:0493b06": "陀林則無有我。此聲必來阿難耳處。目連迦葉應不",
    "X14n0291_003:0493b07": "俱聞。何況其中一千二百五十沙門。一聞鐘聲。同來",
    "X14n0291_003:0493b08": "食處。",
    "X14n0291_003:0493b09": "窮聲來耳邊。則應獨來。不應徧至。引證如來乞食",
    "X14n0291_003:0493b10": "城中。祇林無我。亦就現則俗諦易見。",
    "X14n0291_003:0493b11": "若復汝耳往彼聲邊。如我歸住祗陀林中。在室羅城",
    "X14n0291_003:0493b12": "則無有我。汝聞鼓聲。其耳已往擊鼓之處。鐘聲齊出。",
    "X14n0291_003:0493b13": "應不俱聞。何況其中象馬牛羊種種音響。若無來往。",
    "X14n0291_003:0493b14": "亦復無聞。",
    "X14n0291_003:0493b15": "窮耳往聲處。則應獨往鼓邊。不應更聞鐘響。往來",
    "X14n0291_003:0493b16": "俱窮。益顯聽聲俱妄。",
    "X14n0291_003:0493b17": "是故當知聽與音聲俱無處所。即聽與聲二處虗妄。",
    "X14n0291_003:0493b18": "本非因緣。非自然性。",
    "X14n0291_003:0493b19": "結同前釋。△三齅香二處。",
    "X14n0291_003:0493b20": "阿難。汝又齅此爐中栴檀。此香若復然於一銖。室羅",
    "X14n0291_003:0493b21": "筏城四十里內同時聞氣。於意云何。此香為復生栴",
    "X14n0291_003:0493b22": "檀木。生於汝鼻。為生於空。",
    "X14n0291_003:0493b23": "此單窮塵生處。不借根對。栴檀一切香木第一。銖",
    "X14n0291_003:0493b24": "者二十四銖為一兩。",
    "X14n0291_003:0493c01": "阿難。若復此香生於汝鼻。稱鼻所生。當從鼻出。鼻非",
    "X14n0291_003:0493c02": "栴檀。云何鼻中有栴檀氣。稱汝聞香。當於鼻入。鼻中",
    "X14n0291_003:0493c03": "出香。說聞非義。",
    "X14n0291_003:0493c04": "鼻若生香。則香應從鼻出。今從鼻入。乃稱聞香也。",
    "X14n0291_003:0493c05": "鼻非栴檀。云作鼻中有栴檀氣。領從鼻出。以窮聞",
    "X14n0291_003:0493c06": "義。證非鼻生也。",
    "X14n0291_003:0493c07": "若生於空。空性常恒。香應常在。何藉爐中。爇此枯木。",
    "X14n0291_003:0493c08": "以空性常恒。香須然木。窮非空生。",
    "X14n0291_003:0493c09": "若生於木。則此香質因爇成煙。若鼻得聞。合蒙煙氣。",
    "X14n0291_003:0493c10": "其煙騰空。未及遙遠。四十里內。云何已聞。",
    "X14n0291_003:0493c11": "以煙相表木。鼻但聞香。不蒙煙氣。煙騰不遠。四十",
    "X14n0291_003:0493c12": "里聞。故知木不生香也。",
    "X14n0291_003:0493c13": "是故當知香鼻與聞俱無處所。即齅與香二處虗妄。",
    "X14n0291_003:0493c14": "本非因緣。非自然性。",
    "X14n0291_003:0493c15": "結釋同前。△四嘗味二處。",
    "X14n0291_003:0493c16": "阿難。汝常二時眾中持鉢。其間或遇酥酪醍醐。名為",
    "X14n0291_003:0493c17": "上味。於意云何。此味為復生於空中。生於舌中。為生",
    "X14n0291_003:0493c18": "食中。",
    "X14n0291_003:0493c19": "此亦單窮塵生處也。",
    "X14n0291_003:0493c20": "阿難。若復此味生於汝舌。在汝口中。祇有一舌。其舌",
    "X14n0291_003:0493c21": "爾時已成酥味。遇黑石蜜。應不推移。若不變移。不名",
    "X14n0291_003:0493c22": "知味。若變移者。舌非多體。云何多味一舌之知。",
    "X14n0291_003:0493c23": "以遇蜜易味。證非舌生。",
    "X14n0291_003:0493c24": "若生於食。食非有識。云何自知。又食自知。即同他食。",
    "X14n0291_003:0494a01": "何預於汝名味之知。",
    "X14n0291_003:0494a02": "食無根識。安能知味。設許有知。還同他食。故非食",
    "X14n0291_003:0494a03": "生也。",
    "X14n0291_003:0494a04": "若生於空。汝啖虗空當作何味。必其虗空若作鹹味。",
    "X14n0291_003:0494a05": "既鹹汝舌。亦鹹汝面。則此界人同於海魚。既常受鹹。",
    "X14n0291_003:0494a06": "了不知淡。若不識淡。亦不覺鹹。必無所知。云何名味。",
    "X14n0291_003:0494a07": "既鹹汝舌四句。已窮空生之非。既常受鹹。了不知",
    "X14n0291_003:0494a08": "淡。若不識淡。亦不覺鹹。又出味必託知。空非有知。",
    "X14n0291_003:0494a09": "味性本無。皆唯識變。",
    "X14n0291_003:0494a10": "是故當知味舌與嘗俱無處所。即嘗與味二俱虗妄。",
    "X14n0291_003:0494a11": "本非因緣。非自然性。",
    "X14n0291_003:0494a12": "結同前釋。△五身觸二處。",
    "X14n0291_003:0494a13": "阿難。汝常晨朝以手摩頭。於意云何。此摩所知。誰為",
    "X14n0291_003:0494a14": "能觸。能為在手。為復在頭。",
    "X14n0291_003:0494a15": "此亦單窮塵生處也。能觸所觸。俱為自身。能覺所",
    "X14n0291_003:0494a16": "覺。還同外境。徵能以見觸位無定。審知以見所知",
    "X14n0291_003:0494a17": "紛紜。下文自破。",
    "X14n0291_003:0494a18": "若在於手。頭則無知。云何成觸。若在於頭。手則無用。",
    "X14n0291_003:0494a19": "云何名觸。若各各有。則汝阿難應有二身。",
    "X14n0291_003:0494a20": "能觸在手。則頭應無知。能觸在頭。則手應無用。無",
    "X14n0291_003:0494a21": "用即無知也。今皆有知。故應二身。",
    "X14n0291_003:0494a22": "若頭與手一觸所生。則手與頭當為一體。若一體者。",
    "X14n0291_003:0494a23": "觸則無成。若二體者。觸誰為在。在能非所。在所非能。",
    "X14n0291_003:0494a24": "不應虗空與汝成觸。",
    "X14n0291_003:0494b01": "頭手皆觸。故應一體。若一體者。無有能所。觸義不",
    "X14n0291_003:0494b02": "成。若二體者。二體皆能。誰為所觸。二體皆所。誰為",
    "X14n0291_003:0494b03": "能觸。不應虗空與汝成觸。即當上文空生之詰。",
    "X14n0291_003:0494b04": "是故當知覺觸與身俱無處所。即身與觸二俱虗妄。",
    "X14n0291_003:0494b05": "本非因緣。非自然性。",
    "X14n0291_003:0494b06": "結同前釋。△六意法二處。",
    "X14n0291_003:0494b07": "阿難。汝常意中所緣善惡無記三性。生成法則。此法",
    "X14n0291_003:0494b08": "為復即心所生。為當離心別有方所。",
    "X14n0291_003:0494b09": "意中既指意根。善惡無記三性即指法塵。法則猶",
    "X14n0291_003:0494b10": "軌範也。法非生成。然無始習氣。成於意根。却似剋",
    "X14n0291_003:0494b11": "定。此不同色等有實性境。由識變現。故徵即心離",
    "X14n0291_003:0494b12": "心。二俱有過。下文自明。",
    "X14n0291_003:0494b13": "阿難。若即心者。法則非塵。非心所緣。云何成處。",
    "X14n0291_003:0494b14": "心對塵而成緣。若法即心。便不是塵。既無所緣。處",
    "X14n0291_003:0494b15": "從何立。",
    "X14n0291_003:0494b16": "若離於心別有方所。則法自性為知非知。知則名心。",
    "X14n0291_003:0494b17": "異汝非塵。同他心量。即汝即心。云何汝心更二於汝。",
    "X14n0291_003:0494b18": "法塵自性。本非有知。由識變似。故亦可難其知與",
    "X14n0291_003:0494b19": "非知也。知則屬心。然既異於汝體。而又非塵相。是",
    "X14n0291_003:0494b20": "乃同於他人心量。異故似他。知故如心。故有此徵",
    "X14n0291_003:0494b21": "也。若謂非他是汝。則根塵俱知。豈有汝心而有二",
    "X14n0291_003:0494b22": "相耶。",
    "X14n0291_003:0494b23": "若非知者。此塵既非色聲香味離合冷煖及虗空相。",
    "X14n0291_003:0494b24": "當於何在。今於色空都無表示。不應人間更有空外。",
    "X14n0291_003:0494c01": "心非所緣。處從誰立。",
    "X14n0291_003:0494c02": "非知而又不同五塵實境。極心所緣。盡於空色。俱",
    "X14n0291_003:0494c03": "無表示。處當何立。",
    "X14n0291_003:0494c04": "是故當知法則與心俱無處所。則意與法二俱虗妄。",
    "X14n0291_003:0494c05": "本非因緣。非自然性。",
    "X14n0291_003:0494c06": "結釋同前。",
    "X14n0291_003:0494c07": "目前見自見。色自色。空自空。現在森羅。而曰俱無",
    "X14n0291_003:0494c08": "處所。此實難解。良由見為色空所囿。局而成根。根",
    "X14n0291_003:0494c09": "塵相待。心境宛然。空本無質。色亦變遷。正當此時。",
    "X14n0291_003:0494c10": "瞑無所歸。見將何附。試一返觀。如夢忽覺。循覽境",
    "X14n0291_003:0494c11": "界。能所樅然。果誰安置耶。一切諸處。亦復如是。",
    "X14n0291_003:0494c12": "上四十二處竟。△五十八界。分六。初眼識界。",
    "X14n0291_003:0494c13": "復次阿難。云何十八界本如來藏妙真如性。",
    "X14n0291_003:0494c14": "根塵識各六。依古釋。界種族也。各為界限。不相雜",
    "X14n0291_003:0494c15": "亂。下破其界限。會歸如來藏性。不同入處窮生處",
    "X14n0291_003:0494c16": "也。",
    "X14n0291_003:0494c17": "阿難。如汝所明眼色為緣。生於眼識。此識為復因眼",
    "X14n0291_003:0494c18": "所生。以眼為界。因色所生。以色為界。",
    "X14n0291_003:0494c19": "根塵相對。識於中生。乃因緣生法。凡小以為實有。",
    "X14n0291_003:0494c20": "此破其執。以顯唯心。因緣自然。皆為戲論。眼持過",
    "X14n0291_003:0494c21": "去色習氣以成界性。因現在色對現以顯見性。色",
    "X14n0291_003:0494c22": "因眼曾見。及現在增上力。成色界相。識依眼緣色",
    "X14n0291_003:0494c23": "曉了。以有種子熏習賴耶。現在隨見隨即分別。是",
    "X14n0291_003:0494c24": "識界相。此各徵眼色以窮其無界也。",
    "X14n0291_003:0495a01": "阿難。若因眼生。既無色空。無可分別。縱有汝識。欲將",
    "X14n0291_003:0495a02": "何用。汝見又非青黃赤白。無所表示。從何立界。",
    "X14n0291_003:0495a03": "眼生則無色空。分別無託。此眼又非青黃赤白者",
    "X14n0291_003:0495a04": "言單眼無色。不能成中界也。見即眼見也。",
    "X14n0291_003:0495a05": "若因色生。空無色時。汝識應滅。云何識知是虗空性",
    "X14n0291_003:0495a06": "若色變時。汝亦識其色相遷變。汝識不遷。界從何立。",
    "X14n0291_003:0495a07": "從變則變。界相自無。不變則恒。既從色生。應不識知",
    "X14n0291_003:0495a08": "虗空所在。",
    "X14n0291_003:0495a09": "色生則在空應滅。不能知空。又色變時。汝識應知。",
    "X14n0291_003:0495a10": "知則識性不遷。孑然孤立。從何成界。從變者。又轉",
    "X14n0291_003:0495a11": "計識與色而俱變也。俱變則無界可立。不變則色",
    "X14n0291_003:0495a12": "生之識。能所相類。亦應常不知空耳。",
    "X14n0291_003:0495a13": "若兼二種眼色共生。合則中離。離則兩合。體性雜亂。",
    "X14n0291_003:0495a14": "云何成界。",
    "X14n0291_003:0495a15": "眼色二合而生中界。則識中界應分知與不知。故",
    "X14n0291_003:0495a16": "曰中離。離則一半從根。一半從境。故曰兩合。此所",
    "X14n0291_003:0495a17": "謂體性雜亂。不能成界也。",
    "X14n0291_003:0495a18": "是故當知眼色為緣。生眼識界。三處都無。則眼與色。",
    "X14n0291_003:0495a19": "及色界三。本非因緣。非自然性。",
    "X14n0291_003:0495a20": "根塵識三。相依成界。一處不成。則三不成。故曰都",
    "X14n0291_003:0495a21": "無。此顯唯心所現。俱無自性。唯心所現。則非因緣。",
    "X14n0291_003:0495a22": "俱無自性。則非自然。△二耳識界。",
    "X14n0291_003:0495a23": "阿難。又汝所明耳聲為緣。生於耳識。此識為復因耳",
    "X14n0291_003:0495a24": "所生。以耳為界。因聲所生。以聲為界。阿難。若因耳生。",
    "X14n0291_003:0495b01": "動靜二相既不現前。根不成知。必無所知。知尚無成。",
    "X14n0291_003:0495b02": "識何形貌。",
    "X14n0291_003:0495b03": "耳因動靜而根知始現。動靜若無。則根知藉何曉",
    "X14n0291_003:0495b04": "了而生意識。此根知單指勝義也。",
    "X14n0291_003:0495b05": "若取耳聞。無動靜故。聞無所成。云何耳形雜色觸塵",
    "X14n0291_003:0495b06": "名為識界。則耳識界。復從誰立。",
    "X14n0291_003:0495b07": "浮塵成根。以有勝義耳。知既無所附而聞。而耳浮",
    "X14n0291_003:0495b08": "塵根。又雜色法。何名識界。此耳聞指浮塵。總言無",
    "X14n0291_003:0495b09": "動靜二相不成耳識界也。",
    "X14n0291_003:0495b10": "若生於聲。識因聲有。則不關聞。無聞則亡聲相所在",
    "X14n0291_003:0495b11": "識從聲生。許聲因聞而有聲相。聞應聞識。不聞非界。",
    "X14n0291_003:0495b12": "聞則同聲。識已被聞。誰知聞識。若無知者。終如草木。",
    "X14n0291_003:0495b13": "聲生則無聞性。誰知聲相。縱云既謂識從聲生。應",
    "X14n0291_003:0495b14": "許因聞而有聲相。則聞聲時即是聞識。以識從聲",
    "X14n0291_003:0495b15": "生種芽相類也。若不聞識。則非界義。謂聲非生識",
    "X14n0291_003:0495b16": "之界也。聞則同聲。既能了之識作所聞之境。誰為",
    "X14n0291_003:0495b17": "能知知此聞識。若能聞而無知。則同草木矣。許聲",
    "X14n0291_003:0495b18": "因聞蓋原聲相所由。以補聲生之難。聞應聞識乃",
    "X14n0291_003:0495b19": "避聞聲。恐濫根塵之常。識已被聞又奪分別以盡",
    "X14n0291_003:0495b20": "聞識之詰。虗縱虗奪。總見虗妄。",
    "X14n0291_003:0495b21": "不應聲聞雜成中界。界無中位。則內外相復從何成。",
    "X14n0291_003:0495b22": "此即眼色共生之破。雜不成中。界從何定。",
    "X14n0291_003:0495b23": "是故當知耳聲為緣。生耳識界。三處都無。則耳與聲",
    "X14n0291_003:0495b24": "及聲界三本非因緣。非自然性。",
    "X14n0291_003:0495c01": "結釋同前。△三鼻識界。",
    "X14n0291_003:0495c02": "阿難。又汝所明鼻香為緣。生於鼻識。此識為復因鼻",
    "X14n0291_003:0495c03": "所生。以鼻為界。因香所生。以香為界。阿難。若因鼻生。",
    "X14n0291_003:0495c04": "則汝心中以何為鼻。為取肉形雙爪之相。為取齅知",
    "X14n0291_003:0495c05": "動搖之性。",
    "X14n0291_003:0495c06": "此窮非鼻生。雙舉浮塵勝義。",
    "X14n0291_003:0495c07": "若取肉形。肉質乃身。身知即觸。名身非鼻。名觸即塵。",
    "X14n0291_003:0495c08": "鼻尚無名。云何立界。",
    "X14n0291_003:0495c09": "先破浮根。浮根即身。觸身名塵。證非生於肉形之",
    "X14n0291_003:0495c10": "鼻也。",
    "X14n0291_003:0495c11": "若取齅知。又汝心中以何為知。以肉為知。則肉之知。",
    "X14n0291_003:0495c12": "元觸非鼻。",
    "X14n0291_003:0495c13": "此以下皆破勝義。先破肉知。仍同身觸。",
    "X14n0291_003:0495c14": "以空為知。空則自知。肉應非覺。如是則應虗空是汝。",
    "X14n0291_003:0495c15": "汝身非知。今日阿難。應無所在。",
    "X14n0291_003:0495c16": "次破空知。空若有知。則空應是汝。肉若非覺。則汝",
    "X14n0291_003:0495c17": "身無知。現前阿難。體當何在。",
    "X14n0291_003:0495c18": "以香為知。知自屬香。何預於汝。",
    "X14n0291_003:0495c19": "次破香知。香知非汝。此乃指香為知。若聞香之知。",
    "X14n0291_003:0495c20": "又作下文轉計。",
    "X14n0291_003:0495c21": "若香臭氣必生汝鼻。則彼香臭二種流氣。不生伊蘭",
    "X14n0291_003:0495c22": "及栴檀木。",
    "X14n0291_003:0495c23": "由汝鼻知。而有香臭。故又有香臭生於汝鼻之計",
    "X14n0291_003:0495c24": "也。是則此香臭不生伊蘭與彼栴檀。伊蘭臭木。伊",
    "X14n0291_003:0496a01": "蘭叢中常生栴檀。栴檀成樹。則彼伊蘭永無臭氣。",
    "X14n0291_003:0496a02": "二物不來。汝自齅鼻。為香為臭。臭則非香。香應非臭。",
    "X14n0291_003:0496a03": "汝自齅鼻為香為臭窮香臭不生汝鼻也。臭則非",
    "X14n0291_003:0496a04": "香香應非臭又作下文俱聞之難。",
    "X14n0291_003:0496a05": "若香臭二俱能聞者。則汝一人應有兩鼻。對我問道",
    "X14n0291_003:0496a06": "有二阿難。誰為汝體。",
    "X14n0291_003:0496a07": "鼻若全香。應不聞臭。鼻若全臭。應不聞香。今能兩",
    "X14n0291_003:0496a08": "聞。故應二鼻。若有二鼻。應有二體。",
    "X14n0291_003:0496a09": "若鼻是一。香臭無二。臭既為香。香復成臭。二性不有。",
    "X14n0291_003:0496a10": "界從誰立。",
    "X14n0291_003:0496a11": "若復一鼻。香臭雜聞。則香臭無定。識界何立。",
    "X14n0291_003:0496a12": "若因香生。識因香有。如眼有見。不能觀眼。因香有故。",
    "X14n0291_003:0496a13": "應不知香。",
    "X14n0291_003:0496a14": "香既生識。則識即是香。故香不復能知香。如眼不",
    "X14n0291_003:0496a15": "復能見於眼也。",
    "X14n0291_003:0496a16": "知即非生。不知非識。",
    "X14n0291_003:0496a17": "承上若識能知於香。則識非生於香也。若不知香。",
    "X14n0291_003:0496a18": "則非識體了別。",
    "X14n0291_003:0496a19": "香非知有。香界不成。識不知香。因界則非從香建立。",
    "X14n0291_003:0496a20": "承上香臭生於汝鼻。故香應知有。此反香非知有。",
    "X14n0291_003:0496a21": "則香界不成。又承上識因香有應不知香。故云識",
    "X14n0291_003:0496a22": "不知香。因界者以識因香立界。今不知香。則因界",
    "X14n0291_003:0496a23": "非從香建立也。",
    "X14n0291_003:0496a24": "既無中間。不成內外。彼諸聞性。畢竟虗妄。",
    "X14n0291_003:0496b01": "上窮根塵不能生識。是無中間。中既不立。內外不",
    "X14n0291_003:0496b02": "成。故為虗妄。",
    "X14n0291_003:0496b03": "是故當知鼻香為緣。生鼻識界。三處都無。則鼻與香",
    "X14n0291_003:0496b04": "及香界三。本非因緣。非自然性。",
    "X14n0291_003:0496b05": "結釋同前。△四舌識界。",
    "X14n0291_003:0496b06": "阿難。又汝所明舌味為緣。生於舌識。此識為復因舌",
    "X14n0291_003:0496b07": "所生。以舌為界。因味所生。以味為界。阿難。若因舌生。",
    "X14n0291_003:0496b08": "則諸世間甘蔗烏梅。黃連石鹽。細辛薑桂。都無有味。",
    "X14n0291_003:0496b09": "汝自嘗舌。為甜為苦。",
    "X14n0291_003:0496b10": "識因舌生。無與五味。則舌具甜苦。何不自嘗。",
    "X14n0291_003:0496b11": "若舌性苦。誰來嘗舌。舌不自嘗。孰為知覺。舌性非苦。",
    "X14n0291_003:0496b12": "味自不生。云何立界。",
    "X14n0291_003:0496b13": "舌性若苦。舌已成味。誰知味者。舌若非苦。則無有",
    "X14n0291_003:0496b14": "味。識界何立。",
    "X14n0291_003:0496b15": "若因味生。識自為味。同於舌根。應不自嘗。云何識知",
    "X14n0291_003:0496b16": "是味非味。",
    "X14n0291_003:0496b17": "前因舌生。舌不自嘗。此因味生。即同於舌。應不自",
    "X14n0291_003:0496b18": "嘗也。",
    "X14n0291_003:0496b19": "又一切味。非一物生。味既多生。識應多體。識體若一。",
    "X14n0291_003:0496b20": "體必味生。鹹淡甘辛。和合俱生。諸變異相。同為一味。",
    "X14n0291_003:0496b21": "應無分別。分別既無。則不名識。云何復名舌味識界。",
    "X14n0291_003:0496b22": "味既各生。則識應多體。若識一體。則五味亦應無",
    "X14n0291_003:0496b23": "別。無別非識。舌味混淆。識界何立。",
    "X14n0291_003:0496b24": "不應虗空生汝心識。",
    "X14n0291_003:0496c01": "此窮空生。",
    "X14n0291_003:0496c02": "舌味和合。即於是中元無自性。云何界生。",
    "X14n0291_003:0496c03": "此窮和合共生。則識無自性。界亦不成。",
    "X14n0291_003:0496c04": "是故當知舌味為緣。生舌識界。三處都無。則舌與味。",
    "X14n0291_003:0496c05": "及舌界三。本非因緣。非自然性。",
    "X14n0291_003:0496c06": "結釋同前。△五身識界。",
    "X14n0291_003:0496c07": "阿難。又汝所明身觸為緣。生於身識。此識為復因身",
    "X14n0291_003:0496c08": "所生。以身為界。因觸所生。以觸為界。阿難。若因身生。",
    "X14n0291_003:0496c09": "必無合離二覺觀緣。身何所識。",
    "X14n0291_003:0496c10": "此窮根生。既無離合二種觸緣覺觀。何從而現身",
    "X14n0291_003:0496c11": "識。麤尋曰覺。細伺曰觀。",
    "X14n0291_003:0496c12": "若因觸生。必無汝身。誰有非身知合離者。",
    "X14n0291_003:0496c13": "此窮塵生。則無根身知離合者。",
    "X14n0291_003:0496c14": "阿難。物不觸知。身知有觸。",
    "X14n0291_003:0496c15": "物則不可以觸而知。身知則必待有觸。此正說以",
    "X14n0291_003:0496c16": "起下文兩即兩非之難。",
    "X14n0291_003:0496c17": "知身即觸。知觸即身。即觸非身。即身非觸。身觸二相。",
    "X14n0291_003:0496c18": "元無處所。",
    "X14n0291_003:0496c19": "若觸能生識。則必身知然後成觸。故曰知身即觸。",
    "X14n0291_003:0496c20": "又必知其為觸始名我身。故曰知觸即身。若已為",
    "X14n0291_003:0496c21": "觸。則塵必非根。故曰非身。若是我身。則根必非塵。",
    "X14n0291_003:0496c22": "故曰非觸。豈不根塵二相原無定位耶。",
    "X14n0291_003:0496c23": "合身即為身自體性。離身即是虗空等相。",
    "X14n0291_003:0496c24": "此觸合身則全是身覺。離身則同於虗空。此窮內",
    "X14n0291_003:0497a01": "外俱無觸位。以為下文中界不立之意。",
    "X14n0291_003:0497a02": "內外不成。中云何立。中不復立。內外性空。則汝識生。",
    "X14n0291_003:0497a03": "從誰立界。",
    "X14n0291_003:0497a04": "內外即指根境。根境性空。識體如幻。故知三處都",
    "X14n0291_003:0497a05": "無耳。",
    "X14n0291_003:0497a06": "是故當知身觸為緣。生身識界。三處都無。則身與觸",
    "X14n0291_003:0497a07": "及身界三。本非因緣。非自然性。",
    "X14n0291_003:0497a08": "結釋同前。△六意識界。",
    "X14n0291_003:0497a09": "阿難。又汝所明意法為緣。生於意識。此識為復因意",
    "X14n0291_003:0497a10": "所生。以意為界。因法所生。以法為界。阿難。若因意生。",
    "X14n0291_003:0497a11": "於汝意中。必有所思。發明汝意。若無前法。意無所生。",
    "X14n0291_003:0497a12": "離緣無形。識將何用。",
    "X14n0291_003:0497a13": "此窮根生。謂離法則意無所託而生分別也。離緣",
    "X14n0291_003:0497a14": "即離法緣。離法緣。則意之形段尚不可得。而況識",
    "X14n0291_003:0497a15": "耶。",
    "X14n0291_003:0497a16": "又汝識心。與諸思量。兼了別性。為同為異。",
    "X14n0291_003:0497a17": "此識心準上應言意識。因下有思量了別二者。是",
    "X14n0291_003:0497a18": "以思量為第七。了別為第六。皆屬意根。而意識原",
    "X14n0291_003:0497a19": "本第八。故得言識心也。自如來藏不覺妄動。即全",
    "X14n0291_003:0497a20": "心是識。故知心識本同。只有迷悟之異。迷則攬法",
    "X14n0291_003:0497a21": "成根。乃有思量了別。此徵同異。蓋欲人不離六七",
    "X14n0291_003:0497a22": "而悟識體。則如來藏不勞別作擔荷矣。",
    "X14n0291_003:0497a23": "同意即意。云何所生。異意不同。應無所識。若無所識。",
    "X14n0291_003:0497a24": "云何意生。若有所識。云何識意。唯同與異二性無成。",
    "X14n0291_003:0497b01": "界云何立。",
    "X14n0291_003:0497b02": "此言意識若同於意根。同則不應更生。而且有根",
    "X14n0291_003:0497b03": "識混淆之病。意識若異於意根。異則生非其類。應",
    "X14n0291_003:0497b04": "無知覺。縱有知覺。不倫於意。云何識意者。猶云識",
    "X14n0291_003:0497b05": "不生於意也。同異俱非。窮於意生。抑可得體用悟",
    "X14n0291_003:0497b06": "迷之旨矣。",
    "X14n0291_003:0497b07": "若因法生。世間諸法。不離五塵。汝觀色法。及諸聲法。",
    "X14n0291_003:0497b08": "香法味法。及與觸法。相狀分明。以對五根。非意所攝。",
    "X14n0291_003:0497b09": "五根識從現境生。非意所攝。既非意攝。從何生意",
    "X14n0291_003:0497b10": "識耶。",
    "X14n0291_003:0497b11": "汝識決定依於法生。今汝諦觀法法何狀。若離色空",
    "X14n0291_003:0497b12": "動靜通塞合離生滅。越此諸相。終無所得。",
    "X14n0291_003:0497b13": "三法字指內法塵。然此法塵。若離色空等實相亦",
    "X14n0291_003:0497b14": "不可得。以為下文徵窮生滅無體也。",
    "X14n0291_003:0497b15": "生則色空諸法等生。滅則色空諸法等滅。所因既無。",
    "X14n0291_003:0497b16": "因生有識。作何形相。相狀不有。界云何生。",
    "X14n0291_003:0497b17": "色空色塵。動靜聲塵。通塞鼻塵。合離味觸二塵。唯",
    "X14n0291_003:0497b18": "生滅乃指法塵。然生亦因色空等外法而生。滅亦",
    "X14n0291_003:0497b19": "因色空等外法而滅。是五塵落謝影子。離彼諸相。",
    "X14n0291_003:0497b20": "必無實體。所因之法塵既無實體。則能因之意識",
    "X14n0291_003:0497b21": "豈有形狀。若無形狀。界從何立。",
    "X14n0291_003:0497b22": "是故當知意法為緣。生意識界。三處都無。則意與法",
    "X14n0291_003:0497b23": "及意界三。本非因緣。非自然性。",
    "X14n0291_003:0497b24": "結釋同前。",
    "X14n0291_003:0497c01": "蓋自如來藏無有自性。動而成見。因見有相。內似",
    "X14n0291_003:0497c02": "根身。外似器界。外攬內吸。似生分別。若或有知。若",
    "X14n0291_003:0497c03": "或無知。似真非真。似妄非妄。心動成境。境無非心。",
    "X14n0291_003:0497c04": "不可親疎。中間無主。凡夫之物我不分。即至人之",
    "X14n0291_003:0497c05": "色心無二。故如來為凡小說因緣之所生。為菩薩",
    "X14n0291_003:0497c06": "指意言之戲論。皆為方便。未當真詮。此十八界所",
    "X14n0291_003:0497c07": "為皆如來藏。而終之以三處都無也。楞伽云如來",
    "X14n0291_003:0497c08": "為斷愚夫畏無我句故說。離妄想無所有境界如",
    "X14n0291_003:0497c09": "來藏門。此之謂歟。志斯道者思之。",
    "X14n0291_003:0497c10": "上五十八界竟。△六七大。分九初疑四大和合請",
    "X14n0291_003:0497c11": "示。",
    "X14n0291_003:0497c12": "阿難白佛言世尊。如來常說和合因緣。一切世間種",
    "X14n0291_003:0497c13": "種變化。皆因四大和合發明。云何如來因緣自然二",
    "X14n0291_003:0497c14": "俱排擯。我今不知斯義所屬。惟垂哀愍。開示眾生中",
    "X14n0291_003:0497c15": "道了義無戲論法。",
    "X14n0291_003:0497c16": "四大因緣和合變化。此世間法。世尊昔為凡小發",
    "X14n0291_003:0497c17": "明緣起之理。使之隨緣知返。今說大乘第一義諦。",
    "X14n0291_003:0497c18": "非同戲論。阿難仍執昔說。亦慮眾生墮此疑網。故",
    "X14n0291_003:0497c19": "冀開示也。中道了義即第一義諦。△二總訶大性",
    "X14n0291_003:0497c20": "體非和合。分二。初責多聞不善分別。",
    "X14n0291_003:0497c21": "爾時世尊告阿難言。汝先厭離聲聞緣覺諸小乘法。",
    "X14n0291_003:0497c22": "發心勤求無上菩提。故我今時為汝開示第一義諦。",
    "X14n0291_003:0497c23": "如何復將世間戲論妄想因緣而自纏繞。汝雖多聞。",
    "X14n0291_003:0497c24": "如說藥人。真藥現前。不能分別。如來說為真可憐愍。",
    "X14n0291_003:0498a01": "汝今諦聽。吾當為汝分別開示。亦令當來修大乘者。",
    "X14n0291_003:0498a02": "通達實相。阿難默然。承佛聖旨。",
    "X14n0291_003:0498a03": "世間妄想。隨諸因緣。成一切法。二乘知此。發明無",
    "X14n0291_003:0498a04": "我斷三界生因。得除人執。而非大乘了義。如來因",
    "X14n0291_003:0498a05": "阿難厭離小乘。所有從前開示。直指菩提。陰入處",
    "X14n0291_003:0498a06": "界。皆斥虗妄。悉為祛除法執。所謂真藥現前。不能",
    "X14n0291_003:0498a07": "分別也。△二總明大性非和合。",
    "X14n0291_003:0498a08": "阿難如汝所言。四大和合。發明世間種種變化。阿難。",
    "X14n0291_003:0498a09": "若彼大性體非和合。則不能與諸大雜和。猶如虗空",
    "X14n0291_003:0498a10": "不和諸色。",
    "X14n0291_003:0498a11": "就諸大而言。似有和合。而體實非和。故不能雜。猶",
    "X14n0291_003:0498a12": "如虗空。以起下文和合之為妄見也。四大從妄想",
    "X14n0291_003:0498a13": "生。唯心所現。雖隨諸緣成一切法。而無性之性。未",
    "X14n0291_003:0498a14": "嘗動著。自非深悟。難以語此。",
    "X14n0291_003:0498a15": "若和合者。同於變化。始終相成。生滅相續。生死死生。",
    "X14n0291_003:0498a16": "生生死死。如旋火輪。未有休息。阿難。如水成冰。冰還",
    "X14n0291_003:0498a17": "成水。",
    "X14n0291_003:0498a18": "此破和合。而以真如隨緣不變。非同變化也。初生",
    "X14n0291_003:0498a19": "為始。滅盡為終。始終即生滅。祇取相成相續二義。",
    "X14n0291_003:0498a20": "始以成終。終以成始。為相成。生以續死。死復續生。",
    "X14n0291_003:0498a21": "為相續。生死死生。生生死死。循還無端。如火輪旋",
    "X14n0291_003:0498a22": "轉。無有首尾。喻生死無休息也。窮諸和合。則生滅",
    "X14n0291_003:0498a23": "之相。現前如是。宛同變化。不知性非和合。眾生迷",
    "X14n0291_003:0498a24": "中。暫時妄見。故曰如。水成冰。冰還成水。",
    "X14n0291_003:0498b01": "上二總訶大性體非和合竟。△三収地大。",
    "X14n0291_003:0498b02": "汝觀地性。麤為大地。細為微塵。至鄰虗塵。析彼極微",
    "X14n0291_003:0498b03": "色邊際相七分所成。更析鄰虗。即實空性。",
    "X14n0291_003:0498b04": "以麤形細。故取極微析至七分。便成隣虗。更析隣",
    "X14n0291_003:0498b05": "虗。即實空性。以起下文色空不相和合也。色邊際",
    "X14n0291_003:0498b06": "謂色之極細。與空相近。故言邊際。",
    "X14n0291_003:0498b07": "阿難。若此鄰虗析成虗空。當知虗空出生色相。",
    "X14n0291_003:0498b08": "既可析色成空。自當合空成色。此先約定。後乃徵",
    "X14n0291_003:0498b09": "窮。",
    "X14n0291_003:0498b10": "汝今問言。由和合故。出生世間諸變化相。汝且觀此",
    "X14n0291_003:0498b11": "一鄰虗塵。用幾虗空和合而有。不應鄰虗合成鄰虗。",
    "X14n0291_003:0498b12": "若許析色成空。當許合空成色。若合隣虗。便有方",
    "X14n0291_003:0498b13": "分。不成鄰虗。",
    "X14n0291_003:0498b14": "又鄰虗塵析入空者。用幾色相合成虗空。",
    "X14n0291_003:0498b15": "既許合空成色。當許合色成空。",
    "X14n0291_003:0498b16": "若色合時。合色非空。若空合時。合空非色。色猶可析。",
    "X14n0291_003:0498b17": "空云何合。",
    "X14n0291_003:0498b18": "合色非空。合空非色。言色空不能互合相成也。再",
    "X14n0291_003:0498b19": "言色猶可析空云何合者。極言空不可合。人所易",
    "X14n0291_003:0498b20": "見。而實色不必析。唯佛乃知。蓋反覆以起下文真",
    "X14n0291_003:0498b21": "空真色之旨。",
    "X14n0291_003:0498b22": "汝元不知如來藏中。性色真空。性空真色。清淨本然。",
    "X14n0291_003:0498b23": "周徧法界。隨眾生心。應所知量。循業發現。",
    "X14n0291_003:0498b24": "如來藏中。無有自性。故一切色皆即性色。故一切",
    "X14n0291_003:0498c01": "空皆即性空。性色非色。故為真空。性空非空。故為",
    "X14n0291_003:0498c02": "真色。此真空色。本來清淨。不假修為。體周法界。無",
    "X14n0291_003:0498c03": "有罣礙。眾生迷此。隨知發業。便成十界漏無漏因。",
    "X14n0291_003:0498c04": "因與果殊。無可窮詰。",
    "X14n0291_003:0498c05": "世間無知。惑為因緣。及自然性。皆是識心分別計度。",
    "X14n0291_003:0498c06": "但有言說。都無實義。",
    "X14n0291_003:0498c07": "此無知即不了第一義諦。於第一義。無所了知。便",
    "X14n0291_003:0498c08": "起計度。蓋徧指二乘權始。不但凡外也。識心分別",
    "X14n0291_003:0498c09": "計度即所知量。此結因緣自然。亦兼和合。總名虗",
    "X14n0291_003:0498c10": "妄。",
    "X14n0291_003:0498c11": "楞伽云。漸次俱不生。除自心現。不覺妄想故相生。",
    "X14n0291_003:0498c12": "慶喜云。四大和合。發明世間種種變化。即此漸次",
    "X14n0291_003:0498c13": "俱也。故世尊云。漸欲俱不生。謂一切諸法。無有自",
    "X14n0291_003:0498c14": "性。不相和合。唯不覺自心所現。故妄想計著耳。審",
    "X14n0291_003:0498c15": "知七大皆自心現量。一切能造所造。俱無親疎。所",
    "X14n0291_003:0498c16": "謂性色真空。性空真色也。夫唯性色。故色無自性。",
    "X14n0291_003:0498c17": "謂之真空。夫唯性空。故空無自性。謂之真色。色既",
    "X14n0291_003:0498c18": "如是。七大皆然。清淨本然。周徧法界。和合因緣。俱",
    "X14n0291_003:0498c19": "無實義。△四収火大。",
    "X14n0291_003:0498c20": "阿難。火性無我。寄於諸緣。汝觀城中未食之家。欲炊",
    "X14n0291_003:0498c21": "爨時。手執陽燧。日前求火。",
    "X14n0291_003:0498c22": "火性無我。寄於諸緣。此似和合。而實非和合也。故",
    "X14n0291_003:0498c23": "先約定。以待後破。執燧求火。即寄緣之事。陽燧取",
    "X14n0291_003:0498c24": "火鏡也。",
    "X14n0291_003:0499a01": "阿難名和合者。如我與汝一千二百五十比丘。今為",
    "X14n0291_003:0499a02": "一眾。眾雖為一。詰其根本。各各有身。皆有所生氏族",
    "X14n0291_003:0499a03": "名字。如舍利弗婆羅門種。優樓頻螺迦葉波種。乃至",
    "X14n0291_003:0499a04": "阿難瞿曇種姓。",
    "X14n0291_003:0499a05": "就現前一眾。以約和合之相。復舉三人各有所生",
    "X14n0291_003:0499a06": "氏族名字。謂非無體性而成和合。反起下文火性",
    "X14n0291_003:0499a07": "無我寄緣非緣之旨。優樓頻螺此云木爪窿。迦葉",
    "X14n0291_003:0499a08": "波此云大龜氏。瞿曇此云地最勝。",
    "X14n0291_003:0499a09": "阿難。若此火性因和合有。彼手執鏡。於日求火。此火",
    "X14n0291_003:0499a10": "為從鏡中而出。為從艾出。為於日來。阿難。若日來者。",
    "X14n0291_003:0499a11": "自能燒汝手中之艾。來處林木。皆應受焚。若鏡中出。",
    "X14n0291_003:0499a12": "自能於鏡出然於艾。鏡何不鎔。紆汝手執。尚無熱相。",
    "X14n0291_003:0499a13": "云何融泮。若生於艾。何藉日鏡光明相接然後火生。",
    "X14n0291_003:0499a14": "若火從日來。則日所到處。皆火所到。故應先焚林",
    "X14n0291_003:0499a15": "木。而後然艾。若從鏡出。必先然鏡。若生於艾。何俟",
    "X14n0291_003:0499a16": "日鏡。三處俱窮。後單徵火紆屈也。亦云勞。融泮即",
    "X14n0291_003:0499a17": "指鏡。",
    "X14n0291_003:0499a18": "汝又諦觀。鏡因手執。日從天來。艾本地生。火從何方",
    "X14n0291_003:0499a19": "遊歷於此。日鏡相遠。非和非合。不應火光無從自有。",
    "X14n0291_003:0499a20": "鏡日與艾。各有所從。本非和合。火不自生。非不和",
    "X14n0291_003:0499a21": "合。始知火性無我。寄於諸緣。所謂性火真空。性空",
    "X14n0291_003:0499a22": "真火。清淨本然。周徧法界。",
    "X14n0291_003:0499a23": "汝猶不知如來藏中。性火真空。性空真火。清淨本然。",
    "X14n0291_003:0499a24": "周徧法界。隨眾生心。應所知量。阿難。當知世人一處",
    "X14n0291_003:0499b01": "執鏡。一處火生。徧法界執。滿世間起。起徧世間。寧有",
    "X14n0291_003:0499b02": "方所。循業發現。",
    "X14n0291_003:0499b03": "一處徧界。總見火性周徧。寄緣非緣。隨業所現。",
    "X14n0291_003:0499b04": "世間無知。惑為因緣。及自然性。皆是識心分別計度。",
    "X14n0291_003:0499b05": "但有言說。都無實義。",
    "X14n0291_003:0499b06": "結同前釋。△五収水大。",
    "X14n0291_003:0499b07": "阿難。水性不定。流息無恒。如室羅城迦毗羅仙。斫迦",
    "X14n0291_003:0499b08": "羅仙。及鉢頭摩訶薩多等諸大幻師。求太陰精。用和",
    "X14n0291_003:0499b09": "幻藥。是諸師等。於白月晝。手執方諸。承月中水。此水",
    "X14n0291_003:0499b10": "為復從珠中出。空中自有。為從月來。阿難。若從月來。",
    "X14n0291_003:0499b11": "尚能遠方令珠出水。所經林木。皆應吐流。流則何待",
    "X14n0291_003:0499b12": "方諸所出。不流明水非從月降。",
    "X14n0291_003:0499b13": "不定無恒。亦即無自性之旨也。迦毗羅此云黃頭。",
    "X14n0291_003:0499b14": "斫迦羅此云輪山。鉢頭摩此云赤蓮華。如日月形。",
    "X14n0291_003:0499b15": "外道定中所見。即以為名。訶薩多此云事水。四皆",
    "X14n0291_003:0499b16": "大幻師也。望前為白月。望後為黑月。光皎如晝。故",
    "X14n0291_003:0499b17": "云白月晝。方諸取水珠也。月珠相去甚遠。尚能令",
    "X14n0291_003:0499b18": "珠出水。則先經林木。皆應吐流。流則無待方諸。不",
    "X14n0291_003:0499b19": "流當知珠水非從月降。",
    "X14n0291_003:0499b20": "若從珠出。則此珠中常應流水。何待中宵承白月晝。",
    "X14n0291_003:0499b21": "若從空生。空性無邊。水當無際。從人洎天。皆同滔溺。",
    "X14n0291_003:0499b22": "云何復有水陸空行。汝更諦觀。月從天陟。珠因手持。",
    "X14n0291_003:0499b23": "承珠水盤。本人敷設。水從何方流注於此。月珠相遠。",
    "X14n0291_003:0499b24": "非和非合。不應水精無從自有。汝尚不知如來藏中。",
    "X14n0291_003:0499c01": "性水真空。性空真水。清淨本然。周徧法界。隨眾生心。",
    "X14n0291_003:0499c02": "應所知量。一處執珠。一處水出。徧法界執。滿法界生。",
    "X14n0291_003:0499c03": "生滿世間。寧有方所。循業發現。",
    "X14n0291_003:0499c04": "從珠則不應待月。從空則水應泛沒。月珠與空。三",
    "X14n0291_003:0499c05": "處俱無。水無自性。不能自出。非和非合。非不和合。",
    "X14n0291_003:0499c06": "清淨本然。周徧法界。循業發現。無可窮詰。",
    "X14n0291_003:0499c07": "世間無知。惑為因緣。及自然性。皆是識心分別計度。",
    "X14n0291_003:0499c08": "但有言說。都無實義。",
    "X14n0291_003:0499c09": "結同前釋。△六収風大。",
    "X14n0291_003:0499c10": "阿難。風性無體。動靜不常。汝常整衣入於大眾。僧伽",
    "X14n0291_003:0499c11": "黎角動及旁人。則有微風拂彼人面。此風為復出袈",
    "X14n0291_003:0499c12": "裟角。發於虗空。生彼人面。阿難。此風若復出袈裟角。",
    "X14n0291_003:0499c13": "汝乃披風。其衣飛搖。應離汝體。我今說法會中垂衣。",
    "X14n0291_003:0499c14": "汝看我衣。風何所在。不應衣中有藏風地。若生虗空。",
    "X14n0291_003:0499c15": "汝衣不動。何因無拂。空性常住。風應常生。若無風時。",
    "X14n0291_003:0499c16": "虗空當滅。滅風可見。滅空何狀。若有生滅。不名虗空。",
    "X14n0291_003:0499c17": "名為虗空。云何風出。若風自生被拂之面。從彼面生。",
    "X14n0291_003:0499c18": "當應拂汝。自汝整衣。云何倒拂。汝審諦觀。整衣在汝。",
    "X14n0291_003:0499c19": "而屬彼人。虗空寂然。不參流動。風自誰方。鼓動來此。",
    "X14n0291_003:0499c20": "風空性隔。非和非合。不應風性無從自有。汝宛不知",
    "X14n0291_003:0499c21": "如來藏中。性風真空。性空真風。清淨本然。周徧法界。",
    "X14n0291_003:0499c22": "隨眾生心。應所知量。阿難。如汝一人。微動服衣。有微",
    "X14n0291_003:0499c23": "風出徧法界拂。滿國土生。周徧世間。寧有方所。循業",
    "X14n0291_003:0499c24": "發現。",
    "X14n0291_003:0500a01": "無體不常。亦即無性隨緣之旨。僧伽黎此云大衣。",
    "X14n0291_003:0500a02": "袈裟此云壞色。即指僧伽黎也。風因整衣角動。拂",
    "X14n0291_003:0500a03": "彼人面。故有袈裟虗空人面之徵。若生於衣。應離",
    "X14n0291_003:0500a04": "汝體。謂風性不靜也。拂衣不動。謂風匪暫藏也。若",
    "X14n0291_003:0500a05": "生於空。衣當常拂。又空性本常。風亦應常。風有滅",
    "X14n0291_003:0500a06": "時。空亦應滅。空無生滅。證非風也。若生於被拂之",
    "X14n0291_003:0500a07": "面。自應拂汝。何汝整衣。倒拂於人。衣面與空。現在",
    "X14n0291_003:0500a08": "寂然。皆不生風。不應風無自性而能自生。故知非",
    "X14n0291_003:0500a09": "和非合。非不和合。清淨本然。周徧法界。循業發現。",
    "X14n0291_003:0500a10": "無可窮詰。",
    "X14n0291_003:0500a11": "世間無知。惑為因緣。及自然性。皆是識心分別計度。",
    "X14n0291_003:0500a12": "但有言說。都無實義。",
    "X14n0291_003:0500a13": "結同前釋。△七收空大。",
    "X14n0291_003:0500a14": "阿難。空性無形。因色顯發。",
    "X14n0291_003:0500a15": "無空則應無色。無色則應無空。蓋空色本不相離",
    "X14n0291_003:0500a16": "從識變似。一時頓現。原無自性。此言因色顯發。乃",
    "X14n0291_003:0500a17": "現徵空性。但舉對待。故云無形。",
    "X14n0291_003:0500a18": "如室羅城。去河遙處。諸剎利種。及婆羅門。毗舍首陀。",
    "X14n0291_003:0500a19": "兼頗羅墮。旃陀羅等。新立定居。鑿井求水。出土一尺。",
    "X14n0291_003:0500a20": "於中則有一尺虗空。如是乃至出土一丈。中間還得",
    "X14n0291_003:0500a21": "一丈虗空。虗空淺深。隨出多少。此空為當因土所出。",
    "X14n0291_003:0500a22": "因鑿所有。無因自生。阿難。若復此空無因自生。未鑿",
    "X14n0291_003:0500a23": "土前。何不無礙。唯見大地。逈無通達。若因土出。則土",
    "X14n0291_003:0500a24": "出時。應見空入。若土先出無空入者。云何虗空因土",
    "X14n0291_003:0500b01": "而出。若無出入。則應空土元無異因。無異則同。則土",
    "X14n0291_003:0500b02": "出時。空何不出。若因鑿出。則鑿出空。應非出土。不因",
    "X14n0291_003:0500b03": "鑿出。鑿自出土。云何見空。汝更審諦。諦審諦觀。鑿從",
    "X14n0291_003:0500b04": "人手。隨方運轉。土因地移。如是虗空。因何所出。鑿空",
    "X14n0291_003:0500b05": "虗實。不相為用。非和非合。不應虗空無從自出。",
    "X14n0291_003:0500b06": "剎利此云田主。即王種也。婆羅門此云淨志。毗舍",
    "X14n0291_003:0500b07": "此云坐估。即商賈也。首陀此云穠者。即農夫也。頗",
    "X14n0291_003:0500b08": "羅墮此云利根。即婆羅門之喆慧者。旃陀羅此云",
    "X14n0291_003:0500b09": "殺者。即屠膾也。無因自生。應不關鑿。若因土出。則",
    "X14n0291_003:0500b10": "出土時。應有空入。若無出入。則空土無異。應與土",
    "X14n0291_003:0500b11": "出。因鑿則唯應出空。不應出土。若不因鑿則應出",
    "X14n0291_003:0500b12": "土。不應見空。鑿隨人運。土自地移。鑿空二體。了不",
    "X14n0291_003:0500b13": "相到。空無自性。不應自生。非和非合。非不和合也。",
    "X14n0291_003:0500b14": "若此虗空性圓周徧。本不動搖。當知現前地水火風。",
    "X14n0291_003:0500b15": "均名五大。性真圓融。皆如來藏。本無生滅。",
    "X14n0291_003:0500b16": "若此乃以虗空例諸大也。五大皆圓周徧。皆不動",
    "X14n0291_003:0500b17": "搖。原本如來藏中之所變似。以明非因緣和合之",
    "X14n0291_003:0500b18": "所能得也。",
    "X14n0291_003:0500b19": "阿難。汝心昏迷。不悟四大元如來藏。當觀虗空。為出",
    "X14n0291_003:0500b20": "為入。為非出入。",
    "X14n0291_003:0500b21": "此又以虗空之無出入。益見四大之性真圓融。本",
    "X14n0291_003:0500b22": "非生滅。虗空易見。四大難知。故以相例。",
    "X14n0291_003:0500b23": "汝全不知如來藏中。性覺真空。性空真覺。清淨本然。",
    "X14n0291_003:0500b24": "周徧法界。隨眾生心。應所知量。阿難。如一井空。空生",
    "X14n0291_003:0500c01": "一井。十方虗空。亦復如是。圓滿十方。寧有方所。循業",
    "X14n0291_003:0500c02": "發現。",
    "X14n0291_003:0500c03": "上四大皆云性色等真空。以地水火風皆屬有法。",
    "X14n0291_003:0500c04": "以其原本於性。各無自體。故曰真空。而此虗空已",
    "X14n0291_003:0500c05": "屬無相。故獨原覺性。以覺性真空。與目前虗空無",
    "X14n0291_003:0500c06": "二。譯人體會用語之妙。",
    "X14n0291_003:0500c07": "世間無知。惑為因緣。及自然性。皆是識心分別計度。",
    "X14n0291_003:0500c08": "但有言說。都無實義。",
    "X14n0291_003:0500c09": "結同前釋。△八收見大。",
    "X14n0291_003:0500c10": "阿難。見覺無知。因色空有。",
    "X14n0291_003:0500c11": "見有覺而無知。有覺則不同木石。無知則不同分",
    "X14n0291_003:0500c12": "別。此正指根。根元無性。故因色空顯也。四大而復",
    "X14n0291_003:0500c13": "加空見識者。以空乃真空所映。故有現前。見則屬",
    "X14n0291_003:0500c14": "五現量。真如所露。即前所選見精者。根能照境。識",
    "X14n0291_003:0500c15": "能了境。人知識有分別。而不知分別之中本有無",
    "X14n0291_003:0500c16": "分別體。在分別而不自覺。於此覺悟。始知分別無",
    "X14n0291_003:0500c17": "性。而此真識。體周法界。以此上合四大。攝盡根識",
    "X14n0291_003:0500c18": "器界。同一真心中所現物。無有內外親疎耳。",
    "X14n0291_003:0500c19": "如汝今者在祇陀林。朝明夕昏。設居中宵。白月則光。",
    "X14n0291_003:0500c20": "黑月便暗。則明暗等因見分析。",
    "X14n0291_003:0500c21": "見因色空而有。明暗攝色。故下文有明暗虗空三",
    "X14n0291_003:0500c22": "事。此單言明暗。亦即攝空以顯見也。此後但舉明",
    "X14n0291_003:0500c23": "暗。即當攝空。但舉虗空。當攝明暗。",
    "X14n0291_003:0500c24": "此見為復與明暗相并太虗空。為同一體。為非一體。",
    "X14n0291_003:0501a01": "或同非同。或異非異。",
    "X14n0291_003:0501a02": "一異亦一亦異非一非異總成四句。以待下破。",
    "X14n0291_003:0501a03": "阿難。此見若復與明與暗及與虗空元一體者。則明",
    "X14n0291_003:0501a04": "與暗二體相亡。暗時無明。明時無暗。若與暗一。明則",
    "X14n0291_003:0501a05": "見亡。必一於明。暗時當滅。滅則云何見明見暗。若明",
    "X14n0291_003:0501a06": "暗殊。見無生滅。一云何成。",
    "X14n0291_003:0501a07": "此破一也。相猶互也。先以明暗二體互亡相奪。以",
    "X14n0291_003:0501a08": "顯見性當互亡時而乃互有。是相暗雖殊。見無生",
    "X14n0291_003:0501a09": "滅。明非一體矣。",
    "X14n0291_003:0501a10": "若此見精與暗與明非一體者。汝離明暗。及與虗空。",
    "X14n0291_003:0501a11": "分析見元。作何形相。離明離暗。及離虗空。是見元同",
    "X14n0291_003:0501a12": "龜毛兔角。明暗虗空三事俱異。從何立見。",
    "X14n0291_003:0501a13": "此破異也。異則俱異。今離三無見。是見無自性。隨",
    "X14n0291_003:0501a14": "明暗以有無矣。三事俱異。異當作無。非同異也。",
    "X14n0291_003:0501a15": "明暗相背。云何或同。離三元無。云何或異。分空分見。",
    "X14n0291_003:0501a16": "本無邊畔。云何非同。見暗見明。性非遷改。云何非異。",
    "X14n0291_003:0501a17": "同即一體。今相背則非亦一。離則各無。今總無則",
    "X14n0291_003:0501a18": "非亦異。空見不分。故非不一。明暗相陵。見無虧損。",
    "X14n0291_003:0501a19": "故非不異。",
    "X14n0291_003:0501a20": "汝更細審。微細審詳。審諦審觀。明從太陽。暗隨黑月。",
    "X14n0291_003:0501a21": "通屬虗空。壅歸大地。如是見精。因何所出。見覺空頑。",
    "X14n0291_003:0501a22": "非和非合。不應見精無從自出。",
    "X14n0291_003:0501a23": "諦審四境。不與見涉。故單徵見精也。見本有覺。空",
    "X14n0291_003:0501a24": "自是頑。窮非和合。見無自性。不應自出。兼窮自然。",
    "X14n0291_003:0501b01": "若見聞知性圓周徧。本不動搖。當知無邊不動虗空。",
    "X14n0291_003:0501b02": "并其動搖地水火風。均名六大。性真圓融。皆如來藏。",
    "X14n0291_003:0501b03": "本無生滅。",
    "X14n0291_003:0501b04": "結會五大歸如來藏。俱無生滅。見聞知覺。總言六",
    "X14n0291_003:0501b05": "根。始以見例。",
    "X14n0291_003:0501b06": "阿難。汝性沈淪。不悟汝之見聞覺知本如來藏。汝當",
    "X14n0291_003:0501b07": "觀此見聞覺知。為生為滅。為同為異。為非生滅。為非",
    "X14n0291_003:0501b08": "同異。",
    "X14n0291_003:0501b09": "長水云。生滅同也。謂同於明暗虗空。互相有無。非",
    "X14n0291_003:0501b10": "生滅異也。謂不與明暗虗空互相有無。為同為異",
    "X14n0291_003:0501b11": "兩亦也。為非同異兩非也。四句俱超。則體周法界。",
    "X14n0291_003:0501b12": "汝曾不知如來藏中。性見覺明。覺精明見。清淨本然。",
    "X14n0291_003:0501b13": "周徧法界。隨眾生心。應所知量。如一見根。見周法界。",
    "X14n0291_003:0501b14": "聽齅嘗觸。覺觸覺知。妙德瑩然。徧周法界。圓滿十虗。",
    "X14n0291_003:0501b15": "寧有方所。循業發現。",
    "X14n0291_003:0501b16": "性見非別。覺體自明。此根性所以為真現量也。以",
    "X14n0291_003:0501b17": "一見總會六根。同歸現量。清淨本然。徧周法界。循",
    "X14n0291_003:0501b18": "業發現。無可計度。",
    "X14n0291_003:0501b19": "世間無知。惑為因緣。及自然性。皆是識心分別計度。",
    "X14n0291_003:0501b20": "但有言說。都無實義。",
    "X14n0291_003:0501b21": "結同前釋。△九收識大。",
    "X14n0291_003:0501b22": "阿難。識性無源。因於六種根塵妄出。",
    "X14n0291_003:0501b23": "識性無源謂此分別。本無自性。因於根塵。妄有所",
    "X14n0291_003:0501b24": "了。非了知性而實無體。此當細審。不可依文漫無",
    "X14n0291_003:0501c01": "分曉。",
    "X14n0291_003:0501c02": "汝今徧觀此會聖眾。用目循歷。其目周視。但如鏡中。",
    "X14n0291_003:0501c03": "無別分析。汝識於中次第標指。此是文殊。此富樓那。",
    "X14n0291_003:0501c04": "此目犍連。此須菩提。此舍利弗。此識了知。為生於見。",
    "X14n0291_003:0501c05": "為生於相。為生虗空。為無所因突然而出。",
    "X14n0291_003:0501c06": "將根顯識。現前明了。以徵所生。",
    "X14n0291_003:0501c07": "阿難。若汝識性生於見中。如無明暗及與色空。四種",
    "X14n0291_003:0501c08": "必無。元無汝見。見性尚無。從何發識。",
    "X14n0291_003:0501c09": "根由塵現。識由根發。無塵則根性無託。識於何附。",
    "X14n0291_003:0501c10": "窮非根生也。",
    "X14n0291_003:0501c11": "若汝識性生於相中。不從見生。既不見明。亦不見暗。",
    "X14n0291_003:0501c12": "明暗不矚。即無色空。彼相尚無。識從何發。",
    "X14n0291_003:0501c13": "相由根顯。識因相別。無根則明暗色空俱無所矚。",
    "X14n0291_003:0501c14": "識於何了。窮非相生也。",
    "X14n0291_003:0501c15": "若生於空。非相非見。非見無辨。自不能知明暗色空。",
    "X14n0291_003:0501c16": "非相滅緣。見聞覺知。無處安立。",
    "X14n0291_003:0501c17": "此約空生。則無相見。無見則不能分別四境。無相",
    "X14n0291_003:0501c18": "則無所緣。而五根無託。",
    "X14n0291_003:0501c19": "處此二非。空則同無。有非同物。縱發汝識。欲何分別。",
    "X14n0291_003:0501c20": "既非見相。則此空同於龜毛兔角矣。又轉計不同",
    "X14n0291_003:0501c21": "龜毛兔角。則必有體。有而非物。縱有汝識。無境可",
    "X14n0291_003:0501c22": "託。分別何從也。亦恐人誤認緣影。故出此難。",
    "X14n0291_003:0501c23": "若無所因。突然而出。何不日中別識明月。",
    "X14n0291_003:0501c24": "此窮無因也。日中無月。識無所附。",
    "X14n0291_003:0502a01": "汝更細詳。微細詳審。見託汝睛。相推前境。可狀成有。",
    "X14n0291_003:0502a02": "不相成無。如是識緣。因何所出。",
    "X14n0291_003:0502a03": "分言見相之所從現。以窮識生。睛指浮根。境指明",
    "X14n0291_003:0502a04": "暗。成有即境。成無即空。",
    "X14n0291_003:0502a05": "識動見澄。非和非合。聞聽覺知。亦復如是。不應識緣",
    "X14n0291_003:0502a06": "無從自出。",
    "X14n0291_003:0502a07": "識分別為動。見照境為寂。言兩相背。故非和合。不",
    "X14n0291_003:0502a08": "應自出。再窮無因。",
    "X14n0291_003:0502a09": "若此識心本無所從。當知了別見聞覺知圓滿湛然。",
    "X14n0291_003:0502a10": "性非從所。兼彼虗空地水火風。均名七大。性真圓融。",
    "X14n0291_003:0502a11": "皆如來藏。本無生滅。",
    "X14n0291_003:0502a12": "會前根性與五大歸本如來藏中。本無生滅。了別",
    "X14n0291_003:0502a13": "見聞覺知者。了別是識。見聞覺知是根。言識而帶",
    "X14n0291_003:0502a14": "言依起。以明依根而起之識。與根性本自同源。非",
    "X14n0291_003:0502a15": "從所依而有。故曰性非從所。下文自明。",
    "X14n0291_003:0502a16": "阿難。汝心麤浮。不悟見聞發明了知本如來藏。汝應",
    "X14n0291_003:0502a17": "觀此六處識心。為同為異。為空為有。為非同異。為非",
    "X14n0291_003:0502a18": "空有。",
    "X14n0291_003:0502a19": "般若經云。六識者。本自一心。由徧六根門頭。而成",
    "X14n0291_003:0502a20": "六識。從見為眼識。從聞為耳識。從齅為鼻識。從嘗",
    "X14n0291_003:0502a21": "為舌識。從染為身識。從分別為意識。如是根塵三",
    "X14n0291_003:0502a22": "事。和合為十八界。若如實知自性皆空。是能學六",
    "X14n0291_003:0502a23": "根六塵六識。此言不悟見聞發明了知者。蓋使從",
    "X14n0291_003:0502a24": "六根門頭。返觀識性。始知一切分別。隨事付物。體",
    "X14n0291_003:0502b01": "非生滅。湛然常住也。同謂同於六處。異謂異於六",
    "X14n0291_003:0502b02": "處。同故為有。異故為空。即兩亦也。非同異。非空有。",
    "X14n0291_003:0502b03": "即兩非也。",
    "X14n0291_003:0502b04": "汝元不知如來藏中。性識明知。覺明真識。",
    "X14n0291_003:0502b05": "此指識即是心。唯識所謂真識也。",
    "X14n0291_003:0502b06": "妙覺湛然。徧周法界。含吐十虗。寧有方所。循業發現。",
    "X14n0291_003:0502b07": "含即一真不動。在如來藏中。吐即依妄分別。隨處",
    "X14n0291_003:0502b08": "發現。但有纖塵發現之處。即是自心生。不從分別",
    "X14n0291_003:0502b09": "有。",
    "X14n0291_003:0502b10": "世間無知。惑為因緣。及自然性。皆是識心分別計度。",
    "X14n0291_003:0502b11": "但有言說。都無實義。",
    "X14n0291_003:0502b12": "結同前釋。",
    "X14n0291_003:0502b13": "於十八界。則云眼色為緣。生眼識界。三處俱無。謂",
    "X14n0291_003:0502b14": "識依根塵而生分別。方可言無。而實非識體無也。",
    "X14n0291_003:0502b15": "故此識大。乃云性識明知。覺明真識。妙覺湛然。周",
    "X14n0291_003:0502b16": "徧法界。此固如來藏中一切含裹。俱無剩法耳。循",
    "X14n0291_003:0502b17": "業發現四字。蓋見四科七大。總無實性。同是瞪勞。",
    "X14n0291_003:0502b18": "同是菩提。一切眾生。應所知量。皆入如來妙淨明",
    "X14n0291_003:0502b19": "體。無是非是耳。",
    "X14n0291_003:0502b20": "上六七大竟。△七得悟發願。分二。初阿難述悟。",
    "X14n0291_003:0502b21": "爾時阿難及諸大眾。蒙佛如來微妙開示。身心蕩然。",
    "X14n0291_003:0502b22": "得無罣礙。",
    "X14n0291_003:0502b23": "微妙開示通承四科七大性相交融。真妄不二。波",
    "X14n0291_003:0502b24": "生浪滅。豈離全渤之中。晝朗夜昏。全歸太虗之內。",
    "X14n0291_003:0502c01": "一肩擔荷。萬象靡殊。此所以身心蕩然。得無罣礙",
    "X14n0291_003:0502c02": "也。身即法身。揀下文父母所生。心即常住真心。自",
    "X14n0291_003:0502c03": "疑已斷。見心初際。祇此當念。更無他觀。",
    "X14n0291_003:0502c04": "是諸大眾。各各自知心徧十方。見十方空。如觀手中",
    "X14n0291_003:0502c05": "所持葉物。一切世間諸所有物。皆即菩提妙明元心。",
    "X14n0291_003:0502c06": "各各自知正是從迷得覺。知而曰自者。如人飲水。",
    "X14n0291_003:0502c07": "冷暖自覺也。十方即十界。十界在真心中。隨緣影",
    "X14n0291_003:0502c08": "現。此言徧者。猶即俗見真耳。舉空該諸色法。故又",
    "X14n0291_003:0502c09": "曰一切世間諸所有物。皆即菩提妙明元心。此即",
    "X14n0291_003:0502c10": "唯心所現所現唯心之旨。",
    "X14n0291_003:0502c11": "心精徧圓。含裹十方。反觀父母所生之身。猶彼十方",
    "X14n0291_003:0502c12": "虗空之中吹一微塵。若存若亡。如湛巨海流一浮漚。",
    "X14n0291_003:0502c13": "起滅無從。",
    "X14n0291_003:0502c14": "上言心徧十方。猶從身內之心。豁然通徹。故始言",
    "X14n0291_003:0502c15": "徧。此言含裹。乃安住心中。含育一切。以此心精反",
    "X14n0291_003:0502c16": "觀現前色身。存亡靡計。起滅俱無。微塵浮漚總喻",
    "X14n0291_003:0502c17": "生死去來俱無所得。",
    "X14n0291_003:0502c18": "了然自知獲本妙心。常住不滅。",
    "X14n0291_003:0502c19": "此乃深明自得。不由他悟。亦結轉如來初示常住",
    "X14n0291_003:0502c20": "真心。今始證知也。",
    "X14n0291_003:0502c21": "總而言之。一心而已。十方虗空。與一切世間諸所",
    "X14n0291_003:0502c22": "有物。同是妙明元心中所現物。若有若無。非虗非",
    "X14n0291_003:0502c23": "實。如鏡裏像。如水中月。大智湛然。應如是知也。△",
    "X14n0291_003:0502c24": "二說偈發願。",
    "X14n0291_003:0503a01": "禮佛合掌。得未曾有。於如來前。說偈讚佛。",
    "X14n0291_003:0503a02": "從來不覺。而今乃得。故曰得未曾有。從來不覺。雖",
    "X14n0291_003:0503a03": "在親承而不能讚。而今乃得從心所悟。始解知恩。",
    "X14n0291_003:0503a04": "妙湛總持不動尊。",
    "X14n0291_003:0503a05": "此讚佛。長水以三身分釋甚當。妙湛法身也。法身",
    "X14n0291_003:0503a06": "無相湛然常寂。無作無為。徧一切處。不生滅故。總",
    "X14n0291_003:0503a07": "持報身也。謂無量劫修行諸度之所顯發。總攝一",
    "X14n0291_003:0503a08": "切無漏功德。盡未來劫。任持不失。無有壞滅。詶彼",
    "X14n0291_003:0503a09": "因故。不動尊應身也。謂隨機感。厭求勝劣眾生心",
    "X14n0291_003:0503a10": "中之所顯現。真如用相。名之為應。佛體不動。無有",
    "X14n0291_003:0503a11": "作意。如月不降。百水不升。慈善根力。法爾如是。如",
    "X14n0291_003:0503a12": "鏡隨形所現。鏡且不動。",
    "X14n0291_003:0503a13": "首楞嚴王世希有。",
    "X14n0291_003:0503a14": "此讚法。首楞嚴三昧攝一切三昧。故云王。佛為三",
    "X14n0291_003:0503a15": "界大師。故曰世中尊。法具教行理三。大定總持。故",
    "X14n0291_003:0503a16": "曰世希有。",
    "X14n0291_003:0503a17": "銷我億劫顛倒想。不歷僧祇獲法身。",
    "X14n0291_003:0503a18": "無始顛倒。一時頓銷。此從迷得悟也。本有法身。不",
    "X14n0291_003:0503a19": "因修證。此悟後知迷也。然皆欣逢指示。迴向法王。",
    "X14n0291_003:0503a20": "故以為讚。僧祇此云無數劫。藏通成佛。須假僧祇",
    "X14n0291_003:0503a21": "此指大乘圓證。華嚴初心。便與佛齊。雖圓融行布",
    "X14n0291_003:0503a22": "二俱無礙。然理則頓悟。於此可見。",
    "X14n0291_003:0503a23": "願今得果成寶王。",
    "X14n0291_003:0503a24": "已獲初心。終期究竟。果究竟菩提也。涅槃云。佛性",
    "X14n0291_003:0503b01": "為因。涅槃為果。寶王如來之稱。",
    "X14n0291_003:0503b02": "還度如是恒沙眾。",
    "X14n0291_003:0503b03": "上句是智。此句是悲。智以起悲。悲智互成。此乃真",
    "X14n0291_003:0503b04": "證心源。物我一體。非有所度之眾。亦無能度之人。",
    "X14n0291_003:0503b05": "如鳥二翼。缺一不可。",
    "X14n0291_003:0503b06": "將此深心奉塵剎。是則名為報佛恩。",
    "X14n0291_003:0503b07": "亦即悲智二者。上承諸佛。下開羣品。盡未來劫。不",
    "X14n0291_003:0503b08": "於一事一人一念稍生退屈。故云深心。大論云。假",
    "X14n0291_003:0503b09": "使頂戴經塵劫。身為牀坐徧大千。若不傳法度眾",
    "X14n0291_003:0503b10": "生。畢竟無能報恩者。",
    "X14n0291_003:0503b11": "伏請世尊。為證明。五濁惡世誓先入。如一眾生未成",
    "X14n0291_003:0503b12": "佛。終不於此取泥洹。",
    "X14n0291_003:0503b13": "不揀穢土。不捨一人。菩薩悲願弘深。非淺根擔荷。",
    "X14n0291_003:0503b14": "故請證明。",
    "X14n0291_003:0503b15": "大雄大力大慈悲。希更審除微細惑。",
    "X14n0291_003:0503b16": "威德猛盛。獨出三界。曰大雄。十義具足。降伏魔外。",
    "X14n0291_003:0503b17": "曰大力。與樂為慈。拔苦為悲。無緣普濟。曰大慈大",
    "X14n0291_003:0503b18": "悲。微細惑即所知障。十一地尚有極微細所知愚。",
    "X14n0291_003:0503b19": "唯佛地故盡。志存極果。故希審除。",
    "X14n0291_003:0503b20": "令我早登無上覺。於十方界坐道場。",
    "X14n0291_003:0503b21": "志切度生。故乞早登覺位也。上究塵劫。此互十方。",
    "X14n0291_003:0503b22": "務極時量。坐道場者示八相成佛也。",
    "X14n0291_003:0503b23": "舜若多性可銷亡。爍迦羅心無動轉。",
    "X14n0291_003:0503b24": "舜若多此云空。爍迦羅此云堅固。謂虗空可殞。而",
    "X14n0291_003:0503c01": "我心堅固不可退屈。此明其上求下化之深願。無",
    "X14n0291_003:0503c02": "有窮盡也。",
    "X14n0291_003:0503c03": "慶喜願力堅鉅。可謂深感佛恩者矣。愚謂人之不",
    "X14n0291_003:0503c04": "能發雄猛誓者。皆其見性不徹也。同在如來覺海",
    "X14n0291_003:0503c05": "本無自他。共墮生死迷塗。有何同異。仰荷啟我之",
    "X14n0291_003:0503c06": "人。下哀待拯之眾。在昔切膚。於今膜外。當不如是",
    "X14n0291_003:0503c07": "也。",
    "X14n0291_003:0503c09": "大佛頂如來密因修證了義諸菩薩萬行首楞嚴經",
    "X14n0291_003:0503c10": "直指卷第三",
    "X14n0291_003:0503c12": "音釋",
    "X14n0291_003:0503c13": "齅(休去聲以鼻檻氣也)。舐(時上聲以舌餂也)。吻(音刎口邊也)。撮(竄入聲聚而取也)。",
    "X14n0291_003:0503c14": "樅(音聰隆起貌)。爨(音竄炊爨也)。"
}