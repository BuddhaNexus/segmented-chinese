{
    "T39n1795_001:0523b04": "No. 1795 [cf. No. 842]",
    "T39n1795_001:0523b05": "大方廣圓覺修多羅了義經略疏序大方廣圓覺修多羅了義經略疏",
    "T39n1795_001:0523b06": "序",
    "T39n1795_001:0523b08": "金紫光祿大夫守中書侍郎尚書門",
    "T39n1795_001:0523b09": "下平章事充集賢殿大學士裴休撰",
    "T39n1795_001:0523b10": "夫血氣之屬必有知，凡有知者必同體，所謂",
    "T39n1795_001:0523b11": "真淨明妙，虛徹靈通，卓然而獨存者也。是眾",
    "T39n1795_001:0523b12": "生之本源，故曰心地；是諸佛之所得，故曰菩",
    "T39n1795_001:0523b13": "提；交徹融攝，故曰法界；寂靜常樂，故曰涅",
    "T39n1795_001:0523b14": "槃；不濁不漏，故曰清淨；不妄不變，故曰真",
    "T39n1795_001:0523b15": "如；離過絕非，故曰佛性；護善遮惡，故曰總",
    "T39n1795_001:0523b16": "持；隱覆含攝，故曰如來藏；超越玄閟，故曰密",
    "T39n1795_001:0523b17": "嚴國；統眾德而大備，爍群昏而獨照，故曰圓",
    "T39n1795_001:0523b18": "覺。其實皆一心也。背之則凡，順之則聖；迷",
    "T39n1795_001:0523b19": "之則生死始，悟之則輪迴息。親而求之，則止",
    "T39n1795_001:0523b20": "觀定慧；推而廣之，則六度萬行。引而為智，然",
    "T39n1795_001:0523b21": "後為正智；依而為因，然後為正因。其實皆一",
    "T39n1795_001:0523b22": "法也。終日圓覺，而未嘗圓覺者，凡夫也；欲證",
    "T39n1795_001:0523b23": "圓而未極圓覺者，菩薩也；具足圓覺，而住持",
    "T39n1795_001:0523b24": "圓覺者，如來也。離圓覺無六道，捨圓覺無三",
    "T39n1795_001:0523b25": "乘，非圓覺無如來，泯圓覺無真法，其實皆一",
    "T39n1795_001:0523b26": "道也。三世諸佛之所證，蓋證此也；如來為一",
    "T39n1795_001:0523b27": "大事出現，蓋為此也；三藏十二部一切脩多",
    "T39n1795_001:0523b28": "羅，蓋詮此也。然如來垂教，指法有顯密，立",
    "T39n1795_001:0523b29": "義有廣略，乘時有先後，當機有深淺，非上根",
    "T39n1795_001:0523c01": "圓智，其孰能大通之？故如來於光明藏，與十",
    "T39n1795_001:0523c02": "二大士密說而顯演，潛通而廣被，以印定其",
    "T39n1795_001:0523c03": "法，為一切經之宗也。圭峯禪師，得法於荷澤",
    "T39n1795_001:0523c04": "嫡孫南印上足道圓和尚。一日隨眾僧，齋于",
    "T39n1795_001:0523c05": "州民任灌家，居下位，以次受經。遇《圓覺了義》，",
    "T39n1795_001:0523c06": "卷未終軸，感悟流涕。歸以所悟告其師，師撫",
    "T39n1795_001:0523c07": "之曰：「汝當大弘圓頓之教，此經諸佛授汝耳。」",
    "T39n1795_001:0523c08": "禪師既佩南宗密印，受《圓覺》懸記，於是閱大",
    "T39n1795_001:0523c09": "藏經律，通《唯識》、《起信》等論，然後頓轡於華嚴",
    "T39n1795_001:0523c10": "法界，宴坐於圓覺妙場，究一雨之所霑，窮五",
    "T39n1795_001:0523c11": "教之殊致，乃為之疏解。凡大疏三卷、大鈔十",
    "T39n1795_001:0523c12": "三卷，略疏兩卷、小鈔六卷，道場脩證儀一十",
    "T39n1795_001:0523c13": "八卷，並行於世。其敘教也圓，其見法也徹，其",
    "T39n1795_001:0523c14": "釋義也端如析薪，其入觀也明若秉燭。其辭",
    "T39n1795_001:0523c15": "也極於理而已，不虛騁；其文也扶於教而已，",
    "T39n1795_001:0523c16": "不苟飾。不以其所長病人，故無排斥之說；不",
    "T39n1795_001:0523c17": "以其未至蓋人，故無胸臆之論。蕩蕩然實十",
    "T39n1795_001:0523c18": "二部經之眼目，三十五祖之骨髓，生靈之大",
    "T39n1795_001:0523c19": "本，三世之達道。後世雖有作者，不能過矣。其",
    "T39n1795_001:0523c20": "四依之一乎？或淨土之親聞乎？何盡其義味如",
    "T39n1795_001:0523c21": "此也！或曰：「道無形，視者莫能覩。道無方，行",
    "T39n1795_001:0523c22": "者莫能至。況文字乎？在性之而已，豈區區數",
    "T39n1795_001:0523c23": "萬言而可詮之哉！」對曰：「噫！是不足以語道也。",
    "T39n1795_001:0523c24": "前不云乎：統眾德而大備，爍群昏而獨照者，",
    "T39n1795_001:0523c25": "圓覺也。蓋圓覺能出一切法，一切法未嘗離",
    "T39n1795_001:0523c26": "圓覺。今夫經、律、論三藏之文，傳于中國者五",
    "T39n1795_001:0523c27": "千餘卷，其所詮者何也？戒、定、慧而已。修戒、定、",
    "T39n1795_001:0523c28": "慧而求者何也？圓覺而已。圓覺一法也，張萬",
    "T39n1795_001:0523c29": "行而求之者何？眾生之根器異也。然則大藏",
    "T39n1795_001:0524a01": "皆圓覺之經，此疏乃大藏之疏也。羅五千軸",
    "T39n1795_001:0524a02": "之文，而以數卷之疏通之，豈不至簡哉！何言",
    "T39n1795_001:0524a03": "其繁也？及其斷言語之道，息思想之心，忘能",
    "T39n1795_001:0524a04": "所、滅影像，然後為得也，固不在詮表耳。」嗚呼！",
    "T39n1795_001:0524a05": "生靈之所以往來者，六道也。鬼神沈幽愁之",
    "T39n1795_001:0524a06": "苦，鳥獸懷獝狘之悲，脩多方瞋，諸天正樂，",
    "T39n1795_001:0524a07": "可以整心慮、趣菩提，唯人道為能耳。人而不",
    "T39n1795_001:0524a08": "為，吾末如之何也已矣。休常遊禪師之閫域，",
    "T39n1795_001:0524a09": "受禪師之顯訣，無以自効，輒直讚其法，而普",
    "T39n1795_001:0524a10": "告大眾耳，其他備乎本序云。",
    "T39n1795_001:0524a13": "大方廣圓覺修多羅了義經序",
    "T39n1795_001:0524a15": "唐終南山草堂寺沙門宗密述",
    "T39n1795_001:0524a16": "元亨利貞，乾之德也，始於一氣。常樂我淨，佛",
    "T39n1795_001:0524a17": "之德也，本乎一心。專一氣而致柔，修一心而",
    "T39n1795_001:0524a18": "成道。心也者，沖虛妙粹，炳煥靈明，無去無來，",
    "T39n1795_001:0524a19": "冥通三際，非中非外，洞徹十方。不滅不生，豈",
    "T39n1795_001:0524a20": "四山之可害？離性離相，奚五色之能盲？處生",
    "T39n1795_001:0524a21": "死流，驪珠獨耀於滄海；踞涅槃岸，桂輪孤朗",
    "T39n1795_001:0524a22": "於碧天。大矣哉！萬法資始也。萬法虛偽，緣會",
    "T39n1795_001:0524a23": "而生。生法本無，一切唯識。識如幻夢，但是一",
    "T39n1795_001:0524a24": "心。心寂而知，目之圓覺，彌滿清淨，中不容他。",
    "T39n1795_001:0524a25": "故德用無邊，皆同一性。性起為相，境智歷",
    "T39n1795_001:0524a26": "然。相得性融，身心廓爾。方之海印，越彼太",
    "T39n1795_001:0524a27": "虛，恢恢焉、晃晃焉，逈出思議之表也。我佛證",
    "T39n1795_001:0524a28": "此，愍物迷之，再嘆奇哉，三思大事。既全十",
    "T39n1795_001:0524a29": "力，能摧樹下魔軍；爰起四心，欲示宅中寶藏。",
    "T39n1795_001:0524b01": "然迷頭捨父，悟有易難，故仙苑覺場，教興頓",
    "T39n1795_001:0524b02": "漸。漸設五時之異，空有迭彰；頓無二諦之",
    "T39n1795_001:0524b03": "殊，幽靈絕待。今此經者，頓之類歟！故如來",
    "T39n1795_001:0524b04": "入寂光土，凡聖一源，現受用身，主伴同會。曼",
    "T39n1795_001:0524b05": "殊大士創問本起之因，薄伽至尊首提究竟",
    "T39n1795_001:0524b06": "之果。照斯真體，滅彼夢形，知無我人，誰受輪",
    "T39n1795_001:0524b07": "轉？種種幻化生於覺心，幻盡覺圓，心通法遍。",
    "T39n1795_001:0524b08": "心本是佛，由念起而漂沈；岸實不移，因舟行",
    "T39n1795_001:0524b09": "而鶩驟。頓除妄宰，空不生華；漸竭愛源，金無",
    "T39n1795_001:0524b10": "重鑛。理絕修證，智似階差，覺前前非，名後",
    "T39n1795_001:0524b11": "後位，況妄忘起滅，德等圓明者焉。然出厩良",
    "T39n1795_001:0524b12": "駒，已搖鞭影；埋塵大寶，須設治方。故三觀",
    "T39n1795_001:0524b13": "澄明，真假俱入；諸輪綺互，單複圓脩。四相潛",
    "T39n1795_001:0524b14": "神，非覺違拒；四病出體，心華發明。復令長中",
    "T39n1795_001:0524b15": "下期，克念、攝念而加行；別遍互習，業障、惑障",
    "T39n1795_001:0524b16": "而消亡。成就慧身，靜極覺遍，百千世界佛境",
    "T39n1795_001:0524b17": "現前。是以聞五種名，超剎寶施福；說半偈義，",
    "T39n1795_001:0524b18": "勝河沙小乘。實由無法不持，無機不被者也。",
    "T39n1795_001:0524b19": "噫！巴歌和眾，似量騰於猿心；雪曲應稀，了義",
    "T39n1795_001:0524b20": "匿於龍藏。宗密𮫁專魯誥，冠討竺墳，俱溺筌",
    "T39n1795_001:0524b21": "罤，唯味糠粕；幸於涪上，針芥相投，禪遇南",
    "T39n1795_001:0524b22": "宗，教逢斯典。一言之下，心地開通；一軸之",
    "T39n1795_001:0524b23": "中，義天朗耀。頃以道非常道，諸行無常；今",
    "T39n1795_001:0524b24": "知心是佛心，定當作佛。然佛稱種智，修假多",
    "T39n1795_001:0524b25": "聞，故復行詣百城，坐探群籍。講雖濫泰，學且",
    "T39n1795_001:0524b26": "師安。叨沐猶吾之納，謬當真子之印。再逢親",
    "T39n1795_001:0524b27": "友，彌感佛恩。久慨孤貧，將陳法施。採集般",
    "T39n1795_001:0524b28": "若，綸貫華嚴，提挈毘尼，發明唯識。然醫方",
    "T39n1795_001:0524b29": "萬品，宜選對治；海寶千般，先求如意。觀夫文",
    "T39n1795_001:0524c01": "富義博，誠讓雜華；指體投機，無偕圓覺。故參",
    "T39n1795_001:0524c02": "詳諸論，反復百家，以利其器，方為疏解。冥心",
    "T39n1795_001:0524c03": "聖旨，極思研精，義備性、相，禪兼頓、漸，勒成三",
    "T39n1795_001:0524c04": "卷，以傳強學。然上、中、下品，根欲性殊。今將法",
    "T39n1795_001:0524c05": "彼曲成，從其易簡，更搜精要，直註本經，庶即",
    "T39n1795_001:0524c06": "事即心，日益日損者矣。",
    "T39n1795_001:0524c07": "大方廣圓覺修多羅了義經序"
}