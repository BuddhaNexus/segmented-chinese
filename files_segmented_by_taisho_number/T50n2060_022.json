{
    "T50n2060_022:0613c17": "續高僧傳卷第二十二",
    "T50n2060_022:0613c19": "大唐西明寺沙門釋道宣撰",
    "T50n2060_022:0613c20": "明律下　正傳九　附見七",
    "T50n2060_022:0613c21": "唐京師弘福寺釋智首傳一",
    "T50n2060_022:0613c22": "唐京師普光寺釋慧璡傳二(滿德　真懿　善智　敬道)",
    "T50n2060_022:0613c23": "唐相州日光寺釋法礪傳三",
    "T50n2060_022:0613c24": "唐京師普光寺釋玄琬傳四",
    "T50n2060_022:0613c25": "唐蒲州仁壽寺釋慧蕭傳五",
    "T50n2060_022:0613c26": "唐京師普光寺釋慧滿傳六",
    "T50n2060_022:0613c27": "唐箕山沙門慧進傳七",
    "T50n2060_022:0613c28": "唐并州義興寺釋道亮傳八(道胄)",
    "T50n2060_022:0613c29": "唐蘇州通玄寺釋慧旻傳九",
    "T50n2060_022:0614a01": "釋智首。姓皇甫氏。其源即安定玄晏先生之",
    "T50n2060_022:0614a02": "後也。家世丘園素居物表。隨官流寓徙宅",
    "T50n2060_022:0614a03": "漳濱。而幼抱貞亮夙標雄傑。髫年離俗馳",
    "T50n2060_022:0614a04": "譽鄉邦。初投相州雲門寺智旻而出家焉。旻",
    "T50n2060_022:0614a05": "亦禪府龍驤心學翹望。即稠公之神足也。",
    "T50n2060_022:0614a06": "以首歲居學稚且略禁科。權示五門擁",
    "T50n2060_022:0614a07": "其三業。而神慧所指不慕下流。覽屬遺教",
    "T50n2060_022:0614a08": "戒為師本。定慧眾善自此而繁。義理相符",
    "T50n2060_022:0614a09": "敢違先誥。所以每值律徒潛聲諮問。隨",
    "T50n2060_022:0614a10": "聞弘範如說修行。由是五眾分騼。莫不",
    "T50n2060_022:0614a11": "就而請謁。俄而母氏辭世。復入道門。名為",
    "T50n2060_022:0614a12": "法施。住於官寺。深修八敬遵重五儀。志欲",
    "T50n2060_022:0614a13": "預有。制門誓願奉而承則。然尼眾在道。染",
    "T50n2060_022:0614a14": "附情深戒約是投。率多輕毀。而施割愛從",
    "T50n2060_022:0614a15": "道履正栖心。威服尼流聲高魏土。自玄",
    "T50n2060_022:0614a16": "化東被未有斯蹤。以首膝下相親素鍾華",
    "T50n2060_022:0614a17": "望。施欲早服道味濡沫戒宗。乃啟旻授其",
    "T50n2060_022:0614a18": "具足。而未之許也。便內惟正檢外訊儕",
    "T50n2060_022:0614a19": "章。恭附遵修緝諧倫伍。旻察其儀軌默而",
    "T50n2060_022:0614a20": "識之。知其風骨堅深乃許其受戒。首以緣",
    "T50n2060_022:0614a21": "成之法事假明賢。恐薄墜行門便有淪道",
    "T50n2060_022:0614a22": "器。乃周訪鄭衛盛德勝人。不累年期必邀",
    "T50n2060_022:0614a23": "登訃。時過三載方遂素懷。二十有二方稟",
    "T50n2060_022:0614a24": "大戒。雖從師授而得否未知。乃於古佛",
    "T50n2060_022:0614a25": "塔前請祈顯證。蒙降佛摩頂身心安泰。方",
    "T50n2060_022:0614a26": "知感戒有實。自爾旦夕諮訪挺出恒標。雖",
    "T50n2060_022:0614a27": "教所未聞。而行儀先備。及尋律部多會其",
    "T50n2060_022:0614a28": "文。明若夙知更陶神府。其有事義乖滯者。",
    "T50n2060_022:0614a29": "皆汰澮相融冥逾合契。後聽道洪律席。同",
    "T50n2060_022:0614b01": "侶七百鋒穎如林。至於尋文比義。自言逈",
    "T50n2060_022:0614b02": "拔。及玄思勵勇通冠群宗。剛正嚴明風飈",
    "T50n2060_022:0614b03": "遺緒者。莫尚於首矣。故未至立年頻開",
    "T50n2060_022:0614b04": "律府。懿德敏行咸共器之。靈裕法師道振",
    "T50n2060_022:0614b05": "雄伯範超倫等。親管緇屬預在下筵。時共",
    "T50n2060_022:0614b06": "美之重增榮觀。會隋高造寺遠召禪宗。將",
    "T50n2060_022:0614b07": "欲廣振律詮流暉帝壤。若不附定通戒。",
    "T50n2060_022:0614b08": "行學無歸。遂隨師入關止于禪定。解既冥",
    "T50n2060_022:0614b09": "通聲光三輔。初達天邑具覽篇章便更博",
    "T50n2060_022:0614b10": "觀。新解潤以前聞。有識悟其玄規。更開",
    "T50n2060_022:0614b11": "講肆既副本願。登即然之。每日處眾敷弘。",
    "T50n2060_022:0614b12": "餘時却掃尋閱。於是三藏眾經四年考定。其",
    "T50n2060_022:0614b13": "有詞旨與律相關者。並對疎條會其前失。",
    "T50n2060_022:0614b14": "自律部東闡六百許年。傳度歸戒多迷體",
    "T50n2060_022:0614b15": "相。五部混而未分。二見紛其交雜。海內受",
    "T50n2060_022:0614b16": "戒。並誦法正之文。至於行護。隨相多委師",
    "T50n2060_022:0614b17": "資相襲。緩急任其去取。輕重互而裁斷。首",
    "T50n2060_022:0614b18": "乃銜慨披栝往往發蒙。商略古今具陳人",
    "T50n2060_022:0614b19": "世。著五部區分鈔二十一卷。所謂高墉崇映",
    "T50n2060_022:0614b20": "天網遐張。再敞殊文統疎異術。群律見翻",
    "T50n2060_022:0614b21": "四百餘卷因循講解。由來一亂。今並括其同",
    "T50n2060_022:0614b22": "異。定其廢立。本疏雲師所撰。今纘兩倍過",
    "T50n2060_022:0614b23": "之。故得諸部方駕於唐衢。七眾周睇於",
    "T50n2060_022:0614b24": "貞觀者。首之力矣。但關中專尚素奉僧祇。",
    "T50n2060_022:0614b25": "洪遵律師創開四分。而兼經通誨。道俗奔",
    "T50n2060_022:0614b26": "隨。至於傳文律儀蓋蔑如也。首乃播此幽",
    "T50n2060_022:0614b27": "求便即對開兩設。沈文伏義。亘通古而未",
    "T50n2060_022:0614b28": "弘。碩難巨疑。抑眾師之不解。皆標宗控",
    "T50n2060_022:0614b29": "會。釋然大觀。是由理思淹融。故能統詳",
    "T50n2060_022:0614c01": "決矣。使夫持律之賓日填堂宇。遵亦親於",
    "T50n2060_022:0614c02": "法座命眾師之。相成之道不忘。弘讚之功",
    "T50n2060_022:0614c03": "靡替。遂得知歸秦土。莫不宗猷法鏡。始",
    "T50n2060_022:0614c04": "於隨文末紀。終於大漸之前。三十餘載獨",
    "T50n2060_022:0614c05": "步京輦無敢抗衡敷演所被成匠非一所",
    "T50n2060_022:0614c06": "以見迹行徒知名唐世者。皆是首之汲引。",
    "T50n2060_022:0614c07": "寔由匡弼之功。而復每昇法宇規誡學",
    "T50n2060_022:0614c08": "徒。微涉濫非者為停講坐。或有墮學者",
    "T50n2060_022:0614c09": "皆召而誨喻。聞者垂泣無不懲革。大業之",
    "T50n2060_022:0614c10": "始。又追住大禪定道場。今所謂大總持寺是",
    "T50n2060_022:0614c11": "也。供事轉厚彌所遺削。顧以道穆帝里化",
    "T50n2060_022:0614c12": "移關表舊土凋喪流神靡依。乃抽撤什物百",
    "T50n2060_022:0614c13": "有餘段。於相州雲門故墟。今名光嚴山寺。",
    "T50n2060_022:0614c14": "於出家受戒二所雙建兩塔。鎣以珠寶飾",
    "T50n2060_022:0614c15": "以丹青。為列代之儀表。亦行學之資據。各",
    "T50n2060_022:0614c16": "銘景行樹于塔右。貞觀元年。有天竺三藏",
    "T50n2060_022:0614c17": "大齎梵本擬譯唐文。乃詔所司搜揚英達。",
    "T50n2060_022:0614c18": "僉議所及遂處翻傳。其有義涉律宗。皆諮",
    "T50n2060_022:0614c19": "而取正。至于八年。上以聖善早喪遠感難",
    "T50n2060_022:0614c20": "陳雖化滿天下而罔極之情未展。奉為太",
    "T50n2060_022:0614c21": "穆皇后。於宮城之西造弘福寺。廣延德望",
    "T50n2060_022:0614c22": "咸萃其中。恐僥倖時譽妄登位席。以首",
    "T50n2060_022:0614c23": "道素嚴正不濫邀延。百辟上聞。召為弘福",
    "T50n2060_022:0614c24": "上座即總綱任採擢僧倫。其有預在徵迎。",
    "T50n2060_022:0614c25": "莫不諮而趣舍。使夫眾侶雲會等嗅如蘭",
    "T50n2060_022:0614c26": "不肅成規流芳不絕。自爰初開講誓窮",
    "T50n2060_022:0614c27": "百遍。必得果心夕死可矣。始於漳表終至",
    "T50n2060_022:0614c28": "渭濱。隨方陶誘恰窮本願。慶本所念未幾",
    "T50n2060_022:0614c29": "而終。詳諸物議可為知命以貞觀九年四",
    "T50n2060_022:0615a01": "月二十二日。宿疹再加。卒于所住。春秋六",
    "T50n2060_022:0615a02": "十有九。皇上哀悼。下勅令百司供給。喪事",
    "T50n2060_022:0615a03": "所須務令周備。自隋至唐。僧無國葬。創",
    "T50n2060_022:0615a04": "開摸揩。時共重之。僕射房玄齡。詹事杜正",
    "T50n2060_022:0615a05": "倫。並諸公卿。並親盡哀訴崇戒範也。至二",
    "T50n2060_022:0615a06": "十九日。裝辦方具。時惟炎夏而屍不腐臭。眾",
    "T50n2060_022:0615a07": "共嗟之。斯持戒力也。諸寺門學競引素幢",
    "T50n2060_022:0615a08": "充諸街衖。官給地十畝於京城西郊之龍",
    "T50n2060_022:0615a09": "首原。縣夫三百築土墳之。種柏千株于",
    "T50n2060_022:0615a10": "今茂矣。慕義門學共立高碑。勒于弘福寺",
    "T50n2060_022:0615a11": "門。許敬宗為文。初律師弘化終始有聞。博",
    "T50n2060_022:0615a12": "見之舉通古罕例。自講士交競救習昔",
    "T50n2060_022:0615a13": "傳。讎勘群宗多乖名實。非夫積因往世。故",
    "T50n2060_022:0615a14": "得情啟天乘。數百年來收宗始定。兼勤於",
    "T50n2060_022:0615a15": "聽說重於行事。隨務造儀皆施箴艾。每於",
    "T50n2060_022:0615a16": "晦望說戒先具法物。花香交飾鎣發堂中。",
    "T50n2060_022:0615a17": "預在聽徒合掌跪坐一眾兢竦。終於前事",
    "T50n2060_022:0615a18": "說欲陳淨偏所誡期。每講出罪濯諸沈累。",
    "T50n2060_022:0615a19": "故持律之士多往參焉。自終世後此事便絕。",
    "T50n2060_022:0615a20": "余嘗處末座向經十載具觀盛化。不",
    "T50n2060_022:0615a21": "覺謂之。生常初未之欽遇也。乃發憤關",
    "T50n2060_022:0615a22": "表具覿異徒。溢目者希將還京輔。忽承即",
    "T50n2060_022:0615a23": "世行相自崩。返望當時有逾天岸。嗚呼可",
    "T50n2060_022:0615a24": "悲之深矣。",
    "T50n2060_022:0615a25": "釋慧璡。姓吳。楊州江都人也。母懷之時。即",
    "T50n2060_022:0615a26": "祛嗜欲。辛腥俗味眇然不顧。識者以為兒之",
    "T50n2060_022:0615a27": "所致。同身子矣。及年七歲心慕緇徒。道",
    "T50n2060_022:0615a28": "見沙門尋而忘返。親欣其信仰也。遂放依",
    "T50n2060_022:0615a29": "榮法師而出家焉。孝謹天然罔由師訓。隨",
    "T50n2060_022:0615b01": "從奉敬初無乖越。每從榮遊履諸寺。一無",
    "T50n2060_022:0615b02": "敢出離。便於榮所臥床下席地而伏。斯例",
    "T50n2060_022:0615b03": "非一。聽榮攝論大悟時倫。即而講說。嗟賞",
    "T50n2060_022:0615b04": "者眾。談吐清雅妙會物情。於仁壽年中。從",
    "T50n2060_022:0615b05": "榮被召入於禪定。及具戒後專精律儀。",
    "T50n2060_022:0615b06": "聽遵律師講凡二十遍。又聽首律師數亦",
    "T50n2060_022:0615b07": "相及。謙弱成治竪論不言。講揚攝論方敷",
    "T50n2060_022:0615b08": "律相。時以其寄大乘而弘行範也。大業末",
    "T50n2060_022:0615b09": "曆郊壘多虞。禪定一眾雅推璡善能御敵。",
    "T50n2060_022:0615b10": "乃總集諸處人畜。普在昆池一莊。多設戰",
    "T50n2060_022:0615b11": "樓用以防擬。璡獨號令莫敢當鋒。時司竹",
    "T50n2060_022:0615b12": "群賊鼓行郊野。所至摧殄無抗拒者。兵臨",
    "T50n2060_022:0615b13": "莊次。意在誅蕩。璡登樓一望。但見張旗",
    "T50n2060_022:0615b14": "十里。乃收束弓刀反縛奴僕。大設餚饍",
    "T50n2060_022:0615b15": "廣開倉廩。身先入陣勞問軍主。引至莊中",
    "T50n2060_022:0615b16": "命令就坐。既見盛設相與開顏。各執璡",
    "T50n2060_022:0615b17": "手。健道人也。飽噉而旋。惟取牛十頭擬",
    "T50n2060_022:0615b18": "勞軍士。牽至中道璡復從乞。以銜前顧",
    "T50n2060_022:0615b19": "皆用還之。所以義寧之初通莊並潰。惟有禪",
    "T50n2060_022:0615b20": "定如舊無損。即深明機要善達開遮。一人",
    "T50n2060_022:0615b21": "而已。加又偏工巧性無施不可。或莊嚴",
    "T50n2060_022:0615b22": "彩飾。或丹青輪奐。或裁縫服翫。或驅策人",
    "T50n2060_022:0615b23": "物。眾兼四百通用推賢。至於誦說戒經。清",
    "T50n2060_022:0615b24": "音流靡。由來怠墮者聞璡說戒皆來坐聽。竦",
    "T50n2060_022:0615b25": "耳峻坐畏其聲止。貞觀之初任雲花寺上座。",
    "T50n2060_022:0615b26": "常弘攝論化開律部。晚又下令徵入普光。",
    "T50n2060_022:0615b27": "綱理僧倫大小清穆。以八年冬終於此寺。",
    "T50n2060_022:0615b28": "春秋五十餘矣。時又有沙門滿德善智真懿",
    "T50n2060_022:0615b29": "敬道者。同璡所學慕義朋從。德慧悟天開",
    "T50n2060_022:0615c01": "談說弘暢。智博解深奧情欣護法。懿導說有",
    "T50n2060_022:0615c02": "功化行多阻。道抱素自資性存經史。多從",
    "T50n2060_022:0615c03": "物故。懿獨存焉揚敷京輦。",
    "T50n2060_022:0615c04": "釋法礪。俗姓李氏。趙人也。因宦遂家于相",
    "T50n2060_022:0615c05": "焉。生而牙齒全具。迄于終老中無齓毀。堅",
    "T50n2060_022:0615c06": "白逾常。登年學位便欣大法。初歸靈裕",
    "T50n2060_022:0615c07": "法師。即度為弟子。風素翔郁威容都雅。言議",
    "T50n2060_022:0615c08": "博達欣尚玄奧。受具已後敦慎戒科。從靜洪",
    "T50n2060_022:0615c09": "津師諮學四分。指撝刑網有歷年所。",
    "T50n2060_022:0615c10": "振績徽猷譽騰時類。功業既著更師異軌。",
    "T50n2060_022:0615c11": "又從恒州淵公。聽集大義乃周兩載。統略",
    "T50n2060_022:0615c12": "支葉窮討根源。當即簙引所聞開講律",
    "T50n2060_022:0615c13": "要。詞吐簡詣攻難彌堅。故得隣幾獨絕尤稱",
    "T50n2060_022:0615c14": "今古。末又往江南遊覽十誦。而盛專師",
    "T50n2060_022:0615c15": "授討擊未資。還返鄴中適緣開導。屬隋煬",
    "T50n2060_022:0615c16": "道銷岳瀆塵擾。聽徒擁戢諮逮無因。唐運初",
    "T50n2060_022:0615c17": "基法門重闢。會臨漳令裴師遠。夙承清訓預",
    "T50n2060_022:0615c18": "展法筵。請礪在縣敷弘相續。綿積累載開",
    "T50n2060_022:0615c19": "悟極多。四方懷道霄興命駕。解契昇堂行",
    "T50n2060_022:0615c20": "敦入室。礪以初學舊習委訪莫歸。若不流",
    "T50n2060_022:0615c21": "于文記是則通心無路。乃開拓素業更委",
    "T50n2060_022:0615c22": "異聞。旁訊經論為之本疏。時慧休法師道",
    "T50n2060_022:0615c23": "聲遠被見重世猷。讚擊神理文義相接。故",
    "T50n2060_022:0615c24": "得符采相照律觀高邈。休有功焉。以貞觀",
    "T50n2060_022:0615c25": "九年十月。卒于故鄴日光住寺。春秋六十有",
    "T50n2060_022:0615c26": "七。前後講律四十餘遍。製四分疏十卷。羯",
    "T50n2060_022:0615c27": "磨疏三卷。捨懺儀輕重敘等。各施卷部見",
    "T50n2060_022:0615c28": "重於時。時衛州道爍。律學所崇。業駕於",
    "T50n2060_022:0615c29": "礪。為時所重矣。",
    "T50n2060_022:0616a01": "釋玄琬。俗姓揚。弘農華州人也。遠祖因徙",
    "T50n2060_022:0616a02": "今居雍州之新豐焉。青襟悟道履操沖明。",
    "T50n2060_022:0616a03": "志在學年方遊法苑。事沙門曇延法師。",
    "T50n2060_022:0616a04": "延震嶺宏標遺教法主。隋文欽重立寺處",
    "T50n2060_022:0616a05": "之。具見別傳。而琬位居入室恭恪據懷及",
    "T50n2060_022:0616a06": "進具後。便隨洪遵律師伏膺四分。冠冤遮",
    "T50n2060_022:0616a07": "性鎔汰持犯。涉律三載便事敷演。使於後",
    "T50n2060_022:0616a08": "進樂推前英歎美。乃旋踵本師。涅槃真體。",
    "T50n2060_022:0616a09": "捃掇新異。妙寫幽微。又欲欽佩唯識包舉",
    "T50n2060_022:0616a10": "理性。於曇遷禪師稟學攝論。并尋閱眾鋒。",
    "T50n2060_022:0616a11": "窮其心計。法華大集楞伽勝鬘地論中百等。",
    "T50n2060_022:0616a12": "並資承茂實。研覈新聞。環循彌討。其際搜",
    "T50n2060_022:0616a13": "會。擢其玄理。然顧福智相導有若輪馳。慧",
    "T50n2060_022:0616a14": "業略剖於終。標樹創開於始。永惟延師存",
    "T50n2060_022:0616a15": "日。願造丈六釋迦。經略未圓奄便物故。誓",
    "T50n2060_022:0616a16": "志營復克遂先摸。於仁壽二年。提洽有緣",
    "T50n2060_022:0616a17": "便事鑪錘。寺乃京臯衝要。峙望歸心。故使",
    "T50n2060_022:0616a18": "至感冥通控引咸遂。當時空色清朗杲日流",
    "T50n2060_022:0616a19": "輝。上天雨花狀如雲母。滿空飄灑終墜像",
    "T50n2060_022:0616a20": "前。僚庶嘉其罕逢。法屬慶斯榮瑞及開摸",
    "T50n2060_022:0616a21": "之後雅相逾圓。即為關輔棟梁。金像之大有",
    "T50n2060_022:0616a22": "未過也。今在本寺。每於靜夜清朝。飛流八",
    "T50n2060_022:0616a23": "音之響。而不測其來至。又造經四藏備盡",
    "T50n2060_022:0616a24": "莊嚴。諸有繕寫皆資本據。又以二月八日",
    "T50n2060_022:0616a25": "大聖誕沐之晨。追惟舊緒敬崇浴具。每年",
    "T50n2060_022:0616a26": "此旦建講設齋。通召四眾供含悲敬。辦",
    "T50n2060_022:0616a27": "羅七物普及僧儔。又常慨運岠象末",
    "T50n2060_022:0616a28": "有虧歸禁。至於授受遮難滋彰乃鎣飾道",
    "T50n2060_022:0616a29": "場尋諸懺法。每春於受戒之首。依二十五",
    "T50n2060_022:0616b01": "佛及千轉神呪。潔齋行道。使彼毀禁之流澄",
    "T50n2060_022:0616b02": "源返淨。登壇納法明白無疑。並傳嗣于",
    "T50n2060_022:0616b03": "今住持不絕。從此而求。可謂護法菩薩也。",
    "T50n2060_022:0616b04": "而重法尊行。晨夕相仍。若值上德異人。必",
    "T50n2060_022:0616b05": "揖對欣振諮承餘令。雖聞同昔習。而翹仰",
    "T50n2060_022:0616b06": "如新。斯後已謙光。罕有蹤矣。逮貞觀初",
    "T50n2060_022:0616b07": "年。以琬戒素成治朝野具瞻。有勅召為皇",
    "T50n2060_022:0616b08": "太子及諸王等受菩薩戒。故儲宮以下師",
    "T50n2060_022:0616b09": "禮崇焉。有令造普光寺。召而居之。供事豐",
    "T50n2060_022:0616b10": "華廣霑會響。又別勅延入為皇后六宮并",
    "T50n2060_022:0616b11": "妃主等。受戒椒掖問德禁中。授納法財日",
    "T50n2060_022:0616b12": "逾填委。而欽若自守不顧有餘。嚫施所資",
    "T50n2060_022:0616b13": "悉營功德。尋有別勅。於苑內德業寺。為皇",
    "T50n2060_022:0616b14": "后寫現在藏經。當即下令。於延興寺更",
    "T50n2060_022:0616b15": "造藏經。並委其監護。琬以二宮所寄惟谷",
    "T50n2060_022:0616b16": "其誠。祇奉不難義須弘選。自周季滅法隋",
    "T50n2060_022:0616b17": "朝再興。傳度法本但存卷秩。至於尋檢文",
    "T50n2060_022:0616b18": "理。取會多乖。乃結義學沙門讎勘正則。其",
    "T50n2060_022:0616b19": "有詞旨不通者並諮而取決。故得法寶無",
    "T50n2060_022:0616b20": "濫於疑偽。迷悟有分於本末。綱領貞明自",
    "T50n2060_022:0616b21": "琬始也。昔育王再集於周時。今琬定宗於",
    "T50n2060_022:0616b22": "唐世。彼此誠異。厥致齊焉。然其匠訓於世。",
    "T50n2060_022:0616b23": "三藏含之。偏以苦節自修德。以律儀馳",
    "T50n2060_022:0616b24": "譽。言為世範緇素收歸。華夷諸國僧尼從",
    "T50n2060_022:0616b25": "受具戒者三千餘人。王公僚佐爰及皂隷。",
    "T50n2060_022:0616b26": "從受歸戒者二十餘萬。左僕射蕭瑀兄弟。人",
    "T50n2060_022:0616b27": "倫藻鏡久厭時煩。每諮法華會三之旨。龍樹",
    "T50n2060_022:0616b28": "明中之教。沈吟移景奉佩而旋。右僕射杜如",
    "T50n2060_022:0616b29": "晦。臨終委命。召為歷劫師資。大將軍薜萬",
    "T50n2060_022:0616c01": "徹毘季。并及母氏。並欽崇戒約蔬素形終。",
    "T50n2060_022:0616c02": "普光道岳法師。解洞幽關辯開慧府。敬奉",
    "T50n2060_022:0616c03": "戒香行菩薩道。而汲引亡疲弘務終日。因",
    "T50n2060_022:0616c04": "之革勵修習者計非恒准。故京輔士庶繼",
    "T50n2060_022:0616c05": "踵煙隨。禮供相尋日盈厨庫。時有巫覡者",
    "T50n2060_022:0616c06": "云。每至授戒說法。異類鬼神。諸方屯聚。",
    "T50n2060_022:0616c07": "如承受相。自非至功冥被孰能致乎。琬以",
    "T50n2060_022:0616c08": "戒勸之至。物我同欽。義等風行。事符草偃",
    "T50n2060_022:0616c09": "乃致書皇太子曰。元正告始景福惟新。伏",
    "T50n2060_022:0616c10": "惟殿下。膺時納祐罄無不宜但琬夙縈沈",
    "T50n2060_022:0616c11": "痾不獲奉慶。蒙降逮問無任荷戢。感顧",
    "T50n2060_022:0616c12": "恩隆罔知攸厝。今略經中要務即可詳行",
    "T50n2060_022:0616c13": "者四條。留意尋檢永綏寶祚。初勸行慈。引",
    "T50n2060_022:0616c14": "涅槃梵行之文。令起含養之心存兼濟之",
    "T50n2060_022:0616c15": "救也。二減殺者。引儒禮無故不殺牛羊",
    "T50n2060_022:0616c16": "者。皆重其生去其濫逸也。又言。王者修",
    "T50n2060_022:0616c17": "其教不易其俗。齊其政不易其宜。見其",
    "T50n2060_022:0616c18": "生不忍其死。聞其聲不食其肉。此即上",
    "T50n2060_022:0616c19": "帝悼損害之失。樹止殺之漸也。故佛經有",
    "T50n2060_022:0616c20": "恕己之喻。誡之殺打諸事也。琬聞。東宮常",
    "T50n2060_022:0616c21": "膳日多烹宰。審如所承。誠有大損。殿下以",
    "T50n2060_022:0616c22": "一身之料遍擬群僚。及至斷命所由。莫",
    "T50n2060_022:0616c23": "不皆推殿下。所以長懷夕惕。望崇慈恕。",
    "T50n2060_022:0616c24": "自今以往請少殺生。東宮內外咸減肉料。",
    "T50n2060_022:0616c25": "則曆長命久仁育斯隆。三順氣者。如經不",
    "T50n2060_022:0616c26": "殺曰仁。仁主肝。肝者木也。春陽之時萬物",
    "T50n2060_022:0616c27": "盡生。宜育群品用答冥造。如其有殺是不",
    "T50n2060_022:0616c28": "順氣。殿下位處少陽福居春月。行慈以",
    "T50n2060_022:0616c29": "和正氣。施惠以保天齡。請年別春季斷肉",
    "T50n2060_022:0617a01": "停殺。愍彼含育順此陽和。四奉齋者。如",
    "T50n2060_022:0617a02": "經年三月六能潔六根便資五福。伏願遵",
    "T50n2060_022:0617a03": "行受持齋戒。何者今享此重位咸資往因。",
    "T50n2060_022:0617a04": "復能進德崇善用成其美。則善知識者是大",
    "T50n2060_022:0617a05": "因緣。玄琬道德疏微曲蒙顧眄。謹率聞見",
    "T50n2060_022:0617a06": "敢塵聽覽。登即答曰。辱師所示妙法四科。",
    "T50n2060_022:0617a07": "循覽周環用深銘佩。法師旱祛塵累遊神",
    "T50n2060_022:0617a08": "物表。闡鷲嶺之微言。探龍宮之祕藏。洞開",
    "T50n2060_022:0617a09": "靈府凝照玄門。固以高步彌天隣幾初地。",
    "T50n2060_022:0617a10": "遂能留情博施開導蒙心。理實義周詞華致",
    "T50n2060_022:0617a11": "遠。包括今古網羅內外。訓誘之至審諭之",
    "T50n2060_022:0617a12": "方。縱聖達立言師傅弘道。亦未足髣髴要",
    "T50n2060_022:0617a13": "津擬儀高論。但行慈減殺順氣奉齋。斯乃",
    "T50n2060_022:0617a14": "仁人之心。以成大慈之行。謹當緘諸心府",
    "T50n2060_022:0617a15": "奉以周旋。永籍勝因用期冥祐。餘文不",
    "T50n2060_022:0617a16": "載。其言令之行化及此類。九年下詔斷殺。",
    "T50n2060_022:0617a17": "起於三月盡於五月。琬以仁育兼濟。乃上",
    "T50n2060_022:0617a18": "啟更延。帝又特聽盡于歲暮。貞觀十年杪冬。",
    "T50n2060_022:0617a19": "遘疾知歸後世。又致啟東宮累以大法。又",
    "T50n2060_022:0617a20": "上遺封表於帝曰。玄琬聞。真容晦迹像教",
    "T50n2060_022:0617a21": "凌遲。無不假緇素以住持設內外而為",
    "T50n2060_022:0617a22": "護。遂得法雲再潤慧日重輝。光叶萬乘",
    "T50n2060_022:0617a23": "紹隆千載。竊尋住持之理義有多門。弘護之",
    "T50n2060_022:0617a24": "方教乃非一。若不依佛取捨。仍恐賞罰乖",
    "T50n2060_022:0617a25": "宗。如其准教驗時。是則簡敬當理。伏以",
    "T50n2060_022:0617a26": "僧尼等不依戒律致犯刑章。聞徹闕庭",
    "T50n2060_022:0617a27": "塵勞聽覽。琬等僧徒無任慚懼。但恐餘年",
    "T50n2060_022:0617a28": "昏朽疾苦相仍。弱命不存洪恩未答。遂於",
    "T50n2060_022:0617a29": "經中。撰佛教後代國王賞罰三寶法及安",
    "T50n2060_022:0617b01": "養蒼生論并三德論各一卷。伏願聖躬親降",
    "T50n2060_022:0617b02": "披覽。陛下廣開上書之路。冀納芻蕘之言。",
    "T50n2060_022:0617b03": "謹獻祕要之經。請詳金口之教。但琬忝當",
    "T50n2060_022:0617b04": "傳法。庶無匿教之愆。扶劣署封。以酬終",
    "T50n2060_022:0617b05": "後之事。不勝戀仰。謹奉經以聞。又遺誡門",
    "T50n2060_022:0617b06": "人在於道檢。言極詳切讀者垂淚。又云。餘",
    "T50n2060_022:0617b07": "廕施諸眾生。餘骸依古焚棄。制服喪臨一無",
    "T50n2060_022:0617b08": "預懷。遂以臘月七日。卒於延興寺房。春",
    "T50n2060_022:0617b09": "秋七十有五。道俗失依皇儲哀慟。天子下詔",
    "T50n2060_022:0617b10": "曰。玄琬律師戒行貞固學業清通。方寄弘宣",
    "T50n2060_022:0617b11": "正法利益群品。不幸沒世。情深惻悼。賜物",
    "T50n2060_022:0617b12": "如別。齋殯所須事由天府。春宮懿戚卿",
    "T50n2060_022:0617b13": "相重臣。並捨金貝。榮嘉賵贈營助追福。",
    "T50n2060_022:0617b14": "暨于百日。特進蕭瑀。太府蕭璟。宗正李百",
    "T50n2060_022:0617b15": "藥。詹事杜正倫等。並親奉戒約躬盡哀禮。",
    "T50n2060_022:0617b16": "後旋殯山寺。幢蓋相映香花亂空。從者如",
    "T50n2060_022:0617b17": "雲眾盈數萬。前儐達于終南。後塵猶繼于",
    "T50n2060_022:0617b18": "城闕。四十里間皂素充道。皆云。我師斯亡。",
    "T50n2060_022:0617b19": "戒業誰保。故為時宗如此也。弟子等五百餘",
    "T50n2060_022:0617b20": "人奉遵遺旨。爾時雲高風靜水淨油香。七",
    "T50n2060_022:0617b21": "眾彌山一心悲結。乃命下火依法闍維。薪",
    "T50n2060_022:0617b22": "盡灰飛廓然歸本。仍於焚所建佛塔一區。",
    "T50n2060_022:0617b23": "用津靈識儀像存焉。東宮洗馬蘭陵蕭鈞",
    "T50n2060_022:0617b24": "制銘。宗正卿李伯藥製碑立于塔所時",
    "T50n2060_022:0617b25": "為冠絕。初琬自始及終意存弘濟。生善福",
    "T50n2060_022:0617b26": "智無不綴心。武德之初。時經剝喪粒食",
    "T50n2060_022:0617b27": "勇貴。客僧無託。乃自竭餘力。行化魁豪。",
    "T50n2060_022:0617b28": "隨得貨賄並充供給。日到寺厨親問豐約。",
    "T50n2060_022:0617b29": "故主客同慶焉。又像季澆漓多輕戒律。乃以",
    "T50n2060_022:0617c01": "身軌物引諸法屬。親執經文依時附聽。乃",
    "T50n2060_022:0617c02": "經十遍遠嗣先塵。智首律師德光榮問於",
    "T50n2060_022:0617c03": "帝京者。寔資成贊能扇芳風。自見令",
    "T50n2060_022:0617c04": "達。罕能推挹如此人矣。故使唐運搜舉歲",
    "T50n2060_022:0617c05": "拔賢良。多是律宗。實由琬之篤課也。而容",
    "T50n2060_022:0617c06": "範端肅聲氣朗峻。預瞻敬者莫不懍然。故",
    "T50n2060_022:0617c07": "圖象厥相。猶令人畏者。弟子僧伽。俗姓",
    "T50n2060_022:0617c08": "元氏。清悟寡嗜欲。常隨琬導物。而立志貞",
    "T50n2060_022:0617c09": "正。機諫變適不犯顏色。以味靜為宗。又",
    "T50n2060_022:0617c10": "不希人世。依閑業道。是所謀焉。臨終清",
    "T50n2060_022:0617c11": "[口*敕]歛容。明誨而卒。豈非師資謙德能世其",
    "T50n2060_022:0617c12": "塵。而恨其早卒清規未遠。",
    "T50n2060_022:0617c13": "釋慧蕭。俗姓劉。本彭城人。世家徙于許州",
    "T50n2060_022:0617c14": "之長葛。故又為縣人焉。奕葉以衣纓稱士",
    "T50n2060_022:0617c15": "大夫。十八為書生。聰悟敏達善說詩禮。州",
    "T50n2060_022:0617c16": "郡以明經舉之。非其所好。遂入嵩高山求",
    "T50n2060_022:0617c17": "師出家。強識前聞。而以戒行見稱。耆舊",
    "T50n2060_022:0617c18": "明達相謂曰。若人如此。必今代之優波離也。",
    "T50n2060_022:0617c19": "開皇初遊學鄴城博綜經律。乃貫練眾部",
    "T50n2060_022:0617c20": "偏宗四分。聞泰山靈巖寺幽栖潔行之宅",
    "T50n2060_022:0617c21": "也。乃往從焉。後以和上年衰復還中嶽。",
    "T50n2060_022:0617c22": "于時隋祖創業四海為家。故得縱任往還",
    "T50n2060_022:0617c23": "無所拘礙。時龍門沙門明朗。河東持律之",
    "T50n2060_022:0617c24": "最。承蕭道聲藉甚。不遠從之。朗雖年齒隆",
    "T50n2060_022:0617c25": "蕭。而卑身禮事。並深相悅服。道合欣然。淹",
    "T50n2060_022:0617c26": "留歲序。請歸河曲。蕭亦不滯物我。相與同",
    "T50n2060_022:0617c27": "行住于龍門之定林寺。歷緣山水居隨所",
    "T50n2060_022:0617c28": "好。尋訪同志不憚危險。馬頭山有僧善禪",
    "T50n2060_022:0617c29": "師。聚徒結業從而習定。時還朗寺弘暢毘",
    "T50n2060_022:0618a01": "尼。仁壽中頻向黃頰山依巖夏坐。有亡命",
    "T50n2060_022:0618a02": "者因事投焉。不忍遣之留匿經久。後以",
    "T50n2060_022:0618a03": "事發。引蕭為侶。所在督課追徵赴獄。會朗",
    "T50n2060_022:0618a04": "善俱亡。又兼匿罪。便振錫徂南路經蒲",
    "T50n2060_022:0618a05": "坂。時沙門道積神素道傑等。晉川英彥素與",
    "T50n2060_022:0618a06": "周旋。留連累載。屬隋煬墜歷法令滋彰。",
    "T50n2060_022:0618a07": "藏匿嚴科殊為峻刻。蕭以許身為道隨務",
    "T50n2060_022:0618a08": "東西。名貫久除栖遁幽阻。自中條王屋巨壑",
    "T50n2060_022:0618a09": "深林。無險不登若遊庭戶。逮中原版蕩妖",
    "T50n2060_022:0618a10": "氣一亂河東郡丞丁榮。敬服德音招住仁",
    "T50n2060_022:0618a11": "壽。長弘律藏學者肩隨。義寧中。被擁西城",
    "T50n2060_022:0618a12": "不虧講業。及後安靜彌崇法會。蒲陝晉",
    "T50n2060_022:0618a13": "絳五眾師焉。以貞觀十四年終于仁壽。春",
    "T50n2060_022:0618a14": "秋七十有三。自蕭服心戒業。演導為宗。友",
    "T50n2060_022:0618a15": "接朋勝時無與貳。每念朗善遊好。不覺涕",
    "T50n2060_022:0618a16": "之無從。不能裁止。便登眺而慟。斯重交",
    "T50n2060_022:0618a17": "募善為如此也。曾講涅槃僅十許遍。猶",
    "T50n2060_022:0618a18": "恨大乘無功。遂翫讀華嚴。於數年間口不",
    "T50n2060_022:0618a19": "輟音文不釋手。有請蕭為方廣講主。乃",
    "T50n2060_022:0618a20": "止之曰。吾尚未解經意安可講乎。時以為",
    "T50n2060_022:0618a21": "貞而且諒。又懼誤諸後學云。",
    "T50n2060_022:0618a22": "釋慧滿。姓梁氏。雍州長安人也。父粲曆仕",
    "T50n2060_022:0618a23": "隋唐為海疊諸州刺史。滿生年素潔履正標",
    "T50n2060_022:0618a24": "宗。慈濟含育殆非修學。世俗餚饍見便寒",
    "T50n2060_022:0618a25": "悚。僧儀道具覩即欣仰。年甫七歲即樂出家。",
    "T50n2060_022:0618a26": "二親素奉佛宗不違其志。父臨海州有勅",
    "T50n2060_022:0618a27": "聽度。便蒙剃髮。隨父還京住大興善。為",
    "T50n2060_022:0618a28": "仙法師弟子。仙名望京邑識悟有從。既道",
    "T50n2060_022:0618a29": "俗洽聞。故父親付囑。後携住仁壽宮之三善",
    "T50n2060_022:0618b01": "寺。及大業之始。又住大禪定焉。進戒奉業",
    "T50n2060_022:0618b02": "於智首律師。明慎威儀學門推揖。思擇理",
    "T50n2060_022:0618b03": "味以達曙為恒。而勤於政事樂行勸勉。",
    "T50n2060_022:0618b04": "每值立界施。則唱白科舉。身先眾侶諮考",
    "T50n2060_022:0618b05": "疑議。至於受戒緣集難遮多少。教授獨斷",
    "T50n2060_022:0618b06": "成不眇然。滿乃預令識相。提撕抵掌。致",
    "T50n2060_022:0618b07": "有臨機忘逸往往徵正。時共重其詳審敬",
    "T50n2060_022:0618b08": "其成進也。遊講四方不拘世累。貞觀三年。",
    "T50n2060_022:0618b09": "甞於鄜城魏兵曹家別院。講羯磨法。所居",
    "T50n2060_022:0618b10": "草室忽為火燒。風焰俱盛。將延西及。滿索",
    "T50n2060_022:0618b11": "水潠之。因即風迴火滅得無燒爇。斯戒德",
    "T50n2060_022:0618b12": "之威。頗難登繼。至七年。令造新寺。通選大",
    "T50n2060_022:0618b13": "德。以滿行績前聞。引之令住。其年奉勅",
    "T50n2060_022:0618b14": "令任弘濟寺上座。專弘律訓獎導僧徒。",
    "T50n2060_022:0618b15": "丞有成規旁流他寺。有集仙寺尼。素無慧",
    "T50n2060_022:0618b16": "解妄有師習。鑄老子真人等像私自供養。",
    "T50n2060_022:0618b17": "并廣召黃巾在堂慶度。滿與諸僧同預",
    "T50n2060_022:0618b18": "齋集。既屬此事。公呵止之。連告大德顯行",
    "T50n2060_022:0618b19": "擯罰。又追取道像入太原寺改成佛相。用",
    "T50n2060_022:0618b20": "誡餘習。昔周趙王治蜀。有道士造老君像",
    "T50n2060_022:0618b21": "而以菩薩俠侍。僧以事聞。王乃判曰。菩薩",
    "T50n2060_022:0618b22": "已成不可壞。天尊宜進一階官乃迎于寺",
    "T50n2060_022:0618b23": "中。改同佛相。例相似也。又尼慧尚者。僥",
    "T50n2060_022:0618b24": "倖一時宮禁還往。會高祖昇遐離宮京置。乃",
    "T50n2060_022:0618b25": "以尚之住寺擬設皇靈。尚即取僧寺為尼",
    "T50n2060_022:0618b26": "所住。事違正勅莫敢致詞。滿遂搆集京室",
    "T50n2060_022:0618b27": "三綱大德等二百餘人。行於擯黜云。自佛",
    "T50n2060_022:0618b28": "法流世。未有尼眾倚官勢力奪僧寺者。",
    "T50n2060_022:0618b29": "既是非法宜出眾外。不預四眾還往及諸",
    "T50n2060_022:0618c01": "法事。若有與尚眾言論者。亦同此罰。制令",
    "T50n2060_022:0618c02": "既行是非自顯。慧尚不勝其責。連訴東宮",
    "T50n2060_022:0618c03": "并諸朝宰。有令遣詹事杜正倫解其擯事。",
    "T50n2060_022:0618c04": "僧眾既集多從情議。滿曰。殿下住持正法。",
    "T50n2060_022:0618c05": "慧滿據法情理。今則違理附情。此則規模",
    "T50n2060_022:0618c06": "一亂。擯本治罪。罪仍未悛。據此而詳未敢",
    "T50n2060_022:0618c07": "聞旨。便捉坐具逡巡而退。時眾懼加威權。",
    "T50n2060_022:0618c08": "便同解擯。滿聞之嘆曰。余伴既少難可重",
    "T50n2060_022:0618c09": "治。且不同解。示知乖相耳。尚後謝過。滿終",
    "T50n2060_022:0618c10": "不顧。及駕巡東部。下勅李眾在前。滿集",
    "T50n2060_022:0618c11": "京僧二百人詣闕陳諫。各脫袈裟置於頂",
    "T50n2060_022:0618c12": "上。擬調達之行五法。舉朝目矚不敢通",
    "T50n2060_022:0618c13": "表。乃至關首重勅方迴。常安弘濟集徒講",
    "T50n2060_022:0618c14": "說。成匠晚秀有隣聲釆。又願生安養。浴",
    "T50n2060_022:0618c15": "僧為業。學安公之芳緒也焭焭惻惻兢兢",
    "T50n2060_022:0618c16": "自厲。以貞觀十六年四月二十日遘疾。知",
    "T50n2060_022:0618c17": "當後世。勅出什物並屬三寶。正坐繩床",
    "T50n2060_022:0618c18": "自加其膝。召諸寺眾人各執別。氣從下上",
    "T50n2060_022:0618c19": "漸至于心。言晤答對初無昏昧。煖氣至口",
    "T50n2060_022:0618c20": "奄爾而終。春秋五十有四。焚于終南龍池",
    "T50n2060_022:0618c21": "寺側。餘骸並化惟舌不灰。更足薪火經于",
    "T50n2060_022:0618c22": "累宿。色逾鮮赤。遂瘞于山隅。京師淨住寺惠",
    "T50n2060_022:0618c23": "昂。為之銘頌。見于別集。製四分律疏二",
    "T50n2060_022:0618c24": "十卷。講四十餘遍。◎",
    "T50n2060_022:0618c25": "◎釋慧進。姓鮑氏。潞州上黨人。弱歲辭親。",
    "T50n2060_022:0618c26": "慕從緇侶修習戒檢。極用偏功將欲剪削。",
    "T50n2060_022:0618c27": "父母留戀遂停俗里。以仁孝見知。年至三",
    "T50n2060_022:0618c28": "十。鄉閭覿其精苦潔身斷愛無思妻累。乃",
    "T50n2060_022:0618c29": "共白其所親。委其元度。方任出家。住州治",
    "T50n2060_022:0619a01": "梵境寺。既受具已。聞說受淨衣毛嗇然。重",
    "T50n2060_022:0619a02": "問持犯又闕諮悟。承鄴下講律徒侶僅千。",
    "T50n2060_022:0619a03": "欣喜滿懷。以律假緣求非文不合。因即",
    "T50n2060_022:0619a04": "閉關自讀八十餘遍。行要耳目頗亦具瞻。",
    "T50n2060_022:0619a05": "而義理由蹤必從師受。便往相州洪律師所。",
    "T50n2060_022:0619a06": "一坐伏聽不移其席乃經八遍。中靜緣務",
    "T50n2060_022:0619a07": "相續而聽又經八年。爾後栖遑隨師南北。或",
    "T50n2060_022:0619a08": "山或世遊採經論用裨律宗。略計前後四",
    "T50n2060_022:0619a09": "分一。宗百二十遍。并覆尋讀強三百遍。自",
    "T50n2060_022:0619a10": "有同塵專志累功罕儔其匹。隋文末曆。",
    "T50n2060_022:0619a11": "有同寺僧。弊進學業匹難齊競。陰而嫉",
    "T50n2060_022:0619a12": "之。進曰。相與出家同遵律業。潛加繩扇",
    "T50n2060_022:0619a13": "豈不以身名致嫌乎。昔聞無諍行者惟在",
    "T50n2060_022:0619a14": "空生聖立芳規義非自結。余雖不敏請從",
    "T50n2060_022:0619a15": "雅喻。即日往謝。擲棄公名揭襆而出。眾有",
    "T50n2060_022:0619a16": "止之。進曰。余不滯於去留也。為緣故耳。",
    "T50n2060_022:0619a17": "因逖聽諸方勝徒名地。五臺泰岳東川北部",
    "T50n2060_022:0619a18": "常山雁門。隨逐禪蹤無遠必屆。沙門慧瓚",
    "T50n2060_022:0619a19": "道王朔川。又往投焉。定師宗傅。及瓚入",
    "T50n2060_022:0619a20": "關遂往箕山訪蹤巢許。巖名便利有古",
    "T50n2060_022:0619a21": "寺焉。掃以居之。足不下溪三十餘載。言行",
    "T50n2060_022:0619a22": "成範緇素尋焉。舊本幽阻由之喧泰。故其",
    "T50n2060_022:0619a23": "法屬常以禪律繼業。以貞觀十九年正月",
    "T50n2060_022:0619a24": "十五日。因疾跏坐終於山舍。春秋八十有",
    "T50n2060_022:0619a25": "六。時同鄉沙門道瓚者。善宗四分心明清",
    "T50n2060_022:0619a26": "亮。講解相仍具傳章鈔。而形氣弘偉少共",
    "T50n2060_022:0619a27": "齊倫。在法住寺御眾揚化。韓潞沁澤四州",
    "T50n2060_022:0619a28": "從範。末齡風疾頓增。相乖儀節。雖衣服頹",
    "T50n2060_022:0619a29": "陊。而藥食無瑕。余聞往焉。欣然若舊。敘",
    "T50n2060_022:0619b01": "悟猶正。年八十餘矣。",
    "T50n2060_022:0619b02": "釋道亮。姓趙氏。趙州欒城人。十五厭於世",
    "T50n2060_022:0619b03": "網。投州界莎坦禪坊備禪師出家焉。備博",
    "T50n2060_022:0619b04": "達洽聞兩河稱德。偏弘大論神見清。遠十",
    "T50n2060_022:0619b05": "六登坐至於八十。聲相動物詞味無變。亮",
    "T50n2060_022:0619b06": "奉敬諮展望預聽徒。乃令往飛龍山誦經",
    "T50n2060_022:0619b07": "為業。山侶三十並是禪蹤。素少淨人惟亮一",
    "T50n2060_022:0619b08": "已。既當下位眾務同臻。日別自課舂五斗",
    "T50n2060_022:0619b09": "粟。將及六載一時不懈。徒跣三年。六時隨",
    "T50n2060_022:0619b10": "眾屢蒙放遣。素心不從積至七年。苦勸方",
    "T50n2060_022:0619b11": "遂。聞并部瓚禪師結徒開化盛宣佛法。行",
    "T50n2060_022:0619b12": "達箕山便進具戒。漸次太原歸依慧瓚。念",
    "T50n2060_022:0619b13": "定為務旁慕律宗。有嚴律師者。德範可歸。",
    "T50n2060_022:0619b14": "便從受業。因居無量壽寺焉。即嚴之所住",
    "T50n2060_022:0619b15": "也。自爾專攻四分無忘日夕。又從嚴往",
    "T50n2060_022:0619b16": "石州聽地持論。經停既久文旨大通。覆述",
    "T50n2060_022:0619b17": "前解增其名實。有員秀才者。居幽綜習儒",
    "T50n2060_022:0619b18": "教有功。從亮學於起信。遂為披折開發慧",
    "T50n2060_022:0619b19": "悟。抱信不移。承龕律師引徒盛講據業呂",
    "T50n2060_022:0619b20": "州。又往從焉聽溫本習。後返住寺依時弘",
    "T50n2060_022:0619b21": "演。唐運初開勅為滿師立義興寺。以亮律",
    "T50n2060_022:0619b22": "行清顯延而止之。因常講說鎮移世續。貞",
    "T50n2060_022:0619b23": "觀之始出至本州。欒城備公猶自在世。欣",
    "T50n2060_022:0619b24": "亮遠覲為建律筵。轉展相扇聲被東夏。聽",
    "T50n2060_022:0619b25": "徒八百請益日隆。爾後頻開律府。計不在",
    "T50n2060_022:0619b26": "數。成講學士四十餘人。并部法興出自此",
    "T50n2060_022:0619b27": "矣。至今貞觀十九年。春秋七十有七。見處",
    "T50n2060_022:0619b28": "義興。當途御法。有學士道胄者。生自上黨。",
    "T50n2060_022:0619b29": "僧貫太原。聽涉有功。偏能持忘。披覽章疏。",
    "T50n2060_022:0619c01": "即就敷揚。今住京寺。時時揚化。",
    "T50n2060_022:0619c02": "釋慧旻。字玄素。河東人。志用方直操行不",
    "T50n2060_022:0619c03": "群。仁愛汎洽稟自天性。道振三吳名流七",
    "T50n2060_022:0619c04": "澤。情好幽居多處巖壑。九歲出家。勤精潔",
    "T50n2060_022:0619c05": "業誦法華經。朞月便度。十五聽法迴向寺新",
    "T50n2060_022:0619c06": "羅光法師成論。率先問對秀逸玄賓。命覆",
    "T50n2060_022:0619c07": "幽宗耆宿同悅。年十七赴請還鄉。海鹽之",
    "T50n2060_022:0619c08": "光興寺講法華經。聽眾雲翔咸陳嘉瑞。異",
    "T50n2060_022:0619c09": "香彈指屢結空中。受具之後。從竹園寺志律",
    "T50n2060_022:0619c10": "師稟承十誦。文理精通傍訊諸部。志公",
    "T50n2060_022:0619c11": "將漸學徒用委。喪事云畢。東入會稽。至剡",
    "T50n2060_022:0619c12": "禮石佛。天台遊講肆。數年還吳止通玄寺。",
    "T50n2060_022:0619c13": "結徒厲業一十七年。不出寺門無窮別",
    "T50n2060_022:0619c14": "請。元始要終布衣蔬食。慶弔既絕談謔斯亡。",
    "T50n2060_022:0619c15": "屬隋末崩離吳中飢饉道俗逃難避地東西。",
    "T50n2060_022:0619c16": "乃守死不移禪誦無輟。鳥集無擾獸群不",
    "T50n2060_022:0619c17": "亂。蘇州總管聞嗣安。迎請出山固辭不往。",
    "T50n2060_022:0619c18": "重使再請不獲而赴。時刺史李廉薛通王榮",
    "T50n2060_022:0619c19": "等。深相器重永崇供覲。而懷志栖隱終日",
    "T50n2060_022:0619c20": "慼慼。聞公通鑒不可奪也。乃送入華亭谷",
    "T50n2060_022:0619c21": "幹山。立寺行道數年。地惟下濕蚊虻甚多。",
    "T50n2060_022:0619c22": "恐致損傷將事移止。大唐開化法事廣",
    "T50n2060_022:0619c23": "流。更入海虞山隱居二十餘載。遠方請業",
    "T50n2060_022:0619c24": "常百餘人。地宜梓樹勸勵裁植數十萬株。",
    "T50n2060_022:0619c25": "通給將來三寶功德。中年別於南澗止一",
    "T50n2060_022:0619c26": "草菴。兩兔一彪相親同止。內外盤遊無相",
    "T50n2060_022:0619c27": "凌惱。至於禽獸神祇請受歸戒。敘其事",
    "T50n2060_022:0619c28": "績未可具也。蘇州都督武陽公李世嘉。遣",
    "T50n2060_022:0619c29": "書降使頻請不赴。貞觀十九年。刺史江王。",
    "T50n2060_022:0620a01": "因國度人行道之次。請令出山。王欲受戒",
    "T50n2060_022:0620a02": "施衣傳諸香供。並固讓諸德不授不納。辭",
    "T50n2060_022:0620a03": "退山泉逍遙自翫。凡講經律菩薩戒成實",
    "T50n2060_022:0620a04": "論數各有差。古律舊疏有漏失者。皆刪正",
    "T50n2060_022:0620a05": "而通暢焉。著十誦私記十三卷。僧尼行事二",
    "T50n2060_022:0620a06": "卷。尼眾羯磨兩卷。道俗菩薩戒義疏四卷。",
    "T50n2060_022:0620a07": "受業學士傳化者二十餘人。以貞觀末年八",
    "T50n2060_022:0620a08": "月十一日旦。終於所遁。春秋七十有七。未",
    "T50n2060_022:0620a09": "終三日異香滿寺。舉眾怪問。曰吾後日當",
    "T50n2060_022:0620a10": "去矣。生死人之常也。寄世本若行雲慎無",
    "T50n2060_022:0620a11": "哭泣。各念無常早求自度。喪事殯葬律有",
    "T50n2060_022:0620a12": "恒儀。碑誌飾詞一不須作。能依此訣吾何",
    "T50n2060_022:0620a13": "言哉。斯固臨終不撓。可謂堅貞者矣。",
    "T50n2060_022:0620a14": "試為論曰。自法王之利見也。將欲清澄二",
    "T50n2060_022:0620a15": "死翦除三障。所以張大教網布諸有流。",
    "T50n2060_022:0620a16": "雖復惑累增繁。起惟三業。隨業設教三學",
    "T50n2060_022:0620a17": "興焉。戒本防非諒符身口。定惟靜亂誡約",
    "T50n2060_022:0620a18": "心源。慧取閑邪信明殄惑。三法相假義",
    "T50n2060_022:0620a19": "刑聖量。是故論云。戒如捉賊。定是縛",
    "T50n2060_022:0620a20": "賊。慧如殺賊。賊謂煩惑不可卒除。功",
    "T50n2060_022:0620a21": "由漸降故立斯旨。莫非戒具定修深知障",
    "T50n2060_022:0620a22": "惑。明智觀察了見使纏。我倒既銷諸業不",
    "T50n2060_022:0620a23": "集。推其本也則淨戒為功。舉其治也則正",
    "T50n2060_022:0620a24": "慧為德。經美能生豈不然矣。是使五乘方",
    "T50n2060_022:0620a25": "駕於戒道。眾聖肩隨於行衢。乘福祐於四",
    "T50n2060_022:0620a26": "生。廣紹隆於萬載。非夫戒德何以懋哉。粵",
    "T50n2060_022:0620a27": "自金河累言爰始靈山集法。時遵厚味道",
    "T50n2060_022:0620a28": "被淳源。雖復設教不倫互裁輕重。奉者無",
    "T50n2060_022:0620a29": "乖。會聖體意兩不相非。然夫上座大眾創",
    "T50n2060_022:0620b01": "分結集之場。五部十八。流宗百載之後。備",
    "T50n2060_022:0620b02": "列前傳。部執等陳。自律藏久分初通東夏。",
    "T50n2060_022:0620b03": "則薩婆多部十誦一。本最廣弘持。寔由青",
    "T50n2060_022:0620b04": "目律師敷揚晉世。廬山慧遠讚擊成宗。爾後",
    "T50n2060_022:0620b05": "璩頴分騼而命路。祐瑗波騰於釋門。澄一",
    "T50n2060_022:0620b06": "江淮無二奉矣。而恨受遵四分隨依十誦。",
    "T50n2060_022:0620b07": "可為商之。其次傳本。則曇無德部四分一",
    "T50n2060_022:0620b08": "律。雖翻在姚秦。而創敷元魏。是由赤髭論",
    "T50n2060_022:0620b09": "主初乃誦傳。未展談授。尋還異域。此方學",
    "T50n2060_022:0620b10": "侶竟絕維持。逮及覆聰方開學肆。有宋",
    "T50n2060_022:0620b11": "文世。彌沙塞部五分一本開譯楊都。覺壽所",
    "T50n2060_022:0620b12": "傳生嚴其筆。文極鋪要深可弘通。郢匠輟",
    "T50n2060_022:0620b13": "斤流味無日。可為悲夫。雖聞海濱披述汾",
    "T50n2060_022:0620b14": "願剖詞登往搜求名實乖爽。可惜華典虛度",
    "T50n2060_022:0620b15": "神州。迦葉遺部解脫一本。梵葉久傳無人翻",
    "T50n2060_022:0620b16": "度。惟出戒本在世流通。等聚餘宗更無",
    "T50n2060_022:0620b17": "異轍。世諺妄習偏備愚叢。婆麁羅部律本",
    "T50n2060_022:0620b18": "未傳。藏中見列僧祇部者。乃是根本大眾所",
    "T50n2060_022:0620b19": "傳。非是百載五宗生也。統敘五部支分。此",
    "T50n2060_022:0620b20": "方已獲其四。若據攝末從本。則二部是其所",
    "T50n2060_022:0620b21": "宗。此方已獲其一。自餘群部。多是西域賢",
    "T50n2060_022:0620b22": "聖纘述行事。其中聚類自分區別。緣敘難",
    "T50n2060_022:0620b23": "裁略言之矣。惟夫慧日已沈法流方被。眾",
    "T50n2060_022:0620b24": "行之重無越斯經。諒由附相束情心事易",
    "T50n2060_022:0620b25": "准。動靜科據真契威容。凡愚妄習覩相",
    "T50n2060_022:0620b26": "弘善。故律緣制斯致罕乖。試詳講導開士",
    "T50n2060_022:0620b27": "持奉明人。見想紛馳互程神略。部別廢立",
    "T50n2060_022:0620b28": "取捨難恒。學觀未張易為開舉。何以明耶。",
    "T50n2060_022:0620b29": "至如受具一法。三聖元基。部各陳要具舒",
    "T50n2060_022:0620c01": "隨相。異宗會受事類。星張。當受明隨同猶",
    "T50n2060_022:0620c02": "合契。考夫行事之士。則鄉壤部分。窮其",
    "T50n2060_022:0620c03": "受戒之源。宗歸四分。今則隨學陳相不祖",
    "T50n2060_022:0620c04": "先模抑斷是投妄情斯託。可謂師資訓缺",
    "T50n2060_022:0620c05": "教授無功。亦是願行道殊機見互僻。斯之糅",
    "T50n2060_022:0620c06": "雜二百餘年。豈不以傳通失人故使頌聲",
    "T50n2060_022:0620c07": "流鄭。今則混一唐統。普行四分之宗。故得",
    "T50n2060_022:0620c08": "終始受隨義難乖隔。攝護雖廣其源可尋。",
    "T50n2060_022:0620c09": "自初開律釋師號法聰。元魏孝文北臺楊",
    "T50n2060_022:0620c10": "緒。口以傳授。時所榮之。沙門道覆。即紹聰",
    "T50n2060_022:0620c11": "緒。讚疏六卷。但是長科。至於義舉未聞",
    "T50n2060_022:0620c12": "于世。斯時釋侶道味猶淳言行相承。隨聞奉",
    "T50n2060_022:0620c13": "用專務栖德不暇旁求。魏末齊初。慧光宅",
    "T50n2060_022:0620c14": "世。宗匠跋陀師表弘理。再造文疏廣分",
    "T50n2060_022:0620c15": "衢術。學聲學望。連布若雲峯。行光德光。榮",
    "T50n2060_022:0620c16": "曜齊日月。每一披闡坐列千僧。競鼓清言",
    "T50n2060_022:0620c17": "人分異辯。勒成卷帙通號命家。然光初稟",
    "T50n2060_022:0620c18": "定宗。後師法律軌儀。大聖徽猷具焉。所以",
    "T50n2060_022:0620c19": "世美斯人。行解相冠。誠有徒矣。有雲暉願",
    "T50n2060_022:0620c20": "三宗律師。躡踵傳燈各題聲教。雲則命初",
    "T50n2060_022:0620c21": "作疏九卷。被時流演。門人備高東夏。暉次",
    "T50n2060_022:0620c22": "出疏略雲二軸。要約誠美蹊徑少乖。得在",
    "T50n2060_022:0620c23": "略文失於開授。然雲勇於義宗。談敘誠博。",
    "T50n2060_022:0620c24": "暉則覈切詞相。法聚推焉世諺首尾信探",
    "T50n2060_022:0620c25": "風骨。汾陽法願。眄視兩家更開甍穴。製作",
    "T50n2060_022:0620c26": "抄疏不減於前。彈糺覈於律文。是非格於",
    "T50n2060_022:0620c27": "事相。存乎專附頗滯幽通。化行并塞故其",
    "T50n2060_022:0620c28": "然也。其餘律匠。理洪隱樂遵深誕等。或陶治",
    "T50n2060_022:0620c29": "鄭魏。或開壃燕趙。或導達周秦。或揚塵",
    "T50n2060_022:0621a01": "齊魯。莫不同師雲術齊駕當時。雖出鈔記",
    "T50n2060_022:0621a02": "略可言矣。而導開業關中盛宗帝里。經",
    "T50n2060_022:0621a03": "律雙授其功可高。于時世尚僧祇。而能間",
    "T50n2060_022:0621a04": "行四分。登座引決共從如流。勍敵每臨銜",
    "T50n2060_022:0621a05": "箭而返。然遵一其神志。聲色不渝。由是人",
    "T50n2060_022:0621a06": "法歸焉。可謂行之及也。智首律師承斯講",
    "T50n2060_022:0621a07": "授。宗係盛廣探索彌深。時屬雲雷接統傳",
    "T50n2060_022:0621a08": "化。學門遠被製述全希。豈非博贍百家共",
    "T50n2060_022:0621a09": "師一軌。雖欲厝筆無詞可通。屬有礪亮",
    "T50n2060_022:0621a10": "行判爍勝藏興。或傳道於東川。或稱言於南",
    "T50n2060_022:0621a11": "服。其中高第無越魏都。制疏乃行其緒誠",
    "T50n2060_022:0621a12": "少。餘則名擅一方蓋無筆記。而復化行難",
    "T50n2060_022:0621a13": "阻多翳時心。豈不以制在篇初故陷者惡",
    "T50n2060_022:0621a14": "聞其失。嗚呼律為法命。弘則命全。今不欲",
    "T50n2060_022:0621a15": "不弘正法斯滅。又可悲之深矣。觀夫定",
    "T50n2060_022:0621a16": "慧兩藏理在通明。戒律宗中情。纏事局",
    "T50n2060_022:0621a17": "事。則紛披雜集。前後異條開制適緣。舉例",
    "T50n2060_022:0621a18": "寧准。論餘兩藏義在潛通。達解知微名為",
    "T50n2060_022:0621a19": "會正。所以天仙小聖逗機明道。互說精理",
    "T50n2060_022:0621a20": "開明慧務。俱稱至教。印定成經。若據律宗",
    "T50n2060_022:0621a21": "惟遵佛誨。大小諸聖不妄傳揚。斯何故耶。",
    "T50n2060_022:0621a22": "良由教限內眾軌躅常儀。僧寶可欽非餘",
    "T50n2060_022:0621a23": "訓勗。自非位極至聖。誰敢厝心。是以文云。",
    "T50n2060_022:0621a24": "吾尚不以眾僧付於身子。況餘人乎。故所",
    "T50n2060_022:0621a25": "制重輕皆遵成教。縱有疑問還委佛通。雖",
    "T50n2060_022:0621a26": "著論詳述而不作。是使遺言四命戒為大",
    "T50n2060_022:0621a27": "師。三集法輪先弘斯典。論稱法壽。豈虛也",
    "T50n2060_022:0621a28": "哉。昔鵠樹已前持律者眾。其中高者。牛王",
    "T50n2060_022:0621a29": "最初。往業未夷。徙居天室。其次接緒號優",
    "T50n2060_022:0621b01": "波離。五百獻功奉持為上。致使四十餘載",
    "T50n2060_022:0621b02": "七眾憲章隨犯科要多因面結。至於持犯",
    "T50n2060_022:0621b03": "通塞徵舉治儀。皆命顯揚委其監護。雖復",
    "T50n2060_022:0621b04": "二十四依通傳正軌。揩摸後葉必祖斯文。",
    "T50n2060_022:0621b05": "暨乃東川創開戒業。曹魏嘉平方弘具戒。",
    "T50n2060_022:0621b06": "爾前法眾同號息慈。師弟乃聞纔移俗耳。",
    "T50n2060_022:0621b07": "行羯磨也憑准法護之宗。論布薩也翻誦",
    "T50n2060_022:0621b08": "僧祇之戒。教網初啟隨得宗之。奉可怪",
    "T50n2060_022:0621b09": "也。酉晉務法稍漸綱猷。中原喪亂干戈競",
    "T50n2060_022:0621b10": "接。雒邑凋殘渭陰荒燼。竺護青門之眾。可卷",
    "T50n2060_022:0621b11": "而懷。康會黃武之徒。未足收採。重以孫皓",
    "T50n2060_022:0621b12": "苛虐元燾不仁。擁寺列兵虔劉釋種。平城",
    "T50n2060_022:0621b13": "之側高尚覆屍。黃河之涘梵僧捐寶。投骸靡",
    "T50n2060_022:0621b14": "厝法律寧通。時會彌天恢張儀範。僧眾常則",
    "T50n2060_022:0621b15": "皆約戒科。兵飢交貿網制嚴密。廣如前傳",
    "T50n2060_022:0621b16": "所敘。故安舉三章且救時要。攝緣成濟得",
    "T50n2060_022:0621b17": "其務焉。但教缺未弘必假傳授。鼻奈耶律",
    "T50n2060_022:0621b18": "初是安通。文極疎略粗知大旨。審其正則",
    "T50n2060_022:0621b19": "誠所未聞。弘在人乎安當斯寄。其後遠叡",
    "T50n2060_022:0621b20": "願翼。咸習門風。秦晉兩邦昌明法化。誠其",
    "T50n2060_022:0621b21": "力矣。自斯厥後南北兩分住持位別。各程綱",
    "T50n2060_022:0621b22": "目互舉清徒。故有[山*聶]嶺栖霞弘明淨地秦",
    "T50n2060_022:0621b23": "川靈隱建立戒壇。應供列雁行之僧。敘戒",
    "T50n2060_022:0621b24": "聞重受之夏。即其事也。若夫人法交映。則行",
    "T50n2060_022:0621b25": "解相扶。有昧則絕紐。當時無得遂埋神於",
    "T50n2060_022:0621b26": "地。故世中迷學其流四焉。試略舉之。想當迷",
    "T50n2060_022:0621b27": "責樂大乘者。志尚浮虛情專貪附。故有",
    "T50n2060_022:0621b28": "排委戒網捐縱威儀。見奉律者輕為小乘。",
    "T50n2060_022:0621b29": "毀淨戒者重為大道。便引黃葉是真金之",
    "T50n2060_022:0621c01": "喻。木馬非致遠之能。訶折排拉如捐草",
    "T50n2060_022:0621c02": "土。皆由行缺於身塵染綱領。恥己不逮",
    "T50n2060_022:0621c03": "於清達。慢己有累於嚴制。遂即迴情學大",
    "T50n2060_022:0621c04": "開展心胸。陵轢聲聞褒揚菩薩。通情則恐",
    "T50n2060_022:0621c05": "投於坑阱。取解則曲媚於門侶。如斯懷挾",
    "T50n2060_022:0621c06": "未曰倫通。以此求心心可知矣。何不廣",
    "T50n2060_022:0621c07": "讀大乘開張慧路徵延聖意有附塵焉。",
    "T50n2060_022:0621c08": "是以勝鬘所談女人之起行也。猶知毘尼即",
    "T50n2060_022:0621c09": "大乘學也。時所明初心之具修也。尚識律",
    "T50n2060_022:0621c10": "儀即菩薩藏。何況諳達理教體化知神。解",
    "T50n2060_022:0621c11": "不謝於上賢。行寧虧於下眾。必行有乖解",
    "T50n2060_022:0621c12": "非解也。得語而不詳義。棄智而從諸識。",
    "T50n2060_022:0621c13": "生死無涯之儔。固難述矣。流俗常事三省",
    "T50n2060_022:0621c14": "而加九思。出世所詮四依之與八正。降斯",
    "T50n2060_022:0621c15": "以往未足言哉。是以大小兩教隨相攝修。",
    "T50n2060_022:0621c16": "並在離著。豈惟封執。若存此計與外不",
    "T50n2060_022:0621c17": "殊。半滿經論皆陳此過。戒之受也但啟虛",
    "T50n2060_022:0621c18": "願之門。戒之隨也須遵實行之務。知受而",
    "T50n2060_022:0621c19": "不明隨。修願而無其行。可謂隻輪無轉於",
    "T50n2060_022:0621c20": "地。折翮有墜於空。信哉。世有鄙斯戒者。",
    "T50n2060_022:0621c21": "皆為煩累形神弊其持犯。故同輕削指為",
    "T50n2060_022:0621c22": "小道。小可捐也。宜即捨之。矜重情多緘言",
    "T50n2060_022:0621c23": "無報。誠以攝御門學非戒不弘。相善住",
    "T50n2060_022:0621c24": "持非戒不立。其猶行必涉戶言必有由。故",
    "T50n2060_022:0621c25": "名利將及。爭位夏而斂容。師授尊模。趍壇",
    "T50n2060_022:0621c26": "場而整帶。豈非貪決情勇攬戒奉以為",
    "T50n2060_022:0621c27": "師。行絕綱猷委戒填諸溝壑。專志在於本",
    "T50n2060_022:0621c28": "毒。去取匠於方寸。用斯弘濟誠未敢聞。此",
    "T50n2060_022:0621c29": "則愛大憎小。為迷一也。若能關鍵身口附",
    "T50n2060_022:0622a01": "相攝持。虛蕩慮知體道懷德。則安遠光憑",
    "T50n2060_022:0622a02": "斯其人矣。世學諸論詞數區分。傍大乘而",
    "T50n2060_022:0622a03": "通小徑。委本筌而尋章句。時連界繫乍",
    "T50n2060_022:0622a04": "別色心。一行六歷之相攝。名教頻繁之包富。",
    "T50n2060_022:0622a05": "聖列為存道行。凡學止作聲譽。於是讎",
    "T50n2060_022:0622a06": "討終身博綜詞義。輕蔑戒誥陵犯色聲。邪",
    "T50n2060_022:0622a07": "說富於脣吻。邪求滿於胸臆。謂捧鉢為鈍",
    "T50n2060_022:0622a08": "丁。號持瓶為竪子。半月說戒惟列麁言。",
    "T50n2060_022:0622a09": "衣鉢受持極成煩碎。遂即顛倒形服雷鼓",
    "T50n2060_022:0622a10": "言聲。侮弄尊儀斜眄經律。故使依藥受淨",
    "T50n2060_022:0622a11": "永絕其身。戒約住持生緘其口。斯豈不聞",
    "T50n2060_022:0622a12": "於本業也。知業則不然乎。但騰焰於舌端。",
    "T50n2060_022:0622a13": "曾未圓為心約。此則尊高矜伐賤委本基。",
    "T50n2060_022:0622a14": "為迷二也。若能深討使性妙識治能。念動",
    "T50n2060_022:0622a15": "惟是我人事對。但明塵識則未悉何賢當",
    "T50n2060_022:0622a16": "斯目也。慧休論士樹以風聲。然其專大",
    "T50n2060_022:0622a17": "深小。騰實復光其美又有行福末凡。稟素",
    "T50n2060_022:0622a18": "疎野廣讀多誦。情見特隆偏略戒科。謂講生",
    "T50n2060_022:0622a19": "例不如。常飲淳乳飽我心神。靜處幽閑",
    "T50n2060_022:0622a20": "何過相及。斯皆靡聞教行動事疑遲。不學",
    "T50n2060_022:0622a21": "無知隨念交集。所以每講聽採坐列群僧。",
    "T50n2060_022:0622a22": "就務鑽研其人無幾。學猶不解況不學乎。",
    "T50n2060_022:0622a23": "牛毛麟角頗為近實。又有成樹塔寺繕造",
    "T50n2060_022:0622a24": "田園。舉鍤牽材未思物命。燎原溉濕豈",
    "T50n2060_022:0622a25": "避生靈。惟恐福業不成實。未懷諸慈惻。是",
    "T50n2060_022:0622a26": "則不聞大聖之明誡也。十誦三相正在斯",
    "T50n2060_022:0622a27": "人。或謂為福行罪功過相補。是又不聞律",
    "T50n2060_022:0622a28": "緣之初禁也。緣修佛堂方制地戒。意在隨",
    "T50n2060_022:0622a29": "念附相策心。不惟事業無益之咎。故世思",
    "T50n2060_022:0622b01": "微務靜之士。招引寔希。躁擾經營之夫。",
    "T50n2060_022:0622b02": "騰擲者眾。麁法易染妙理難弘。為迷三也。",
    "T50n2060_022:0622b03": "若能依准教行不越常刑。賢聖所同寔當",
    "T50n2060_022:0622b04": "弘護。至如澄寺九百神道映於趙都。遠林",
    "T50n2060_022:0622b05": "不刊戒德流於晉世。可龜鏡矣。專門奉律",
    "T50n2060_022:0622b06": "之客。立志貞梗之夫。薄誦戒緣粗知文句。",
    "T50n2060_022:0622b07": "時登元坐引眾闡揚。慢水覆心更無依",
    "T50n2060_022:0622b08": "學。是則不聞明律之清誡也。法身成具方",
    "T50n2060_022:0622b09": "免師資。今乃易從止足未思弘贍。魚睨雲",
    "T50n2060_022:0622b10": "漢爵躍僧倫。惟我律師餘皆師律。顧諸經",
    "T50n2060_022:0622b11": "論事等石田。斜[目*(夾/(暴-(日/共)))]高名約同稊稗。知法",
    "T50n2060_022:0622b12": "世寡誰辯熏蕕。任縱科治是非一亂。輕重",
    "T50n2060_022:0622b13": "由其量處。禍福自其心神。出語成刑曾",
    "T50n2060_022:0622b14": "無再覆。傳而不習孔門所輕。習而不經釋",
    "T50n2060_022:0622b15": "宗所誡。何異讀禮而存倨傲。誦易而忽陰",
    "T50n2060_022:0622b16": "陽。勗哉斯言。令終宜始。但以時遭像季法",
    "T50n2060_022:0622b17": "就澆漓。律部邪緣宗仰繁矣。並由本尋學語",
    "T50n2060_022:0622b18": "義指誦文。搯紙籤行題鞭記掌。有則依",
    "T50n2060_022:0622b19": "述闕則絕言。縱有異徵取通無路。便言律",
    "T50n2060_022:0622b20": "無正斷故是前聖開聽。遂即冒世輕生漫行",
    "T50n2060_022:0622b21": "章句。飲杏湯者為清齋。畜錢寶者為小",
    "T50n2060_022:0622b22": "犯。坐具無勞截淨。鉢量未必姬周。斯皆強",
    "T50n2060_022:0622b23": "於鉛刃。易取思齊。其迷四也。若能廣尋群",
    "T50n2060_022:0622b24": "典備閱行藏。挹酌四印昭融三制。臨機",
    "T50n2060_022:0622b25": "剖斷。則文理相循。隱括舉例。則物我同曉。",
    "T50n2060_022:0622b26": "如斯御眾世有人哉。尋夫戒律之筌筌於",
    "T50n2060_022:0622b27": "持犯。定慧之學務在治。能治則亂惑可銷。",
    "T50n2060_022:0622b28": "能則神機清遠。餘外浮遊章句。等捐月而",
    "T50n2060_022:0622b29": "執指端。矜誕教相。同詠藥而迷愈疾。論",
    "T50n2060_022:0622c01": "者試開四學終墜兩迷。非言何以致詞。",
    "T50n2060_022:0622c02": "列域心寧盡。故經陳曰。種種法喻咸存離",
    "T50n2060_022:0622c03": "著。律又述云。常爾一心念除諸蓋。固復懷",
    "T50n2060_022:0622c04": "斯試敘。微有箴銘將用體鏡如流。且復昭",
    "T50n2060_022:0622c05": "彰于後耳。",
    "T50n2060_022:0622c06": "續高僧傳卷第二十二",
    "T50n2060_022:0622c09": "◎續高僧傳卷第二十八",
    "T50n2060_022:0622c11": "唐釋道宣撰",
    "T50n2060_022:0622c12": "明律下(正傳六人　附見五人)",
    "T50n2060_022:0622c13": "唐京師弘福寺釋智首傳一",
    "T50n2060_022:0622c14": "京師普光寺釋慧璡傳二(滿德　真懿　善智　敬道)",
    "T50n2060_022:0622c15": "相州日光寺釋法礪傳三",
    "T50n2060_022:0622c16": "京師普光寺釋玄琬傳四(僧伽)",
    "T50n2060_022:0622c17": "蒲州仁壽寺釋慧蕭傳五",
    "T50n2060_022:0622c18": "京師普光寺釋慧滿傳六",
    "T50n2060_022:0622c19": "續高僧傳卷第二十九",
    "T50n2060_022:0622c20": "唐釋道宣撰",
    "T50n2060_022:0622c21": "明律下之餘(正傳六人　附見一人　無傳二人)",
    "T50n2060_022:0622c22": "唐箕山沙門釋慧進傳七(明瓚)",
    "T50n2060_022:0622c23": "并州義興寺繹道亮傳八",
    "T50n2060_022:0622c24": "益州福勝寺釋道興傳九",
    "T50n2060_022:0622c25": "蘇州通玄寺釋惠旻傳十",
    "T50n2060_022:0623a01": "洛州天宮寺釋明導傳十一",
    "T50n2060_022:0623a02": "洛州敬愛寺釋曇光傳十二",
    "T50n2060_022:0623a03": "京師延興寺釋道胄傳十三(無傳)",
    "T50n2060_022:0623a04": "益州福緣寺釋曇逞傳十四(無傳)",
    "T50n2060_022:0623a05": "◎釋道胄。姓輔。京兆始平人。祖任上黨太守。",
    "T50n2060_022:0623a06": "遂居長子焉。性聰敏樂遠離。行年十四遭",
    "T50n2060_022:0623a07": "母憂。興蓼莪志報恩難極。為母出家志",
    "T50n2060_022:0623a08": "敦孝。始年二十往并州。請印法師為和上。",
    "T50n2060_022:0623a09": "得爾也。可年八十五歲也。令送至城門。見",
    "T50n2060_022:0623a10": "多人著赤衣多鬚來迎云。是綿竹所放生",
    "T50n2060_022:0623a11": "者。因即蘇自此廣化立放生池。諸州凡造",
    "T50n2060_022:0623a12": "一百餘所。今並見在。又益州甘亭神威力",
    "T50n2060_022:0623a13": "嚴惡殃福立應。祈禱血食牛羊難紀。忽下",
    "T50n2060_022:0623a14": "巫語欲逞受戒。乃將佛像在神下座。于時",
    "T50n2060_022:0623a15": "神影自移本處。向佛下坐。逞為受戒。自爾",
    "T50n2060_022:0623a16": "祀日齋食而已。又往劉備先生受戒神亦",
    "T50n2060_022:0623a17": "隨從。所以蜀川神所逞行至者皆為受戒。",
    "T50n2060_022:0623a18": "至今不捨。由此道俗歸依。發言風靡。又於",
    "T50n2060_022:0623a19": "綿竹[郫-卑+((白-日+田)/廾)]縣造三百尺大像。今並成就。故所",
    "T50n2060_022:0623a20": "祈求為無不遂。以顯慶四年終于本寺。春",
    "T50n2060_022:0623a21": "秋八十五。道俗哀慕。送往放生池。於路三",
    "T50n2060_022:0623a22": "度大雨。雨皆白色。恰至葬所天地清明。",
    "T50n2060_022:0623a23": "◎釋道興。姓劉。本住秦州。八九歲時常念出",
    "T50n2060_022:0623a24": "家。私詣僧寺不肯還。二親恐失。年十九。決",
    "T50n2060_022:0623a25": "意定詣大光寺求出家。僧眾愍之。二親苦",
    "T50n2060_022:0623a26": "求隱避不失。眾為解喻便許剃落。時天下",
    "T50n2060_022:0623a27": "大亂賊寇交橫。死者山積。興為沙彌語諸",
    "T50n2060_022:0623a28": "徒曰。人身難得持戒第一。母為賊掠將去。",
    "T50n2060_022:0623a29": "離城六十里。興沒命尋逐。至已被傷未",
    "T50n2060_022:0623b01": "絕。賊見曰。此僧誠為至孝。逐母至此。便不",
    "T50n2060_022:0623b02": "盡命。乃背負母還城。城中咸怪。賊路兇",
    "T50n2060_022:0623b03": "險何因得返。避難投蜀至河池縣。逢贊皇",
    "T50n2060_022:0623b04": "公蒙被安慰。送至梁州。興與一老僧相隨。",
    "T50n2060_022:0623b05": "彼有金十兩。謂興曰。吾有金可為負至蜀",
    "T50n2060_022:0623b06": "共分。興曰。此危身物。佛又不許。不可將",
    "T50n2060_022:0623b07": "行。若不信者善惡應驗。逐捨而獨往。彼持",
    "T50n2060_022:0623b08": "金者至三泉縣逢賊致死。既至蜀川年滿",
    "T50n2060_022:0623b09": "進具。常行蘭若頭陀乞食。智舜律師當衢",
    "T50n2060_022:0623b10": "講匠。依聽五遍便能覆述。每有異見舜深",
    "T50n2060_022:0623b11": "奇之。後至京師首律師下伸大義。如別所",
    "T50n2060_022:0623b12": "引。後還蜀川。廣聽經論。不爽光陰。又於江",
    "T50n2060_022:0623b13": "禪師下稟受禪道。以為徵心要術也。自舜",
    "T50n2060_022:0623b14": "沒後接構律筵。每年講席極為稽引。三十",
    "T50n2060_022:0623b15": "二度來請者方許開宗。每歎云。佛法漸替",
    "T50n2060_022:0623b16": "輕慢日增。余不敢輕。所以為重法故爾。即",
    "T50n2060_022:0623b17": "以慇懃鄭重為善法種子。若無此種何由",
    "T50n2060_022:0623b18": "可遇。所以每講律部。及發菩提心。以此勵",
    "T50n2060_022:0623b19": "眾。聽者垂泣恩誨。興待眾涕泣靜已。久",
    "T50n2060_022:0623b20": "久方令唱文。如此非一。四遠來投無客主。",
    "T50n2060_022:0623b21": "興知都維那。于時官府急切不許客住。諸",
    "T50n2060_022:0623b22": "寺無停者咸來。即安撫。寺主曰。依官制不",
    "T50n2060_022:0623b23": "許。何得停之。興曰。官不許容針。私容車",
    "T50n2060_022:0623b24": "馬。寺主豈不聞耶。寺主大怒曰。年少不",
    "T50n2060_022:0623b25": "用我語。興曰。此三寶也。敬則見善。嫌則感",
    "T50n2060_022:0623b26": "惡。寺主憤恚還房。眼看袈裟不見。又往三",
    "T50n2060_022:0623b27": "門王家會。受飯謂言。是血食。人喻之竟不",
    "T50n2060_022:0623b28": "食。返寺向興懺悔。尋終行蘭若。時鬼來惱",
    "T50n2060_022:0623b29": "亂。興出繩床。鬼退為受三歸已。為禮佛名。",
    "T50n2060_022:0623c01": "鬼亦隨禮。貞觀中。青城戴令。來慕欲與興",
    "T50n2060_022:0623c02": "同房宿。夜中眠驚走出房外云。見一赤衣",
    "T50n2060_022:0623c03": "僧。執杖打背云何因在此宿。以火照背。如",
    "T50n2060_022:0623c04": "三指大。隱軫赤色。因求悔過。興遇疾甚。聞",
    "T50n2060_022:0623c05": "室中音樂聲。自念。我所求者本在佛果。不",
    "T50n2060_022:0623c06": "願人天。所願不虛諸有魔亂自應消滅。言",
    "T50n2060_022:0623c07": "已聲滅。自此便差。常禮千佛日別一遍。永",
    "T50n2060_022:0623c08": "徽三年。玄奘法師送舍利令供養。興獲已",
    "T50n2060_022:0623c09": "於房內立道場發正願曰。若一生傳法。并",
    "T50n2060_022:0623c10": "禮賢劫千佛。如契聖心請放光明。如語一",
    "T50n2060_022:0623c11": "室並為金色。弟子咸見。以顯慶四年月日。",
    "T50n2060_022:0623c12": "終於福勝。春秋六十有七。興自在道行節",
    "T50n2060_022:0623c13": "在懷。晝夜恒坐曾不偃亞。未常詣市不受",
    "T50n2060_022:0623c14": "別利。乞食之外不出寺門。不乘畜生不服",
    "T50n2060_022:0623c15": "非。法益部五象敬而重之。",
    "T50n2060_022:0623c16": "◎釋明導。姓姚氏。本吳興人。因官歙州遂家",
    "T50n2060_022:0623c17": "于彼。幼叶雅調與眾不群。隋末喪亂二親",
    "T50n2060_022:0623c18": "崩歿。發心出家意存護法。所在尋逐彌勒",
    "T50n2060_022:0623c19": "戒檢。以貞觀初行達陳州。逢勅簡僧唯留",
    "T50n2060_022:0623c20": "世。導以德聲久被。遂應斯舉。雖蒙榮聞",
    "T50n2060_022:0623c21": "意所遺之。乃歎曰。出家弘濟務存許道。豈",
    "T50n2060_022:0623c22": "以名貫拘滯一方。乃翻然遠征棄擲寺宇。",
    "T50n2060_022:0623c23": "至爍礪二師座下。餐稟幽奧。未盈涼暑聲",
    "T50n2060_022:0623c24": "聞超挺。因令覆述縱達無遺學門義侶莫",
    "T50n2060_022:0623c25": "不推挹。自諸寺結憾訟及道俗牽連不決。",
    "T50n2060_022:0623c26": "皆請通之。及導面往吐言愜伏。皆歎其善",
    "T50n2060_022:0623c27": "達無諍權。導不思之力也。龍朔二年。道行",
    "T50n2060_022:0623c28": "夙彰。奉勅別住東都天宮寺。麟德元年。今",
    "T50n2060_022:0623c29": "上造老子像勅送芒山。仍令洛下文物備",
    "T50n2060_022:0624a01": "列。時長史韓孝威。妄託天威。黃巾扇惑私",
    "T50n2060_022:0624a02": "囑僧尼。普令同送。威遂勒州部二十二縣。",
    "T50n2060_022:0624a03": "五眾通集洛州。各事幢幡剋日齊舉。導出",
    "T50n2060_022:0624a04": "眾對曰。佛道二門由來天絕。邪正位殊本",
    "T50n2060_022:0624a05": "自碩異。如何合雜雷同將引。既無別勅不",
    "T50n2060_022:0624a06": "敢聞命。威大怒曰。是何道人輒拒國命。乃",
    "T50n2060_022:0624a07": "使人脫導袈裟。將行禁劾。導曰。袈裟勅度",
    "T50n2060_022:0624a08": "所著。非勅不可妄除。無勅令僧送道。所以",
    "T50n2060_022:0624a09": "不違國命。威怒曰。道人有不送天尊者出。",
    "T50n2060_022:0624a10": "導即挺身獨立。預是僧尼同時總往導所。",
    "T50n2060_022:0624a11": "威怒曰。道人欲反。導應聲語六曹官人",
    "T50n2060_022:0624a12": "曰。長吏總召僧尼唱反。此則長吏自反。眾",
    "T50n2060_022:0624a13": "僧不反。須告御史導等一時崩出。威大忙",
    "T50n2060_022:0624a14": "懼降階屈節。慚謝而止。以斯抗禦季代少",
    "T50n2060_022:0624a15": "之。因僧大集簡試度人。天宮餉食過中乃",
    "T50n2060_022:0624a16": "至。僧有不量時景者。取而進噉。導曰。諸大",
    "T50n2060_022:0624a17": "德並佛法遺寄。天下楷模。非時之食對俗",
    "T50n2060_022:0624a18": "而噉。公違法律現法滅緣。冒罔聖凡一至",
    "T50n2060_022:0624a19": "於此。眾並愧之。因索水清漱月餘不食。悲",
    "T50n2060_022:0624a20": "慨正法凋淪相及。道俗苦勸方乃進餅。以",
    "T50n2060_022:0624a21": "斯量之。故以護法之士不顧形有者。代有",
    "T50n2060_022:0624a22": "人焉。今年六十餘。東夏英髦一期咸集導",
    "T50n2060_022:0624a23": "於清眾有高稱焉。",
    "T50n2060_022:0624a24": "釋曇光。姓張氏。汴州人。自幼及長潔志清",
    "T50n2060_022:0624a25": "範。諸有勝徒莫不登踐。於礪爍兩師聽受",
    "T50n2060_022:0624a26": "成教。逮至立年盛明律藏。命宗章義是所",
    "T50n2060_022:0624a27": "推崇。礪歎曰。使吾道流河右。誠此人乎。又",
    "T50n2060_022:0624a28": "往玉法師所聽法華地論。高達勝乘玄理",
    "T50n2060_022:0624a29": "權實坦然。又往嵩岳相禪師學修止觀。因",
    "T50n2060_022:0624b01": "屏絕塵惱不羈名利。會東都盛德須有住",
    "T50n2060_022:0624b02": "持。以光有素德景行難擁。遂勅召住天宮",
    "T50n2060_022:0624b03": "寺。又以教受新成眾徒胥集綱管之任非",
    "T50n2060_022:0624b04": "人不傳。因又召為寺之上座。綏撫清眾不",
    "T50n2060_022:0624b05": "肅而成。然而汎愛之誠終古罕類。四方律",
    "T50n2060_022:0624b06": "學莫不諮詢。故其房宇門人肩聯踵接。成",
    "T50n2060_022:0624b07": "就所舉遠近遵承。西明寺律師君度。奕奕",
    "T50n2060_022:0624b08": "標舉一時俊烈。亦光之所進也。今麟德二",
    "T50n2060_022:0624b09": "年。東都講說師資導達。彌所欽羨焉。"
}