{
    "T30n1579_023:0406b14": "瑜伽師地論卷第二十三",
    "T30n1579_023:0406b16": "彌勒菩薩說",
    "T30n1579_023:0406b17": "三藏法師玄奘奉　詔譯",
    "T30n1579_023:0406b18": "本地分中聲聞地第十三初瑜伽處出",
    "T30n1579_023:0406b19": "離地第三之二",
    "T30n1579_023:0406b20": "云何根律儀。謂如有一能善安住密護根",
    "T30n1579_023:0406b21": "門。防守正念常委正念。乃至廣說。云何名",
    "T30n1579_023:0406b22": "為密護根門。謂防守正念常委正念。廣說",
    "T30n1579_023:0406b23": "乃至防護意根。及正修行意根律儀。如是",
    "T30n1579_023:0406b24": "名為密護根門。云何名為防守正念。謂如",
    "T30n1579_023:0406b25": "有一密護根門增上力故。攝受多聞。思惟",
    "T30n1579_023:0406b26": "修習。由聞思修增上力故獲得正念。為欲",
    "T30n1579_023:0406b27": "令此所得正念無忘失故。能趣證故。不失",
    "T30n1579_023:0406b28": "壞故。於時時中即於多聞若思若修正作",
    "T30n1579_023:0406b29": "瑜伽。正勤修習不息加行。不離加行。如是",
    "T30n1579_023:0406c01": "由此多聞思修所集成念。於時時中善能",
    "T30n1579_023:0406c02": "防守正聞思修瑜伽作用。如是名為防守正",
    "T30n1579_023:0406c03": "念。云何名為常委正念。謂於此念恒常所",
    "T30n1579_023:0406c04": "作委細所作。當知此中恒常所作名無間",
    "T30n1579_023:0406c05": "作。委細所作名殷重作。即於如是無間所",
    "T30n1579_023:0406c06": "作殷重所作。總說名為常委正念。如其所",
    "T30n1579_023:0406c07": "有防守正念。如是於念能不忘失。如其所",
    "T30n1579_023:0406c08": "有常委正念。如是即於無忘失念得任持",
    "T30n1579_023:0406c09": "力。即由如是功能勢力。制伏色聲香味觸",
    "T30n1579_023:0406c10": "法。云何名為念防護意。謂眼色為緣生眼",
    "T30n1579_023:0406c11": "識。眼識無間生分別意識。由此分別意識。",
    "T30n1579_023:0406c12": "於可愛色色將生染著。於不可愛色色將",
    "T30n1579_023:0406c13": "生憎恚。即由如是念增上力。能防護此非",
    "T30n1579_023:0406c14": "理分別起煩惱意。令其不生所有煩惱。如",
    "T30n1579_023:0406c15": "是耳鼻舌身廣說當知亦爾。意法為緣生",
    "T30n1579_023:0406c16": "意識。即此意識有與非理分別俱行能起",
    "T30n1579_023:0406c17": "煩惱。由此意識於可愛色法將生染著。",
    "T30n1579_023:0406c18": "於不可愛色法將生憎恚。亦由如是念增",
    "T30n1579_023:0406c19": "上力。能防護此非理分別起煩惱意。令其",
    "T30n1579_023:0406c20": "不生所有煩惱。如是名為念防護意。云何",
    "T30n1579_023:0406c21": "名為行平等位。平等位者。謂或善捨或無記",
    "T30n1579_023:0406c22": "捨。由彼於此非理分別起煩惱意善防護",
    "T30n1579_023:0406c23": "已。正行善捨無記捨中。由是說名行平等",
    "T30n1579_023:0406c24": "位。如是名為行平等位。云何於此非理分",
    "T30n1579_023:0406c25": "別起煩惱意能善防護。謂於色聲香味觸",
    "T30n1579_023:0406c26": "法。不取其相不取隨好。終不依彼發生",
    "T30n1579_023:0406c27": "諸惡不善尋思令心流漏。若彼有時忘失",
    "T30n1579_023:0406c28": "念故。或由煩惱極熾盛故。雖離取相及取",
    "T30n1579_023:0406c29": "隨好。而復發生惡不善法令心流漏。便修",
    "T30n1579_023:0407a01": "律儀。由是二相故。能於此非理分別起煩",
    "T30n1579_023:0407a02": "惱意能善防護。云何此意由是二相善防",
    "T30n1579_023:0407a03": "護已。正行善捨或無記捨。謂即由是二種",
    "T30n1579_023:0407a04": "相故。云何二相。謂如所說防護眼根。及正",
    "T30n1579_023:0407a05": "修行眼根律儀。如說眼根防護律儀。防護",
    "T30n1579_023:0407a06": "耳鼻舌身意根。及正修行意根律儀當知亦",
    "T30n1579_023:0407a07": "爾。由是二相。於其善捨無記捨中。令意正",
    "T30n1579_023:0407a08": "行。云何於眼所識色中不取其相。言取相",
    "T30n1579_023:0407a09": "者。謂於眼識所行色中。由眼識故取所行",
    "T30n1579_023:0407a10": "相。是名於眼所識色中執取其相。若能遠",
    "T30n1579_023:0407a11": "離如是眼識所行境相。是名於眼所識色",
    "T30n1579_023:0407a12": "中不取其相。如於其眼所識色中。如是。",
    "T30n1579_023:0407a13": "於耳鼻舌身意所識法中當知亦爾。云何",
    "T30n1579_023:0407a14": "於眼所識色中不取隨好。取隨好者。謂即",
    "T30n1579_023:0407a15": "於眼所識色中。眼識無間俱生分別意識。",
    "T30n1579_023:0407a16": "執取所行境相。或能起貪或能起瞋或能起",
    "T30n1579_023:0407a17": "癡。是名於眼所識色中執取隨好。若能遠",
    "T30n1579_023:0407a18": "離此所行相。於此所緣不生意識。是名於",
    "T30n1579_023:0407a19": "眼所識色中不取隨好。如於其眼所識色",
    "T30n1579_023:0407a20": "中。如是。於耳鼻舌身意所識法中當知亦",
    "T30n1579_023:0407a21": "爾。復有餘類執取其相執取隨好。言取",
    "T30n1579_023:0407a22": "相者。謂色境界。在可見處能生作意。正現",
    "T30n1579_023:0407a23": "在前眼見眾色。如是名為執取其相。取隨",
    "T30n1579_023:0407a24": "好者。謂即色境在可見處能生作意。正現",
    "T30n1579_023:0407a25": "在前眼見色已。然彼先時從他聞有如是",
    "T30n1579_023:0407a26": "如是眼所識色。即隨所聞名句文身。為其",
    "T30n1579_023:0407a27": "增上為依為住。如是士夫補特伽羅。隨其",
    "T30n1579_023:0407a28": "所聞種種分別眼所識色。如是名為執取",
    "T30n1579_023:0407a29": "隨好。如於其眼所識色中。如是。於耳鼻舌",
    "T30n1579_023:0407b01": "身意所識法中當知亦爾。又此取相及取隨",
    "T30n1579_023:0407b02": "好。或有由此因緣。由此依處。由此增上。",
    "T30n1579_023:0407b03": "發生種種惡不善法令心流漏。或有由此",
    "T30n1579_023:0407b04": "因緣。由此依處。由此增上。不生種種惡不",
    "T30n1579_023:0407b05": "善法令心流漏。若於此中執取其相。執取",
    "T30n1579_023:0407b06": "隨好。不如正理。由此因緣。由此依處。由",
    "T30n1579_023:0407b07": "此增上。發生種種惡不善法令心流漏。彼",
    "T30n1579_023:0407b08": "於如是色類境界。遠離取相及取隨好。云",
    "T30n1579_023:0407b09": "何名為惡不善法。謂諸貪欲及貪所起諸身",
    "T30n1579_023:0407b10": "惡行。諸語惡行。諸意惡行。若諸瞋恚若諸愚",
    "T30n1579_023:0407b11": "癡及二所起諸身惡行。諸語惡行。諸意惡行。",
    "T30n1579_023:0407b12": "是名種種惡不善法。云何由彼令心流漏。",
    "T30n1579_023:0407b13": "謂若於彼彼所緣境界。心意識生遊行流散。",
    "T30n1579_023:0407b14": "即於彼彼所緣境界。與心意識種種相應。",
    "T30n1579_023:0407b15": "能起所有身語惡行。貪瞋癡生遊行流散。是",
    "T30n1579_023:0407b16": "名由彼令心流漏。如是於眼所識色中。乃",
    "T30n1579_023:0407b17": "至於意所識法中。執取其相及取隨好。由",
    "T30n1579_023:0407b18": "是發生種種雜染。彼於取相及取隨好能遠",
    "T30n1579_023:0407b19": "離故。便不發生種種雜染。若由忘念或由",
    "T30n1579_023:0407b20": "煩惱極熾盛故。雖獨閑居由先所見眼所",
    "T30n1579_023:0407b21": "識色增上力故。或先所受耳鼻舌身意所識",
    "T30n1579_023:0407b22": "法增上力故。發生種種惡不善法。隨所發",
    "T30n1579_023:0407b23": "生而不執著。尋便斷滅除棄變吐。是名於",
    "T30n1579_023:0407b24": "彼修行律儀。若於其眼所識色中應策眼",
    "T30n1579_023:0407b25": "根。及於其耳鼻舌身意所識法中應策意",
    "T30n1579_023:0407b26": "根。即便於彼作意策發。如是策發令不雜",
    "T30n1579_023:0407b27": "染。由是因緣於此雜染防護眼根。廣說乃",
    "T30n1579_023:0407b28": "至防護意根。如是名為防護眼根。廣說乃",
    "T30n1579_023:0407b29": "至防護意根。若於其眼所識色中。不應策",
    "T30n1579_023:0407c01": "發所有眼根。及於其耳鼻舌身意所識法中。",
    "T30n1579_023:0407c02": "不應策發所有意根。即便於彼遍一切種",
    "T30n1579_023:0407c03": "而不策發。不策發故令不雜染。由是因",
    "T30n1579_023:0407c04": "緣於此雜染修根律儀。如是名為能正修",
    "T30n1579_023:0407c05": "行眼根律儀。廣說乃至能正修行意根律儀。",
    "T30n1579_023:0407c06": "如是應知已廣分別根律儀相。云何當知",
    "T30n1579_023:0407c07": "此中略義。此略義者。謂若能防護。若所防",
    "T30n1579_023:0407c08": "護。若從防護。若如防護。若正防護。如是一",
    "T30n1579_023:0407c09": "切總略為一名根律儀。今於此中誰能防",
    "T30n1579_023:0407c10": "護。謂防守正念及所修習常委正念。是能",
    "T30n1579_023:0407c11": "防護。何所防護。謂防護眼根。防護耳鼻舌",
    "T30n1579_023:0407c12": "身意根。是所防護。從何防護。謂從可愛不",
    "T30n1579_023:0407c13": "可愛色。廣說乃至從其可愛不可愛法而正",
    "T30n1579_023:0407c14": "防護。如何防護。謂不取相不取隨好。若依",
    "T30n1579_023:0407c15": "是處發生種種惡不善法令心流漏。即於",
    "T30n1579_023:0407c16": "此處修行律儀防守根故。名修律儀。如",
    "T30n1579_023:0407c17": "是防護。何者正防護。謂由正念防護於意",
    "T30n1579_023:0407c18": "行平等位。是名正防護。又略義者。謂若防",
    "T30n1579_023:0407c19": "護方便。若所防護事。若正防護。如是一切總",
    "T30n1579_023:0407c20": "略為一名根律儀。此中云何防護方便。謂防",
    "T30n1579_023:0407c21": "守正念常委正念。眼見色已不取其相不",
    "T30n1579_023:0407c22": "取隨好。廣說乃至意知法已不取其相不",
    "T30n1579_023:0407c23": "取隨好。若依是處發生種種惡不善法令",
    "T30n1579_023:0407c24": "心流漏。即於是處修行律儀防守根故。",
    "T30n1579_023:0407c25": "名修律儀。如是名為防護方便。云何名為",
    "T30n1579_023:0407c26": "所防護事。所謂眼色乃至意法。如是名為所",
    "T30n1579_023:0407c27": "防護事。此中云何名正防護。謂如說言由",
    "T30n1579_023:0407c28": "其正念。防護於意。行平等位。名正防護。又",
    "T30n1579_023:0407c29": "根律儀略有二種。一者思擇力所攝。二者修",
    "T30n1579_023:0408a01": "習力所攝。思擇力所攝根律儀者。謂於境界",
    "T30n1579_023:0408a02": "深見過患。不能於此所有過患除遣斷滅。",
    "T30n1579_023:0408a03": "修習力所攝根律儀者。謂於境界深見過",
    "T30n1579_023:0408a04": "患。亦能於此所有過患除遣斷滅。又由思",
    "T30n1579_023:0408a05": "擇力所攝根律儀故。於所緣境令煩惱纏",
    "T30n1579_023:0408a06": "不復生起。不復現前。而於依附所依隨眠。",
    "T30n1579_023:0408a07": "不能斷除不能永拔。由修習力所攝根律",
    "T30n1579_023:0408a08": "儀故。於所緣境煩惱隨眠不復生起。不復",
    "T30n1579_023:0408a09": "現前。一切時分依附所依所有隨眠亦能斷",
    "T30n1579_023:0408a10": "除。亦能永拔。如是思擇力所攝根律儀。修",
    "T30n1579_023:0408a11": "習力所攝根律儀。有此差別。有此意趣。有",
    "T30n1579_023:0408a12": "此殊異。當知此中思擇力所攝根律儀。是資",
    "T30n1579_023:0408a13": "糧道所攝。修習力所攝根律儀。當知墮在離",
    "T30n1579_023:0408a14": "欲地攝。云何名為於食知量。謂如有一由",
    "T30n1579_023:0408a15": "正思擇食於所食。不為倡蕩。不為憍逸。",
    "T30n1579_023:0408a16": "不為飾好不為端嚴。乃至廣說。云何名為",
    "T30n1579_023:0408a17": "由正思擇食於所食。正思擇者。如以妙慧",
    "T30n1579_023:0408a18": "等隨觀察段食過患。見過患已深生厭惡。",
    "T30n1579_023:0408a19": "然後吞咽。云何名為觀見過患。謂即於此",
    "T30n1579_023:0408a20": "所食段食。或觀受用種類過患。或觀變異種",
    "T30n1579_023:0408a21": "類過患。或觀追求種類過患。云何受用種類",
    "T30n1579_023:0408a22": "過患。謂如有一將欲食時。所受段食色香",
    "T30n1579_023:0408a23": "味觸皆悉圓滿甚為精妙。從此無間進至口",
    "T30n1579_023:0408a24": "中。牙齒咀嚼。津唾浸爛。涎液纏裹。轉入咽",
    "T30n1579_023:0408a25": "喉。爾時此食先曾所有悅意妙相一切皆捨。",
    "T30n1579_023:0408a26": "次後轉成可惡穢相。當轉異時狀如變吐。",
    "T30n1579_023:0408a27": "能食士夫補特伽羅。若正思念此位穢相。於",
    "T30n1579_023:0408a28": "餘未變一切精妙所受飲食。初尚不能住",
    "T30n1579_023:0408a29": "食欣樂。況於此位。由如是等非一相貌。漸",
    "T30n1579_023:0408b01": "次受用增上力故。令其飲食淨妙相沒過患",
    "T30n1579_023:0408b02": "相生。不淨所攝。是名於食受用種類所有過",
    "T30n1579_023:0408b03": "患。云何轉變種類過患。謂此飲食既噉食已。",
    "T30n1579_023:0408b04": "一分消變至中夜分或後夜分。於其身中",
    "T30n1579_023:0408b05": "便能生起養育增長。血肉筋脈。骨髓皮等。非",
    "T30n1579_023:0408b06": "一眾多種種品類諸不淨物。次後一分變成",
    "T30n1579_023:0408b07": "便穢。變已趣下展轉流出。由是日日數應洗",
    "T30n1579_023:0408b08": "淨或手或足或餘支節。誤觸著時若自若他",
    "T30n1579_023:0408b09": "皆生厭惡。又由此緣發生身中多種疾病。",
    "T30n1579_023:0408b10": "所謂癰痤乾癬。濕癬疥癩。疽疔上氣。疨瘶",
    "T30n1579_023:0408b11": "皰漿。噦噎乾消。癲癎寒熱。黃病熱血。陰膇。",
    "T30n1579_023:0408b12": "如是等類無量疾病。由飲食故身中生起。",
    "T30n1579_023:0408b13": "或由所食不平和故。於其身中不消而",
    "T30n1579_023:0408b14": "住。是名飲食變異種類所有過患。云何追求",
    "T30n1579_023:0408b15": "種類過患。謂於飲食追求種類有多過患。",
    "T30n1579_023:0408b16": "或有積集所作過患。或有防護所作過患。或",
    "T30n1579_023:0408b17": "壞親愛所作過患。或無厭足所作過患。或",
    "T30n1579_023:0408b18": "不自在所作過患。或有惡行所作過患。云",
    "T30n1579_023:0408b19": "何名為於食積集所作過患。謂如有一為",
    "T30n1579_023:0408b20": "食因緣。寒時為寒之所逼惱。熱時為熱之",
    "T30n1579_023:0408b21": "所逼惱。種種策勵劬勞勤苦。營農牧牛商",
    "T30n1579_023:0408b22": "估計算。書數雕印及餘種種工巧業處。為得",
    "T30n1579_023:0408b23": "未得所有飲食或為積聚。如為飲食。為飲",
    "T30n1579_023:0408b24": "食緣當知亦爾。如是策勵劬勞勤苦方求之",
    "T30n1579_023:0408b25": "時。所作事業若不諧遂。由是因緣愁憂燋",
    "T30n1579_023:0408b26": "惱。拊胸傷歎悲泣迷悶。何乃我功唐捐無果。",
    "T30n1579_023:0408b27": "如是名為於食積集所作過患。云何名為",
    "T30n1579_023:0408b28": "於食防護所作過患。謂所作業若得諧遂。",
    "T30n1579_023:0408b29": "為護因緣起大憂慮。勿我財寶當為王賊",
    "T30n1579_023:0408c01": "之所侵奪。或火焚燒或水漂蕩。或宿惡作",
    "T30n1579_023:0408c02": "當令滅壞。或現非理作業方便當令散失。",
    "T30n1579_023:0408c03": "或諸非愛或宿共財當所理奪。或即家中",
    "T30n1579_023:0408c04": "當生家火。由是當令財寶虧損。如是名",
    "T30n1579_023:0408c05": "為於食防護所作過患。云何於食能壞親",
    "T30n1579_023:0408c06": "愛所作過患。謂諸世間為食因緣多起鬪",
    "T30n1579_023:0408c07": "諍。父子母女兄弟朋友尚為飲食互相非毀。",
    "T30n1579_023:0408c08": "況非親里為食因緣而不展轉更相鬪訟。",
    "T30n1579_023:0408c09": "所謂大族諸婆羅門剎帝利種長者居士。為",
    "T30n1579_023:0408c10": "食因緣迭興違諍。以其手足塊刀杖等互",
    "T30n1579_023:0408c11": "相加害。是名於食能壞親愛所作過患。云",
    "T30n1579_023:0408c12": "何於食無有厭足所作過患。謂諸國王剎",
    "T30n1579_023:0408c13": "帝利種位登灌頂。亦於自國王都聚落不",
    "T30n1579_023:0408c14": "住喜足。俱師兵戈互相征討。吹以貝角扣",
    "T30n1579_023:0408c15": "擊鍾鼓揮刀槃矟放箭[矛*(替-曰+貝)]矛。車馬象步交",
    "T30n1579_023:0408c16": "橫馳亂。種種戈仗傷害其身。或便致死或",
    "T30n1579_023:0408c17": "等死苦。復有所餘如是等類。是名於食無",
    "T30n1579_023:0408c18": "有厭足所作過患。云何因食不得自在所",
    "T30n1579_023:0408c19": "作過患。謂如一類為王所使討固牢城。因",
    "T30n1579_023:0408c20": "遭種種極熱脂油。熱牛糞汁。及鎔銅鐵而",
    "T30n1579_023:0408c21": "相注灑。或被戈杖傷害其身。或便致死或",
    "T30n1579_023:0408c22": "等死苦。復有所餘如是等類。是名因食不",
    "T30n1579_023:0408c23": "得自在所作過患。云何因食起諸惡行所",
    "T30n1579_023:0408c24": "作過患。謂如有一為食因緣。造作積集身",
    "T30n1579_023:0408c25": "諸惡行。如身惡行語意亦爾。臨命終時。為",
    "T30n1579_023:0408c26": "諸重病苦所逼切。由先所作諸身語意種",
    "T30n1579_023:0408c27": "種惡行增上力故。於日後分見有諸山或",
    "T30n1579_023:0408c28": "諸山峯垂影懸覆近覆極覆。便作是念。我自",
    "T30n1579_023:0408c29": "昔來依身語意所造諸業唯罪非福。若有",
    "T30n1579_023:0409a01": "其趣諸造惡者當生其中。我今定往。如是",
    "T30n1579_023:0409a02": "悔已尋即捨命。既捨命已隨業差別生諸",
    "T30n1579_023:0409a03": "惡趣。謂那洛迦傍生餓鬼。如是名為因食",
    "T30n1579_023:0409a04": "惡行所作過患。如是段食於追求時。有諸",
    "T30n1579_023:0409a05": "過患。於受用時。有諸過患。於轉變時。有諸",
    "T30n1579_023:0409a06": "過患。又此段食有少勝利。此復云何。謂即此",
    "T30n1579_023:0409a07": "身由食而住依食而立。非無有食。云何名",
    "T30n1579_023:0409a08": "為有少勝利。謂即如是依食住身。最極久",
    "T30n1579_023:0409a09": "住或經百年。若正將養或過少分。或有未",
    "T30n1579_023:0409a10": "滿而便夭沒。若唯修此身暫住行非為妙",
    "T30n1579_023:0409a11": "行。若於如是身暫時住而生喜足非妙喜",
    "T30n1579_023:0409a12": "足。亦非領受飲食所作圓滿無罪功德勝利。",
    "T30n1579_023:0409a13": "若不唯修身暫住行。亦不唯於身暫時住",
    "T30n1579_023:0409a14": "而生喜足。而即依此暫時住身修集梵行",
    "T30n1579_023:0409a15": "令得圓滿。乃為妙行亦妙喜足。又能領受",
    "T30n1579_023:0409a16": "飲食所作圓滿無罪功德勝利。應自思惟。我",
    "T30n1579_023:0409a17": "若與彼愚夫。同分修諸愚夫同分之行。非",
    "T30n1579_023:0409a18": "我所宜。我若於此下劣段食少分勝利。安住",
    "T30n1579_023:0409a19": "喜足。亦非我宜。若於如是遍一切種段食",
    "T30n1579_023:0409a20": "過患。圓滿知已。以正思擇。深見過患而求",
    "T30n1579_023:0409a21": "出離。為求如是食出離故。如子肉想食",
    "T30n1579_023:0409a22": "於段食。應作是念。彼諸施主甚大艱難積",
    "T30n1579_023:0409a23": "集財寶。具受廣大追求所作種種過患。由悲",
    "T30n1579_023:0409a24": "愍故求勝果故。如割皮肉及以刺血而",
    "T30n1579_023:0409a25": "相惠施。我得此食宜應如是方便受用。謂",
    "T30n1579_023:0409a26": "應如法而自安處。無倒受用報施主恩。令",
    "T30n1579_023:0409a27": "獲最勝大果大利大榮大盛。當隨月喻往",
    "T30n1579_023:0409a28": "施主家。盪滌身心安住慚愧。遠離憍傲",
    "T30n1579_023:0409a29": "不自高舉。不輕蔑他。如自獲得所有利",
    "T30n1579_023:0409b01": "養心生喜悅。如是於他所得利養。心亦喜",
    "T30n1579_023:0409b02": "悅。又應如是自持其心往施主家。豈有出",
    "T30n1579_023:0409b03": "家往詣他所。要望他施。非不惠施。要望他",
    "T30n1579_023:0409b04": "敬非不恭敬。要多非少要妙非麁。要當速",
    "T30n1579_023:0409b05": "疾而非遲緩。應作是心。往施主家。設不",
    "T30n1579_023:0409b06": "惠施終不於彼起怨害心及瞋恚心而相",
    "T30n1579_023:0409b07": "嫌恨。勿我由此起怨害心及瞋恚心。增上緣",
    "T30n1579_023:0409b08": "力。身壞已後生諸惡趣多受困厄。設不恭",
    "T30n1579_023:0409b09": "敬而非恭敬。設少非多設麁非妙。設復遲",
    "T30n1579_023:0409b10": "緩而非速疾。亦不於彼起怨害心及瞋恚",
    "T30n1579_023:0409b11": "心而相嫌恨。如前廣說。又我應依所食段",
    "T30n1579_023:0409b12": "食發起如是如是正行。及於其量如實了",
    "T30n1579_023:0409b13": "達。謂我命根由此不滅。又於此食不苦耽",
    "T30n1579_023:0409b14": "著。纔能隨順攝受梵行。如是我今住沙門",
    "T30n1579_023:0409b15": "性。住出家性。受用飲食。如法清淨遠離眾",
    "T30n1579_023:0409b16": "罪。由是諸相以正思擇食於所食。云何所",
    "T30n1579_023:0409b17": "食。謂四種食。一者段食。二者觸食。三者意等",
    "T30n1579_023:0409b18": "思食。四者識食。今此義中意說段食。此復云",
    "T30n1579_023:0409b19": "何。謂餅麨飯羹。臛糜粥酥油糖蜜魚肉。菹鮓",
    "T30n1579_023:0409b20": "乳酪。生酥薑鹽酢等種種品類。和雜為摶",
    "T30n1579_023:0409b21": "段段吞食。故名段食。所言食者。所謂飡噉",
    "T30n1579_023:0409b22": "咀嚼。吞咽甞啜飲等。名之差別。云何名為",
    "T30n1579_023:0409b23": "不為倡蕩。謂如有一樂受欲者。為受諸",
    "T30n1579_023:0409b24": "欲食於所食。彼作是思。我食所食令身飽",
    "T30n1579_023:0409b25": "滿令身充悅。過日晚時至於夜分。當與",
    "T30n1579_023:0409b26": "姝妙嚴飾女人共為嬉戲歡娛受樂倡掉縱",
    "T30n1579_023:0409b27": "逸。言倡蕩者。於此聖法毘奈耶中。說受欲",
    "T30n1579_023:0409b28": "者。欲貪所引。婬逸所引。所有諸惡不善尋",
    "T30n1579_023:0409b29": "思由此食噉。所食噉時令其諸根皆悉掉舉。",
    "T30n1579_023:0409c01": "令意躁擾令意不安令意不靜。若為此",
    "T30n1579_023:0409c02": "事食所食者。名為倡蕩食於所食。諸有多",
    "T30n1579_023:0409c03": "聞聖弟子眾。以思擇力深見過患。善知出",
    "T30n1579_023:0409c04": "離而食所食。非如前說諸受欲者食於所",
    "T30n1579_023:0409c05": "食。是故名為不為倡蕩。云何名為不為憍",
    "T30n1579_023:0409c06": "逸。不為飾好。不為端嚴。謂如有一樂受",
    "T30n1579_023:0409c07": "欲者。為受諸欲食於所食。彼作是思。我今",
    "T30n1579_023:0409c08": "宜應多食所食飽食所食。隨力隨能食噉",
    "T30n1579_023:0409c09": "肥膩。增房補益色香味具精妙飲食。過今夜",
    "T30n1579_023:0409c10": "分至於明日。於角武事當有力能。所謂",
    "T30n1579_023:0409c11": "按摩拍毱托石跳躑蹴蹋。攘臂扼腕揮戈",
    "T30n1579_023:0409c12": "擊劍。伏弩控弦投輪擲索。依如是等諸",
    "T30n1579_023:0409c13": "角武事。當得勇健膚體充實。長夜無病久",
    "T30n1579_023:0409c14": "時少壯。不速衰老壽命長遠。能多噉食數數",
    "T30n1579_023:0409c15": "食已。能正消化除諸疾患。如是為於無病",
    "T30n1579_023:0409c16": "憍逸。少壯憍逸。長壽憍逸而食所食。既角",
    "T30n1579_023:0409c17": "武已復作是思。我應沐浴。便以種種清淨",
    "T30n1579_023:0409c18": "香水沐浴其身。沐浴身已梳理其髮。梳理",
    "T30n1579_023:0409c19": "髮。已種種妙香用塗其身。既塗身已復以",
    "T30n1579_023:0409c20": "種種上妙衣服。種種花鬘種種嚴具。莊飾其",
    "T30n1579_023:0409c21": "身。此中沐浴理髮塗香名為飾好。既飾好已",
    "T30n1579_023:0409c22": "復以種種上妙衣服花鬘嚴具。莊飾其身名",
    "T30n1579_023:0409c23": "為端嚴。如是總名為飾好故為端嚴故",
    "T30n1579_023:0409c24": "食於所食。彼既如是憍逸飾好身端嚴已。",
    "T30n1579_023:0409c25": "於日中分或日後分。臨欲食時飢渴並至。",
    "T30n1579_023:0409c26": "於諸飲食極生悕欲。極欣極樂不見過",
    "T30n1579_023:0409c27": "患不知出離。隨得隨食復為數數倡蕩憍",
    "T30n1579_023:0409c28": "逸飾好端嚴。多食多飲令身充悅。諸有多聞",
    "T30n1579_023:0409c29": "聖弟子眾。以思擇力深見過患。善知出離",
    "T30n1579_023:0410a01": "而食所食。非如前說諸受欲者食於所食。",
    "T30n1579_023:0410a02": "唯作是念。我今習近所不應習所應斷",
    "T30n1579_023:0410a03": "食。為欲永斷如是食故。云何名為為身",
    "T30n1579_023:0410a04": "安住食於所食。謂飲食已壽命得存。非不",
    "T30n1579_023:0410a05": "飲食壽命存故名身安住。我今受此所有",
    "T30n1579_023:0410a06": "飲食。壽命得存當不夭沒。由是因緣身得",
    "T30n1579_023:0410a07": "安住。能修正行永斷諸食。云何名為為暫",
    "T30n1579_023:0410a08": "支持食於所食。謂略說有二種存養。一有",
    "T30n1579_023:0410a09": "艱難存養。二無艱難存養。云何名為有艱難",
    "T30n1579_023:0410a10": "存養。謂受如是所有飲食。數增飢羸困苦",
    "T30n1579_023:0410a11": "重病。或以非法追求飲食。非以正法。得已",
    "T30n1579_023:0410a12": "染愛耽嗜饕餮。迷悶堅執湎著受用。或有食",
    "T30n1579_023:0410a13": "已令身沈重。無所堪能不任修斷。或有",
    "T30n1579_023:0410a14": "食已令心遲鈍不速得定。或有食已令入",
    "T30n1579_023:0410a15": "出息來往艱難。或有食已令心數為惛沈睡",
    "T30n1579_023:0410a16": "眠之所纏擾。如是名為有艱難存養。云何",
    "T30n1579_023:0410a17": "名為無艱難存養。謂受如是所有飲食。令",
    "T30n1579_023:0410a18": "無飢羸。無有困苦及以重病。或以正法",
    "T30n1579_023:0410a19": "追求飲食。不以非法。既獲得已不染不愛。",
    "T30n1579_023:0410a20": "亦不耽嗜饕餮。迷悶堅執湎著而受用之。如",
    "T30n1579_023:0410a21": "是受用身無沈重有所堪能。堪任修斷",
    "T30n1579_023:0410a22": "令心速疾得三摩地。令入出息無有艱難。",
    "T30n1579_023:0410a23": "令心不為惛沈睡眠之所纏擾。如是名為",
    "T30n1579_023:0410a24": "無艱難存養。若由有艱難存養。壽命得存身",
    "T30n1579_023:0410a25": "得安住。此名有罪亦有染污。若由無艱難存",
    "T30n1579_023:0410a26": "養。壽命得存身得安住。此名無罪亦無染",
    "T30n1579_023:0410a27": "污。諸有多聞聖弟子眾。遠離有罪有染存養。",
    "T30n1579_023:0410a28": "習近無罪無染存養。由是故說為暫支持。",
    "T30n1579_023:0410a29": "問云何習近如前所說無罪無染所有存養。",
    "T30n1579_023:0410b01": "以自存活。答若受飲食為除飢渴為攝梵",
    "T30n1579_023:0410b02": "行。為斷故受。為令新受當不更生。為當",
    "T30n1579_023:0410b03": "存養力樂無罪安隱而住。如是習近無罪",
    "T30n1579_023:0410b04": "無染所有存養。而自存活。云何名為為除",
    "T30n1579_023:0410b05": "飢渴受諸飲食。謂至食時多生飢渴。氣力",
    "T30n1579_023:0410b06": "虛羸希望飲食。為欲息此飢渴纏逼氣力",
    "T30n1579_023:0410b07": "虛羸。知量而食。如是食已令於非時不",
    "T30n1579_023:0410b08": "為飢羸之所纏逼。謂於日晚或於夜分乃",
    "T30n1579_023:0410b09": "至明日未至食時。如是名為為除飢渴",
    "T30n1579_023:0410b10": "受諸飲食。云何名為為攝梵行受諸飲食",
    "T30n1579_023:0410b11": "謂知其量受諸飲食。由是因緣修善品",
    "T30n1579_023:0410b12": "者。或於現法或於此日。飲食已後身無沈",
    "T30n1579_023:0410b13": "重有所堪能。堪任修斷令心速疾得三摩",
    "T30n1579_023:0410b14": "地。令入出息無有艱難。令心不為惛沈睡",
    "T30n1579_023:0410b15": "眠之所纏擾。由是速疾有力有能。得所",
    "T30n1579_023:0410b16": "未得。觸所未觸。證所未證。如是名為",
    "T30n1579_023:0410b17": "為攝梵行受諸飲食。云何名為為斷故",
    "T30n1579_023:0410b18": "受受諸飲食。謂如有一由過去世食不知",
    "T30n1579_023:0410b19": "量。食所匪宜不消而食。由是因緣於其",
    "T30n1579_023:0410b20": "身中。生起種種身諸疾病。所謂疥癩皰漿瘶",
    "T30n1579_023:0410b21": "等。如前廣說。由此種種疾病因緣。發生身",
    "T30n1579_023:0410b22": "中極重猛利熾然苦惱不可意受。為欲息除",
    "T30n1579_023:0410b23": "如是疾病。及為息除從此因緣所生苦受。",
    "T30n1579_023:0410b24": "習近種種良醫所說饒益所宜。隨順醫藥",
    "T30n1579_023:0410b25": "及受種種悅意飲食。由此能斷已生疾病。",
    "T30n1579_023:0410b26": "及彼因緣所生苦受。如是名為為斷故受",
    "T30n1579_023:0410b27": "受諸飲食。云何名為為令新受當不更生",
    "T30n1579_023:0410b28": "受諸飲食。謂如有一由現在世安樂無病",
    "T30n1579_023:0410b29": "氣力具足。不非量食不食匪宜。亦非不",
    "T30n1579_023:0410c01": "消而更重食。令於未來食住身中成不消",
    "T30n1579_023:0410c02": "病。或於身中當生隨一身諸疾病。所謂疥",
    "T30n1579_023:0410c03": "癩皰漿瘶等。如前廣說。由是因緣當生身",
    "T30n1579_023:0410c04": "中如前所說種種苦受。餘如前說。如是名",
    "T30n1579_023:0410c05": "為為令新受當不更生受諸飲食。云何名",
    "T30n1579_023:0410c06": "為為當存養力樂無罪安隱而住受諸飲",
    "T30n1579_023:0410c07": "食。謂飲食已壽命得存是名存養。若除飢",
    "T30n1579_023:0410c08": "羸是名為力。若斷故受新受不生是名為",
    "T30n1579_023:0410c09": "樂。若以正法追求飲食不染不愛。乃至",
    "T30n1579_023:0410c10": "廣說而受用之。是名無罪。若受食已身無",
    "T30n1579_023:0410c11": "沈重。有所堪能堪任修斷如前廣說。如是",
    "T30n1579_023:0410c12": "名為安隱而住。是故說言由正思擇食於",
    "T30n1579_023:0410c13": "所食。不為倡蕩。不為憍逸。不為飾好。不",
    "T30n1579_023:0410c14": "為端嚴。乃至廣說。是名廣辨於食知量。",
    "T30n1579_023:0410c15": "云何應知此中略義。謂若所受食若如是",
    "T30n1579_023:0410c16": "食。當知總名此中略義。何者所食。謂諸段",
    "T30n1579_023:0410c17": "食即餅麨飯羹臛糜粥。如前廣說。云何而食。",
    "T30n1579_023:0410c18": "謂正思擇食於所食。不為倡蕩。不為憍",
    "T30n1579_023:0410c19": "逸。不為飾好。不為端嚴。乃至廣說。復次",
    "T30n1579_023:0410c20": "應知此中略義。謂為攝受對治。為遠離欲",
    "T30n1579_023:0410c21": "樂行邊。為遠離自苦行邊。為攝受梵行。受",
    "T30n1579_023:0410c22": "諸飲食。云何為攝受對治受諸飲食。謂如",
    "T30n1579_023:0410c23": "說言由正思擇食於所食。云何為遠離欲",
    "T30n1579_023:0410c24": "樂行邊受諸飲食。謂如說言不為倡蕩。不",
    "T30n1579_023:0410c25": "為憍逸。不為飾好。不為端嚴。食於所食。",
    "T30n1579_023:0410c26": "云何為遠離自苦行邊受諸飲食。謂如說",
    "T30n1579_023:0410c27": "言為除飢渴。為斷故受。為令新受當不",
    "T30n1579_023:0410c28": "更生為當存養若力若樂。食於所食。云何",
    "T30n1579_023:0410c29": "為攝受梵行受諸飲食。謂如說言為攝",
    "T30n1579_023:0411a01": "梵行。為得無罪安隱而住。食於所食。復次",
    "T30n1579_023:0411a02": "應知此中略義。謂有二種。一無所食。二有",
    "T30n1579_023:0411a03": "所食。無所食者。謂一切種都無所食。無所",
    "T30n1579_023:0411a04": "食故即便夭沒。有所食者。有其二種。一",
    "T30n1579_023:0411a05": "平等食。二不平等食。平等食者。謂非極少",
    "T30n1579_023:0411a06": "食。非極多食。非不宜食。非不消食。非染污",
    "T30n1579_023:0411a07": "食。不平等食者。謂或極少食。或極多食。或",
    "T30n1579_023:0411a08": "不宜食。或不消食。或染污食。當知此中由",
    "T30n1579_023:0411a09": "平等食非極少食。令身飢羸未生不生已",
    "T30n1579_023:0411a10": "生斷滅。由平等食非極多食。身無沈重",
    "T30n1579_023:0411a11": "有所堪能堪任修斷。如前廣說。由平等食",
    "T30n1579_023:0411a12": "非不宜食。非不消食。能斷故受不生新",
    "T30n1579_023:0411a13": "受。由是因緣當得存養若力若樂。由平等",
    "T30n1579_023:0411a14": "食非染污食。當得無罪安隱而住。由極",
    "T30n1579_023:0411a15": "少食。雖存壽命而有飢羸亦少存活。由",
    "T30n1579_023:0411a16": "極多食。如極重擔鎮壓其身。不能以時",
    "T30n1579_023:0411a17": "所食消變。由不消食或住身中。成不消",
    "T30n1579_023:0411a18": "病。或生隨一身諸病苦。如不消食。由不宜",
    "T30n1579_023:0411a19": "食當知亦爾。此不宜食有差別者。謂於身",
    "T30n1579_023:0411a20": "中集諸過患。由此復觸極重病苦。由染污",
    "T30n1579_023:0411a21": "食。非法追求諸飲食已。有染有愛耽嗜饕",
    "T30n1579_023:0411a22": "餮。如前廣說而受用之。由此受用平等所",
    "T30n1579_023:0411a23": "食。及以遠離不平等食。故說於食平等所",
    "T30n1579_023:0411a24": "作。即此於食平等所作。廣以諸句宣示開",
    "T30n1579_023:0411a25": "顯。所謂說言由正思擇食於所食。不為倡",
    "T30n1579_023:0411a26": "蕩。不為憍逸。不為飾好。不為端嚴。如前",
    "T30n1579_023:0411a27": "廣說。此中說言。由正思擇食於所食。不為",
    "T30n1579_023:0411a28": "倡蕩。不為憍逸。不為飾好。不為端嚴。為",
    "T30n1579_023:0411a29": "身安住為暫支持。由此遮止都無所食。若",
    "T30n1579_023:0411b01": "復說言為除飢渴。為攝梵行。廣說乃至安",
    "T30n1579_023:0411b02": "隱而住。由此遮止不平等食。云何遮止不",
    "T30n1579_023:0411b03": "平等食。謂若說言為除飢渴。由此遮止所",
    "T30n1579_023:0411b04": "食極少。若復說言為攝梵行。由此遮止所",
    "T30n1579_023:0411b05": "食極多若復說言為斷故受。為令新受當",
    "T30n1579_023:0411b06": "不更生。由此遮止不消而食食所匪宜。",
    "T30n1579_023:0411b07": "若復說言為當存養為當得力。由此顯示",
    "T30n1579_023:0411b08": "不極少食不極多食。若復說言為當得樂。",
    "T30n1579_023:0411b09": "由此顯示消已而食及食所宜。若復說言為",
    "T30n1579_023:0411b10": "當無罪安隱而住。由此顯示無染污食。所",
    "T30n1579_023:0411b11": "以者何。若以非法追求飲食。得已染愛如",
    "T30n1579_023:0411b12": "前廣說而受用之。名染污食亦名有罪。若",
    "T30n1579_023:0411b13": "於善品勤修習者。於住空閑瑜伽作意。受",
    "T30n1579_023:0411b14": "持讀誦思惟義中。由彼諸惡不善尋思。令",
    "T30n1579_023:0411b15": "心流漏令心相續。隨順趣向臨入而轉。由",
    "T30n1579_023:0411b16": "是因緣不安隱住。此安隱住復有二種。一",
    "T30n1579_023:0411b17": "者遠離所食極多。由是因緣身無沈重。有",
    "T30n1579_023:0411b18": "所堪能堪任修斷。如前廣說。二者於食不",
    "T30n1579_023:0411b19": "生味著。由是因緣遠離諸惡尋思擾動不",
    "T30n1579_023:0411b20": "安隱住。是故如此一切諸句皆為宣示開顯",
    "T30n1579_023:0411b21": "於食平等所作如是名為廣略宣說於食",
    "T30n1579_023:0411b22": "知量。",
    "T30n1579_023:0411b23": "瑜伽師地論卷第二十三"
}