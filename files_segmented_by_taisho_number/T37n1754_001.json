{
    "T37n1754_001:0279a24": "觀無量壽佛經義疏卷上",
    "T37n1754_001:0279a26": "西湖靈芝崇福寺釋元照述",
    "T37n1754_001:0279a27": "將釋此經，先列義門令知總意，然後入經分文",
    "T37n1754_001:0279a28": "別釋。初中分四：初、教興來致；二、攝教分齊；三、",
    "T37n1754_001:0279a29": "辨定宗旨；四、料簡異同。初、教興來致，二：初、",
    "T37n1754_001:0279b01": "通明一代教興；二、別敘今經教興。初、通明一",
    "T37n1754_001:0279b02": "代教興。大覺世尊從本垂跡，為欲開示眾生",
    "T37n1754_001:0279b03": "佛之知見令其悟入，於是乘時利見而大有",
    "T37n1754_001:0279b04": "為焉。經曰「諸有所作常為一事，唯以佛之知",
    "T37n1754_001:0279b05": "見示悟眾生。」則知出生示滅、一代聲教半滿",
    "T37n1754_001:0279b06": "雖殊，莫不皆使諸有凡庸自悟己心，與十方",
    "T37n1754_001:0279b07": "如來法界含靈體性平等無有差異，具足無",
    "T37n1754_001:0279b08": "量河沙勝德、包攝一切世出世法，清淨本然",
    "T37n1754_001:0279b09": "廣大無際十方法界微塵剎土大地山河依正",
    "T37n1754_001:0279b10": "因果，悉是我輩自心中物，猶如一漚浮于大",
    "T37n1754_001:0279b11": "海亦如片雲點太清裹。即下經云「是心作佛、",
    "T37n1754_001:0279b12": "是心是佛，諸佛正遍知海從心想生。」當知此",
    "T37n1754_001:0279b13": "心即是菩提涅槃元清淨體，即是大乘一實境",
    "T37n1754_001:0279b14": "界非他法也。故《占察經》曰「一實境界者，謂眾",
    "T37n1754_001:0279b15": "生心體從本已來不生不滅自性清淨，圓滿十",
    "T37n1754_001:0279b16": "方、究竟一相。」但以眾生無明癡暗熏習因緣",
    "T37n1754_001:0279b17": "妄現境界，令生念著計我我所，沒溺生死不",
    "T37n1754_001:0279b18": "自知覺。我佛如來先覺此心，憫諸未悟，慈悲",
    "T37n1754_001:0279b19": "方便演說諸經，《華嚴》頓示、鹿園漸誘，歸源無",
    "T37n1754_001:0279b20": "二方便多門。經云「小智樂小法，不自信作佛。」",
    "T37n1754_001:0279b21": "又云「雖說種種道，其實為佛乘。」或於此土破",
    "T37n1754_001:0279b22": "惑證真，則運自力，故談大小諸經；或往他方",
    "T37n1754_001:0279b23": "聞法悟道，須憑他力，故說往生淨土。彼此雖",
    "T37n1754_001:0279b24": "異，莫非方便，令悟自心洞達諸法。然後發大",
    "T37n1754_001:0279b25": "乘意、修菩提道，上求下化究竟成佛。以智慧",
    "T37n1754_001:0279b26": "故不住生死、以慈悲故不住涅槃，歷微塵",
    "T37n1754_001:0279b27": "剎示生唱滅說法度生，眾生無盡，行願身土",
    "T37n1754_001:0279b28": "亦無有盡。《華嚴》云「我知十方一切諸佛，畢竟",
    "T37n1754_001:0279b29": "無有般涅槃者，唯除為欲調伏眾生而示現",
    "T37n1754_001:0279c01": "耳。」《楞伽》亦云「無有佛涅槃，亦無涅槃佛。」是謂",
    "T37n1754_001:0279c02": "出世大事因緣，十方皆爾，豈獨釋迦？教法所",
    "T37n1754_001:0279c03": "興，在此而已。二、別敘今經教興。韋提機發、",
    "T37n1754_001:0279c04": "淨土緣興，故使闍王公為逆害，幽禁父母苦",
    "T37n1754_001:0279c05": "切憂愁，遙望耆山請佛求救。大悲憐愍即赴",
    "T37n1754_001:0279c06": "幽宮，先陳三種淨福以為兼濟之緣，後說十",
    "T37n1754_001:0279c07": "六妙觀正示往生之術。今括諸文，略陳十意。",
    "T37n1754_001:0279c08": "一、為愍眾生忍受眾苦無由脫故。經云「若佛",
    "T37n1754_001:0279c09": "滅後，諸眾生等濁惡不善五苦所逼」等。又云",
    "T37n1754_001:0279c10": "「為未來世一切大眾欲脫苦者，說此觀地法。」二、",
    "T37n1754_001:0279c11": "為愍眾生為業纏縛無由解故。如下經云「除",
    "T37n1754_001:0279c12": "無量億劫八十億劫生死重罪」等。三、為愍眾",
    "T37n1754_001:0279c13": "生煩惱障重不能斷故。經云「如來今者為未",
    "T37n1754_001:0279c14": "來世一切眾生為煩惱賊之所害者，說清淨業。」",
    "T37n1754_001:0279c15": "四、為愍眾生福德淺薄受貧苦故。經云「但想",
    "T37n1754_001:0279c16": "佛像得無量福，況復觀佛具足身相。」又云「如",
    "T37n1754_001:0279c17": "此菩薩，但聞其名獲無量福，何況諦觀。」五、為",
    "T37n1754_001:0279c18": "愍眾生隨邪背正去佛遠故。經云「若念佛者，",
    "T37n1754_001:0279c19": "當坐道場生諸佛家」等。六、為令眾生離諸染",
    "T37n1754_001:0279c20": "著住清淨境界故。經云「若念佛者，當知此人",
    "T37n1754_001:0279c21": "是人中分陀利華。」七、為令眾生心易得定故。",
    "T37n1754_001:0279c22": "經云「應當專心繫念一處想於西方，若不定",
    "T37n1754_001:0279c23": "指一方則三昧難成故。」八、為令見身成就念",
    "T37n1754_001:0279c24": "佛三昧故。九、為令見身見無量壽佛故此二皆下經文。",
    "T37n1754_001:0279c25": "十、為令眾生疾成佛故。下云「心想佛時，是心",
    "T37n1754_001:0279c26": "即是三十二相」等，即《彌陀經》云「生彼國者皆",
    "T37n1754_001:0279c27": "得不退阿耨菩提」。佛意幽深，凡情罔測，且用",
    "T37n1754_001:0279c28": "十意括示大途，則一經興致咬如指掌矣。",
    "T37n1754_001:0279c29": "第二、攝教分齊，有三：初、明二土立教純雜；二、辨",
    "T37n1754_001:0280a01": "大小漸頓；三、簡了不了義。初、明二土立教純",
    "T37n1754_001:0280a02": "雜，二：初、娑婆入道教觀；二、淨土往生教觀。初、",
    "T37n1754_001:0280a03": "娑婆入道教觀。娑婆五濁，惑業重輕、根性差",
    "T37n1754_001:0280a04": "別，在機既雜，教亦不純，故有大小殊科、偏圓",
    "T37n1754_001:0280a05": "異徹。經論宗師古今判教，互有不同、迭相廢",
    "T37n1754_001:0280a06": "立，廣在他文不可備敘。二、淨土往生教觀。",
    "T37n1754_001:0280a07": "極樂淨土，純一大乘清淨良伴，眾生生者雖",
    "T37n1754_001:0280a08": "分九品，莫不皆發無上道心，到彼進功皆得",
    "T37n1754_001:0280a09": "不退菩提妙果，故《往生論》云「二乘種不生」。雖",
    "T37n1754_001:0280a10": "有聲聞弟子，皆是先發大心，暫履權乘、不住小",
    "T37n1754_001:0280a11": "果。是知二土立教純雜不同，則淨土諸經不",
    "T37n1754_001:0280a12": "勞簡判也。二、大小漸頓。天台疏判教相中",
    "T37n1754_001:0280a13": "祇云「此是大乘方等教攝，二藏明義菩薩藏",
    "T37n1754_001:0280a14": "收，漸頓悟入此即頓教。」遠疏亦云「此經是頓",
    "T37n1754_001:0280a15": "教法輪。韋提希等並是凡夫，便證無生，不從",
    "T37n1754_001:0280a16": "小入，故知是頓。」準知一代彌陀教觀，皆是圓",
    "T37n1754_001:0280a17": "頓一佛乘法，更無餘途。慈雲法師云「小乘經",
    "T37n1754_001:0280a18": "部括盡貝書，曾無一字說有淨土，何況勸生。又",
    "T37n1754_001:0280a19": "小乘中不談他佛，亦無一字說有彌陀。」是則",
    "T37n1754_001:0280a20": "淨土彌陀一歷耳根，即下大乘成佛種；不聞不",
    "T37n1754_001:0280a21": "信豈非大失乎。三、簡了不了義。慈雲云「佛",
    "T37n1754_001:0280a22": "法有二：一、小乘不了義法；二、大乘了義法。大",
    "T37n1754_001:0280a23": "乘復有了不了義。今談淨土，唯是大乘了義",
    "T37n1754_001:0280a24": "中了義法也。經曰『十方諦求，更無餘乘，唯一",
    "T37n1754_001:0280a25": "佛乘。』斯之謂矣。」言了義者，了彼淨土即我自",
    "T37n1754_001:0280a26": "心，非他方也。達彼彌陀即我自性，非他佛也。",
    "T37n1754_001:0280a27": "如此則迴神億剎，實生乎自己心中；孕質九蓮，",
    "T37n1754_001:0280a28": "豈逃乎剎那際內。故經曰「是心作佛、是心是",
    "T37n1754_001:0280a29": "佛」，即是開示眾生佛之知見。大乘了義豈復",
    "T37n1754_001:0280b01": "過此？《楞嚴．勢至圓通》云「若眾生心憶佛念佛，",
    "T37n1754_001:0280b02": "現前當來必定見佛，去佛不遠言成佛不久也。」至若《法",
    "T37n1754_001:0280b03": "華》妙部，如來親記往生〈藥王品〉云「受持此經，即往生安樂世界」等。《華嚴》",
    "T37n1754_001:0280b04": "極談普賢躬陳迴向普賢十大願，結云「臨命終時，一剎那中，即得往生極樂世界」等。",
    "T37n1754_001:0280b05": "即知淨穢身土悉是眾生自心。祇由心體虛融，",
    "T37n1754_001:0280b06": "故使往生無礙；祇由心性包遍，遂令取捨無",
    "T37n1754_001:0280b07": "妨。嗟今未學不達唯心，但認點靈便為淨土，",
    "T37n1754_001:0280b08": "自謂心淨土淨、不假他求，佛即我心豈須外",
    "T37n1754_001:0280b09": "覓？指彌陀為外物、貶極樂為他邦。故慈雲云",
    "T37n1754_001:0280b10": "「或曰：淨土在心，何須外覓？心淨土淨，豈用迢",
    "T37n1754_001:0280b11": "然求生他方淨土耶？釋曰：子不善心土之義，",
    "T37n1754_001:0280b12": "將謂我心局在方寸，便見西方敻在域外。若",
    "T37n1754_001:0280b13": "了一念心遍、一塵亦遍，十萬億剎咫步之間，",
    "T37n1754_001:0280b14": "豈在心外？世人若談空理，便撥略因果；若談",
    "T37n1754_001:0280b15": "唯心，便不信有外諸法。豈唯謗法，亦自謗心，",
    "T37n1754_001:0280b16": "殃墜萬劫，良可痛哉。妄搆是非、障他淨土，真",
    "T37n1754_001:0280b17": "惡知識也上皆彼文。」古賢苦口、愍物情深，儻屬意",
    "T37n1754_001:0280b18": "以研詳，必因茲而超悟矣。",
    "T37n1754_001:0280b19": "三、辨宗旨，有三：初、定經宗；二、明事理；三、辨觀",
    "T37n1754_001:0280b20": "法不同。初、定經旨。宗是主義，一經之主義",
    "T37n1754_001:0280b21": "須辨示。天台云「此經以心觀為宗」，此則單就",
    "T37n1754_001:0280b22": "能觀為言也。觀佛依正得非心觀乎？遠師、善",
    "T37n1754_001:0280b23": "導並云「諸經所辨，宗趣各異。此經以觀佛三",
    "T37n1754_001:0280b24": "昧為宗。」此則通就能所而立也。觀雖十六，依",
    "T37n1754_001:0280b25": "正不同，而主在觀佛，即下經云「於見身中得",
    "T37n1754_001:0280b26": "念佛三昧」。念即是觀，但語通餘佛、尚濫他經，",
    "T37n1754_001:0280b27": "可如首題簡別斯盡。《觀佛三昧經》云「佛告阿",
    "T37n1754_001:0280b28": "難：此觀佛三昧，是一切眾生犯罪者藥，破戒",
    "T37n1754_001:0280b29": "者護、失道者導、盲冥者眼、愚癡者慧、黑暗中",
    "T37n1754_001:0280c01": "燈、煩惱賊中是勇猛將，諸佛世尊之所遊戲，",
    "T37n1754_001:0280c02": "首楞嚴等諸大三昧始出生處。」又云「若能觀",
    "T37n1754_001:0280c03": "佛一毛孔，是人名為行念佛定。以念佛故，十",
    "T37n1754_001:0280c04": "方諸佛常在其前為說正法，此人即能出生",
    "T37n1754_001:0280c05": "三世諸如來種，何況具足念佛色身。」又云「若",
    "T37n1754_001:0280c06": "四部弟子，謗方等經、作五逆罪、犯四重禁、偷僧",
    "T37n1754_001:0280c07": "祇物、污比丘尼、破八戒齊、作諸惡事、種種邪",
    "T37n1754_001:0280c08": "見，若能至心一日一夜繫念在前觀佛一相",
    "T37n1754_001:0280c09": "好者，諸惡罪障皆盡滅」等。準知觀佛功德難",
    "T37n1754_001:0280c10": "思。良由攝虛妄心、冥真實境，假彼福慧濟我",
    "T37n1754_001:0280c11": "貧窮、藉彼慈悲拯我沈溺，是却惡之前陳、為",
    "T37n1754_001:0280c12": "入道之初門，故《楞嚴》云「不假方便，自得心開。",
    "T37n1754_001:0280c13": "如染香人身有香氣，是則名曰香光莊嚴。」略",
    "T37n1754_001:0280c14": "舉大要，餘廣如後。二、明事理。理是虛寂之",
    "T37n1754_001:0280c15": "強名、事乃施為之總目，名雖兩立、體實一如，",
    "T37n1754_001:0280c16": "其猶水動為波、墨書成字，波雖萬狀水濕何",
    "T37n1754_001:0280c17": "殊、字有千差墨色無二。若謂冥心住寂能所",
    "T37n1754_001:0280c18": "泯亡，則為理觀；舉心動慮取捨歷然，即為事",
    "T37n1754_001:0280c19": "觀。是則理事敵對，未是圓融。今依天台《十疑",
    "T37n1754_001:0280c20": "論》云「智者熾然求生淨土，達生體不可得，此",
    "T37n1754_001:0280c21": "乃真無生。愚者為生所縛，聞生作生解、聞無",
    "T37n1754_001:0280c22": "生作無生解，而不知生即無生、無生即生，不",
    "T37n1754_001:0280c23": "達此理橫相是非，幾許謬哉。」是知達事即理、",
    "T37n1754_001:0280c24": "理非事外，是真無生，故稱妙觀。又準南山理",
    "T37n1754_001:0280c25": "事二懺須分兩根，利根達理則一切唯心、鈍",
    "T37n1754_001:0280c26": "根未達則專依事行。餘經理觀唯被上根，今",
    "T37n1754_001:0280c27": "經觀法通攝利鈍，利根修者莫非理觀、鈍根",
    "T37n1754_001:0280c28": "修者皆歸事想，利鈍雖異皆得往生，但生彼",
    "T37n1754_001:0280c29": "已階位淺深、進道遲速耳。然古今判釋互說",
    "T37n1754_001:0281a01": "不同。一云：十六妙境無非理觀。一云：據經始",
    "T37n1754_001:0281a02": "末皆是事想。一云：前後十五是事，唯第九佛",
    "T37n1754_001:0281a03": "觀為理。今謂初釋則遺於中下，次解則抑彼",
    "T37n1754_001:0281a04": "上根，後說兩分最非通論。夫達理者則諸法",
    "T37n1754_001:0281a05": "皆理，安有此是而彼非乎？甞考經文，但出所",
    "T37n1754_001:0281a06": "觀之境，不分理事之殊。得非能觀之人根有",
    "T37n1754_001:0281a07": "利鈍、見有通塞，任其分量皆可趣入乎？唐高",
    "T37n1754_001:0281a08": "僧辨秀甞謂人曰：「昔聞西方之行是有相大乘。」",
    "T37n1754_001:0281a09": "此乃蓬心不直，非達觀之說。何耶？夫出言即",
    "T37n1754_001:0281a10": "性、發意皆如，而一色一香無非中道，況我正",
    "T37n1754_001:0281a11": "念乎？細詳此說、深會經宗，但未悉此經通收",
    "T37n1754_001:0281a12": "中下耳。問：今經理觀，如何修習？答：修法有二，",
    "T37n1754_001:0281a13": "一者能觀心即以現前識心想念為體，下云",
    "T37n1754_001:0281a14": "「當起想念諦觀於日」是也；二者所觀境即以",
    "T37n1754_001:0281a15": "彌陀依正莊嚴為體，即下所列十六種境是",
    "T37n1754_001:0281a16": "也。能所相冥，方成觀行。問：起心取境，那名理",
    "T37n1754_001:0281a17": "觀？答：了此心境皆因緣生，緣生無生、體非生",
    "T37n1754_001:0281a18": "滅，即無生理。《十疑論》云「夫不生不滅者，於緣",
    "T37n1754_001:0281a19": "生中諸法和合不守自性，求於生體了不可",
    "T37n1754_001:0281a20": "得。此生生時無所從來，故名不生；此滅散時",
    "T37n1754_001:0281a21": "去無所至，故言不滅。非謂因緣生外別有不",
    "T37n1754_001:0281a22": "生不滅也。」今明理觀，一準論文，以緣生心觀",
    "T37n1754_001:0281a23": "緣生境，心境雖殊緣生不異，能觀是心、所觀",
    "T37n1754_001:0281a24": "即佛，心法佛法皆不思議。《華嚴》云「心佛眾生",
    "T37n1754_001:0281a25": "三無差別」，即其義也。故諸行者先開智解通",
    "T37n1754_001:0281a26": "達無疑，然後晨夕念念繫想彼方依正勝境，",
    "T37n1754_001:0281a27": "熾然求生，不妨心境體自無生，非謂造作使",
    "T37n1754_001:0281a28": "之然也。是知世出世間諸所有法，出處語默",
    "T37n1754_001:0281a29": "莫非妙理；非唯此觀，一代大乘所立觀法莫",
    "T37n1754_001:0281b01": "不皆爾。《法華》云「觀一切法空如實相，不顛倒」",
    "T37n1754_001:0281b02": "等，又云「一切諸法皆無所有，無有常住亦無",
    "T37n1754_001:0281b03": "起滅」，《普賢觀》云「當知一切諸法即是佛法」，《淨",
    "T37n1754_001:0281b04": "名》云「一切諸法即菩提相」，《華嚴》云「一切法無",
    "T37n1754_001:0281b05": "生，一切法無滅」，又云「了知一切法，自性無所",
    "T37n1754_001:0281b06": "有，如是解法性，即見盧舍那」。《金剛般若》云「一",
    "T37n1754_001:0281b07": "切有為法，如夢幻泡影」等。如是等文遍在大",
    "T37n1754_001:0281b08": "藏，不復盡舉。若離諸法而談妙理，即墮偏邪，",
    "T37n1754_001:0281b09": "去道全遠。《淨名》云「譬如造立宮殿，若依空地，",
    "T37n1754_001:0281b10": "隨意無礙；若依虛空，終不能成。諸佛說法常",
    "T37n1754_001:0281b11": "依二諦，不壞假名而說諸法實相。」聖量若此，",
    "T37n1754_001:0281b12": "正理坦然，必欲進修，深須研覈。三、辨觀法",
    "T37n1754_001:0281b13": "不同。一代時教所明觀法，略為五例：一、總",
    "T37n1754_001:0281b14": "觀諸法，如經「觀一切法空」等。二、別觀自心，如",
    "T37n1754_001:0281b15": "止觀還源觀、法界觀、淨心觀等。三、或但觀色，經",
    "T37n1754_001:0281b16": "云「觀身實相，觀佛亦然」，及不淨白骨等。四、兼",
    "T37n1754_001:0281b17": "觀色心，經云「照見五蘊空」，十二入、十八界、數息",
    "T37n1754_001:0281b18": "等。五、對觀勝境，即如諸經觀佛菩薩等。今此",
    "T37n1754_001:0281b19": "觀經，即當第五。就觀勝境，復有五別：一、觀佛",
    "T37n1754_001:0281b20": "相海，即觀諸佛三十二相也。二、觀普賢行法，",
    "T37n1754_001:0281b21": "即觀六牙白象菩薩身相也。三、觀藥王藥上，",
    "T37n1754_001:0281b22": "即觀二菩薩行願色相也。四、觀彌勒上生，即",
    "T37n1754_001:0281b23": "觀兜率天宮求生內院也。五、即今經觀彌陀",
    "T37n1754_001:0281b24": "依正求生淨土也。上三滅業破障，下二忻願",
    "T37n1754_001:0281b25": "求生。又下二中，第四是娑婆天界，第五即極",
    "T37n1754_001:0281b26": "樂淨方。然此方入道要在觀心，淨土往生義",
    "T37n1754_001:0281b27": "須想佛。今舉此方觀心一種，對校今經，略為",
    "T37n1754_001:0281b28": "六別：一、觀心則攝想歸心，今經則送心他境。",
    "T37n1754_001:0281b29": "經云「一心繫念諦觀彼佛」，天台疏云「落日懸鞁，用標送想之方」。二、觀心不局四儀，此",
    "T37n1754_001:0281c01": "經則要須正坐義通餘儀。三、觀心則不拘方所，此經",
    "T37n1754_001:0281c02": "則定須西向。四、觀心則不簡餘時，此經則須",
    "T37n1754_001:0281c03": "除便、食觀佛經云「除便轉時」，地觀云「唯除食時」等。五、觀心則斷惑證理，",
    "T37n1754_001:0281c04": "此經則成業感生。六、觀心則魔業發現，此經",
    "T37n1754_001:0281c05": "則聖德護持。略明六異，則知淨土觀門逈然天",
    "T37n1754_001:0281c06": "別。問：今十六觀可名觀心否？答：若乃達境唯",
    "T37n1754_001:0281c07": "心，則彼彌陀身土孰非心乎？但恐反求本陰、",
    "T37n1754_001:0281c08": "局認點靈，則盡屬他經，非今正觀矣。問：或謂",
    "T37n1754_001:0281c09": "佛法太高、眾生法太廣，唯觀心為要；今經觀",
    "T37n1754_001:0281c10": "佛，豈不相違？答：觀法被機，各有所主。若此方",
    "T37n1754_001:0281c11": "入道斷惑證真，則觀心至要。若往生淨土修",
    "T37n1754_001:0281c12": "因感報，則觀佛最優。彼明斷證，正取觀心，故",
    "T37n1754_001:0281c13": "有此語，非謂生佛二法永不通觀。觀佛三昧",
    "T37n1754_001:0281c14": "皆被未來，義非徒設。問：心佛無差，上乘了義。",
    "T37n1754_001:0281c15": "今明觀法，何必強分？答：理本雖融，行相宜別。",
    "T37n1754_001:0281c16": "將使造修有託，必須境智相應。古德有言「觀",
    "T37n1754_001:0281c17": "佛有二：一者自心三昧所見佛、二者西方從",
    "T37n1754_001:0281c18": "因感果佛。」諸經觀心，即觀自心所見佛也；今",
    "T37n1754_001:0281c19": "十六觀，正觀西方感果佛也。據此兩分，求無",
    "T37n1754_001:0281c20": "疑濫，故天台《十疑論》云「凡求生者，希心起想，",
    "T37n1754_001:0281c21": "緣阿彌陀佛相好光明。又觀彼土七寶莊嚴，",
    "T37n1754_001:0281c22": "備如無量壽十六觀」等。今經觀佛，斯為明據。",
    "T37n1754_001:0281c23": "問曰：經云「若以色見我、以音聲求我，是人行邪",
    "T37n1754_001:0281c24": "道，不能見如來。」今觀佛境，豈非色見聲求耶？",
    "T37n1754_001:0281c25": "答曰：三十二相猶皎月落於百川，四辨八音",
    "T37n1754_001:0281c26": "若清響發於幽谷。然有披潭捉月、入谷尋聲，",
    "T37n1754_001:0281c27": "不了性空，故不見佛。達士不爾，了色非色，何",
    "T37n1754_001:0281c28": "妨端想於聖容；達聲非聲，豈礙側聞於妙法。",
    "T37n1754_001:0281c29": "故《華嚴》云「色相不是佛，音聲亦復然。亦不離",
    "T37n1754_001:0282a01": "色聲，見佛神通力。」覿茲妙論，寧復疑乎？",
    "T37n1754_001:0282a02": "四、料簡異同，二：初、簡身土通局；二、辨古今廢",
    "T37n1754_001:0282a03": "立。初、簡身土通局，二：初、明佛身；二、明佛土。",
    "T37n1754_001:0282a04": "初、明佛身。佛身多種，經論所出隨宜不定。",
    "T37n1754_001:0282a05": "今準天台戒疏且明四身：一謂法身、二謂真",
    "T37n1754_001:0282a06": "應二身、三謂法報應三身、四謂法報應化四身。",
    "T37n1754_001:0282a07": "彼云「毘盧遍耀，正法為身。舍那行滿，報果為",
    "T37n1754_001:0282a08": "身。釋迦應跡，感赴為身。隨緣不定，變化為身。",
    "T37n1754_001:0282a09": "一切諸佛，皆具四身。」今彌陀身者，經云「諸佛",
    "T37n1754_001:0282a10": "如來是法界身」，即法報也。「六十萬億那由他」，",
    "T37n1754_001:0282a11": "即淨土應身也。「或現大身滿虛空中、或現小",
    "T37n1754_001:0282a12": "身丈六八尺」及「圓光中恒沙化佛」，又云「無量",
    "T37n1754_001:0282a13": "壽佛化身無數」以至「白鶴孔雀、鳧雁鴛鴦等，皆",
    "T37n1754_001:0282a14": "是彌陀變化所作」，此等皆化身。然此應化，合",
    "T37n1754_001:0282a15": "則為三、開則成四。當知西方彌陀果德之身，",
    "T37n1754_001:0282a16": "即是法身、即是報身、即是應化，佛身一體非一",
    "T37n1754_001:0282a17": "非異，隨召皆得。若乃從本垂跡，則一身為無",
    "T37n1754_001:0282a18": "數身；至於攝末歸本，則無數身還歸一身。《華",
    "T37n1754_001:0282a19": "嚴》云「一切諸佛身，即是一法身」，即其義也。遠",
    "T37n1754_001:0282a20": "師疏云「然佛壽命有真有應，真無有盡、應有",
    "T37n1754_001:0282a21": "短長，《觀音受記經》云『阿彌陀佛壽雖無量，當",
    "T37n1754_001:0282a22": "有終極。般涅槃後，觀音補處，號普光功德山王』，",
    "T37n1754_001:0282a23": "據此定知是應。」《十疑論》云「有滿凡夫，隨分得",
    "T37n1754_001:0282a24": "見佛身麁相」，謂應佛也。「菩薩見微細相」，謂報",
    "T37n1754_001:0282a25": "佛也。故知報應由機，佛身何定？如水中月隨",
    "T37n1754_001:0282a26": "器不同，器大則影全、器小則影缺，全缺在器",
    "T37n1754_001:0282a27": "而影無展縮；水澄則影存、水濁則影亡，存亡",
    "T37n1754_001:0282a28": "在水而影無去來。以喻身壽，無不通曉。故《涅",
    "T37n1754_001:0282a29": "槃》云「佛告純陀：『汝今不應思惟諸佛長壽短",
    "T37n1754_001:0282b01": "壽。一切諸法皆如幻相，如來在中以方便力",
    "T37n1754_001:0282b02": "無所染著。』」等。又《華嚴》云「如來法身藏，普入世",
    "T37n1754_001:0282b03": "間中，雖在於世間，於世無所著。譬如清淨水，",
    "T37n1754_001:0282b04": "影像無去來。法身遍世間，當知亦如是。」又云",
    "T37n1754_001:0282b05": "「譬如工幻師，示現種種事，其來無所從，去亦",
    "T37n1754_001:0282b06": "無所至。幻性非有量，亦復非無量，於彼大眾",
    "T37n1754_001:0282b07": "中，示現量無量。以此寂定心，修習諸善根，出",
    "T37n1754_001:0282b08": "生一切佛，非量非無量。有量及無量，皆悉是",
    "T37n1754_001:0282b09": "妄相，了達一切趣，不著量無量。」準知佛身體",
    "T37n1754_001:0282b10": "量叵得，尚非言思所及，豈容擬議於其間哉？",
    "T37n1754_001:0282b11": "二、明佛土，又二：初、正明；二、揀濫。初、正明。",
    "T37n1754_001:0282b12": "諸佛國土其數無量，如《華嚴》云「不可說不可",
    "T37n1754_001:0282b13": "說佛剎微塵數世界」，又如《法華》云「譬如三千",
    "T37n1754_001:0282b14": "大千世界摩以為墨，過於東方千國土乃下",
    "T37n1754_001:0282b15": "一點，如是展轉盡地種墨」等，又如《彌陀經》「十",
    "T37n1754_001:0282b16": "方各有恒河沙數諸佛國土」。是知佛土何有",
    "T37n1754_001:0282b17": "窮盡？舉要言之，不出二種：一者法性土。《圓覺》",
    "T37n1754_001:0282b18": "云「眾生、佛土同一法性」，《普賢觀經》云「毘虛遮",
    "T37n1754_001:0282b19": "那遍一切處，其佛住處名常寂光」。常住法性",
    "T37n1754_001:0282b20": "諸佛如來，所遊住處強名為土，實非土也，此謂",
    "T37n1754_001:0282b21": "唯心淨土。舉足道場，非淨非穢而不妨淨穢、",
    "T37n1754_001:0282b22": "無去無來而不礙去來。慈雲云「十方淨穢，卷",
    "T37n1754_001:0282b23": "懷同在於剎那；三際往來，足跡未移於一念。",
    "T37n1754_001:0282b24": "眾生迷而不失，雖日用而不知；諸佛證而無",
    "T37n1754_001:0282b25": "得，故乘權而起用。」此唯妙覺果人所居。《仁王",
    "T37n1754_001:0282b26": "般若》云「唯佛一人居淨土」，即此土也。二、應化",
    "T37n1754_001:0282b27": "土。微塵佛剎若淨若穢，皆是諸佛隨機應現",
    "T37n1754_001:0282b28": "攝化眾生。應諸菩薩則有實報土，《仁王》云「三",
    "T37n1754_001:0282b29": "賢十聖住果報」是也。應諸二乘則有方便土，",
    "T37n1754_001:0282c01": "《智論》云「三界外有淨土，聲聞辟支出生其中",
    "T37n1754_001:0282c02": "受法性身，非分段生」是也。應諸凡聖則有同",
    "T37n1754_001:0282c03": "居土。同居有二：一、同居穢土；二、同居淨土。釋",
    "T37n1754_001:0282c04": "迦現居穢土，非無淨土；彌陀示居淨土，非無",
    "T37n1754_001:0282c05": "穢土。然同居穢土，聖則大小三乘、凡通善惡",
    "T37n1754_001:0282c06": "六趣。同居淨土，聖則純一大乘、凡但人天。兩",
    "T37n1754_001:0282c07": "報土明諸土各赴機緣，法性是所依、應化為",
    "T37n1754_001:0282c08": "能依。《首楞嚴》云「空生大覺中，如海一漚發。有",
    "T37n1754_001:0282c09": "漏微塵國，皆依空所生。」大覺即法性土也，微",
    "T37n1754_001:0282c10": "塵國即應化土也。應化依虛空，虛空依法性，",
    "T37n1754_001:0282c11": "能所本末思之可見。今經所明即是彌陀所",
    "T37n1754_001:0282c12": "取同居淨土。又復西方有河沙淨土，果佛有",
    "T37n1754_001:0282c13": "同居彌陀。今須定指往昔法藏發願修成極",
    "T37n1754_001:0282c14": "樂淨土，彌陀果佛光臺現土，其致在茲。二、",
    "T37n1754_001:0282c15": "揀濫。諸經所說淨土多種、名字相濫，故須辨",
    "T37n1754_001:0282c16": "示。且如心淨土淨之言，人雖引用，不知本末。",
    "T37n1754_001:0282c17": "此言本出《維摩經》，彼說菩薩取淨土法。以諸",
    "T37n1754_001:0282c18": "佛淨土必假十方眾生同業共成，故歷劫化",
    "T37n1754_001:0282c19": "他令修善業，攬彼淨業以成其土。故彼經云",
    "T37n1754_001:0282c20": "「菩薩隨所化眾生而取佛土。當知直心是菩",
    "T37n1754_001:0282c21": "薩淨土，菩薩成佛時，不謟眾生來生其國。乃",
    "T37n1754_001:0282c22": "至十善是菩薩淨土，菩薩成佛時，十善眾生",
    "T37n1754_001:0282c23": "來生其國。」乃至云「若菩薩欲得淨土，當淨其",
    "T37n1754_001:0282c24": "心，隨其心淨則佛土淨。」彼文甚廣，不復具引。",
    "T37n1754_001:0282c25": "《金光明》云「願我來世得此殊異功德淨土，如佛",
    "T37n1754_001:0282c26": "世尊。」《法華經》云「教諸千億眾，令住大乘法而",
    "T37n1754_001:0282c27": "自淨佛土。」又云「少欲厭生死，實自淨佛土。」《淨",
    "T37n1754_001:0282c28": "名》云「常修淨土，教化諸眾生。」此等皆明菩薩",
    "T37n1754_001:0282c29": "取土法也。又《淨名經》「螺髻梵王語舍利弗：『我",
    "T37n1754_001:0283a01": "見釋迦佛土清淨如自在天宮。』佛以足指按",
    "T37n1754_001:0283a02": "地，大千世界百千珍寶嚴飾，如寶莊嚴佛淨",
    "T37n1754_001:0283a03": "土。」乃至云「我佛國土，常淨若此。」又《涅槃經》佛",
    "T37n1754_001:0283a04": "臨涅槃，娑羅林間變成淨土。經云「爾時大千",
    "T37n1754_001:0283a05": "世界以佛神力故，地皆柔軟，眾寶莊嚴，猶如",
    "T37n1754_001:0283a06": "西方無量壽佛極樂世界。」又如今經光臺所",
    "T37n1754_001:0283a07": "現極樂淨土，及結益中眾見彼國，此等皆是",
    "T37n1754_001:0283a08": "如來神力現起，所謂於一毛端現寶王剎是",
    "T37n1754_001:0283a09": "也。《仁王般若》云「唯佛一人居淨土」，《圓覺經》云",
    "T37n1754_001:0283a10": "「眾生國土同一法性，地獄天宮皆為淨土」。此",
    "T37n1754_001:0283a11": "皆法性理土，所謂寂光土也。《法華》云「眾生見",
    "T37n1754_001:0283a12": "劫盡，大火所燒時，我淨土不毀。」此即釋迦果",
    "T37n1754_001:0283a13": "報土也。上引諸經所談淨土，皆非今經彌陀",
    "T37n1754_001:0283a14": "極樂淨土。諸經論中此類極多，準前簡判則",
    "T37n1754_001:0283a15": "無濫矣。二、辨古今廢立，分五：初、明福觀；二、",
    "T37n1754_001:0283a16": "辨定散；三、示地位；四、解魔說；五、指濫傳。初、明",
    "T37n1754_001:0283a17": "福觀。下經韋提請云「唯願世尊教我思惟教",
    "T37n1754_001:0283a18": "我正受」，古疏以三福答思惟、十六觀答正受。",
    "T37n1754_001:0283a19": "善導《玄義》云「諸師將思惟合三福、正受合十六",
    "T37n1754_001:0283a20": "觀。今謂不然，《華嚴經》說『思惟正受但是三昧",
    "T37n1754_001:0283a21": "異名』。」韋提前請但云「教我觀於清淨業處」，即",
    "T37n1754_001:0283a22": "知思惟正受秖是請觀耳。觀前方便故曰思",
    "T37n1754_001:0283a23": "惟，正觀成就故名正受。但修觀之人須修福",
    "T37n1754_001:0283a24": "業助成觀智，故先明三福後出觀行。三福如",
    "T37n1754_001:0283a25": "寶貨，觀智如船桅，是則事理相資、福智雙運。",
    "T37n1754_001:0283a26": "安有修觀兀然端坐，不事師親、不持歸戒、不",
    "T37n1754_001:0283a27": "誦大乘耶？故須眾善輔成正觀，單輪隻翼何",
    "T37n1754_001:0283a28": "有所至哉？至後釋文，更為委辨。二、辨定散。",
    "T37n1754_001:0283a29": "善導《玄義》云「前十三觀為定善，後三福九品",
    "T37n1754_001:0283b01": "對前三福為散善。今謂不然，若如所判即應",
    "T37n1754_001:0283b02": "止有十三觀，那名十六觀耶？況下九品，上品",
    "T37n1754_001:0283b03": "結云是名上輩生想，名第十四觀。中下亦然。",
    "T37n1754_001:0283b04": "何得後三獨名散善？止用此求，不攻自破。」依",
    "T37n1754_001:0283b05": "法不依人，涅槃極誡。至後九品，當更辨之。",
    "T37n1754_001:0283b06": "三、明地位。準《玄義》云「古來諸師皆用大乘三",
    "T37n1754_001:0283b07": "賢十聖對上三品，小乘兩凡四果對中三品，",
    "T37n1754_001:0283b08": "大乘始學凡夫隨過輕重對下三品。」彼文委",
    "T37n1754_001:0283b09": "破，不復具引。今謂準下九品生彼土已方論",
    "T37n1754_001:0283b10": "地位，可如諸師。又據經文，此土求生並是凡",
    "T37n1754_001:0283b11": "夫，須依《玄義》，彼引十段經文為證，可驗昔非。",
    "T37n1754_001:0283b12": "經云「我今為汝廣說眾譬，亦令未來世一切凡",
    "T37n1754_001:0283b13": "夫欲修淨業者得生西方」，一證也。又云「如來",
    "T37n1754_001:0283b14": "今者為未來眾生為煩惱賊之所害者說清淨",
    "T37n1754_001:0283b15": "業」，二證也。又云「如來今者教韋提希未來眾",
    "T37n1754_001:0283b16": "生觀於西方極樂世界」，三證也。又云「韋提白",
    "T37n1754_001:0283b17": "佛言：因佛力見彼國土。若佛滅後，諸眾生等濁",
    "T37n1754_001:0283b18": "惡不善五苦所逼，云何當見彼佛國土」，四證",
    "T37n1754_001:0283b19": "也。又云「汝及眾生應當專心乃至自非生盲",
    "T37n1754_001:0283b20": "有目之徒皆見日沒」，五證也。又云「佛告阿難：",
    "T37n1754_001:0283b21": "汝持佛語，為未來世一切大眾欲脫苦者，說是",
    "T37n1754_001:0283b22": "觀地法」，六證也。又云「韋提白佛：我今因佛力",
    "T37n1754_001:0283b23": "故得見彼佛及二菩薩。未來眾生當云何觀」，七",
    "T37n1754_001:0283b24": "證也。又云「佛告韋提希：及汝眾生欲觀彼佛",
    "T37n1754_001:0283b25": "當起想念」等，八證也。又云「諸佛如來是法界",
    "T37n1754_001:0283b26": "身，入一切眾生心想中，是故汝等心想佛時」，九",
    "T37n1754_001:0283b27": "證也。又如九品中一一皆言「若有眾生」等，十",
    "T37n1754_001:0283b28": "證也。上來十段，證明如來說十六觀，止為常",
    "T37n1754_001:0283b29": "沒眾生，不于大小賢聖人也上並《玄義》中文。詳此十文，",
    "T37n1754_001:0283c01": "一二四五其文最要，則知此典專被濁世具",
    "T37n1754_001:0283c02": "縛凡夫，逮至彼方始論斷證耳。四、解魔說。",
    "T37n1754_001:0283c03": "或謂修西方淨業，臨終感相皆是魔者，斯由",
    "T37n1754_001:0283c04": "未披教典、不樂修持，喜以邪言障他正信，為",
    "T37n1754_001:0283c05": "害不淺，故須辨之。且魔有四種：一五陰魔、二",
    "T37n1754_001:0283c06": "煩惱魔、三死魔、四天魔。上之三魔是汝身心，",
    "T37n1754_001:0283c07": "唯有天魔居欲界天，乃是大權退惡進善，有",
    "T37n1754_001:0283c08": "大功行方可動之。凡夫修道，內心不正必遭",
    "T37n1754_001:0283c09": "魔擾，若心真實魔無能為，是知魔自汝，非他",
    "T37n1754_001:0283c10": "所致。如世妖治媚惑於人，端心正色必不能",
    "T37n1754_001:0283c11": "近，縱情顧盻定遭所惑。今引眾說，以絕群疑。",
    "T37n1754_001:0283c12": "一云：大光明中決無魔事，猶如白晝姦盜難",
    "T37n1754_001:0283c13": "成。一云：此土觀心，反觀本陰多發魔事；今觀",
    "T37n1754_001:0283c14": "彌陀果德真實境界，故無魔事。一云：念佛之",
    "T37n1754_001:0283c15": "人皆為一切諸佛之所護念，既為佛護，安得",
    "T37n1754_001:0283c16": "有魔？一云：修淨業人必發魔者，佛須指破，如",
    "T37n1754_001:0283c17": "《般若》、《楞嚴》等。佛若不指，則誤眾生墮於魔網。",
    "T37n1754_001:0283c18": "今淨土諸經並不言魔，即知此法無魔明矣。",
    "T37n1754_001:0283c19": "山陰慶文法師《正信法門》辨之甚詳，今為具",
    "T37n1754_001:0283c20": "引。彼問曰：或有人云「臨終見佛菩薩放光持",
    "T37n1754_001:0283c21": "臺、天樂異香來迎往生，並是魔事。」此說如何？",
    "T37n1754_001:0283c22": "答曰：有依《首楞嚴經》修習三昧，或發動陰魔。",
    "T37n1754_001:0283c23": "有依《摩訶衍論》修習三昧，或發動外魔謂天魔也。有",
    "T37n1754_001:0283c24": "依《止觀論》修習三昧，或發動時魅。此等並是",
    "T37n1754_001:0283c25": "修禪定人約其自力，先有魔種被定擊發，故",
    "T37n1754_001:0283c26": "現此事。儻能明識，各用對治即能除遣；若作",
    "T37n1754_001:0283c27": "聖解，皆被魔障上明此方入道則發魔事。今約所修念佛三昧，",
    "T37n1754_001:0283c28": "乃憑佛力，如近帝王無敢干犯。蓋由阿彌陀",
    "T37n1754_001:0283c29": "佛有大慈悲力、大誓願力、大智慧力、大三昧力、",
    "T37n1754_001:0284a01": "大威神力、大摧邪力、大降魔力、天眼遠見力、天",
    "T37n1754_001:0284a02": "耳遙聞力、他心徹鑒力、光明遍照攝取眾生",
    "T37n1754_001:0284a03": "力。有如是等不可思議功德之力，豈不能護",
    "T37n1754_001:0284a04": "持念佛之人至臨終時令無障礙耶？若不為護",
    "T37n1754_001:0284a05": "持者，則慈悲力何在？若不能除魔障者，智慧",
    "T37n1754_001:0284a06": "力、三昧力、威神力、摧邪力、除魔力復何在耶？",
    "T37n1754_001:0284a07": "若不能鑒察被魔為障者，天眼遠見力、天耳遙",
    "T37n1754_001:0284a08": "聞力、他心徹鑒力復何在耶？經云「阿彌陀佛",
    "T37n1754_001:0284a09": "相好光明遍照十方世界，念佛眾生攝取不捨」，",
    "T37n1754_001:0284a10": "若謂念佛臨終被魔障者，光明遍照攝取眾生",
    "T37n1754_001:0284a11": "力復何在耶？況念佛人臨終感相，出自眾經，",
    "T37n1754_001:0284a12": "皆是佛言，何得貶為魔障乎？今為決破邪疑，",
    "T37n1754_001:0284a13": "當生正信已上彼文。又《楞嚴》云「禪定心中見盧舍那",
    "T37n1754_001:0284a14": "踞天光臺，十佛圍繞」等，此名心魂靈悟所染。",
    "T37n1754_001:0284a15": "心光研明照諸世界，暫得如是，非為聖證。《資",
    "T37n1754_001:0284a16": "中疏》曰「若修念佛三昧斯境現前，與修多羅合，",
    "T37n1754_001:0284a17": "名為正相。若修餘觀，設見佛形亦不為正，以",
    "T37n1754_001:0284a18": "心境不相應故。況觀真如，不取諸相而有所",
    "T37n1754_001:0284a19": "著，豈非魔耶？」《資中》棟判極為精當，仍具引前",
    "T37n1754_001:0284a20": "諸說永除疑障。五、指濫傳。淨土教法起自",
    "T37n1754_001:0284a21": "古晉廬山白蓮社，自後善導、懷感、慧日、少康",
    "T37n1754_001:0284a22": "諸名賢，逮至今朝前代禪講宗師亦多弘唱，",
    "T37n1754_001:0284a23": "唯天竺慈雲法師精窮教理盛振一時，出大",
    "T37n1754_001:0284a24": "小彌陀懺儀、往生傳、正信偈、念佛三昧詩，並諸",
    "T37n1754_001:0284a25": "圖𭘻見行于世，自後鮮能繼者。時移事變、相",
    "T37n1754_001:0284a26": "承訛濫，斯法幾息；縱曾聽習，臆說最多。苟不",
    "T37n1754_001:0284a27": "辨明，恐誤來學。略引數事，識者詳之。此方儒",
    "T37n1754_001:0284a28": "典亦說西方，如《周書異記》說佛生時瑞氣浮",
    "T37n1754_001:0284a29": "空。太史蘇由奏曰：有大聖人生在西方，一千",
    "T37n1754_001:0284b01": "年後聲教被此。後佛滅時，白虹十二道南北",
    "T37n1754_001:0284b02": "通貫。太史扈多奏曰：西方大聖人入滅之兆。",
    "T37n1754_001:0284b03": "又《列子》云昔商太宰嚭問孔子執為聖人？孔",
    "T37n1754_001:0284b04": "子對曰：西方有聖者焉。不治而不亂、不言而",
    "T37n1754_001:0284b05": "自信、不化而自行等。《文中子》曰佛法西方之",
    "T37n1754_001:0284b06": "教，中國則泥。以至後世儒者多以佛教為西",
    "T37n1754_001:0284b07": "方者，乃此土西天竺國，非今經所謂西方也。",
    "T37n1754_001:0284b08": "試略言之。夫一日月、一須彌、一四天下，名一",
    "T37n1754_001:0284b09": "世界。如此一千世界，名小千界；一千小千，名",
    "T37n1754_001:0284b10": "中千界；一千中千，名大千界。此釋迦一化之",
    "T37n1754_001:0284b11": "境。今此南閻浮提，乃一世界中一洲耳。此土",
    "T37n1754_001:0284b12": "神州，又州中一隅耳。五天竺國，當閻浮之中，",
    "T37n1754_001:0284b13": "神州在彼東南，以此望彼故號西方。若論彌",
    "T37n1754_001:0284b14": "陀淨土，出大千界外復過十萬臆剎。智者云",
    "T37n1754_001:0284b15": "「西方淨土出過三界」，即知與此閻浮西竺近",
    "T37n1754_001:0284b16": "遠天別，安可濫同？竊觀古今不信淨土，其障",
    "T37n1754_001:0284b17": "有二：一為他障、二即自障。言他障者，謂世傳",
    "T37n1754_001:0284b18": "異說，不辨是非，故於佛言反不信受。略列數",
    "T37n1754_001:0284b19": "條，餘非可盡。如《僧傳》「慧布云：方土雖淨，非吾",
    "T37n1754_001:0284b20": "所願。若使十劫蓮華中受樂，不如三途極苦",
    "T37n1754_001:0284b21": "處救眾生也。」今謂得忍菩薩可容此說，若未",
    "T37n1754_001:0284b22": "得忍，自不能救，焉能救他？《智度論》云「具縛凡",
    "T37n1754_001:0284b23": "夫有大慈救眾生者，無有是處」，委如《十疑論》",
    "T37n1754_001:0284b24": "第一疑中所破。有人云：心若清淨，即是自性",
    "T37n1754_001:0284b25": "西方，何必求生他方淨土？今謂非無此理，斯",
    "T37n1754_001:0284b26": "乃教中法性理土，而非今經所明也。然具縛",
    "T37n1754_001:0284b27": "凡夫未登忍地，假令頓悟自心，孰能恒守清",
    "T37n1754_001:0284b28": "淨？法雖高妙，不攝群機，但有虛言，何由造入？",
    "T37n1754_001:0284b29": "又云：西方去此十萬八千里。此亦誤以四竺",
    "T37n1754_001:0284c01": "為西方也。經云「從此西方過十萬億佛土，有",
    "T37n1754_001:0284c02": "世界名曰極樂」，豈止十萬八千乎？略指一端，",
    "T37n1754_001:0284c03": "諸餘不足議也。有人云：此十六觀唯被下根",
    "T37n1754_001:0284c04": "耳。今謂此經乃圓頓上乘成佛之法，「是心是",
    "T37n1754_001:0284c05": "佛」出自今經，韋提一聞即破無明得無生忍，",
    "T37n1754_001:0284c06": "五百侍女發菩提心，豈皆下根耶？又云：念佛",
    "T37n1754_001:0284c07": "人臨終感佛菩薩來迎，皆是自心業現，實無",
    "T37n1754_001:0284c08": "他方佛來。今詳此說乃有多失：一則不信佛",
    "T37n1754_001:0284c09": "語，觀經九品臨終感相皆佛說故。二、不修佛",
    "T37n1754_001:0284c10": "力，諸佛菩薩慈悲誓願拔苦與樂不遺物故。",
    "T37n1754_001:0284c11": "三、不信佛體，佛與眾生體性平等，有感必應。",
    "T37n1754_001:0284c12": "佛若無應，三身不備則非佛故。此三不信，孰",
    "T37n1754_001:0284c13": "可信耶？又有人云：莫學愚人求生淨土。今謂",
    "T37n1754_001:0284c14": "《無量壽經》說十方諸菩薩皆願往生淨土，況",
    "T37n1754_001:0284c15": "普賢行願、勢至圓通皆願往生淨土。補處不",
    "T37n1754_001:0284c16": "退諸上善人，豈皆愚人耶？又僧傳所敘古晉",
    "T37n1754_001:0284c17": "高僧生、融、持、遠，南岳天台、廬山十八賢，皆修此",
    "T37n1754_001:0284c18": "法，豈亦愚人耶？汝今滯著三界、耽戀五濁，甘",
    "T37n1754_001:0284c19": "受眾苦、無思出離，反是智人，一何顛倒？假令",
    "T37n1754_001:0284c20": "自得忍力，樂住三界度生，那發此言障他修",
    "T37n1754_001:0284c21": "習？又云：求生淨土念佛修觀，皆是執著取相，",
    "T37n1754_001:0284c22": "殊非超越之法。今謂著與不著、取與不取，在",
    "T37n1754_001:0284c23": "人心智所見明昧，豈得凡見修持例皆著相？於",
    "T37n1754_001:0284c24": "恣不撿盡是通人？且佛言不著相者，蓋令不",
    "T37n1754_001:0284c25": "著我人眾生壽者等相、不住所修法相，遣除人",
    "T37n1754_001:0284c26": "法二執，即達人法二空。何甞以繫念進修而",
    "T37n1754_001:0284c27": "為著相乎？且世人爭競我人、衒耀權勢，耽荒",
    "T37n1754_001:0284c28": "聲色、奔逐利名，聚斂財穀、繫戀妻拏，此等諸",
    "T37n1754_001:0284c29": "相無始愛纏，佛勸遠離，反更深著；念佛三昧",
    "T37n1754_001:0285a01": "無始未經，佛勸修習，反疑著相。眾生迷倒一",
    "T37n1754_001:0285a02": "至於此。今謂若修念佛三昧，定非著相。何以",
    "T37n1754_001:0285a03": "然耶？佛身無相，有何可著？故《智論》云「植佛福",
    "T37n1754_001:0285a04": "田者，謂慧心堅著也。隨以香華供養，至佛無",
    "T37n1754_001:0285a05": "盡。」龍樹論師豈不解般若？而言堅著者豈亦",
    "T37n1754_001:0285a06": "著相耶？夫般若空法，元為修六度者令不住",
    "T37n1754_001:0285a07": "相。六度不修，般若焉用？真得道者達修無修、",
    "T37n1754_001:0285a08": "了念無念，所謂終日修而未始修、終日念而",
    "T37n1754_001:0285a09": "未甞念。《金剛般若》云「無我人眾生壽者，修一",
    "T37n1754_001:0285a10": "切善法，則得阿耨菩提。」故知了達之士何甞",
    "T37n1754_001:0285a11": "不修善耶？又有說云：臨命終時若見幢幡蓮",
    "T37n1754_001:0285a12": "華等境界現前，並不得去。今謂臨終境現自",
    "T37n1754_001:0285a13": "有正念善業所感，亦有邪心造惡所招，豈得",
    "T37n1754_001:0285a14": "一槩斥為魔事？況惡相既現任運業牽，豈由",
    "T37n1754_001:0285a15": "汝意願去不去？如人造業合墮三途，臨終惡",
    "T37n1754_001:0285a16": "現，何由不去？故知謬傳，不足取信。有人發願",
    "T37n1754_001:0285a17": "云：願從今生至成正覺未得道前，身無橫病",
    "T37n1754_001:0285a18": "壽不中夭，正命盡時不見惡相，長得人身聰",
    "T37n1754_001:0285a19": "明正直，不生惡國不值惡王，乃至所生之處",
    "T37n1754_001:0285a20": "值佛聞法、童真出家、為僧和合。今謂若生淨",
    "T37n1754_001:0285a21": "土，則無橫病夭壽、惡國惡王之患，任運常值",
    "T37n1754_001:0285a22": "三寶出家為僧。祇由不知淨土，故有此願。亦",
    "T37n1754_001:0285a23": "猶陳除陵願云：願即還人中不高不下處託",
    "T37n1754_001:0285a24": "生等。彼乃儒流，不在言責。禪講宗師率多此",
    "T37n1754_001:0285a25": "見，皆言但願後世不失男子出家學道。甞試",
    "T37n1754_001:0285a26": "語曰：汝今已得男子出家，秖合便求出離。何",
    "T37n1754_001:0285a27": "乃復求男子再願出家，略無勝進乎？二、自障",
    "T37n1754_001:0285a28": "者，略說六種。一云：淨土難生，吾無力量非敢",
    "T37n1754_001:0285a29": "過望，但不失人身足矣。一云：吾毀戒破齊惡",
    "T37n1754_001:0285b01": "業深重，西方淨土何由可生？一云：佛說西方，",
    "T37n1754_001:0285b02": "權誘眾生且念為善，皆無其實。見修淨業反",
    "T37n1754_001:0285b03": "生嗤笑。一云：聰明利智直悟己心，任己所為",
    "T37n1754_001:0285b04": "無非合道，豈同下士念佛修行耶？一云：凡人",
    "T37n1754_001:0285b05": "之生血氣所聚假名為身，及乎死去百骸潰",
    "T37n1754_001:0285b06": "散一切歸空。何有淨土是可生耶？一云：臨終作",
    "T37n1754_001:0285b07": "想奪彼胎陰，剎那換報不歷胞胎。今謂色心",
    "T37n1754_001:0285b08": "報法宿業所成，安有我神能奪他報？竊恐識",
    "T37n1754_001:0285b09": "神靈妙先托彼胎，報謝趣生即非他陰。假令",
    "T37n1754_001:0285b10": "可奪，作想勞神求入胞胎，未知何意？違出家",
    "T37n1754_001:0285b11": "志、背解脫門。而況我佛大慈開示淨土，慇懃",
    "T37n1754_001:0285b12": "觀囑遍諸大乘，目見耳聞特生疑謗，自甘沈",
    "T37n1754_001:0285b13": "弱不慕超昇，如來說為可憐愍者。良由不知",
    "T37n1754_001:0285b14": "此法特異常途，不擇賢愚、不簡緇素，不論修",
    "T37n1754_001:0285b15": "行久近、不問造罪重輕，但令決定信心，即是",
    "T37n1754_001:0285b16": "往生因種。慈雲法師云「唯安養淨業捷直可",
    "T37n1754_001:0285b17": "修。若有四眾欲得速破無明、永滅五逆十惡",
    "T37n1754_001:0285b18": "重輕等罪、當修此法。欲得大小戒體還復清",
    "T37n1754_001:0285b19": "淨、得念佛三昧成就菩薩諸波羅蜜，當學此",
    "T37n1754_001:0285b20": "法。欲得臨終離諸怖畏自心安快，眾聖現前",
    "T37n1754_001:0285b21": "授手接引，初離塵勞便至不退，不歷長劫即",
    "T37n1754_001:0285b22": "得無生，當修此法」等。古賢法語能無從乎？已",
    "T37n1754_001:0285b23": "上五門略標綱要，自餘不盡委在釋文。按《開",
    "T37n1754_001:0285b24": "元藏錄》，此經凡有兩譯，前本已亡，今本乃疆",
    "T37n1754_001:0285b25": "良耶舍譯。《僧傳》云「疆良耶舍，此云時稱，西域",
    "T37n1754_001:0285b26": "人。性剛直、寡嗜欲，善通三藏。宋元嘉初達",
    "T37n1754_001:0285b27": "于京邑。文帝深加歎異，勅止鍾山道林精舍。",
    "T37n1754_001:0285b28": "僧含請譯此經，並觀藥王藥上經，含即筆受。",
    "T37n1754_001:0285b29": "後遊岷蜀，還卒江陵。」又前代解釋凡有數家，",
    "T37n1754_001:0285c01": "隋朝慧遠法師、天台智者大師皆有章疏，唐",
    "T37n1754_001:0285c02": "善導和尚亦立玄義並行於世，而各尚宗風、",
    "T37n1754_001:0285c03": "互形廢立，故今所釋擇善從之，必有差訛不",
    "T37n1754_001:0285c04": "無紀正。",
    "T37n1754_001:0285c05": "觀無量壽佛經義疏卷上終"
}