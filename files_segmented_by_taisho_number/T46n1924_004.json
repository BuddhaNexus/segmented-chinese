{
    "T46n1924_004:0659a17": "大乘止觀法門卷第四",
    "T46n1924_004:0659a19": "南嶽思大禪師曲授心要",
    "T46n1924_004:0659a20": "第二依他性中止觀門者。謂因前止門",
    "T46n1924_004:0659a21": "故。此中即知諸佛淨德唯心所作虛權之相",
    "T46n1924_004:0659a22": "也。以不無虛相緣起故。故得淨用圓顯示酬",
    "T46n1924_004:0659a23": "曠劫之熏因。即復對緣攝化故。故得澤霑細",
    "T46n1924_004:0659a24": "草表起無邊之感力。斯乃淨心緣起寂而常",
    "T46n1924_004:0659a25": "用者哉。作此解者。名為觀門。依此觀門作方",
    "T46n1924_004:0659a26": "便故。能知淨心所起自利利他之德。有即非",
    "T46n1924_004:0659a27": "有用而常寂。如此解者。名為止門。此止及",
    "T46n1924_004:0659a28": "觀應當雙行。前後行之亦得。次明真實性中",
    "T46n1924_004:0659a29": "止觀門者。謂因前止行故。即知諸佛淨德唯",
    "T46n1924_004:0659b01": "是一心。即名為觀。復知諸佛淨心是眾生淨",
    "T46n1924_004:0659b02": "心。眾生淨心是諸佛淨心無二無別。以無別",
    "T46n1924_004:0659b03": "故。即不心外觀佛淨心。以不心外覓佛心故。",
    "T46n1924_004:0659b04": "分別自滅妄心既息。復知我心佛心本來一",
    "T46n1924_004:0659b05": "如。故名為止。此名真實性中止觀門也。上來",
    "T46n1924_004:0659b06": "清淨三性中。初第一性中從觀入止。復從此",
    "T46n1924_004:0659b07": "止行入第二性中觀。復從此觀入止。復從此",
    "T46n1924_004:0659b08": "止入第三性中觀。復從此觀入止。故得我",
    "T46n1924_004:0659b09": "心佛心平等一如。即是一轍入修滿足。復以",
    "T46n1924_004:0659b10": "大悲方便發心已來熏習心故。即於定中起",
    "T46n1924_004:0659b11": "用繁興。無事而不作無相而不為。法界大用",
    "T46n1924_004:0659b12": "無障無礙。即名出修也。用時寂寂時用。即是",
    "T46n1924_004:0659b13": "雙現前也。乃至即時凡夫亦得作如是寂用",
    "T46n1924_004:0659b14": "雙修。此義云何。謂知一切法有即非有。即是",
    "T46n1924_004:0659b15": "用時常寂非有而有。不無似法即名寂時常",
    "T46n1924_004:0659b16": "用。是故色即是空。非色滅空也。問曰。既言佛",
    "T46n1924_004:0659b17": "心眾生心無二無別。云何說有佛與眾生之",
    "T46n1924_004:0659b18": "異名。答曰。心體是同。復有無障礙別性。以",
    "T46n1924_004:0659b19": "有別性故。得受無始已來我執熏習。以有熏",
    "T46n1924_004:0659b20": "力別故。心性依熏現有別相。以約此我執之",
    "T46n1924_004:0659b21": "相故。說佛與眾生二名之異也。問曰。諸佛既",
    "T46n1924_004:0659b22": "離我執。云何得有十方三世佛別也。答曰。",
    "T46n1924_004:0659b23": "若離我執證得心體平等之時。實無十方三",
    "T46n1924_004:0659b24": "世之異。但本在因地未離執時。各別發願。",
    "T46n1924_004:0659b25": "各修淨土。各化眾生。如是等業差別不同。熏",
    "T46n1924_004:0659b26": "於淨心。心性依別熏之力故。現此十方三世",
    "T46n1924_004:0659b27": "諸佛。依正二報相別。非謂真如之體有此差",
    "T46n1924_004:0659b28": "別之相。以是義故。一切諸佛常同常別。古今",
    "T46n1924_004:0659b29": "法爾是故經言。文殊法常爾。法王唯一法。一",
    "T46n1924_004:0659c01": "切無礙人。一道出生死。一切諸佛身。唯是一",
    "T46n1924_004:0659c02": "法身。此即同異雙論。若一向唯同無別者。",
    "T46n1924_004:0659c03": "何故經言。一切諸佛身。一切無礙人。若一",
    "T46n1924_004:0659c04": "向唯別不同者。何故經言。唯是一法身。一",
    "T46n1924_004:0659c05": "道出生死。以是義故。真心雖復平等而復具",
    "T46n1924_004:0659c06": "有差別之性。若解明鏡一質即具眾像之性",
    "T46n1924_004:0659c07": "者。則不迷法界法門。問曰。真心有差別性故。",
    "T46n1924_004:0659c08": "佛及眾生各異不同。真心體無二故。一切凡",
    "T46n1924_004:0659c09": "聖唯一法身者。亦應有別性故他修我不修。",
    "T46n1924_004:0659c10": "體是一故。他修我得道。答曰。有別義故他",
    "T46n1924_004:0659c11": "修非我修。體是一故修不修平等。雖然若解",
    "T46n1924_004:0659c12": "此體同之義者。他所修德亦有益己之能。是",
    "T46n1924_004:0659c13": "故經言。菩薩若知諸佛所有功德。即是己功",
    "T46n1924_004:0659c14": "德者。是為奇特之法。又復經言。與一切菩薩",
    "T46n1924_004:0659c15": "同一善根藏。是故行者當知諸佛菩薩二乘。",
    "T46n1924_004:0659c16": "聖人凡夫天人等所作功德。皆是己之功德。",
    "T46n1924_004:0659c17": "是故應當隨喜。問曰。若爾一切凡夫皆應自",
    "T46n1924_004:0659c18": "然得道。答曰。若此真心唯有同義者。可不須",
    "T46n1924_004:0659c19": "修行藉他得道。又亦即無自他身相之別。真",
    "T46n1924_004:0659c20": "如既復有異性義。故得有自他之殊者。寧須",
    "T46n1924_004:0659c21": "一向倚他覓道。但可自修功德復知他之所",
    "T46n1924_004:0659c22": "修。即是己德故迭相助成。乃能殊勝速疾得",
    "T46n1924_004:0659c23": "道。何得全倚他也。又復須知若但自修不知",
    "T46n1924_004:0659c24": "他之所修。即是己有者復不得他益。即如窮",
    "T46n1924_004:0659c25": "子不知父是己父財是己財。故二十餘年受",
    "T46n1924_004:0659c26": "貧窮苦止宿草庵。則其義也。是故藉因託緣",
    "T46n1924_004:0659c27": "速得成辦。若但獨求不假他者。止可但得除",
    "T46n1924_004:0659c28": "糞之價。問曰。上言諸佛淨德者有幾種。答",
    "T46n1924_004:0659c29": "曰。略言有其二種。一者自利。二者利他。自",
    "T46n1924_004:0660a01": "利之中復有三種。一者法身。二者報身。三者",
    "T46n1924_004:0660a02": "淨土。利他之中復有二種。一者順化。二者違",
    "T46n1924_004:0660a03": "化。順化之中有其二種。一者應身及摩菟摩",
    "T46n1924_004:0660a04": "化身。二者淨土及雜染土。此是諸佛淨德。問",
    "T46n1924_004:0660a05": "曰。利他之德。對緣施設權現巧便可言無實。",
    "T46n1924_004:0660a06": "唯是虛相有即非有。自利之德。即是法報二",
    "T46n1924_004:0660a07": "身。圓覺大智顯理而成常樂我淨。云何說言",
    "T46n1924_004:0660a08": "有即非有。答曰。自利之德實是常樂我淨不",
    "T46n1924_004:0660a09": "遷不變。正以顯理而成故。故得如是。復正以",
    "T46n1924_004:0660a10": "顯理而成故。即是心性緣起之用。然用無",
    "T46n1924_004:0660a11": "別用。用全是心。心無別心。心全是用。是故",
    "T46n1924_004:0660a12": "以體體用有即非有。唯是一心而不廢常用。",
    "T46n1924_004:0660a13": "以用用體非有即有。熾然法界而不妨常寂。",
    "T46n1924_004:0660a14": "寂即是用名為觀門。用即是寂名為止行。此",
    "T46n1924_004:0660a15": "即一體雙行。但為令學者泯相入寂故。所以",
    "T46n1924_004:0660a16": "先後別說止觀之異。非謂佛德有其遷變。又",
    "T46n1924_004:0660a17": "復色即是空名之為止。空非滅色目之為觀。",
    "T46n1924_004:0660a18": "世法尚爾。何況佛德而不得常用常寂者哉。",
    "T46n1924_004:0660a19": "問曰。佛德有即非有。不妨常住者。眾生亦有",
    "T46n1924_004:0660a20": "即非有。應不妨不滅。答曰。佛德即理顯。以成",
    "T46n1924_004:0660a21": "順用故。所以常住。眾生即理隱。以成違用故。",
    "T46n1924_004:0660a22": "所以生滅。常住之德雖有即非有。而復非有",
    "T46n1924_004:0660a23": "而有。故不妨常住。生滅之用亦雖有即非",
    "T46n1924_004:0660a24": "有。而復非有而有。故不妨生滅也。此約清",
    "T46n1924_004:0660a25": "淨三性以明止觀體狀竟。第三番體狀竟",
    "T46n1924_004:0660a26": "也。次明第四止觀除障得益。就中復有三",
    "T46n1924_004:0660a27": "門分別。一約分別性以明除障得益。二約依",
    "T46n1924_004:0660a28": "他性以明除障得益。三約真實性以明除障",
    "T46n1924_004:0660a29": "得益。初明分別性中所除障者。謂能解不知",
    "T46n1924_004:0660b01": "境虛執實之心。是無明妄想故即是觀行成。",
    "T46n1924_004:0660b02": "以觀成故。能除無明妄想上迷妄。何謂迷妄",
    "T46n1924_004:0660b03": "之上迷妄。謂不知迷妄是迷妄。即是迷也。",
    "T46n1924_004:0660b04": "以此迷故。即執為非迷。復是妄想。此一",
    "T46n1924_004:0660b05": "重迷妄因前一重上起。故名迷妄之上迷妄",
    "T46n1924_004:0660b06": "也。是故行者。雖未能除不了境虛執實之心。",
    "T46n1924_004:0660b07": "但能識知此心是癡妄者。即是能除癡妄之",
    "T46n1924_004:0660b08": "上迷妄也。此是除障。以除障故堪能進修止",
    "T46n1924_004:0660b09": "行。即是得益。又此迷妄之上迷妄。更以喻顯。",
    "T46n1924_004:0660b10": "如人迷東為西。即是妄執。此是一重迷妄",
    "T46n1924_004:0660b11": "也。他人語言。汝今迷妄謂東為西。此人猶",
    "T46n1924_004:0660b12": "作是念。我所見者非是迷妄。以不知故。執",
    "T46n1924_004:0660b13": "為非迷者復為妄想。此即迷妄之上重生",
    "T46n1924_004:0660b14": "迷妄。此人有何過失。謂有背家浪走之過。若",
    "T46n1924_004:0660b15": "此人雖未醒悟。但用他語信知自心是迷妄",
    "T46n1924_004:0660b16": "者。即無迷妄之上迷妄。此人得何利益。謂雖",
    "T46n1924_004:0660b17": "復迷妄未醒而得有向家之益。雖復證知諸",
    "T46n1924_004:0660b18": "法是虛。但能知境虛是無明執實是妄想",
    "T46n1924_004:0660b19": "者。即常不信己之所執。堪能進修止行漸趣",
    "T46n1924_004:0660b20": "涅槃。若都不知此者即當隨流苦海增長",
    "T46n1924_004:0660b21": "三毒。背失涅槃寂靜之舍也。此明分別性中",
    "T46n1924_004:0660b22": "觀行斷得之義。所言分別性中止行除障得",
    "T46n1924_004:0660b23": "益者。謂依彼觀行作方便故。能知諸法本來",
    "T46n1924_004:0660b24": "無實。實執止故即是能除果時迷事無明及",
    "T46n1924_004:0660b25": "以妄想也。復於貪瞋漸已微薄。雖有罪垢不",
    "T46n1924_004:0660b26": "為業繫。設受苦痛解苦無苦即是除障。復依",
    "T46n1924_004:0660b27": "此止即能成就依他性中觀行。故無塵智用",
    "T46n1924_004:0660b28": "隨心行故即是得益。此明分別性中止行除",
    "T46n1924_004:0660b29": "障得益。次明依他性中止觀斷得者。初明觀",
    "T46n1924_004:0660c01": "門。此觀門者與分別性中止門不異。而少有",
    "T46n1924_004:0660c02": "別義。此云何也。謂彼中止門者必緣一切法",
    "T46n1924_004:0660c03": "是虛故。能遣無明。無明滅故執實妄心即止。",
    "T46n1924_004:0660c04": "然此緣虛之遣。即此依他性中觀門更無",
    "T46n1924_004:0660c05": "異法。是故彼止若成此觀亦就但彼由緣虛",
    "T46n1924_004:0660c06": "故。能滅實執。故名為止。此即由知無實故。",
    "T46n1924_004:0660c07": "便解諸法是虛。因緣集起不無心相。故名為",
    "T46n1924_004:0660c08": "觀。彼以滅實破執為宗。此以立虛緣起為旨。",
    "T46n1924_004:0660c09": "故有別也。以是義故。除障義同得益稍別。別",
    "T46n1924_004:0660c10": "者是何。謂依此觀方便進修堪入依他性止",
    "T46n1924_004:0660c11": "門。又復分成如幻化等三昧。故言得益。此是",
    "T46n1924_004:0660c12": "依他性中觀行斷得也。所言依他性中止門",
    "T46n1924_004:0660c13": "除障得益者。謂依前觀行作方便故。能知一",
    "T46n1924_004:0660c14": "切虛相唯是一心為體。是故虛相有即非有。",
    "T46n1924_004:0660c15": "如此解故能滅虛相之執。故名為止。以此止",
    "T46n1924_004:0660c16": "故能除果時迷理無明及以虛相。又復無明",
    "T46n1924_004:0660c17": "住地漸已損薄即名除障。又得成就如幻化",
    "T46n1924_004:0660c18": "等三昧。又無生智用現前。復即成就真實性",
    "T46n1924_004:0660c19": "中觀行即名得益。問曰。觀門之中亦成就如",
    "T46n1924_004:0660c20": "幻化等三昧。此止門中亦成就如幻化等三",
    "T46n1924_004:0660c21": "昧有何別也。答曰。觀中分得此中成就。又復",
    "T46n1924_004:0660c22": "觀中知法緣起如幻化。此中知法緣起即寂",
    "T46n1924_004:0660c23": "亦如幻化故有別也。此明依他性中止行除",
    "T46n1924_004:0660c24": "障得益。次明真實性中止觀除障得益者。初",
    "T46n1924_004:0660c25": "明觀門。此觀門者初與依他性中止門無",
    "T46n1924_004:0660c26": "異。而少有別義。此云何也。謂彼止門必緣一",
    "T46n1924_004:0660c27": "切法唯心所作有即非有體是一心。是故得",
    "T46n1924_004:0660c28": "滅虛相之執。然此能知諸法唯一心之體。即",
    "T46n1924_004:0660c29": "是此中觀門更無異法。是以彼止若成此觀",
    "T46n1924_004:0661a01": "即就不相離也。然彼雖緣一心但以滅相為",
    "T46n1924_004:0661a02": "宗。此中雖知虛相非有但以立心為旨故有別",
    "T46n1924_004:0661a03": "也。是故除障義同得益稍別。別義是何。謂依",
    "T46n1924_004:0661a04": "此觀作方便故。堪能勝進入止門也。問曰。唯",
    "T46n1924_004:0661a05": "心所作與唯是一心。為一為異。答曰。唯心所",
    "T46n1924_004:0661a06": "作者。謂依心起於諸法非有而有。即是從",
    "T46n1924_004:0661a07": "體起相證也。唯是一心者。謂知彼所起之體",
    "T46n1924_004:0661a08": "相有即非有體是一心。即是滅相入實證也。",
    "T46n1924_004:0661a09": "此明真實性中觀行斷得也。所言止行除障",
    "T46n1924_004:0661a10": "得益者。謂依前觀行作方便。故知彼一心之",
    "T46n1924_004:0661a11": "體不可分別。從本已來常自寂靜。作此解故。",
    "T46n1924_004:0661a12": "念動息滅。即名為止。以此止行能滅無明住",
    "T46n1924_004:0661a13": "地及妄想習氣。即名除障。大覺現前具足佛",
    "T46n1924_004:0661a14": "力。即名得益。此明真實性中止行除障得益",
    "T46n1924_004:0661a15": "也。問曰。除障之時。為敵對除為智解熏除。",
    "T46n1924_004:0661a16": "答曰。不得敵對相除。所以者何。以惑心在時",
    "T46n1924_004:0661a17": "未有其解。解若起時惑先已滅。前後不相",
    "T46n1924_004:0661a18": "見。故不得敵對相除。如是雖由一念解心起",
    "T46n1924_004:0661a19": "故惑用不起。然其本識之中惑染種子仍在。",
    "T46n1924_004:0661a20": "未滅故解心一念滅時還起惑用。如是解惑",
    "T46n1924_004:0661a21": "念念迭興之時。解用漸漸熏心增益解性之",
    "T46n1924_004:0661a22": "力。以成解用種子。即彼解用熏成種子之時",
    "T46n1924_004:0661a23": "即能熏彼惑染種子分分損減。如似以香",
    "T46n1924_004:0661a24": "熏於臭衣。香氣分分著衣之時臭氣分分而",
    "T46n1924_004:0661a25": "滅。惑種亦爾。解種分成惑即分滅也。以惑",
    "T46n1924_004:0661a26": "種分分滅故惑用漸弱。解種分分增故解用",
    "T46n1924_004:0661a27": "轉彊。如是除也。非如小乘說敵對除。但有",
    "T46n1924_004:0661a28": "語無義。然彼小乘亦還熏除而不知此道",
    "T46n1924_004:0661a29": "理也。問曰。解熏心時為見淨心。故得熏心",
    "T46n1924_004:0661b01": "為更有所由得熏心。答曰。一切解惑之用",
    "T46n1924_004:0661b02": "皆依一心而起。以是義故。解惑之用悉不離",
    "T46n1924_004:0661b03": "心。以不離心故起用之時。即自熏心更無所",
    "T46n1924_004:0661b04": "由。如似波浪之用不離水故波動之時即動",
    "T46n1924_004:0661b05": "水體。是以前波之動動於水故更起後波也。",
    "T46n1924_004:0661b06": "解惑之熏亦復如是。類此可知。問曰。此三性",
    "T46n1924_004:0661b07": "止觀為有位地。為無位地。答曰。不定。若就",
    "T46n1924_004:0661b08": "一相而言。十解分別性中止行成。十迴向依",
    "T46n1924_004:0661b09": "他性中止行成。佛果滿足真實性中止行成。",
    "T46n1924_004:0661b10": "若更一解地前分別性中止行成。地上依他",
    "T46n1924_004:0661b11": "性中止行成。佛果真實性中止行成。又復地",
    "T46n1924_004:0661b12": "前隨分具三性止行。地上亦具三性止行。佛",
    "T46n1924_004:0661b13": "地三性止行究竟滿足。又復位位行行俱行",
    "T46n1924_004:0661b14": "三止。即時凡夫始發心者亦俱行三性止行。",
    "T46n1924_004:0661b15": "但明昧有殊。託法無別也。又復總明三性止",
    "T46n1924_004:0661b16": "觀除障得益。謂三性止行成故離凡夫行。三",
    "T46n1924_004:0661b17": "性觀行成故離聲聞行。此名除障。三性止行",
    "T46n1924_004:0661b18": "成故得寂滅樂為自利。三性觀行成故緣起",
    "T46n1924_004:0661b19": "作用為利他。此為得益。斯辨第四止觀斷得",
    "T46n1924_004:0661b20": "竟。次明第五止觀作用者。謂止行成故體證",
    "T46n1924_004:0661b21": "淨心理融無二之性。與諸眾生圓同一相之",
    "T46n1924_004:0661b22": "身。三寶於是混爾無三。二諦自斯莽然不二。",
    "T46n1924_004:0661b23": "怕兮凝湛淵渟恬然澄明內寂。用無用相",
    "T46n1924_004:0661b24": "動無動相。蓋以一切法本來平等故。心性法",
    "T46n1924_004:0661b25": "爾故。此則甚深法性之體也。謂觀行成故淨",
    "T46n1924_004:0661b26": "心體顯。法界無礙之用自然出生。一切染淨",
    "T46n1924_004:0661b27": "之能興。大供具滿無邊剎。奉獻三寶惠施四",
    "T46n1924_004:0661b28": "生。及以吸風藏火。放光動地。引短促長。合多",
    "T46n1924_004:0661b29": "離一。殊形六道。分響十方。五通示現。三輪",
    "T46n1924_004:0661c01": "顯化。乃至上生色界之頂。下居兜率之天。",
    "T46n1924_004:0661c02": "託影於智幻之門。通靈於方便之道。揮二",
    "T46n1924_004:0661c03": "手以表獨尊。蹈七步而彰唯極。端坐瓊臺思",
    "T46n1924_004:0661c04": "惟寶樹。高耀普眼於六天之宮。遍轉圓音於",
    "T46n1924_004:0661c05": "十方之國。蓮花藏海帝網以開張。娑婆雜土",
    "T46n1924_004:0661c06": "星羅而布列。乃使同形異見一唱殊聞。外色",
    "T46n1924_004:0661c07": "眾彰珠光亂彩。故有五山永耀八樹潛輝。玉",
    "T46n1924_004:0661c08": "質常存權形取滅。斯蓋大悲大願熏習力故。",
    "T46n1924_004:0661c09": "一切法法爾一心作故。即是甚深緣起之用",
    "T46n1924_004:0661c10": "也。又止行成故其心平等不住生死。觀行成",
    "T46n1924_004:0661c11": "故德用緣起不入涅槃。又止行成故住大涅",
    "T46n1924_004:0661c12": "槃。觀行成故處於生死。又止行成故不為世",
    "T46n1924_004:0661c13": "染。觀行成故不為寂滯。又止行成故即用",
    "T46n1924_004:0661c14": "而常寂。觀行成故即寂而常用。又止行成故",
    "T46n1924_004:0661c15": "知生死即是涅槃。觀行成故知涅槃即是生",
    "T46n1924_004:0661c16": "死。又止行成故知生死及涅槃二俱不可得。",
    "T46n1924_004:0661c17": "觀行成故知流轉即生死不轉是涅槃。問曰。",
    "T46n1924_004:0661c18": "菩薩即寂興用之時。三性之中依於何性而",
    "T46n1924_004:0661c19": "得成立。答曰。菩薩依依他性道理。故能得",
    "T46n1924_004:0661c20": "即寂興用。兼以餘性助成化道。此義云何謂",
    "T46n1924_004:0661c21": "雖知諸法有即非有。而復即知不妨非有而",
    "T46n1924_004:0661c22": "有。不無似法顯現。何以故。以緣起之法法爾",
    "T46n1924_004:0661c23": "故。是故菩薩常在三昧而得起心憫念眾生。",
    "T46n1924_004:0661c24": "然復依分別性觀門故。知一切眾生受大苦",
    "T46n1924_004:0661c25": "惱。依依他性觀門故。從心出生攝化之用。依",
    "T46n1924_004:0661c26": "真實性觀門故。知一切眾生與己同體。依分",
    "T46n1924_004:0661c27": "別性止門故。知一切眾生可除染得淨。依依",
    "T46n1924_004:0661c28": "他性止門故。不見能度所度之相。依真實性",
    "T46n1924_004:0661c29": "止門故。自身他身本來常住大般涅槃。又若",
    "T46n1924_004:0662a01": "初行菩薩欲有所作先須發願。次入止門即",
    "T46n1924_004:0662a02": "從止起觀。然後隨心所作即成。何故須先發",
    "T46n1924_004:0662a03": "願。謂指剋所求請勝力加故。復何須入止。謂",
    "T46n1924_004:0662a04": "欲知諸法悉非有故。是故於一切有礙之法",
    "T46n1924_004:0662a05": "隨念即通何故即從止起觀。謂欲知一切法",
    "T46n1924_004:0662a06": "皆從心作故。是故於一切法有所建立隨念",
    "T46n1924_004:0662a07": "即成也。若久行菩薩即不如是。但發意欲作",
    "T46n1924_004:0662a08": "隨念即成也。諸佛如來復不如是。但不緣而",
    "T46n1924_004:0662a09": "照不慮而知。隨機感所應見聞不發意而事",
    "T46n1924_004:0662a10": "自成也。譬如摩尼無心欲益於世。而隨前感",
    "T46n1924_004:0662a11": "雨寶差別。如來亦爾。隨所施為不作心意而",
    "T46n1924_004:0662a12": "與所益相應。此蓋由三大阿僧祇劫熏習淳",
    "T46n1924_004:0662a13": "熟故得如是。更無異法也。",
    "T46n1924_004:0662a14": "心性自清淨　　諸法唯一心",
    "T46n1924_004:0662a15": "此心即眾生　　此心菩薩佛",
    "T46n1924_004:0662a16": "生死亦是心　　涅槃亦是心",
    "T46n1924_004:0662a17": "一心而作二　　二還無二相",
    "T46n1924_004:0662a18": "一心如大海　　其性恒一味",
    "T46n1924_004:0662a19": "而具種種義　　是無窮法藏",
    "T46n1924_004:0662a20": "是故諸行者　　應當一切時",
    "T46n1924_004:0662a21": "觀察自身心　　知悉由染業",
    "T46n1924_004:0662a22": "熏藏心故起　　既知如來藏",
    "T46n1924_004:0662a23": "依熏作世法　　應解眾生體",
    "T46n1924_004:0662a24": "悉是如來藏　　復念真藏心",
    "T46n1924_004:0662a25": "隨熏作世法　　若以淨業熏",
    "T46n1924_004:0662a26": "藏必作佛果　　譬如見金蛇",
    "T46n1924_004:0662a27": "知是打金作　　即解於蛇體",
    "T46n1924_004:0662a28": "純是調柔金　　復念金隨匠",
    "T46n1924_004:0662a29": "得作蛇蟲形　　即知蛇體金",
    "T46n1924_004:0662b01": "隨匠成佛像　　藏心如真金",
    "T46n1924_004:0662b02": "具足違順性　　能隨染淨業",
    "T46n1924_004:0662b03": "顯現凡聖果　　以是因緣故",
    "T46n1924_004:0662b04": "速習無漏業　　熏於清淨心",
    "T46n1924_004:0662b05": "疾成平等德　　是故於即時",
    "T46n1924_004:0662b06": "莫輕御自身　　亦勿賤於他",
    "T46n1924_004:0662b07": "終俱成佛故",
    "T46n1924_004:0662b08": "此明止觀作用竟。上來總明五番建立止觀",
    "T46n1924_004:0662b09": "道理訖。凡禮佛之法。亦有止觀二門。所言",
    "T46n1924_004:0662b10": "觀門禮佛者。當知十方三世一切諸佛。悉與",
    "T46n1924_004:0662b11": "我身同一淨心為體。但以諸佛修習淨業熏",
    "T46n1924_004:0662b12": "心故。得成淨果差別顯現遍滿十方三世。然",
    "T46n1924_004:0662b13": "一一佛皆具一切種智。是正遍知海是大慈",
    "T46n1924_004:0662b14": "悲海。念念之中盡知一切眾生心心數法。盡",
    "T46n1924_004:0662b15": "欲救度一切眾生。一佛既爾。一切諸佛皆悉",
    "T46n1924_004:0662b16": "如是。是故行者若供養時。若禮拜時。若讚歎",
    "T46n1924_004:0662b17": "時。若懺悔時。若勸請時。若隨喜時。若迴向",
    "T46n1924_004:0662b18": "時。若發願時。當作是念。一切諸佛悉知我",
    "T46n1924_004:0662b19": "供養。悉受我供養。乃至悉知我發願。猶如生",
    "T46n1924_004:0662b20": "盲之人於大眾中。行種種惠施。雖不見大眾",
    "T46n1924_004:0662b21": "諸人而知。諸人皆悉見己所作受己所施。與",
    "T46n1924_004:0662b22": "有目者行施無異。行者亦爾。雖不見諸佛而",
    "T46n1924_004:0662b23": "知諸佛皆悉見己所作受我懺悔。受我供養。",
    "T46n1924_004:0662b24": "如此解時。即時現前供養與實見諸佛供",
    "T46n1924_004:0662b25": "養者。等無有異也。何以故。以觀見佛心故。佛",
    "T46n1924_004:0662b26": "心者大慈悲是也。又若能想作一佛身相嚴",
    "T46n1924_004:0662b27": "好。乃至能得想作無量諸佛。一一佛前皆見",
    "T46n1924_004:0662b28": "己身供養禮拜者。亦是現前供養。何以故。以",
    "T46n1924_004:0662b29": "是心作佛是心是佛故。問曰。前之一番供養",
    "T46n1924_004:0662c01": "實有道理。可與現前供養無異。此後一番想",
    "T46n1924_004:0662c02": "作佛身者則無道理。何以故。以實不見佛身",
    "T46n1924_004:0662c03": "假想作見。即是妄想相故。答曰。佛在世時。",
    "T46n1924_004:0662c04": "所有眾生現前所見佛者。亦是眾生自心作",
    "T46n1924_004:0662c05": "也。是故經言。心造諸如來以是義故。即時心",
    "T46n1924_004:0662c06": "想作佛則與彼現前見佛一也。又復乃勝二",
    "T46n1924_004:0662c07": "乘現見佛者。何以故。以彼二乘所見之佛實",
    "T46n1924_004:0662c08": "從心作由無明故。妄想曲見謂從外來非是",
    "T46n1924_004:0662c09": "心作故。即是顛倒不稱心性緣起之義。是故",
    "T46n1924_004:0662c10": "經言。聲聞曲見。又復經言。是人行邪道。不能",
    "T46n1924_004:0662c11": "見如來。所言如來者即是真如淨心依熏緣",
    "T46n1924_004:0662c12": "起果報顯現故名如來。彼謂心外異來故",
    "T46n1924_004:0662c13": "言不能見也。我今所見諸佛雖是想心所作。",
    "T46n1924_004:0662c14": "但即能知由我想念熏真心。故心中現此諸",
    "T46n1924_004:0662c15": "佛。是故所見之佛不在心外。唯是真心之相。",
    "T46n1924_004:0662c16": "有即非有非有即有。不壞真寂不壞緣起。是",
    "T46n1924_004:0662c17": "故勝彼二乘現前見也。又若我以想心熏真",
    "T46n1924_004:0662c18": "心故。真心性起顯現諸佛。而言是妄想者。",
    "T46n1924_004:0662c19": "道場會眾皆以見佛之業熏真心故。盧舍那",
    "T46n1924_004:0662c20": "佛在於真心中現彼諸菩薩。亦是妄想。若彼",
    "T46n1924_004:0662c21": "菩薩所見之佛實從心起見時。即知不從外",
    "T46n1924_004:0662c22": "來非是妄想者。我今所見諸佛亦從心起亦",
    "T46n1924_004:0662c23": "知不從外來。何為言是妄想。又復彼諸菩薩",
    "T46n1924_004:0662c24": "所修見佛之業。悉是心作還熏於心。我今念",
    "T46n1924_004:0662c25": "佛之想。亦是心作還熏於心。彼此即齊。是故",
    "T46n1924_004:0662c26": "彼若非妄我即真實。問曰。若一切諸佛唯由",
    "T46n1924_004:0662c27": "眾生自心所作者。即無有實佛出世。答曰。",
    "T46n1924_004:0662c28": "不妨一切諸佛出世。而即是眾生自心所作。",
    "T46n1924_004:0662c29": "何以故。謂由一切諸佛一切眾生同一淨心",
    "T46n1924_004:0663a01": "為體故。然此淨心全體唯作一眾生。而即不",
    "T46n1924_004:0663a02": "妨全體復作一切凡聖如一眾生。是淨心全",
    "T46n1924_004:0663a03": "體所作。其餘一一凡聖悉皆如是。一時一體",
    "T46n1924_004:0663a04": "不相妨礙。是故若偏據一人以論心者。此",
    "T46n1924_004:0663a05": "人之體即能作。一切凡聖。如藏體一異中釋",
    "T46n1924_004:0663a06": "此義也。由此義故。一切諸佛唯是我心所作。",
    "T46n1924_004:0663a07": "但由共相不共相識義故。雖是我心能作諸",
    "T46n1924_004:0663a08": "佛而有見不見之理。如共相不共相識中具",
    "T46n1924_004:0663a09": "明。以是義故。若能方便假想者。此想即熏",
    "T46n1924_004:0663a10": "真心與諸佛悲智之熏相應故。於真心中顯",
    "T46n1924_004:0663a11": "現諸佛自得見之。此所現之佛以我假想見",
    "T46n1924_004:0663a12": "佛之業。與佛利他之業相應熏心起故。此佛",
    "T46n1924_004:0663a13": "即是我共相識也。是共相識故。即是真實出",
    "T46n1924_004:0663a14": "世之佛為我所見。若無見佛之業與佛利他",
    "T46n1924_004:0663a15": "之德相應熏心者。一切諸佛雖是我淨心所",
    "T46n1924_004:0663a16": "作。而我常不得見佛。是故若偏據諸佛以",
    "T46n1924_004:0663a17": "論淨心。即諸佛淨心作一切眾生。但佛有慈",
    "T46n1924_004:0663a18": "悲智力熏心故。得見一切眾生。若偏據眾生",
    "T46n1924_004:0663a19": "以論淨心。即眾生淨心作一切諸佛。但眾生",
    "T46n1924_004:0663a20": "有見佛之業熏心故。得見一切諸佛。是故假",
    "T46n1924_004:0663a21": "想熏心者。即心中諸佛顯現可見。所見之佛",
    "T46n1924_004:0663a22": "則是真實出世之佛。若不解此義故謂釋迦",
    "T46n1924_004:0663a23": "如來是心外實佛。心想作者是妄想作佛。如",
    "T46n1924_004:0663a24": "是執者雖見釋迦如來亦不識也。又復行者",
    "T46n1924_004:0663a25": "既如是知一切諸佛是心所作故。當知身及",
    "T46n1924_004:0663a26": "供具亦從定心出生。以是義故。當想自身",
    "T46n1924_004:0663a27": "心。猶如香藏王。身諸毛孔內。流出香煙雲。其",
    "T46n1924_004:0663a28": "雲難思議。充滿十方剎。各於諸佛前。成大香",
    "T46n1924_004:0663a29": "樓閣。其香樓閣內。無量香天子。手執殊妙",
    "T46n1924_004:0663b01": "香。供養諸最勝。或復想自身。遍滿十方國。身",
    "T46n1924_004:0663b02": "數等諸佛。親侍於如來。彼諸一一身。猶如大",
    "T46n1924_004:0663b03": "梵王。色相最殊妙。五體禮尊足。知身又供具。",
    "T46n1924_004:0663b04": "悉是一心為。不生妄想執。謂為心外有。復知",
    "T46n1924_004:0663b05": "諸菩薩。所有諸供具。悉施諸眾生。令供養諸",
    "T46n1924_004:0663b06": "佛。是故彼供具。即是我己有。知是己有故。持",
    "T46n1924_004:0663b07": "供諸如來。以己心作物。及施他己者。復迴施",
    "T46n1924_004:0663b08": "眾生。供獻諸最勝。深入緣起觀。乃能為此",
    "T46n1924_004:0663b09": "事。此觀門禮佛。止門禮佛者。當知一切諸",
    "T46n1924_004:0663b10": "佛及以己身一切供具。皆從心作。有即非有。",
    "T46n1924_004:0663b11": "唯是一心。亦不得取於一心之相。何以故。以",
    "T46n1924_004:0663b12": "心外無法能取此心相故。若有能取所取者。",
    "T46n1924_004:0663b13": "即是虛妄自體非有。如是禮者即名止門。復",
    "T46n1924_004:0663b14": "不得以此止行故。便廢息觀行。應當止觀",
    "T46n1924_004:0663b15": "雙行。所謂雖知佛身我身及諸供具體唯一",
    "T46n1924_004:0663b16": "心。而即從心出生緣起之用熾然供養。雖復",
    "T46n1924_004:0663b17": "熾然供養。而復即知有即非有。唯是一心平",
    "T46n1924_004:0663b18": "等無念。是故經言。供養於十方。無量億如來。",
    "T46n1924_004:0663b19": "諸佛及己身。無有分別相。此是止觀雙行也。",
    "T46n1924_004:0663b20": "凡食時亦有止觀兩門。所言觀者。初得食時",
    "T46n1924_004:0663b21": "為供養佛故。即當念於此食是我心作。我今",
    "T46n1924_004:0663b22": "應當變此疎食之相以為上味。何以故。以知",
    "T46n1924_004:0663b23": "諸法本從心生還從心轉故。作是念已。即想",
    "T46n1924_004:0663b24": "所持之器以為七寶之鉢。其中飲食想為天上",
    "T46n1924_004:0663b25": "上味。或作甘露。或為粳糧。或作石蜜。或為",
    "T46n1924_004:0663b26": "酥酪。種種勝膳等。作此想已。然後持此所",
    "T46n1924_004:0663b27": "想之食施與一切眾生。共供養三寶四生等",
    "T46n1924_004:0663b28": "食之。當念一切諸佛及賢聖。悉知我等作此",
    "T46n1924_004:0663b29": "供養。悉受我等如是供養。作此供養已。然後",
    "T46n1924_004:0663c01": "食之。是故經言。以一食施一切。供養諸佛及",
    "T46n1924_004:0663c02": "諸賢聖。然後可食。問曰。既施與三寶竟。何",
    "T46n1924_004:0663c03": "為得自食。答曰。當施一切眾生共供養三寶",
    "T46n1924_004:0663c04": "時。即兼共施眾生食之。我此身中八萬戶蟲。",
    "T46n1924_004:0663c05": "即是眾生之數故。是故得自食之令蟲安",
    "T46n1924_004:0663c06": "樂。不自為己。又復想一鉢之食。一一米粒",
    "T46n1924_004:0663c07": "復成一鉢上味飲食。於彼一切鉢中一一粒",
    "T46n1924_004:0663c08": "米。復成一鉢上味飲食。如是展轉出生滿十",
    "T46n1924_004:0663c09": "方世界悉是寶鉢。成滿上味飲食。作此想已。",
    "T46n1924_004:0663c10": "持此所想之食。施與一切眾生。令供養三寶",
    "T46n1924_004:0663c11": "四生等。作此想已。然後自食令己身中諸蟲",
    "T46n1924_004:0663c12": "飽滿。若為除貪味之時。雖得好食。當想作種",
    "T46n1924_004:0663c13": "種不淨之物食之。而常知此好惡之食。悉",
    "T46n1924_004:0663c14": "是心作虛相無實。何故得知以向者鉢中好",
    "T46n1924_004:0663c15": "食。我作不淨之想看之。即唯見不淨。即都",
    "T46n1924_004:0663c16": "不見淨故。將知本時淨食亦復如是。是心所",
    "T46n1924_004:0663c17": "作此是觀門。止門喫食者。當觀所食之味及",
    "T46n1924_004:0663c18": "行食之人。能食之口別味之舌等。一一觀",
    "T46n1924_004:0663c19": "之。各知從心作故。唯是心相有即非有。體唯",
    "T46n1924_004:0663c20": "一心。亦不得取於一心之相。何以故。以心外",
    "T46n1924_004:0663c21": "無法能取此心相故。若有能取所取者。即是",
    "T46n1924_004:0663c22": "虛妄自體非有。此名止門。凡大小便利亦有",
    "T46n1924_004:0663c23": "止觀。所言觀者。當於穢處作是念言。此等不",
    "T46n1924_004:0663c24": "淨悉是心作。有即非有。我今應當變此不淨",
    "T46n1924_004:0663c25": "令作清淨。即想此穢處作寶池寶渠。滿中清",
    "T46n1924_004:0663c26": "淨香水。或滿酥酪。自想己身作七寶身。所",
    "T46n1924_004:0663c27": "棄便利即香乳酥蜜等。作此想已。持施一",
    "T46n1924_004:0663c28": "切眾生。即復知此淨相唯是心作虛相無實。",
    "T46n1924_004:0663c29": "是名觀門。所言止門者。知此不淨之處及身",
    "T46n1924_004:0664a01": "所棄不淨之物。唯是過去惡業熏心故。現此",
    "T46n1924_004:0664a02": "不淨之相可見。然此心相。有即非有。唯是一",
    "T46n1924_004:0664a03": "心平等無念。即名止門。問曰。上來所有淨",
    "T46n1924_004:0664a04": "不淨法。雖是心作皆由過去業熏所起。何得",
    "T46n1924_004:0664a05": "現世假想變之即從心轉。答曰。心體具足一",
    "T46n1924_004:0664a06": "切法性。而非緣不起。是故溷中穢相由過",
    "T46n1924_004:0664a07": "業而得現。寶池酥酪無往緣而不發。若能加",
    "T46n1924_004:0664a08": "心淨想。即是寶池酥酪之業熏心故。淨相得",
    "T46n1924_004:0664a09": "生厭惡之心。空觀之心。即是除滅不淨之緣。",
    "T46n1924_004:0664a10": "淨熏心故穢相隨滅。此蓋過去之業定能",
    "T46n1924_004:0664a11": "熏心起相。現世之功亦得熏心顯妙用也。如",
    "T46n1924_004:0664a12": "此於大小便處假想熏心而改變之。其餘",
    "T46n1924_004:0664a13": "一切淨穢境界。須如是假想熏心以改其舊",
    "T46n1924_004:0664a14": "相。故得現在除去憎愛亦能遠與五通為方",
    "T46n1924_004:0664a15": "便也。然初學行者未得事從心轉。但可閉目",
    "T46n1924_004:0664a16": "假想為之。久久純熟即諸法隨念改轉。是",
    "T46n1924_004:0664a17": "故諸大菩薩乃至二乘小聖五通仙人等。能得",
    "T46n1924_004:0664a18": "即事改變無而現有。問曰。諸聖人等種種變",
    "T46n1924_004:0664a19": "現之時。何故眾生有見不見。答曰。由共相",
    "T46n1924_004:0664a20": "識故得見。由不共相識故不見。問曰。菩薩",
    "T46n1924_004:0664a21": "神通與二乘神通有何差別。答曰。二乘神通",
    "T46n1924_004:0664a22": "但由假想而成。以心外見法故有限有量。菩",
    "T46n1924_004:0664a23": "薩神通由知諸法悉是心作。唯有心相心",
    "T46n1924_004:0664a24": "外無法。故無限無量也。又菩薩初學通時亦",
    "T46n1924_004:0664a25": "從假想而修。但即知諸法皆一心作。二乘",
    "T46n1924_004:0664a26": "唯由假想習通。但言定力不言心作。道理",
    "T46n1924_004:0664a27": "論之一等心作。但彼二乘不知故有差別也。",
    "T46n1924_004:0664a28": "大乘止觀法門卷第四"
}