{
    "T04n0202_004:0373a21": "◎賢愚經卷第四",
    "T04n0202_004:0373a23": "元魏涼州沙門慧覺等在高昌郡譯",
    "T04n0202_004:0373a24": "（二二）摩訶斯那優婆夷品第二十一(丹本無此品)",
    "T04n0202_004:0373a25": "如是我聞：一時佛在舍衛國祇洹精舍，與",
    "T04n0202_004:0373a26": "大比丘眾，圍繞恭敬。爾時佛讚智慧行者，",
    "T04n0202_004:0373a27": "欲成佛道，當樂經法讚誦演說，正使白衣",
    "T04n0202_004:0373a28": "說法，諸天鬼神，悉來聽受，況出家人？出家之",
    "T04n0202_004:0373a29": "人，乃至行路，誦經說偈，常有諸天，隨而聽",
    "T04n0202_004:0373b01": "受，是故應勤誦說經法。何以故知？佛初",
    "T04n0202_004:0373b02": "至祇桓精舍，功德流布，莫不聞知。時諸善",
    "T04n0202_004:0373b03": "人，聞佛名德，歡喜無量，稱揚讚歎。所以者",
    "T04n0202_004:0373b04": "何？世間惡人，聞善人名，心生憎嫉，聞惡歡",
    "T04n0202_004:0373b05": "喜；賢善之人，遏惡揚善，欲令廣聞，見人",
    "T04n0202_004:0373b06": "作惡，而知結使，憐愍愿恕。如是善人，聞",
    "T04n0202_004:0373b07": "佛出世，稱揚流布，令遍諸國。時波斯匿王，",
    "T04n0202_004:0373b08": "有邊小國，名毘紐乾。時此聚落中，人多邪",
    "T04n0202_004:0373b09": "見，無佛法僧。時此村落，有一女人，名摩訶",
    "T04n0202_004:0373b10": "優波斯那，時有事緣，至舍衛國波斯匿王",
    "T04n0202_004:0373b11": "所。緣事畢訖，從諸篤信優婆塞邊，聞佛功",
    "T04n0202_004:0373b12": "德，欲得見佛，即往祇洹，覩佛相好莊嚴殊",
    "T04n0202_004:0373b13": "特，頭面禮足，却在一面。爾時世尊，為諸大",
    "T04n0202_004:0373b14": "眾說五戒法，所謂不殺得長壽，不盜得大",
    "T04n0202_004:0373b15": "富，不邪婬得人敬愛念，不妄語得言見信",
    "T04n0202_004:0373b16": "用，不飲酒得聰明了達。時優波斯那，聞此",
    "T04n0202_004:0373b17": "法已，甚大歡喜，前白佛言：「唯願世尊！授我",
    "T04n0202_004:0373b18": "五戒，我當盡壽清淨奉持，寧失身命，終不",
    "T04n0202_004:0373b19": "毀犯。如飢人惜食、渴者愛水，如疾者護",
    "T04n0202_004:0373b20": "念，我護禁戒，亦復如是。」時佛即與授五戒",
    "T04n0202_004:0373b21": "法。得五戒已，白言：「世尊！我所住處，偏僻",
    "T04n0202_004:0373b22": "逈遠，當還所止，願賜少物，當敬奉之。」過",
    "T04n0202_004:0373b23": "去諸佛，如恒河沙，盡說《法句》，未來諸佛，如",
    "T04n0202_004:0373b24": "恒河沙，亦說是經。爾時世尊，以《法句經》，與",
    "T04n0202_004:0373b25": "優波斯那，令諷奉行。得已作禮，遶佛三匝",
    "T04n0202_004:0373b26": "而去，還本聚落，思惟憶念佛所與經。是時",
    "T04n0202_004:0373b27": "中夜，於高屋上，思佛功德，讀誦《法句》。時毘",
    "T04n0202_004:0373b28": "沙門天王，欲至南方毘樓勒叉所，將千夜",
    "T04n0202_004:0373b29": "叉，從優波斯那上過，聞誦經聲，尋皆住空，",
    "T04n0202_004:0373c01": "聽其所誦，讚言：「善哉善哉！姉妹！善說法要。",
    "T04n0202_004:0373c02": "今我若以天寶相遺，非爾所宜。我今以一",
    "T04n0202_004:0373c03": "善言相贈，謂尊者舍利弗、大目犍連，從舍",
    "T04n0202_004:0373c04": "衛來，當止此林，汝明往請於舍供養。彼呪",
    "T04n0202_004:0373c05": "願時，并稱我名。」優波斯那聞此語已，仰視",
    "T04n0202_004:0373c06": "空中，不見其形，如盲眼人，於夜黑闇都",
    "T04n0202_004:0373c07": "無所見。即問言曰：「汝為是誰？不見其形，",
    "T04n0202_004:0373c08": "而但有聲。」空中答言：「我是鬼王毘沙門天也，",
    "T04n0202_004:0373c09": "為聽法故，於此住耳。」優婆夷言：「天無謬語。",
    "T04n0202_004:0373c10": "汝天我人，絕無因由，何故稱我為姉妹耶？」",
    "T04n0202_004:0373c11": "天王答言：「佛是法王，亦人天父，我為優婆",
    "T04n0202_004:0373c12": "塞，汝為優婆夷，同一法味，故言姉妹。」時優",
    "T04n0202_004:0373c13": "婆夷，心生歡喜，問言：「天王！我供養時，稱汝",
    "T04n0202_004:0373c14": "名字，有何利耶？」天王答言：「我為天王，天耳",
    "T04n0202_004:0373c15": "遠聞，稱我名者，我悉聞之，以稱我故，增",
    "T04n0202_004:0373c16": "我勢力威德眷屬。我亦復以神力，及勅鬼",
    "T04n0202_004:0373c17": "神，護念是人，增其祿福，令離衰患。」說是",
    "T04n0202_004:0373c18": "語已，尋便過去。時優婆夷，歡喜踊躍，自思",
    "T04n0202_004:0373c19": "惟言：「佛於百劫，精勤苦行，唯為我耳，以佛",
    "T04n0202_004:0373c20": "恩故，乃使鬼王為我姉妹。」便不寢寐，天",
    "T04n0202_004:0373c21": "垂欲曉，方得少眠。時彼家中，常令使人",
    "T04n0202_004:0373c22": "入林取薪，是時使人，早赴入林，上樹採",
    "T04n0202_004:0373c23": "薪。遙見尊者舍利弗、目連等五百比丘，在",
    "T04n0202_004:0373c24": "此林中，其精勤者，坐禪誦經，其懶惰者，臥",
    "T04n0202_004:0373c25": "沙草上。時彼使人奔隨大家，到舍衛國，",
    "T04n0202_004:0373c26": "是故遙見識二尊者，便自念言：「我等大家，",
    "T04n0202_004:0373c27": "所尊敬者，今在此林。大家不知，若我徐取",
    "T04n0202_004:0373c28": "薪已，乃還白者，或有餘人，脫先請去，我則",
    "T04n0202_004:0373c29": "有過。於事折減，先辦斯要，後乃取薪，",
    "T04n0202_004:0374a01": "於事無苦。」即便下樹，往尊者所，頭面禮足",
    "T04n0202_004:0374a02": "白言尊者：「我大家優波斯那，禮足問訊。」尊者",
    "T04n0202_004:0374a03": "答言：「令優波斯那安隱受樂解脫生死。」白",
    "T04n0202_004:0374a04": "言：「尊者！我大家優波斯那，請明日食，唯願",
    "T04n0202_004:0374a05": "屈臨。」尊者答言：「汝還歸家，告優波斯那：",
    "T04n0202_004:0374a06": "『善哉優婆夷！知時長宜。佛讚五施得福",
    "T04n0202_004:0374a07": "無量，所謂施遠來者，施遠去者，施病瘦者，",
    "T04n0202_004:0374a08": "於飢餓時施於飲食，施知法人。如是五施，",
    "T04n0202_004:0374a09": "現世獲福。』」使者受教，辭退出林，急疾還",
    "T04n0202_004:0374a10": "家，到已問婢大家所在？答言：「彼高屋上，初",
    "T04n0202_004:0374a11": "夜中夜，不得睡眠，今方始眠。」使白喚覺，",
    "T04n0202_004:0374a12": "率言不敢白。「汝若不能，我自當覺。」咸言",
    "T04n0202_004:0374a13": "隨意。使前上屋，彈指令覺，覺已問言：「欲",
    "T04n0202_004:0374a14": "何所白？」白言：「大家！尊者舍利弗、目揵連等，",
    "T04n0202_004:0374a15": "在其林中。」優波斯那甚大喜躍，即便自",
    "T04n0202_004:0374a16": "取耳二金鐶，而以賞之。尋更白言：「尊者有",
    "T04n0202_004:0374a17": "好言教到大家邊。」即曰：「有何好教，可時說",
    "T04n0202_004:0374a18": "之。」具以五施而為說之。時優婆夷，歡喜",
    "T04n0202_004:0374a19": "踰前，譬如蓮花見日則便開敷，時彼開",
    "T04n0202_004:0374a20": "解，亦復如是。即自解頸眾寶瓔珞，重以賜",
    "T04n0202_004:0374a21": "之。使者白言：「大家時起，洗手辦具飲食供",
    "T04n0202_004:0374a22": "養，我向輙持大家言教，請二尊者及五百",
    "T04n0202_004:0374a23": "弟子，今日來食，願時供辦。」聞是語已，益復",
    "T04n0202_004:0374a24": "踊躍，言：「我所欲作，已為我作，快不可言。",
    "T04n0202_004:0374a25": "我今放汝，更不屬我，如汝善好，在家出",
    "T04n0202_004:0374a26": "家，聚落城邑，隨處光好。」時優波斯那，即起",
    "T04n0202_004:0374a27": "洗手，告語家屬及諸隣比：「汝應作食，汝應",
    "T04n0202_004:0374a28": "燃火，汝應取水，汝應敷席，汝應取花。」",
    "T04n0202_004:0374a29": "如是種種，分部訖已，即自取藥，[打-丁+鳥]末[打-丁+鳥]",
    "T04n0202_004:0374b01": "和。所供已辦，即遣是人，還白時到，食具已",
    "T04n0202_004:0374b02": "辦，唯願知時。時二尊者與諸比丘，著衣持",
    "T04n0202_004:0374b03": "鉢，往詣其家，就座而坐。時優波斯那，手自",
    "T04n0202_004:0374b04": "行水，下種種食，色香味具，一切諸行，隨業",
    "T04n0202_004:0374b05": "受報，好色食施，得好顏色，食有好香，得遠",
    "T04n0202_004:0374b06": "名稱，其味具足，得隨意所欲以食之報，得",
    "T04n0202_004:0374b07": "大筋力。眾僧食已，尊者舍利弗，即與之",
    "T04n0202_004:0374b08": "呪願。其呪願時，優波斯那白言：「尊者！願當",
    "T04n0202_004:0374b09": "稱彼毘沙門天名。」時舍利弗呪願已訖，尋",
    "T04n0202_004:0374b10": "便問言：「汝於毘沙門天王，有何因緣，而稱",
    "T04n0202_004:0374b11": "其名？」白言：「尊者！有希有事。以我昨夜誦《法",
    "T04n0202_004:0374b12": "句》故，使彼天王住於空中聽我誦經，讚",
    "T04n0202_004:0374b13": "言：『善哉善哉！姉妹！善說妙法。』我即仰問：『汝",
    "T04n0202_004:0374b14": "為是誰？不覩身形，但有聲耶？』彼答我言：『我",
    "T04n0202_004:0374b15": "是鬼王毘沙門身，聞汝誦經故住聽耳。欲",
    "T04n0202_004:0374b16": "以天寶相遺，而非汝所宜。今以善言贈",
    "T04n0202_004:0374b17": "汝。』我即問言：『欲何所告？』即言：『尊者舍利弗、",
    "T04n0202_004:0374b18": "目揵連，明日當至某林，汝可請來於舍供",
    "T04n0202_004:0374b19": "養，呪願之時念稱我名。』我即問之：『稱汝名",
    "T04n0202_004:0374b20": "字，有何利益？』彼即答我，具以上事。以是因",
    "T04n0202_004:0374b21": "緣，我今稱之。」舍利弗言：「實為奇特！汝人彼",
    "T04n0202_004:0374b22": "天，而能屈意，與汝言語，云是何姉妹？」優婆",
    "T04n0202_004:0374b23": "夷言：「我又更有奇特之事。此舍有神，與我",
    "T04n0202_004:0374b24": "親厚，如有女人共相往來。我布施時，此神",
    "T04n0202_004:0374b25": "語我：『此阿羅漢，此阿那含，此斯陀含，此須陀",
    "T04n0202_004:0374b26": "洹，此凡夫，此持戒，此破戒，此智慧，此愚癡。』",
    "T04n0202_004:0374b27": "我雖聞此說，意等無二，於凡夫，犯戒等，",
    "T04n0202_004:0374b28": "如阿羅漢。」舍利弗言：「汝實奇特！能於此中，",
    "T04n0202_004:0374b29": "生平等心。」摩訶斯那言：「我復有奇特好事。",
    "T04n0202_004:0374c01": "我女人身，加復在家，而能除滅二十身見，",
    "T04n0202_004:0374c02": "得須陀洹。」舍利弗言：「姉妹！汝甚奇特！能於",
    "T04n0202_004:0374c03": "女身，成須陀洹。」優婆夷言：「我又更有希有",
    "T04n0202_004:0374c04": "奇特！我有四子，皆惡邪見。我夫惡邪，又亦",
    "T04n0202_004:0374c05": "尤甚，於佛法僧，不識不敬。我若供養三寶，",
    "T04n0202_004:0374c06": "及給貧窮，便生嫉恚，咸言：『我等勞勤家業，",
    "T04n0202_004:0374c07": "而乃作此無益之用。』雖有此說，我於道",
    "T04n0202_004:0374c08": "心，修善布施，終無退縮，亦不恚恨。」舍利弗",
    "T04n0202_004:0374c09": "言：「婦人之法，一切時中，常不自在，少小則",
    "T04n0202_004:0374c10": "父母護，壯時則其夫護，老時則子護。而汝",
    "T04n0202_004:0374c11": "不為夫子所制，隨意修善。姉妹！我今誨",
    "T04n0202_004:0374c12": "汝，可善著心。何者好事？謂佛世尊是暮",
    "T04n0202_004:0374c13": "當至毘紐乾特林。我用是事，以相報遺。」語",
    "T04n0202_004:0374c14": "已辭還所止。優婆夷言：「尊者所告，實為甚",
    "T04n0202_004:0374c15": "善！尊者去後，當辦所供，以待世尊。」如是世",
    "T04n0202_004:0374c16": "尊，以至是林，摩訶斯那甚大歡喜，即集諸",
    "T04n0202_004:0374c17": "優婆夷，尋於其暮往至佛所。遙見世尊光",
    "T04n0202_004:0374c18": "相殊妙，五情悅豫，喜踊無量，到已作禮，種",
    "T04n0202_004:0374c19": "種香華，供養佛畢，却坐一面，佛為說法施",
    "T04n0202_004:0374c20": "論戒論，生天斷欲，涅槃之論。聞說法已，將",
    "T04n0202_004:0374c21": "欲還家，合掌白佛：「我此村人普皆邪見，不",
    "T04n0202_004:0374c22": "識佛法，不知佛德，不好布施，故使沙門",
    "T04n0202_004:0374c23": "婆羅門，入此村乞常至我家。唯願世尊！隨",
    "T04n0202_004:0374c24": "我幾時，住此村邑，佛及弟子常受我請、四",
    "T04n0202_004:0374c25": "事供養。」白已禮足而退，次第觀諸比丘所止",
    "T04n0202_004:0374c26": "宿處，最後見有一病比丘臥草窟中，即問：",
    "T04n0202_004:0374c27": "「大德！何所苦患？」比丘答言：「道路行來，四大",
    "T04n0202_004:0374c28": "不調，困苦少賴。」優婆夷言：「大德所患，便宜",
    "T04n0202_004:0374c29": "何食？」答言：「醫處當服新熱肉汁。」優婆夷言：",
    "T04n0202_004:0375a01": "「莫復餘求，我明日當送。」答言：「可爾。」優婆",
    "T04n0202_004:0375a02": "夷禮足還家，自思惟言：「我得大利，見佛世",
    "T04n0202_004:0375a03": "尊及舍利弗等諸大尊者。」深加喜慶，然不",
    "T04n0202_004:0375a04": "憶念明十五日，時彼國法，其十五日一切",
    "T04n0202_004:0375a05": "不殺，殺者違命。明日晨朝，勅使持錢，買",
    "T04n0202_004:0375a06": "新熱肉。使人受教，詣市遍求，不得空還，",
    "T04n0202_004:0375a07": "白大家言：「今十五日，市無屠殺。」時優婆夷",
    "T04n0202_004:0375a08": "告使人言：「汝持千錢，買百錢肉。有求利",
    "T04n0202_004:0375a09": "者，或能與汝。」使人持錢，又往推覓，王限重",
    "T04n0202_004:0375a10": "故，無敢與者。使人還白，具如事情。時優婆",
    "T04n0202_004:0375a11": "夷聞是事已，心憂惱言：「汝持金錢，等重",
    "T04n0202_004:0375a12": "買索。」爾時使人，雖持金錢如勅推求，而諸",
    "T04n0202_004:0375a13": "屠者，雖貪其利，王法嚴重，懼失命根，無",
    "T04n0202_004:0375a14": "敢與者。如是往返，了不能得。時優婆夷倍",
    "T04n0202_004:0375a15": "增憂惱，念：「病比丘已受我請，而我設當不",
    "T04n0202_004:0375a16": "供所須，或能失命，便是我咎；當設何計？」",
    "T04n0202_004:0375a17": "念是事已，重自思惟：「往昔菩薩，以一鴿故，",
    "T04n0202_004:0375a18": "猶自屠割，不惜身肉；況此比丘，於鴿有降，",
    "T04n0202_004:0375a19": "我寧不可愛自己身肉而不濟？」彼作是",
    "T04n0202_004:0375a20": "念已，將一可信常所使人，却入靜室，淨自",
    "T04n0202_004:0375a21": "洗身，踞坐床上，勅使人言：「汝今割我股裏",
    "T04n0202_004:0375a22": "肉取。」爾時使人如教，即以利刀割取。當",
    "T04n0202_004:0375a23": "割肉時，苦痛逼切，悶絕躄地。時婢即以白",
    "T04n0202_004:0375a24": "[(畾/且)*毛]纏裹。既取肉已，合諸藥草，煮以為[飢-几+霍]，",
    "T04n0202_004:0375a25": "送疾比丘。比丘受是信心檀越所送食已，",
    "T04n0202_004:0375a26": "疾即除愈。夫婆羅門，于時不在，行遠問",
    "T04n0202_004:0375a27": "言：「摩訶斯那，為何所在？」答：「某房中。」其夫往",
    "T04n0202_004:0375a28": "見，顏色變異，不與常同，即便問言：「汝今何",
    "T04n0202_004:0375a29": "緣，憔悴乃爾？」對曰：「我今為病所侵。」其夫憂",
    "T04n0202_004:0375b01": "愁，尋集諸醫，診其所患。醫集問言：「汝有何",
    "T04n0202_004:0375b02": "疾？所疾發動，其來久如？有休間不？」答言：",
    "T04n0202_004:0375b03": "「我病一切時痛，如今疼苦無復休間。」時醫",
    "T04n0202_004:0375b04": "察脈，不知所痛，默然還出。其夫垂泣，而",
    "T04n0202_004:0375b05": "問妻言：「汝何所疾？以情見語。」妻答之曰：",
    "T04n0202_004:0375b06": "「明醫不知，我焉能知？」時婆羅門，問家內人：",
    "T04n0202_004:0375b07": "「汝等能知摩訶斯那所苦患不？」時諸使人白",
    "T04n0202_004:0375b08": "言：「大家！我等不知，當問可信所親近者。」時",
    "T04n0202_004:0375b09": "婆羅門即召彼婢，於隱屏處問言：「我婦何",
    "T04n0202_004:0375b10": "由有疾？」婢以實答：「大家當知！為病比丘",
    "T04n0202_004:0375b11": "故，割肉飴之。」夫聞是已，於佛法僧，生恚",
    "T04n0202_004:0375b12": "害心，便於街巷，高聲唱言：「沙門釋子，食噉",
    "T04n0202_004:0375b13": "人肉，如駮足王。」爾時篤信優婆塞，聞婆",
    "T04n0202_004:0375b14": "羅門罵佛法僧，憂愁不樂，往世尊所，頭面",
    "T04n0202_004:0375b15": "禮足。世尊告曰：「汝等何故，愁慘不樂？」白言：",
    "T04n0202_004:0375b16": "「世尊！有一婆羅門，於多人處，高聲唱言，",
    "T04n0202_004:0375b17": "罵佛法僧，昔駮足王，食噉人肉，今沙門",
    "T04n0202_004:0375b18": "釋子，食噉人肉，亦復如是。願佛世尊！勅諸",
    "T04n0202_004:0375b19": "比丘，莫食人肉。」爾時世尊以是事故，",
    "T04n0202_004:0375b20": "集比丘僧，呼病比丘。時病比丘，聞世尊教，",
    "T04n0202_004:0375b21": "心懷喜踊：「世尊大慈！乃流及我。」身雖羸",
    "T04n0202_004:0375b22": "瘦，自力而來，到已禮足，却坐一面。佛言：「貴",
    "T04n0202_004:0375b23": "子！汝何所患？」比丘白言：「為病所惱，今見世",
    "T04n0202_004:0375b24": "尊，小得瘳降。」世尊又問：「今日汝何所食？」答",
    "T04n0202_004:0375b25": "言：「今日食肉汁食。」佛言：「所食是新肉？為乾",
    "T04n0202_004:0375b26": "肉乎？」答言：「新肉，天竺國熱，肉不經宿。」「所",
    "T04n0202_004:0375b27": "食若新若乾？善男子！汝食肉時，為問淨不",
    "T04n0202_004:0375b28": "淨不？」答言：「世尊！我病困久，得便食之，實不",
    "T04n0202_004:0375b29": "問也。」佛言：「比丘！汝云何乃受不淨食？比丘",
    "T04n0202_004:0375c01": "之法，檀越與食，應先問之：『此是何肉？』檀越",
    "T04n0202_004:0375c02": "若言：『此是淨肉。』應重觀察，可信應食；若",
    "T04n0202_004:0375c03": "不可信，便不可食。」爾時世尊，即制比丘：",
    "T04n0202_004:0375c04": "諸不淨肉，皆不應食；若見聞疑，三不淨肉，",
    "T04n0202_004:0375c05": "亦不應食，如是分別應不應食。時優婆夷，",
    "T04n0202_004:0375c06": "聞佛世尊，正由我故，制諸比丘，不得食",
    "T04n0202_004:0375c07": "肉，生大苦惱，以緣於己，永令比丘不食",
    "T04n0202_004:0375c08": "肉故，即語夫言：「若能為我，請佛及僧，明",
    "T04n0202_004:0375c09": "日來此，設供養者，甚善！若其不能，我當",
    "T04n0202_004:0375c10": "捨命。我乃自以身肉施人，汝有何悔，乃",
    "T04n0202_004:0375c11": "起是事？」此婆羅門，素於三寶，無信敬心，聞",
    "T04n0202_004:0375c12": "妻是語，以其妻故，入林趣佛，至佛所已，",
    "T04n0202_004:0375c13": "即言：「瞿曇沙門！及諸弟子，當受我請，明日",
    "T04n0202_004:0375c14": "舍食。」佛默然受。時婆羅門，知佛受請，還家",
    "T04n0202_004:0375c15": "語妻：「沙門瞿曇，已受汝請。」時優婆夷，即勅",
    "T04n0202_004:0375c16": "家內，辦種種食香花坐具。明日時到，遣人",
    "T04n0202_004:0375c17": "林中，往白世尊：「食具已辦，唯聖知時。」佛",
    "T04n0202_004:0375c18": "與比丘，著衣持鉢，往至其家，就座而坐。",
    "T04n0202_004:0375c19": "坐已問婆羅門：「摩訶斯那，今何所在？」答言：",
    "T04n0202_004:0375c20": "「病在某房。」佛言：「喚來！」時婆羅門，即往告言：",
    "T04n0202_004:0375c21": "「汝師呼汝。」即曰：「我摩訶斯那，禮佛法僧足，",
    "T04n0202_004:0375c22": "我有病苦，不任起居。」其夫往白佛言：「優",
    "T04n0202_004:0375c23": "婆斯那，禮佛法僧足，我有病苦，不任起",
    "T04n0202_004:0375c24": "往。」佛告阿難：「汝往告優波斯那，汝起見",
    "T04n0202_004:0375c25": "佛。」阿難即往，告優波斯那：「世尊呼汝，汝",
    "T04n0202_004:0375c26": "可往見。」時優波斯那，即於臥上，合掌白",
    "T04n0202_004:0375c27": "言：「我今禮佛法僧，思見世尊，如飢須食，",
    "T04n0202_004:0375c28": "如渴須飲，如寒思溫，如熱思涼，如失",
    "T04n0202_004:0375c29": "道得道，我思見佛，亦復如是。心雖欲",
    "T04n0202_004:0376a01": "往，身不肯隨。」阿難還白佛，如優波斯那",
    "T04n0202_004:0376a02": "所說。佛勅阿難：「并床輿來。」阿難奉教，使",
    "T04n0202_004:0376a03": "人輿來，到於佛前。爾時如來，放大光明，諸",
    "T04n0202_004:0376a04": "遇佛光觸其身者，狂者得正，亂者得定，病",
    "T04n0202_004:0376a05": "者得愈。時優波斯那，遇佛光已，苦痛即",
    "T04n0202_004:0376a06": "除。爾時舍神，以水洗瘡，以藥塗之，平復",
    "T04n0202_004:0376a07": "如故。時優波斯那，即起下床，手執金瓶，",
    "T04n0202_004:0376a08": "自行澡水，下種種食，色香味具。佛食已，澡",
    "T04n0202_004:0376a09": "手洗鉢，為摩訶斯那，說微妙法，所謂布",
    "T04n0202_004:0376a10": "施持戒，人天果報，生死過患，貪欲為害，出",
    "T04n0202_004:0376a11": "離滅樂，十二因緣輪轉不息。時優波斯那，",
    "T04n0202_004:0376a12": "聞佛所說，得斷慳嫉，成阿那含道；家內眷",
    "T04n0202_004:0376a13": "屬，悉受五戒；其婆羅門捨離邪見，信敬三",
    "T04n0202_004:0376a14": "寶，受優婆塞戒。時會四眾，有得須陀洹",
    "T04n0202_004:0376a15": "者，有得斯陀含、阿那含、阿羅漢者，有發大",
    "T04n0202_004:0376a16": "道心者，一切大小，莫不歡喜。時有眾人畏",
    "T04n0202_004:0376a17": "生死者，各作是念：「今此女人，乃能如是，自",
    "T04n0202_004:0376a18": "割身肉，以供沙門，甚為奇特！我等若捨聚",
    "T04n0202_004:0376a19": "落田宅，豈足為難？」便各棄捨聚落家屬，出",
    "T04n0202_004:0376a20": "家求道，勤修精進，斷諸結漏，成阿羅漢",
    "T04n0202_004:0376a21": "道。時此聚落，佛法信行，廣闡流布。以是緣",
    "T04n0202_004:0376a22": "故，有強志者，乃至女人，讀誦經法，不惜",
    "T04n0202_004:0376a23": "身肉，得諸道果，況於丈夫勤心道業，當不",
    "T04n0202_004:0376a24": "成者乎？是因緣故，諸善男子！當勤善法畏",
    "T04n0202_004:0376a25": "於生死，便得結使微薄離於生死，雖於",
    "T04n0202_004:0376a26": "此末法之中不能得度，緣此功德，當於",
    "T04n0202_004:0376a27": "人天受無窮福。彌勒世尊，不久五十六億",
    "T04n0202_004:0376a28": "十千萬歲，來此成佛，當為汝等廣說妙",
    "T04n0202_004:0376a29": "法，汝於其中，隨願所求成三乘道，悉得解",
    "T04n0202_004:0376b01": "脫，頂戴奉行。◎",
    "T04n0202_004:0376b02": "（二三）◎出家功德尸利苾提品第二十二",
    "T04n0202_004:0376b03": "(丹本此品在第七卷三十三)",
    "T04n0202_004:0376b04": "如是我聞：一時佛在摩伽陀國王舍城迦蘭",
    "T04n0202_004:0376b05": "陀竹園中。爾時世尊，讚歎出家，功德因緣其",
    "T04n0202_004:0376b06": "福甚多。若放男女，若放奴婢，若聽人民，若",
    "T04n0202_004:0376b07": "自己身，出家入道者，功德無量。布施之報，",
    "T04n0202_004:0376b08": "十世受福，六天人中，往返十到，猶故不如",
    "T04n0202_004:0376b09": "放人出家及自出家功德為勝。何以故？布施",
    "T04n0202_004:0376b10": "之報，福有限極；出家之福，無量無邊。又持",
    "T04n0202_004:0376b11": "戒果報，五通神仙，受天福報，極至梵世；於",
    "T04n0202_004:0376b12": "佛法中，出家果報，不可思議，乃至涅槃，福",
    "T04n0202_004:0376b13": "故不盡。假使有人，起七寶塔，高至三十三",
    "T04n0202_004:0376b14": "天，所得功德，不如出家。何以故？七寶塔",
    "T04n0202_004:0376b15": "者，貪惡愚人，能壞破故；出家之法，無有毀",
    "T04n0202_004:0376b16": "壞，欲求善法，除佛法已，更無勝故。如百",
    "T04n0202_004:0376b17": "盲人，有一明醫，能治其目，一時明見。又有",
    "T04n0202_004:0376b18": "百人，罪應挑眼，一人有力，能救其罪令",
    "T04n0202_004:0376b19": "不失目。此二人福，雖復無量，猶亦不如",
    "T04n0202_004:0376b20": "聽人出家及自出家其福弘大。何以故？雖",
    "T04n0202_004:0376b21": "能施於二種人目，此人唯各獲一世利，又肉",
    "T04n0202_004:0376b22": "眼性，性有敗壞；聽人出家，若自出家，展轉",
    "T04n0202_004:0376b23": "示導眾生永劫無上慧眼，慧眼之性，歷劫無",
    "T04n0202_004:0376b24": "壞。何以故？福報人天之中，恣意受樂，無窮",
    "T04n0202_004:0376b25": "無盡，畢成佛道。所以者何？由出家法，滅",
    "T04n0202_004:0376b26": "魔眷屬，增益佛種，摧滅惡法，長養善法，滅",
    "T04n0202_004:0376b27": "除罪垢，興無上福業，是故佛說出家功德，",
    "T04n0202_004:0376b28": "高於須彌、深於大海、廣於虛空。若使有人",
    "T04n0202_004:0376b29": "為出家者作諸留難，令不從志，其罪甚",
    "T04n0202_004:0376c01": "重，如夜黑闇無所覩見，是人罪報，亦復如",
    "T04n0202_004:0376c02": "是，入深地獄黑闇無目。譬如大海，江河",
    "T04n0202_004:0376c03": "百流，悉投其中，此人罪報，亦復如是，一切",
    "T04n0202_004:0376c04": "諸惡，皆集其身。如須彌山劫火所燒，無",
    "T04n0202_004:0376c05": "有遺餘，此人亦爾，地獄火燒，無有窮已。譬",
    "T04n0202_004:0376c06": "如迦留樓醯尼藥，極為毒苦，若等斤兩，",
    "T04n0202_004:0376c07": "比於石蜜，彼善惡報，亦復如是。聽人出家，",
    "T04n0202_004:0376c08": "若自出家，功德最大，以出家人，以修多羅",
    "T04n0202_004:0376c09": "為水，洗結使之垢，能滅除生死之苦，為涅",
    "T04n0202_004:0376c10": "槃之因；以毘尼為足，踐淨戒之地，阿毘",
    "T04n0202_004:0376c11": "曇為目，視世善惡，恣意遊步八正之路，",
    "T04n0202_004:0376c12": "至涅槃之妙城。以是義故，放人出家，若自",
    "T04n0202_004:0376c13": "出家，若老若少，其福最勝。爾時世尊，在王",
    "T04n0202_004:0376c14": "舍城迦蘭陀竹園。時王舍城，有一長者，名尸",
    "T04n0202_004:0376c15": "利苾提(秦言福增)，其年百歲，聞出家功德如是",
    "T04n0202_004:0376c16": "無量，便自思惟：「我今何不於佛法中出家",
    "T04n0202_004:0376c17": "修道？」即辭妻子奴婢大小：「我欲出家。」其人",
    "T04n0202_004:0376c18": "老耄，家中大小，莫不厭[怡-台+亥]，輕賤其言，無從",
    "T04n0202_004:0376c19": "用者，聞欲出家，咸各喜言：「汝早應去，何以",
    "T04n0202_004:0376c20": "遲晚？今正是時。」尸利苾提，即出其家，往趣",
    "T04n0202_004:0376c21": "竹林，欲見世尊求出家法。到竹林已，",
    "T04n0202_004:0376c22": "問諸比丘：「佛世尊大仙，大悲廣利天人者，今",
    "T04n0202_004:0376c23": "何所在？」比丘答言：「如來世尊，餘行教化，利",
    "T04n0202_004:0376c24": "益不在。」尸利苾提又問：「次佛大師智慧上",
    "T04n0202_004:0376c25": "足，更復是誰？」比丘指示彼尊者舍利弗是。",
    "T04n0202_004:0376c26": "即柱杖至舍利弗所，捨杖作禮，白言：「尊者！",
    "T04n0202_004:0376c27": "聽我出家。」時舍利弗，視是人已，念此人老，",
    "T04n0202_004:0376c28": "三事皆缺，不能學問、坐禪、佐助眾事，告言：",
    "T04n0202_004:0376c29": "「汝去，汝老年過，不得出家。」次向摩訶迦",
    "T04n0202_004:0377a01": "葉、優波離、阿[少/兔]樓陀等，次第五百大阿羅漢，",
    "T04n0202_004:0377a02": "彼皆問言：「汝先向餘人未？」答言：「我先以向",
    "T04n0202_004:0377a03": "世尊，世尊不在，次向尊者舍利弗。」又問：「彼",
    "T04n0202_004:0377a04": "何所說？」答言：「彼告我言：『汝老年過，不得",
    "T04n0202_004:0377a05": "出家。』」諸比丘言：「彼舍利弗智慧第一，尚不",
    "T04n0202_004:0377a06": "聽汝，我等亦復不聽汝也。譬如良醫，善知",
    "T04n0202_004:0377a07": "瞻病，捨不療治，餘諸小醫，亦悉拱手，當知",
    "T04n0202_004:0377a08": "是人，必有死相。」以舍利弗大智不聽，其餘",
    "T04n0202_004:0377a09": "比丘，亦爾不聽。尸利苾提，求諸比丘，不得",
    "T04n0202_004:0377a10": "出家，還出竹園，住門閫上，悲泣懊惱，舉聲",
    "T04n0202_004:0377a11": "大哭：「我從生來，無有大過，何故特不聽",
    "T04n0202_004:0377a12": "我出家？如優波離，剃髮賤人；泥提，下穢",
    "T04n0202_004:0377a13": "除糞之人；鴦掘摩羅，殺無量人；及陀塞羈，",
    "T04n0202_004:0377a14": "大賊惡人；如是等人，尚得出家，我有何罪，",
    "T04n0202_004:0377a15": "不得出家？」作是語時，世尊即於其前踊",
    "T04n0202_004:0377a16": "出，放大光明，相好莊嚴，譬如忉利天王帝",
    "T04n0202_004:0377a17": "釋七寶高車。佛問福增：「汝何故哭？」爾時長",
    "T04n0202_004:0377a18": "者，聞佛梵音，心懷喜踊，如子見父，五體",
    "T04n0202_004:0377a19": "投地，為佛作禮，泣白佛言：「一切眾生，",
    "T04n0202_004:0377a20": "殺人作賊，妄語誹謗，下賤等人，皆得出家；",
    "T04n0202_004:0377a21": "我獨何罪，特不聽我佛法出家？我家大小，",
    "T04n0202_004:0377a22": "以我老耄，不復用我。今於佛法，不得出",
    "T04n0202_004:0377a23": "家；今設還家，必不前我，當何所趣？我今",
    "T04n0202_004:0377a24": "定當於此捨命。」爾時佛告尸利苾提：「誰能",
    "T04n0202_004:0377a25": "舉手於虛空中，而作定說：『是應出家。』此人",
    "T04n0202_004:0377a26": "不應是老。」長者白佛言：「世尊！法轉輪王，第",
    "T04n0202_004:0377a27": "一智子，次佛，第二世間導師，舍利弗者，此",
    "T04n0202_004:0377a28": "不聽我佛法出家。」爾時世尊！以大慈悲，慰",
    "T04n0202_004:0377a29": "喻福增，譬如慈父慰喻孝子，而告之言：「汝",
    "T04n0202_004:0377b01": "莫憂惱！我今當令汝得出家。非舍利弗",
    "T04n0202_004:0377b02": "三阿僧祇劫精懃苦行，百劫修福；非舍利弗",
    "T04n0202_004:0377b03": "世世難行，破頭挑眼，髓腦血肉，皮骨手足，",
    "T04n0202_004:0377b04": "耳鼻布施；非舍利弗投身餓虎，入於火坑，",
    "T04n0202_004:0377b05": "身琢千釘，剜身千燈；非舍利弗國城妻子、",
    "T04n0202_004:0377b06": "奴婢象馬、七寶施與；非舍利弗初阿僧祇",
    "T04n0202_004:0377b07": "劫，供養八萬八千諸佛，中阿僧祇劫，供養",
    "T04n0202_004:0377b08": "九萬九千諸佛，後阿僧祇劫，供養十萬諸佛",
    "T04n0202_004:0377b09": "世尊，出家持戒，具足尸波羅蜜；非舍利弗",
    "T04n0202_004:0377b10": "於法自在，何得制言：『此應出家，此人不應。』",
    "T04n0202_004:0377b11": "唯我一人，於法自在。唯我獨乘六度寶車，",
    "T04n0202_004:0377b12": "被忍辱鎧，於菩提樹下，坐金剛座，降魔王",
    "T04n0202_004:0377b13": "怨，獨得佛道，無與我等。汝來隨我，我當",
    "T04n0202_004:0377b14": "與汝出家。」如是世尊種種慰喻，福增憂惱",
    "T04n0202_004:0377b15": "即除，心大歡喜，便隨佛後，入佛精舍，告大",
    "T04n0202_004:0377b16": "目揵連：「令與出家。何以故？眾生隨緣得度，",
    "T04n0202_004:0377b17": "或有於佛有緣，餘人則不能度；於餘人",
    "T04n0202_004:0377b18": "有緣，佛則不能度。於舍利弗有緣，目連、",
    "T04n0202_004:0377b19": "迦葉、阿那律、金毘羅等一切弟子，則所不",
    "T04n0202_004:0377b20": "度。如是展轉，隨其有緣，餘人不度。」爾時",
    "T04n0202_004:0377b21": "目連亦思：「此人年高老耄，誦經、坐禪、佐助",
    "T04n0202_004:0377b22": "眾事，三事悉缺。然佛法王勅使出家，理",
    "T04n0202_004:0377b23": "不可違。」即與出家，受具足戒。此人前世，",
    "T04n0202_004:0377b24": "已種得度因緣，以吞法鉤，如魚吞鉤，必",
    "T04n0202_004:0377b25": "出不疑，已曾修集諸善功德，晝夜精勤，修",
    "T04n0202_004:0377b26": "習讀誦修多羅、毘尼、阿毘曇，廣通經藏。以",
    "T04n0202_004:0377b27": "年老故，不能隨時恭敬迎送禮問上座，諸",
    "T04n0202_004:0377b28": "年少比丘，以先出家，為上座故，常苦言剋",
    "T04n0202_004:0377b29": "切：「此老耄比丘，自恃年高，誦經學問，憍慢",
    "T04n0202_004:0377c01": "自大，不相敬承。」時老比丘，便自思惟：「我在",
    "T04n0202_004:0377c02": "家時，為家大小之所刺惱，今來出家，望得",
    "T04n0202_004:0377c03": "休息，而復為此諸年少輩之所激切。何罪",
    "T04n0202_004:0377c04": "乃爾，益增苦惱？」又作是念：「我今寧死。」時",
    "T04n0202_004:0377c05": "彼林邊，有大河水，既深且駃，尋往堓邊，",
    "T04n0202_004:0377c06": "脫身袈裟，置樹枝上，長跪向衣，啼泣墮",
    "T04n0202_004:0377c07": "淚，自立誓言：「我今不捨佛法眾僧，唯欲",
    "T04n0202_004:0377c08": "捨命，我此身上衣，布施持戒精進誦經，設",
    "T04n0202_004:0377c09": "有報者，願我捨身，生富樂家，眷屬調順，於",
    "T04n0202_004:0377c10": "我善法，不作留難，常遇三寶，出家修道，",
    "T04n0202_004:0377c11": "遭值善師，示悟涅槃。」誓已，於河深駛迴波",
    "T04n0202_004:0377c12": "覆涌之處，欲投其中。爾時目連，以天眼",
    "T04n0202_004:0377c13": "觀我老弟子，為作何事？尋見弟子，放身",
    "T04n0202_004:0377c14": "投水，未至水頃，以神通力，接置堓上，問",
    "T04n0202_004:0377c15": "言：「法子！汝何所作？」尸利苾提甚大慚愧，即",
    "T04n0202_004:0377c16": "自思惟：「當以何答？我今不應妄語誑師，",
    "T04n0202_004:0377c17": "設誑師者，世世獲罪，當無舌根。又我和",
    "T04n0202_004:0377c18": "上，神通玄鑒，我縱妄語，亦自知之。世若有",
    "T04n0202_004:0377c19": "人，智慧明達，性實質直，諸天應敬，若有智",
    "T04n0202_004:0377c20": "慧，而懷諂誑，可為人師，人應恭敬供養。",
    "T04n0202_004:0377c21": "若無智慧，而有質直，雖不兼物，行足自",
    "T04n0202_004:0377c22": "濟。若人愚癡，心懷誑諂，一切眾中，惡賤下",
    "T04n0202_004:0377c23": "劣，設有所說，人悉知之，皆言：『此人諂欺無",
    "T04n0202_004:0377c24": "實。』假令實說，捨不信用。是故我若欺誑和",
    "T04n0202_004:0377c25": "上，此非我宜，當如實說。」即白師言：「我厭",
    "T04n0202_004:0377c26": "家出家，欲求休息，今復不樂，故欲捨命。」",
    "T04n0202_004:0377c27": "目連聞已，即作是念：「此人設當不以生死",
    "T04n0202_004:0377c28": "恐畏之事而怖之者，於出家利，空無所獲。」",
    "T04n0202_004:0377c29": "即告之言：「汝今至心，捉我衣角，莫中放捨。」",
    "T04n0202_004:0378a01": "即奉師教，譬如風性輕舉所吹塵草，上衝",
    "T04n0202_004:0378a02": "虛空，神足遊空，若捉一毛，隨意所至。爾時",
    "T04n0202_004:0378a03": "目連，猶如猛鷹銜於小鳥，飛騰虛空。目連",
    "T04n0202_004:0378a04": "神足，亦復如是，身昇虛空，屈申臂頃，至",
    "T04n0202_004:0378a05": "大海邊。海邊有一新死女人，面貌端正身容",
    "T04n0202_004:0378a06": "殊妙，相好具足，見有一蟲，從其口出，還",
    "T04n0202_004:0378a07": "從鼻入，復從眼出，從耳而入，目連立觀，觀",
    "T04n0202_004:0378a08": "已捨去。尸利苾提，白言：「和上！此何女人？狀",
    "T04n0202_004:0378a09": "相如是？」目連告言：「時到當說。」小復前行，見",
    "T04n0202_004:0378a10": "一女人，自負銅鑊，搘鑊著水，然火吹之，",
    "T04n0202_004:0378a11": "既沸，脫衣自入鑊中，髮爪先脫，肉熟離",
    "T04n0202_004:0378a12": "骨，沸吹骨出在外，風吹尋還成人，自取其",
    "T04n0202_004:0378a13": "肉而食噉之。福增見已，心驚毛竪，白言：「和",
    "T04n0202_004:0378a14": "上！自食肉者，為是何人？」目連告曰：「時到當",
    "T04n0202_004:0378a15": "說。」次小前行，見一大身，多有諸蟲，圍唼",
    "T04n0202_004:0378a16": "其身，乃至支節，無有空處如針頭許，時有",
    "T04n0202_004:0378a17": "大聲，叫喚啼哭，震動遠近，如地獄聲。白言：",
    "T04n0202_004:0378a18": "「和上！此大惡聲，為是何人？」目連告言：「時到",
    "T04n0202_004:0378a19": "當說。」次復見有一大男子，周匝多有獸頭",
    "T04n0202_004:0378a20": "人身，諸惡鬼神，手執弓弩，三叉毒箭，鏃皆",
    "T04n0202_004:0378a21": "火燃，競共射之，身皆燋燃。白言：「和上！此是",
    "T04n0202_004:0378a22": "何人，受茲苦毒，逃走無所？」師言：「且住！時到",
    "T04n0202_004:0378a23": "當說。」次前經久，見一大山，下安刀劍，見",
    "T04n0202_004:0378a24": "有一人，從上投下，刀戟劍矟，壞刺其身，",
    "T04n0202_004:0378a25": "即自收拔，還竪本處，復還上山，如前不息。",
    "T04n0202_004:0378a26": "見已白師：「此復何人而受斯苦？」告言：「且止！",
    "T04n0202_004:0378a27": "時至當說。」次前見有一大骨山，高七百由",
    "T04n0202_004:0378a28": "旬，能鄣蔽日，使海蔭黑。爾時目連，於此",
    "T04n0202_004:0378a29": "骨山一大肋上，來往經行，弟子隨行，尋自思",
    "T04n0202_004:0378b01": "惟：「我今和上，既已無事，我寧可問向來",
    "T04n0202_004:0378b02": "事不？」念已白言：「唯願和上！為我解說向所",
    "T04n0202_004:0378b03": "見事。」目連告言：「今正是時。」即白和上：「先所",
    "T04n0202_004:0378b04": "見者，是何女人？」目連答言：「汝欲知者，是舍",
    "T04n0202_004:0378b05": "衛城大薩薄婦，容貌端正，夫甚愛敬。爾時",
    "T04n0202_004:0378b06": "薩薄，欲入大海，貪戀此婦，不能捨離，即",
    "T04n0202_004:0378b07": "將入海，與五百估客，上船入海。時婦常",
    "T04n0202_004:0378b08": "以三奇木頭，擎鏡照面，自覩端正，便起憍",
    "T04n0202_004:0378b09": "慢，深生愛著。時有一大龜，以脚蹋船，船",
    "T04n0202_004:0378b10": "破沒海，薩薄及婦、五百估客，一切皆死。大",
    "T04n0202_004:0378b11": "海之法，不受死屍，若水迴波，夜叉羅剎，出",
    "T04n0202_004:0378b12": "置岸上。眾生命終，隨所愛念，死即生中，或",
    "T04n0202_004:0378b13": "有難言，隨所愛著，便往生者，誰愛地獄而",
    "T04n0202_004:0378b14": "入地獄者，眾人答曰：『若有眾生，盜三尊",
    "T04n0202_004:0378b15": "財及父母物，乃至殺人，如是大罪，應墮熾",
    "T04n0202_004:0378b16": "火地獄，是人為風寒冷病所逼，便思念火，",
    "T04n0202_004:0378b17": "欲得入中。』念已命終，便墮是獄。若人盜佛",
    "T04n0202_004:0378b18": "燈明及直，或盜僧祇燈燭薪草，若破壞撥",
    "T04n0202_004:0378b19": "撤僧祇房舍講堂，若冬寒時，剝脫人衣，若",
    "T04n0202_004:0378b20": "以力勢，以氷寒時，水灌奴婢及以餘人，若",
    "T04n0202_004:0378b21": "抄掠時，剝人衣裳，如是罪報，應墮寒氷地",
    "T04n0202_004:0378b22": "獄。是人為熱病所逼，常思寒冷之處，念想",
    "T04n0202_004:0378b23": "之時，便墮此獄。優鉢羅、鉢頭摩、拘物頭、分",
    "T04n0202_004:0378b24": "陀利地獄，亦復如是。寒地獄中，受罪之人，",
    "T04n0202_004:0378b25": "身肉氷燥，如燋豆散，腦髓白爆，頭骨碎破",
    "T04n0202_004:0378b26": "百千萬分，身骨劈裂，如[烈-列+句]箭銣。若人慳",
    "T04n0202_004:0378b27": "貪，斷餓眾生隨時飲食，應墮餓鬼，得逆",
    "T04n0202_004:0378b28": "氣病，不能下食。瞻病知識，以種種食，強",
    "T04n0202_004:0378b29": "勸之言：『是甜是酢，此美易消，汝可強食。』",
    "T04n0202_004:0378c01": "便起恚心：『使我何時眼不見食。』爾時命終，",
    "T04n0202_004:0378c02": "生餓鬼中。若人愚癡，不信三寶，誹謗毀道，",
    "T04n0202_004:0378c03": "應墮畜生，為病所困，唯得伏臥，不得偃",
    "T04n0202_004:0378c04": "側，不喜善言，左右定知此人必死，便逼",
    "T04n0202_004:0378c05": "勸言：『汝當聽法受齋受戒，汝當見佛像、見",
    "T04n0202_004:0378c06": "比丘僧，汝當布施。』其人心意，都不喜樂，",
    "T04n0202_004:0378c07": "為強敦曉喻，便增惡念：『願我得一不聞",
    "T04n0202_004:0378c08": "三寶善名處者，快不可言。』爾時命終，生畜",
    "T04n0202_004:0378c09": "生中。若有修善種人天因，此人不為大病",
    "T04n0202_004:0378c10": "所困，臨命終時，心不錯亂，所親左右，知其",
    "T04n0202_004:0378c11": "將死，各勸之言：『樂聞法不？欲見像不？",
    "T04n0202_004:0378c12": "欲見比丘、聽經偈不？汝喜欲得受齋戒",
    "T04n0202_004:0378c13": "不？欲得財物施佛像不？』悉答言：『好。』復與說",
    "T04n0202_004:0378c14": "言：『施佛形像，得成佛道；供養法者，在所",
    "T04n0202_004:0378c15": "生處，得深智慧，達解法相；若施眾僧，所生",
    "T04n0202_004:0378c16": "之處，得大珍寶，隨意無乏。』病人聞已，",
    "T04n0202_004:0378c17": "歡喜願言：『使我所生常遇三寶聞法開悟。』",
    "T04n0202_004:0378c18": "爾時命終，得生人中。若人廣種生天善因，",
    "T04n0202_004:0378c19": "清淨施戒，樂聽經法，修持十善，其人將終，",
    "T04n0202_004:0378c20": "安隱仰臥，見佛形像、天宮婇女及聞天樂，",
    "T04n0202_004:0378c21": "顏色和悅，舉手上向，爾時命終，即生天中。",
    "T04n0202_004:0378c22": "此薩薄婦，自愛著身，命終還生故身作蟲，",
    "T04n0202_004:0378c23": "捨此蟲身，墮大地獄，受苦無量。」尸利苾提",
    "T04n0202_004:0378c24": "白言：「和上！自食肉者，是何婦人？」目連告",
    "T04n0202_004:0378c25": "曰：「是舍衛國優婆夷婢，彼優婆夷，請一清淨",
    "T04n0202_004:0378c26": "持戒比丘，夏九十日，奉給供養，於自陌頭，",
    "T04n0202_004:0378c27": "起房安止，自辦種種香美飲食。時到使婢",
    "T04n0202_004:0378c28": "送食供養。婢至屏處，選好美者，自取食之，",
    "T04n0202_004:0378c29": "餘與比丘。大家覺婢顏色悅澤有飲食相，",
    "T04n0202_004:0379a01": "問言：『汝得無污比丘食。』答言：『大家！我亦",
    "T04n0202_004:0379a02": "有信，非邪見人，何緣先食？比丘食已，有殘",
    "T04n0202_004:0379a03": "與我，我乃食之。若我先食，使我世世自食",
    "T04n0202_004:0379a04": "身肉。』以是因緣故，先受輕繫花報之罪，命",
    "T04n0202_004:0379a05": "終當墮大地獄中，受正果報，苦毒無量。」福",
    "T04n0202_004:0379a06": "增白言：「所見大身，諸蟲唼食，發大惡聲，復",
    "T04n0202_004:0379a07": "是誰乎？」告言福增：「是獺利吒營事比丘，以",
    "T04n0202_004:0379a08": "自在故，用僧祇物花果飲食，送與白衣，",
    "T04n0202_004:0379a09": "受此花報，於此命終，墮大地獄；唼食",
    "T04n0202_004:0379a10": "諸蟲，即是爾時得物之人。」福增白言：「和",
    "T04n0202_004:0379a11": "上！彼舉聲哭，眾箭競射，洞身火燃，復是",
    "T04n0202_004:0379a12": "何人？」目連告言：「此人前身，為大獵師，多害",
    "T04n0202_004:0379a13": "禽獸，以是罪故，受斯苦毒，於此命終，墮",
    "T04n0202_004:0379a14": "大地獄，經久難出。」又問：「和上！彼大山上自",
    "T04n0202_004:0379a15": "投來下，刀劍矛矟，刺割其身，投已復上，",
    "T04n0202_004:0379a16": "此是何人？」目連告言：「是王舍城王大健鬪",
    "T04n0202_004:0379a17": "將，以猛勇故，身處前鋒，或以刀劍矛矟",
    "T04n0202_004:0379a18": "傷剋物命，故受此報。於是死已，墮大地獄，",
    "T04n0202_004:0379a19": "受苦長久。」福增又白：「今此骨山，復為是誰？」",
    "T04n0202_004:0379a20": "目連告言：「汝欲知者，此即是汝故身骨也。」",
    "T04n0202_004:0379a21": "尸利苾提聞是語已，心驚毛竪，惶怖汗",
    "T04n0202_004:0379a22": "水，白言：「和上！曼我今者，心未裂頃，時為",
    "T04n0202_004:0379a23": "我說本末因緣。」目連告言：「生死輪轉，無有",
    "T04n0202_004:0379a24": "邊際，而善惡業，終無朽敗，必受其報，造若",
    "T04n0202_004:0379a25": "干業，隨行受報。」目連又言：「過去世時，此閻",
    "T04n0202_004:0379a26": "浮提，有一國王，名曰曇摩苾提(秦言法增)，好",
    "T04n0202_004:0379a27": "喜布施持戒聞法，有慈悲心，性不暴惡，不",
    "T04n0202_004:0379a28": "傷物命，王相具足，正法治國，滿二十年。",
    "T04n0202_004:0379a29": "事簡閑暇，共人博戲。時有一人犯法殺",
    "T04n0202_004:0379b01": "人，諸臣白王：『外有一人，犯於王法，云何治",
    "T04n0202_004:0379b02": "罪？』王時慕戲，脫答之言：『隨國法治。』即按限",
    "T04n0202_004:0379b03": "律，殺人應死，尋殺此人。王博戲已，問諸",
    "T04n0202_004:0379b04": "臣言：『向者罪人，今何所在？我欲斷決。』臣",
    "T04n0202_004:0379b05": "白王言：『隨國法治，今已殺竟。』王聞是語，悶",
    "T04n0202_004:0379b06": "絕躃地，諸臣左右，冷水灑面，良久乃穌，",
    "T04n0202_004:0379b07": "垂泣而言：『宮人妓女，象馬七寶，悉何處",
    "T04n0202_004:0379b08": "在？唯我一人，獨地獄中，受諸苦痛。我本未",
    "T04n0202_004:0379b09": "為王時，而此宮中亦有王治，我不久死，此",
    "T04n0202_004:0379b10": "中亦當續有王治。我名為王，而害人命，",
    "T04n0202_004:0379b11": "當知便是栴陀羅王，不知世世當何所趣？",
    "T04n0202_004:0379b12": "我今決定，不須為王。』即捨王位，入山自",
    "T04n0202_004:0379b13": "守。時王命終，生大海中，作摩竭魚，其身",
    "T04n0202_004:0379b14": "長大，七百由旬。諸王大臣，自恃勢力，抂尅",
    "T04n0202_004:0379b15": "百姓，離別人民，剝脫眾生，命終多作摩竭",
    "T04n0202_004:0379b16": "大魚，多有諸蟲，唼食其身，譬如拘執及毾",
    "T04n0202_004:0379b17": "[登*毛]茸，著身諸蟲，亦復如是。身瘙痒故，揩頗",
    "T04n0202_004:0379b18": "梨山，碎殺諸蟲，血流污海，百里皆赤。以此",
    "T04n0202_004:0379b19": "罪緣，於是命終，墮大地獄。時摩竭魚，一眠",
    "T04n0202_004:0379b20": "百歲，覺已飢渴，即便張口，海水流入，如注",
    "T04n0202_004:0379b21": "大河。爾時適有五百估客，入海採寶，值",
    "T04n0202_004:0379b22": "魚張口，船行駛疾，投趣魚口，賈人恐怖，",
    "T04n0202_004:0379b23": "舉聲大哭，各作是言：『我等今日，決定當死。』",
    "T04n0202_004:0379b24": "各隨所敬，或有稱佛及法眾僧，或稱諸天",
    "T04n0202_004:0379b25": "山河鬼神、父母妻子兄弟眷屬，竝作是言：『我",
    "T04n0202_004:0379b26": "等今日，是為最後見閻浮提，更永不見。』爾",
    "T04n0202_004:0379b27": "時垂入摩竭魚口，一時同聲，稱南無佛。時",
    "T04n0202_004:0379b28": "魚聞稱南無佛聲，即時閉口，海水停止，諸",
    "T04n0202_004:0379b29": "賈客輩，從死得活。此魚飢逼，即便命終，生",
    "T04n0202_004:0379c01": "王舍城中。夜叉羅剎，即出其身，置此海邊，",
    "T04n0202_004:0379c02": "日曝雨澆，肉消骨在，此骨山是。福增當知！",
    "T04n0202_004:0379c03": "爾時法增王者，汝身是也。緣殺人故，墮大",
    "T04n0202_004:0379c04": "海中，為摩竭魚。汝今既已還得人身，不厭",
    "T04n0202_004:0379c05": "生死，若於此死，當墮地獄，欲出甚難。」時尸",
    "T04n0202_004:0379c06": "利苾提既見故身，聞是說已，畏於生死，",
    "T04n0202_004:0379c07": "於所修法，次第憶念，繫心住意，觀見故身，",
    "T04n0202_004:0379c08": "解法無常厭離生死，盡諸結漏，得羅漢道。",
    "T04n0202_004:0379c09": "目連歡喜，告言：「法子！汝今所應作者，皆已",
    "T04n0202_004:0379c10": "作竟。汝來向此，因我力來；汝今可以自神",
    "T04n0202_004:0379c11": "力去。」爾時目連，飛昇虛空，尸利苾提，隨和",
    "T04n0202_004:0379c12": "上後，如鳥子從母，還至竹林。時諸年少，",
    "T04n0202_004:0379c13": "未知得道，如前激刺；尸利苾提心已調順，",
    "T04n0202_004:0379c14": "威儀安詳，默無所陳。佛知此事欲護諸比",
    "T04n0202_004:0379c15": "丘不起惡業故，又欲顯此老比丘德，於",
    "T04n0202_004:0379c16": "大眾中，呼福增言：「汝來福增！汝今日往大",
    "T04n0202_004:0379c17": "海邊耶？」福增白言：「實往世尊！」「汝所見者，今",
    "T04n0202_004:0379c18": "可說之。」福增比丘，具白世尊如所見事。佛",
    "T04n0202_004:0379c19": "言：「善哉善哉！福增比丘！如汝所見事實如",
    "T04n0202_004:0379c20": "是。汝今已離生死之苦，得涅槃樂，應受",
    "T04n0202_004:0379c21": "一切人天供養，比丘所應作事，汝已具足。」",
    "T04n0202_004:0379c22": "年少比丘，聞佛是語，深懷憂悔：「如是智慧",
    "T04n0202_004:0379c23": "賢善之人，我等無智，惡心刺挊，我等云何受",
    "T04n0202_004:0379c24": "此罪報？」時諸比丘，即從坐起，至福增所，",
    "T04n0202_004:0379c25": "五體投地，而作是言：「諸善人生，與悲俱生，",
    "T04n0202_004:0379c26": "大德今生，亦應當與大悲俱生。唯願於我",
    "T04n0202_004:0379c27": "生憐愍心，受我悔過。」福增答言：「我於諸人，",
    "T04n0202_004:0379c28": "無不善心，可爾悔過。」尸利苾提，見諸年少",
    "T04n0202_004:0379c29": "心懷恐怖，即為說法。諸比丘聞，厭生死法，",
    "T04n0202_004:0380a01": "精勤修集，斷結盡漏，得阿羅漢道。福增因",
    "T04n0202_004:0380a02": "緣善名流布遍王舍城，諸人咸言：「甚奇甚特！",
    "T04n0202_004:0380a03": "此長老者，於此城中，老耄無施，今於佛",
    "T04n0202_004:0380a04": "法，出家成道，顯說如是希有妙法。」時城中",
    "T04n0202_004:0380a05": "人，多發淨心，或有聽放男女奴婢人民令",
    "T04n0202_004:0380a06": "出家者，或自出家者，莫不歡喜相勸出",
    "T04n0202_004:0380a07": "家。以是因緣，出家功德，無量無邊。福增百",
    "T04n0202_004:0380a08": "歲，方乃出家，成就如是諸大功德，況諸盛",
    "T04n0202_004:0380a09": "年，欲求妙勝大果報者，應勤修法出家學",
    "T04n0202_004:0380a10": "道，歡喜奉行。",
    "T04n0202_004:0380a11": "◎賢愚經卷第四"
}