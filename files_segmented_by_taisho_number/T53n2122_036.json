{
    "T53n2122_036:0568b02": "法苑珠林卷第三十六",
    "T53n2122_036:0568b04": "西明寺沙門釋道世撰",
    "T53n2122_036:0568b05": "懸幡篇第三十二華香篇第三十三",
    "T53n2122_036:0568b06": "唄讚篇第三十四",
    "T53n2122_036:0568b07": "◎懸幡篇(此有二部)",
    "T53n2122_036:0568b08": "述意部第一",
    "T53n2122_036:0568b09": "夫因事寤理必藉相以導真。瞻仰聖容敬神",
    "T53n2122_036:0568b10": "幡以薦奉。是以育王創遺身之塔。架逈浮",
    "T53n2122_036:0568b11": "空。魏主起通天之臺。仁祠切漢。於是華幡",
    "T53n2122_036:0568b12": "飄颺冀騰翥於大千。珠紫相映吐輝煥於",
    "T53n2122_036:0568b13": "百億。慧風或動清昇之業有徵。微吹時來",
    "T53n2122_036:0568b14": "輪王之報無盡也。",
    "T53n2122_036:0568b15": "引證部第二",
    "T53n2122_036:0568b16": "如迦葉詰阿難經云。昔阿育王自於境內。立",
    "T53n2122_036:0568b17": "千二百塔。王後病困。有一沙門省王病。王言。",
    "T53n2122_036:0568b18": "前為千二百塔。各織作金縷幡。欲手自懸幡",
    "T53n2122_036:0568b19": "散華始得成辨。而得重病。恐不遂願。道人",
    "T53n2122_036:0568b20": "語王云。王好叉手一心。道人即現神足。應時",
    "T53n2122_036:0568b21": "千二百寺皆在王前。王見歡喜。便使取金幡",
    "T53n2122_036:0568b22": "金華懸諸剎上。塔寺低昂。即皆就王手。王",
    "T53n2122_036:0568b23": "得本願身復病愈。即發大意延壽二十五年。",
    "T53n2122_036:0568b24": "故名續命神幡。又普廣經云。若四輩男女。若",
    "T53n2122_036:0568b25": "臨終時若已過命。於其亡日。造作黃幡懸著",
    "T53n2122_036:0568b26": "剎上。使獲福德離八難苦。得生十方諸佛淨",
    "T53n2122_036:0568b27": "土。幡蓋供養隨心所願。至成菩提。幡隨風轉",
    "T53n2122_036:0568b28": "破碎都盡至成微塵幡一轉時轉輪王位。乃",
    "T53n2122_036:0568b29": "至吹塵小王之位。其報無量。燃燈供養照諸",
    "T53n2122_036:0568c01": "幽冥。苦痛眾生蒙此光明。互得相見。緣此",
    "T53n2122_036:0568c02": "福德拔。彼眾生悉得休息(述曰。何故經中為亡人造黃幡。掛於剎塔之上",
    "T53n2122_036:0568c03": "者。答曰。雖未見聖解可以義求。此五大色中黃色居中。用表忠誠。引生中陰不之邊趣冀生中國也。又黃色像金",
    "T53n2122_036:0568c04": "鬼神冥道將為金用故。解祠之時剪白紙錢鬼得白錢用。剪黃紙錢得金錢用。故譬喻經云。時有穀賊盜主人穀",
    "T53n2122_036:0568c05": "盡。主人捉得責言。汝何以盜我穀盡。汝是何神。穀賊言。將我至路有人知我名道逢黃馬車乘衣服皆黃。黃",
    "T53n2122_036:0568c06": "衣人問云。穀賊汝何在此。主人方知是穀賊。主人又問云。乘馬黃衣是誰。穀賊言。是黃金之精。以報主",
    "T53n2122_036:0568c07": "人食粟之直。主人因此得金用不可盡也。良由人鬼趣殊感見各別故。聖制黃幡為其亡人。掛之剎塔",
    "T53n2122_036:0568c08": "令尋之得寶救濟亡靈也)又百緣經云。昔佛在世時。迦毘羅",
    "T53n2122_036:0568c09": "衛城中有一長者。其家巨富財寶無量不可",
    "T53n2122_036:0568c10": "稱計。生一男兒。端正殊妙與眾超絕。其兒初",
    "T53n2122_036:0568c11": "生。於虛空中有一大幡遍覆城上。父母見已",
    "T53n2122_036:0568c12": "歡喜無量。因為立字名波多迦。年漸長大。求",
    "T53n2122_036:0568c13": "佛出家得阿羅漢。三明六通具八解脫。比丘",
    "T53n2122_036:0568c14": "見已而便白佛言。此波多迦宿殖何福。生",
    "T53n2122_036:0568c15": "便端正與眾超絕於虛空中有大幡蓋遍覆城",
    "T53n2122_036:0568c16": "上。又值世尊出家得道。佛告比丘。乃往過去",
    "T53n2122_036:0568c17": "九十一劫。毘婆尸佛入涅槃後。時有王名槃",
    "T53n2122_036:0568c18": "頭末帝。收其舍利造四寶塔。高一由旬。而",
    "T53n2122_036:0568c19": "供養之。時有一人。於彼塔邊施設大會。作一",
    "T53n2122_036:0568c20": "長幡懸著塔上。發願而去。緣是功德。從是以",
    "T53n2122_036:0568c21": "來九十一劫不墮惡道。天上人中常有大幡。",
    "T53n2122_036:0568c22": "覆蔭其上受福快樂。乃至今者遭值於我出",
    "T53n2122_036:0568c23": "家得道。",
    "T53n2122_036:0568c24": "又菩薩本行經云。昔佛在世與諸比丘及與",
    "T53n2122_036:0568c25": "阿難。從欝卑羅延國遊行村落。時天盛熱無",
    "T53n2122_036:0568c26": "有陰涼。有放羊人見佛涉熱。即起淨心編草",
    "T53n2122_036:0568c27": "作蓋。用覆佛上遊隨佛行。去羊大遠。放蓋擲",
    "T53n2122_036:0568c28": "地。還趣羊邊。佛便微笑告阿難言。此放羊",
    "T53n2122_036:0569a01": "人以恭敬心。而以草蓋用覆佛上。以此功德",
    "T53n2122_036:0569a02": "十三劫中不墮惡道。天上人間生尊貴家快",
    "T53n2122_036:0569a03": "樂無極。常有自然七寶之蓋。而在其上。竟十",
    "T53n2122_036:0569a04": "三劫出家修道。成辟支佛名阿耨婆達。",
    "T53n2122_036:0569a05": "頌曰。",
    "T53n2122_036:0569a06": "　寶剎承高露　　綺綵映空天",
    "T53n2122_036:0569a07": "　宛轉雲間颺　　倒覆似紅蓮",
    "T53n2122_036:0569a08": "　霞幡開錦色　　香氣合鑪煙",
    "T53n2122_036:0569a09": "　飄颻無定所　　祇為本輕旋",
    "T53n2122_036:0569a10": "　池照萬影現　　泉弄百華鮮",
    "T53n2122_036:0569a11": "　夙夜風吹動　　重疊輪王緣",
    "T53n2122_036:0569a12": "　舉仰無厭足　　結侶感留連",
    "T53n2122_036:0569a13": "　何知色中綵　　招福壽長延",
    "T53n2122_036:0569a14": "感應緣(略引一驗)",
    "T53n2122_036:0569a15": "宋劉琛之。沛郡人也。曾在廣陵逢一沙門。謂",
    "T53n2122_036:0569a16": "琛之曰。君有病氣然當不死。可作一二百錢",
    "T53n2122_036:0569a17": "食飯飴眾僧。則免欺患。琛之素不信法心起",
    "T53n2122_036:0569a18": "忿慢。沙門曰。當加祇信勿用為怒。相去二十",
    "T53n2122_036:0569a19": "步忽不復見。琛之經七日便病。時氣危頓殆",
    "T53n2122_036:0569a20": "死。至九日方晝如夢非夢。見有五層佛圖在",
    "T53n2122_036:0569a21": "其心上。有二十許僧。繞塔作禮因此而寤。即",
    "T53n2122_036:0569a22": "得大利。病乃稍愈。後在京師住。忽有沙門先",
    "T53n2122_036:0569a23": "不相識。直來入戶曰。君有法緣何不精進。琛",
    "T53n2122_036:0569a24": "之因說先所逢遇。答曰。此賓頭盧也。語已便",
    "T53n2122_036:0569a25": "去不知所向。琛之以元嘉十七年夏。於廣陵",
    "T53n2122_036:0569a26": "遙見慧汪精舍前幡蓋甚眾。而無形像。馳",
    "T53n2122_036:0569a27": "往觀之。比及到門。奄然都滅(右此一驗出冥祥記)。◎",
    "T53n2122_036:0569a28": "◎華香篇第三十三(此有二部)",
    "T53n2122_036:0569a29": "述意部第一",
    "T53n2122_036:0569b01": "敬尋釋迦降神羅衛託質王宮。智實生知道",
    "T53n2122_036:0569b02": "惟遍覺。演慧明於百億。注法雨於大千。靈",
    "T53n2122_036:0569b03": "像周於十方。寶塔遍於法界。名香欝馥。似輕",
    "T53n2122_036:0569b04": "雲而散霧。寶華含彩。若倒藕而垂蓮。虔誠",
    "T53n2122_036:0569b05": "供養同趣法筵。叩頭彈指俱霑福利也。",
    "T53n2122_036:0569b06": "引證部第二",
    "T53n2122_036:0569b07": "如佛說華聚陀羅尼經云。佛言。若復有人於",
    "T53n2122_036:0569b08": "如來滅度之後。行於曠路見如來塔廟。能持",
    "T53n2122_036:0569b09": "一華一燈。若一團泥用塗像前。以用供養。乃",
    "T53n2122_036:0569b10": "至能持一錢施於佛像。為補治故。若以一掬",
    "T53n2122_036:0569b11": "水用灑佛塔除去不淨。以華香供養。舉足",
    "T53n2122_036:0569b12": "一步詣於塔寺。若一稱南無佛。欲使此人墮",
    "T53n2122_036:0569b13": "三惡道。百千萬劫終無是處。",
    "T53n2122_036:0569b14": "又正法念經云。若有眾生持香塗佛塔命",
    "T53n2122_036:0569b15": "終生香樂天。與諸天女常相娛樂。從天命終",
    "T53n2122_036:0569b16": "得受人身。生大富家。又阿闍世王經云。過去",
    "T53n2122_036:0569b17": "無數劫有佛號一切度。與其眷屬俱行分衛。",
    "T53n2122_036:0569b18": "有三長者子嚴服共戲。見佛及諸菩薩光明",
    "T53n2122_036:0569b19": "巍巍。互相指示而吾等當共供養。二兒答言。",
    "T53n2122_036:0569b20": "既無香華當用何物。其一兒脫頭上白珠以",
    "T53n2122_036:0569b21": "著手中。便謂二兒。可以供佛。二兒學之。",
    "T53n2122_036:0569b22": "解頭上白珠著其手中。即至佛所。一兒復問",
    "T53n2122_036:0569b23": "二兒。持是功德以何求索。其一兒言。願如佛",
    "T53n2122_036:0569b24": "右面比丘。其一兒言。願如佛左面神足比丘。",
    "T53n2122_036:0569b25": "二兒共問一兒。報言。我欲如佛。八千天子",
    "T53n2122_036:0569b26": "皆言。善哉。若如所言。天上天下一切蒙恩。",
    "T53n2122_036:0569b27": "是三小兒已到佛前。各以白珠而散佛上。二",
    "T53n2122_036:0569b28": "兒發聲聞意者。珠在佛肩上。其一兒發菩提",
    "T53n2122_036:0569b29": "心者。珠在佛頭上。化為珠華交露之帳。其",
    "T53n2122_036:0569c01": "中有佛。佛告舍利弗。中央兒者則我身是。右",
    "T53n2122_036:0569c02": "面兒者舍利弗是。左面兒者目連是。舍利弗。",
    "T53n2122_036:0569c03": "汝等本畏生死故。不發菩提心。欲疾泥洹。",
    "T53n2122_036:0569c04": "觀此一兒發阿耨菩提故得成佛。又採華授",
    "T53n2122_036:0569c05": "決經云。時有羅閱國王。使十餘人常採好華",
    "T53n2122_036:0569c06": "以給王家。後宮貴人一日出城採華。遇佛發",
    "T53n2122_036:0569c07": "心稽首為禮。心自念言。寧棄身命以華上佛",
    "T53n2122_036:0569c08": "并散聖眾。縱使見害不墮苦痛。便以華散佛",
    "T53n2122_036:0569c09": "及聖眾。却自歸命一心重禮。佛知其念甚慈",
    "T53n2122_036:0569c10": "愍之。具為說法。諸採華人皆發道意。佛即",
    "T53n2122_036:0569c11": "授決。後當得佛。號曰妙華。時採華夫還家",
    "T53n2122_036:0569c12": "中與二親別。我今命盡為王見殺。父母愕然",
    "T53n2122_036:0569c13": "問何罪咎。具答所由。無華貢王必見危命。故",
    "T53n2122_036:0569c14": "辭別耳。二親聞之。益以愁慼。發篋視之。滿",
    "T53n2122_036:0569c15": "中好華香徹四面。父母告曰。可以進王。時",
    "T53n2122_036:0569c16": "王大瞋見不時來。將人反縛罪當棄市。入宮",
    "T53n2122_036:0569c17": "見王面色不變。王怪問之。汝等罪過命在",
    "T53n2122_036:0569c18": "當殺。何故不懼。即白王曰。人生有死物成有",
    "T53n2122_036:0569c19": "敗。每以非法不惜身命。朝來採華值佛供",
    "T53n2122_036:0569c20": "上。以知違令罪當合死。寧以有德而死。不",
    "T53n2122_036:0569c21": "以無德而存。還視華篋續滿如故。皆是如來",
    "T53n2122_036:0569c22": "恩仁所覆。王甚怪之。心不信然。故詣佛所問",
    "T53n2122_036:0569c23": "佛是意。佛言。實然。此人至心欲度十方不惜",
    "T53n2122_036:0569c24": "身命。故取眾華以散佛上。意無想報以得受",
    "T53n2122_036:0569c25": "決。將來成佛。號曰妙華。王大歡喜解縛悔過。",
    "T53n2122_036:0569c26": "自責愚意不及菩薩。唯原其罪。佛言。善哉。",
    "T53n2122_036:0569c27": "能自改者與無過同。",
    "T53n2122_036:0569c28": "又百緣經云。佛在舍衛國祇樹給孤獨園。爾",
    "T53n2122_036:0569c29": "時世尊將諸比丘。著衣持鉢。將詣乞食至一",
    "T53n2122_036:0570a01": "衖中。有一婦女抱一小兒。在衖坐地。時彼",
    "T53n2122_036:0570a02": "小兒逢見世尊心懷歡喜。從母索華。母即與",
    "T53n2122_036:0570a03": "買。小兒得已。持詣佛所散於佛上。於虛空中",
    "T53n2122_036:0570a04": "變成華蓋隨佛行住。小兒見已。甚大歡喜。發",
    "T53n2122_036:0570a05": "大誓願以此供養善根功德。使我來世得成",
    "T53n2122_036:0570a06": "正覺。過度眾生如佛無異。爾時世尊。見此",
    "T53n2122_036:0570a07": "小兒發是願已。佛即微笑。從其面門出五色",
    "T53n2122_036:0570a08": "光。繞佛三匝還從頂入。爾時阿難前白佛言。",
    "T53n2122_036:0570a09": "如來尊重不妄有笑。以何因緣今日微笑。唯",
    "T53n2122_036:0570a10": "願世尊敷演解說。佛告阿難。汝今見此小兒",
    "T53n2122_036:0570a11": "以華散。我於未來世不墮惡趣。天上人中常",
    "T53n2122_036:0570a12": "受快樂。過十三阿僧祇成辟支佛。號曰華盛。",
    "T53n2122_036:0570a13": "廣度眾生不可限量。是故笑耳。爾時諸比丘。",
    "T53n2122_036:0570a14": "聞佛所說歡喜奉行。",
    "T53n2122_036:0570a15": "又百緣經云。佛在舍衛國祇樹給孤獨園。時",
    "T53n2122_036:0570a16": "彼城中豪富長者。皆共聚集詣泉水上。作唱",
    "T53n2122_036:0570a17": "伎樂而自娛樂。為波羅柰國作華鬘會。時",
    "T53n2122_036:0570a18": "彼會中遣於一人。詣林採波羅柰華作鬘。時",
    "T53n2122_036:0570a19": "採華人還來會所。路見世尊相好光明。普曜",
    "T53n2122_036:0570a20": "如百千日。心懷歡喜前禮佛足。以所採華散",
    "T53n2122_036:0570a21": "佛而去。還復上樹採華。枝折墮死。命終生忉",
    "T53n2122_036:0570a22": "利天。端正殊妙。以波羅柰華而作宮殿。帝",
    "T53n2122_036:0570a23": "釋問曰。汝於何處造修福業。而來生此。以本",
    "T53n2122_036:0570a24": "因緣具報帝釋。爾時帝釋。以偈讚曰。",
    "T53n2122_036:0570a25": "　身如真金色　　照曜極鮮明",
    "T53n2122_036:0570a26": "　容顏貌端正　　諸天中最勝",
    "T53n2122_036:0570a27": "爾時天子。即說偈答帝釋曰。",
    "T53n2122_036:0570a28": "　我蒙佛恩德　　散以波羅華",
    "T53n2122_036:0570a29": "　由是善因緣　　今得是果報",
    "T53n2122_036:0570b01": "爾時天子。即共帝釋來詣佛所。佛為說法心",
    "T53n2122_036:0570b02": "開意解。破二十億邪見業障。得須陀洹果。心",
    "T53n2122_036:0570b03": "懷欣慶。即於佛前說偈讚佛。",
    "T53n2122_036:0570b04": "　巍巍大世尊　　最上無有比",
    "T53n2122_036:0570b05": "　父母及師長　　功德無有及",
    "T53n2122_036:0570b06": "　乾竭四大海　　超越白骨山",
    "T53n2122_036:0570b07": "　閉塞三惡道　　能開三善門",
    "T53n2122_036:0570b08": "又雜寶藏經云。爾時天女。說偈曰。",
    "T53n2122_036:0570b09": "　我昔以華鬘　　奉迦葉佛塔",
    "T53n2122_036:0570b10": "　今生於天上　　獲是勝功德",
    "T53n2122_036:0570b11": "　生在於天中　　報得金色身",
    "T53n2122_036:0570b12": "又薩婆多論云。若四方僧地不得作塔。為佛",
    "T53n2122_036:0570b13": "法自為種殖。若僧和合者得。不和合者不得",
    "T53n2122_036:0570b14": "作之。若僧地有種種華。應淨人取。次第與僧",
    "T53n2122_036:0570b15": "隨意供給。不得私取自供養三寶。若華多僧",
    "T53n2122_036:0570b16": "取不盡。若僧和合聽隨意取之。若僧坊內不",
    "T53n2122_036:0570b17": "得起塔作像。以近人臭穢不清淨故。若重閣",
    "T53n2122_036:0570b18": "舍。若經像在下重。不得在上住。若塔地華不",
    "T53n2122_036:0570b19": "得供養僧法。正應供養佛。此華亦得賣取錢",
    "T53n2122_036:0570b20": "以供養塔用。若屬塔水以供塔用。設用有殘",
    "T53n2122_036:0570b21": "若致功力是塔人者。應賣此水以錢屬塔。不",
    "T53n2122_036:0570b22": "得餘用。用則計錢犯。若塔內無人致水功力。",
    "T53n2122_036:0570b23": "一由僧人殘水多少。善好籌量用之。",
    "T53n2122_036:0570b24": "又文殊問經云。爾時文殊師利白佛言。世尊。",
    "T53n2122_036:0570b25": "諸供養餘華用治眾病。其法云何。佛告文殊。",
    "T53n2122_036:0570b26": "華各別祝一百八遍。",
    "T53n2122_036:0570b27": "誦佛華祝曰。",
    "T53n2122_036:0570b28": "　南無佛闥寫治莎呵",
    "T53n2122_036:0570b29": "般若波羅蜜華祝曰。",
    "T53n2122_036:0570c01": "　那末柯盧履(民旨反)般若波羅蜜多商莎呵",
    "T53n2122_036:0570c02": "佛足華祝曰。",
    "T53n2122_036:0570c03": "　那莫波陀制點耽鹽莎呵",
    "T53n2122_036:0570c04": "菩提樹華祝曰。",
    "T53n2122_036:0570c05": "　南無菩提逼力龕嵐莎呵",
    "T53n2122_036:0570c06": "轉法輪處華祝曰。",
    "T53n2122_036:0570c07": "　南無達摩斫柯羅夜莎呵",
    "T53n2122_036:0570c08": "塔華祝曰。",
    "T53n2122_036:0570c09": "　那莫鍮跋耶莎呵",
    "T53n2122_036:0570c10": "菩薩華祝曰。",
    "T53n2122_036:0570c11": "　南無菩提薩埵野莎呵",
    "T53n2122_036:0570c12": "眾僧華祝曰。",
    "T53n2122_036:0570c13": "　那莫僧伽野莎呵",
    "T53n2122_036:0570c14": "佛像華祝曰。",
    "T53n2122_036:0570c15": "　那莫波羅底耶莎呵",
    "T53n2122_036:0570c16": "佛告文殊師利。用此華若諸四眾能信修行。",
    "T53n2122_036:0570c17": "應當早起清淨澡浴漱口念佛功德。恭敬此",
    "T53n2122_036:0570c18": "華不以足蹈及跨華上。如法執取安置淨器。",
    "T53n2122_036:0570c19": "若人患寒熱額痛。皆以冷水摩華以用塗身。",
    "T53n2122_036:0570c20": "若吐痢出血。或腹內煩疼。以漿飲摩華當",
    "T53n2122_036:0570c21": "服此華飲。若口有瘡以暖水摩華含此華汁。",
    "T53n2122_036:0570c22": "若天雨不止。於空閑處以火燒華。令雨即止。",
    "T53n2122_036:0570c23": "若天亢旱在空閑處。以華置水中。復祝冷",
    "T53n2122_036:0570c24": "水更灑華上。天即降雨若牛馬等。本性不調",
    "T53n2122_036:0570c25": "以華飴之。即便調伏。若諸果樹華實不茂。以",
    "T53n2122_036:0570c26": "冷水牛糞摩取華汁以灌其根。不得踐蹹華",
    "T53n2122_036:0570c27": "實即多。若田中多水苗稼損減。擣華為末",
    "T53n2122_036:0570c28": "以散田中。即得滋長。若國中疾病以冷水摩",
    "T53n2122_036:0570c29": "華。塗螺鼓等吹擊出聲。聞者即愈。若敵國",
    "T53n2122_036:0571a01": "怨賊欲來侵境。以水摩華在於彼處。用灑散",
    "T53n2122_036:0571a02": "之即得退散。若於高山有盤石處。眾多比",
    "T53n2122_036:0571a03": "丘於石上摩華。摩華既竟相與禮拜。久後石",
    "T53n2122_036:0571a04": "上自生珍寶(簡要略述餘廣依經)佛告文殊。一一誦滿一",
    "T53n2122_036:0571a05": "百八遍。此祝章句汝於處處當說如佛華法。",
    "T53n2122_036:0571a06": "餘華亦爾。",
    "T53n2122_036:0571a07": "又華嚴經云。昔人中有香名大象藏因龍鬪",
    "T53n2122_036:0571a08": "生。若燒一丸興大光明。細雲覆上味如甘露。",
    "T53n2122_036:0571a09": "七日七夜降香水雨。若著身者身則金色。若",
    "T53n2122_036:0571a10": "著衣服宮殿樓閣。亦悉金色。若有眾生得聞",
    "T53n2122_036:0571a11": "此香。七日七夜歡喜悅樂。滅一切病無有",
    "T53n2122_036:0571a12": "橫枉。遠離恐悑危害之心。專向大慈普念",
    "T53n2122_036:0571a13": "眾生。我知彼已而為說法。令無量眾生得不",
    "T53n2122_036:0571a14": "退轉。又牛頭旃檀香從離垢山生。若以塗",
    "T53n2122_036:0571a15": "身火不能燒。",
    "T53n2122_036:0571a16": "又百緣經云。昔佛在世時。迦毘羅衛城中有",
    "T53n2122_036:0571a17": "一長者。其家巨富。財寶無量。不可稱計。生",
    "T53n2122_036:0571a18": "一男兒。容貌端正世所希有。身諸毛孔出旃",
    "T53n2122_036:0571a19": "檀香從其口出優鉢華香。父母見已歡喜無",
    "T53n2122_036:0571a20": "量。因為立字名旃檀香。年漸長大。求佛出",
    "T53n2122_036:0571a21": "家得阿羅漢果。比丘見已而白佛言。此旃",
    "T53n2122_036:0571a22": "檀香。宿殖何福。生於豪族。身口出香。又",
    "T53n2122_036:0571a23": "值世尊出家得道。佛告比丘。乃往過去九",
    "T53n2122_036:0571a24": "十一劫。毘婆尸佛入涅槃後。時有王名盤頭",
    "T53n2122_036:0571a25": "末帝。收其舍利造四寶塔。高一由旬而供養",
    "T53n2122_036:0571a26": "之。時有長者入佛塔中。見地破落和泥塗治。",
    "T53n2122_036:0571a27": "以旃檀香坌散其上。發願而去。緣是功德。",
    "T53n2122_036:0571a28": "從是以來九十一劫。不墮惡道。天上人中身",
    "T53n2122_036:0571a29": "口常香。受福快樂。乃至今者遭值於我出家",
    "T53n2122_036:0571b01": "得道。",
    "T53n2122_036:0571b02": "又大莊嚴論云。佛言。我昔曾聞。迦葉佛時有",
    "T53n2122_036:0571b03": "一法師為眾說法。於大眾中讚迦葉佛。以是",
    "T53n2122_036:0571b04": "緣故命終生天。於人天中常受快樂。於釋迦",
    "T53n2122_036:0571b05": "文佛般涅槃後百年阿輸迦王時。為大法師。",
    "T53n2122_036:0571b06": "得阿羅漢。常有妙香從其口出。時彼法師去",
    "T53n2122_036:0571b07": "王不遠為眾說法。口中香氣達於王所。王聞",
    "T53n2122_036:0571b08": "香氣心生疑惑。作是思惟。彼比丘者為和妙",
    "T53n2122_036:0571b09": "香含於口耶。香氣乃爾。作是念已。語比丘",
    "T53n2122_036:0571b10": "言。開口漱口猶有香氣。比丘白王。何故語",
    "T53n2122_036:0571b11": "我張口漱口。時王答言。我聞香氣心生疑故。",
    "T53n2122_036:0571b12": "使張口及以漱口。香氣逾盛。唯有此香口比",
    "T53n2122_036:0571b13": "丘餘無所有。王語比丘。願為我說。比丘微",
    "T53n2122_036:0571b14": "笑。即說偈言。",
    "T53n2122_036:0571b15": "　天地自在者　　今當為汝說",
    "T53n2122_036:0571b16": "　此非沈水香　　復作華葉莖",
    "T53n2122_036:0571b17": "　旃檀等諸香　　和合能出是",
    "T53n2122_036:0571b18": "　我生希有心　　而作如是言",
    "T53n2122_036:0571b19": "　由昔讚迦葉　　便獲如是香",
    "T53n2122_036:0571b20": "　彼佛時已合　　與新香無異",
    "T53n2122_036:0571b21": "　晝夜常有香　　未曾有斷絕",
    "T53n2122_036:0571b22": "又日雲經云。香烟不盡放地得越棄罪。盡五",
    "T53n2122_036:0571b23": "百歲墮糞屎地獄。何以故。由放恣心故。又夜",
    "T53n2122_036:0571b24": "問經云。莊嚴供養具。以口吹去灰者。墮優鉢",
    "T53n2122_036:0571b25": "羅地獄。傍報作風神王。又要用最經云。鼻嗅",
    "T53n2122_036:0571b26": "香者。由減香氣無其福德。正報墮波頭摩地",
    "T53n2122_036:0571b27": "獄。未來世鼻根無香味。又曰。供養經云。供",
    "T53n2122_036:0571b28": "養時香不合閉者。墮黑糞屎地獄。盡其",
    "T53n2122_036:0571b29": "半劫受罪得無信慧報。何以故。由起不氣",
    "T53n2122_036:0571c01": "坌香故(右三經雖無目錄並感神教故別疏記也)又三千威儀云。燒",
    "T53n2122_036:0571c02": "香著佛前有三事。一易中故香。二當自出",
    "T53n2122_036:0571c03": "香。三當布與人。具香鑪有三事。一當先",
    "T53n2122_036:0571c04": "倒去故灰拾取中香聚一面。二當拭令淨",
    "T53n2122_036:0571c05": "乃著火還取故香著中。三火著時熾然不得",
    "T53n2122_036:0571c06": "吹令炭滅。",
    "T53n2122_036:0571c07": "頌曰。",
    "T53n2122_036:0571c08": "　久厭無明樹　　方欣柰苑華",
    "T53n2122_036:0571c09": "　始入香山路　　仍逢火宅車",
    "T53n2122_036:0571c10": "　慈父屢引接　　幼子背恩賒",
    "T53n2122_036:0571c11": "　雖寤危藤鼠　　終悲在篋蛇",
    "T53n2122_036:0571c12": "　鹿苑禪林茂　　鷲嶺動枝柯",
    "T53n2122_036:0571c13": "　定華發智果　　乘空查度河",
    "T53n2122_036:0571c14": "　法雨時時落　　香雲片片多",
    "T53n2122_036:0571c15": "　若為將羽化　　來濟在塵羅",
    "T53n2122_036:0571c16": "感應緣(略引七驗)",
    "T53n2122_036:0571c17": "宋沙門求那跋摩",
    "T53n2122_036:0571c18": "齊高士明僧紹",
    "T53n2122_036:0571c19": "梁沙門釋慧釗",
    "T53n2122_036:0571c20": "南齊晉安王蕭子懋",
    "T53n2122_036:0571c21": "唐沙門釋慧主",
    "T53n2122_036:0571c22": "唐雍州渭南山豹谷神香",
    "T53n2122_036:0571c23": "兼又雜俗出香處",
    "T53n2122_036:0571c24": "昔宋永嘉年中。有外國三藏法師求那跋摩。",
    "T53n2122_036:0571c25": "勅延祇桓寺。每於講說四眾雲會。嘗夏安居",
    "T53n2122_036:0571c26": "竟。信心看採雜華施僧座下中竟。檢視唯跋",
    "T53n2122_036:0571c27": "摩所坐鮮榮如初。預知死時。依日先洗浴。叉",
    "T53n2122_036:0571c28": "手誦經端坐而化。身體香軟。於座下得手迹",
    "T53n2122_036:0571c29": "遺文一卷。其偈曰。",
    "T53n2122_036:0572a01": "　摩羅婆國界　　阿蘭若寺中",
    "T53n2122_036:0572a02": "　我初得聖果　　道迹離諸漏",
    "T53n2122_036:0572a03": "　若於師子國　　村名劫波利",
    "T53n2122_036:0572a04": "　進修得三果　　是名斯陀含",
    "T53n2122_036:0572a05": "文帝深加悅懌。又於屍所見一物。狀若龍",
    "T53n2122_036:0572a06": "蛇。長一丈許。直上昇天。僧眾悲戀。乃依外",
    "T53n2122_036:0572a07": "國法。香薪闍維起塔(右一驗出梁高僧傳)。",
    "T53n2122_036:0572a08": "齊栖霞寺。在南徐州琅邪郡江垂北鄉頻",
    "T53n2122_036:0572a09": "佳里攝山之中。齊高士平原明僧紹。以宋太",
    "T53n2122_036:0572a10": "始中起造。嘗聞法鍾自響。山舍去村五六",
    "T53n2122_036:0572a11": "里。宋昇明中村民平旦。並見半山有幡蓋羅",
    "T53n2122_036:0572a12": "列。煙光五色映照虛空。男女瞻望皆言是實。",
    "T53n2122_036:0572a13": "競來觀視了無所見。時有法度法師。於山舍",
    "T53n2122_036:0572a14": "講無量壽經。中夜忽有金光照寺。於其光中",
    "T53n2122_036:0572a15": "如有臺館形像弘宣。寺中僧眾及淨人等。小",
    "T53n2122_036:0572a16": "不如法。及白衣賓客有穢濁入寺者。虎即出",
    "T53n2122_036:0572a17": "現吼噭巡房。響振山谷。至今猶爾。或有念",
    "T53n2122_036:0572a18": "誦小有疲懈。山神現形。又著烏衣身長一丈。",
    "T53n2122_036:0572a19": "手執繩索。僧眾驚懼。誦習不懈。",
    "T53n2122_036:0572a20": "梁南冥真寺。在魅陵縣中興里。普通五年沙",
    "T53n2122_036:0572a21": "門慧釗起造。慧釗生緣姓徐。齊初隨舅在",
    "T53n2122_036:0572a22": "廬陵。於路拾得一襆。襆中有繡帊。帊裹有",
    "T53n2122_036:0572a23": "五色紙。各為一裹。始開四重都無所見。末開",
    "T53n2122_036:0572a24": "最下縫紙見光。影如電晃曜一室。因此仍感",
    "T53n2122_036:0572a25": "神瑞。入水不沒。入火不燃。家人以為發狂。始",
    "T53n2122_036:0572a26": "就籠檻關閉甚嚴。俄而出外。乃知神力。因設",
    "T53n2122_036:0572a27": "虛座請福。空中有言。我是長生菩薩。應利",
    "T53n2122_036:0572a28": "益國土。汝可依佛法清淨供養。於是競以香",
    "T53n2122_036:0572a29": "華貢奉每有靈驗。南人李叔獻繼願乞本州。",
    "T53n2122_036:0572b01": "後果為交州刺史。乃造沈香神景。世人以神",
    "T53n2122_036:0572b02": "重名華。因號為華娘神。百姓送供闐噎齋會。",
    "T53n2122_036:0572b03": "所餘慧釗教化悉以起寺(右二驗出涼京寺記)。",
    "T53n2122_036:0572b04": "南齊晉安王蕭子懋。字雲昌。武帝之子也。始",
    "T53n2122_036:0572b05": "年七歲阮淑媛嘗病危篤。請僧行道。有獻蓮",
    "T53n2122_036:0572b06": "華供養佛者。眾僧以銅甖盛水。浸其華莖欲",
    "T53n2122_036:0572b07": "令不萎。如此三日而華更鮮。子懋流洟禮佛",
    "T53n2122_036:0572b08": "誓曰。若使阿姨因此勝和。願佛之力令華竟",
    "T53n2122_036:0572b09": "齋不萎。七日齋畢華更鮮紅。看視甖中稍有",
    "T53n2122_036:0572b10": "根鬚。母病尋差。當代稱其孝感也。子懋弟南",
    "T53n2122_036:0572b11": "海王子罕。字靈華。其母樂容華寢疾。子罕晝",
    "T53n2122_036:0572b12": "夜禮拜。于時以竹為燈纘其燈。照曜訖夜極",
    "T53n2122_036:0572b13": "明。此纘經宿枝葉茂盛。母病尋愈(事出吳均春秋)。",
    "T53n2122_036:0572b14": "唐始州永安縣釋慧主。姓賈。持律第一兼營",
    "T53n2122_036:0572b15": "福業。後至故鄉南山藏伏。唯食松葉。異類",
    "T53n2122_036:0572b16": "禽獸同集無聲。或有山神與送茯苓甘松香",
    "T53n2122_036:0572b17": "來。六時行道一時不闕。禽獸隨行禮佛請",
    "T53n2122_036:0572b18": "經。似如聽仰。仍為幽顯。受菩薩戒後有群猴",
    "T53n2122_036:0572b19": "言為君異也。佛日通也。主深怪異。畜生",
    "T53n2122_036:0572b20": "能言罕所未有。更有祥龍飛獸集持異香充",
    "T53n2122_036:0572b21": "塞山內。後有八人採弓材者。甚大驚駭。便",
    "T53n2122_036:0572b22": "慰主曰。聖君出世時號開皇矣。至貞觀三年",
    "T53n2122_036:0572b23": "寺有明禪師。清卓不群白日獨坐。見無半身。",
    "T53n2122_036:0572b24": "向眾述曰。吾與主律師建立此寺。兩人同心",
    "T53n2122_036:0572b25": "忽失半身。將不律師先去不耶。至明日食",
    "T53n2122_036:0572b26": "時。俗人驚云。寺家設會耶。見有四路客僧",
    "T53n2122_036:0572b27": "數千人入寺。今何所在。尋爾午時主便無疾",
    "T53n2122_036:0572b28": "而逝。春秋八十有九。",
    "T53n2122_036:0572b29": "唐雍州渭南縣南山倒豹谷崖。有懸石文狀",
    "T53n2122_036:0572c01": "倒豹。因以名焉。谷有巖像於佛面。亦號像谷。",
    "T53n2122_036:0572c02": "古老傳云。昔有梵僧來云。我聞此谷有像面",
    "T53n2122_036:0572c03": "山七佛龕。昔有七佛曾來此谷說法。澗內有",
    "T53n2122_036:0572c04": "瞻蔔華。常所供養。近至永徽年中。南山龍",
    "T53n2122_036:0572c05": "池寺沙門智積。聞之往尋。至谷聞香莫知何",
    "T53n2122_036:0572c06": "所。深訝香氣從澗內沙出。即撥沙看。形似",
    "T53n2122_036:0572c07": "茅根。裹甲沙土然極芬馥。就水抖擻洗之",
    "T53n2122_036:0572c08": "一澗皆香。將還龍池佛堂中合堂皆香極深",
    "T53n2122_036:0572c09": "美氣。山下俗人時見此山。或如佛塔。或全如",
    "T53n2122_036:0572c10": "佛面挺出空際。故像頭之號非是虛立。傍去",
    "T53n2122_036:0572c11": "嘉美谷甚近。即姚秦時王嘉所住也(右二驗出唐高僧傳)。",
    "T53n2122_036:0572c12": "搜神記曰。初鉤弋夫人有罪以譴死。殯屍",
    "T53n2122_036:0572c13": "不臭而香。",
    "T53n2122_036:0572c14": "續搜神記曰。合淝口有一大白船。覆在水中。",
    "T53n2122_036:0572c15": "漁人夜宿其傍。聞箏笛之音。又香氣非常發。",
    "T53n2122_036:0572c16": "相傳云。曹公載妓船覆於此。",
    "T53n2122_036:0572c17": "異苑曰。司州衛士度母常誦經長齋。非道不",
    "T53n2122_036:0572c18": "行。曾出自齋堂。眾僧未食。俱望見雲中有一",
    "T53n2122_036:0572c19": "物下既落其前。乃是大鉢滿中香飯。舉坐肅",
    "T53n2122_036:0572c20": "然一時敬禮。母自分賦。齋人皆七日不飢。",
    "T53n2122_036:0572c21": "述異記曰。昔有人發廬山採松。聞人語云。此",
    "T53n2122_036:0572c22": "未可取。此人尋聲而上。見一異華形甚可愛。",
    "T53n2122_036:0572c23": "其香非常。知是神異。因掇而服之。得壽三百",
    "T53n2122_036:0572c24": "歲。",
    "T53n2122_036:0572c25": "幽明錄曰。陳相子。吳興烏程人。始見佛家",
    "T53n2122_036:0572c26": "經。遂學昇霞之術。及在人間齋。輒聞空中",
    "T53n2122_036:0572c27": "殊音妙香芬芳清越。",
    "T53n2122_036:0572c28": "許邁別傳曰。邁少名映。高平閻慶等皆就受",
    "T53n2122_036:0572c29": "業。初慶等方去映。燒香皆五色煙出。",
    "T53n2122_036:0573a01": "浮圖澄傳曰。澄以鉢盛水。燒香祝之。須臾",
    "T53n2122_036:0573a02": "生青蓮華。",
    "T53n2122_036:0573a03": "博物志曰。西域使獻香。漢制獻香不滿斤不",
    "T53n2122_036:0573a04": "得受。西使臨去乃發香器。如大豆者。試著",
    "T53n2122_036:0573a05": "宮門。香氣聞長安四面數十里中。經日乃",
    "T53n2122_036:0573a06": "歇。",
    "T53n2122_036:0573a07": "扶南傳曰。頓遜國人。常以香華事天神。香",
    "T53n2122_036:0573a08": "有多種。區撥葉華致華各遂華摩夷華。冬夏",
    "T53n2122_036:0573a09": "不衰。日載數十車於市賣之。燥乃益香。亦可",
    "T53n2122_036:0573a10": "為粉以傅身體。",
    "T53n2122_036:0573a11": "述征記曰。北荒有張母墓。舊說是王氏妻。葬",
    "T53n2122_036:0573a12": "有年載。後開墓而香火猶燃。其家奉之稱清",
    "T53n2122_036:0573a13": "水道。",
    "T53n2122_036:0573a14": "世說曰。桓車騎時有陳莊者。入武當山中學",
    "T53n2122_036:0573a15": "道。所居有白煙香氣聞徹。",
    "T53n2122_036:0573a16": "麝香。山海經曰。翠山之陰多麝。本草經曰。麝",
    "T53n2122_036:0573a17": "香味辛。辟惡殺鬼精。生中臺山。",
    "T53n2122_036:0573a18": "葳蕤香。孫氏瑞應圖曰。葳蕤者王禮備至則",
    "T53n2122_036:0573a19": "生本一日。王者愛人命則生。一名葳香。",
    "T53n2122_036:0573a20": "欝金香周禮春官上欝人曰。欝人掌裸(古亂反)",
    "T53n2122_036:0573a21": "器。凡登禮賓客之裸。事和欝鬯以實彝而陳",
    "T53n2122_036:0573a22": "之(築欝金煮之以和鬯酒也)。",
    "T53n2122_036:0573a23": "說文曰。欝鬯百草之華。遠方所貢芳物。欝人",
    "T53n2122_036:0573a24": "合而釀之以降神也。",
    "T53n2122_036:0573a25": "蘇合香。續漢書曰。大秦國合諸香煎。其汁謂",
    "T53n2122_036:0573a26": "之蘇合。廣志曰。蘇合香出大秦國。或云。蘇合",
    "T53n2122_036:0573a27": "國。國人採之。榨其汁以為香膏。乃賣其滓",
    "T53n2122_036:0573a28": "與賈客。或云。合諸香草煎為蘇合。非自然一",
    "T53n2122_036:0573a29": "種物也。傳子曰。西國胡言。蘇合香者。獸所",
    "T53n2122_036:0573b01": "作也。中國皆以為怪。",
    "T53n2122_036:0573b02": "鷄舌香。吳時外國傳曰。五馬州出雞舌香。",
    "T53n2122_036:0573b03": "續搜神記曰。劉廣豫章人。年少未婚。至田舍",
    "T53n2122_036:0573b04": "見一女云。我是何參軍女。年十四而夭。為",
    "T53n2122_036:0573b05": "西王母所養。使與下土人災。廣與之纏綿。",
    "T53n2122_036:0573b06": "其日於席下得手巾裹雞舌香。其母取巾燒",
    "T53n2122_036:0573b07": "之。乃是火浣布。南州異物志曰。雞舌香出",
    "T53n2122_036:0573b08": "杜薄州云。是草萎可含香口。俞益期箋曰。",
    "T53n2122_036:0573b09": "外國老胡說眾香。共是一木。木華為雞舌",
    "T53n2122_036:0573b10": "香。",
    "T53n2122_036:0573b11": "雀頭香江表傳曰。魏文帝遣使於吳求雀頭",
    "T53n2122_036:0573b12": "香。",
    "T53n2122_036:0573b13": "薰陸香。魏略曰。大秦出薰陸。南方草物狀曰。",
    "T53n2122_036:0573b14": "薰陸香出大秦國。云在海邊。自有大樹生於",
    "T53n2122_036:0573b15": "沙中。盛夏時樹膠流出沙上。夷人採取賣與",
    "T53n2122_036:0573b16": "人(南州異物志同其異者。唯云狀如桃膠。典術同唯云。如陶松脂法長飲食之令通神靈)俞益",
    "T53n2122_036:0573b17": "期箋曰。眾香共是一木。木膠為薰陸。",
    "T53n2122_036:0573b18": "流黃香。吳時外國傳曰。流黃香出都昆國。在",
    "T53n2122_036:0573b19": "扶南南三千餘里(南州異物志同也)廣志曰。流黃香出",
    "T53n2122_036:0573b20": "南海邊國。",
    "T53n2122_036:0573b21": "青木香。廣志曰。青木出交州。徐衷南方記",
    "T53n2122_036:0573b22": "曰。青木香出天篤國。不知形狀。南州異物",
    "T53n2122_036:0573b23": "志曰。青木香出天竺。是草根狀如甘草。俞益",
    "T53n2122_036:0573b24": "期箋曰。眾香共是一木。木節是青木香。",
    "T53n2122_036:0573b25": "栴檀香。竺法真。登羅山疏曰。栴檀出外國。元",
    "T53n2122_036:0573b26": "嘉末僧成藤。於山見一大樹。圓蔭數畝三丈",
    "T53n2122_036:0573b27": "餘圍。辛芳酷烈。其間枯條數尺。援而刃之",
    "T53n2122_036:0573b28": "白栴檀也。俞益期箋曰。眾香共是一木。木",
    "T53n2122_036:0573b29": "根為栴檀。",
    "T53n2122_036:0573c01": "甘松香。廣志曰。甘松出涼州。諸山。兜納香。",
    "T53n2122_036:0573c02": "魏略曰。出大秦國。兜納。廣志曰。兜納出西",
    "T53n2122_036:0573c03": "方。",
    "T53n2122_036:0573c04": "艾納香。廣志曰。艾納香出漂國。樂府歌曰。",
    "T53n2122_036:0573c05": "行胡從何來。列國持何來。氍毺毾[登*毛]。五木",
    "T53n2122_036:0573c06": "香迷迭。艾納及都梁。",
    "T53n2122_036:0573c07": "藿香。廣志曰。藿香出自南諸國。吳時外國",
    "T53n2122_036:0573c08": "傳曰。都昆在扶南。出藿香。南州異物志。藿香",
    "T53n2122_036:0573c09": "出典遜海邊國也。屬扶南。香形如都梁。可",
    "T53n2122_036:0573c10": "以著衣服中。俞益期箋曰。眾香共是一木。",
    "T53n2122_036:0573c11": "木葉為藿香。楓香。南方記曰。楓香樹子如鴨",
    "T53n2122_036:0573c12": "卵。爆乾可燒。魏武令曰。房室不潔聽得燒楓",
    "T53n2122_036:0573c13": "曝及蕙草。[竺二+棧]香。廣志曰。[竺二+棧]香出自南",
    "T53n2122_036:0573c14": "諸國。",
    "T53n2122_036:0573c15": "木蜜香。異物志曰。木蜜香名曰香樹。生千",
    "T53n2122_036:0573c16": "歲根本甚大。先伐僵之四五歲。乃往看。歲",
    "T53n2122_036:0573c17": "月久。樹根惡者腐敗。唯中節堅。貞芬香獨在",
    "T53n2122_036:0573c18": "耳。廣志曰。木蜜出交州及西方。本草經曰。",
    "T53n2122_036:0573c19": "木香一名蜜香。味辛而溫。",
    "T53n2122_036:0573c20": "[禾*并]香。南方草物狀曰。[禾*并]香莖生烏滸。都梁",
    "T53n2122_036:0573c21": "香。廣志曰。都梁出淮南。",
    "T53n2122_036:0573c22": "沈香。異苑曰。沙門支法在存廣州。有八尺",
    "T53n2122_036:0573c23": "毾[毯炎+登]。又有沈香八尺版床。太元中王漢為州",
    "T53n2122_036:0573c24": "大兒。劭求二物不得。乃殺而藉焉。南州異物",
    "T53n2122_036:0573c25": "志曰。木香出日南。欲取當先斫壞樹。著地積",
    "T53n2122_036:0573c26": "久。外白朽爛。其心中堅者置水則沈香。",
    "T53n2122_036:0573c27": "其次在心白之間。不甚堅精。置之水中不",
    "T53n2122_036:0573c28": "沈不浮。與水平者。名曰[竺二+棧]香。其最小麁白",
    "T53n2122_036:0573c29": "者。名曰槧香。顧微廣州記曰。新興縣悉是",
    "T53n2122_036:0574a01": "沈香。如同心草。土人斫之經年肉爛盡。心",
    "T53n2122_036:0574a02": "則為沈香。颼益期箋曰。眾香共是一木。木",
    "T53n2122_036:0574a03": "心為沈香。",
    "T53n2122_036:0574a04": "甲香。廣志曰。甲香出南方。范曄和香方曰。",
    "T53n2122_036:0574a05": "甲煎[竺二+棧]香是也。",
    "T53n2122_036:0574a06": "迷迭香魏略曰。大秦出迷迭。廣志曰。迷跌",
    "T53n2122_036:0574a07": "出西海中。",
    "T53n2122_036:0574a08": "零陵香。南越志曰。零陵香。土人謂為鷰草",
    "T53n2122_036:0574a09": "芸香。大戴禮夏小正月採芸為廟菜。禮記月",
    "T53n2122_036:0574a10": "令曰。仲冬之月芸始生(鄭玄曰芸香草也)說文曰。芸",
    "T53n2122_036:0574a11": "草似目蓿。淮南說。芸可以死而復生。",
    "T53n2122_036:0574a12": "蘭香。周易繫辭曰。同心之言其臭如蘭",
    "T53n2122_036:0574a13": "(王廣曰蘭芳也)易通卦驗曰。冬至廣莫風至蘭始生。",
    "T53n2122_036:0574a14": "說文曰。蘭香草也。本草經曰。蘭草一名水香。",
    "T53n2122_036:0574a15": "久服益氣輕身不老。槐香出蒙楚之間。故稽",
    "T53n2122_036:0574a16": "合述槐香賦序。",
    "T53n2122_036:0574a17": "兜末香。漢武故事曰。西王母當降上燒兜末",
    "T53n2122_036:0574a18": "香。兜未香者。兜渠國所獻。如大豆。塗門香",
    "T53n2122_036:0574a19": "聞百里。關中嘗大疫。死者相係。燒此香死者",
    "T53n2122_036:0574a20": "止。",
    "T53n2122_036:0574a21": "又生香。真人關尹傳曰。老子曰。真人游時",
    "T53n2122_036:0574a22": "各各坐蓮華之上。華徑十丈有反生靈香。逆",
    "T53n2122_036:0574a23": "風聞三十里。",
    "T53n2122_036:0574a24": "神香。十洲記曰。天漢三年西國王使獻靈膠",
    "T53n2122_036:0574a25": "吉光裘神香。使者曰。起夭殘之死疾。後元",
    "T53n2122_036:0574a26": "年長安城內。大病死者日百數。帝試取月氏",
    "T53n2122_036:0574a27": "神香燒之於城內。其死未三日皆活。芳氣",
    "T53n2122_036:0574a28": "經三日不歇。帝使祕錄餘後一旦失之。",
    "T53n2122_036:0574a29": "驚精香。十洲記曰。聚曰洲。在西海中。上多",
    "T53n2122_036:0574b01": "真仙靈館。宮第北門有大樹與。楓木相似而",
    "T53n2122_036:0574b02": "芳香。聞數百里。名為反魂樹扣樹能有聲如",
    "T53n2122_036:0574b03": "牛吼。聞者駭振伐。其根心於玉釜中煮取",
    "T53n2122_036:0574b04": "汁。更微煎令可丸。名曰驚精香。或名震靈。又",
    "T53n2122_036:0574b05": "名反生香。或名人鳥精。或名却死香。香聞數",
    "T53n2122_036:0574b06": "百里。死屍在地聞氣乃活。",
    "T53n2122_036:0574b07": "唄讚篇第三十四(此有四部)",
    "T53n2122_036:0574b08": "述意部引證部讚歎部音樂部",
    "T53n2122_036:0574b09": "述意部第一",
    "T53n2122_036:0574b10": "夫褒述之志寄在詠歌之文。詠歌之文依乎",
    "T53n2122_036:0574b11": "聲響。故詠歌巧則褒述之志申。聲響妙則",
    "T53n2122_036:0574b12": "詠歌之文暢。言詞待聲相資之理也。尋西",
    "T53n2122_036:0574b13": "方之有唄。猶東國之有讚。讚者。從文以結",
    "T53n2122_036:0574b14": "音。唄者短偈以流頌。比其事義。名異實同。",
    "T53n2122_036:0574b15": "是故經言。以微妙音聲歌讚於佛德斯之謂",
    "T53n2122_036:0574b16": "也。昔釋尊入定。琴歌震於石室。提婆颺唄。",
    "T53n2122_036:0574b17": "清響激於淨居。覺世至音。固無得而稱矣。至",
    "T53n2122_036:0574b18": "于末代。修習極有明驗。是以陳思精想。感",
    "T53n2122_036:0574b19": "魚山之梵唱。帛橋誓願。通大士之妙音。藥",
    "T53n2122_036:0574b20": "練勤行。受法韻於幽祇。文宣勵誠。發夢響於",
    "T53n2122_036:0574b21": "齋室。並能寫氣天宮。摹聲淨剎。抑揚詞契。",
    "T53n2122_036:0574b22": "吐納節文。斯亦神應之顯徵。學者之明範",
    "T53n2122_036:0574b23": "也。原夫經音為懿妙出自然。製用可修而研",
    "T53n2122_036:0574b24": "響非習。蓋所以炳發道聲移易俗聽。當使清",
    "T53n2122_036:0574b25": "而不弱。雄而不猛。流而不越。凝而不滯。趣發",
    "T53n2122_036:0574b26": "祇鷲之風。韻結霄漢之氣。遠聽則汪洋以峻",
    "T53n2122_036:0574b27": "雅。近屬則從容以和肅。此其大致也。經稱",
    "T53n2122_036:0574b28": "深遠雷音。其在茲乎。若夫稱講聯齋眾集。永",
    "T53n2122_036:0574b29": "久夜緩晚遲香銷燭揜。睡蓋覆其六情。懶",
    "T53n2122_036:0574c01": "結纏其四體。於是擇妙響以昇座。選勝聲以",
    "T53n2122_036:0574c02": "啟軸。宮商唄發動玉振金。反折四飛哀悅七",
    "T53n2122_036:0574c03": "眾。同迦陵之聲。等神鸞之響。能使寐魂更開",
    "T53n2122_036:0574c04": "惰情還肅。滿堂驚耳列席歡心。當爾之時。",
    "T53n2122_036:0574c05": "乃知經聲之為貴矣。",
    "T53n2122_036:0574c06": "引證部第二",
    "T53n2122_036:0574c07": "如長阿含經云。其有音聲五種清淨。乃名梵",
    "T53n2122_036:0574c08": "聲。何等為五。一者其音正直。二者其音和",
    "T53n2122_036:0574c09": "雅。三者其音清徹。四者其音深滿。五者周",
    "T53n2122_036:0574c10": "遍遠聞。具此五者乃名梵音。",
    "T53n2122_036:0574c11": "又梵摩喻經云。如來說法聲有八種。一最好",
    "T53n2122_036:0574c12": "聲。二易了聲。三柔軟聲。四和調聲五尊慧",
    "T53n2122_036:0574c13": "聲。六不誤聲。七深妙聲。八不女聲。言不漏",
    "T53n2122_036:0574c14": "闕。無得其短者。",
    "T53n2122_036:0574c15": "又十誦律云。為諸天聞唄心喜故開唄聲也。",
    "T53n2122_036:0574c16": "又毘尼母經云。佛告諸比丘。聽汝等唄。唄者",
    "T53n2122_036:0574c17": "言說之辭。雖聽言說未知說何等法。佛言。從",
    "T53n2122_036:0574c18": "修多羅乃至優婆提舍。隨意所說十二部經。",
    "T53n2122_036:0574c19": "復有疑心。若欲次第說文。眾大文多。恐生疲",
    "T53n2122_036:0574c20": "厭。若略纂集好辭。直示現義。不知如何。以",
    "T53n2122_036:0574c21": "是因緣。具白世尊。佛即聽。諸比丘引經中要",
    "T53n2122_036:0574c22": "言妙辭。直顯其義。",
    "T53n2122_036:0574c23": "爾時有一比丘。去佛不遠。立高聲作歌音誦",
    "T53n2122_036:0574c24": "經。佛聞不聽用此音誦經。有五過患。同外道",
    "T53n2122_036:0574c25": "歌音說法。一不名自持。二不稱聽眾。三諸天",
    "T53n2122_036:0574c26": "不悅。四語不正難解。五語不巧故義亦難解。",
    "T53n2122_036:0574c27": "是名五種過患。",
    "T53n2122_036:0574c28": "又賢愚經云。昔佛在世時。波斯匿王與兵眾",
    "T53n2122_036:0574c29": "至祇洹邊過。聞一比丘唄聲雅好。軍眾立聽",
    "T53n2122_036:0575a01": "無有厭足。象馬竪耳住不肯行。王與軍眾即",
    "T53n2122_036:0575a02": "入寺看。見唄比丘。形貌矬短醜陋極盛。王",
    "T53n2122_036:0575a03": "不忍看。王即問佛。今此比丘宿作何業得斯",
    "T53n2122_036:0575a04": "果報。佛告王曰。乃往過去有佛出世。號曰迦",
    "T53n2122_036:0575a05": "葉。入涅槃後。機里毘王收取舍利。欲用起",
    "T53n2122_036:0575a06": "塔。有四龍王化作人形。來到王所。問起塔",
    "T53n2122_036:0575a07": "事。為用寶作為用土耶。王即答言。欲令塔大",
    "T53n2122_036:0575a08": "無多寶物。今欲土作。令方五里高二十五里。",
    "T53n2122_036:0575a09": "龍白王言。我是龍王故來相問。若用寶作我",
    "T53n2122_036:0575a10": "當佐助。王聞歡喜。龍復語王。四城門外有四",
    "T53n2122_036:0575a11": "泉水。東門泉水取用作墼。變成瑠璃。南門",
    "T53n2122_036:0575a12": "泉水取用作墼。變成黃金。西門泉水取用作",
    "T53n2122_036:0575a13": "墼。變成白銀。北門泉水取用作墼。變成白",
    "T53n2122_036:0575a14": "玉。王聞是語。倍增歡喜。即立四監各典一",
    "T53n2122_036:0575a15": "廂。其三監者作工欲成。一監懈怠工獨不",
    "T53n2122_036:0575a16": "就。王行看見以理訶責。其人懷怨而白王言。",
    "T53n2122_036:0575a17": "此塔太大。當何時成。王勅作人晝夜勤作。一",
    "T53n2122_036:0575a18": "時都訖。塔極高峻眾寶莊嚴。極有異觀。其監",
    "T53n2122_036:0575a19": "見已。歡喜踊躍。懺悔前過。持一金鈴著塔",
    "T53n2122_036:0575a20": "[亭*支]頭。發其願言。令我所生音聲極好。一切",
    "T53n2122_036:0575a21": "眾生莫不樂聞。將來有佛號釋迦牟尼。使我",
    "T53n2122_036:0575a22": "得見度脫生死。緣於往昔嫌塔大故。生常醜",
    "T53n2122_036:0575a23": "陋。由持鈴懸塔[亭*支]頭。及願見佛。從是以來",
    "T53n2122_036:0575a24": "五百世中。極好音聲。今復值佛出家修道得",
    "T53n2122_036:0575a25": "阿羅漢果。以是因緣。一切眾生見他作福。不",
    "T53n2122_036:0575a26": "應毀呰。後得惡報。悔無所及也。",
    "T53n2122_036:0575a27": "讚歎部第三",
    "T53n2122_036:0575a28": "如菩薩本行經云。佛告阿難。我念往昔。有一",
    "T53n2122_036:0575a29": "如來出現於世。號曰弗沙多陀阿伽度阿羅",
    "T53n2122_036:0575b01": "訶三藐三佛陀。時彼佛在雜寶窟內。我見",
    "T53n2122_036:0575b02": "彼佛心生歡喜。合十指掌。翹於一脚。七日七",
    "T53n2122_036:0575b03": "夜而將此偈。讚歡彼佛。而說偈言。",
    "T53n2122_036:0575b04": "　天上天下無如佛　　十方世界亦無比",
    "T53n2122_036:0575b05": "　世界所有我盡見　　一切無有如佛者",
    "T53n2122_036:0575b06": "阿難。我以此偈歎彼佛已。發如是願。乃至",
    "T53n2122_036:0575b07": "彼佛語侍者言。是人過於九十四劫。當得作",
    "T53n2122_036:0575b08": "佛。號釋迦牟尼。我於彼時。得受記已。不捨",
    "T53n2122_036:0575b09": "精進增長功德。無量世中作梵釋天轉輪聖",
    "T53n2122_036:0575b10": "王。以是善業因緣力故。我得四種辯才具足。",
    "T53n2122_036:0575b11": "無有一人能與我論降伏我者。我得成阿耨",
    "T53n2122_036:0575b12": "菩提。乃至轉於無上法輪。",
    "T53n2122_036:0575b13": "又涅槃經云。時迦葉菩薩。即於佛前以偈讚",
    "T53n2122_036:0575b14": "佛。",
    "T53n2122_036:0575b15": "　憐愍世間大醫王　　身及智慧俱寂靜",
    "T53n2122_036:0575b16": "　無我法中有真我　　是故敬禮無上尊",
    "T53n2122_036:0575b17": "　發心畢竟二不別　　如是二心先心難",
    "T53n2122_036:0575b18": "　自未得度先度他　　是故我禮初發心",
    "T53n2122_036:0575b19": "又寶性論偈云。",
    "T53n2122_036:0575b20": "　我今悉歸命　　一切無上尊",
    "T53n2122_036:0575b21": "　為開法王藏　　廣利諸群生",
    "T53n2122_036:0575b22": "　佛體無前際　　及無中間際",
    "T53n2122_036:0575b23": "　亦復無後際　　寂靜自覺知",
    "T53n2122_036:0575b24": "　既自覺知已　　覺他令他覺",
    "T53n2122_036:0575b25": "　是故為彼說　　無畏常行道",
    "T53n2122_036:0575b26": "　佛智慈悲力　　能執金剛杵",
    "T53n2122_036:0575b27": "　摧破諸見山　　故我今敬禮",
    "T53n2122_036:0575b28": "　不可思議法　　非聞慧境界",
    "T53n2122_036:0575b29": "　出離言語道　　內心智清涼",
    "T53n2122_036:0575c01": "　彼真妙法日　　清淨無塵垢",
    "T53n2122_036:0575c02": "　大智慧光明　　普照諸世間",
    "T53n2122_036:0575c03": "　能破諸曀障　　覺觀貪瞋癡",
    "T53n2122_036:0575c04": "　一切煩惱等　　故我今敬禮",
    "T53n2122_036:0575c05": "　以能知於彼　　自性清淨心",
    "T53n2122_036:0575c06": "　見煩惱無實　　故離諸煩惱",
    "T53n2122_036:0575c07": "　無障淨智慧　　如實見眾生",
    "T53n2122_036:0575c08": "　自性清淨心　　佛法身境界",
    "T53n2122_036:0575c09": "　無礙淨智眼　　見諸眾生性",
    "T53n2122_036:0575c10": "　遍無量境界　　故我今敬禮",
    "T53n2122_036:0575c11": "又發菩提心論。論主讚佛偈云。",
    "T53n2122_036:0575c12": "　敬禮無邊際　　去來現在佛",
    "T53n2122_036:0575c13": "　等空不動智　　救世大悲尊",
    "T53n2122_036:0575c14": "吾師天中天兩行偈(出普曜經)云何得長壽兩行偈",
    "T53n2122_036:0575c15": "(出涅槃經)如來妙色身兩行偈(出勝鬘經)處世界如虛空",
    "T53n2122_036:0575c16": "兩行偈(出超日明經云)。",
    "T53n2122_036:0575c17": "　大慈哀愍群生　　為癊蓋盲冥者",
    "T53n2122_036:0575c18": "　開無目使視睇　　化未聞以道明",
    "T53n2122_036:0575c19": "　處世界如虛空　　猶蓮華不著水",
    "T53n2122_036:0575c20": "　心清淨超於彼　　稽首禮無上尊",
    "T53n2122_036:0575c21": "述曰。漢地流行好為刪略。所以處眾作唄多",
    "T53n2122_036:0575c22": "為半偈。故毘尼母論云。不得作半唄。得突",
    "T53n2122_036:0575c23": "吉羅罪。然此梵唄文詞未審。依如西方出何",
    "T53n2122_036:0575c24": "典誥。答但聖開作唄。依經讚偈。取用無妨。然",
    "T53n2122_036:0575c25": "關內關外吳蜀唄詞。各隨所好唄讚多種。但",
    "T53n2122_036:0575c26": "漢梵既殊音韻不可互用。至於宋朝。有康僧",
    "T53n2122_036:0575c27": "會法師。本康居國人。博學辯才。譯出經典。又",
    "T53n2122_036:0575c28": "善梵音。傳泥洹唄聲製哀雅。擅美於世。音聲",
    "T53n2122_036:0575c29": "之學咸取則焉。又昔晉時有道安法師。集製",
    "T53n2122_036:0576a01": "三科。上經上講布薩等。先賢立制不墜於地。",
    "T53n2122_036:0576a02": "天下法則人皆習行。又至魏時。",
    "T53n2122_036:0576a03": "陳思王曹植字子建。魏武帝第四子也。幼含",
    "T53n2122_036:0576a04": "珪璋十歲屬文。下筆便成。初不改字。世間",
    "T53n2122_036:0576a05": "術藝無不畢善。邯鄲淳于見而駭服。稱為天",
    "T53n2122_036:0576a06": "人。植每讀佛經輒流連嗟翫。以為至道之宗",
    "T53n2122_036:0576a07": "極也。遂製轉讚七聲昇降曲折之響。世人諷",
    "T53n2122_036:0576a08": "誦咸憲章焉。嘗遊魚山。忽聞空中梵天之",
    "T53n2122_036:0576a09": "響。清雅哀婉其聲動心。獨聽良久而侍御皆",
    "T53n2122_036:0576a10": "聞。植深感神理彌寤法應。乃摹其聲節寫為",
    "T53n2122_036:0576a11": "梵唄。纂文製音傳為後式。梵聲顯世始於此",
    "T53n2122_036:0576a12": "焉。其所傳唄。凡有六契。◎",
    "T53n2122_036:0576a13": "◎音樂部第四",
    "T53n2122_036:0576a14": "如百緣經云。佛在世時。王舍城中豪富長者。",
    "T53n2122_036:0576a15": "各相率合設大節會。作諸伎樂而自娛樂。時",
    "T53n2122_036:0576a16": "有舞師夫婦二人。從南方來。將一美女。字",
    "T53n2122_036:0576a17": "青蓮華。端正殊妙世所希有。聰明智慧難可",
    "T53n2122_036:0576a18": "詶對。婦女所有六十四藝。皆悉備知。善解舞",
    "T53n2122_036:0576a19": "法。迴轉俯仰。曲得節解。作是唱言。今此城中",
    "T53n2122_036:0576a20": "頗有能舞如我者不。明解經論能問答不。時",
    "T53n2122_036:0576a21": "人答曰。有佛世尊在迦蘭陀竹林。善能問答",
    "T53n2122_036:0576a22": "使汝無疑。舞女聞已。尋將諸人共相隨逐。且",
    "T53n2122_036:0576a23": "歌且舞。到竹林中。見佛世尊。猶故憍慢放",
    "T53n2122_036:0576a24": "逸戲笑不敬如來。爾時世尊見其如是。即以",
    "T53n2122_036:0576a25": "神力變此舞女。如百年老母髮白面皺。牙齒",
    "T53n2122_036:0576a26": "疎缺傴僂而行。行時舞女自觀其身。形",
    "T53n2122_036:0576a27": "狀極老。而作是言。今此女身。以何因緣。卒有",
    "T53n2122_036:0576a28": "如是衰相現耶。今者必是佛之威神使我故",
    "T53n2122_036:0576a29": "爾。遂於佛前深心慚愧。唯願世尊當見原",
    "T53n2122_036:0576b01": "恕。爾時世尊知此舞女心已調伏。以神通力",
    "T53n2122_036:0576b02": "變身如前。大眾見此舞女卒老卒壯無有常",
    "T53n2122_036:0576b03": "定。各生厭離解寤無常。心開意解。有得四",
    "T53n2122_036:0576b04": "沙門果者。有發無上菩提心者。時彼舞女及",
    "T53n2122_036:0576b05": "其父母。即於佛前求索出家。佛即告言。善來",
    "T53n2122_036:0576b06": "比丘尼。頭髮自落。法服著身。成比丘尼。精勤",
    "T53n2122_036:0576b07": "修習得阿羅漢果。諸天世人所見敬仰。時諸",
    "T53n2122_036:0576b08": "大眾見是事已。請說因緣。佛告大眾。乃往",
    "T53n2122_036:0576b09": "過去無量世時。波羅奈國王有太子。字孫陀",
    "T53n2122_036:0576b10": "利。入山學道獲五神通。見緊那羅女。端正殊",
    "T53n2122_036:0576b11": "妙狀如諸天。作諸姿態且歌且舞。鼓動我",
    "T53n2122_036:0576b12": "心。觀使染著。退失仙道。我於彼時。心遂堅",
    "T53n2122_036:0576b13": "固無有慾想。語彼女言。一切有為無有常",
    "T53n2122_036:0576b14": "定。我今觀汝形體臭穢充滿其中。薄皮覆上",
    "T53n2122_036:0576b15": "不可久保。正爾當有髮白面皺傴僂而行。",
    "T53n2122_036:0576b16": "汝今何為憍慢放恣乃至如是。向者歌聲。其",
    "T53n2122_036:0576b17": "音已變。何故在此作諸姿態。於是緊那羅女。",
    "T53n2122_036:0576b18": "聞是語已。尋向仙人懺悔罪咎。因發願言。使",
    "T53n2122_036:0576b19": "我來世得斷生死。我於汝邊獲得道果。佛告",
    "T53n2122_036:0576b20": "大眾。欲知彼時王子學仙道者。則我身是。彼",
    "T53n2122_036:0576b21": "緊那羅女者。今青蓮華比丘尼是。由於彼時",
    "T53n2122_036:0576b22": "發願力故。今值我出家得道。比丘聞已。歡喜",
    "T53n2122_036:0576b23": "奉行。",
    "T53n2122_036:0576b24": "又百緣經云。佛在世時。迦毘羅衛城中有一",
    "T53n2122_036:0576b25": "長者。財寶無量不可稱計。其婦生男端正殊",
    "T53n2122_036:0576b26": "妙世所希有。年漸長大有好音聲。令眾樂聞。",
    "T53n2122_036:0576b27": "值佛出家得阿羅漢果。諸比丘等請佛為說",
    "T53n2122_036:0576b28": "得道因緣。佛告比丘。乃往過去九十一劫有",
    "T53n2122_036:0576b29": "佛出世號毘婆尸。入涅槃後。有國王名槃頭",
    "T53n2122_036:0576c01": "末帝。收取舍利造四寶塔。高一由旬而供養",
    "T53n2122_036:0576c02": "之。時有一人。見此塔故心懷歡喜。便作音樂",
    "T53n2122_036:0576c03": "以繞供養。發願而去。緣是功德九十一劫不",
    "T53n2122_036:0576c04": "墮三塗。天上人中常好音聲。令眾樂聞。乃至",
    "T53n2122_036:0576c05": "今者遭值於我出家得道。比丘聞已。歡喜奉",
    "T53n2122_036:0576c06": "行。",
    "T53n2122_036:0576c07": "又百緣經云。昔佛在世時。舍衛城中有諸人",
    "T53n2122_036:0576c08": "民。各自莊嚴作唱伎樂。出城游戲至城門中。",
    "T53n2122_036:0576c09": "遇值佛僧入城乞食。諸人見佛歡喜禮拜。即",
    "T53n2122_036:0576c10": "作伎樂供養佛僧。發願而去。佛即微笑語阿",
    "T53n2122_036:0576c11": "難言。此諸人等由作伎樂供養佛僧。緣此功",
    "T53n2122_036:0576c12": "德。於未來世一百劫中不墮惡道。天上人中",
    "T53n2122_036:0576c13": "最受快樂。過百劫後成辟支佛。皆同一號。名",
    "T53n2122_036:0576c14": "曰妙聲。以是因緣。若人作樂供養三寶。所得",
    "T53n2122_036:0576c15": "功德無量無邊。不可思議。故法華經偈云。",
    "T53n2122_036:0576c16": "　若使人作樂　　擊鼓吹角貝",
    "T53n2122_036:0576c17": "　簫笛琴箜篌　　琵琶鐃銅鈸",
    "T53n2122_036:0576c18": "　如是眾妙音　　盡持以供養",
    "T53n2122_036:0576c19": "　皆以成佛道",
    "T53n2122_036:0576c20": "又菩薩處胎經云。緊那羅住須彌山北。過小",
    "T53n2122_036:0576c21": "鐵圍有大黑山。亦在十寶山間。無有佛法日",
    "T53n2122_036:0576c22": "月星辰。由昔布施之力。今居七寶宮殿壽命",
    "T53n2122_036:0576c23": "甚長。此王本人中有大長者。興造佛塔。此緊",
    "T53n2122_036:0576c24": "那羅施一剎柱成辦寺廟。復以淨食施於工",
    "T53n2122_036:0576c25": "匠。壽盡作胸臆神。在兩山間。先在人中為大",
    "T53n2122_036:0576c26": "長者。居財無量。有一沙門乞食。婦擎飯施之。",
    "T53n2122_036:0576c27": "乃大瞋怒。云何乞人瞻視我婦。當令此人手",
    "T53n2122_036:0576c28": "脚斷壞。壽終以後受此醜形。八十四劫常無",
    "T53n2122_036:0576c29": "手足。諸天醼會皆悉與乾闥婆分番上下。天",
    "T53n2122_036:0577a01": "欲奏樂而其腋下汗流。便自上天。有一緊那",
    "T53n2122_036:0577a02": "羅名頭婁磨。琴歌諸法實相以讚世尊。時須",
    "T53n2122_036:0577a03": "彌山及諸林樹皆悉震動。迦葉在座不能自",
    "T53n2122_036:0577a04": "安。五百仙人心生狂醉失其神足。",
    "T53n2122_036:0577a05": "又大樹緊那羅王所問經云。爾時大樹緊那",
    "T53n2122_036:0577a06": "羅王。以己所撣琉璃之琴。閻浮檀金華葉莊",
    "T53n2122_036:0577a07": "嚴。善淨業報之所造作。在如來前善自調琴。",
    "T53n2122_036:0577a08": "及餘八萬四千伎樂。是大樹王當撣此琴鼓",
    "T53n2122_036:0577a09": "眾樂時。其音普皆聞此三千大千世界。是琴",
    "T53n2122_036:0577a10": "音聲及妙歌聲。隱蔽欲界諸天音樂。所有諸",
    "T53n2122_036:0577a11": "山藥草叢林悉皆遍動。如人極醉前却顛倒。",
    "T53n2122_036:0577a12": "須彌駊騀涌沒不定。一切凡聖唯除菩薩",
    "T53n2122_036:0577a13": "不退轉者。其餘一切聞是琴聲。及諸樂音。各",
    "T53n2122_036:0577a14": "不自安。從坐起舞。一切聲聞放捨威儀誕貌",
    "T53n2122_036:0577a15": "逸樂。如小兒舞戲不能自持。爾時天冠菩薩",
    "T53n2122_036:0577a16": "語是聲聞大迦葉等。汝諸大德已離煩惱得",
    "T53n2122_036:0577a17": "八解脫。云何今者各捨威儀。如彼小兒舉身",
    "T53n2122_036:0577a18": "動舞。於時大德諸聲聞等答言。善男子。我於",
    "T53n2122_036:0577a19": "是中不得自在。如旋嵐大風吹諸樹木。彼無",
    "T53n2122_036:0577a20": "有力能自安持。非彼本心之所欲樂。爾時天",
    "T53n2122_036:0577a21": "冠菩薩語大迦葉。汝今觀是不退菩薩威德",
    "T53n2122_036:0577a22": "勢力。誰見如是而當不發無上正真菩提道",
    "T53n2122_036:0577a23": "心。琴聲威力皆說法音。八千菩薩得無生忍。",
    "T53n2122_036:0577a24": "頌曰。",
    "T53n2122_036:0577a25": "　玄亮吐清氣　　神響徹幽聾",
    "T53n2122_036:0577a26": "　登臺發春詠　　高興希遐蹤",
    "T53n2122_036:0577a27": "　乘虛感靈覺　　魚山振思重",
    "T53n2122_036:0577a28": "　摹寫天歌梵　　冀布法音同",
    "T53n2122_036:0577a29": "　忘高故不下　　颻颺數仞中",
    "T53n2122_036:0577b01": "　比丘歌聲唄　　人畜振心忪",
    "T53n2122_036:0577b02": "　斯由暢玄句　　即感雁游空",
    "T53n2122_036:0577b03": "　神期發筌寤　　豁爾自靈通",
    "T53n2122_036:0577b04": "感應緣(略引六驗)",
    "T53n2122_036:0577b05": "晉沙門帛法橋晉沙門支曇籥",
    "T53n2122_036:0577b06": "齊沙門釋僧辯齊沙門釋曇馮",
    "T53n2122_036:0577b07": "齊有仕人姓梁唐刺史任義方",
    "T53n2122_036:0577b08": "晉中山有帛法橋。是中山人。少樂轉讀而稍",
    "T53n2122_036:0577b09": "乏聲。每以不暢為慨。於是絕粒懺悔七日七",
    "T53n2122_036:0577b10": "夕。稽首觀音。以祈現報。同學苦諫誓而不改。",
    "T53n2122_036:0577b11": "至第七日覺喉內豁然。即索水洗漱云。吾有",
    "T53n2122_036:0577b12": "應矣。於是作三契經聲徹三里許。遠近驚嗟",
    "T53n2122_036:0577b13": "人畜悉來觀聽。爾後誦經五十萬言。晝夜諷",
    "T53n2122_036:0577b14": "詠哀婉通神。至年九十聲猶不變。以晉穆帝",
    "T53n2122_036:0577b15": "永和中。卒于河北。即石虎末世也。",
    "T53n2122_036:0577b16": "晉有支曇籥。本月氏人。寓居建鄴。少出家",
    "T53n2122_036:0577b17": "精苦蔬食。憩吳虎丘山。晉孝武初。勅請出都",
    "T53n2122_036:0577b18": "止建初寺。孝武從受五戒。敬以師禮。籥特稟",
    "T53n2122_036:0577b19": "妙聲善於轉讀。嘗夢天神授其聲法。覺因裁",
    "T53n2122_036:0577b20": "製新聲。梵響清美四飛。却轉反折還弄。雖",
    "T53n2122_036:0577b21": "復東阿先變康會後造。始終巡還。未有如",
    "T53n2122_036:0577b22": "籥之妙。後進傳寫莫匪其法。所製六言梵唄",
    "T53n2122_036:0577b23": "傳響于今。後終於所住。年八十一。",
    "T53n2122_036:0577b24": "齊安樂寺有釋僧辯。姓吳。建康人。出家止安",
    "T53n2122_036:0577b25": "樂寺。少好讀經哀婉折衷。獨步齊初無人加",
    "T53n2122_036:0577b26": "之。嘗在新亭劉紹宅齊。辯初夜讀經。始得一",
    "T53n2122_036:0577b27": "契。忽有群鶴下集階前。及辯度一卷一時飛",
    "T53n2122_036:0577b28": "去。由是聲振天下遠近知名。後來學者莫不",
    "T53n2122_036:0577b29": "宗事。永明七年二月十九日。司徒竟陵文宣",
    "T53n2122_036:0577c01": "王。夢於佛前詠維摩一契。因聲發而寤。即起",
    "T53n2122_036:0577c02": "至佛堂中。還如夢中法。更詠古維摩一契。",
    "T53n2122_036:0577c03": "便覺音韻流好有工常曰。明旦即集京師善",
    "T53n2122_036:0577c04": "聲沙門僧辯等。次第作聲。辯傳古維摩一契。",
    "T53n2122_036:0577c05": "瑞應七言偈一契。最是命家之作。後人時有",
    "T53n2122_036:0577c06": "傳者。並訛失大體。辯以齊永明十一年卒。",
    "T53n2122_036:0577c07": "齊白馬寺有釋曇馮。姓楊揵。為南安人。少",
    "T53n2122_036:0577c08": "游京師。學轉讀止白馬寺。音調甚工而過且",
    "T53n2122_036:0577c09": "自任。時人未之推也。於是專精規矩更加研",
    "T53n2122_036:0577c10": "尋。晚遂出郡翕然改觀。誦三本起經尤善其",
    "T53n2122_036:0577c11": "聲。後還蜀止龍淵寺。巴漢懷音者皆崇其聲",
    "T53n2122_036:0577c12": "範。每梵音一吐輒象馬悲鳴行徒住足。因",
    "T53n2122_036:0577c13": "製造銅鍾。於未來常有八音四辯。庸蜀有銅",
    "T53n2122_036:0577c14": "鍾始於此也。後終所住。吳景帝世。烏程民",
    "T53n2122_036:0577c15": "有得痼病。及差能以嚮言。嚮言者於此而",
    "T53n2122_036:0577c16": "聞彼。然自所聽之不覺其聲之大也。自遠聽",
    "T53n2122_036:0577c17": "之如人對言。不覺聲之自遠來也。聲之所往",
    "T53n2122_036:0577c18": "隨其所向。遠者不過十數里(右此四驗出梁高僧傳)。",
    "T53n2122_036:0577c19": "北齊時有仕人姓梁。甚豪富。將死謂其妻子",
    "T53n2122_036:0577c20": "曰。吾平生所愛奴馬及皆使用日久稱人意。",
    "T53n2122_036:0577c21": "吾死可以為殉。不然無所乘也。及死家人",
    "T53n2122_036:0577c22": "以囊盛土壓奴殺之。馬猶未殺。奴死四日而",
    "T53n2122_036:0577c23": "蘇。說云。當不覺去。忽至官府門。門人因留",
    "T53n2122_036:0577c24": "止。在門所經一宿。明旦見其亡主。被鎖兵守",
    "T53n2122_036:0577c25": "衛言入官所。見奴謂曰。我謂死人得使奴",
    "T53n2122_036:0577c26": "婢。故遣言喚汝。今各自受其苦全不相關。",
    "T53n2122_036:0577c27": "今當白官放汝。言畢而入。奴從屏外闚之。見",
    "T53n2122_036:0577c28": "官問守衛人曰。昨日壓脂多少乎。對曰。得八",
    "T53n2122_036:0577c29": "斗。官曰。更將去壓取一斛六斗。主則被壓牽",
    "T53n2122_036:0578a01": "出竟不得言。明旦又來。有善色。謂奴曰。今當",
    "T53n2122_036:0578a02": "為汝白也。又入官問得脂乎。對曰不得。官問",
    "T53n2122_036:0578a03": "何以。主司曰。此人死三日。家人為請僧設會。",
    "T53n2122_036:0578a04": "每聞經唄聲鐵梁輒折。故不得也。官曰。且將",
    "T53n2122_036:0578a05": "去。主司白官。請官放奴。即喚放俱出門。主遣",
    "T53n2122_036:0578a06": "傳語其妻子曰。賴汝等追福獲免大苦。然猶",
    "T53n2122_036:0578a07": "未脫。更能造經像以相救濟。冀因得免。自今",
    "T53n2122_036:0578a08": "無設祭既不得食而益吾罪。言畢而別。奴遂",
    "T53n2122_036:0578a09": "重生而具言之。家中果以其日設會。於是傾",
    "T53n2122_036:0578a10": "家追福合門鍊行(右一驗出冥報拾遺記)。",
    "T53n2122_036:0578a11": "唐括州刺史樂安任義方。武德年中死。經數",
    "T53n2122_036:0578a12": "日而蘇。自云。被引見閻羅王。王令人引示地",
    "T53n2122_036:0578a13": "獄之處。所說與佛經不殊。又云。地下晝日",
    "T53n2122_036:0578a14": "昏暗如霧中行。于時其家以義方心上少有",
    "T53n2122_036:0578a15": "熅氣。遂即請僧行道。義方乃於地下聞其讚",
    "T53n2122_036:0578a16": "唄之聲。王撿其案謂之吏曰。未合即死。何因",
    "T53n2122_036:0578a17": "錯追。遂放令歸。義方出度三關。關吏皆睡。送",
    "T53n2122_036:0578a18": "人云。但尋唄聲當即到舍。見一大坑當道。意",
    "T53n2122_036:0578a19": "欲跳過。遂落坑中。應時即起。論說地獄畫地",
    "T53n2122_036:0578a20": "成圖。其所得俸祿皆造經像。曾寫金剛般若",
    "T53n2122_036:0578a21": "千餘部。義方自說(右一驗出冥報拾遺)。◎",
    "T53n2122_036:0578a22": "法苑珠林卷第三十六"
}