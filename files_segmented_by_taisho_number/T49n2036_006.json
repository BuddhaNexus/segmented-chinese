{
    "T49n2036_006:0517b11": "佛祖歷代通載卷第六",
    "T49n2036_006:0517b13": "嘉興路大中祥符禪寺住",
    "T49n2036_006:0517b14": "持華亭念常集",
    "T49n2036_006:0517b15": "西晉",
    "T49n2036_006:0517b16": "一　雷氏曰宣景文武惠懷愍帝西晉四主五十二年。",
    "T49n2036_006:0517b17": "高祖宣帝懿姓司馬氏。王金德都洛陽。字仲達。河內溫人也。高陽氏之後。祖雋頴川太",
    "T49n2036_006:0517b18": "守。父防京兆尹。帝乃防之次子。事魏忠烈。大有賢能。壽七十三崩。葬高原陵。",
    "T49n2036_006:0517b19": "景帝師字子元。宣之長子。壽四十八。崩于許昌。葬峻平陵。",
    "T49n2036_006:0517b20": "文帝昭字子上。景之母弟。壽五十五。崩于露寢。葬峻平陵。",
    "T49n2036_006:0517b21": "乙酉　武帝炎字安世。文之長子。寬惠仁厚。好莊老之書。咸熙二年受魏禪降。封晉賓為陳留",
    "T49n2036_006:0517b22": "王。遷于鄴。用天子儀衛之。帝自滅吳之後。奢侈縱恣。後宮殆將萬人。甞乘華車至于所寢。己酉四月崩",
    "T49n2036_006:0517b23": "含章殿。壽五十五。葬峻陽陵在位二十五年。改元大始。",
    "T49n2036_006:0517b24": "二　吳孫皓始即位。改甘露元年。下令遍毀",
    "T49n2036_006:0517b25": "神祠被及梵宇。臣僚諫。先帝感瑞剏寺。",
    "T49n2036_006:0517b26": "不可毀也。乃遣臣張昱往告康僧會。會挫",
    "T49n2036_006:0517b27": "其辭理辯鋒出。昱不能屈。歸以會才高聞。",
    "T49n2036_006:0517b28": "皓召至。問曰。佛言善惡報應。可得聞乎。會",
    "T49n2036_006:0517b29": "曰。明主以孝慈治天下。則赤烏翔而老人",
    "T49n2036_006:0517c01": "見。以仁德育萬物。則醴泉冽而嘉禾茁。善",
    "T49n2036_006:0517c02": "既有應惡亦如之。故為惡於隱鬼得而誅",
    "T49n2036_006:0517c03": "之。為惡於顯人得而誅之。易稱積善餘慶。",
    "T49n2036_006:0517c04": "詩美求福不回。雖儒典之格言。即佛教之",
    "T49n2036_006:0517c05": "明訓。皓曰。然則周孔既明。安用佛教。會",
    "T49n2036_006:0517c06": "曰。周孔不欲深言。故略示其跡。佛教不止",
    "T49n2036_006:0517c07": "淺言。故詳示其要。皆為善也。聖人唯恐善",
    "T49n2036_006:0517c08": "之不多。陛下以為嫌何也。皓無以酬之。遂",
    "T49n2036_006:0517c09": "罷。他日宿衛治圃得金像。皓使置穢處蒙",
    "T49n2036_006:0517c10": "不潔以為笑樂俄得腫疾晝夜呻吟。占者",
    "T49n2036_006:0517c11": "曰。坐犯神祠。禱諸廟不効。宮人有奉佛者",
    "T49n2036_006:0517c12": "曰。乃不請福於佛耶。皓仰視曰。佛神若是",
    "T49n2036_006:0517c13": "怪乎。曰佛之威靈視神如天淵。皓乃悟曰。",
    "T49n2036_006:0517c14": "吾以慢像致此耳。趣迎像龕而供事之。仍",
    "T49n2036_006:0517c15": "請會說法悔罪。會為開示玄要。并取本業",
    "T49n2036_006:0517c16": "百二十願。分二百五十事。使皓行住坐臥",
    "T49n2036_006:0517c17": "增益善意。及授之五戒。少頃疾愈。由是奉",
    "T49n2036_006:0517c18": "會為師。崇飾寺塔。",
    "T49n2036_006:0517c19": "三　太始元年。月氏國沙門曇摩羅奈。晉言法",
    "T49n2036_006:0517c20": "護。至洛陽。護學究三十六國道術。兼通",
    "T49n2036_006:0517c21": "其語。及自天竺大齎梵本婆羅門經達於",
    "T49n2036_006:0517c22": "玉門。因居燉煌。世號燉煌菩薩。後游洛",
    "T49n2036_006:0517c23": "邑及之江左。永嘉中隨處譯經。未甞暫停。",
    "T49n2036_006:0517c24": "時優婆塞聶承遠執筆助翻。垂四百卷。及",
    "T49n2036_006:0517c25": "承遠卒。其子道真者。詢稟咨承法護。筆授",
    "T49n2036_006:0517c26": "外道真自譯經六十餘卷。時晉沙門釋法",
    "T49n2036_006:0517c27": "炬法立支敏度及優婆塞衛仕度等。譯出",
    "T49n2036_006:0517c28": "眾經。外炬與立等每相參合。廣略異同編",
    "T49n2036_006:0517c29": "次部類。凡一百四十餘卷。復有沙門畺良",
    "T49n2036_006:0518a01": "婁至安法欽竺叔蘭白法祖支法度等。各",
    "T49n2036_006:0518a02": "出眾經。所以西晉已來宣譯漸盛。",
    "T49n2036_006:0518a03": "論曰。吳黃武初。陸績有言曰。從今更六",
    "T49n2036_006:0518a04": "十年。天下車同軌書同文。及泰康改元",
    "T49n2036_006:0518a05": "而吳平天下一統。果如績言。自是才二",
    "T49n2036_006:0518a06": "十載。至永寧之初。正道𧇊頹群雄嶽峙。",
    "T49n2036_006:0518a07": "趙王剏基叛逆。篡主於朝張軌繼請外",
    "T49n2036_006:0518a08": "遷。擅據涼土內外糜沸。仍漸亂階。劉",
    "T49n2036_006:0518a09": "淵所以平陽。李雄因茲井絡。懷帝蒙塵",
    "T49n2036_006:0518a10": "外郡。愍后播越長安。既道藉時興而兩",
    "T49n2036_006:0518a11": "都版蕩。法由人顯屬二主恓惶。萬姓崩",
    "T49n2036_006:0518a12": "離歸信靡託。百官失守釋種無依。時有",
    "T49n2036_006:0518a13": "沙門竺法護及釋法炬等。忘身利物志",
    "T49n2036_006:0518a14": "在宏宣。匪憚苦辛闡法為務。護於晉世",
    "T49n2036_006:0518a15": "譯經最多。且晉雖不文文才實著。翻傳",
    "T49n2036_006:0518a16": "妙典日有賞音。所以禮樂衣冠晉朝始",
    "T49n2036_006:0518a17": "備。信源道種相資而興焉。",
    "T49n2036_006:0518a18": "丙戌　吳改寶鼎。",
    "T49n2036_006:0518a19": "丁亥　大教東流二百年矣。",
    "T49n2036_006:0518a20": "己丑　吳改建衡。",
    "T49n2036_006:0518a21": "壬辰　吳改鳳凰。",
    "T49n2036_006:0518a22": "乙未　改咸寧○吳改天冊。",
    "T49n2036_006:0518a23": "丙申　吳改天璽。明年又改天紀。",
    "T49n2036_006:0518a24": "己亥　○九月會公示疾而化。",
    "T49n2036_006:0518a25": "庚子　改大康滅吳　右吳四主六十年而晉併之天下一統。",
    "T49n2036_006:0518a26": "四　壬寅　會稽育王塔緣起。有劉薩訶。病死入冥",
    "T49n2036_006:0518a27": "見梵僧。指往會稽育王塔處懺悔。既穌出",
    "T49n2036_006:0518a28": "家名惠達。及至會稽遍求不見。偶一夜聞",
    "T49n2036_006:0518a29": "地下鍾聲。倍加誠懇。經三日忽從地涌出",
    "T49n2036_006:0518b01": "寶塔。高一尺四寸。廣七寸。佛像悉具。達既",
    "T49n2036_006:0518b02": "見塔精勤禮懺。瑞應甚多。明州塔此其始",
    "T49n2036_006:0518b03": "也。",
    "T49n2036_006:0518b04": "五　庚戌　惠帝衷改永熙字正度。武次子。生而不惠。不辨菽麥。娶賈充女南風為后。淫",
    "T49n2036_006:0518b05": "虐酷殘。誅滅大臣。致天下大亂。為司馬越鴆于顯陽殿。壽四十八。葬太陽陵治十七年。",
    "T49n2036_006:0518b06": "六　辛亥　改元康。又改永平。",
    "T49n2036_006:0518b07": "道家三皇經。乃鮑靜所撰十四紙也。彼曰。",
    "T49n2036_006:0518b08": "凡諸侯有此文者必為國王。大夫有此文",
    "T49n2036_006:0518b09": "者為人父母。庶人有此文者錢財自聚。婦",
    "T49n2036_006:0518b10": "人有此文者必為皇后。既犯國諱。永康中",
    "T49n2036_006:0518b11": "被誅。出晉史。後人改曰三洞。至唐二十年",
    "T49n2036_006:0518b12": "貞觀間。吉州囚人劉紹妻王氏。有五嶽真",
    "T49n2036_006:0518b13": "仙圖及鮑靜所撰三皇經。時吉州司法參",
    "T49n2036_006:0518b14": "軍吉辨因檢囚。於王氏處得之申省。勅令",
    "T49n2036_006:0518b15": "邢部郎中紀懷業等。追京下道士張惠元",
    "T49n2036_006:0518b16": "成武英等勘問。得在先道士鮑靜所撰妄",
    "T49n2036_006:0518b17": "為墨本。非今元等所造。勅令毀除。追諸",
    "T49n2036_006:0518b18": "道士及百姓有此文者。其年冬並集得之。",
    "T49n2036_006:0518b19": "遂於禮部廳前悉焚之。",
    "T49n2036_006:0518b20": "甲寅　瑞像到龜茲國已上一千二百八十五年在西竺。是年始到丘慈。凡住六十八",
    "T49n2036_006:0518b21": "年。",
    "T49n2036_006:0518b22": "七　永平四年。天竺沙門耆域至洛陽。指沙門",
    "T49n2036_006:0518b23": "竺法淵曰。此菩薩從羊中來。指竺法興",
    "T49n2036_006:0518b24": "曰。此菩薩從天中來。又曰。比丘衣服華麗",
    "T49n2036_006:0518b25": "大違戒律。非佛意也。望見帝都宮室曰。大",
    "T49n2036_006:0518b26": "略似忉利天宮。然人天殊分。疲民之力繕",
    "T49n2036_006:0518b27": "刻如此。不亦侈乎。未幾而洛陽亂。域辭歸",
    "T49n2036_006:0518b28": "天竺。數百人遮道。請中食乃行。域許之。明",
    "T49n2036_006:0518b29": "日百餘家域分身同時赴之。家喜其來。及",
    "T49n2036_006:0518c01": "發跡洛南。域徐行而追者不及。即以杖畫",
    "T49n2036_006:0518c02": "地曰。于此訣矣。是日有出長安者。見域在",
    "T49n2036_006:0518c03": "寺中。有賈胡濕登者。其夕會域宿于流沙。",
    "T49n2036_006:0518c04": "蓋一昔萬里沙門神迹。于此為濕云。初域",
    "T49n2036_006:0518c05": "來交廣。並有靈異。既達襄陽。欲寄載過江。",
    "T49n2036_006:0518c06": "舟人見是胡僧。輕而不渡。及舡達岸域已",
    "T49n2036_006:0518c07": "前行。路見兩虎。虎弭耳掉尾。域以手摩其",
    "T49n2036_006:0518c08": "頭。虎下道而去。見者皆敬焉。",
    "T49n2036_006:0518c09": "庚申　改永康。",
    "T49n2036_006:0518c10": "辛酉　改永寧正月趙王倫纂位遂誅之。",
    "T49n2036_006:0518c11": "十六國自永寧之後所在分十六國五凉四燕二趙三秦大夏并蜀為十六。",
    "T49n2036_006:0518c12": "雷氏曰。張軌據涼號曰前涼。九主六七符",
    "T49n2036_006:0518c13": "堅侮亡。",
    "T49n2036_006:0518c14": "李特據益號曰後蜀。六主四六桓溫戮辱。",
    "T49n2036_006:0518c15": "劉淵平陽號曰前趙。四主二六石勒平勦。",
    "T49n2036_006:0518c16": "石勒襄國號曰後趙。六主三二冉閔除討。",
    "T49n2036_006:0518c17": "符健長安號曰前秦。五主四四姚萇反臣。",
    "T49n2036_006:0518c18": "慕雋據鄴號曰前燕。二主二二滅于符堅。",
    "T49n2036_006:0518c19": "姚萇長安號曰後秦。三主三二劉裕即真。",
    "T49n2036_006:0518c20": "乞伏金城號曰西秦。四主二八赫連使賓。",
    "T49n2036_006:0518c21": "呂光姑臧號曰後涼。四主十三姚興復彊。",
    "T49n2036_006:0518c22": "慕容山中號曰後燕。四主四二馮跋滅焉。",
    "T49n2036_006:0518c23": "烏狐廣武號曰南涼。三主十九熾盤僭王。",
    "T49n2036_006:0518c24": "慕德廣固號曰南燕。二主十一劉裕得天。",
    "T49n2036_006:0518c25": "李暠燉煌號曰西涼。二主二四蒙遜威彊。",
    "T49n2036_006:0518c26": "蒙遜張掖號曰北涼。二主三九拓跋乃昌。",
    "T49n2036_006:0518c27": "赫連朔方號曰大夏。二主二五魏有天下。",
    "T49n2036_006:0518c28": "馮跋昌黎號曰北燕。魏滅。二主二十八年。",
    "T49n2036_006:0519a01": "是十六國雜晉魏間。",
    "T49n2036_006:0519a02": "前涼張軌字士彥。安定烏氏人。漢張耳十七代孫。永寧初涼州刺史。建興年僭立為王。依",
    "T49n2036_006:0519a03": "晉王朔立十三年晉武太元滅。",
    "T49n2036_006:0519a04": "壬戌　改大安。",
    "T49n2036_006:0519a05": "後蜀李特字玄休。巴西宕渠人。其先廩君之裔。自氐羌之亂。隨流人至蜀。自稱益州牧。號",
    "T49n2036_006:0519a06": "蜀。改年建初。",
    "T49n2036_006:0519a07": "癸亥　蜀武帝雄字仲雋。特第三子。母曰羅氏。是年羅尚殺特而立帝。二十年改元建興。咸",
    "T49n2036_006:0519a08": "和八年生瘍于頭六日。而卒壽六十一。",
    "T49n2036_006:0519a09": "甲子　五十　改永興。",
    "T49n2036_006:0519a10": "前趙劉淵字元海。新興匈奴人。冐頓之後。初漢祖以宗女為公主。妻冐頓。約為兄弟。故子",
    "T49n2036_006:0519a11": "孫冐姓劉氏。都平陽六年改光熙。",
    "T49n2036_006:0519a12": "丙寅　改光熙○蜀改晏平。",
    "T49n2036_006:0519a13": "丁卯　懷帝熾改永嘉字豊度。武帝二十五子也。生而姿奇。後無罪為劉聰虜之。壽三",
    "T49n2036_006:0519a14": "十歲治六年。",
    "T49n2036_006:0519a15": "戊辰　趙改永鳳。",
    "T49n2036_006:0519a16": "庚午　趙和字玄泰。淵之子。身長八尺。既立改年河瑞。未幾為銳景斬於光極臺矣。",
    "T49n2036_006:0519a17": "逍劉聰改稱漢字玄明。劉淵第四子。性極勇傑。承位自號昭武帝。改元光興。在位",
    "T49n2036_006:0519a18": "八年。時河東大蝗食田。唯不食黍豆。靳準率人收埋之。哭聲聞十餘里。鑽土復出。黍豆竟盡食矣。",
    "T49n2036_006:0519a19": "辛未　漢改嘉平。",
    "T49n2036_006:0519a20": "八　癸酉　愍帝鄴改建興字彥奇。武帝孫。吳王晏之子。初即位時。長安城中不盈百戶。",
    "T49n2036_006:0519a21": "篙棘成林官無章服印綬。唯桑板署號爾。後被劉聰虜之。使帝戎服執戟前導。降封懷安侯遇害于洛。壽十",
    "T49n2036_006:0519a22": "八歲治四年。",
    "T49n2036_006:0519a23": "涼張寔字安遜。在位五年。壽四十八。號昭公。",
    "T49n2036_006:0519a24": "九　吳中是年有維衛迦葉二佛石像。汎海而",
    "T49n2036_006:0519a25": "至。吳淞江滬瀆口。遙見浮遊道士巫師往",
    "T49n2036_006:0519a26": "迎。並風濤汹湧。吳縣朱膺素奉正法。乃同",
    "T49n2036_006:0519a27": "數人共迎像。於是乘流自到。背有銘誌。登",
    "T49n2036_006:0519b01": "舟其輕如羽。乃奉安通玄寺供養今開元寺事載珠林。",
    "T49n2036_006:0519b02": "甲戌　日隕○三日並出西方○漢星隕平陽化",
    "T49n2036_006:0519b03": "肉。",
    "T49n2036_006:0519b04": "乙亥　漢改建元。",
    "T49n2036_006:0519b05": "丙子　漢改麟嘉。",
    "T49n2036_006:0519b06": "東晉　雷氏曰元明成康穆哀廢簡武安楚恭。東晉十一。一百四年。",
    "T49n2036_006:0519b07": "十　丁丑　元帝睿改建武司馬氏。王金德。遷都建鄴。避愍帝名改建康。字景文。宣帝曾",
    "T49n2036_006:0519b08": "孫。瑯瑘王覲之子。生于洛陽。劉聰破洛。與王導南渡據江東。壬午崩內殿。葬平陵。壽四十七治六",
    "T49n2036_006:0519b09": "年。",
    "T49n2036_006:0519b10": "敘曰。經云。三界無常。有為非久。晉氏之",
    "T49n2036_006:0519b11": "基。魏室遠系。乃誅曹爽而絕其宗。設帝策",
    "T49n2036_006:0519b12": "而陳其績。金承土運曆數在躬。平蜀而降",
    "T49n2036_006:0519b13": "大吳。升平而布寬政。文既允備武亦戢戈。",
    "T49n2036_006:0519b14": "百六奄臻王官失守。天下大亂莫匪斯焉。",
    "T49n2036_006:0519b15": "于時道俗崩離。朝不謀久。寄政江表法隨",
    "T49n2036_006:0519b16": "代興。沙門信士於是攸集。故就紀之。別號",
    "T49n2036_006:0519b17": "東晉。元帝者宣皇曾孫。恭王覲之子也。諱",
    "T49n2036_006:0519b18": "睿字景文。初生之辰。內有神光一室盡明。",
    "T49n2036_006:0519b19": "白毫生于日角之左。累官都督楊州諸軍",
    "T49n2036_006:0519b20": "事左丞相。懷愍敗後百官分離。或走江",
    "T49n2036_006:0519b21": "南。或為俘戮。長安失據帝幽平陽江東于",
    "T49n2036_006:0519b22": "時。忽有五日並出。都下勸睿宜稱晉王。",
    "T49n2036_006:0519b23": "統攝萬機以臨億兆。愍帝崩後遂即居尊。",
    "T49n2036_006:0519b24": "立元建武。因都建鄴。避愍帝諱改名建康。",
    "T49n2036_006:0519b25": "先是泰康二年。吳舊將管恭作亂。太史伍",
    "T49n2036_006:0519b26": "振筮曰。恭即滅矣。然更三十八年。楊州當",
    "T49n2036_006:0519b27": "有天子。至是果如其言。又秦始時。望氣者",
    "T49n2036_006:0519b28": "云。吳金陵山五百年後當出天子。始皇忌",
    "T49n2036_006:0519b29": "之。因發兵鑿金陵山斷。改稱抹陵冀絕其",
    "T49n2036_006:0519c01": "王。凡自政至睿五百二十六年。有晉金行",
    "T49n2036_006:0519c02": "奄君四海。又時謠曰。五馬浮渡江。一馬化",
    "T49n2036_006:0519c03": "為龍。永嘉喪亂宗室中。唯瑯瑘西陽汝南",
    "T49n2036_006:0519c04": "南頓彭城五王。獲濟江表。而睿首基為帝。",
    "T49n2036_006:0519c05": "將知受命上感天靈。欲跨輿圖下資地勢。",
    "T49n2036_006:0519c06": "地負其勢。始皇鑿之而弗亡。天降其靈。劉",
    "T49n2036_006:0519c07": "曜殲之而莫盡。爰自建武至於元熙。凡十",
    "T49n2036_006:0519c08": "二主。一百四年。華戎道俗譯經律論垂六",
    "T49n2036_006:0519c09": "百卷。而弘法之務至是特盛焉。",
    "T49n2036_006:0519c10": "戊寅　改大興。",
    "T49n2036_006:0519c11": "前趙劉曜字永明。劉元海族子。少孤貧。養于元海家而承位。十二年改光初元年。",
    "T49n2036_006:0519c12": "己卯　後趙石勒字世龍。上黨武鄉人。其先匈奴別部也。年十四至洛陽。依笑上都門。王",
    "T49n2036_006:0519c13": "衍異之曰。胡雛聲視有奇志。將為天下之患。遣人收之。會勒已去。後起兵據襄國一十五年。壽六十。勒初",
    "T49n2036_006:0519c14": "暴政。及見圖澄鉢長青蓮之驗。回心納諫。延及子虎慕德推賢。",
    "T49n2036_006:0519c15": "辛巳　涼茂字成遜寔之弟在位四年。",
    "T49n2036_006:0519c16": "壬午　改永昌。上憂崩。",
    "T49n2036_006:0519c17": "十一　天竺沙門。吉友抵建康。丞相王導見之",
    "T49n2036_006:0519c18": "曰。我輩人也。太尉庾亮光祿周顗廷尉柏",
    "T49n2036_006:0519c19": "彝。一時名公皆造門結友。聲名著搢紳間。",
    "T49n2036_006:0519c20": "甞對王導解帶盤礴。尚書卞望之適至。友",
    "T49n2036_006:0519c21": "正容肅然。有問其故。對曰。王公風道期人。",
    "T49n2036_006:0519c22": "卞令軌度格物。吾正當以此應之耳。柏彝",
    "T49n2036_006:0519c23": "欲為友作目。久之未得。友曰尸黎密此云吉友可",
    "T49n2036_006:0519c24": "謂卓朗。彝絕嘆以為盡品目之極。大將軍",
    "T49n2036_006:0519c25": "處仲。聞友為諸公器重。心未然。及見不覺",
    "T49n2036_006:0519c26": "手足增敬。周顗為僕射。領選將入局。過友",
    "T49n2036_006:0519c27": "嘆曰。為朝廷選賢。得如君真令人無愧耳。",
    "T49n2036_006:0519c28": "及顗歿友慰其孤。對靈作梵唄。清響凌雲。",
    "T49n2036_006:0520a01": "又呪語千餘言而去。王導甞戲之曰。外國",
    "T49n2036_006:0520a02": "有君。一人而已。友笑曰。使我如諸君。今日",
    "T49n2036_006:0520a03": "豈得在此。時以為名言。譯孔雀經。梵名尸",
    "T49n2036_006:0520a04": "黎密。蓋讓王位出家。如吳泰伯然。",
    "T49n2036_006:0520a05": "十二　癸未　明帝紹改太寧字道畿。元之長子。敏有機斷。故能以弱制強。克復大業。惜乎",
    "T49n2036_006:0520a06": "降年不永。未致太平崩。壽二十七。葬于平陵治三年。",
    "T49n2036_006:0520a07": "乙酉　涼駿字公建。寔之子。立二十二年。壽四十。",
    "T49n2036_006:0520a08": "十三　第二十五祖婆舍斯多者。罽賓國人也。",
    "T49n2036_006:0520a09": "姓婆羅門。父寂行。母常安樂。初母夢得神",
    "T49n2036_006:0520a10": "劍。因而有孕。既誕拳左手。遇師子尊者顯",
    "T49n2036_006:0520a11": "發宿因。密受心印。後適南天至中印度。彼",
    "T49n2036_006:0520a12": "國王名迦勝。設禮供養。時有外道。號無我",
    "T49n2036_006:0520a13": "尊。先為王禮重。嫉祖之至。欲與論議。幸",
    "T49n2036_006:0520a14": "而勝之以固其事。乃於王前謂祖曰。我解",
    "T49n2036_006:0520a15": "默論。不假言說。祖曰。孰知勝負。曰不爭勝",
    "T49n2036_006:0520a16": "負。但取其義。祖曰。汝以何為義。曰無心為",
    "T49n2036_006:0520a17": "義。祖曰。汝既無心。安得義乎。曰我說無",
    "T49n2036_006:0520a18": "心。當名非義。祖曰。汝說無心。當名非義。我",
    "T49n2036_006:0520a19": "說非心。當義非名。曰當義非名。誰能辨義。",
    "T49n2036_006:0520a20": "祖曰。汝名非義。此名何名。曰為辨非義。是",
    "T49n2036_006:0520a21": "名無名。祖曰。名既非名。義亦非義。辨者是",
    "T49n2036_006:0520a22": "誰。當辨何物。如是往返五十九翻。外道杜",
    "T49n2036_006:0520a23": "口信伏。于時祖忽然面北合掌。長吁曰。",
    "T49n2036_006:0520a24": "我師師子尊者今日遇難。斯可傷焉。即辭",
    "T49n2036_006:0520a25": "王南邁。達于南天潛隱山谷。時彼國王名",
    "T49n2036_006:0520a26": "天德。迎請供養。王有二子。一兇暴而色力",
    "T49n2036_006:0520a27": "充盛。一和柔而長嬰疾苦。祖乃為陳因",
    "T49n2036_006:0520a28": "果。王即頓釋所疑。又有呪術師。忌祖之道。",
    "T49n2036_006:0520a29": "乃潛置毒於飲食中。祖知而食之。彼返受",
    "T49n2036_006:0520b01": "禍。遂投祖出家。祖即與受具。後六十載",
    "T49n2036_006:0520b02": "太子德勝即位。復信外道致難于祖。太子",
    "T49n2036_006:0520b03": "不如密多以進諫被囚。王遽問祖曰。予國",
    "T49n2036_006:0520b04": "素絕妖訛。師所傳者當是何宗。祖曰。王國",
    "T49n2036_006:0520b05": "昔來實無邪法。我所得者即是佛宗。王曰。",
    "T49n2036_006:0520b06": "佛滅已千二百年。師從誰得邪。祖曰。飲光",
    "T49n2036_006:0520b07": "大士親受佛印。展轉至二十四世師子尊",
    "T49n2036_006:0520b08": "者。我從彼得。王曰。予聞。師子比丘不能免",
    "T49n2036_006:0520b09": "於刑戮。何能傳法後人。祖曰。我師難未起",
    "T49n2036_006:0520b10": "時。密授我信衣法偈以顯師承。王曰。其衣",
    "T49n2036_006:0520b11": "何在。祖即於囊中出衣示王。王命焚之。五",
    "T49n2036_006:0520b12": "色相鮮薪盡如故。王即追悔致禮。師子真",
    "T49n2036_006:0520b13": "嗣既明。乃赦太子。太子遂求出家。祖問太",
    "T49n2036_006:0520b14": "子曰。汝欲出家當為何事。曰我若出家不",
    "T49n2036_006:0520b15": "為其事。祖曰。不為何事。曰不為俗事。祖",
    "T49n2036_006:0520b16": "曰。當為何事。曰當為佛事。祖曰。太子智慧",
    "T49n2036_006:0520b17": "天至。必諸聖降迹。即許出家。六年侍奉。後",
    "T49n2036_006:0520b18": "於王宮受具羯磨之際。大地震動頗多靈異。",
    "T49n2036_006:0520b19": "祖乃命之曰。吾已衰朽安可久留。汝當善",
    "T49n2036_006:0520b20": "護正法眼藏普濟群有。聽吾偈曰。聖人說",
    "T49n2036_006:0520b21": "知見。當境無是非。我今悟本性。無道亦無",
    "T49n2036_006:0520b22": "理。不如密多聞偈再啟祖曰。法衣宜可傳",
    "T49n2036_006:0520b23": "授。祖曰。此衣為難故假以證明。汝身無難",
    "T49n2036_006:0520b24": "何假其衣。化被十方人自信向。不如密多",
    "T49n2036_006:0520b25": "聞語作禮而退。祖現于神變化三昧火自",
    "T49n2036_006:0520b26": "焚。平地舍利可高一尺。德勝王剏浮圖而",
    "T49n2036_006:0520b27": "祕之。當東晉明帝太寧三年乙酉歲也。",
    "T49n2036_006:0520b28": "十四　丙戌　成帝衍。改咸和字世根。明帝長子。五歲即位。庾后臨政。壽二十五治",
    "T49n2036_006:0520b29": "十七年。",
    "T49n2036_006:0520c01": "十五　三藏理法師名惠理。西竺人也。東晉咸",
    "T49n2036_006:0520c02": "和初。來遊此土。至杭州見山岩秀麗曰。吾",
    "T49n2036_006:0520c03": "國中天竺靈鷲山之一小嶺。不知何年飛",
    "T49n2036_006:0520c04": "來。佛在世時多為仙靈所隱。今此亦復爾",
    "T49n2036_006:0520c05": "耶。洞舊有白猿。遂呼之。應聲而出。人始之",
    "T49n2036_006:0520c06": "信。飛來由是得名。師即地建兩剎。先靈鷲",
    "T49n2036_006:0520c07": "後靈隱。常宴坐岩中。號理公岩。今瘞塔",
    "T49n2036_006:0520c08": "在焉。",
    "T49n2036_006:0520c09": "戊子　趙改太和。",
    "T49n2036_006:0520c10": "庚寅　後趙改建平。",
    "T49n2036_006:0520c11": "壬辰　燕慕容皝立。",
    "T49n2036_006:0520c12": "癸巳　蜀斑字世文。雄兄之子。初署南平將軍後立為太子。雄疾。斑侍。卒而立。一年復為雄子越",
    "T49n2036_006:0520c13": "殺之。壽四十一。",
    "T49n2036_006:0520c14": "趙弘字大雅。勒之次子。立一年改元建熙。壽四十二。",
    "T49n2036_006:0520c15": "甲午　趙石虎勒弘自立。盡殺勒種。改元建熙。",
    "T49n2036_006:0520c16": "乙未　改咸康○趙改建武。",
    "T49n2036_006:0520c17": "蜀期字世運。雄第四子。立三年改元玉桓。後自縊死。雄諸子皆為壽所殺。",
    "T49n2036_006:0520c18": "丙申　○後趙大旱。斗米直金一斤。",
    "T49n2036_006:0520c19": "戊戌　蜀壽字武考。驤之子。雄之弟。殺期自立。六年改元漢興。國號漢。",
    "T49n2036_006:0520c20": "十六　咸康六年。成帝幼冲。庾氷以元舅輔政。",
    "T49n2036_006:0520c21": "奏沙門應盡禮王者。尚書令何充等議。不",
    "T49n2036_006:0520c22": "應致拜。下禮官詳議。博士議與充合。而門",
    "T49n2036_006:0520c23": "下承氷風旨為駁。尚書令充僕射褚翌諸",
    "T49n2036_006:0520c24": "葛恢尚書馮懷戴廣等奏曰。世祖武皇帝。",
    "T49n2036_006:0520c25": "以盛明革命。肅祖明皇帝。聰聖玄覽。豈于",
    "T49n2036_006:0520c26": "時沙門不易屈膝。顧以不變其修善之法。",
    "T49n2036_006:0520c27": "所以通天下之志也。臣等謂。宜遵承先帝",
    "T49n2036_006:0520c28": "故事於義為長。氷固謂應盡敬。下制曰。",
    "T49n2036_006:0520c29": "夫萬方殊俗神道難辯。有自來矣。達觀旁",
    "T49n2036_006:0521a01": "通誠當無怪。況跪拜之禮。何必尚然。當後",
    "T49n2036_006:0521a02": "原先王所以尚之之意。豈直好此屈折而",
    "T49n2036_006:0521a03": "坐遘盤辟哉。良有以也。既其有以。將何以",
    "T49n2036_006:0521a04": "易之。然則名禮之設。其無情乎。且今果有",
    "T49n2036_006:0521a05": "佛耶無佛耶。有則其道固弘。無則義將安",
    "T49n2036_006:0521a06": "取。縱其信然。將是方外之事。方外之事豈",
    "T49n2036_006:0521a07": "方內所體。而當矯形體違常度易禮典棄",
    "T49n2036_006:0521a08": "名教。是吾所甚疑也。名教有由來。百代所",
    "T49n2036_006:0521a09": "不廢。昧旦丕顯後世猶殆。殆之為弊其故",
    "T49n2036_006:0521a10": "難尋。而今當遠慕茫昧依稀未分。棄禮於",
    "T49n2036_006:0521a11": "一朝。廢教於當世。使夫凡流傲逸憲度。",
    "T49n2036_006:0521a12": "又是吾所甚疑也。縱其信然。縱其有之。吾",
    "T49n2036_006:0521a13": "將通之於神明。得之於胸懷耳。軌憲宏謨",
    "T49n2036_006:0521a14": "固不可廢之於正朝。凡此等類皆晉民也。",
    "T49n2036_006:0521a15": "論其才智又常人也。而當因所說之難辨。",
    "T49n2036_006:0521a16": "假服飾以凌度。抗殊俗之傲禮。直形骸於",
    "T49n2036_006:0521a17": "萬乘。又是吾所弗取也。諸君並國器也。悟",
    "T49n2036_006:0521a18": "言則當測幽微。論治則當重。",
    "T49n2036_006:0521a19": "十七　國典。苟其不然。吾將何述焉。充等重",
    "T49n2036_006:0521a20": "抗。表曰。臣等暗短。不足以讚揚聖旨。宣暢",
    "T49n2036_006:0521a21": "大義。伏省明詔震懼屏營。輒共尋詳有佛",
    "T49n2036_006:0521a22": "無佛。固非臣等所能定。然攷其遺文鑽其",
    "T49n2036_006:0521a23": "旨要。五戒之禁實助王化。賤昭昭之名行。",
    "T49n2036_006:0521a24": "貴冥冥之潛操。行德在於忘身。抱一心之",
    "T49n2036_006:0521a25": "精妙。且興自漢世迄至于今。雖法有隆衰",
    "T49n2036_006:0521a26": "而弊無妖妄。神道經久未有其比也。夫議",
    "T49n2036_006:0521a27": "有損也。況必有益。臣之愚誠。實願塵露之",
    "T49n2036_006:0521a28": "微增潤岱岳。區區之況上裨皇極。今一令",
    "T49n2036_006:0521a29": "其拜。遂壞其法。修善之俗廢於聖世。習實",
    "T49n2036_006:0521b01": "生常。必致怨懼。隱之臣心竊所未安。臣雖",
    "T49n2036_006:0521b02": "愚蔽。詎敢以偏見疑誤聖聽。直謂世經三",
    "T49n2036_006:0521b03": "代人更明聖。今不為之制無虧王度。而幽",
    "T49n2036_006:0521b04": "冥之格可無雍滯。是以復陳愚誠。乞垂省",
    "T49n2036_006:0521b05": "察。氷猶以為不可。復下制曰。省所陳具情",
    "T49n2036_006:0521b06": "旨。幽昧之事誠非寓言所盡。然較略其",
    "T49n2036_006:0521b07": "大。人神常度粗復有分例用。大率百王制",
    "T49n2036_006:0521b08": "法雖文質隨時。然未有以殊俗參治恢誕",
    "T49n2036_006:0521b09": "雜化者也。豈曩聖之不達。來聖之宏通哉。",
    "T49n2036_006:0521b10": "且五戒之才善粗擬似人倫。而更與世之",
    "T49n2036_006:0521b11": "略其禮敬服禮重矣。敬大矣。為治之綱盡",
    "T49n2036_006:0521b12": "於此矣萬乘之君非好尊也。區城之民非",
    "T49n2036_006:0521b13": "好卑也。而尊卑不陳。王教不得不一二之",
    "T49n2036_006:0521b14": "則亂斯曩聖。所以憲章國體宜而不惑也。",
    "T49n2036_006:0521b15": "通才博採往往備其事。修之家可。以修之",
    "T49n2036_006:0521b16": "國及朝則不可。斯豈不遠耶。省所陳。果亦",
    "T49n2036_006:0521b17": "未能了有之與無矣。縱其了。猶謂不可以",
    "T49n2036_006:0521b18": "參治。而況都無而當以兩行耶。充等三上",
    "T49n2036_006:0521b19": "章執奏曰。臣等雖誠愚蔽不通遠旨。至乾",
    "T49n2036_006:0521b20": "乾夙夜思循王度。寧苟執偏管而亂大倫。",
    "T49n2036_006:0521b21": "直以漢魏逮晉不聞異議。尊卑憲度無或",
    "T49n2036_006:0521b22": "暫虧也。今沙門之守戒專專。然及為其禮",
    "T49n2036_006:0521b23": "一而已矣。至於守戒之篤。亡身不恪。曷敢",
    "T49n2036_006:0521b24": "以形骸而慢禮敬哉。每見燒香祝願。必先",
    "T49n2036_006:0521b25": "國家欲福裕之。備情無極已。奉上崇順出",
    "T49n2036_006:0521b26": "於自然。禮儀之簡蓋是專一守法。是以先",
    "T49n2036_006:0521b27": "聖御世。因而弗革也。然天網恢恢疎而不",
    "T49n2036_006:0521b28": "失。臣等慺慺以為。不令致拜於法無虧。",
    "T49n2036_006:0521b29": "因其所利而惠之。使賢愚莫敢不用情。則",
    "T49n2036_006:0521c01": "上有天覆地載之施。下有守一修善之人。",
    "T49n2036_006:0521c02": "謹復陳其愚淺。願蒙省察氷議遂寢。何充",
    "T49n2036_006:0521c03": "字次道。廬江潛人。魏光祿大夫宴之孫。",
    "T49n2036_006:0521c04": "少以文義見稱。初為王敦掾。敦兄含守廬",
    "T49n2036_006:0521c05": "江貪污。敦甞於坐稱之曰。家兄在郡定佳。",
    "T49n2036_006:0521c06": "廬江士人稱之。充正色曰。充即彼郡人。所",
    "T49n2036_006:0521c07": "聞異此。敦默然。坐客皆為不安。充宴然",
    "T49n2036_006:0521c08": "自若。丞相庾亮甞薦之於明帝曰。何充器",
    "T49n2036_006:0521c09": "局方概。有萬夫之望。若能總錄朝端為老",
    "T49n2036_006:0521c10": "臣副。及充拜尚書令。推能用功不私樹恩。",
    "T49n2036_006:0521c11": "世甚重之。初阮裕甞戲之曰。卿志大宇宙。",
    "T49n2036_006:0521c12": "勇邁前古。充審其故。裕曰。我圖數千戶郡。",
    "T49n2036_006:0521c13": "尚未能。卿圖作佛不亦大乎。卒年五十有",
    "T49n2036_006:0521c14": "五。其後門世事佛甚精。厥孫尚之及點胤",
    "T49n2036_006:0521c15": "等。並建大義闡明佛法云。",
    "T49n2036_006:0521c16": "癸卯　康帝嶽。改建元字世同。成之母弟。年二十一即位。庾亮為相專權。後崩式",
    "T49n2036_006:0521c17": "乾殿。壽二十三。葬昌陵治二年。",
    "T49n2036_006:0521c18": "甲辰　蜀勢字子仁。壽之長子。身長七尺九寸。腰十四圍。善俯仰。立五年改元太和。後死建康。",
    "T49n2036_006:0521c19": "十八　乙巳　穆帝聃。改永和字彭祖。康之長子。二歲即位。母褚后臨朝。壽十九崩于顯陽",
    "T49n2036_006:0521c20": "殿。葬永平陵在位十七年。",
    "T49n2036_006:0521c21": "丙午　蜀改嘉寧。",
    "T49n2036_006:0521c22": "丁未　涼張重華字大臨。駿次子。立七年。壽二十七。",
    "T49n2036_006:0521c23": "戊申　後趙佛圖澄。諫殺太子宣。",
    "T49n2036_006:0521c24": "己酉　後趙改太寧。即帝位。尋死而國亂。",
    "T49n2036_006:0521c25": "前燕儁姓慕容。字子英。祖名廆。字奕。昌黎棘城鮮卑人。其先有能之裔。世居北夷。邑于紫蒙之",
    "T49n2036_006:0521c26": "野。晉封燕王遷都龍城。生子皝儁。乃皝之次子也。居鄴十一年。壽四十二歲。",
    "T49n2036_006:0521c27": "十九　天竺佛圖澄至洛。自言百餘歲。常服氣",
    "T49n2036_006:0521c28": "自養。能積日不食。善誦呪役使鬼神。腹旁",
    "T49n2036_006:0522a01": "有孔以綿塞之。夜讀書則拔綿出光照室。",
    "T49n2036_006:0522a02": "又每臨溪從孔中出腸胃洗濯還納腹中。",
    "T49n2036_006:0522a03": "能聽鈴音言吉凶。莫不奇驗。會洛陽寇亂",
    "T49n2036_006:0522a04": "潛伏草野以觀時變。時石勒屯葛陂多殘",
    "T49n2036_006:0522a05": "殺。澄杖錫謁勒。勒命試以道術。澄取滿",
    "T49n2036_006:0522a06": "鉢水呪之。俄青蓮花生鉢中。光色耀目。勒",
    "T49n2036_006:0522a07": "由此神敬。延之軍中。未幾劉曜求戰以決",
    "T49n2036_006:0522a08": "雌雄。左右以為未可。勒以訪澄。澄曰。相",
    "T49n2036_006:0522a09": "輪鈴音云。秀支替戾岡僕谷劬禿當。此羯",
    "T49n2036_006:0522a10": "語也。秀支軍也。替戾岡出也。僕谷劉曜胡",
    "T49n2036_006:0522a11": "位也。劬禿當捉也。言軍出捉得劉曜。又令",
    "T49n2036_006:0522a12": "童子潔齋三日。取麻油合臙脂。躬自塗於",
    "T49n2036_006:0522a13": "掌中。舉手示童子。燦然有輝。童子驚曰。有",
    "T49n2036_006:0522a14": "軍馬。一人白皙以朱絲縛肘。澄曰。此即曜",
    "T49n2036_006:0522a15": "也。勒遂出戰。果生擒劉曜。勒稱趙王行皇",
    "T49n2036_006:0522a16": "帝事。敬澄彌篤。每舉事必咨而後行。勒殂。",
    "T49n2036_006:0522a17": "弟季龍襲其位。徙都鄴城。尤傾心事澄。下",
    "T49n2036_006:0522a18": "令衣以綾錦乘雕輦。朝會引見。常侍御史",
    "T49n2036_006:0522a19": "悉助舉輿升殿。太子諸公扶翼而前。主者",
    "T49n2036_006:0522a20": "唱大和尚。坐者皆起。勅司空季農朝夕問",
    "T49n2036_006:0522a21": "候。時支道林聞之曰。澄公其以季龍為鷗",
    "T49n2036_006:0522a22": "鳥耶。及晉軍侵淮泗。季龍怒曰。吾奉佛供",
    "T49n2036_006:0522a23": "僧返更致寇。佛無神矣。澄入見曰。陛下前",
    "T49n2036_006:0522a24": "身為商人。經罽賓寺設大會。會有六應真。",
    "T49n2036_006:0522a25": "吾其一也。有聖者曰。此檀越報盡為雞乃",
    "T49n2036_006:0522a26": "王晉地。今陛下為天子。豈非奉佛供僧而",
    "T49n2036_006:0522a27": "致耶。疆場侵噬有國之常。何為怨謗三寶",
    "T49n2036_006:0522a28": "興毒念乎。季龍悔謝。因問曰。佛法不殺。朕",
    "T49n2036_006:0522a29": "為天下掌生殺。恐違佛戒。澄曰。帝王事佛",
    "T49n2036_006:0522b01": "在恭儉慈忍。顯讚法道不為暴虐不害無",
    "T49n2036_006:0522b02": "辜。民有為惡化之不悛者。其可不罰乎。但",
    "T49n2036_006:0522b03": "殺不可濫。刑不可不恤耳。尚書張離家富",
    "T49n2036_006:0522b04": "事佛。而所為不法。澄曰。事佛在清淨無欲。",
    "T49n2036_006:0522b05": "君雖崇飾寺塔。而貪冒不已無益也。及將",
    "T49n2036_006:0522b06": "去世詣辭季龍。驚曰。大和尚遽棄我。國",
    "T49n2036_006:0522b07": "有難乎。澄曰。出生入死道之常也。修短分",
    "T49n2036_006:0522b08": "定無由增損。但道貴行全德貴不怠。苟德",
    "T49n2036_006:0522b09": "行無玷雖死如生。咸無焉千歲尚何益哉。",
    "T49n2036_006:0522b10": "然有可恨者。國家存心佛理建寺度僧。當",
    "T49n2036_006:0522b11": "蒙祉福而布政猛虐賞罰交濫。特違聖教",
    "T49n2036_006:0522b12": "致國祚不延也。季龍號慟嗚咽。澄安坐而",
    "T49n2036_006:0522b13": "逝。後有沙門自雍州來。見澄入關以聞季",
    "T49n2036_006:0522b14": "龍。命發塜視之。唯塊石存焉。季龍大惡之",
    "T49n2036_006:0522b15": "歎曰。石吾姓也。大和尚埋我而去。其能久",
    "T49n2036_006:0522b16": "乎。未幾石氏果滅。澄度弟子數千萬人。凡",
    "T49n2036_006:0522b17": "居其所。國人無敢向之涕唾。每相戒曰。莫",
    "T49n2036_006:0522b18": "起惡心。大和尚知汝。其道化感物如此。自",
    "T49n2036_006:0522b19": "大教東來。至澄而盛。",
    "T49n2036_006:0522b20": "論曰。大覺璉禪師有云。妙道之意聖人",
    "T49n2036_006:0522b21": "甞遇之於易。由生民已來淳朴未散。則",
    "T49n2036_006:0522b22": "三皇之教簡而素。春也。及情竇日鑿。則",
    "T49n2036_006:0522b23": "五帝之教詳而文。夏也。時與世異情隨",
    "T49n2036_006:0522b24": "日遷。故三王之教密而嚴。秋也。至周",
    "T49n2036_006:0522b25": "衰先王之法壞禮義亡。迨為秦漢則無所",
    "T49n2036_006:0522b26": "不至。而天下至有不忍願聞者。於是我",
    "T49n2036_006:0522b27": "佛世尊之教入東土。示以性命之理。教",
    "T49n2036_006:0522b28": "以慈悲之行。冬也。旨哉斯言。觀澄公區",
    "T49n2036_006:0522b29": "區西來。當石勒季龍磣暴虓噬之際。而",
    "T49n2036_006:0522c01": "能憫物垂軌。示以玄言德祥。導以慈悲",
    "T49n2036_006:0522c02": "之行。卒使二暴革心道化融洽。於戲天",
    "T49n2036_006:0522c03": "有四時循環。以生成萬物。而聖人之教。",
    "T49n2036_006:0522c04": "迭相扶持以化成天下。厥有以哉。",
    "T49n2036_006:0522c05": "庚戌　趙石祗三月即位。襄國改永寧。去帝號。劉顯殺祇。冉閔以顯為大單于。稱帝於襄",
    "T49n2036_006:0522c06": "國。引兵攻鄴。敗還。魏克襄國。殺顯及公卿焚宮室。遷其民于鄴。至辛亥國除。",
    "T49n2036_006:0522c07": "魏冉閔殺石虎。子孫十八人。及胡羯二萬人。壬子克襄國。殺劉顯。後為慕容儁所滅。殺閔於遏。",
    "T49n2036_006:0522c08": "徑山七里之內草木皆枯。半年不雨。祭之乃雨。國除。",
    "T49n2036_006:0522c09": "辛亥　前秦符健字建業。洪第三子。洛陽臨渭氏人。其先有扈之裔。父洪字廣世。為西戎酋",
    "T49n2036_006:0522c10": "長。初住石虎。滅洪。有師十萬。自稱秦王。生健。背有草付字。改姓苻氏。僭立四年。都長安。改元皇始。壽",
    "T49n2036_006:0522c11": "二十九。而終○符子朗堅之兄。英潔不仕。著書二十篇。曰符子多讚釋。",
    "T49n2036_006:0522c12": "世尊入滅一千三百年矣。",
    "T49n2036_006:0522c13": "壬子　燕改元璽。",
    "T49n2036_006:0522c14": "甲寅　涼張祚改和平元。",
    "T49n2036_006:0522c15": "乙卯　符生字長生。健第三子。立二年改元壽光。二十三為堅殺之。",
    "T49n2036_006:0522c16": "涼張玄靚立。",
    "T49n2036_006:0522c17": "丁巳　改升平。帝加元服。",
    "T49n2036_006:0522c18": "符堅字永固。洪之子。雄武智略。盡有中原。以百萬之眾伐晉。為謝石所敗。立二十七年。壽四十八",
    "T49n2036_006:0522c19": "終。改元永興。",
    "T49n2036_006:0522c20": "燕改壽光。",
    "T49n2036_006:0522c21": "二十　釋涉公。本蜀人也。預言多驗。遊化至長",
    "T49n2036_006:0522c22": "安。時天大旱。堅命師祈雨。呪龍鉢中。其",
    "T49n2036_006:0522c23": "雨沛然。恪加敬事。師不食五穀。日行五百",
    "T49n2036_006:0522c24": "里。是年示滅而歲復旱。堅謂祕書朱彤曰。",
    "T49n2036_006:0522c25": "涉公若在。豈使朕焦心于雲漢哉。其思仰",
    "T49n2036_006:0522c26": "如此。",
    "T49n2036_006:0522c27": "己未　秦改甘露。",
    "T49n2036_006:0522c28": "庚申　燕慕容暐字景茂。俊第二子。僭立十年。改元建熙。",
    "T49n2036_006:0523a01": "二十一　辛酉　沙門于法開。蘭公徒弟也。善放光法",
    "T49n2036_006:0523a02": "華。尤精醫法。甞值婦人在草危急。開曰此",
    "T49n2036_006:0523a03": "易治耳。主人宰羊欲祀神。開令取肉為羹",
    "T49n2036_006:0523a04": "進竟。因氣針之。須臾羊瘼裹兒而出。或問。",
    "T49n2036_006:0523a05": "法師高明剛簡。何以醫術經懷。答曰。明六",
    "T49n2036_006:0523a06": "度以除四魔之病。調九候以療風寒之疾。",
    "T49n2036_006:0523a07": "自利利人。不亦可乎。",
    "T49n2036_006:0523a08": "二十二　壬戌　哀帝丕改隆和字千齡。成之長子。即位修身。後斷穀服長生藥。過度",
    "T49n2036_006:0523a09": "中毒。崩于西堂。壽二十五。葬于安平陵治四年。",
    "T49n2036_006:0523a10": "栴檀瑞像已上六十八年。在龜茲。此下一十四年。在西涼府。",
    "T49n2036_006:0523a11": "癸亥　改興寧。",
    "T49n2036_006:0523a12": "甲子　涼張天錫立駿之少子。玄靚委政。與臣謀殺。自立。至丙子。為符堅所虜。",
    "T49n2036_006:0523a13": "二十三　是年哀帝。詔法師竺潛。講般若於禁",
    "T49n2036_006:0523a14": "中。甞著屐至殿中。人聚觀歎道德高風。初",
    "T49n2036_006:0523a15": "不省有市朝。時簡文輔政。沛國劉惔甞遇",
    "T49n2036_006:0523a16": "潛於簡文座中。嘲曰。道人亦遊朱門乎。對",
    "T49n2036_006:0523a17": "曰。君自見朱門。貧道以為蓬戶。及辭還剡",
    "T49n2036_006:0523a18": "山。支遁寓書求買沃州小嶺歸隱。潛答曰。",
    "T49n2036_006:0523a19": "欲來當給。未聞巢由買山而隱也。寧康二",
    "T49n2036_006:0523a20": "年卒。武帝下詔曰。法深理悟虛遠風鑑清",
    "T49n2036_006:0523a21": "高棄宰輔之榮。襲染衣之素。山居世外篤",
    "T49n2036_006:0523a22": "懃匪懈。方賴宣道以濟蒼生。奄從遷謝用",
    "T49n2036_006:0523a23": "痛于懷。其賜緡錢十萬。助建塋塔。潛字法",
    "T49n2036_006:0523a24": "深。凡中國勅葬沙門。自潛而始。",
    "T49n2036_006:0523a25": "二十四　法師支遁字道林。與謝太傅安王右軍",
    "T49n2036_006:0523a26": "羲之厚善。安守吳興。以書抵遁。略曰。思君",
    "T49n2036_006:0523a27": "日積北辰尤甚。知欲還剡自治為之愴然。",
    "T49n2036_006:0523a28": "人生如寄耳。自頃風流得意事殆磨滅都",
    "T49n2036_006:0523a29": "盡。唯終日戚戚。遲君一來以晤言消遣之。",
    "T49n2036_006:0523b01": "一日千載也。及竺潛辭闕。有詔遁。繼講法",
    "T49n2036_006:0523b02": "於禁中。一時名士殷浩郄超孫綽柏彥表",
    "T49n2036_006:0523b03": "王敬仁和充王坦之袁彥伯。並與結方外",
    "T49n2036_006:0523b04": "交。天下想見其標致者劉系謁于白馬寺。",
    "T49n2036_006:0523b05": "談莊周以適性為逍遙。遁曰。不然。桀跖以",
    "T49n2036_006:0523b06": "殘虐為性。豈亦逍遙乎。於是注逍遙篇。學",
    "T49n2036_006:0523b07": "者宗之。王濛甞極精思作數百語。詣遁曰。",
    "T49n2036_006:0523b08": "與君別久。而君了不長何也。濛慚汗曰。絳",
    "T49n2036_006:0523b09": "鉢之王何也。郄超甞問謝太傅曰。遁談何",
    "T49n2036_006:0523b10": "如嵆中散。太傅曰。嵆努力裁得半耳。又曰。",
    "T49n2036_006:0523b11": "何如殷浩。太傅曰。亹亹論辨恐當抗衡。超",
    "T49n2036_006:0523b12": "拔淵源殷有慚德。超後與親舊書曰。林公",
    "T49n2036_006:0523b13": "神理所通玄拔獨悟。數百年來紹隆大法。",
    "T49n2036_006:0523b14": "令真理不絕一人而已。太和二年。廢帝海",
    "T49n2036_006:0523b15": "西公在位。遁抗表辭還山。有詔資給敦遣。",
    "T49n2036_006:0523b16": "諸公祖餞于征虜亭。蔡子叔者。先至近道",
    "T49n2036_006:0523b17": "林坐。適起而謝。萬亟趨其處。子叔還合褥",
    "T49n2036_006:0523b18": "舉萬投諸地。萬曰。幾損我面。子叔曰。吾初",
    "T49n2036_006:0523b19": "不為卿面計。其為當時所慕如此。晚居山",
    "T49n2036_006:0523b20": "陰講維摩。許詢為都講。遁通一義。眾意詢",
    "T49n2036_006:0523b21": "不能難。及詢設難。又意遁不能通。而賓主",
    "T49n2036_006:0523b22": "之難相尋無窮。聽者多言。自得遁旨。詰之",
    "T49n2036_006:0523b23": "輒失。著即色遊玄聖不辯知等論。有遺其",
    "T49n2036_006:0523b24": "馬者。畜之曰。吾愛其神駿耳。有遺其鶴者。",
    "T49n2036_006:0523b25": "縱之曰。冲天之物豈耳目玩哉。君子多其",
    "T49n2036_006:0523b26": "達。及卒戴逵過其塔歎曰。德音未遠而拱",
    "T49n2036_006:0523b27": "木已繁。計神理綿綿不與氣運俱盡也。",
    "T49n2036_006:0523b28": "二十五　郗超字嘉賓。少有曠世之度。談論義",
    "T49n2036_006:0523b29": "理精微。標志慕佛加好行檀。大將軍桓溫",
    "T49n2036_006:0523c01": "辟為參軍。時王珣同府。珣為主簿。超美髯。",
    "T49n2036_006:0523c02": "珣身短小。府中語曰。髯參軍短主簿。能令",
    "T49n2036_006:0523c03": "公喜。能令公怒。謝安王坦之詣溫府。溫先",
    "T49n2036_006:0523c04": "令超臥帳中。听其論事。俄風動帳開。安",
    "T49n2036_006:0523c05": "笑曰。郄生可謂入幕之賓矣。超喜隱遁。聞",
    "T49n2036_006:0523c06": "拂衣者。必為起屋具器用遺之。支道林每",
    "T49n2036_006:0523c07": "謂。其造微之功足參正始。甚重之。又與汰",
    "T49n2036_006:0523c08": "法師厚善。甞約先歿者。凡幽冥報應當以",
    "T49n2036_006:0523c09": "相報。俄而汰卒。一夕見夢曰。向與君約報",
    "T49n2036_006:0523c10": "應之事。今皆不虛。願君無忘脩德。以昇濟",
    "T49n2036_006:0523c11": "神明。超由是循道彌篤云。",
    "T49n2036_006:0523c12": "二十六　乙丑　秦改建元。",
    "T49n2036_006:0523c13": "丙寅　廢帝奕字延齡。哀之母弟。後大司馬桓溫。廢為海西公。十月卒于吳。壽三十五。",
    "T49n2036_006:0523c14": "改太和在治五年。",
    "T49n2036_006:0523c15": "丁卯　大教東被三百年矣。",
    "T49n2036_006:0523c16": "二十七　釋道安者姓衛。常山扶柳人。圖澄之",
    "T49n2036_006:0523c17": "門學。家世英儒。早失覆廕。為表兄所養。",
    "T49n2036_006:0523c18": "早年讀書一覽無忘。十一出家而能日記",
    "T49n2036_006:0523c19": "萬言。終為緇林奇表。寧康初。安於襄陽檀",
    "T49n2036_006:0523c20": "溪寺。建浮圖鑄銅像。能起自行。至方山而",
    "T49n2036_006:0523c21": "止。光明燭天傾都瞻拜。歡呼動山谷。秦主",
    "T49n2036_006:0523c22": "符堅送外國金飾倚像金縷結珠彌勒等。",
    "T49n2036_006:0523c23": "安每講設以作證。一夕像光照室。視之頂",
    "T49n2036_006:0523c24": "有舍利焉。習鑿齒襄陽高士。先以書通好。",
    "T49n2036_006:0523c25": "廼詣安自稱曰。習鑿齒。安曰。彌天釋道",
    "T49n2036_006:0523c26": "安。相得歡甚。即以書抵謝東山。稱安蓋非",
    "T49n2036_006:0523c27": "常勝士。恨公不一見耳。孝武帝聞安名。詔",
    "T49n2036_006:0523c28": "曰。法師以道德照臨天人。使大法流行。為",
    "T49n2036_006:0523c29": "蒼生依賴。宜日食王公祿。所司以時資給。",
    "T49n2036_006:0524a01": "安固辭不受。未幾符堅攻陷襄陽。得安而",
    "T49n2036_006:0524a02": "喜。謂左右曰。吾以十萬師取襄陽。得一人",
    "T49n2036_006:0524a03": "半耳。左右問為誰。曰安公一人。習鑿齒半",
    "T49n2036_006:0524a04": "人也。安入關。沙門萬數皆隨師姓而名。安",
    "T49n2036_006:0524a05": "曰。師莫如佛世也。應沙門宜以釋為氏。及",
    "T49n2036_006:0524a06": "增一阿含經至廼云。四河入海無復異名。",
    "T49n2036_006:0524a07": "四姓出家同稱釋氏。遂與符合焉。世益重",
    "T49n2036_006:0524a08": "之。又藍田得古鼎。容二十有七斛。腹有篆",
    "T49n2036_006:0524a09": "文。朝無識之者。有以問安。安曰。魯襄公",
    "T49n2036_006:0524a10": "所鑄也。由是符堅勅三館學士有所疑皆",
    "T49n2036_006:0524a11": "師於安。國人語曰。學不師安義不禁難。時",
    "T49n2036_006:0524a12": "符氏東極滄海。西併龜茲。南包襄陽。北盡",
    "T49n2036_006:0524a13": "沙漠。唯建康未服。堅雅意欲取而有之。群",
    "T49n2036_006:0524a14": "臣諫不從。太尉符融者叩頭請安。為蒼生",
    "T49n2036_006:0524a15": "一言。安諾。及堅出東苑。命安升輦同載。僕",
    "T49n2036_006:0524a16": "射權翼進曰。臣聞天子法駕侍中陪乘。道",
    "T49n2036_006:0524a17": "安毀形寧可參廁。堅怒曰。安公道德可尊。",
    "T49n2036_006:0524a18": "朕以天下易輿輦之榮。未稱其德。即詔翼",
    "T49n2036_006:0524a19": "扶安登輦。於是翼跪而掖之。堅顧謂安曰。",
    "T49n2036_006:0524a20": "朕將與公南遊吳越。整六師以巡狩。登會",
    "T49n2036_006:0524a21": "稽以觀滄海。不亦樂乎。對曰。陛下應天御",
    "T49n2036_006:0524a22": "世。富有八州居中而制四海。宜棲神無為",
    "T49n2036_006:0524a23": "與堯舜比隆。今欲以百萬之師求厥田下",
    "T49n2036_006:0524a24": "下之土。東南地區勢卑氣厲。昔舜禹遊而",
    "T49n2036_006:0524a25": "不返。始皇適而不歸。以貧道觀之。未見其",
    "T49n2036_006:0524a26": "可。平陽公懿戚石越重臣。皆憂國至深。其",
    "T49n2036_006:0524a27": "論可聽。堅曰。非區域不廣也。朕欲簡天心",
    "T49n2036_006:0524a28": "明大運所在耳。順時巡狩。且有格言儻如",
    "T49n2036_006:0524a29": "高論。則帝王無省方之文乎。安曰。必欲往。",
    "T49n2036_006:0524b01": "宜駐蹕洛陽枕戈畜銳傳檄江南。如其不服",
    "T49n2036_006:0524b02": "伐之未晚。堅不納。太元七年堅自將步騎。",
    "T49n2036_006:0524b03": "百萬次壽春。為晉徐州刺史謝玄所敗。單",
    "T49n2036_006:0524b04": "騎遁還。安每疏經義必求聖證。一日感龐",
    "T49n2036_006:0524b05": "眉尊者降。安出所製似之。尊者欽歎以為",
    "T49n2036_006:0524b06": "盡契佛心。仍許以密助弘通。安識其為賓",
    "T49n2036_006:0524b07": "頭盧也。因設日供祀之。今供賓頭自安而",
    "T49n2036_006:0524b08": "始。門弟子通其業者數十人。知名于世有",
    "T49n2036_006:0524b09": "法遇者。傳教長沙。門徒數百。有私飲者。遇",
    "T49n2036_006:0524b10": "縱而不舉。安兼知之。即封荊以寄。遇抱荊",
    "T49n2036_006:0524b11": "而泣曰。董眾無狀而遠遺師憂。於是俯伏",
    "T49n2036_006:0524b12": "躬受其譴。太元十四年正月晦日。安命其",
    "T49n2036_006:0524b13": "徒具浴。忽見異僧出入隙中。安以生處問",
    "T49n2036_006:0524b14": "之。僧指西北即雲開見樓閣如幼出。曰彼",
    "T49n2036_006:0524b15": "兜率天也。是夕有敷百小兒。皆就浴而去。",
    "T49n2036_006:0524b16": "識者以為應真之侶也。二月八日跏趺而",
    "T49n2036_006:0524b17": "逝。安貌侻而姿黑。博學善詞章。諺曰。漆",
    "T49n2036_006:0524b18": "道人驚四隣。左臂有肉方寸許隆起如印。",
    "T49n2036_006:0524b19": "時號印手菩薩。著僧尼軌範及法門清式",
    "T49n2036_006:0524b20": "二十四條。世遵行之。",
    "T49n2036_006:0524b21": "論曰。法源濫觸之初。由佛圖澄而得安。",
    "T49n2036_006:0524b22": "由安而得遠公。是三大士化儀軌則。或",
    "T49n2036_006:0524b23": "無以異。至於出處操尚。若相戾者何哉。",
    "T49n2036_006:0524b24": "大抵晉室渡江自明帝之後。當代時君",
    "T49n2036_006:0524b25": "雖無可稱者。然而朝廷紀綱法度未始或",
    "T49n2036_006:0524b26": "虧。當是之際。故遠公得以遂其高。天子",
    "T49n2036_006:0524b27": "臨潯陽而詔不出山。若澄安二公。失身",
    "T49n2036_006:0524b28": "偏霸之朝。萬一不區區俯仰曲徇其情。",
    "T49n2036_006:0524b29": "彼季龍符堅其肯容之高臥山林。而不",
    "T49n2036_006:0524c01": "為之屈耶。此古所謂易地皆然。三大士",
    "T49n2036_006:0524c02": "有之矣。孟軻氏稱伯夷伊尹柳下惠。皆",
    "T49n2036_006:0524c03": "曰聖人者。良以其道通方而善趨時也。",
    "T49n2036_006:0524c04": "世謂澄安之操不逮遠公。吾弗信矣。",
    "T49n2036_006:0524c05": "二十八　孫綽字興公。父楚有重望。綽博學美",
    "T49n2036_006:0524c06": "文辭。與高陽許詢俱有高尚之志。初隱稽",
    "T49n2036_006:0524c07": "山放情山水。作遂初賦。以見志。友道林問",
    "T49n2036_006:0524c08": "綽曰。君何如許。答曰。高情遠志弟子早已",
    "T49n2036_006:0524c09": "伏膺。然一詠一吟。許將生面。甞作天台",
    "T49n2036_006:0524c10": "賦。示友人范榮期曰。卿試以擲地當作金",
    "T49n2036_006:0524c11": "聲。榮期曰。恐此金聲非中宮商。然每至佳",
    "T49n2036_006:0524c12": "句。輒云。應是我輩語。於吾道多有論撰。具",
    "T49n2036_006:0524c13": "見弘明等集。年五十八卒。史臣稱綽有匪",
    "T49n2036_006:0524c14": "躬之節。不徒文雅而已。",
    "T49n2036_006:0524c15": "二十九　許詢字玄度。高陽人。魏中領軍允曾",
    "T49n2036_006:0524c16": "孫也。澡心學佛。甚為江左諸公卿仰慕。簡",
    "T49n2036_006:0524c17": "文帝高其風。每月白風恬。思清言妙理必",
    "T49n2036_006:0524c18": "造焉。至其亹亹。簡文不覺前席。達旦忘倦。",
    "T49n2036_006:0524c19": "帝謂親友曰。玄度才情故未易有。劉真長",
    "T49n2036_006:0524c20": "為時譚宗。而與結清言友。每謂人曰。吾不",
    "T49n2036_006:0524c21": "見玄度幾為輕薄令尹。又甞曰。清風明月",
    "T49n2036_006:0524c22": "何甞不思玄度。",
    "T49n2036_006:0524c23": "戊辰　○王珣與弟瑉捨宅為寺。今虎丘是也。",
    "T49n2036_006:0524c24": "庚午　○符堅滅燕。",
    "T49n2036_006:0524c25": "三十　晉司馬桓溫。末年奉法。有尼造之。溫敬",
    "T49n2036_006:0524c26": "而不倦。浴必移晷。訝而私覿。見尼揮刃自",
    "T49n2036_006:0524c27": "割。截支分臠。有頃尼出。溫以情問尼曰。君",
    "T49n2036_006:0524c28": "志若遂形當如之。時溫方謀問鼎。聞此悵",
    "T49n2036_006:0524c29": "然乃止。尼遂辭不測所之出感通錄。",
    "T49n2036_006:0525a01": "三十一　辛未　簡文帝昱字道萬。元之少子。神識怡暢。無濟世之略。後崩于東堂。壽五十。葬高",
    "T49n2036_006:0525a02": "平陵。",
    "T49n2036_006:0525a03": "三十二　改咸安○是年慧星現。帝詔竺法曠禳",
    "T49n2036_006:0525a04": "之。曠曰。陛下當勤修德政以賽天譴。貧道",
    "T49n2036_006:0525a05": "當盡情。帝乃齋懺災遂滅。",
    "T49n2036_006:0525a06": "佛祖歷代通載卷第六"
}