{
    "T07n0220_569:0936c02": "大般若波羅蜜多經卷第五百六",
    "T07n0220_569:0936c03": "十九",
    "T07n0220_569:0936c05": "三藏法師玄奘奉　詔譯",
    "T07n0220_569:0936c06": "第六分法性品第六",
    "T07n0220_569:0936c07": "爾時，最勝復從座起，偏覆左肩，右膝著地，合",
    "T07n0220_569:0936c08": "掌恭敬，而白佛言：「希有！世尊！善說諸佛微妙",
    "T07n0220_569:0936c09": "功德及大威神，諸佛如來因何得此微妙功",
    "T07n0220_569:0936c10": "德及大威神？惟願世尊分別解說！」佛告最",
    "T07n0220_569:0936c11": "勝：「天王當知！如來所行及所得果，甚深微妙",
    "T07n0220_569:0936c12": "不可思議。」最勝白言：「佛行何法說為深妙不",
    "T07n0220_569:0936c13": "可思議？」佛言：「如來法性因果甚深微妙不可",
    "T07n0220_569:0936c14": "思議，功德威神及所說法利樂他事亦復如",
    "T07n0220_569:0936c15": "是。」最勝復言：「云何法性甚深微妙不可思議？」",
    "T07n0220_569:0936c16": "佛言：「天王！如來法性在有情類蘊、界、處中，從",
    "T07n0220_569:0936c17": "無始來展轉相續，煩惱不染本性清淨，諸心、",
    "T07n0220_569:0936c18": "意、識不能緣起，餘尋伺等不能分別，邪念思",
    "T07n0220_569:0936c19": "惟不能緣慮，遠離邪念無明不生，是故不從",
    "T07n0220_569:0936c20": "十二緣起說名無相，非所作法、無生、無滅、無",
    "T07n0220_569:0936c21": "邊、無盡、自相常住。天王當知！諸菩薩摩訶薩",
    "T07n0220_569:0936c22": "行深般若波羅蜜多，能知法性清淨如是，無",
    "T07n0220_569:0936c23": "染無著遠離垢穢，從諸煩惱超然解脫。此性",
    "T07n0220_569:0936c24": "即名諸佛法本，福德智慧因之而起，本性明",
    "T07n0220_569:0936c25": "淨不可思議。天王！我今當說譬喻，汝應諦聽！",
    "T07n0220_569:0936c26": "善思念之。」王言：「世尊！唯然！願說！」佛告最勝：",
    "T07n0220_569:0936c27": "「天王當知！譬如無價如意寶珠，裝飾瑩治皎",
    "T07n0220_569:0936c28": "潔可愛，體極圓淨無有垢濁，墮在淤泥經時",
    "T07n0220_569:0936c29": "已久，有人拾得歡喜取之，勤加守護不令墮",
    "T07n0220_569:0937a01": "落；法性亦然，雖在煩惱不為所染，後復顯現。",
    "T07n0220_569:0937a02": "天王！諸佛悉知有情本性清淨，客塵煩惱之",
    "T07n0220_569:0937a03": "所覆蔽不能悟入。是故菩薩行深般若波羅",
    "T07n0220_569:0937a04": "蜜多，應作是念：『我當精勤為有情說甚深般",
    "T07n0220_569:0937a05": "若波羅蜜多，除其煩惱令得悟入。一切有情",
    "T07n0220_569:0937a06": "本性皆淨，當起尊敬不應輕凌，應同大師如",
    "T07n0220_569:0937a07": "法供養。』此諸菩薩由作是念，便能生起般若",
    "T07n0220_569:0937a08": "大悲；菩薩如是行深般若波羅蜜多，即能證",
    "T07n0220_569:0937a09": "入不退轉地。是諸菩薩行深般若波羅蜜多，",
    "T07n0220_569:0937a10": "復作是念：『此諸煩惱無力、無能、自體虛妄、違",
    "T07n0220_569:0937a11": "清淨法。何以故？背一切智順生死故。清淨法",
    "T07n0220_569:0937a12": "性為諸法本，自性無本，虛妄煩惱皆從邪念",
    "T07n0220_569:0937a13": "顛倒而生。』「天王當知！譬如四大依虛空立，虛",
    "T07n0220_569:0937a14": "空無依；煩惱亦爾，依於法性，法性無依。是諸",
    "T07n0220_569:0937a15": "菩薩行深般若波羅蜜多，如實觀知不起違",
    "T07n0220_569:0937a16": "逆，以隨順故煩惱不生。是諸菩薩觀察煩惱",
    "T07n0220_569:0937a17": "不生染著，謂作是念：『若自染著，云何說法",
    "T07n0220_569:0937a18": "令他出離？』是故菩薩斷滅著心，如實說教解",
    "T07n0220_569:0937a19": "有情縛。是諸菩薩復作是念：『若生死中有一",
    "T07n0220_569:0937a20": "煩惱能益有情，我則攝受，然無是事，故應斷",
    "T07n0220_569:0937a21": "滅。』是諸菩薩復作是念：『如昔諸佛行深般若",
    "T07n0220_569:0937a22": "波羅蜜多斷諸煩惱，我亦應爾。何以故？諸佛",
    "T07n0220_569:0937a23": "如來昔在因地，亦如是學成菩提故。』是諸菩",
    "T07n0220_569:0937a24": "薩由此二緣，方便善巧觀知法性；如是法性",
    "T07n0220_569:0937a25": "無量無邊，為諸煩惱之所隱覆，隨生死流沈",
    "T07n0220_569:0937a26": "沒六趣，長夜輪轉隨有情故名有情性。「天王",
    "T07n0220_569:0937a27": "當知！諸菩薩摩訶薩行深般若波羅蜜多，起",
    "T07n0220_569:0937a28": "厭離心除五境欲，滅諸分別修無上道，是時",
    "T07n0220_569:0937a29": "此性名為出離，超一切苦故名寂靜，是究竟",
    "T07n0220_569:0937b01": "法世所樂求，一切種智常住微妙，因此法性",
    "T07n0220_569:0937b02": "能得自在受法王位。「天王當知！諸菩薩摩訶",
    "T07n0220_569:0937b03": "薩行深般若波羅蜜多，初、中、後位觀察法性，",
    "T07n0220_569:0937b04": "一切平等本來寂靜，不為諸法之所罣礙，猶",
    "T07n0220_569:0937b05": "如虛空不為色礙。是諸菩薩行深般若波羅",
    "T07n0220_569:0937b06": "蜜多，如實觀知諸佛所說，一切妙行如量修",
    "T07n0220_569:0937b07": "行，法性功德不可具說，無有二相過一異境，",
    "T07n0220_569:0937b08": "平等一相尋伺不行。菩薩如是行深般若波",
    "T07n0220_569:0937b09": "羅蜜多，能除二相：我相、法相。一切異生為執",
    "T07n0220_569:0937b10": "所縛，不識、不見、不得法性。是諸菩薩行深般",
    "T07n0220_569:0937b11": "若波羅蜜多，則能通達如是法性在諸有情",
    "T07n0220_569:0937b12": "無二、無別。何以故？諸法真如無異相故。「天",
    "T07n0220_569:0937b13": "王當知！諸菩薩摩訶薩行深般若波羅蜜多，",
    "T07n0220_569:0937b14": "依此法性修諸善根，來入三有饒益有情，雖",
    "T07n0220_569:0937b15": "現無常而非真實。何以故？是諸菩薩行深般",
    "T07n0220_569:0937b16": "若波羅蜜多，如實觀知真法性故，具足方便",
    "T07n0220_569:0937b17": "大悲願力不捨有情；二乘異生既無如是大",
    "T07n0220_569:0937b18": "悲願力，是故不見圓淨法性，不能如實饒益",
    "T07n0220_569:0937b19": "有情。「天王當知！諸菩薩摩訶薩行深般若波",
    "T07n0220_569:0937b20": "羅蜜多，能如是觀真淨法性。一切聖者如實",
    "T07n0220_569:0937b21": "悟入，無能修者、無所修法，無能行者、無所行",
    "T07n0220_569:0937b22": "法，無心、無心所，無業、無異熟，無苦、無樂。如",
    "T07n0220_569:0937b23": "是觀者名得平等，無異遠離隨順廣大，無我、",
    "T07n0220_569:0937b24": "我所、無高、無下，真實無盡常住明淨。所以者",
    "T07n0220_569:0937b25": "何？一切聖法由此成就，因是性故顯現聖者，",
    "T07n0220_569:0937b26": "諸佛如來無邊功德不共之法從此性生、由",
    "T07n0220_569:0937b27": "是性出，一切聖者戒、定、慧品從此性生，諸佛",
    "T07n0220_569:0937b28": "菩薩甚深般若波羅蜜多從此性出。是性寂",
    "T07n0220_569:0937b29": "靜過諸名相，性是真實遠離顛倒，性不變異",
    "T07n0220_569:0937c01": "故稱真如，是聖智境故名勝義，非有非無、非",
    "T07n0220_569:0937c02": "常非斷、非生死非涅槃、非染非淨、離一離異、",
    "T07n0220_569:0937c03": "無相無名。「天王當知！此諸菩薩復作是念：『法",
    "T07n0220_569:0937c04": "性離相，諸法離相無二無別。何以故？諸法離",
    "T07n0220_569:0937c05": "相即法性離相，法性離相即有情離相，有情",
    "T07n0220_569:0937c06": "離相即法界離相，法界離相即諸法離相，如",
    "T07n0220_569:0937c07": "是離相求不可得。法性真如、有情真如無二",
    "T07n0220_569:0937c08": "無別，有情真如、法性真如無二無別，法性真",
    "T07n0220_569:0937c09": "如、諸法真如無二無別，諸法真如、諸佛真如",
    "T07n0220_569:0937c10": "無二無別，法性真如、三世真如不相違逆，過",
    "T07n0220_569:0937c11": "去真如、未來真如不相違逆，未來真如、現在",
    "T07n0220_569:0937c12": "真如不相違逆，現在真如、過去真如不相違",
    "T07n0220_569:0937c13": "逆，三世真如即蘊、界、處真如，蘊、界、處真如即",
    "T07n0220_569:0937c14": "染淨真如，染淨真如即生死、涅槃真如，生死、",
    "T07n0220_569:0937c15": "涅槃真如即一切法真如。』「天王當知！真如名",
    "T07n0220_569:0937c16": "為無異、無變、無生、無諍，自性真實，以無諍故",
    "T07n0220_569:0937c17": "說名真如；如實知見諸法不生，諸法雖生真",
    "T07n0220_569:0937c18": "如不動，真如雖生諸法而真如不生，是名法",
    "T07n0220_569:0937c19": "身。清淨不變如虛空無等等，一切三界無有",
    "T07n0220_569:0937c20": "一法所能及者，遍有情身無與等者；清淨離",
    "T07n0220_569:0937c21": "垢本來不染，自性明淨、自性不生、自性不起，",
    "T07n0220_569:0937c22": "在心意識非心意識，性即是空、無相、無願；遍",
    "T07n0220_569:0937c23": "虛空界諸有情處一切平等，無量、無邊、不異、",
    "T07n0220_569:0937c24": "不別；非色、受、想、行、識，不離色、受、想、行、識，非地、",
    "T07n0220_569:0937c25": "水、火、風大，不離地、水、火、風大；無生，不離生；雖",
    "T07n0220_569:0937c26": "逆生死，不順涅槃；眼不能見，耳不能聞，鼻不",
    "T07n0220_569:0937c27": "能嗅，舌不能嘗，身不能覺，意不能知；不在",
    "T07n0220_569:0937c28": "心意識，不離心意識。「天王當知！是名法性。",
    "T07n0220_569:0937c29": "諸菩薩摩訶薩行深般若波羅蜜多，以能通",
    "T07n0220_569:0938a01": "達此法性故修行清淨，能於三千大千世界",
    "T07n0220_569:0938a02": "諸贍部洲城邑聚落示現色身；所現身者非",
    "T07n0220_569:0938a03": "色非相而現色相，雖非六根所行境界，而化",
    "T07n0220_569:0938a04": "有情常無休息，為說此身無常、無我、是苦、非",
    "T07n0220_569:0938a05": "淨，知諸有情有寂靜性故，為示現無量種身，",
    "T07n0220_569:0938a06": "方便善巧令彼受化，知一切身都無作者亦",
    "T07n0220_569:0938a07": "無受者如木石等，而為有情說清淨行。菩薩",
    "T07n0220_569:0938a08": "如是行深般若波羅蜜多，通達法性即得自",
    "T07n0220_569:0938a09": "在，無有移動而起智業，遊戲神通種種示現，",
    "T07n0220_569:0938a10": "安住自在而能示現種種威儀，自在能趣一",
    "T07n0220_569:0938a11": "切相智，皆悉通達一切法性。「天王當知！甚深",
    "T07n0220_569:0938a12": "般若波羅蜜多如是自在是無盡相，遍一切",
    "T07n0220_569:0938a13": "處無色現色，自在遍觀諸有情心見如實心",
    "T07n0220_569:0938a14": "性，自在憶念無邊無數劫，相續不斷自在變",
    "T07n0220_569:0938a15": "化，住解脫相自在漏盡，為有情故不證漏盡",
    "T07n0220_569:0938a16": "自在出世，是聖智境自在甚深，聲聞、獨覺不",
    "T07n0220_569:0938a17": "能測量，自在堅牢魔不能壞，坐菩提座成就",
    "T07n0220_569:0938a18": "佛法最為第一，自在隨順轉妙法輪，自在調",
    "T07n0220_569:0938a19": "化一切有情，自在受位得法自在。「天王當知！",
    "T07n0220_569:0938a20": "諸菩薩摩訶薩行深般若波羅蜜多，如實通",
    "T07n0220_569:0938a21": "達甚深法性，得是自在，修是自在，即得一切",
    "T07n0220_569:0938a22": "靜慮、解脫、等持、等至，不繫三界。所以者何？遠",
    "T07n0220_569:0938a23": "離一切虛妄分別、煩惱繫縛、顛倒執相。若欲",
    "T07n0220_569:0938a24": "受生，於生自在，遠離繫縛；若欲現滅，於滅自",
    "T07n0220_569:0938a25": "在，隨其生處，恒攝大乘成熟佛法；能於十方",
    "T07n0220_569:0938a26": "推求佛法竟不可得，知一切法同一佛法非",
    "T07n0220_569:0938a27": "常非斷。何以故？推求此法不可得故，以如",
    "T07n0220_569:0938a28": "實理求不可得。此法不可說有說無，亦無名",
    "T07n0220_569:0938a29": "相過此境界，若離名相即是平等，若法平等",
    "T07n0220_569:0938b01": "即無執著，無可執著是法真實，若著真實即",
    "T07n0220_569:0938b02": "是虛妄，以不著故即非虛妄，無所滯著心即",
    "T07n0220_569:0938b03": "無礙，無礙即無障，無障即無諍，若法無諍即",
    "T07n0220_569:0938b04": "同虛空不繫三界。若一切處無所繫屬，是法",
    "T07n0220_569:0938b05": "無色、無相、無形，若法無色、無相、無形，應知是",
    "T07n0220_569:0938b06": "法隨彼境界而離能知亦離所知。何以故？是",
    "T07n0220_569:0938b07": "中無有少法可覺、少法能覺，是名菩薩行深",
    "T07n0220_569:0938b08": "般若波羅蜜多通達平等。「天王當知！諸菩薩",
    "T07n0220_569:0938b09": "摩訶薩行深般若波羅蜜多，觀察發起大慈、",
    "T07n0220_569:0938b10": "大悲、大喜、大捨，都不見我，不見有情，乃至不",
    "T07n0220_569:0938b11": "見知者、見者，雖行布施而無所捨，雖持淨戒",
    "T07n0220_569:0938b12": "而離戒相，雖修安忍而心無盡，雖修精進而",
    "T07n0220_569:0938b13": "離其相，雖修靜慮而無所寂，雖修般若而無",
    "T07n0220_569:0938b14": "所緣，雖修念住而無所取，雖修正斷而心平",
    "T07n0220_569:0938b15": "等，雖修神足而離戲論，雖修根、力而不分別",
    "T07n0220_569:0938b16": "有情諸根及離愆失，雖修覺支而無分別，雖",
    "T07n0220_569:0938b17": "修道支而無功用，雖修淨信而無所著，自然",
    "T07n0220_569:0938b18": "智慧憶念諸法平等智心，修諸妙定無分別",
    "T07n0220_569:0938b19": "心，觀察妙慧無止息心，修奢摩他無所見心，",
    "T07n0220_569:0938b20": "修毘鉢舍那無所念心，修佛隨念通達法界",
    "T07n0220_569:0938b21": "平等之心，修法隨念無所住心，修僧隨念本",
    "T07n0220_569:0938b22": "心清淨，教化有情不起分別；法界之心攝一",
    "T07n0220_569:0938b23": "切法，如虛空心嚴淨佛土，無所得心得無生",
    "T07n0220_569:0938b24": "忍，無進退心得不退轉，遠離相心不見有相，",
    "T07n0220_569:0938b25": "三界平等心莊嚴菩提座，無所覺心知一切",
    "T07n0220_569:0938b26": "法，雖轉法輪不見說、聽，雖現涅槃而知生死",
    "T07n0220_569:0938b27": "本性平等。「天王當知！諸菩薩摩訶薩行深般",
    "T07n0220_569:0938b28": "若波羅蜜多，如是觀法，不見能觀，不見所觀，",
    "T07n0220_569:0938b29": "即時能得遊戲自在。何以故？自心清淨能見",
    "T07n0220_569:0938c01": "一切有情淨故。天王當知！譬如虛空遍滿一",
    "T07n0220_569:0938c02": "切，是諸菩薩行深般若波羅蜜多心亦如是。」",
    "T07n0220_569:0938c03": "說此法時，眾中八萬四千天人俱發無上正等",
    "T07n0220_569:0938c04": "覺心，三萬二千菩薩得無生法忍，八萬四千",
    "T07n0220_569:0938c05": "有情遠塵離垢生淨法眼，一萬二千苾芻諸",
    "T07n0220_569:0938c06": "漏永盡。",
    "T07n0220_569:0938c07": "爾時，佛告最勝天言：「天王當知！諸菩薩摩訶",
    "T07n0220_569:0938c08": "薩行深般若波羅蜜多，心得清淨深如大海，",
    "T07n0220_569:0938c09": "福德智慧不可測量，能現出世諸功德寶，有",
    "T07n0220_569:0938c10": "情用之乃至菩提無有竭盡，菩薩福德亦復",
    "T07n0220_569:0938c11": "不減；猶如大海多出眾寶，菩薩智慧甚深難",
    "T07n0220_569:0938c12": "入，聲聞、獨覺無能涉者，亦如大海小獸不入，",
    "T07n0220_569:0938c13": "菩薩智慧廣大無邊。何以故？無著、無住、無色、",
    "T07n0220_569:0938c14": "無相。菩薩智慧從初至後次第轉深，初菩提",
    "T07n0220_569:0938c15": "心、後一切智。菩薩法爾不與煩惱惡友共住，",
    "T07n0220_569:0938c16": "世間智慧若入菩薩智慧海中，一相、一味所",
    "T07n0220_569:0938c17": "謂無相，趣一切智無分別味。菩薩智慧觀一",
    "T07n0220_569:0938c18": "切法不見增減。何以故？通達平等深法性故。",
    "T07n0220_569:0938c19": "菩薩所有大慈悲力不違本願，一切聖者之",
    "T07n0220_569:0938c20": "所依處，為諸有情永劫說法無有窮盡。天王！",
    "T07n0220_569:0938c21": "菩薩行深般若波羅蜜多，通達如是甚深法",
    "T07n0220_569:0938c22": "性。「天王！菩薩善能通達世俗諦法，雖說諸色",
    "T07n0220_569:0938c23": "而非實有，推求此色終不取著，受、想、行、識亦",
    "T07n0220_569:0938c24": "復如是；雖說地界而非實有，推求地界終不",
    "T07n0220_569:0938c25": "取著，水、火、風、空、識界亦復如是；雖說眼處而",
    "T07n0220_569:0938c26": "非實有，推求眼處終不取著，耳、鼻、舌、身、意處",
    "T07n0220_569:0938c27": "亦復如是；雖說色處而非實有，推求色處終",
    "T07n0220_569:0938c28": "不取著，聲、香、味、觸、法處亦復如是；雖復說我",
    "T07n0220_569:0938c29": "而非實有，推求此我終不取著，有情乃至知",
    "T07n0220_569:0939a01": "者見者亦復如是；雖說世間而非實有，推求",
    "T07n0220_569:0939a02": "世間終不取著；雖說世法而非實有，推求世",
    "T07n0220_569:0939a03": "法終不取著；雖說佛法而非實有，推求佛法",
    "T07n0220_569:0939a04": "終不取著；雖說菩提而非實有，推求菩提終",
    "T07n0220_569:0939a05": "不取著。「天王當知！凡有言說名世俗諦，此非",
    "T07n0220_569:0939a06": "真實，若無世俗即不可說有勝義諦。是諸菩",
    "T07n0220_569:0939a07": "薩通達世俗諦不違勝義諦，由通達故，知一",
    "T07n0220_569:0939a08": "切法無生無滅、無成無壞、無此無彼，遠離語",
    "T07n0220_569:0939a09": "言文字戲論。「天王當知！勝義諦者離言寂靜，",
    "T07n0220_569:0939a10": "聖智境界無變壞法，若佛出世、若不出世性",
    "T07n0220_569:0939a11": "相常住，是名菩薩通達勝義。」爾時，最勝便白",
    "T07n0220_569:0939a12": "佛言：「若一切法無生無滅，自性空離，云何有",
    "T07n0220_569:0939a13": "佛出現世間及轉法輪？云何菩薩於無生法",
    "T07n0220_569:0939a14": "而見有生？」佛告最勝：「天王當知！諸法無滅是",
    "T07n0220_569:0939a15": "故無生。何以故？性不變故，但由世俗見有生",
    "T07n0220_569:0939a16": "滅，皆是虛妄非真實有。若諸菩薩行深般若",
    "T07n0220_569:0939a17": "波羅蜜多，方便善巧見因緣法，知世俗諦空",
    "T07n0220_569:0939a18": "無所有，不見堅實，非有似有，如幻、如夢、如",
    "T07n0220_569:0939a19": "響、如像、如光影、如陽焰、如變化事、如尋香",
    "T07n0220_569:0939a20": "城，搖動不安從因緣起，是諸菩薩以妙般若",
    "T07n0220_569:0939a21": "觀諸法空，廣說乃至從因緣起，作是思惟：『此",
    "T07n0220_569:0939a22": "等諸法今見有生、有住、有滅，何因緣生？何因",
    "T07n0220_569:0939a23": "緣滅？』既思惟已，即如實知無明因緣故生諸",
    "T07n0220_569:0939a24": "行，依行生識，廣說乃至由有故生，生即有老，",
    "T07n0220_569:0939a25": "老故有死及愁歎苦憂惱。是故修行為斷無",
    "T07n0220_569:0939a26": "明，無明若斷餘十一支展轉隨滅，如身若斷命",
    "T07n0220_569:0939a27": "等隨滅。「天王當知！邪見外道為求解脫，但欲",
    "T07n0220_569:0939a28": "斷死不知斷生，若法不生即無有滅。譬如有",
    "T07n0220_569:0939a29": "人塊擲師子，師子逐人而塊自息，菩薩亦爾，",
    "T07n0220_569:0939b01": "但斷其生而死自滅；犬唯逐塊不知逐人，塊",
    "T07n0220_569:0939b02": "終不息，外道亦爾，不知斷生終不離死。菩薩",
    "T07n0220_569:0939b03": "如是行深般若波羅蜜多，善知因緣諸法生",
    "T07n0220_569:0939b04": "滅。「天王當知！諸菩薩摩訶薩行深般若波羅",
    "T07n0220_569:0939b05": "蜜多，知緣生法空無所有，不起我慢；生富貴",
    "T07n0220_569:0939b06": "家，不起豪富、尊貴二慢；生貧賤家，自知宿業",
    "T07n0220_569:0939b07": "不甚清淨得果下劣，心起厭離便求出家，作",
    "T07n0220_569:0939b08": "如是念：『如我此身雜業所得，更修淨業令自",
    "T07n0220_569:0939b09": "清淨，使他亦爾；自既求度亦復度他，自求出",
    "T07n0220_569:0939b10": "離亦解他縛。』以是因緣，便起精進遠離懈怠，",
    "T07n0220_569:0939b11": "障道惡法皆應斷除，助道善法皆應增長，勤",
    "T07n0220_569:0939b12": "修精進作是思惟：『我負重擔，應當自滅一切煩",
    "T07n0220_569:0939b13": "惱，度脫有情不應懈怠。』「是諸菩薩親近師長，",
    "T07n0220_569:0939b14": "多聞、少聞、有智、無智、持戒、破戒俱生佛想恭敬",
    "T07n0220_569:0939b15": "同學，思惟：『我今依師學習，修善未滿應令滿",
    "T07n0220_569:0939b16": "足，煩惱未盡應斷令盡，守護善法捨離不善，",
    "T07n0220_569:0939b17": "具一切智憐愍世間，大悲福田煩惱寂靜。天",
    "T07n0220_569:0939b18": "人師者是我大師，善得勝利，一切天、人皆事",
    "T07n0220_569:0939b19": "法主以為大師。』是諸菩薩作是思惟：『佛說淨",
    "T07n0220_569:0939b20": "戒，設為身命亦不毀犯。如世尊說：隨順佛教，",
    "T07n0220_569:0939b21": "即供養佛、婆羅門等。種種飲食、信心施與，如",
    "T07n0220_569:0939b22": "法受用，不令彼人空無果報，食者、施者俱得",
    "T07n0220_569:0939b23": "利益。婆羅門等以沙門名，而於菩薩作福田",
    "T07n0220_569:0939b24": "想。』菩薩應當如理如量修行正法，即令顯現",
    "T07n0220_569:0939b25": "沙門功德、福田功德。菩薩如是自行化他未",
    "T07n0220_569:0939b26": "甞休廢。「是諸菩薩行深般若波羅蜜多，如是",
    "T07n0220_569:0939b27": "修行則能隨順一切世間，見瞋忿者生下劣",
    "T07n0220_569:0939b28": "心，見憍慢者起無我想，見邪曲者起正直想，",
    "T07n0220_569:0939b29": "見誑語者起如實言，於惡言者常說愛語，見",
    "T07n0220_569:0939c01": "剛強者示現柔和，見磣毒者則生慈忍，見邪",
    "T07n0220_569:0939c02": "法者則生大慈，見苦惱者則生大悲，見慳嫉",
    "T07n0220_569:0939c03": "者則行布施。此諸菩薩行深般若波羅蜜多，",
    "T07n0220_569:0939c04": "如是隨順世間智故生淨佛土。何以故？持戒",
    "T07n0220_569:0939c05": "無缺，離諸雜穢，修平等心，於有情所具大善",
    "T07n0220_569:0939c06": "根，不著名利，有清淨信無所希望，勤行精進",
    "T07n0220_569:0939c07": "不生懈怠，修諸靜慮離散亂法，以微妙慧而",
    "T07n0220_569:0939c08": "習多聞，諸根無缺具足利智，常修大慈遠離",
    "T07n0220_569:0939c09": "瞋惱，以是因緣生淨佛土。」爾時，最勝便白佛",
    "T07n0220_569:0939c10": "言：「如佛所說修戒等法生淨佛土，為要備修，",
    "T07n0220_569:0939c11": "為隨修一生淨佛土？」佛告最勝：「天王當知！若有",
    "T07n0220_569:0939c12": "菩薩於前所說種種法中，淨修一行即備眾法，",
    "T07n0220_569:0939c13": "如是一行亦生淨土。何以故？一一行中具眾行",
    "T07n0220_569:0939c14": "故。「是諸菩薩生淨佛土不為胎污。何以故？是",
    "T07n0220_569:0939c15": "諸菩薩造作佛像修營僧園，佛制多前香泥",
    "T07n0220_569:0939c16": "塗地燒香供養，或布妙華，或以香湯灌洗佛",
    "T07n0220_569:0939c17": "像，於僧園內掃灑泥塗，父母師僧慈心供侍，",
    "T07n0220_569:0939c18": "同學善友及諸沙門以平等心恭敬供養，持",
    "T07n0220_569:0939c19": "此善根與有情共迴向無上正等菩提，令諸",
    "T07n0220_569:0939c20": "有情皆得清淨，菩薩如是即得離欲。何以故？",
    "T07n0220_569:0939c21": "心無取著不染朋黨，背諸境界遠離愛緣，於",
    "T07n0220_569:0939c22": "妙欲境心不愛染，佛所說戒如實修行，於四",
    "T07n0220_569:0939c23": "供養少欲喜足，趣得支身心常怖畏，恒樂寂",
    "T07n0220_569:0939c24": "靜遠離之法。「如是菩薩不著俗事，即得淨命，",
    "T07n0220_569:0939c25": "無偽威儀欺詐語意，謂施主前終不偽現，安",
    "T07n0220_569:0939c26": "庠徐步視前六肘，不顧左右邪命威儀，無施",
    "T07n0220_569:0939c27": "主時即便縱誕；又對施主不為利養，出順彼",
    "T07n0220_569:0939c28": "意細語美言，無施主時語便麁鄙；見他行施心",
    "T07n0220_569:0939c29": "實起貪，而言不須，不得便惱；語現少欲，心多",
    "T07n0220_569:0940a01": "貪利。「是諸菩薩無如是等求利之相，若見施",
    "T07n0220_569:0940a02": "主終不發言：『三衣弊壞，什物闕少，或須醫藥。』",
    "T07n0220_569:0940a03": "又對施主終不發言：『某甲施主施我此物，彼",
    "T07n0220_569:0940a04": "人謂我持戒、多聞、大悲心淨，雖爾讚歎我無",
    "T07n0220_569:0940a05": "此德，唯勤修善報施主恩。』「是諸菩薩不對白",
    "T07n0220_569:0940a06": "衣自讚毀他而求名利，見施餘人不生瞋惱，",
    "T07n0220_569:0940a07": "終不諂曲而以取財，不詐親善害他取物，不",
    "T07n0220_569:0940a08": "希他辱戲弄取財。施主擬施若所讚人、或",
    "T07n0220_569:0940a09": "說法者、或復大眾，或未別擬，或施未決，菩薩",
    "T07n0220_569:0940a10": "終不入中取分。若受施財終不執著：『此是我",
    "T07n0220_569:0940a11": "物，此是我有。』尋當迴施諸餘沙門或婆羅門、",
    "T07n0220_569:0940a12": "師僧、父母及餘貧乏平等受用。若財物盡不",
    "T07n0220_569:0940a13": "以為憂，少日不得心無苦惱。「是諸菩薩若受",
    "T07n0220_569:0940a14": "他施、若迴施他二俱清淨，行清淨故心不疲",
    "T07n0220_569:0940a15": "勞。何以故？是諸菩薩為利有情久處生死而",
    "T07n0220_569:0940a16": "不厭患，若有魔事眾苦逼切，心無退轉；若人",
    "T07n0220_569:0940a17": "欲行二乘之道，即為說法不憚劬勞，菩薩自",
    "T07n0220_569:0940a18": "修菩提分法終無厭倦。「此諸菩薩如是精進，",
    "T07n0220_569:0940a19": "則能隨順佛正教行。何以故？此諸菩薩遠離",
    "T07n0220_569:0940a20": "放逸，心常謹慎，善自攝身不造諸惡，語、意亦",
    "T07n0220_569:0940a21": "爾。雖處現在恒懼未來，斷諸惡法令永不起，",
    "T07n0220_569:0940a22": "言必附理，常說法教非法不言，棄雜穢業修",
    "T07n0220_569:0940a23": "純淨行，不毀佛教，遠離煩惱不淨之法，是則",
    "T07n0220_569:0940a24": "護持如來正教，諸惡不善皆斷離之。「此諸菩",
    "T07n0220_569:0940a25": "薩如是隨順清淨佛教，若見有情舒顏含笑遠",
    "T07n0220_569:0940a26": "離嚬蹙。所以者何？心離穢濁諸根清淨，離",
    "T07n0220_569:0940a27": "瞋恚垢內無恨結。菩薩如是，即得多聞觀察",
    "T07n0220_569:0940a28": "生死，能如實知貪、瞋、癡火燒然迷亂，亦如實",
    "T07n0220_569:0940a29": "覺有為無常，一切行苦，諸法無我，世間有情",
    "T07n0220_569:0940b01": "耽著戲論，又如實覺一切法中唯有涅槃最",
    "T07n0220_569:0940b02": "為寂靜，聞他說法，即能思義傳以授人，發大",
    "T07n0220_569:0940b03": "慈悲起堅固念，若不聞法即無思修。是故聞",
    "T07n0220_569:0940b04": "慧如眾字本，一切智慧因之而生。「既得多聞",
    "T07n0220_569:0940b05": "則護正法。若未來世正法滅時，有諸有情樂",
    "T07n0220_569:0940b06": "勤修行，不值法炬，無人為說甚深法要；菩薩",
    "T07n0220_569:0940b07": "爾時即為宣暢甚深般若波羅蜜多，令諸有",
    "T07n0220_569:0940b08": "情修戒、定、慧，因而讚曰：『汝善男子！能於如是",
    "T07n0220_569:0940b09": "正法滅時，發菩提心求無上覺，為欲利樂一",
    "T07n0220_569:0940b10": "切有情，如是般若波羅蜜多甚深經典，三世",
    "T07n0220_569:0940b11": "諸佛之所行處，汝若勤修大覺非遠。何以故？",
    "T07n0220_569:0940b12": "甚深般若波羅蜜多與大菩提不相離故。如",
    "T07n0220_569:0940b13": "人種穀其苗已秀，當知是人獲果不久，菩薩",
    "T07n0220_569:0940b14": "亦爾，求大菩提得聞般若波羅蜜多，當知去",
    "T07n0220_569:0940b15": "佛決定非遠。善男子等！若有捨離甚深般若",
    "T07n0220_569:0940b16": "波羅蜜多，更依餘經求無上覺，若能證得，必",
    "T07n0220_569:0940b17": "無是處。譬如王子捨其父王，更就餘人求為",
    "T07n0220_569:0940b18": "太子，決不可得；菩薩亦爾，求一切智必因般",
    "T07n0220_569:0940b19": "若波羅蜜多，若依餘經定不能得。譬如犢子",
    "T07n0220_569:0940b20": "若欲須乳必依其母，若就餘牛則不可得；菩",
    "T07n0220_569:0940b21": "薩亦爾，求大菩提要依般若波羅蜜多，若依",
    "T07n0220_569:0940b22": "餘法必不能證。』「天王當知！諸菩薩摩訶薩親",
    "T07n0220_569:0940b23": "近般若波羅蜜多為法王子，相好嚴身諸根",
    "T07n0220_569:0940b24": "無缺，行佛行處，覺佛所覺，救護一切苦惱有",
    "T07n0220_569:0940b25": "情，善能通達佛所說教，常修梵行遠離染濁，",
    "T07n0220_569:0940b26": "守護諸佛一切智城，是諸菩薩為法王子，釋、",
    "T07n0220_569:0940b27": "梵、護世皆共尊重。何以故？行菩薩道已得不",
    "T07n0220_569:0940b28": "退，一切惡魔不能傾動，安住佛法，通達一切",
    "T07n0220_569:0940b29": "空平等理，不信外緣。如是安住佛法智慧，不",
    "T07n0220_569:0940c01": "與聲聞、獨覺等共，超過世間住無生忍。「是諸",
    "T07n0220_569:0940c02": "菩薩能如實知一切有情貪、瞋、癡品上、中、下",
    "T07n0220_569:0940c03": "異，亦如實知善及堅固心品差別。如實知已，",
    "T07n0220_569:0940c04": "各各為說諸對治門，如是善能化有情類。是",
    "T07n0220_569:0940c05": "諸菩薩，若有有情應見佛身而得度者，即現",
    "T07n0220_569:0940c06": "佛身而為說法；見菩薩身而得度者，現菩薩",
    "T07n0220_569:0940c07": "身而為說法；見獨覺身而得度者，現獨覺身",
    "T07n0220_569:0940c08": "而為說法；見聲聞身而得度者，現聲聞身而",
    "T07n0220_569:0940c09": "為說法；若見釋、梵、婆羅門、剎帝利、長者、居士",
    "T07n0220_569:0940c10": "等身而得度者，即皆現之而為說法。菩薩如",
    "T07n0220_569:0940c11": "是行深般若波羅蜜多方便善巧，化諸有情",
    "T07n0220_569:0940c12": "令得度脫。「是諸菩薩心性慈和正直軟善，無",
    "T07n0220_569:0940c13": "諸諂曲嫉妬垢穢，心常清淨離麁惡語，多行",
    "T07n0220_569:0940c14": "忍辱親狎有情。菩薩如是行深般若波羅蜜",
    "T07n0220_569:0940c15": "多，在處安樂。所以者何？具足正見及清淨見、",
    "T07n0220_569:0940c16": "清淨之行，所行境界與心相應，若心相違惡",
    "T07n0220_569:0940c17": "不善法境界，穢處斯則不行。「是諸菩薩見同",
    "T07n0220_569:0940c18": "學人深心歡喜，若財若法皆共受用，唯行佛",
    "T07n0220_569:0940c19": "道，唯佛為師。菩薩如是在處安樂，具諸攝法",
    "T07n0220_569:0940c20": "而攝有情，以利益施，若安樂施、若無盡施攝",
    "T07n0220_569:0940c21": "諸有情，以利益語，若有義語、若如法語、若不",
    "T07n0220_569:0940c22": "異語攝諸有情，以財利益平等，若身利益平",
    "T07n0220_569:0940c23": "等、若命利益平等、若資具利益平等攝諸有",
    "T07n0220_569:0940c24": "情。「天王當知！利益施者即是法施，安樂施者",
    "T07n0220_569:0940c25": "即是財施，無盡施者即示正道；利益語者令",
    "T07n0220_569:0940c26": "生善法，有義語者令見正理，如法語者隨順",
    "T07n0220_569:0940c27": "佛教，不異語者說如實法；財利益平等者謂",
    "T07n0220_569:0940c28": "可飲食及衣服等，身利益平等者如以攝衛",
    "T07n0220_569:0940c29": "利益己身令他亦爾，命利益平等者謂諸珍",
    "T07n0220_569:0941a01": "寶名為外命，資具利益平等者謂象馬等一",
    "T07n0220_569:0941a02": "切淨財。是諸菩薩行深般若波羅蜜多，自行",
    "T07n0220_569:0941a03": "與他皆悉同等。「是諸菩薩受生端正，常能修",
    "T07n0220_569:0941a04": "習寂靜威儀、不偽威儀、清淨威儀，眾所樂見內",
    "T07n0220_569:0941a05": "外溫善，觀者無厭能悅人意，一切有情咸所",
    "T07n0220_569:0941a06": "愛重，其有見者皆發善心，瞋忿者見心則和",
    "T07n0220_569:0941a07": "解。此諸菩薩如是端正堪為依止，等護有情",
    "T07n0220_569:0941a08": "令煩惱滅，能引有情出離生死，無邊曠野能",
    "T07n0220_569:0941a09": "度有情，世間險難無眷屬者為作親友，煩惱",
    "T07n0220_569:0941a10": "病者為作良醫，無救護者為作救護，無歸依",
    "T07n0220_569:0941a11": "者為作歸依，無明有情為作法炬。「如是菩薩",
    "T07n0220_569:0941a12": "為諸有情作所依止，善療眾病如藥樹王。如",
    "T07n0220_569:0941a13": "有樹王名為善見，根莖枝葉及諸花果色、香、",
    "T07n0220_569:0941a14": "味、觸皆能療病；此諸菩薩亦復如是，從初發",
    "T07n0220_569:0941a15": "心乃至究竟，常為有情療煩惱疾。菩薩多有",
    "T07n0220_569:0941a16": "福德智慧，諸有見聞眾病皆愈。「是諸菩薩功",
    "T07n0220_569:0941a17": "德相應，隨力所堪供養三寶，有疾病者皆施",
    "T07n0220_569:0941a18": "醫藥，若見飢渴即施飲食，若寒凍者即施衣",
    "T07n0220_569:0941a19": "服，親教軌範盡心承事，同學法人合掌恭敬，",
    "T07n0220_569:0941a20": "造僧住處給施園田，隨有資財時時施與，所",
    "T07n0220_569:0941a21": "有僕隷如法料理，聞有名德、梵志、沙門、修",
    "T07n0220_569:0941a22": "正行者時時諮覲。「此諸菩薩能生眾善，有巧",
    "T07n0220_569:0941a23": "方便化度有情，住此佛土身不動搖，而遊無",
    "T07n0220_569:0941a24": "邊諸佛世界佛、菩薩所諮受正法，或現供養",
    "T07n0220_569:0941a25": "無量如來，或現修習助菩提分，或現供養初",
    "T07n0220_569:0941a26": "成佛者，或現自身成等正覺，或現為眾轉妙",
    "T07n0220_569:0941a27": "法輪，或現涅槃作大饒益，或應度者為現化",
    "T07n0220_569:0941a28": "身，皆令得見獲得利樂；雖作如是種種佛事，",
    "T07n0220_569:0941a29": "而不作意亦無分別。」爾時，最勝便白佛言：「世",
    "T07n0220_569:0941b01": "尊！云何此諸菩薩作種種化無分別心？」佛言：",
    "T07n0220_569:0941b02": "「天王！譬如日月雖照一切而不分別：『我發光",
    "T07n0220_569:0941b03": "明能有所照。』然有情類自業勢力，感得日月",
    "T07n0220_569:0941b04": "晝夜巡照；此諸菩薩亦復如是，雖現化身而",
    "T07n0220_569:0941b05": "無分別。何以故？有情各有宿世善業，菩薩昔",
    "T07n0220_569:0941b06": "發度有情願，由此願力，隨彼所念即現化身，",
    "T07n0220_569:0941b07": "故無分別。此諸菩薩方便善巧，能作如是化",
    "T07n0220_569:0941b08": "有情事，速趣無上正等菩提。何以故？此諸菩",
    "T07n0220_569:0941b09": "薩布施圓滿，持戒清淨無穿缺雜，戒品清淨",
    "T07n0220_569:0941b10": "過諸聲聞及獨覺等，具足安忍、精進、靜慮、般",
    "T07n0220_569:0941b11": "若、巧便、妙願、力、智及諸如來不共功德，超諸",
    "T07n0220_569:0941b12": "聲聞、獨覺地故。「天王當知！菩薩初地乃至十",
    "T07n0220_569:0941b13": "地行深般若波羅蜜多，修如是行能證無上",
    "T07n0220_569:0941b14": "正等菩提。」說是法時，二萬天子遠塵離垢生",
    "T07n0220_569:0941b15": "淨法眼，三萬菩薩得無生忍，八萬四千諸天",
    "T07n0220_569:0941b16": "及人俱發無上正等覺心，無量百千諸健達",
    "T07n0220_569:0941b17": "縛及緊捺洛遶鷲峯山歡喜合掌讚歎如來，",
    "T07n0220_569:0941b18": "無量百千諸藥叉眾遶鷲峯山歡喜合掌雨",
    "T07n0220_569:0941b19": "眾妙華而供養佛。十方無量殑伽沙等諸佛世",
    "T07n0220_569:0941b20": "界，各有無量菩薩來集讚歎：「如來世尊善為",
    "T07n0220_569:0941b21": "諸菩薩說甚深般若波羅蜜多。因是般若波",
    "T07n0220_569:0941b22": "羅蜜多，得有人天四向、四果，及有獨覺道與",
    "T07n0220_569:0941b23": "菩提，亦有菩薩十地、十度，如來十力、四無所",
    "T07n0220_569:0941b24": "畏、四無礙解、大慈、大悲、大喜、大捨、十八佛不共",
    "T07n0220_569:0941b25": "法、一切相智、一切智等無邊佛法皆由般若",
    "T07n0220_569:0941b26": "波羅蜜多而得成辦。如世間事皆依虛空，虛",
    "T07n0220_569:0941b27": "空無依；甚深般若波羅蜜多亦復如是，為眾",
    "T07n0220_569:0941b28": "法本，而自無依。願令我等於當來世，為諸菩",
    "T07n0220_569:0941b29": "薩摩訶薩等宣說般若波羅蜜多，如今世尊",
    "T07n0220_569:0941c01": "所說無異。」作是語已，持諸香花奉散如來及",
    "T07n0220_569:0941c02": "諸眾會。時，有無量鷲峯山中舊住天神及餘",
    "T07n0220_569:0941c03": "集者，空中讚曰：「希有！世尊！我等憶念無量諸",
    "T07n0220_569:0941c04": "佛已曾於此鷲峯山中，為諸大眾宣說般若",
    "T07n0220_569:0941c05": "波羅蜜多，如今無異。」爾時，最勝便白佛言：「空",
    "T07n0220_569:0941c06": "中天神寧有智慧知佛境界久近差別，言無",
    "T07n0220_569:0941c07": "量佛已曾於此宣說般若波羅蜜多？」佛言：「天",
    "T07n0220_569:0941c08": "王！此天神眾皆是安住不可思議解脫菩薩，",
    "T07n0220_569:0941c09": "是故能知過去佛境久近差別。天王！我昔為",
    "T07n0220_569:0941c10": "菩薩時，亦曾生彼天神趣中，見無量佛證得",
    "T07n0220_569:0941c11": "無上正等菩提，為諸眾會宣說妙法乃至涅",
    "T07n0220_569:0941c12": "槃，我常敬禮合掌讚歎。何以故？彼天神趣壽",
    "T07n0220_569:0941c13": "量長遠，見聞往昔無邊事故。」",
    "T07n0220_569:0941c14": "爾時，眾中有一天子名曰光德，即從座起，偏",
    "T07n0220_569:0941c15": "覆左肩，右膝著地，合掌向佛白言：「世尊！諸佛",
    "T07n0220_569:0941c16": "菩薩應居淨土，云何世尊出現於此穢惡充",
    "T07n0220_569:0941c17": "滿堪忍世界？」佛告光德：「天子當知！諸佛如",
    "T07n0220_569:0941c18": "來所居之處，皆無雜穢即是淨土。」於是如來",
    "T07n0220_569:0941c19": "以神通力，令此三千大千世界，地平如掌琉",
    "T07n0220_569:0941c20": "璃所成，無諸山陵、堆阜、荊棘，處處皆有寶聚、",
    "T07n0220_569:0941c21": "香花、軟草、泉池、八功德水、七寶階陛、花果草",
    "T07n0220_569:0941c22": "木，咸說：「菩薩不退法輪無諸異生、聲聞、獨覺。",
    "T07n0220_569:0941c23": "雖有菩薩從十方來，不聞餘聲，唯常聞說甚",
    "T07n0220_569:0941c24": "深般若波羅蜜多。」處處蓮華如車輪量，青紅",
    "T07n0220_569:0941c25": "赤白眾寶莊嚴；諸花臺中皆有菩薩結跏趺",
    "T07n0220_569:0941c26": "坐思惟大乘，見此如來處大集會為菩薩眾",
    "T07n0220_569:0941c27": "說甚深法，無量百千釋、梵、護世供養、讚歎、恭",
    "T07n0220_569:0941c28": "敬圍遶。爾時，光德見斯事已踊躍歡喜，讚歎",
    "T07n0220_569:0941c29": "佛言：「甚奇！世尊！希有！善逝！如來所說真實不",
    "T07n0220_569:0942a01": "虛，諸佛如來所居之處，皆無雜穢即是淨土。",
    "T07n0220_569:0942a02": "如佛所說其義無二，有情薄福見淨為穢。世",
    "T07n0220_569:0942a03": "尊！若善男子、善女人等，得聞般若波羅蜜多",
    "T07n0220_569:0942a04": "功德名字，甚為希有！況能書寫、受持、讀誦、為",
    "T07n0220_569:0942a05": "他演說！」佛告光德：「天子當知！若善男子、善女",
    "T07n0220_569:0942a06": "人等無量大劫以無礙心，施諸有情種種財",
    "T07n0220_569:0942a07": "物。有善男子、善女人等以清淨信書寫此經，",
    "T07n0220_569:0942a08": "轉施他人受持、讀誦，所獲功德甚多於前。何",
    "T07n0220_569:0942a09": "以故？財施有竭，法施無窮。何以故？財施但能",
    "T07n0220_569:0942a10": "得世間果，人、天樂果曾得還失，今雖暫得而",
    "T07n0220_569:0942a11": "後必退；若以法施得未曾得，所謂涅槃，定無",
    "T07n0220_569:0942a12": "退義。「設有教化三千大千世界有情，皆令安",
    "T07n0220_569:0942a13": "住十善業道。若善男子、善女人等，以淨信心",
    "T07n0220_569:0942a14": "受持、讀誦甚深般若波羅蜜多，為他演說，功",
    "T07n0220_569:0942a15": "德勝彼無量無邊。何以故？一切善法皆由般",
    "T07n0220_569:0942a16": "若波羅蜜多而得生故。設有教化三千大千",
    "T07n0220_569:0942a17": "世界有情，皆令證得四向、四果、獨覺菩提。若",
    "T07n0220_569:0942a18": "善男子、善女人等，以淨信心受持、讀誦、書寫",
    "T07n0220_569:0942a19": "般若波羅蜜多，功德勝前無量無數。何以故？",
    "T07n0220_569:0942a20": "聲聞、獨覺皆由般若波羅蜜多而得生故。諸",
    "T07n0220_569:0942a21": "菩薩法皆從般若波羅蜜多而得出現，因此",
    "T07n0220_569:0942a22": "般若波羅蜜多有佛出世；是故般若波羅蜜",
    "T07n0220_569:0942a23": "多隨所在處，當知即是妙菩提座，亦是如來",
    "T07n0220_569:0942a24": "轉法輪處。善男子等！應念此處常有如來、應、",
    "T07n0220_569:0942a25": "正等覺。何以故？一切諸佛皆由般若波羅蜜",
    "T07n0220_569:0942a26": "多而得生故。若人供養如來形像所獲功德，",
    "T07n0220_569:0942a27": "不如供養甚深般若波羅蜜多。何以故？三世",
    "T07n0220_569:0942a28": "諸佛皆因般若波羅蜜多而得有故。」",
    "T07n0220_569:0942a29": "大般若波羅蜜多經卷第五百六十九"
}