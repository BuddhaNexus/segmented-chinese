{
    "T17n0752_001:0574b18": "佛說五無返復經",
    "T17n0752_001:0574b20": "宋居士沮渠京聲譯",
    "T17n0752_001:0574b21": "爾時佛在祇樹精舍，與千二百五十比丘俱。",
    "T17n0752_001:0574b22": "時有梵志，在羅閱祇國，聞舍衛人多慈孝順、",
    "T17n0752_001:0574b23": "奉經修道、供事三尊，便到舍衛國。見父子二",
    "T17n0752_001:0574b24": "人耕地，毒蛇齧殺其子，父故耕不視其子，亦",
    "T17n0752_001:0574b25": "不啼哭。梵志問曰：「此兒誰子？」答言：「是我之",
    "T17n0752_001:0574b26": "子。」梵志曰：「是卿子者，何不啼哭，而耕如故？」",
    "T17n0752_001:0574b27": "其人答曰：「人生有死，物成有敗，善者有報，惡",
    "T17n0752_001:0574b28": "者有對，愁憂啼哭，何所追逮？設不飲食，何益",
    "T17n0752_001:0574b29": "死者。卿今入城，我家在某處，願過語之：『吾子",
    "T17n0752_001:0574c01": "已死，不須持二人食來。』」梵志自念：「此人無返",
    "T17n0752_001:0574c02": "復，兒死在地，情不愁憂，而返索食。此人不",
    "T17n0752_001:0574c03": "慈，無有比類。」梵志便行入城，詣耕者家，見死",
    "T17n0752_001:0574c04": "兒母，即便語之：「卿兒已死，父言：『但持一人食",
    "T17n0752_001:0574c05": "來。』何以不念子耶？」兒母逆為梵志說譬喻言：",
    "T17n0752_001:0574c06": "「子者如客，來依人止，來亦不却，去亦不留。此",
    "T17n0752_001:0574c07": "兒本我亦不喚來，自來過我生，死亦自去，非",
    "T17n0752_001:0574c08": "我力乃便進退，隨其本行，追命所生。」又語",
    "T17n0752_001:0574c09": "其姊：「卿弟已死，何不啼哭？」姊即向梵志說喻",
    "T17n0752_001:0574c10": "言：「我等兄弟，譬如工師入山斫材縛筏水",
    "T17n0752_001:0574c11": "中，卒逢大風，吹破筏散隨水流去，前後分",
    "T17n0752_001:0574c12": "張，不相顧望。我弟亦爾，如是宿命因緣，一時",
    "T17n0752_001:0574c13": "共合會，在一家生。隨命長短，死亡無常，合會",
    "T17n0752_001:0574c14": "有離。我弟命盡，各自隨行，無常對至，隨其",
    "T17n0752_001:0574c15": "本行，不能相救。」又語死者婦：「卿夫已死，何不",
    "T17n0752_001:0574c16": "啼哭？」婦復為梵志說喻言：「我等夫婦，因緣共",
    "T17n0752_001:0574c17": "會，須臾間已。譬如飛鳥暮栖高樹，擾擾作聲，",
    "T17n0752_001:0574c18": "向明各自飛去，行求飲食。有緣則合，無緣則",
    "T17n0752_001:0574c19": "離，夫婦如是，無常對至，隨其本命，不能相救。」",
    "T17n0752_001:0574c20": "又語其奴：「汝大家兒死，何不啼哭？」奴復說喻：",
    "T17n0752_001:0574c21": "「我之大家，因緣合會，我如犢子隨逐大牛，人",
    "T17n0752_001:0574c22": "殺大牛，犢子在邊，不能救大牛。無常之命，不",
    "T17n0752_001:0574c23": "可得救，奈何愁憂啼哭，亦無所益。」梵志聞之，",
    "T17n0752_001:0574c24": "心惑目瞑，不識東西：「聞此國人，孝順奉道、供",
    "T17n0752_001:0574c25": "事三尊，故從遠來，欲得學問；未有善應，而見",
    "T17n0752_001:0574c26": "五無返復人。勞身苦心，遠來至此，了無所益。」",
    "T17n0752_001:0574c27": "又問行人：「佛在何許？欲往問之。」行人答曰：",
    "T17n0752_001:0574c28": "「近在祇洹精舍。」梵志即往到佛所，稽首佛足",
    "T17n0752_001:0574c29": "作禮，却坐一面。愁憂低頭，默無所說。佛知其",
    "T17n0752_001:0575a01": "意，謂梵志曰：「何為低頭，愁憂不樂？」梵志白佛",
    "T17n0752_001:0575a02": "言：「所願不果，違我本心，是故愁憂也。」佛問",
    "T17n0752_001:0575a03": "曰：「有何所失？」白佛言：「我從羅閱祇國來，聞此",
    "T17n0752_001:0575a04": "國人孝順、奉敬三尊，故從遠來欲得學問。既",
    "T17n0752_001:0575a05": "來到此，見五無返復人，是故愁憂不樂。」佛言：",
    "T17n0752_001:0575a06": "「何謂無返復者？」梵志白佛言：「見父子二人耕",
    "T17n0752_001:0575a07": "地下種，子死在地，父亦不愁，反更索食，而反",
    "T17n0752_001:0575a08": "向我說無常事；母、婦及姊與奴，都無愁憂。是",
    "T17n0752_001:0575a09": "為大逆，無返復也。」佛言：「不然，不如卿語。此之",
    "T17n0752_001:0575a10": "五人，最有返復，知命無常，非愁憂所逮，是故",
    "T17n0752_001:0575a11": "自定，無有愁慼；世間俗人，不識無常，懊惱啼",
    "T17n0752_001:0575a12": "哭，不能自勝。譬如人得熱病，不自覺知，恍",
    "T17n0752_001:0575a13": "惚妄語。良師與藥，熱即除愈，不復妄語。俗人",
    "T17n0752_001:0575a14": "愚癡，愁憂啼哭，不能自解；能知無常，不復",
    "T17n0752_001:0575a15": "愁憂，如熱病愈，此之五人，皆得道證。」梵志聞",
    "T17n0752_001:0575a16": "之佛語，即自尅責：「我為愚惑，不識道義。今聞",
    "T17n0752_001:0575a17": "佛語，如盲得目，冥中見明。」",
    "T17n0752_001:0575a18": "佛說五無返復經"
}