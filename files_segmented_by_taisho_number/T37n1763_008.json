{
    "T37n1763_008:0410a15": "大般涅槃經集解卷第八(長壽品第四卷上)",
    "T37n1763_008:0410a17": "　合老少二人譬　多羅聚落迦葉問",
    "T37n1763_008:0410a18": "長壽品第四",
    "T37n1763_008:0410a19": "佛復告諸比丘汝於戒律(至)我當解說令汝心",
    "T37n1763_008:0410a20": "喜。案。道生曰。欲令問長壽因也。長壽本是",
    "T37n1763_008:0410a21": "入生死。濟物之良津。以慈心為本矣。慈之為",
    "T37n1763_008:0410a22": "濟。無制戒律。令不作諸惡。然使行善。以之極",
    "T37n1763_008:0410a23": "也。既制戒律。有罪必治。即事如似無慈。謂無",
    "T37n1763_008:0410a24": "慈者。非從疑於戒律。乃是厚詮壽本。不可不",
    "T37n1763_008:0410a25": "問也。問於壽本。是菩薩事理。非聲聞所應妄",
    "T37n1763_008:0410a26": "豫。故推之焉。僧亮曰。此中所說。或是比丘所",
    "T37n1763_008:0410a27": "行。故偏勸云。汝於戒律。若有所疑。乃至莫",
    "T37n1763_008:0410a28": "謂如來唯修諸法本性空寂者也。佛初開宗。",
    "T37n1763_008:0410a29": "明施是壽因。純陀以護法為因。廣宗中。以三",
    "T37n1763_008:0410b01": "修為因。雖說三因。未盡壽本。今先舉戒後舉",
    "T37n1763_008:0410b02": "智。略舉始終。明一切萬行。皆是壽因。開其問",
    "T37n1763_008:0410b03": "宗。故此先舉戒律也。敬遺記僧宗曰。前奪因",
    "T37n1763_008:0410b04": "奪果。釋會二教宗致。略舉前來。舉境勸問。但",
    "T37n1763_008:0410b05": "所舉之理。既為深玄。二乘雖疑。思所不及。未",
    "T37n1763_008:0410b06": "能發問。佛知其不能。所以重勸問者。令其高",
    "T37n1763_008:0410b07": "推有在也。所以舉戒律令問者。戒是聲聞要",
    "T37n1763_008:0410b08": "行。入道之初基也。又一義。聲聞不疑戒不趣",
    "T37n1763_008:0410b09": "佛。但疑戒未必致常也。又一義。假使能致常",
    "T37n1763_008:0410b10": "果。未知此戒與昔之戒。云何為別。既懷此疑。",
    "T37n1763_008:0410b11": "疑則應問也。法蓮記僧宗曰。前品舉空不空",
    "T37n1763_008:0410b12": "等慧境。以勸問。今舉戒律萬行之因。以勸問",
    "T37n1763_008:0410b13": "也。若因不了者。果亦不究竟。而因有戒定慧",
    "T37n1763_008:0410b14": "也。所以偏問戒律者。戒是聲聞所行。由律儀",
    "T37n1763_008:0410b15": "戒資。以得定戒得道共戒也。慧朗述僧宗曰。",
    "T37n1763_008:0410b16": "勸比丘問。凡三重也。前品止其哀歎。便勸",
    "T37n1763_008:0410b17": "令問。因修至此。今此第二又勸也。將欲廣開",
    "T37n1763_008:0410b18": "常旨。而戒是萬善之本。故舉戒以勸問也。寶",
    "T37n1763_008:0410b19": "亮曰。此下第四段。催眾令問也。戒是聲聞之",
    "T37n1763_008:0410b20": "本。所以舉戒而勸問也。智秀曰。上舉諸法以",
    "T37n1763_008:0410b21": "為勸。恐諸比丘。憚常理之深。不敢致問。今指",
    "T37n1763_008:0410b22": "復舉戒。是常所行事。約就近情。以為勸也。明",
    "T37n1763_008:0410b23": "駿案。前因受供以開常宗。唯有純陀。利根一",
    "T37n1763_008:0410b24": "聞即悟。設五翻諮難。以辨法身般若解脫。即",
    "T37n1763_008:0410b25": "得重顯久是常田也。然而常旨幽微。應須廣",
    "T37n1763_008:0410b26": "辨。以大眾悲深。頓忘諮決。頻仍哀請。爰生傍",
    "T37n1763_008:0410b27": "論。是以放光催供。重顯義宗。復因純陀詳本",
    "T37n1763_008:0410b28": "迹二旨。明食非實受。滅豈真亡。而純陀去後。",
    "T37n1763_008:0410b29": "時眾默然。於是動地駭情。復與問首。而哀戀",
    "T37n1763_008:0410c01": "之至。了無諮啟。唯深陳哀苦。設譬仰譏。於是",
    "T37n1763_008:0410c02": "世尊。因以二偈。抑其悲情。略舉法門。勸其令",
    "T37n1763_008:0410c03": "問。所舉所勸。皆是果旨。觀彼眾心猶迷。憤發",
    "T37n1763_008:0410c04": "乃說三德涅槃。奪其所證。比丘遂乃更執昔",
    "T37n1763_008:0410c05": "教。還復苦請。佛以勝修遣執。以醫譬會教也。",
    "T37n1763_008:0410c06": "哀歎苦請。紛綸始息。是故略舉常住之因。戒",
    "T37n1763_008:0410c07": "定智慧。勸令諮問。此第二勸也。所以先舉戒",
    "T37n1763_008:0410c08": "者。夫十地以大悲為首。五戒以不殺為先。下",
    "T37n1763_008:0410c09": "答長壽因云。大慈大悲。授不殺戒。長壽之因。",
    "T37n1763_008:0410c10": "莫先於戒。是以先勸問也。",
    "T37n1763_008:0410c11": "我已修學一切諸法本性空寂明了通達。",
    "T37n1763_008:0410c12": "案。僧亮曰。說智因也。僧宗曰。言如來窮達性",
    "T37n1763_008:0410c13": "本。得本則握末。必有洗疑之德。故勸問也。寶",
    "T37n1763_008:0410c14": "亮曰。昔明持戒得果。但獲斷滅空無為耳。佛",
    "T37n1763_008:0410c15": "今意云。我昔所言。斷滅空無為者。乃是今日",
    "T37n1763_008:0410c16": "常住家因。汝於此義。應疑可及機而問也。智",
    "T37n1763_008:0410c17": "秀曰。舉佛德也。道慧記曰。謂佛先已修行。",
    "T37n1763_008:0410c18": "得至常處。汝今豈得不修戒等行耶。明駿。案。",
    "T37n1763_008:0410c19": "萬行終以戒定智慧為本。前句舉戒。此舉定",
    "T37n1763_008:0410c20": "慧。本性空者。慧之境也。寂者定也。下文比",
    "T37n1763_008:0410c21": "丘。即述此三旨。云不思議也。",
    "T37n1763_008:0410c22": "汝等比丘莫謂如來唯修諸法本性空寂。",
    "T37n1763_008:0410c23": "案。僧亮曰。明萬行皆是因也。僧宗曰。空不異",
    "T37n1763_008:0410c24": "昔。恐其疑止。乃更舉不空。發其問也。",
    "T37n1763_008:0410c25": "復告比丘若於戒律有所疑者今悉可問。",
    "T37n1763_008:0410c26": "案。慧朗述僧宗曰。第三勸問也。",
    "T37n1763_008:0410c27": "時諸比丘即白佛言(至)無有智慧能問如來。",
    "T37n1763_008:0410c28": "案。僧亮曰。佛果深妙。我智微淺。不能發問",
    "T37n1763_008:0410c29": "也。教誨者。即戒律也。明駿案。釋所以不堪問",
    "T37n1763_008:0411a01": "也。即領上三旨。皆不思議故也。境界者。即舉",
    "T37n1763_008:0411a02": "上性空也。諸定者。即舉上寂義也。教誨者。即",
    "T37n1763_008:0411a03": "舉上戒律也。",
    "T37n1763_008:0411a04": "世尊譬如老人年百二十(至)於諸戒律當何所",
    "T37n1763_008:0411a05": "問。案。僧亮曰。如來勅問。必欲流通。而諸聲",
    "T37n1763_008:0411a06": "聞。不住有三。一者以智淺。二以壽促。三無眷",
    "T37n1763_008:0411a07": "屬。所以不能任持法也。",
    "T37n1763_008:0411a08": "佛告諸比丘汝等今者(至)諸有疑網恣隨所問。",
    "T37n1763_008:0411a09": "案。僧亮曰。比丘致辭。未有所推。欲令推諸",
    "T37n1763_008:0411a10": "菩薩。故重勅也。",
    "T37n1763_008:0411a11": "爾時諸比丘白佛言世尊(至)時諸聲聞默然而",
    "T37n1763_008:0411a12": "住。案。寶亮曰。向自辭不堪。今舉所堪者也。",
    "T37n1763_008:0411a13": "慧誕曰。前勸問意。欲令以譬自陳。後勸問意。",
    "T37n1763_008:0411a14": "令推能菩薩。何以然。大士於此坐中。生下品",
    "T37n1763_008:0411a15": "解。後乃更生中上品解。所以推也。年二十五",
    "T37n1763_008:0411a16": "者。智力強利也。常解美滿。喻端政也。備修萬",
    "T37n1763_008:0411a17": "善。喻多財也。藉過去微品常解。以生現解。喻",
    "T37n1763_008:0411a18": "父母也。以現在中品解。能生未來上品解。喻",
    "T37n1763_008:0411a19": "妻子也。品品各有種類。喻眷屬宗親也。通為",
    "T37n1763_008:0411a20": "一解故。言悉皆存在也。以如來譬智人。以常",
    "T37n1763_008:0411a21": "理譬金寶。其下文曰。以念念滅故。譬病篤命",
    "T37n1763_008:0411a22": "終也。感後勝解。為命家屬也。以解存故理顯。",
    "T37n1763_008:0411a23": "義言還得也。",
    "T37n1763_008:0411a24": "爾時佛讚諸比丘言(至)令是妙法久住於世。",
    "T37n1763_008:0411a25": "案。僧亮曰。羅漢心者。少欲知足也。以此二緣",
    "T37n1763_008:0411a26": "者。聲聞不具上三事。菩薩具三事也。曇濟曰。",
    "T37n1763_008:0411a27": "以此二緣者。一以聲聞無眷屬。二以菩薩多",
    "T37n1763_008:0411a28": "眷屬也。僧宗曰。二因緣者。一謂善能問答。現",
    "T37n1763_008:0411a29": "在有益。二以令久住。未來有益也。慧誕曰。二",
    "T37n1763_008:0411b01": "緣者。一以能問。二以能說。明駿案。二緣者。",
    "T37n1763_008:0411b02": "一者能令法寶久住。二者利安眾生也。",
    "T37n1763_008:0411b03": "爾時佛告一切大眾(至)第二第三亦復如是。",
    "T37n1763_008:0411b04": "案。僧亮曰。壽命是果之極也。戒歸是因之始",
    "T37n1763_008:0411b05": "也。舉因果以勸也。明駿案。前品勸問。空不空",
    "T37n1763_008:0411b06": "等。偏舉果也。而此品初。又唱戒定智慧。偏舉",
    "T37n1763_008:0411b07": "因也。今舉若戒若歸。因果雙稱也。戒即萬行",
    "T37n1763_008:0411b08": "之本。歸即一體三寶也。此下入大眾問品。略",
    "T37n1763_008:0411b09": "說之中。第二段也。即以問答。為兩翻也。就問",
    "T37n1763_008:0411b10": "中有兩量。一為問之漸即長行也。二正問即",
    "T37n1763_008:0411b11": "偈也。長行中有四翻。第一佛普命。第二迦葉",
    "T37n1763_008:0411b12": "奉命。第三佛即許也。第四迦葉謙光也。此即",
    "T37n1763_008:0411b13": "第一命問也。",
    "T37n1763_008:0411b14": "爾時眾中有一童子菩薩(至)若佛聽者乃敢發",
    "T37n1763_008:0411b15": "言。案。僧亮曰。迦葉自疑。雖在大眾之例。懼",
    "T37n1763_008:0411b16": "非應命之人。故有諮也。",
    "T37n1763_008:0411b17": "佛告迦葉如來應供正遍知(至)斷汝所疑令",
    "T37n1763_008:0411b18": "汝歡喜。案。僧亮曰。舉佛三號。明無法不知。",
    "T37n1763_008:0411b19": "有問皆能答也。",
    "T37n1763_008:0411b20": "爾時迦葉菩薩(至)及因大眾善根威德少發問",
    "T37n1763_008:0411b21": "耳。明駿案。奉旨謙光之辭也。",
    "T37n1763_008:0411b22": "即於佛前說偈問曰。案。僧亮曰。此下第二",
    "T37n1763_008:0411b23": "是問分也。凡有三十四問。有四段。第一略。第",
    "T37n1763_008:0411b24": "二廣。第三勸信。第四問修行也。第一段中有",
    "T37n1763_008:0411b25": "四問。初兩問果。第三問因。第四問經名字。及",
    "T37n1763_008:0411b26": "流通經德。經體已周。名究竟彼岸也。第二段",
    "T37n1763_008:0411b27": "中。有十六問。從開微密。訖天意樹也。此中廣",
    "T37n1763_008:0411b28": "說有四重。初一問廣果。次從得廣大已下。訖",
    "T37n1763_008:0411b29": "四倒。有四問。廣流通及依人之義也。次有兩",
    "T37n1763_008:0411c01": "問。問作善業。及難見性。以廣因也。次有九",
    "T37n1763_008:0411c02": "問。從解滿字。訖天意樹。廣文字功德也。上來",
    "T37n1763_008:0411c03": "二十問。廣略再說竟也。第三段中。有十問勸",
    "T37n1763_008:0411c04": "信也。所以勸信者。佛由因得。復言涅槃。而說",
    "T37n1763_008:0411c05": "是常。若不更以事釋世所難信。故說十問。",
    "T37n1763_008:0411c06": "以釋之也。第一問意。佛若從緣無性。不應獨",
    "T37n1763_008:0411c07": "常。下答雖從緣得。然有惑則無常。無惑則常",
    "T37n1763_008:0411c08": "也。第二第三舉果勸信。初舉外後舉內也。第",
    "T37n1763_008:0411c09": "四第五說有大慈。如世父母。慈心所說。不欺",
    "T37n1763_008:0411c10": "眾生。第六說涅槃。示現不實也。佛常已下四",
    "T37n1763_008:0411c11": "問。證示現也。何者。佛不食而受食。不病而現",
    "T37n1763_008:0411c12": "臥。故知不滅。而現滅也。次有二問。明現在知",
    "T37n1763_008:0411c13": "常受樂。後世識有餘無餘。化功已訖。所以應",
    "T37n1763_008:0411c14": "現也。第九證不病。第十明說病說滅。皆是密",
    "T37n1763_008:0411c15": "教也。第四段中有四問。第一問依經修行。即",
    "T37n1763_008:0411c16": "五行也。所以問行者。上說經功德。能治四重",
    "T37n1763_008:0411c17": "五逆。治必須行。行此五行。亦不治自差也。第",
    "T37n1763_008:0411c18": "二釋所以差。以轉近為差。乃舉五人。遠近為",
    "T37n1763_008:0411c19": "證也。第三請說行義也。第四問性明性有因",
    "T37n1763_008:0411c20": "果。行有違從。識性則從即師子吼問也。不識",
    "T37n1763_008:0411c21": "性即逆即迦葉問也。次兩偈說涅槃。因果[洌歹+(虍七+廾)]",
    "T37n1763_008:0411c22": "曠。問所不能盡。所以不問也。寶亮所判與此",
    "T37n1763_008:0411c23": "同。不復煩載。曇濟曰。第一有四問。正明經體。",
    "T37n1763_008:0411c24": "長壽因果。結經名字。第二開微密。至觀三寶。",
    "T37n1763_008:0411c25": "有十六問。廣上果及經名字流通也。第三從",
    "T37n1763_008:0411c26": "三乘若無性說微密。有十問勸信也。第四說",
    "T37n1763_008:0411c27": "微妙諸行。有三問。問因經修行也。第五悉有",
    "T37n1763_008:0411c28": "安樂性。一問辨依經行。行之次第也。第六今",
    "T37n1763_008:0411c29": "欲問諸陰。一問擬以憍陳如答也。案。僧宗曰。",
    "T37n1763_008:0412a01": "此經大要。以常果為宗。前純陀因施明常。為",
    "T37n1763_008:0412a02": "義則略。迦葉今廣設所問。重申前旨。廣略二",
    "T37n1763_008:0412a03": "問。何以取別多敝教以明常。今設問答。以取",
    "T37n1763_008:0412a04": "悟。然問答大旨。論因說果。明境辨行。條緒雖",
    "T37n1763_008:0412a05": "多。要不出此也。為問之體。懸取答意。所以義",
    "T37n1763_008:0412a06": "旨相苻。無越經致。就此問中。科節略有四別。",
    "T37n1763_008:0412a07": "第一有十三問。明常住因果。次有十九問。歎",
    "T37n1763_008:0412a08": "經功能。次有一問。明依生行。次有一問。明",
    "T37n1763_008:0412a09": "所照之境。就此四中。各有廣略。開則有八。合",
    "T37n1763_008:0412a10": "則成四。其中支別。故以四為其緒耳。案。智",
    "T37n1763_008:0412a11": "秀曰。勸旨已著。時宜問也。機在迦葉。故聞命",
    "T37n1763_008:0412a12": "矣。為問之辭。凡三十有四。以義而分。略為三",
    "T37n1763_008:0412a13": "斷。可者。經之旨歸。以極果為宗。然果之所",
    "T37n1763_008:0412a14": "由。非因不就。故諮啟之端。宜其先也。是故第",
    "T37n1763_008:0412a15": "一從始。訖究竟倒彼岸。有五問。問因果結名",
    "T37n1763_008:0412a16": "字也。典誥之體。略已舉矣。將欲化傳千載。利",
    "T37n1763_008:0412a17": "益無已。然道不自弘。通之由人是故第二從",
    "T37n1763_008:0412a18": "願佛開微密。訖太白與彗星。凡十問。問通經",
    "T37n1763_008:0412a19": "之法。及能通之人也。雖復人法二理。顯然可",
    "T37n1763_008:0412a20": "別。未辨弘之有益。無以獎銳學人。是故第三",
    "T37n1763_008:0412a21": "從云何未發心。訖最勝無上道。凡十九問。問",
    "T37n1763_008:0412a22": "經之勢力也。若通而為論。此之三義。亦足通",
    "T37n1763_008:0412a23": "矣。今從事從義。致有別也。明駿案。判問大",
    "T37n1763_008:0412a24": "體。世有六分三段。第一略。第二廣。第三勸信",
    "T37n1763_008:0412a25": "也。略問中有八問。第一問長壽因。第二問長",
    "T37n1763_008:0412a26": "壽果。第三問金剛身果。第四問金剛身因。此",
    "T37n1763_008:0412a27": "四問略辨般若法身。第五問解脫。第六問經",
    "T37n1763_008:0412a28": "力。第七問經名。所以約經名辨經力。以問解",
    "T37n1763_008:0412a29": "脫者。有二義。一者此經以常住為宗。而以無",
    "T37n1763_008:0412b01": "累。為名累故。所以無常常故。所以無累也。二",
    "T37n1763_008:0412b02": "者明近遠解脫。皆是經力。近則能滅因中三",
    "T37n1763_008:0412b03": "障。遠則能辨果地解脫。是以問言。云何於此",
    "T37n1763_008:0412b04": "經。即是問名問力也。究竟到彼岸。即是問解",
    "T37n1763_008:0412b05": "脫也。下名字品云。聞此經名。生四趣者。無有",
    "T37n1763_008:0412b06": "是處。即是近力也。又云。菩薩住此。則能處",
    "T37n1763_008:0412b07": "示現。即是遠力也。舉七善以答經名也。降伏",
    "T37n1763_008:0412b08": "一切諸結煩惱。及諸魔性。然後要於大般涅",
    "T37n1763_008:0412b09": "槃。放捨身命。即是答究竟到彼岸也。又云。八",
    "T37n1763_008:0412b10": "味具足。舉常恒等句。釋解脫體也。何者下文。",
    "T37n1763_008:0412b11": "明解脫中。列此八句。一一廣釋。灼然可見矣。",
    "T37n1763_008:0412b12": "第八問流通依。如六卷泥洹云。菩薩化眾生。",
    "T37n1763_008:0412b13": "說法有幾種。而此中闕落若有者。於義實便。",
    "T37n1763_008:0412b14": "若不取彼問者。就此語昧。亦有問流通義也。",
    "T37n1763_008:0412b15": "名字品迦葉問云。當何名此經。云何奉持。其",
    "T37n1763_008:0412b16": "旨顯矣。下以四相品答也。第二廣問。有十六",
    "T37n1763_008:0412b17": "問。初以一問廣果地三德。下文從四相品未",
    "T37n1763_008:0412b18": "有餘無餘涅槃。訖解脫答此也。次有二問。廣",
    "T37n1763_008:0412b19": "流通辨人辨法辨耶。辨正四依品。取正法正",
    "T37n1763_008:0412b20": "人。以為依也。耶正品去耶人耶法。以為魔也。",
    "T37n1763_008:0412b21": "次有四問。廣因四諦四倒。二問舉解惑以明",
    "T37n1763_008:0412b22": "智。即廣緣因也。善業難見性。二問舉始終。以",
    "T37n1763_008:0412b23": "明正因也。次有二問。廣經名字。即滿字之與",
    "T37n1763_008:0412b24": "聖行也。次有七問。廣經力也。前未發心等四",
    "T37n1763_008:0412b25": "問。廣因地滅三障力也。後船師等三問。廣辨",
    "T37n1763_008:0412b26": "果地。萬惑斯亡。究竟解脫也。第三有十二問",
    "T37n1763_008:0412b27": "勸信。同僧亮法師所釋也。",
    "T37n1763_008:0412b28": "云何得長壽。案。僧宗曰。此經首題。雖以解",
    "T37n1763_008:0412b29": "脫標名。若語其圓體。則法身般若。是以創言",
    "T37n1763_008:0412c01": "與問先以以般若為首也。此雖一向而義兼",
    "T37n1763_008:0412c02": "因果。意在於果。不得不問其因。雖有二意。通",
    "T37n1763_008:0412c03": "為一問也。長壽者。一期為壽。期久為長。常果",
    "T37n1763_008:0412c04": "非期。寄言長耳。蓋談慧鑒無窮。即般若也。云",
    "T37n1763_008:0412c05": "何得者。問其因也。寶亮曰。下答云脩四無量。",
    "T37n1763_008:0412c06": "授不殺戒為因。得常命法性體為果也。智秀",
    "T37n1763_008:0412c07": "曰。此問有兩。第一問云何得。第二問長壽果",
    "T37n1763_008:0412c08": "相也。",
    "T37n1763_008:0412c09": "金剛不壞身。案。僧宗曰。向問般若。此問法",
    "T37n1763_008:0412c10": "身。上明無盡。此明不壞。如世金剛。體不可",
    "T37n1763_008:0412c11": "壞。能壞萬物。取譬法身。三相不能移。其神萬",
    "T37n1763_008:0412c12": "化。莫能變其體也。寶亮曰。體相身命。實乃不",
    "T37n1763_008:0412c13": "殊。就義而辨。不得無異。身當法體命語始終。",
    "T37n1763_008:0412c14": "故分為二問也。智秀曰。此第三問法身果也。",
    "T37n1763_008:0412c15": "復以何因緣得大堅固力。案。僧宗曰。上句",
    "T37n1763_008:0412c16": "已問果。此下句問因也。下文答以護法為因",
    "T37n1763_008:0412c17": "也。智秀曰。此第四問金剛身因也。",
    "T37n1763_008:0412c18": "云何於此經究竟到彼岸。案。僧宗曰。經之",
    "T37n1763_008:0412c19": "大旨。因果既彰。仍結經名字也。下文言。此經",
    "T37n1763_008:0412c20": "名為大般涅槃。所以言究竟者。經之為用有",
    "T37n1763_008:0412c21": "文有理。文以詮理。理以稱文。文理相苻。義無",
    "T37n1763_008:0412c22": "遺闕。是曰經究竟也。人於文理之中。修學成",
    "T37n1763_008:0412c23": "聖。終期佛果。是曰人究竟也。依經流通。當備",
    "T37n1763_008:0412c24": "何德。前名字功德品。既結經名字。始是成經。",
    "T37n1763_008:0412c25": "而經須人弘。非德不傳。四相品初。明流通之",
    "T37n1763_008:0412c26": "利。自行兼人。終成大覺彼岸明矣。智秀曰。此",
    "T37n1763_008:0412c27": "第五問經名字。兼受持之益。",
    "T37n1763_008:0412c28": "願佛開微密廣為眾生說。案。僧宗曰。此下",
    "T37n1763_008:0412c29": "有九問。廣門也。上略門中。明般若法身。今廣",
    "T37n1763_008:0413a01": "門中。明解脫也。三德既顯。伊字始圓也。開微",
    "T37n1763_008:0413a02": "密者。廣說如來二種隱覆。一謂言隱覆。二謂",
    "T37n1763_008:0413a03": "形隱覆。以昔教未著為微也。詮常為密也。寶",
    "T37n1763_008:0413a04": "亮曰。此下廣門。凡十六問。此一問正廣果用。",
    "T37n1763_008:0413a05": "果者。謂法身般若解脫也。智秀曰。此第六問",
    "T37n1763_008:0413a06": "弘通之法也。下有十問。皆相承而發。",
    "T37n1763_008:0413a07": "云何得廣大為眾作依止實非阿羅漢量與羅",
    "T37n1763_008:0413a08": "漢等。案。僧宗曰。上略門辨因根。結經名。",
    "T37n1763_008:0413a09": "顯流通。今廣門中。唯明果不明因。仍辨流",
    "T37n1763_008:0413a10": "通者。故知。經旨意不在因。但以果為宗也。上",
    "T37n1763_008:0413a11": "四相品。明四種法。今此品中。舉四依人。彼則",
    "T37n1763_008:0413a12": "寄法顯德。此則舉位標人也。如來居尊體極。",
    "T37n1763_008:0413a13": "是真羅漢。菩薩似之。但大士蹤高。去人懸遠。",
    "T37n1763_008:0413a14": "難可別知。乃約四果。髣髴寄心。令人取識也。",
    "T37n1763_008:0413a15": "寶亮曰。下頻有四問。皆廣流通。此一問。問流",
    "T37n1763_008:0413a16": "通人德量高下。下四依品答也。智秀曰。此第",
    "T37n1763_008:0413a17": "七問。應言何許位人。能得廣大之經。可為依",
    "T37n1763_008:0413a18": "止。雖是菩薩。而位齊聲聞耶。",
    "T37n1763_008:0413a19": "云何知天魔為眾作留難佛說波旬說云何分",
    "T37n1763_008:0413a20": "別知。案。僧宗曰。夫欲通法。應識耶正。天魔",
    "T37n1763_008:0413a21": "外道。阻亂佛法。假形偽說。以迷未達。從其化",
    "T37n1763_008:0413a22": "者。長居生死。當爾之時。四依出世。遏魔揚道",
    "T37n1763_008:0413a23": "也。向云天魔宜識。非言。莫辨魔說佛說。理有",
    "T37n1763_008:0413a24": "分別。是以寄說。以檢耶正也。",
    "T37n1763_008:0413a25": "云何諸調御心喜說真諦。案。僧宗曰。廣前",
    "T37n1763_008:0413a26": "因義也。上答般若因。云十善四等也。法身因",
    "T37n1763_008:0413a27": "謂護法也。此是相似因果。今就廣門。寄境以",
    "T37n1763_008:0413a28": "明也。何者。若遍收其因。則八萬四千。略而為",
    "T37n1763_008:0413a29": "語。莫出智慧。慧之所生。生在乎境。境有深",
    "T37n1763_008:0413b01": "淺。故教有偏圓。解亦隨教也。如來初開四諦。",
    "T37n1763_008:0413b02": "但言是苦是集。未明苦集不生。及般若之教。",
    "T37n1763_008:0413b03": "始顯不生。爰至法華。苦集之相。猶止三界。今",
    "T37n1763_008:0413b04": "日所明。一豪之惑起。則無明住地。乃至金剛",
    "T37n1763_008:0413b05": "苦亦如之。昔日明滅。止於身智。滅既有餘。道",
    "T37n1763_008:0413b06": "亦未了。教不究竟。生解亦偏。以解淺益微。則",
    "T37n1763_008:0413b07": "聖心不悅。今日所說。教圓理足。生解亦深。化",
    "T37n1763_008:0413b08": "功遂暢。義言心喜也。智秀曰。此第九問境也。",
    "T37n1763_008:0413b09": "正善具成就顯說四顛倒。案。僧宗曰。上舉",
    "T37n1763_008:0413b10": "境以成慧。今出惑以形解。所以爾者。夫解惑",
    "T37n1763_008:0413b11": "由教。昔教既偏。解亦為倒。解既為倒。豈具正",
    "T37n1763_008:0413b12": "善耶。又說諦既異。倒亦應殊。趣致相關。故復",
    "T37n1763_008:0413b13": "明也。寶亮曰。此兩問。問教下。所明之理。有",
    "T37n1763_008:0413b14": "真偽也。四諦明真。四倒明偽。欲令學者。識其",
    "T37n1763_008:0413b15": "是非。若言稱四諦。必是四倒。語合八倒。是則",
    "T37n1763_008:0413b16": "魔也。智秀曰。此第十問翻理相也。",
    "T37n1763_008:0413b17": "云何作善業大仙今當說。案。僧宗曰。此始",
    "T37n1763_008:0413b18": "是窮因之致也。前明持戒護法。未為極因。若",
    "T37n1763_008:0413b19": "照解圓明。始稱善業也。就答善業文中。自有",
    "T37n1763_008:0413b20": "五重。相生顯之下文也。此一重。明若於性生",
    "T37n1763_008:0413b21": "信為善業之始也。智秀曰。此第十一。問佛性",
    "T37n1763_008:0413b22": "理也。若眾生無我。則一化便盡。云何得與",
    "T37n1763_008:0413b23": "善業。以趣佛果耶。",
    "T37n1763_008:0413b24": "云何諸菩薩能見難見性。案。僧宗曰。猶是",
    "T37n1763_008:0413b25": "明第二重顯於見性善業之終也。寶亮曰。此",
    "T37n1763_008:0413b26": "第十第十一兩問。廣因下如來性品答也。作",
    "T37n1763_008:0413b27": "善行是緣因。前所以答中明正因者。欲明行",
    "T37n1763_008:0413b28": "人立心之方。若明識因果性者。則行成中道。",
    "T37n1763_008:0413b29": "若中道行成。則萬善便樹。故答以正因中道。",
    "T37n1763_008:0413c01": "行即緣因也。智秀曰。第十二問何地大士。能",
    "T37n1763_008:0413c02": "照當果性之理也。",
    "T37n1763_008:0413c03": "云何解滿字及與半字義。案。僧宗曰。此下",
    "T37n1763_008:0413c04": "第三重。廣流通也。經之為用。有文有理。上略",
    "T37n1763_008:0413c05": "問中。結經名字。名大涅槃。又七善法。歎該文",
    "T37n1763_008:0413c06": "理。今文字一品。先廣文用也。經文以十四音。",
    "T37n1763_008:0413c07": "為眾音之本。所以言半滿者。夫教有偏圓。由",
    "T37n1763_008:0413c08": "機有次緒。如來善得其宜。故言善解滿字及",
    "T37n1763_008:0413c09": "半字也。寶亮曰。此下九問。廣文字功德下理",
    "T37n1763_008:0413c10": "也。此是第十二問。先定其文字。下文字品答",
    "T37n1763_008:0413c11": "也。智秀曰。此第十三問意。若我之名元自佛",
    "T37n1763_008:0413c12": "者。其餘名字。復因誰耶。",
    "T37n1763_008:0413c13": "云何共聖行婆羅迦隣提云何如日月太白與",
    "T37n1763_008:0413c14": "歲星。案。僧宗曰。第四重廣流通也。理之為",
    "T37n1763_008:0413c15": "用。不出常與無常。真之與應。此教雙明八理",
    "T37n1763_008:0413c16": "相對。應除八倒。事同牝牡文中。但列六行。蓋",
    "T37n1763_008:0413c17": "略耳。如日月者。此四譬為成真應故也。日月",
    "T37n1763_008:0413c18": "昇天。則萬像斯見。此偏舉真應。顯自在之德。",
    "T37n1763_008:0413c19": "云何未發心而名為菩薩。案。僧宗曰。此下",
    "T37n1763_008:0413c20": "十九問歎經。而初有七問略歎。前四歎因益。",
    "T37n1763_008:0413c21": "後三歎果益也。經有此能未發心人。強令發",
    "T37n1763_008:0413c22": "心。如或從諸佛菩薩邊聞。而不生信。將成闡",
    "T37n1763_008:0413c23": "提。以經威力。夢見惡相。即便發心。作菩薩",
    "T37n1763_008:0413c24": "也。寶亮曰。據能滅惡生義也。",
    "T37n1763_008:0413c25": "云何於大眾而得無所畏猶如閻浮金無能說",
    "T37n1763_008:0413c26": "其過。案。僧宗曰。既逼令發心。便成菩薩。則",
    "T37n1763_008:0413c27": "上求佛慧。下度群生。功業轉勝。理不復畏。天",
    "T37n1763_008:0413c28": "魔外道。異學眾也。寶亮曰。惡滅之後。成清淨",
    "T37n1763_008:0413c29": "福田也。智秀曰。第十七問經之力。能滅業障",
    "T37n1763_008:0414a01": "也。",
    "T37n1763_008:0414a02": "云何處濁世不污如蓮華。案。僧亮曰。非唯",
    "T37n1763_008:0414a03": "自具萬行亦勝。處於濁世。以化乎物。不為世",
    "T37n1763_008:0414a04": "法所污。如蓮華也。寶亮曰。信慧開發。不復障",
    "T37n1763_008:0414a05": "聖道也。智秀曰。第十八問經之力。能滅報障",
    "T37n1763_008:0414a06": "也。",
    "T37n1763_008:0414a07": "云何處煩惱煩惱不能染如醫療眾病不為",
    "T37n1763_008:0414a08": "病所污。案。僧宗曰。向通因果。今偏語因。患",
    "T37n1763_008:0414a09": "重故難拔。菩薩拔之。前止言不污。今明治惑。",
    "T37n1763_008:0414a10": "如鑿王譬也。智秀曰。第十九問經力能滅煩",
    "T37n1763_008:0414a11": "惱障也。",
    "T37n1763_008:0414a12": "生死大海中云何作船師。案。僧宗曰。上四",
    "T37n1763_008:0414a13": "問明經威力。使未發心者。令作菩薩。能為醫",
    "T37n1763_008:0414a14": "王。雖未成佛。而能因中。已能利益。此明果益",
    "T37n1763_008:0414a15": "言。因經修行。終得成佛。既得成佛。復能乘此",
    "T37n1763_008:0414a16": "大涅槃船。接濟眾生也。",
    "T37n1763_008:0414a17": "云何捨生死如蛇脫故皮。案。僧亮曰。向乘",
    "T37n1763_008:0414a18": "涅槃船。物見其滅。實則不滅。近識未悟。移譬",
    "T37n1763_008:0414a19": "顯之。如蛇脫皮。非為實死。如來亦爾。現滅非",
    "T37n1763_008:0414a20": "真。借以為喻。",
    "T37n1763_008:0414a21": "云何觀三寶猶如天意樹。案。僧宗曰。若於",
    "T37n1763_008:0414a22": "解者。不假移譬。但悟有先後。致說有重複。洗",
    "T37n1763_008:0414a23": "沸人疑。疑謂現見如來。始王宮生。終雙樹滅。",
    "T37n1763_008:0414a24": "豈言不滅。故借天樹三變。以為喻也。",
    "T37n1763_008:0414a25": "三乘若無性云何而得說猶如樂未生云何名",
    "T37n1763_008:0414a26": "受樂。案。僧宗曰。此下有十二問。廣歎經也。",
    "T37n1763_008:0414a27": "依昔經教。明三乘無性。各有涅槃。畢既有殊。",
    "T37n1763_008:0414a28": "性不容同。如其無性。云何上答純陀。常命色",
    "T37n1763_008:0414a29": "力。常果無差。有則俱有。無亦俱無。如其為無。",
    "T37n1763_008:0414b01": "前不應說。如其已有。有則太早。因中無果。果",
    "T37n1763_008:0414b02": "中無因。而說為有。便是如樂未生。已名受樂。",
    "T37n1763_008:0414b03": "是故文殊騰純陀之疑。在於此也。就佛下答。",
    "T37n1763_008:0414b04": "以有理故。不得言無。未現用故。不得言有。是",
    "T37n1763_008:0414b05": "則三乘。皆同有性也。寶亮曰。此下有十問。斷",
    "T37n1763_008:0414b06": "疑勸信也。",
    "T37n1763_008:0414b07": "云何諸菩薩而得不壞眾。案。僧宗曰。明依",
    "T37n1763_008:0414b08": "圓教生解。眾魔外道。莫能爼壞。非唯自不可",
    "T37n1763_008:0414b09": "壞。所得眷屬。亦復堅固。經之力也。",
    "T37n1763_008:0414b10": "云何為生盲而作眼目導。案。僧宗曰。就廣",
    "T37n1763_008:0414b11": "歎經中。亦有因益果益。義不異前。既乘正解。",
    "T37n1763_008:0414b12": "復化愚闇。令開慧眼。猶如盲人導之以目也。",
    "T37n1763_008:0414b13": "寶亮曰。此明內果勸信。若不見此經。雖復共",
    "T37n1763_008:0414b14": "住。如彼生盲。不知是佛因也。",
    "T37n1763_008:0414b15": "云何示多頭唯願大仙說。案。僧宗曰。始則",
    "T37n1763_008:0414b16": "因中。開人慧眼。終則成佛。垂應無方也。寶亮",
    "T37n1763_008:0414b17": "曰。就應現以勸信也。",
    "T37n1763_008:0414b18": "云何說法者增長如月初。案。僧宗曰。向問",
    "T37n1763_008:0414b19": "多頭。是諮身密。今問說法。是諮口密。根有利",
    "T37n1763_008:0414b20": "鈍。教有淺深。月一日至十五日也。寶亮曰。明",
    "T37n1763_008:0414b21": "佛如父母。不欺於子。隨根性而說法。以勸信",
    "T37n1763_008:0414b22": "也。",
    "T37n1763_008:0414b23": "云何復示現究竟於涅槃。案。僧宗曰。向明",
    "T37n1763_008:0414b24": "果益。不在一佛。今就釋迦。辨滅不滅。即是乘",
    "T37n1763_008:0414b25": "涅槃船。濟眾生義也。下文因放光。催純陀供。",
    "T37n1763_008:0414b26": "說十三偈。廣明不滅也。智秀曰。第二十八問。",
    "T37n1763_008:0414b27": "懸見大眾。覩佛受食。謂應實死。故問應迹滅",
    "T37n1763_008:0414b28": "不滅義。",
    "T37n1763_008:0414b29": "云何踊進者示人天魔道。案。僧亮曰。昔日",
    "T37n1763_008:0414c01": "偏教。說佛無常。密筌於常。惑者失旨。慧命不",
    "T37n1763_008:0414c02": "生。是為魔道。今圓教既開。能生圓解。終成大",
    "T37n1763_008:0414c03": "覺。是為天道也。寶亮曰。此下頻有四問。共證",
    "T37n1763_008:0414c04": "究竟事也。此一問即證未來事畢。已為未來",
    "T37n1763_008:0414c05": "眾生。開耶正二門竟矣。於今現在。更無事也。",
    "T37n1763_008:0414c06": "曇纖曰。下文答云。若有不能如是觀了。三寶",
    "T37n1763_008:0414c07": "常者。是旃陀羅。即謂魔道。異此者。名天道也。",
    "T37n1763_008:0414c08": "云何知法性而受於法樂。案。僧宗曰。說天",
    "T37n1763_008:0414c09": "魔二道。大眾蒙解。得法津澤。心生歡喜。事由",
    "T37n1763_008:0414c10": "今教也。曇纖曰。下文時諸天人大眾。聞是法",
    "T37n1763_008:0414c11": "已。心生歡喜。踊躍無量。是即法樂。以答此問",
    "T37n1763_008:0414c12": "也。",
    "T37n1763_008:0414c13": "云何諸菩薩遠離一切病。案。僧宗曰。前明",
    "T37n1763_008:0414c14": "無滅。此明無病。下現病品。廣明病之不實也。",
    "T37n1763_008:0414c15": "曇纖曰。下文言。今悉見諸菩薩。體貌瑰異。殊",
    "T37n1763_008:0414c16": "大殊妙。唯見佛身。喻如藥樹。為諸菩薩之所",
    "T37n1763_008:0414c17": "圍繞。是則內外無病。答此問也。",
    "T37n1763_008:0414c18": "云何為眾生顯說於祕密。案。僧宗曰。昔日",
    "T37n1763_008:0414c19": "密語。生人謬執。若無今教。何由遍達。廣佛隱",
    "T37n1763_008:0414c20": "言。宣顯深旨。生解由經。亦歎教也。曇纖曰。",
    "T37n1763_008:0414c21": "下文今者。如來欲為未來無量眾生。作大明",
    "T37n1763_008:0414c22": "故。宣說如是大涅槃經。答此問。",
    "T37n1763_008:0414c23": "云何說畢竟及與不畢竟如其斷疑罔云何不",
    "T37n1763_008:0414c24": "定說。案。僧宗曰。昔教明二種人。有病必不",
    "T37n1763_008:0414c25": "可治。此經所明。悉皆能治。由經力勝。亦歎教",
    "T37n1763_008:0414c26": "也。寶亮曰。明闡提逆罪謗法三人。畢竟不",
    "T37n1763_008:0414c27": "能進也。菩薩畢竟。能去聲聞之人。遇善友者",
    "T37n1763_008:0414c28": "則進。不遇則退。明不畢竟。下餘半偈。還請佛",
    "T37n1763_008:0414c29": "解釋也。曇纖曰。下文有餘偈等。謂有餘者。",
    "T37n1763_008:0415a01": "則不畢竟。無餘者。即是畢竟。答此問也。結",
    "T37n1763_008:0415a02": "答云。唯除助道。常樂善法。其餘一切者。有餘",
    "T37n1763_008:0415a03": "無餘也。",
    "T37n1763_008:0415a04": "云何而得近最勝無常道。案。僧宗曰。始則",
    "T37n1763_008:0415a05": "治罪。終為菩薩德力轉高。隣於極境。皆由經",
    "T37n1763_008:0415a06": "力。此中並指今教。能開發圓解。物無餘疑。經",
    "T37n1763_008:0415a07": "益顯矣。寶亮曰。此明五人從四時學。來至今",
    "T37n1763_008:0415a08": "經。教於因果中生信。得近無上道也。曇纖曰。",
    "T37n1763_008:0415a09": "下文爾時大眾。以種種物。供養如來已。即發",
    "T37n1763_008:0415a10": "無上道心。無量菩薩。得住初地。即是近無上",
    "T37n1763_008:0415a11": "道。答此問。",
    "T37n1763_008:0415a12": "我今請如來為諸菩薩故願為說甚深微妙諸",
    "T37n1763_008:0415a13": "行等。案。僧宗曰。四重文中。第三文也。前明",
    "T37n1763_008:0415a14": "因果。一經旨歸。既已彰矣。第二歎教。今明依",
    "T37n1763_008:0415a15": "經修行。取於常果。亦欲使彼涉求之徒。嚮慕",
    "T37n1763_008:0415a16": "前規也。欲論文句。並互相涉。前明果中。亦復",
    "T37n1763_008:0415a17": "說因。今辨因文。亦復明果。乃至明境。亦辨於",
    "T37n1763_008:0415a18": "行。就行文中。亦復論境。是則經文渾互。如似",
    "T37n1763_008:0415a19": "不分。然要當求其綱紐。亦各有在也。願為說",
    "T37n1763_008:0415a20": "甚深者。十地行願。非二乘所[門@視]。故言甚深。但",
    "T37n1763_008:0415a21": "行有淺深。淺則說行。深詳功德。功德與行。廣",
    "T37n1763_008:0415a22": "略雖殊。因義不異也。",
    "T37n1763_008:0415a23": "一切諸法中悉有安樂性唯願大仙尊為我分",
    "T37n1763_008:0415a24": "別說。案。僧宗曰。行之所生。必由乎境。境中",
    "T37n1763_008:0415a25": "之妙。不過佛性。師子吼是略。迦葉是廣也。",
    "T37n1763_008:0415a26": "眾生大依止兩足尊妙藥(至)諸佛之境界。案。",
    "T37n1763_008:0415a27": "僧宗曰。說問既竟。將自收退也。諸陰者。上至",
    "T37n1763_008:0415a28": "諸佛。下及眾生。人天五道也。夫聖教不同。斯",
    "T37n1763_008:0415a29": "旨甚深。乃是未達。理應諮問。但情淺智劣。不",
    "T37n1763_008:0415b01": "敢有諮。豈唯我所不敢。乃至精進八住以上。",
    "T37n1763_008:0415b02": "具三不退。亦非境界。是以息問也。",
    "T37n1763_008:0415b03": "大般涅槃經集解卷第八"
}