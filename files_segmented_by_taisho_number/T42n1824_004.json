{
    "T42n1824_004:0053a02": "中觀論疏卷第四(本)",
    "T42n1824_004:0053a04": "釋吉藏撰",
    "T42n1824_004:0053a05": "去來品第二",
    "T42n1824_004:0053a06": "問二十七品為有次第為無次第。若無次第",
    "T42n1824_004:0053a07": "則顛倒說法。若有次第何故次有去來品。答",
    "T42n1824_004:0053a08": "一切經論必有次第。但次第有二。一隨義次。",
    "T42n1824_004:0053a09": "二隨根次。隨根次者凡有三義。隨義次第則",
    "T42n1824_004:0053a10": "有七門。合十意也。隨根次有三義者。一歷法",
    "T42n1824_004:0053a11": "次第。令此觀心於一切法通徹無礙。前雖觀",
    "T42n1824_004:0053a12": "能生所生而不得。今次歷觀去來乃至涅槃。",
    "T42n1824_004:0053a13": "二者眾生取悟不同。自有聞破生滅不能得",
    "T42n1824_004:0053a14": "道觀去來即便了悟。乃至二十七條義亦如",
    "T42n1824_004:0053a15": "是。以根性不同是故論主開張諸觀。三者欲",
    "T42n1824_004:0053a16": "釋大乘中要觀。經中或就無生無滅明中道",
    "T42n1824_004:0053a17": "觀行。或就無去來明中道觀行。但佛在世時",
    "T42n1824_004:0053a18": "眾生根利聞略說即得道。末世鈍根聞經略",
    "T42n1824_004:0053a19": "說未解故。論主廣釋之。方乃取悟。隨義次",
    "T42n1824_004:0053a20": "第凡有七門者。一明八不為論大宗。因緣品",
    "T42n1824_004:0053a21": "釋八不之始。謂不生不滅。此品解八不之終",
    "T42n1824_004:0053a22": "辨不來不去。始終既明則中間可領。故次因",
    "T42n1824_004:0053a23": "緣以明來去。二者上破四緣。遍破一切法名",
    "T42n1824_004:0053a24": "為總觀。今觀去來。去來是舉足下足色名為",
    "T42n1824_004:0053a25": "別觀。故前以明總今次別觀也。三者破於去",
    "T42n1824_004:0053a26": "來為成無生。外云因謝滅即是去。果續起即",
    "T42n1824_004:0053a27": "是來。既有去來寧無生滅。數人但有一種三",
    "T42n1824_004:0053a28": "世。謂從未來來現在。從現在謝過去。論人",
    "T42n1824_004:0053a29": "有二種三世。一實法三世。略同數。二假名轉",
    "T42n1824_004:0053b01": "變三世。從過去來現在現在轉作未來。若無",
    "T42n1824_004:0053b02": "四緣之生寧有三世來去。故舉去來以成生",
    "T42n1824_004:0053b03": "義。今破去來為成無生觀也。四者有二種觀。",
    "T42n1824_004:0053b04": "一約於事觀。事觀者觀即目所見動靜去來",
    "T42n1824_004:0053b05": "明無所有。二理觀者直觀四緣無有生義。問",
    "T42n1824_004:0053b06": "何故作事理二觀耶。答青目二周釋八不作",
    "T42n1824_004:0053b07": "事理二觀釋之。龍樹釋八不始終亦作二觀。",
    "T42n1824_004:0053b08": "良由事理總該萬化故也。又逐緣所宜也。五",
    "T42n1824_004:0053b09": "者望成實義前品破生。求實法無從。此撿",
    "T42n1824_004:0053b10": "無去。明假名相續不可得。六者上因緣品末",
    "T42n1824_004:0053b11": "結無能生之緣所生之果。外人云。若因果相",
    "T42n1824_004:0053b12": "生畢竟無者。何故現見有去來耶。故次前品",
    "T42n1824_004:0053b13": "末生此章也。七者上品求生不可得。外人便",
    "T42n1824_004:0053b14": "謂。生病息則是去。無生觀生則是來。故生",
    "T42n1824_004:0053b15": "滅之執乃傾而去來之病便起。故次破去來",
    "T42n1824_004:0053b16": "明本無生病。何所論去。既無生可去豈有無",
    "T42n1824_004:0053b17": "生可來耶。問觀何法去來品名去來。答上因",
    "T42n1824_004:0053b18": "緣品明觀三種因緣。今品亦明三義。一者上",
    "T42n1824_004:0053b19": "品明十二因緣不生不滅。今還就因緣辨不",
    "T42n1824_004:0053b20": "來不去。過去二因滅為去。現在五果生為來。",
    "T42n1824_004:0053b21": "乃至現在三因滅為去。未來兩果起為來。故",
    "T42n1824_004:0053b22": "十二因緣但有二分。七分為來五分為去。今",
    "T42n1824_004:0053b23": "觀此去來故以目品。問何故觀因緣去來。答",
    "T42n1824_004:0053b24": "為五種人未達因緣是故觀之。一世俗人但",
    "T42n1824_004:0053b25": "見從此到彼為去。反彼還此為來。而不知生",
    "T42n1824_004:0053b26": "所從來死所趣向。二者九十六術不知因緣",
    "T42n1824_004:0053b27": "本末。謂從自在微塵等來去者還至本處。三",
    "T42n1824_004:0053b28": "者五百論師雖知十二因緣往還六趣。而執",
    "T42n1824_004:0053b29": "為定有不得法空。四如譬喻跋摩之流雖了",
    "T42n1824_004:0053c01": "因緣空無所有。而不能知本性寂滅。五者學",
    "T42n1824_004:0053c02": "大乘人雖知本性空寂。遂撥因果罪福報應。",
    "T42n1824_004:0053c03": "今破此五人示正因緣去來無去來義。故觀",
    "T42n1824_004:0053c04": "因緣來去。問何故破此五人。答經云。十二緣",
    "T42n1824_004:0053c05": "河深難得底。所言底者名為空相。達十二因",
    "T42n1824_004:0053c06": "緣本性空寂到於河底。故名褭王。今欲令斯",
    "T42n1824_004:0053c07": "五人了達因緣本無來去。亦到河底同成菩",
    "T42n1824_004:0053c08": "薩。以是義故破此五人。問二乘人亦了十二",
    "T42n1824_004:0053c09": "因緣空。空中有何法可異。答二乘但觀十二",
    "T42n1824_004:0053c10": "緣空不知因緣即有佛性不空之義。大士了",
    "T42n1824_004:0053c11": "達十二緣空復知佛性不空之義。故與二乘",
    "T42n1824_004:0053c12": "異也。問二乘但知十二緣空墮於斷滅。大士",
    "T42n1824_004:0053c13": "具知空與不空應具墮二邊。答大士知十二",
    "T42n1824_004:0053c14": "本空。故異凡之有。知有中道佛性不空異二",
    "T42n1824_004:0053c15": "乘之空。又十二本空故非有。佛性妙有則非",
    "T42n1824_004:0053c16": "空非空非有。即是中道。問就此義宗云何立",
    "T42n1824_004:0053c17": "於二諦。答大明佛法凡有三種二諦。一者生",
    "T42n1824_004:0053c18": "死涅槃合為二諦。十二因緣虛妄本空名為",
    "T42n1824_004:0053c19": "世諦。佛性妙有不可說空名為真諦。二者就",
    "T42n1824_004:0053c20": "生死之法自論二諦。十二因緣猶如幻夢往",
    "T42n1824_004:0053c21": "還六道名為世諦。而本性空寂實無來去名",
    "T42n1824_004:0053c22": "為真諦。三者就涅槃之法。自論二諦。涅槃妙",
    "T42n1824_004:0053c23": "有名為世諦。而涅槃亦空名為真諦。問何處",
    "T42n1824_004:0053c24": "經明涅槃亦空。答明處甚多。略引二證。一者",
    "T42n1824_004:0053c25": "大品釋十八空云。第一義空者涅槃名第一",
    "T42n1824_004:0053c26": "義。涅槃亦空名第一義空。涅槃經云。迦毘羅",
    "T42n1824_004:0053c27": "城空。大般涅槃空。故知諸法未曾生死亦非",
    "T42n1824_004:0053c28": "涅槃。言忘慮絕也。問此品但據即事動靜明",
    "T42n1824_004:0053c29": "無去來。何以得知約十二因緣。答上品云。為",
    "T42n1824_004:0054a01": "已習大乘人說十二因緣具足八不。前品已",
    "T42n1824_004:0054a02": "釋因緣不生不滅。故今就因緣辨不來不去。",
    "T42n1824_004:0054a03": "但理法難明。故寄事釋之耳。問八不文云不",
    "T42n1824_004:0054a04": "來不出。今云何言不來不去。答八不欲破因",
    "T42n1824_004:0054a05": "果相生義。最後兩不窮其內外。若謂必有因",
    "T42n1824_004:0054a06": "生果者。果為從因內而出。為從因外而來。故",
    "T42n1824_004:0054a07": "明不來不出。此品欲即事觀之。以從此往彼",
    "T42n1824_004:0054a08": "為去。反彼還此為來。故云來去也。二者通",
    "T42n1824_004:0054a09": "觀一切法無去來義。故說此品。計去來者乃",
    "T42n1824_004:0054a10": "復無窮。略明七。一世間人取耳目所見言實",
    "T42n1824_004:0054a11": "有人之動靜寒暑往來。二者外道謂。從自在",
    "T42n1824_004:0054a12": "天來為來。來還反為去。復云無因而來無因",
    "T42n1824_004:0054a13": "而去。三者二世有部從未來來現在。從現在",
    "T42n1824_004:0054a14": "謝過去。四者二世無部未來未有。而假緣故",
    "T42n1824_004:0054a15": "來緣離則去。五者成實大乘義云。從無明識",
    "T42n1824_004:0054a16": "窟流來入三界初起一念善因為來。反原而",
    "T42n1824_004:0054a17": "去。六者昔地論師義乖真起妄為來。息妄歸",
    "T42n1824_004:0054a18": "真故去。七者攝大乘師明。六道眾生皆從本",
    "T42n1824_004:0054a19": "識來。以本識中有六道種子故生六道也。從",
    "T42n1824_004:0054a20": "清淨法界流出十二部經。起一念聞熏習附",
    "T42n1824_004:0054a21": "著本識。此是反去之始。聞熏習漸增本識漸",
    "T42n1824_004:0054a22": "減。解若都成則本識都滅。用本識中解性成",
    "T42n1824_004:0054a23": "於報佛。解性不可朽滅。自性清淨心即是法",
    "T42n1824_004:0054a24": "身佛。解性與自性清淨心常合究竟之時。解",
    "T42n1824_004:0054a25": "性與自性清淨心相應一體。故法身常報身",
    "T42n1824_004:0054a26": "亦常也。如此等人並計來有所從去有所至",
    "T42n1824_004:0054a27": "必定封執。言有來去者則五眼不見故無此",
    "T42n1824_004:0054a28": "去來。三者如文。明觀即事去來故無有去來。",
    "T42n1824_004:0054a29": "明破去來品故肇師物不遷論云。觀方知彼",
    "T42n1824_004:0054b01": "去。去者不至方。又云。江河競注而不流日月",
    "T42n1824_004:0054b02": "歷天而不周。問江河競注。云何不流。既云不",
    "T42n1824_004:0054b03": "流云何競注。答世俗之人之常情如所問也。",
    "T42n1824_004:0054b04": "二乘之人未得並觀。亦不能知然。大士得不",
    "T42n1824_004:0054b05": "二觀不壞假名而說實相。故注而不流。不動",
    "T42n1824_004:0054b06": "真際建立諸法。故不流而注。問此事難信云",
    "T42n1824_004:0054b07": "何曉之。答近而不可知者其唯物性乎。言動",
    "T42n1824_004:0054b08": "而靜似去而留。可以神會不可以事求。請陳",
    "T42n1824_004:0054b09": "近喻以況遠理。如吾身在他鄉夢還本土。既",
    "T42n1824_004:0054b10": "覺已後身竟不移。故知雖去不動不動而去。",
    "T42n1824_004:0054b11": "一切諸法喻之如夢。以有一夕之眠則有一",
    "T42n1824_004:0054b12": "朝之覺。既有長夜之寢亦有朗然大覺。周旋",
    "T42n1824_004:0054b13": "五道喻之如夢。正觀達之實無往反。稱之為",
    "T42n1824_004:0054b14": "覺。問前云此品釋經中無去來義云何釋耶。",
    "T42n1824_004:0054b15": "答經文甚多今略舉其要。淨名經云。不來相",
    "T42n1824_004:0054b16": "來不去相去。來無所來去無所去。即是今意。",
    "T42n1824_004:0054b17": "涅槃經云。瑠璃先來。佛問云。汝為至來為不",
    "T42n1824_004:0054b18": "至來。答云至亦不來不至亦不來。至是已來",
    "T42n1824_004:0054b19": "不來。不至是未來不來。我觀是義都無去來。",
    "T42n1824_004:0054b20": "次大品經常啼疑佛去來。而法尚反折之云。",
    "T42n1824_004:0054b21": "炎中水從東海西海而來。南海北海而去。常",
    "T42n1824_004:0054b22": "啼答云。炎中尚無水云何有來去。因此則悟",
    "T42n1824_004:0054b23": "法身無來去義。次智度論解道品。釋菩薩正",
    "T42n1824_004:0054b24": "業亦明無有去來。席卷此文來也。直讀此品",
    "T42n1824_004:0054b25": "未覺為精。若望諸大乘經方知有其深味也。",
    "T42n1824_004:0054b26": "問且置餘經。淨名既云不來相來。此就何義。",
    "T42n1824_004:0054b27": "釋之。答成論師云。實法無來相續有來。故",
    "T42n1824_004:0054b28": "云不來相來。又云。世諦有來真諦無來。故云",
    "T42n1824_004:0054b29": "不來相來。地論師云。法界體無來用即有來。",
    "T42n1824_004:0054c01": "中假師云。中道無去來。假名有去來。今悉不",
    "T42n1824_004:0054c02": "同此說。直須讀經。只來宛然而實無所來。不",
    "T42n1824_004:0054c03": "得分為二片也。品廣分為七。處中為四。略說",
    "T42n1824_004:0054c04": "二周。所言七者。初以三時門破去法。二以三",
    "T42n1824_004:0054c05": "時門破去者。三以三時門破初發。四以三時",
    "T42n1824_004:0054c06": "門破住住者。五以一異門破去去者。六以因",
    "T42n1824_004:0054c07": "緣門破去去者。七以定不定門破去去者。次",
    "T42n1824_004:0054c08": "明處中開四門者。從能破門為名者。第一三",
    "T42n1824_004:0054c09": "時門破。二者一異門破。三者因緣門破。四者",
    "T42n1824_004:0054c10": "有無門破。大意令眾生悟無去來入於實相",
    "T42n1824_004:0054c11": "發生正觀滅諸煩惱。但受悟各異。故開多門。",
    "T42n1824_004:0054c12": "所以有此四門者。以計去來是起動之法必",
    "T42n1824_004:0054c13": "墮三世故。前就三時門破。外云。三世若無。眼",
    "T42n1824_004:0054c14": "不應見故就一異破眼所見。復謂因緣去來",
    "T42n1824_004:0054c15": "不可一異故次破因緣。病乃無窮觀門非一。",
    "T42n1824_004:0054c16": "今欲領其大要散其所封故次有無門也。次",
    "T42n1824_004:0054c17": "雖有四門合之為二者。初周略破去來。後三",
    "T42n1824_004:0054c18": "廣破去來。又初周總破去住。後三別破於去。",
    "T42n1824_004:0054c19": "又初周直破去來。後三破眼所見。又初周但",
    "T42n1824_004:0054c20": "就有為門破。後周為無為一切破。今宜依四",
    "T42n1824_004:0054c21": "門。就初為二。第一破去去者。第二破住住者。",
    "T42n1824_004:0054c22": "雖有四儀不出動靜故略觀此二。就初又三。",
    "T42n1824_004:0054c23": "一破法去。二破人去。三破去因。就破法去開",
    "T42n1824_004:0054c24": "為四別。初長行立。次偈破。三救四。破救。問",
    "T42n1824_004:0054c25": "曰世間眼見三時有作者。下此立義也。上品",
    "T42n1824_004:0054c26": "求四緣生果畢竟無從。外人理屈辭窮舌不",
    "T42n1824_004:0054c27": "能救。故今舉眼所見以立義。外道．數論．譬喻",
    "T42n1824_004:0054c28": "之流同明時不可見。故今但云見時中之法",
    "T42n1824_004:0054c29": "不言見時。去來是舉下足色為眼所見故云",
    "T42n1824_004:0055a01": "眼見。問上立四緣今立去來。云何廣狹。答",
    "T42n1824_004:0055a02": "上法廣人狹。四緣攝一切法。是故為廣。但內",
    "T42n1824_004:0055a03": "道所計。故云人狹。此品人廣法狹。大小內外",
    "T42n1824_004:0055a04": "同計去來。故是人廣。去來但是有為。故云法",
    "T42n1824_004:0055a05": "狹。問三時有幾種耶。答略有三種。一三劫。二",
    "T42n1824_004:0055a06": "三世。三三念。今就後立也。而言三時有作者。",
    "T42n1824_004:0055a07": "法墮三世流動起作。故稱為作。又作是業義。",
    "T42n1824_004:0055a08": "以去即是業故云作也。答曰已去無有去下。",
    "T42n1824_004:0055a09": "第二論主破外人明三時有。論主即明三時",
    "T42n1824_004:0055a10": "無。然直觀此破未覺其精。望淨名經文殊答",
    "T42n1824_004:0055a11": "曰。若來已更不來。去已更不去。此是三時",
    "T42n1824_004:0055a12": "門明無去來。但文殊既至方丈大眾則謂。來",
    "T42n1824_004:0055a13": "已名來。是故今略舉三時中一謂來已不來。",
    "T42n1824_004:0055a14": "佛在世時眾生利根聞一則解三。故不具舉",
    "T42n1824_004:0055a15": "也。瑠璃光至亦不來。不至亦不來。至即是",
    "T42n1824_004:0055a16": "已。不至是未。三時之中舉二門也。次淨名彌",
    "T42n1824_004:0055a17": "勒章具舉三時以責無一生記。是故此門可",
    "T42n1824_004:0055a18": "以窮凡屈聖。則望經精巧也。上半明已未二",
    "T42n1824_004:0055a19": "門無去。下半明去時無去。已是過去息滅。是",
    "T42n1824_004:0055a20": "中無去。未是未來。未有去法亦無去。下半破",
    "T42n1824_004:0055a21": "意者。上半令其受已未無去。已是曾去即時",
    "T42n1824_004:0055a22": "無去。未是當去即時亦無去。下半即云。去時",
    "T42n1824_004:0055a23": "不離此二。既信此二無去。當知去時亦無去",
    "T42n1824_004:0055a24": "也。長行云。離去去業不可得者。業是動之異",
    "T42n1824_004:0055a25": "名。已去則去息無復動義。若言已去有去者。",
    "T42n1824_004:0055a26": "此是離去而有動業耳。去法已滅猶有動業。",
    "T42n1824_004:0055a27": "無有是處也。問曰動處即有去下第三救義。",
    "T42n1824_004:0055a28": "若作一人立義者上立三時有去。二關已窮。",
    "T42n1824_004:0055a29": "今但救去時有去。若作二家立義者上立三",
    "T42n1824_004:0055b01": "時有作。謂三世有部。今立二時無去一時有",
    "T42n1824_004:0055b02": "去。即二世無部。就偈為二。上半立有時法下",
    "T42n1824_004:0055b03": "半明於有無也。動處即有去者立有去法也。",
    "T42n1824_004:0055b04": "所以立有去法者。由論主前偈下半中明去",
    "T42n1824_004:0055b05": "時中無去。今對無去故云動處有去也。而言",
    "T42n1824_004:0055b06": "動者外人謂去麁而動細。去麁即墮已。而動",
    "T42n1824_004:0055b07": "細即非已。既稱為動亦非是未。欲簡除已未",
    "T42n1824_004:0055b08": "故云動也。處有二義。一從所履處名之為處。",
    "T42n1824_004:0055b09": "二者即目舉足動以為處。由上明無去外人",
    "T42n1824_004:0055b10": "云。即此動處有去。何故無耶。此中有去時",
    "T42n1824_004:0055b11": "第二句立有時也。以其動必賴時故將動以",
    "T42n1824_004:0055b12": "證時也。非已去未去者。下半明有無也。若作",
    "T42n1824_004:0055b13": "一人立義。上立三時有去既被破竟。今輸已",
    "T42n1824_004:0055b14": "未兩關也。若二人立義者。上半立現在是有。",
    "T42n1824_004:0055b15": "今非二世有義也。是故去時者第二結去時",
    "T42n1824_004:0055b16": "有去也。又分此偈上半立有時。第三句輸已",
    "T42n1824_004:0055b17": "未二關。第四句正立去時去。此分好。長行云。",
    "T42n1824_004:0055b18": "隨有作業處者。隨於四衢八達動步即有去",
    "T42n1824_004:0055b19": "也。答曰下第四破救也。問此破與上何異。答",
    "T42n1824_004:0055b20": "今觀四番可為三類。初一問答是總立總破。",
    "T42n1824_004:0055b21": "後一問答是別立別破。初總明三時有去故",
    "T42n1824_004:0055b22": "是總立。總破三時有去故是總破。次但立去",
    "T42n1824_004:0055b23": "時有去故是別立。但破去時去故是別破。又",
    "T42n1824_004:0055b24": "初一問答是立三世有破三世有。次一問答",
    "T42n1824_004:0055b25": "立二世無破二世無義。三者前破去時去是",
    "T42n1824_004:0055b26": "奪破。明離已未之外無有去時。故是奪也。今",
    "T42n1824_004:0055b27": "縱離已未別有去時去即開四關責之。故是",
    "T42n1824_004:0055b28": "縱破也。問前何故將已未奪去時。今縱有去",
    "T42n1824_004:0055b29": "時耶。答去麁而動細。去麁故可得將已未分",
    "T42n1824_004:0055c01": "之。動細故不得復就已未分之。故縱彼有動",
    "T42n1824_004:0055c02": "求動無從。如人靜坐直是人耳。正動一足便",
    "T42n1824_004:0055c03": "名去者。因此之動稱為去法亦名去業。將步",
    "T42n1824_004:0055c04": "之前名為未去。足動所經名為已去。取其現",
    "T42n1824_004:0055c05": "動名為去時。取其初動目之為發。當步之動",
    "T42n1824_004:0055c06": "名之為是去。餘步形此名為異去。足之所履",
    "T42n1824_004:0055c07": "稱為去處。然即眾緣和合虛受其名。諦觀察",
    "T42n1824_004:0055c08": "之無一可得。而著相者謂有決定。是故論主",
    "T42n1824_004:0055c09": "就而求之也。所言四關者。第一無體破。二各",
    "T42n1824_004:0055c10": "體破。師又詺為失因破。三二法破。四兩人破",
    "T42n1824_004:0055c11": "即是次第。初偈上半牒而不受。下半正破。云",
    "T42n1824_004:0055c12": "何於去時此牒外義也。外人明已未二時無",
    "T42n1824_004:0055c13": "有去義。第三時中有於去法故。此去法賴時",
    "T42n1824_004:0055c14": "而去。是以牒之。而當有去法者。不受其時中",
    "T42n1824_004:0055c15": "有法而法賴時去也。下半正作無體破者。此",
    "T42n1824_004:0055c16": "明時無別體故云無體破也。汝既稱去時。是",
    "T42n1824_004:0055c17": "即因去有時。即時無別體。若無別體法何所",
    "T42n1824_004:0055c18": "賴而得去耶。此非用數論因法假名時離法",
    "T42n1824_004:0055c19": "無別時以破外人。但外人自言去時有去即",
    "T42n1824_004:0055c20": "時因於去故時無別體。即法無所賴耳。又時",
    "T42n1824_004:0055c21": "無別體即是因緣時。因緣時無有自性。若無",
    "T42n1824_004:0055c22": "自性是即無時。既其無時法何所賴。問此與",
    "T42n1824_004:0055c23": "數論有何異耶。答數論雖知因法假名時無",
    "T42n1824_004:0055c24": "有別時。未知因時假名法無有別法。是故異",
    "T42n1824_004:0055c25": "也。今責成論者云。法賴時去者時復賴誰生",
    "T42n1824_004:0055c26": "耶。若言因法有假名時而無別時。亦應因時",
    "T42n1824_004:0055c27": "而假名法無有別法。無有別法而法為時所",
    "T42n1824_004:0055c28": "生者。亦應無有別時時為法所生也。又若時",
    "T42n1824_004:0055c29": "是無無更有別法生時者。亦應法是無無有",
    "T42n1824_004:0056a01": "別時生法者。又離時外實有法。法尚不生時。",
    "T42n1824_004:0056a02": "今離法外無別時。云何時生法耶。又並外人。",
    "T42n1824_004:0056a03": "若時非法法非時而時法異者。亦時非法法",
    "T42n1824_004:0056a04": "非時。時法應相離。若言理不相離而終異。亦",
    "T42n1824_004:0056a05": "應理不異而終離。然不異只是不離。不離只",
    "T42n1824_004:0056a06": "是不異耳。長行前牒上半。何以故下釋下半。",
    "T42n1824_004:0056a07": "初明時無別體即是奪破。次明相離謂縱關",
    "T42n1824_004:0056a08": "也。第二偈各體破亦云獨去破。來意者初偈",
    "T42n1824_004:0056a09": "無體名為奪破。後之三偈並是縱關。縱關者",
    "T42n1824_004:0056a10": "縱其時法相離即難破之。又初偈無體破破",
    "T42n1824_004:0056a11": "無別時部。後三偈破有別時部。破此二即一",
    "T42n1824_004:0056a12": "切立窮。上半牒而標過。下半難而釋過。若",
    "T42n1824_004:0056a13": "言去時去此牒外立也。上明去時不得有去。",
    "T42n1824_004:0056a14": "今縱關去時有去。是故有若言之句也。是人",
    "T42n1824_004:0056a15": "即有咎者標過也。此偈與前進退成過。前明",
    "T42n1824_004:0056a16": "時無別體故法無所賴即不得去。今明若有",
    "T42n1824_004:0056a17": "時體可賴時而去。即時法有相離之咎。離去",
    "T42n1824_004:0056a18": "有去時者。下半正釋過也。既言法賴時去。即",
    "T42n1824_004:0056a19": "離法別有時體也。去時獨去故者此傳顯相",
    "T42n1824_004:0056a20": "離之失。所以傳顯相離失者。內法中有二種",
    "T42n1824_004:0056a21": "計。如數論等因法假名時。離法無別時即無",
    "T42n1824_004:0056a22": "相離之失。如譬喻部等謂別有時體。法是色",
    "T42n1824_004:0056a23": "心。時非色心。故須顯相離之失。若爾上句",
    "T42n1824_004:0056a24": "破數論今斥譬喻人。若相離者去之與時並",
    "T42n1824_004:0056a25": "各獨去。獨去者兩各相離。去不因時是法獨",
    "T42n1824_004:0056a26": "義。時不因去是獨時也。又有人言。今去時獨",
    "T42n1824_004:0056a27": "自去故云獨去。此非文旨也。第三偈二法破。",
    "T42n1824_004:0056a28": "來意者初偈得相因而失去。次偈得去而失",
    "T42n1824_004:0056a29": "相因。故進退為過。外人今欲立相因復明有",
    "T42n1824_004:0056b01": "去。即俱免二失。所以然者。既言去時去即時",
    "T42n1824_004:0056b02": "前之去以為時體免無體之過。二時後去賴",
    "T42n1824_004:0056b03": "時而去。無獨去之咎也。上半牒而標過下半",
    "T42n1824_004:0056b04": "釋過。一謂為去時者。此是以一去法為時體",
    "T42n1824_004:0056b05": "也。二謂去時去者。復有一法假時而去。問此",
    "T42n1824_004:0056b06": "有何過耶。答既有二法即有二時。若有一時",
    "T42n1824_004:0056b07": "應有一法。豈一時之中而有兩去法耶。又去",
    "T42n1824_004:0056b08": "法名身動。既有兩動便有二身二色陰也。色",
    "T42n1824_004:0056b09": "陰既二。四心豈一耶。問曰二去有何咎此生",
    "T42n1824_004:0056b10": "第四兩人破。外人未覺兩法之失。是故致問。",
    "T42n1824_004:0056b11": "又雖知有失而著難便例。是故問也。答中為",
    "T42n1824_004:0056b12": "二。上半牒而正並。下半釋並。二去法是二色",
    "T42n1824_004:0056b13": "陰既有二色陰。即成於二人。若唯有一人亦",
    "T42n1824_004:0056b14": "但有一法。故復進退屈也。又若言法二而人",
    "T42n1824_004:0056b15": "一亦應人二法一也。下半釋並者。以離法無",
    "T42n1824_004:0056b16": "人故法二即人二也。又本是一人。由汝立去",
    "T42n1824_004:0056b17": "時中有去即成二人。既成二人即一人與去",
    "T42n1824_004:0056b18": "法往東。一人與去法往西西東。東人復於去",
    "T42n1824_004:0056b19": "時中去復成二法二人。如是即一人成無量",
    "T42n1824_004:0056b20": "人。一法成無量法。若爾者即失一人一法。既",
    "T42n1824_004:0056b21": "失其一何有多耶。故一多俱壞。至此已來即",
    "T42n1824_004:0056b22": "立法窮矣。問曰離去者無去法可爾下第二",
    "T42n1824_004:0056b23": "次破去者。問此章為破去者為破去者去耶。",
    "T42n1824_004:0056b24": "答具有二意。一破去者二破去者去。問依觀",
    "T42n1824_004:0056b25": "門次第人空易得應先明。法空難得應後辨。",
    "T42n1824_004:0056b26": "今何得前破法後破人耶。答今中百二論相望",
    "T42n1824_004:0056b27": "者。百論依觀門次第故先破神次破法。以外",
    "T42n1824_004:0056b28": "道未識佛法觀門故示之以漸。又外道計神為",
    "T42n1824_004:0056b29": "主故先破其主也。中論破內學人。內學人多",
    "T42n1824_004:0056c01": "已知人空少信法空。已知人空故不先破人。",
    "T42n1824_004:0056c02": "未知法空故先破法。問內道既知人空何須",
    "T42n1824_004:0056c03": "破。答復有不知者如犢子是也。又此論正破",
    "T42n1824_004:0056c04": "內傍破外。正破內故先破法。傍破外故後破",
    "T42n1824_004:0056c05": "人。又會法成人。法為人本故先破其本也。問",
    "T42n1824_004:0056c06": "云何名去者去耶。答總論去有二種。一者法",
    "T42n1824_004:0056c07": "去二者人去。前章已破法去今次破人去。人",
    "T42n1824_004:0056c08": "法俱無去即一切去盡矣。又去有二種。一非眾",
    "T42n1824_004:0056c09": "生類去如風行水流。二眾生類去。如從此到",
    "T42n1824_004:0056c10": "彼。上破法去兼破非眾生類去。今正破眾生",
    "T42n1824_004:0056c11": "類去。又上破法去破內道。今破人去破外道。",
    "T42n1824_004:0056c12": "又上破法去破無我部。今破人去破有我部。",
    "T42n1824_004:0056c13": "或開為四。一立二破三救四重破。今就文有",
    "T42n1824_004:0056c14": "二。初問次答。問有二。一領前無法。二立後有",
    "T42n1824_004:0056c15": "人。然此問意因論主生。論主上難云。離法無",
    "T42n1824_004:0056c16": "人以法二故人亦應二。此是借人破法。又所",
    "T42n1824_004:0056c17": "以借人破法者。欲借法破人人法病乃息耳。",
    "T42n1824_004:0056c18": "外人即云。離法無人。以人有故法即有也。答",
    "T42n1824_004:0056c19": "曰下五偈為二。初開奪破第二縱破。初奪破",
    "T42n1824_004:0056c20": "為二。上半牒其所受。下半正奪其立者。此不離",
    "T42n1824_004:0056c21": "之言凡三處用之。初用為難離法無人。法二",
    "T42n1824_004:0056c22": "人亦二。次外人用為立人有法即有。今還用",
    "T42n1824_004:0056c23": "為破法無人即無也。然外云。人有法有。論主",
    "T42n1824_004:0056c24": "云法無人無。論主之言已顯於前。外人之立",
    "T42n1824_004:0056c25": "未彰於後。故有屈申也。去者即不去此第二",
    "T42n1824_004:0056c26": "縱破。又開為二。初偈開三門而總非之。後",
    "T42n1824_004:0056c27": "三偈解章門以釋非。人多釋云。此偈猶是以",
    "T42n1824_004:0056c28": "三時破也。初句為已次句為末下半為去時。",
    "T42n1824_004:0056c29": "今謂不然。下外人救還救初句。豈得救已去",
    "T42n1824_004:0057a01": "耶。今所釋者此就三者門破。初句明去者於",
    "T42n1824_004:0057a02": "去時中不能用去法去。次句明不去者亦不",
    "T42n1824_004:0057a03": "能用去法去。離此已外無第三去也。下當釋",
    "T42n1824_004:0057a04": "之今且就此門破者。上來求去若得。可言去",
    "T42n1824_004:0057a05": "者用去法而去名去者去。上來求去無從者",
    "T42n1824_004:0057a06": "何所用。又上明法無人即無。云何於無人法",
    "T42n1824_004:0057a07": "中而謂人用法去。又既稱去者即者無自體。",
    "T42n1824_004:0057a08": "云何能用法去耶。又去者宛然而不去。如肇",
    "T42n1824_004:0057a09": "公云。觀方知彼去。去者不至方。亦如江河競",
    "T42n1824_004:0057a10": "注而實不流。故去者宛然而實不去也。不去",
    "T42n1824_004:0057a11": "者不去破第二句。此是面目相違。不去人云",
    "T42n1824_004:0057a12": "何去。若不去人而去。如無罪人有罪無施人",
    "T42n1824_004:0057a13": "有施。又因去者有不去者。上求去者不可得",
    "T42n1824_004:0057a14": "云何有不去者。尚無不去者云何不去者去",
    "T42n1824_004:0057a15": "耶。又去者尚不去。不去者云何去。如明尚非",
    "T42n1824_004:0057a16": "明暗云何是明耶。去既不去不去亦不去。豈",
    "T42n1824_004:0057a17": "可亦去亦不去為去乃至非去不非去為去",
    "T42n1824_004:0057a18": "耶。此即破不有有義。他有既不得為有不有",
    "T42n1824_004:0057a19": "云何得有。若言不有有者應不去者去。即屈",
    "T42n1824_004:0057a20": "此破也。然去不得去不去亦不得去。即有不",
    "T42n1824_004:0057a21": "得為有不有亦不得為有。亦有亦不有非不",
    "T42n1824_004:0057a22": "有並不成有也。問曰若去者去有何咎。此下",
    "T42n1824_004:0057a23": "第二縱破釋章門。但釋初門不釋後二。以初",
    "T42n1824_004:0057a24": "破故後二自崩。又初門是通立通破。以三時",
    "T42n1824_004:0057a25": "有去者名為通立。破三時有去名為通破。從",
    "T42n1824_004:0057a26": "此文是別破別立。別立去者去為別立。破去",
    "T42n1824_004:0057a27": "者去為別破。上破法中亦有縱奪二門通別",
    "T42n1824_004:0057a28": "兩意也。初問次答。此問是外道犢子及成實",
    "T42n1824_004:0057a29": "等義。並明有人御去法而去。但成實二師。一",
    "T42n1824_004:0057b01": "云別有人體人用。二無體但有假用。此中含",
    "T42n1824_004:0057b02": "其二說也。答曰下三偈為三。初無體破。次兩",
    "T42n1824_004:0057b03": "法破。三各體破。初上半牒而不受下半正作",
    "T42n1824_004:0057b04": "無體破。若離法別有人體即人可御法而去。",
    "T42n1824_004:0057b05": "以離法無人體云何人御法而去。問論主用",
    "T42n1824_004:0057b06": "無體以破耶。答不爾。汝既云去者。即用去以",
    "T42n1824_004:0057b07": "成者則者無自體。如用指以成捲捲無自體。",
    "T42n1824_004:0057b08": "非用無體破外有體。又如人作師子師子不",
    "T42n1824_004:0057b09": "能去。須人御方去。今明。此二相離可得爾耳。",
    "T42n1824_004:0057b10": "離兩脚動無別有人。故不得去。此通得破外",
    "T42n1824_004:0057b11": "道犢子成實等義。既其易知不煩作也。第二",
    "T42n1824_004:0057b12": "偈二法破者。前偈是奪破。今二偈並是縱關。",
    "T42n1824_004:0057b13": "上半牒下半破。破意云。若避前無體而言有",
    "T42n1824_004:0057b14": "體。今縱有體墮二去。者前之去以為者體。者",
    "T42n1824_004:0057b15": "後之去為者所用。問二去有何過。答二去法",
    "T42n1824_004:0057b16": "是二色陰。即二身動。一人二身是為大過。又",
    "T42n1824_004:0057b17": "人法不相離。法二即人二。人一即法一。汝",
    "T42n1824_004:0057b18": "一人而法二亦可人二而法一也。又法二即",
    "T42n1824_004:0057b19": "人二。此之二人各往。東西。則東西去者復用",
    "T42n1824_004:0057b20": "去法去亦有二去。既有二法復成二人。如是",
    "T42n1824_004:0057b21": "一人成無量人。具如前說。長行有二論。一本",
    "T42n1824_004:0057b22": "云。一以去法成去者。二去者成已然後用去",
    "T42n1824_004:0057b23": "法。此文為定餘本悉非。所以然者。初明以",
    "T42n1824_004:0057b24": "一去法為人體。次一去法為人用。故成一人",
    "T42n1824_004:0057b25": "二法過也。第三偈各體破。亦云獨去破。上半",
    "T42n1824_004:0057b26": "牒而標過。下半正明各體。離去有去者汝明",
    "T42n1824_004:0057b27": "去者用去法必先有去者而後用去法。即是",
    "T42n1824_004:0057b28": "離去法有去者體也。說去者有去。師云。離去",
    "T42n1824_004:0057b29": "有去者。外人懷中作如是解。離去別有去者。",
    "T42n1824_004:0057c01": "說去者有去。口中復說去者御去法而去。故",
    "T42n1824_004:0057c02": "云各體也。又此句意詺外義成上離過。汝先",
    "T42n1824_004:0057c03": "有者體而說者用於法。故知離法別有者體。",
    "T42n1824_004:0057c04": "此偈與破去法中各體破全同。但上明時法",
    "T42n1824_004:0057c05": "各體。今明人法各體為異耳。問前各體破與",
    "T42n1824_004:0057c06": "無體破相次。今何故在二體後耶。答蓋是翻",
    "T42n1824_004:0057c07": "論者誤。何以知然。外人前立三時有去者。青",
    "T42n1824_004:0057c08": "目就二法破中以結三時中無去者竟。更說",
    "T42n1824_004:0057c09": "此偈者當知是誤也。若非翻論者誤則是梵",
    "T42n1824_004:0057c10": "文本失。復次若決定有去有去者應有初發。",
    "T42n1824_004:0057c11": "第三次以三時破發。發與去異者取其異靜之",
    "T42n1824_004:0057c12": "義稱之為發。動足成步目之為去。故去則是",
    "T42n1824_004:0057c13": "果。發則為因。世間云千里之行皆因發足。合",
    "T42n1824_004:0057c14": "抱之本起自毫端。故破發也。至此已來文三",
    "T42n1824_004:0057c15": "義四。文三者初破去法。次破去人。今破初發。",
    "T42n1824_004:0057c16": "義四者謂破人法因果義也。就文為二。初長",
    "T42n1824_004:0057c17": "行次偈本。長行為二。初序立。而於三時中求",
    "T42n1824_004:0057c18": "發不可得者序破也。就三偈為四。初偈開三",
    "T42n1824_004:0057c19": "時門。次偈釋三時門。第三半偈破三時。第四",
    "T42n1824_004:0057c20": "半偈總結破。初門為二。三句明三時無發。下",
    "T42n1824_004:0057c21": "一句呵之。問上云去是果發是因。云何就已",
    "T42n1824_004:0057c22": "去之果求覓初發之因耶。答此非果中求因。",
    "T42n1824_004:0057c23": "乃是三時門之名耳。上已用三時門求無去",
    "T42n1824_004:0057c24": "法。次就三時門求無去人。今就三時門求無",
    "T42n1824_004:0057c25": "初發。故三時門是能破。人法因果等是所破",
    "T42n1824_004:0057c26": "也。問何故就三時門破此等法耶。答去法去",
    "T42n1824_004:0057c27": "人及初發並是起動有為之法。必墮三世故",
    "T42n1824_004:0057c28": "就三世中求之也。何處當有發者三世中既",
    "T42n1824_004:0057c29": "無。三世外則是無為。無為亦無發。是故呵之。",
    "T42n1824_004:0058a01": "何以故三時中無發者。生下釋破偈也。前唱",
    "T42n1824_004:0058a02": "三時無未釋所以無。今釋所以無故有此文",
    "T42n1824_004:0058a03": "也。未發無去時者第二釋三時無發。上半釋",
    "T42n1824_004:0058a04": "二時無發。下半釋未去無發。未發無去時釋",
    "T42n1824_004:0058a05": "上去時中無發。亦無有已去釋已去無發。章",
    "T42n1824_004:0058a06": "門偈則就三時次第故先已次未後去時。今",
    "T42n1824_004:0058a07": "釋就緩切次第先破其切。後破其緩。以正計",
    "T42n1824_004:0058a08": "去時有發及已去中有發故也。又是逐文勢",
    "T42n1824_004:0058a09": "鉤鎖接最後去時無發仍即釋之也。問云何",
    "T42n1824_004:0058a10": "未發無去時釋去時中無發耶。答若未發有",
    "T42n1824_004:0058a11": "時可從時中發。未發竟無時。從何處發耶。問",
    "T42n1824_004:0058a12": "未發何故無時耶。答發是動發之法。因法故",
    "T42n1824_004:0058a13": "有時。未發則無法。無法云何有時耶。問若爾",
    "T42n1824_004:0058a14": "今因發故有時。可得從時中發耶。答若因發",
    "T42n1824_004:0058a15": "有時即時無自體。時無自體即發無所賴。云",
    "T42n1824_004:0058a16": "何得從時中發耶。問此與上破法何異。答初",
    "T42n1824_004:0058a17": "章門偈與破法中初偈三時求去法不可得全",
    "T42n1824_004:0058a18": "同今此偈與上破法中無體偈全同。好體破",
    "T42n1824_004:0058a19": "發亦應具有四破。一無體破。二各體。三二法。",
    "T42n1824_004:0058a20": "四兩人。但上以具明今略舉初門。即餘三可",
    "T42n1824_004:0058a21": "領也。亦無有已去釋已去中無發。亦具二義。",
    "T42n1824_004:0058a22": "一者若未發有已去之時可從已去時中發。",
    "T42n1824_004:0058a23": "未發竟無已時云何從已時中發。二者因發",
    "T42n1824_004:0058a24": "有時。時即無自體。法何所賴而得發耶。是二",
    "T42n1824_004:0058a25": "應有發者結上二義應有發。而今尚無。未去",
    "T42n1824_004:0058a26": "是未來。未來未有時云何得從時中發耶。無",
    "T42n1824_004:0058a27": "去無未去此第三次破無三時。破無三時者",
    "T42n1824_004:0058a28": "上來三處用三時破去法去人及初發竟。今",
    "T42n1824_004:0058a29": "次破此三時。則前破所破今破能破。問何故",
    "T42n1824_004:0058b01": "破三時耶。答恐外人云若三時中盡無人法",
    "T42n1824_004:0058b02": "因果何故有此三時耶。既其有時必應有法。",
    "T42n1824_004:0058b03": "又既有能破應有所破。是故今明。法無故時",
    "T42n1824_004:0058b04": "無。所破無故能破亦無也。一切無有發者第",
    "T42n1824_004:0058b05": "四總結破。一切無者謂無去法去人等。但發",
    "T42n1824_004:0058b06": "最在後。故偏舉之耳。何故而分別者。不應分",
    "T42n1824_004:0058b07": "別有人法因果及三時也。長行云。發無故無",
    "T42n1824_004:0058b08": "去此明因無故果無也。無去故無去者。法無",
    "T42n1824_004:0058b09": "故人無也。何得有已去未去去時。此是法無",
    "T42n1824_004:0058b10": "故無時。亦是所破無故能破亦無也。問何故",
    "T42n1824_004:0058b11": "呵外人耶。答此章破去事竟。故總結呵也。問",
    "T42n1824_004:0058b12": "曰無去無去者應有住住者。第二以三時門",
    "T42n1824_004:0058b13": "破住。破住二意。一先破動今破靜。令悟四儀",
    "T42n1824_004:0058b14": "宛然而未曾動靜。二破住為成破去。上就去",
    "T42n1824_004:0058b15": "門破去。今就住門破去。既其見住則去心必",
    "T42n1824_004:0058b16": "生。今破其住則無靜對動則去心都息。就中",
    "T42n1824_004:0058b17": "有二。前問次答。問有二。初領前無去次問後",
    "T42n1824_004:0058b18": "有住。作此問者凡有三義。一者外人雖知無",
    "T42n1824_004:0058b19": "去而未解無住。故請問之。二者欲舉住證去。",
    "T42n1824_004:0058b20": "三欲有無相待以無去對有住。則是有無相",
    "T42n1824_004:0058b21": "對也。答中三偈四章。初偈明三時門無住。次",
    "T42n1824_004:0058b22": "偈偏釋初門無住。三上半偈重以三時門破",
    "T42n1824_004:0058b23": "去者住。次下半偈類破餘法。初偈上半明二",
    "T42n1824_004:0058b24": "門中無住。下半明無第三門。去者則不住此",
    "T42n1824_004:0058b25": "是正去則無有住。不去者不住無去可待。故",
    "T42n1824_004:0058b26": "無有住。又世間有二種住。一者未住二者本",
    "T42n1824_004:0058b27": "住。本住者不去稱之為住。亦是去前住。未住",
    "T42n1824_004:0058b28": "者息去然後住。亦是去後住。去者不住破其",
    "T42n1824_004:0058b29": "未住。若正法即有去者而不得住。若其息去",
    "T42n1824_004:0058c01": "即無復去者。令誰住耶。如息五指即無捲可",
    "T42n1824_004:0058c02": "住。次句破本住。易知。第二偈破去者住。偏釋",
    "T42n1824_004:0058c03": "初門。又例上破去具通別。初門通破住。此",
    "T42n1824_004:0058c04": "門別破住也。又例上應有縱奪門。上奪今縱",
    "T42n1824_004:0058c05": "也。上半牒而不受。下半正破。破意云。離去法",
    "T42n1824_004:0058c06": "無去人。若有去人即有去法便不得住。若息",
    "T42n1824_004:0058c07": "去法即無復去人。令誰住耶。故人義若成便",
    "T42n1824_004:0058c08": "不得住。住義若成即無復有人。進退屈也。又",
    "T42n1824_004:0058c09": "離法無人。汝欲息法令人住者。亦應息人而",
    "T42n1824_004:0058c10": "法住耶。眾事推之畢竟無住。去未去無住第",
    "T42n1824_004:0058c11": "三舉三時門重破去者住。上是奪門。明去者",
    "T42n1824_004:0058c12": "不得住。今縱。汝必言去者息去法而住者。於",
    "T42n1824_004:0058c13": "何時中住。已去中是已滅。即無住。未去則未",
    "T42n1824_004:0058c14": "有住。去時還墮二門。此猶是捉上三時門破",
    "T42n1824_004:0058c15": "住。至此已來凡四過。用三時門破也。所有行",
    "T42n1824_004:0058c16": "止法者第四類破餘法。問行止是何法耶。答",
    "T42n1824_004:0058c17": "生死流轉相續為行。涅槃滅生死流動為止。",
    "T42n1824_004:0058c18": "上以破動靜二儀。今破生死涅槃兩法。即一",
    "T42n1824_004:0058c19": "切諸法畢竟無遺也。問品題破去來而不破",
    "T42n1824_004:0058c20": "於來。不題破住及行止。何故破耶。答品欲釋",
    "T42n1824_004:0058c21": "八不之未故以去來相對。但去來更無兩體",
    "T42n1824_004:0058c22": "此望為去。彼觀為來故破去即破來也。今欲",
    "T42n1824_004:0058c23": "遍窮萬法故。動靜二儀生死涅槃兩法皆不",
    "T42n1824_004:0058c24": "可得。問今此破意在何耶。答令悟此身不動",
    "T42n1824_004:0058c25": "不靜。非生死流轉。亦非涅槃止息。即是以觀",
    "T42n1824_004:0058c26": "發中因中發觀。於此身心不起凡夫二乘有",
    "T42n1824_004:0058c27": "所得心常與道合也。問曰汝雖種種門下。若",
    "T42n1824_004:0058c28": "開四門初三時門已竟。今是第二一異門破",
    "T42n1824_004:0058c29": "也。若二周明義初周已竟。今是第二周。問",
    "T42n1824_004:0059a01": "何以知有二周意耶。答上破去住及類行止",
    "T42n1824_004:0059a02": "等竟。而今更破去去者。當知是重破。故有二",
    "T42n1824_004:0059a03": "周也。問何故明二周耶。答利根聞初周略破",
    "T42n1824_004:0059a04": "即解。鈍根未悟更廣破之。就文為二。初問次",
    "T42n1824_004:0059a05": "答。問有二。初領前無。而眼見下第二立有去",
    "T42n1824_004:0059a06": "住也。問品初已明眼見三時有作。今復云眼",
    "T42n1824_004:0059a07": "見。與前何異。答初明眼見。論主就三時門",
    "T42n1824_004:0059a08": "求之不得。外人云。汝雖巧難我不能答。而道",
    "T42n1824_004:0059a09": "理終有。以眼見故。二者上直舉眼見。而論主",
    "T42n1824_004:0059a10": "即破。外人今便反難論主。若三時中無眼不",
    "T42n1824_004:0059a11": "應見。今既眼見。則不應無。故無則不應見。",
    "T42n1824_004:0059a12": "見故非是無。所以異上也。又外人反問論主。",
    "T42n1824_004:0059a13": "有世諦以不。若有世諦即有去住。若無世諦",
    "T42n1824_004:0059a14": "則是邪見。又真諦可無。世諦云何是無。若言",
    "T42n1824_004:0059a15": "世諦中無則真諦應有。是則大亂。又若俗無",
    "T42n1824_004:0059a16": "真有。即色可聞聲可見眼應聞耳應見也。三",
    "T42n1824_004:0059a17": "者外人復云。若無而顛倒故見者有無俱倒。",
    "T42n1824_004:0059a18": "何故見有不見無耶。又等是顛倒見。無有一",
    "T42n1824_004:0059a19": "去而見一去。何故不於一人見於二去復於",
    "T42n1824_004:0059a20": "二人見一去耶。四者汝口說無。我眼見有則",
    "T42n1824_004:0059a21": "眼見是實。口說難信。有如是等義故。重舉眼",
    "T42n1824_004:0059a22": "見問論主也。答曰下第二破。就文為三。初偈",
    "T42n1824_004:0059a23": "雙牒雙定。次兩偈雙牒雙難。後一偈雙結雙",
    "T42n1824_004:0059a24": "呵。前長行呵云。肉眼所見不可信者。汝信",
    "T42n1824_004:0059a25": "眼所見不信論主口破者。宜撿口眼二因。外",
    "T42n1824_004:0059a26": "人以無明顛倒為因感得肉眼。諸佛菩薩以",
    "T42n1824_004:0059a27": "波若為因宣之於口。故眼不可信。我破即可",
    "T42n1824_004:0059a28": "信。又汝現世無明心流入眼故眼見不可信。",
    "T42n1824_004:0059a29": "我以觀辨我心論宣於口。蓋從二惠心流入",
    "T42n1824_004:0059b01": "此口。故口可信眼不可信。又眼不可信者。",
    "T42n1824_004:0059b02": "熱病人種種橫見故口言有物。汝無明熱病",
    "T42n1824_004:0059b03": "橫有所見故言有去來。又汝言見一何故不",
    "T42n1824_004:0059b04": "見二者。此見不見並是汝之倒情。汝見一既",
    "T42n1824_004:0059b05": "不可信。汝之不見亦不可信。如是五句也。又",
    "T42n1824_004:0059b06": "此是顛倒與顛倒相應。故所見不亂也。又若",
    "T42n1824_004:0059b07": "我言無而見有者可受此難。汝自見有。今就",
    "T42n1824_004:0059b08": "汝求有不得故汝有不可信。汝若執無而見",
    "T42n1824_004:0059b09": "有者我亦破之也。又云。既稱肉眼所見不可",
    "T42n1824_004:0059b10": "信。何得云佛見世諦與凡夫不異。但有著不",
    "T42n1824_004:0059b11": "著不同故分凡聖耶。又汝無始來作此信不",
    "T42n1824_004:0059b12": "得解脫。欲得解脫不應信此六情。故信波若",
    "T42n1824_004:0059b13": "則不信一切法。信一切法則不信波若。波若",
    "T42n1824_004:0059b14": "生則一切法不生。一切法生則波若不生。二",
    "T42n1824_004:0059b15": "河傾滿亦復如是。外人既舉眼所見可信。論",
    "T42n1824_004:0059b16": "主以一異類破顯即事可信。故就一異求之",
    "T42n1824_004:0059b17": "不成也。又一異撿不可得。當知慧眼所見現",
    "T42n1824_004:0059b18": "可信也。如因緣品世間現見故世間眼見也。",
    "T42n1824_004:0059b19": "問一異撿云何現可信耶。答汝言眼見有去",
    "T42n1824_004:0059b20": "人去法者。汝眼為見其是一物。為見是其二",
    "T42n1824_004:0059b21": "物耶。即事責之則外人於眼見事便爾無對。",
    "T42n1824_004:0059b22": "故眼見事不成也。又作一異破者然計有去",
    "T42n1824_004:0059b23": "者即是我見。我見為一異本。一異是斷常本。",
    "T42n1824_004:0059b24": "斷常是六十二見本。故大品云。譬如我見攝",
    "T42n1824_004:0059b25": "六十二見。故知我見為本。由有我故推我與",
    "T42n1824_004:0059b26": "陰一即陰滅我滅。成於斷見。陰與我異。陰滅",
    "T42n1824_004:0059b27": "我存故起常見。故一異是斷常本。既有斷常",
    "T42n1824_004:0059b28": "便起六十二見。從見則起愛。愛見因緣故有",
    "T42n1824_004:0059b29": "業苦。今破一異之本則枝末之見自傾。即令",
    "T42n1824_004:0059c01": "悟眾生累無不寂德無不圓。累無不滅不可",
    "T42n1824_004:0059c02": "為有。德無不圓不可為無。故得中道法身也。",
    "T42n1824_004:0059c03": "又一異是十四難。一異既傾十四難便壞也。",
    "T42n1824_004:0059c04": "問一異為破一人為破兩計。答若直舉眼見",
    "T42n1824_004:0059c05": "救義則一異破一立也。若執一異則破二人",
    "T42n1824_004:0059c06": "也。問何人執一異耶。答若直取色法為身動",
    "T42n1824_004:0059c07": "故名為去法。去法成人名為去者則非僧佉",
    "T42n1824_004:0059c08": "等四外道義。以四外道並計色與神異。而自",
    "T42n1824_004:0059c09": "執神與覺一異有四師耳。若總以五陰為身動",
    "T42n1824_004:0059c10": "名為去法者。即亦是四外道義也。而成論師",
    "T42n1824_004:0059c11": "明假有即實義異實義。即入今二門責之。又",
    "T42n1824_004:0059c12": "成論師計假人有體有用。是計異義。計假人",
    "T42n1824_004:0059c13": "無體還以五陰為體。是人法一義也。初偈雙",
    "T42n1824_004:0059c14": "牒雙非。易知也。次兩偈雙牒雙破。破一中",
    "T42n1824_004:0059c15": "上半牒下半破。所以舉作作者並去去者。以",
    "T42n1824_004:0059c16": "去去者一義過昧。作作者一義過顯故將顯",
    "T42n1824_004:0059c17": "以並昧也。作是瓶此是色法。作者是人非色",
    "T42n1824_004:0059c18": "法。汝去亦是色法。去者非色法。去去者既一。",
    "T42n1824_004:0059c19": "則作作者亦一。若一者二俱有情二俱無情。",
    "T42n1824_004:0059c20": "二俱有色二俱無色也。師責成實義云。汝人",
    "T42n1824_004:0059c21": "起善惡。善惡是所作。人是能作。若一則無能",
    "T42n1824_004:0059c22": "所。若有能所則不得一。若一復有能所則是",
    "T42n1824_004:0059c23": "亦一亦異。亦異故有能所。亦一故無能所。又",
    "T42n1824_004:0059c24": "能所既一起善惡。既有兩法應當兩人。若人",
    "T42n1824_004:0059c25": "一則善惡應一。又如人起四心四心迭代。四",
    "T42n1824_004:0059c26": "人亦爾。若人一則四心應一。他又云。人能作",
    "T42n1824_004:0059c27": "善惡不當善惡。心為善惡體不當解惑。今問。",
    "T42n1824_004:0059c28": "若解惑與心一則心一。則解惑應一。善惡與",
    "T42n1824_004:0059c29": "人一人一。則善惡一。若人不當善惡何處離",
    "T42n1824_004:0060a01": "善惡色心別有人。若別有人人應在善惡色",
    "T42n1824_004:0060a02": "心外。柱應在四微外。又若異心別有善惡應",
    "T42n1824_004:0060a03": "異青黃別有色也。第二偈上半亦牒不半破。",
    "T42n1824_004:0060a04": "而將離以責其異者。亦離顯而異昧故也。汝",
    "T42n1824_004:0060a05": "既得異應得相離。相離有五。一者東西離。去",
    "T42n1824_004:0060a06": "若在東者應居西。二者有無離。未有去法應",
    "T42n1824_004:0060a07": "先有去人。未有去人應先有去法。三存亡離。",
    "T42n1824_004:0060a08": "去人死去法應存。去法亡去人應在。四去住",
    "T42n1824_004:0060a09": "離。去法自去而人自住。去人自去而去法應",
    "T42n1824_004:0060a10": "住。五不相成異。人法既異。則不相成。如牛二",
    "T42n1824_004:0060a11": "角。長行為二。初雙牒。總唱有過。次何以故",
    "T42n1824_004:0060a12": "釋一異過。先釋一次釋異。一中為三。一標錯",
    "T42n1824_004:0060a13": "亂及破因緣過。因去有去者下第二雙釋。一",
    "T42n1824_004:0060a14": "中下第三雙結。釋中有二。初釋破因緣者。既",
    "T42n1824_004:0060a15": "因去有去者云何言一。故是破因緣。又去下",
    "T42n1824_004:0060a16": "釋錯亂有二。一人法二常無常。人通四儀是",
    "T42n1824_004:0060a17": "故為常。四儀迭代興廢。故名無常。非是破",
    "T42n1824_004:0060a18": "外道人常義也。若一應俱常俱無常。喚人應",
    "T42n1824_004:0060a19": "得法召法應得人。故是錯亂。一中有如是過",
    "T42n1824_004:0060a20": "者第三雙結。或解云。釋一中三過一結。三過",
    "T42n1824_004:0060a21": "者第一門法體亂過。又去名為法下第二名",
    "T42n1824_004:0060a22": "亂過。人常法無常下義亂過。夫論謬立不出",
    "T42n1824_004:0060a23": "三亂。謂體名義也。一中有如是過者第四結",
    "T42n1824_004:0060a24": "也。異中亦應有三離。一東西離。二有無離。三",
    "T42n1824_004:0060a25": "存亡離。四總結。今略無初離也。第三段上半",
    "T42n1824_004:0060a26": "雙牒下半雙呵。易知也。因去知去者第三因",
    "T42n1824_004:0060a27": "緣門破。有此門來凡有三意。一者前破一異",
    "T42n1824_004:0060a28": "破人法體。今因緣門破人法用。故二偈文並",
    "T42n1824_004:0060a29": "稱不能用則體用俱寂。二者上破一異。而犢",
    "T42n1824_004:0060b01": "子立人法不受此破。別有人體故不可言一。",
    "T42n1824_004:0060b02": "而因於陰故不可言異。如別有火體不可與",
    "T42n1824_004:0060b03": "薪一。而因託於薪不可言異。雖不可一異而",
    "T42n1824_004:0060b04": "人能御法法能成人。有人法用義故今破之",
    "T42n1824_004:0060b05": "也。三者上來破性人法。今破因緣人法。則",
    "T42n1824_004:0060b06": "性空因緣空義也。二偈為二。初偈破者不能",
    "T42n1824_004:0060b07": "用是去。次偈破者不能用異去。是去者是者",
    "T42n1824_004:0060b08": "所因。去者不能用。異去者非者所因。去者亦",
    "T42n1824_004:0060b09": "不能用。而此二偈反覆相成。初偈免二去而",
    "T42n1824_004:0060b10": "墮無用。後偈若其有用便墮二法。又初偈破",
    "T42n1824_004:0060b11": "不得動第一步。第二偈破不得動第二步。尚",
    "T42n1824_004:0060b12": "不得動第二步。況千里行耶。故一切法無動",
    "T42n1824_004:0060b13": "轉者也。初偈上半明人不能用法。下半明法",
    "T42n1824_004:0060b14": "不能運人。因去知去者此牒外人義。若端拱",
    "T42n1824_004:0060b15": "靜坐此直是人耳。不知是去者。以其因動足",
    "T42n1824_004:0060b16": "即知是去人故云因去知去者。不能用是去",
    "T42n1824_004:0060b17": "者論主破也。是去即者所因去。而者不能用。",
    "T42n1824_004:0060b18": "若離去別有者體者可能用去法。今因去知",
    "T42n1824_004:0060b19": "者。則者無自體。云何能用去法。又無自體即",
    "T42n1824_004:0060b20": "無者。誰用去法耶。如因色心成人。若未有色",
    "T42n1824_004:0060b21": "心則本無有人。既因色心成人。離色心無人。",
    "T42n1824_004:0060b22": "人云何還能用色心耶。又不得色心成人。凡",
    "T42n1824_004:0060b23": "成必有能所。色心是能成人是所成。今離色",
    "T42n1824_004:0060b24": "心無人。云何色心是能成人為所成耶。先無",
    "T42n1824_004:0060b25": "有去法下半有二義。一釋上半。若去者之前",
    "T42n1824_004:0060b26": "別有去法。可因法知者者能用法。今因者有",
    "T42n1824_004:0060b27": "法者前無法。云何因法知者而言者能用法。",
    "T42n1824_004:0060b28": "此則上半破其者能用法。下半破其因法知",
    "T42n1824_004:0060b29": "者。次意上半破者能用法。下半破法能運者。",
    "T42n1824_004:0060c01": "去者之前別有去法可言法能運者。今因者",
    "T42n1824_004:0060c02": "有法。則去者之前無有去法。云何言法能運",
    "T42n1824_004:0060c03": "者。長行云。是去法未有時無有去者。此明因",
    "T42n1824_004:0060c04": "法有去者。者無自體故不能用去法耳。亦無",
    "T42n1824_004:0060c05": "已去未去去時。未有去法非但無者亦無三",
    "T42n1824_004:0060c06": "時。明因法有時耳。既因法有者者無自體。云",
    "T42n1824_004:0060c07": "何者於三時中用得去耶。如前有城下釋下",
    "T42n1824_004:0060c08": "半。初舉譬反釋。先有人後有城人可趣城。前",
    "T42n1824_004:0060c09": "有法後有人法可運人。而人法互相因不得",
    "T42n1824_004:0060c10": "先後。云何言先有法而能運人。復何得言先",
    "T42n1824_004:0060c11": "有法因法知人耶。第二偈破異去。上半牒下",
    "T42n1824_004:0060c12": "半破。外云初動一步是者所因去。以去法成",
    "T42n1824_004:0060c13": "者體者可不能用。今進第二步異於成者之",
    "T42n1824_004:0060c14": "去名為異去。此去既不成者體。則者應能用。",
    "T42n1824_004:0060c15": "是故破云。於一去者中不得二去故。初去以",
    "T42n1824_004:0060c16": "成者體。次去為者所用則是二去。二去則二",
    "T42n1824_004:0060c17": "動二身。如上無量過也。汝若言至第二步時",
    "T42n1824_004:0060c18": "初步已滅無有二法過者則但有後步。則唯",
    "T42n1824_004:0060c19": "有成者之去則者不能用。同初偈過故免二",
    "T42n1824_004:0060c20": "去則墮無用。得有用則成二去。又初步成者",
    "T42n1824_004:0060c21": "體者無自體。云何得運初步進至第二步。又",
    "T42n1824_004:0060c22": "縱將初步進至第二步。則至第二步時猶有",
    "T42n1824_004:0060c23": "初步。則一人有二去。無有是處。凡論有去",
    "T42n1824_004:0060c24": "要初步滅進至第二步。無有將初步至第二",
    "T42n1824_004:0060c25": "步第二步時猶有初步也。故偈云。於一去者",
    "T42n1824_004:0060c26": "中不得二去故。又初步滅則者亦滅不得至",
    "T42n1824_004:0060c27": "第二步。初步不滅猶有初步。亦不得至第二",
    "T42n1824_004:0060c28": "步。故一切人無有動步之義也。又一去成者",
    "T42n1824_004:0060c29": "體。此是前時去。一去成者用。此是後時去。但",
    "T42n1824_004:0061a01": "當前時去未有後時去。至後時去無有前時",
    "T42n1824_004:0061a02": "去。恒是一去只有成義無有用義。故偈云。於",
    "T42n1824_004:0061a03": "一去者中不得二去故。又若後時去猶是前",
    "T42n1824_004:0061a04": "時去。當一人則有前後兩時去。亦一時中有",
    "T42n1824_004:0061a05": "前後兩法。前後兩時何有此義。又當前時去",
    "T42n1824_004:0061a06": "只有成者體。者用何物得至後時耶。如藉此",
    "T42n1824_004:0061a07": "五陰四微以成此人柱。即此人柱尚不能御",
    "T42n1824_004:0061a08": "此陰此微。云何能御後時之微陰耶。又前時",
    "T42n1824_004:0061a09": "之去成者體而未能去。則不名去法。若名去",
    "T42n1824_004:0061a10": "法則應能去。若能去何用後時去耶。又舉例。",
    "T42n1824_004:0061a11": "如前時之眼成者體者不能見。後時之眼被",
    "T42n1824_004:0061a12": "者用方能見。何有此義耶。又後時之眼不成",
    "T42n1824_004:0061a13": "我體則是他眼。何有此人用他眼耶。決定有",
    "T42n1824_004:0061a14": "去者第四有無破。亦云決定不決定破。夫論",
    "T42n1824_004:0061a15": "有去人去法要須具三。一假時而去。二有人",
    "T42n1824_004:0061a16": "法之體。三有人法之用。三時門破其假時而",
    "T42n1824_004:0061a17": "去。一異門破其人法之體。因緣門洗其人法",
    "T42n1824_004:0061a18": "之用。此三若無則一切盡矣。而汝意猶未已。",
    "T42n1824_004:0061a19": "今更以兩門領其大要。人法俱有則不成人",
    "T42n1824_004:0061a20": "法。人法俱無則不成人法。故有此門也。又",
    "T42n1824_004:0061a21": "初二門破性。因緣門破假。性假若空則一切",
    "T42n1824_004:0061a22": "都壞。若踟蹰道門怏怏此旨。今更兩門令滯",
    "T42n1824_004:0061a23": "情永寂。若定有即常。常無有去。定無則斷。",
    "T42n1824_004:0061a24": "斷令誰去耶。又決定則不因法有人。人本實",
    "T42n1824_004:0061a25": "有。不決定即是因法有人。人本實無。此二即",
    "T42n1824_004:0061a26": "總該一切。不因法有人人是常人。因法有人",
    "T42n1824_004:0061a27": "人是無常人。又不因法有人人是實人。因法",
    "T42n1824_004:0061a28": "有人人是假人。破此二即一切皆盡。又不因",
    "T42n1824_004:0061a29": "法有人別有假體。因法有人則無假體。此二",
    "T42n1824_004:0061b01": "亦收一切。二偈為三。初偈明定有人無人不",
    "T42n1824_004:0061b02": "能用法。次半偈明定有法無法人不能用。三",
    "T42n1824_004:0061b03": "半偈結人法能所一切都空。初偈為二。上半",
    "T42n1824_004:0061b04": "明定有人。不能用三去者。既決定有人體即",
    "T42n1824_004:0061b05": "不因去法成人。此人是常。常即不動。云何用",
    "T42n1824_004:0061b06": "三去。又不因法有人人獨自有。應獨自去不",
    "T42n1824_004:0061b07": "須用法。復是不用三。又決定有者者不因法",
    "T42n1824_004:0061b08": "成。者不因法成即無有此者。誰用三去。又既",
    "T42n1824_004:0061b09": "決定有者則決定有法。法自能去何須者用。",
    "T42n1824_004:0061b10": "又不因法有人人應常去無有息期。以無去",
    "T42n1824_004:0061b11": "法可息故。下半若因法有人則人無自體。",
    "T42n1824_004:0061b12": "無自體則無人誰用法耶。又無自體即同上",
    "T42n1824_004:0061b13": "不能用是去過也。此偈上下半進退破之。上",
    "T42n1824_004:0061b14": "半明有人即不因三去。下半若因三去即無",
    "T42n1824_004:0061b15": "有人。故上半有即不因。下半明因即不有。又",
    "T42n1824_004:0061b16": "上半破外義下半破內義。上半破犢子及假",
    "T42n1824_004:0061b17": "有體下半破假無體也。餘二段易知。長望論",
    "T42n1824_004:0061b18": "意不可思議。住而不靜去而非動。履地而無",
    "T42n1824_004:0061b19": "處豈非不可思議耶。長行釋三段即三。釋上",
    "T42n1824_004:0061b20": "半為二。初別釋三事謂人法時。以立中要具",
    "T42n1824_004:0061b21": "此三故也。若決定有去者此釋偈中不能用",
    "T42n1824_004:0061b22": "之辭。即是釋破也。夫因去有者者息去而住。",
    "T42n1824_004:0061b23": "既不因去有者者即無去可息。即者常應去",
    "T42n1824_004:0061b24": "都無住期。故云不應有住也。釋下半有二論",
    "T42n1824_004:0061b25": "本。今用一本云。因去法得名去者。若先無",
    "T42n1824_004:0061b26": "去法即無去者。此文為正餘本煩也。不得言",
    "T42n1824_004:0061b27": "定有不得言定無者。若作破義結破上定有",
    "T42n1824_004:0061b28": "定無。俱不可得故云不得言定有及定無也。",
    "T42n1824_004:0061b29": "若作立義因緣義不可定有。不可定無也。又",
    "T42n1824_004:0061c01": "此即二諦義。真諦空故不得定有。世諦有故",
    "T42n1824_004:0061c02": "不得言定無。此用二諦互破其定有定無也。",
    "T42n1824_004:0061c03": "又世諦是因緣有不可得言自性有。真諦是",
    "T42n1824_004:0061c04": "因緣無不得言自性無。此破性有無明因緣",
    "T42n1824_004:0061c05": "二諦也。又不得言定有。不得言定無並就世",
    "T42n1824_004:0061c06": "諦世諦是假有。假有不可言定有。假有不可",
    "T42n1824_004:0061c07": "言定無。假有不可言亦有亦無。假有不可言",
    "T42n1824_004:0061c08": "非有非無。此是世諦假有絕性有無四句也。",
    "T42n1824_004:0061c09": "而絕假有者乃是真諦。世諦假有既絕四。真",
    "T42n1824_004:0061c10": "諦假無亦絕四。故二諦並四絕也。然二諦意",
    "T42n1824_004:0061c11": "乃多具上來諸義也。如幻如化幻為十喻之",
    "T42n1824_004:0061c12": "始。化為十喻之終。故舉初後也。幻去宛然",
    "T42n1824_004:0061c13": "豈是定無。幻去非去豈是定有。成上非定有",
    "T42n1824_004:0061c14": "無之言也。又求彼人法虛怳不能得故名如",
    "T42n1824_004:0061c15": "幻化耳。不執虛破實也。",
    "T42n1824_004:0061c16": "中觀論疏卷第四(本)"
}