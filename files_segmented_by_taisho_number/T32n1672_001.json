{
    "T32n1672_001:0745b12": "龍樹菩薩為禪陀迦王說法要偈",
    "T32n1672_001:0745b14": "宋罽賓三藏求那跋摩譯",
    "T32n1672_001:0745b15": "　禪陀迦王應當知　　生死苦惱多眾過",
    "T32n1672_001:0745b16": "　悉為無明所覆障　　吾欲為彼興利益",
    "T32n1672_001:0745b17": "　譬如刻畫造佛像　　智者見之宜恭敬",
    "T32n1672_001:0745b18": "　我依如來說正法　　大王亦應深信受",
    "T32n1672_001:0745b19": "　汝雖先聞牟尼言　　今若聽受轉分別",
    "T32n1672_001:0745b20": "　猶如華池色清淨　　月光垂照踰暉顯",
    "T32n1672_001:0745b21": "　佛說六念當修習　　所謂三寶施戒天",
    "T32n1672_001:0745b22": "　修行十善淨三業　　離酒放逸及邪命",
    "T32n1672_001:0745b23": "　觀身命財速危朽　　應施福田濟窮乏",
    "T32n1672_001:0745b24": "　施為堅牢無與等　　最為第一親近者",
    "T32n1672_001:0745b25": "　勤修淨戒除瑕穢　　亦莫悕求願諸有",
    "T32n1672_001:0745b26": "　譬如大地殖眾物　　戒亦如是生諸善",
    "T32n1672_001:0745b27": "　修忍柔和捨瞋恚　　佛說是行最無上",
    "T32n1672_001:0745b28": "　如是精進及禪智　　具此六行超生死",
    "T32n1672_001:0745b29": "　若能在家孝父母　　此即名為勝福田",
    "T32n1672_001:0745c01": "　現世流布大名稱　　未來福報轉無量",
    "T32n1672_001:0745c02": "　殺盜婬欺耽荒酒　　雕床高廣及香熏",
    "T32n1672_001:0745c03": "　謳歌倡伎過時食　　如斯眾惡宜遠離",
    "T32n1672_001:0745c04": "　若少時間修此戒　　必受天樂昇涅槃",
    "T32n1672_001:0745c05": "　慳嫉貪欲及諂偽　　誑惑顛倒與懈怠",
    "T32n1672_001:0745c06": "　如此眾惡不善法　　大王當觀速棄捨",
    "T32n1672_001:0745c07": "　端正尊豪及五欲　　當知危朽若泡沫",
    "T32n1672_001:0745c08": "　莫恃若斯不堅法　　憍逸自恣生諸苦",
    "T32n1672_001:0745c09": "　欲長諸善證甘露　　應當遠離如棄毒",
    "T32n1672_001:0745c10": "　有能精勤捨瞋慢　　譬如除雲顯秋月",
    "T32n1672_001:0745c11": "　猶如指鬘與難陀　　亦如差摩賢聖等",
    "T32n1672_001:0745c12": "　如來說有三種語　　入意真實虛妄言",
    "T32n1672_001:0745c13": "　入意如花實猶蜜　　虛妄鄙惡若糞穢",
    "T32n1672_001:0745c14": "　應當修習前二言　　速宜除斷虛妄者",
    "T32n1672_001:0745c15": "　從明入明四種法　　王當分別諦思惟",
    "T32n1672_001:0745c16": "　二種入明是應修　　若就癡冥當速捨",
    "T32n1672_001:0745c17": "　菴婆羅果四種變　　人難分別亦如是",
    "T32n1672_001:0745c18": "　當以智慧深觀察　　若實賢善宜親近",
    "T32n1672_001:0745c19": "　雖見女人極端嚴　　當作己母姊女想",
    "T32n1672_001:0745c20": "　設起貪欲染愛心　　應當正修不淨觀",
    "T32n1672_001:0745c21": "　是心躁動宜禁制　　如防身命及珍寶",
    "T32n1672_001:0745c22": "　欲心若起應驚怖　　猶畏刀劍惡獸等",
    "T32n1672_001:0745c23": "　欲為無利如怨毒　　如此之言牟尼說",
    "T32n1672_001:0745c24": "　生死輪迴過獄縛　　應當勤修求解脫",
    "T32n1672_001:0745c25": "　六入躁動馳諸境　　應當攝持莫放逸",
    "T32n1672_001:0745c26": "　若能如是攝諸根　　勝於勇將摧強敵",
    "T32n1672_001:0745c27": "　是身不淨九孔流　　無有窮已若河海",
    "T32n1672_001:0745c28": "　薄皮覆蔽似清淨　　猶假瓔珞自莊嚴",
    "T32n1672_001:0745c29": "　諸有智人乃分別　　知其虛誑便棄捨",
    "T32n1672_001:0746a01": "　譬如疥者近猛焰　　初雖暫悅後增苦",
    "T32n1672_001:0746a02": "　貪欲之想亦復然　　始雖樂著終多患",
    "T32n1672_001:0746a03": "　見身實相皆不淨　　即是觀於空無我",
    "T32n1672_001:0746a04": "　若能修習斯觀者　　於利益中最無上",
    "T32n1672_001:0746a05": "　雖有色族及多聞　　若無戒智猶禽獸",
    "T32n1672_001:0746a06": "　雖處醜賤少聞見　　能修戒智名勝士",
    "T32n1672_001:0746a07": "　利衰八法莫能免　　若有除斷真無匹",
    "T32n1672_001:0746a08": "　諸有沙門婆羅門　　父母妻子及眷屬",
    "T32n1672_001:0746a09": "　莫為彼意受其言　　廣造不善非法行",
    "T32n1672_001:0746a10": "　設為此等起諸過　　未來大苦唯身受",
    "T32n1672_001:0746a11": "　夫造眾惡不即報　　非如刀劍交傷割",
    "T32n1672_001:0746a12": "　臨終罪相始俱現　　後入地獄嬰諸苦",
    "T32n1672_001:0746a13": "　信戒施聞慧慚愧　　如是七法名聖財",
    "T32n1672_001:0746a14": "　真實無比牟尼說　　超越世間眾珍寶",
    "T32n1672_001:0746a15": "　大王若集此勝財　　不久亦證道場果",
    "T32n1672_001:0746a16": "　博弈飲酣好琴瑟　　懈怠憍逸及惡友",
    "T32n1672_001:0746a17": "　非時輕躁多動亂　　如斯七法當遠離",
    "T32n1672_001:0746a18": "　知足第一勝諸財　　如此之言世尊說",
    "T32n1672_001:0746a19": "　知足雖貧可名富　　有財多欲是名貧",
    "T32n1672_001:0746a20": "　若豐財業增諸苦　　如龍多首益酸毒",
    "T32n1672_001:0746a21": "　當觀美味如毒藥　　以智慧水灑令淨",
    "T32n1672_001:0746a22": "　為存此身雖應食　　勿貪色味長憍慢",
    "T32n1672_001:0746a23": "　於諸欲染當生厭　　勤求無上涅槃道",
    "T32n1672_001:0746a24": "　調和此身令安隱　　然後宜應修齋戒",
    "T32n1672_001:0746a25": "　一夜分別有五時　　於二時中當眠息",
    "T32n1672_001:0746a26": "　初中後夜觀生死　　宜勤求度勿空過",
    "T32n1672_001:0746a27": "　四無量定當修習　　是名開於梵天道",
    "T32n1672_001:0746a28": "　若專繫念四禪心　　命終必生彼天處",
    "T32n1672_001:0746a29": "　有為遷動皆無常　　苦空敗壞不堅固",
    "T32n1672_001:0746b01": "　無我無樂不清淨　　如是悉名對治法",
    "T32n1672_001:0746b02": "　若有深觀此法門　　未來常處尊豪位",
    "T32n1672_001:0746b03": "　修行五戒斷五邪　　是亦大王所應念",
    "T32n1672_001:0746b04": "　譬如少鹽置恒河　　不能令水有醎味",
    "T32n1672_001:0746b05": "　微細之惡遇眾善　　消滅散壞亦如是",
    "T32n1672_001:0746b06": "　五邪若增劫功德　　王當除滅令莫長",
    "T32n1672_001:0746b07": "　信等五根眾善源　　是宜修習令增盛",
    "T32n1672_001:0746b08": "　生等八苦常熾燃　　當持慧水灑令滅",
    "T32n1672_001:0746b09": "　欲求天樂及涅槃　　應勤修習正知見",
    "T32n1672_001:0746b10": "　雖有利智入邪道　　微妙功德永無餘",
    "T32n1672_001:0746b11": "　四種顛倒害諸善　　是故當觀莫令生",
    "T32n1672_001:0746b12": "　謂色非我我非色　　我中無色色無我",
    "T32n1672_001:0746b13": "　於色生此四種心　　自餘諸陰皆如是",
    "T32n1672_001:0746b14": "　是二十心名顛倒　　若能除斷為最上",
    "T32n1672_001:0746b15": "　法不自起冥初生　　非自在作及時有",
    "T32n1672_001:0746b16": "　皆從無明愛業起　　若無因緣便斷壞",
    "T32n1672_001:0746b17": "　大王既知此等因　　當燃慧燈破癡闇",
    "T32n1672_001:0746b18": "　身見戒取及疑結　　此三能障無漏道",
    "T32n1672_001:0746b19": "　王若毀壞令散滅　　聖解脫法當現顯",
    "T32n1672_001:0746b20": "　譬如盲人問水相　　百千萬劫莫能了",
    "T32n1672_001:0746b21": "　欲求涅槃亦如是　　唯自精勤後方證",
    "T32n1672_001:0746b22": "　欲假眷屬及知識　　而得之者甚難有",
    "T32n1672_001:0746b23": "　是故大王當精進　　然後乃可證寂滅",
    "T32n1672_001:0746b24": "　施戒多聞及禪定　　因是漸近四真諦",
    "T32n1672_001:0746b25": "　人主故應修慧明　　行斯三法求解脫",
    "T32n1672_001:0746b26": "　若能修此最上乘　　則攝諸餘一切善",
    "T32n1672_001:0746b27": "　大王當觀身念法　　世尊說為清淨道",
    "T32n1672_001:0746b28": "　若無此念增惡覺　　是故宜應勤修習",
    "T32n1672_001:0746b29": "　人命短促不久留　　如水上泡起尋滅",
    "T32n1672_001:0746c01": "　出息入息眠睡間　　念念恒謝常衰滅",
    "T32n1672_001:0746c02": "　不久便當見磨滅　　皮肉臭爛甚可惡",
    "T32n1672_001:0746c03": "　青瘀脹壞膿血流　　虫蛆唼食至枯竭",
    "T32n1672_001:0746c04": "　髮毛爪齒各分散　　風吹日曝漸乾盡",
    "T32n1672_001:0746c05": "　當知此身不堅牢　　無量眾苦所積聚",
    "T32n1672_001:0746c06": "　是故賢聖諸智人　　皆觀斯過咸棄捨",
    "T32n1672_001:0746c07": "　須彌巨海及江河　　七日並照皆融竭",
    "T32n1672_001:0746c08": "　如此堅固尚摧毀　　況復若斯危脆身",
    "T32n1672_001:0746c09": "　無常既至無救護　　不可恃怙及追求",
    "T32n1672_001:0746c10": "　是故大王常諦觀　　速生厭離求勝法",
    "T32n1672_001:0746c11": "　人身難得法難聞　　猶如盲龜遇浮孔",
    "T32n1672_001:0746c12": "　既獲若斯希有身　　宜應勤心聽正法",
    "T32n1672_001:0746c13": "　得此妙身造諸惡　　譬如寶器盛眾毒",
    "T32n1672_001:0746c14": "　生處中國遇善友　　專念發心起正願",
    "T32n1672_001:0746c15": "　久殖功德具諸根　　王今滿足此眾善",
    "T32n1672_001:0746c16": "　若復親近見知人　　佛說此為淨梵行",
    "T32n1672_001:0746c17": "　是故應當樂隨順　　諸佛由此證涅槃",
    "T32n1672_001:0746c18": "　既遇微妙清淨法　　應當志求離欲道",
    "T32n1672_001:0746c19": "　生死嶮難苦無量　　窮劫宣說莫能盡",
    "T32n1672_001:0746c20": "　我今為王略分別　　應當諦聽善思惟",
    "T32n1672_001:0746c21": "　三界轉變無輪際　　父母妻子更相因",
    "T32n1672_001:0746c22": "　怨親憎愛無常處　　如旋火輪豈窮已",
    "T32n1672_001:0746c23": "　無始生死世界來　　計飲母乳多大海",
    "T32n1672_001:0746c24": "　若不精勤證空智　　將來復飲無窮限",
    "T32n1672_001:0746c25": "　周流五道經人天　　若積身骨高須彌",
    "T32n1672_001:0746c26": "　愛別哀悲計其淚　　亦非江河所能匹",
    "T32n1672_001:0746c27": "　若計一人父母者　　過於世間草木數",
    "T32n1672_001:0746c28": "　雖受五欲天上樂　　終還墜沒惡趣苦",
    "T32n1672_001:0746c29": "　諸天壽命極長遠　　其間娛樂難宣說",
    "T32n1672_001:0747a01": "　歌謳倡舞流妙聲　　哀音和雅甚清遠",
    "T32n1672_001:0747a02": "　奇姿妙色極端嚴　　圍遶侍衛相娛樂",
    "T32n1672_001:0747a03": "　百味盛饌皆具足　　隨意所翫自然至",
    "T32n1672_001:0747a04": "　寶池香淨水恒滿　　周匝羅覆諸妙花",
    "T32n1672_001:0747a05": "　眾鳥異色集其上　　哀聲相和出遠音",
    "T32n1672_001:0747a06": "　諸天遊戲浴其內　　如是歡娛不可說",
    "T32n1672_001:0747a07": "　福盡臨終五衰現　　爾時生苦踰前樂",
    "T32n1672_001:0747a08": "　是故雖有天女娛　　智者見之已生厭",
    "T32n1672_001:0747a09": "　雖居珍寶上樓觀　　亦必退墮臭穢處",
    "T32n1672_001:0747a10": "　雖遊天上難陀園　　會亦還入刀劍林",
    "T32n1672_001:0747a11": "　雖浴諸天曼陀池　　終必墜於灰河獄",
    "T32n1672_001:0747a12": "　雖復位處轉輪帝　　歸為僮僕被驅使",
    "T32n1672_001:0747a13": "　雖受梵天離欲娛　　還墜無間熾然苦",
    "T32n1672_001:0747a14": "　雖居天宮具光明　　後入地獄黑闇中",
    "T32n1672_001:0747a15": "　所謂黑繩活地獄　　燒割剝刺及無間",
    "T32n1672_001:0747a16": "　是八地獄常熾燃　　皆是眾生惡業報",
    "T32n1672_001:0747a17": "　或受大苦如押油　　或碎身體若塵粉",
    "T32n1672_001:0747a18": "　或解支節今分散　　或復[利禾+皮]剝及燒煮",
    "T32n1672_001:0747a19": "　或以沸銅澍其口　　或以鐵押裂其形",
    "T32n1672_001:0747a20": "　鐵狗競來爭食噉　　鐵鳥復集共齟掣",
    "T32n1672_001:0747a21": "　眾類毒虫並[齒*齊]齧　　或燒銅柱貫其身",
    "T32n1672_001:0747a22": "　大火猛盛俱洞燃　　罪業緣故無逃避",
    "T32n1672_001:0747a23": "　鑊湯騰沸至高涌　　顛倒罪人投其內",
    "T32n1672_001:0747a24": "　人命危朽甚迅駛　　譬如諸天喘息頃",
    "T32n1672_001:0747a25": "　若人於此短命中　　聞上諸苦不驚畏",
    "T32n1672_001:0747a26": "　當知此心甚堅固　　猶如金剛難摧壞",
    "T32n1672_001:0747a27": "　若見圖畫聞他言　　或隨經書自憶念",
    "T32n1672_001:0747a28": "　如是知時已難忍　　況復己身自經歷",
    "T32n1672_001:0747a29": "　無間無救大地獄　　此中諸苦難窮盡",
    "T32n1672_001:0747b01": "　若復有人一日中　　以三百鉾攛其體",
    "T32n1672_001:0747b02": "　比阿毘獄一念苦　　百千萬分不及一",
    "T32n1672_001:0747b03": "　受此大苦經一劫　　罪業緣盡後方免",
    "T32n1672_001:0747b04": "　如是苦惱從誰生　　皆由三業不善起",
    "T32n1672_001:0747b05": "　大王今雖無斯患　　若不修因緣墜落",
    "T32n1672_001:0747b06": "　於畜生中苦無量　　或有繫縛及鞭撻",
    "T32n1672_001:0747b07": "　無有信戒多聞故　　恒懷惡心相食噉",
    "T32n1672_001:0747b08": "　或為明珠羽角牙　　骨毛皮肉致殘害",
    "T32n1672_001:0747b09": "　為人乘駕不自在　　恒受瓦石刀杖苦",
    "T32n1672_001:0747b10": "　餓鬼道中苦亦然　　諸所須欲不隨意",
    "T32n1672_001:0747b11": "　飢渴所逼困寒熱　　疲乏等苦甚無量",
    "T32n1672_001:0747b12": "　腹大若山咽如針　　屎尿膿血不可說",
    "T32n1672_001:0747b13": "　裸形被髮甚醜惡　　如多羅樹被燒剪",
    "T32n1672_001:0747b14": "　其口夜則大火燃　　諸虫爭赴共唼食",
    "T32n1672_001:0747b15": "　屎尿糞穢諸不淨　　百千萬劫莫能得",
    "T32n1672_001:0747b16": "　設復推求得少分　　更相劫奪尋散失",
    "T32n1672_001:0747b17": "　清涼秋月患焰熱　　溫和春日轉寒苦",
    "T32n1672_001:0747b18": "　若趣園林眾果盡　　設至清流變枯竭",
    "T32n1672_001:0747b19": "　罪業緣故壽長遠　　經有一萬五千歲",
    "T32n1672_001:0747b20": "　受眾楚毒無空缺　　皆是餓鬼之果報",
    "T32n1672_001:0747b21": "　正覺說斯苦惱因　　名曰慳貪嫉妬業",
    "T32n1672_001:0747b22": "　若天福盡有餘善　　因此得為人中王",
    "T32n1672_001:0747b23": "　後設懈怠福都盡　　必墜三惡無有疑",
    "T32n1672_001:0747b24": "　或生修羅起貢高　　恚嫉貪害增諸惱",
    "T32n1672_001:0747b25": "　諸天雖有善根行　　以其慳嫉失利樂",
    "T32n1672_001:0747b26": "　是故當知嫉妬結　　為深惡法宜棄捨",
    "T32n1672_001:0747b27": "　大王汝今已具知　　生死過患多眾苦",
    "T32n1672_001:0747b28": "　應當勤修出世善　　如渴思飲救頭燃",
    "T32n1672_001:0747b29": "　若加精進斷諸有　　於諸善中最無上",
    "T32n1672_001:0747c01": "　當勤持戒習禪智　　調伏其心求涅槃",
    "T32n1672_001:0747c02": "　涅槃微妙絕諸相　　無生老死及衰惱",
    "T32n1672_001:0747c03": "　亦無山河與日月　　是故應當速證知",
    "T32n1672_001:0747c04": "　若欲證於無師智　　應當專修七覺法",
    "T32n1672_001:0747c05": "　若有乘斯覺分船　　生死大海易超渡",
    "T32n1672_001:0747c06": "　佛所不說十四法　　但生信心莫疑惑",
    "T32n1672_001:0747c07": "　唯當正心勤精進　　決定修習諸善法",
    "T32n1672_001:0747c08": "　無明緣行識名色　　六入觸受愛取有",
    "T32n1672_001:0747c09": "　有則緣生生緣死　　若盡生死因緣滅",
    "T32n1672_001:0747c10": "　如是正觀十二緣　　是人則見聖師子",
    "T32n1672_001:0747c11": "　若欲次第見四諦　　當勤修習八正道",
    "T32n1672_001:0747c12": "　雖居尊榮處五欲　　亦得聖道斷諸結",
    "T32n1672_001:0747c13": "　此果不可求餘人　　必自心會乃得證",
    "T32n1672_001:0747c14": "　我說眾苦及涅槃　　欲為潤益大王故",
    "T32n1672_001:0747c15": "　不應生於怖畏心　　但勤誦習行諸善",
    "T32n1672_001:0747c16": "　心為諸法之根本　　若先調伏事斯辦",
    "T32n1672_001:0747c17": "　我說法要略分別　　王不宜應生足心",
    "T32n1672_001:0747c18": "　若有大智更敷演　　亦當至心勤聽受",
    "T32n1672_001:0747c19": "　王今名為大法器　　若廣聞法必多益",
    "T32n1672_001:0747c20": "　若見有修三業善　　應深助生隨喜心",
    "T32n1672_001:0747c21": "　自所行善及隨喜　　如是功德悉迴向",
    "T32n1672_001:0747c22": "　王當仰學諸賢聖　　如觀音等度眾生",
    "T32n1672_001:0747c23": "　未來必當成正覺　　國無生老三毒害",
    "T32n1672_001:0747c24": "　大王若修上諸善　　則美名稱廣流布",
    "T32n1672_001:0747c25": "　然後以此教化人　　普令一切成正覺",
    "T32n1672_001:0747c26": "　煩惱駛河漂眾生　　為深怖畏熾然苦",
    "T32n1672_001:0747c27": "　欲滅如是諸塵勞　　應修真實解脫諦",
    "T32n1672_001:0747c28": "　離諸世間假名法　　則得清淨不動處",
    "T32n1672_001:0747c29": "　若有婦人懷害心　　如此之妻宜遠離",
    "T32n1672_001:0748a01": "　設有貞和愛敬夫　　謙卑勤業若婢使",
    "T32n1672_001:0748a02": "　恒為親友姊母想　　此宜尊敬如宅神",
    "T32n1672_001:0748a03": "　我所說法正如是　　王當日夜勤修行",
    "T32n1672_001:0748a04": "龍樹菩薩為禪陀迦王說法要偈"
}