{
    "T14n0536_001:0819b25": "No. 536 [Nos. 534, 535]",
    "T14n0536_001:0819b26": "申日兒本經",
    "T14n0536_001:0819b28": "宋天竺三藏求那跋陀羅譯",
    "T14n0536_001:0819b29": "聞如是：一時，佛在王舍國止鷂山中。是時，",
    "T14n0536_001:0819c01": "國王、邊大臣、長吏、人民，莫不敬重受教戒者。",
    "T14n0536_001:0819c02": "佛教國王、長者、吏民皆令不得殺生、盜竊、犯",
    "T14n0536_001:0819c03": "他人婦女，不得兩舌、惡口、妄言、綺語、不得嫉",
    "T14n0536_001:0819c04": "妬、慳貪、狐疑，當信作善得善、作惡得惡，己",
    "T14n0536_001:0819c05": "所不欲莫施於人。其有學餘異道不受佛教",
    "T14n0536_001:0819c06": "戒者，國王、長者、吏民皆不復敬；所以不敬者，",
    "T14n0536_001:0819c07": "非正道也，教人不以道德，身自殺生，教人殺",
    "T14n0536_001:0819c08": "生；身自盜人財物，教人奪人財物；身自犯",
    "T14n0536_001:0819c09": "他人婦女，教人犯他人婦女；身自兩舌，惡口，",
    "T14n0536_001:0819c10": "妄言，綺語，教人兩舌、惡口、妄言、綺語；身自嫉",
    "T14n0536_001:0819c11": "妬、慳貪、狐疑，教人嫉妬、慳貪、狐疑。其國中有",
    "T14n0536_001:0819c12": "一四姓長者，字為申日，財產甚富，金銀珍寶",
    "T14n0536_001:0819c13": "無央數。申日事餘道，不事佛道、不信佛經。異",
    "T14n0536_001:0819c14": "道人皆共嫉妬佛，悉會申日共議言：「佛今為",
    "T14n0536_001:0819c15": "王及傍臣、長吏、人民所敬重，而我等獨不為",
    "T14n0536_001:0819c16": "王及邊臣、長吏、人民所敬重。佛常自說言：『知",
    "T14n0536_001:0819c17": "去來現在之事，豫知他人所言心中所念。』今",
    "T14n0536_001:0819c18": "寧可試知，為審如佛言不？」申日言：「當何以試",
    "T14n0536_001:0819c19": "之？」餘異道人教申日：「作飯請佛，持毒藥置",
    "T14n0536_001:0819c20": "飯中；掘門裏地令深五丈，以火置中土薄",
    "T14n0536_001:0819c21": "覆其上，令佛從上來入。如佛知去來現在之",
    "T14n0536_001:0819c22": "事者當不受請；受請為不知去來現在之事",
    "T14n0536_001:0819c23": "也。」便可穿地作坑、設飯食置毒藥其中。申日",
    "T14n0536_001:0819c24": "言：「諾！大嘉！」即行請佛。佛言：「大善！」申日便語",
    "T14n0536_001:0819c25": "異道人，道人言：「人已無所知，但當穿地作",
    "T14n0536_001:0819c26": "坑耳。」申日有一子，字旃羅法，年十六，過世",
    "T14n0536_001:0819c27": "宿命學佛道，能知去來現在之事，語其父言：",
    "T14n0536_001:0819c28": "「佛已知餘道所議，不須試也，莫用惡人言自",
    "T14n0536_001:0819c29": "投湯火。」申日不信子言，便使掘坑以火置其",
    "T14n0536_001:0820a01": "中，作飯具置毒藥。佛告阿難：「勅諸比丘，明",
    "T14n0536_001:0820a02": "日皆不得先佛行，到飯上也悉隨佛後。」佛坐",
    "T14n0536_001:0820a03": "思惟正道，諸天王皆騷動。申日遣人白佛：",
    "T14n0536_001:0820a04": "「時已到，願可就飯。」佛告阿難：「令諸比丘著衣",
    "T14n0536_001:0820a05": "持應器隨佛後。」諸比丘受教，著衣持應器皆",
    "T14n0536_001:0820a06": "隨佛行，諸天王及諸鬼神無央數共從佛行。",
    "T14n0536_001:0820a07": "佛即以地作黃金，乃至申日門，佛適向道便",
    "T14n0536_001:0820a08": "放光影，令申日舍中悉作金色。旃羅法即",
    "T14n0536_001:0820a09": "語父言：「今佛已起向道，十方皆明如日，佛",
    "T14n0536_001:0820a10": "與諸比丘，及無央數天共發來，佛與諸比丘",
    "T14n0536_001:0820a11": "及無央數天共行如星中有月；今父舍中明",
    "T14n0536_001:0820a12": "如是乎！不須試佛也。」申日不用子言。佛到",
    "T14n0536_001:0820a13": "城門足蹈門限，舉城中即為大動，病者即愈，",
    "T14n0536_001:0820a14": "盲者得視，聾者得聽，瘖者能語，被毒者毒",
    "T14n0536_001:0820a15": "不行，狂者得正，傴者得申，瞋恚者為歡喜。",
    "T14n0536_001:0820a16": "箜篌樂器不鼓自鳴，婦女珠環皆自作聲，百",
    "T14n0536_001:0820a17": "鳥畜獸相和悲鳴。佛到申日門，五丈火坑以",
    "T14n0536_001:0820a18": "作浴池，中生蓮華，一華生千葉，諸弟子所蹈",
    "T14n0536_001:0820a19": "華生百葉，皆悉蹈華上而行。申日見火坑",
    "T14n0536_001:0820a20": "以作水池中生蓮華，便大懼怖，持頭面著地",
    "T14n0536_001:0820a21": "以誠自說：「今為佛作飯，皆以毒藥置其中，願",
    "T14n0536_001:0820a22": "乞收，更作好飯。」佛言：「不須更炊，持毒飯來",
    "T14n0536_001:0820a23": "食之。」佛就坐，諸比丘皆坐。佛告阿難：「勅諸",
    "T14n0536_001:0820a24": "比丘，且勿得食，須佛教乃食。」佛即呪曰：「天",
    "T14n0536_001:0820a25": "下凡有三毒：一者、貪婬；二者、瞋恚；三者、愚",
    "T14n0536_001:0820a26": "癡。佛無是三毒者，毒為不行，至誠有經法者，",
    "T14n0536_001:0820a27": "毒亦不行，如諸比丘道正者，毒亦不行。」佛語",
    "T14n0536_001:0820a28": "適竟，飯食中毒皆消去。佛語阿難：「令諸比",
    "T14n0536_001:0820a29": "丘皆飯，毒皆已去。」佛及諸比丘皆飯已，申",
    "T14n0536_001:0820b01": "日便前長跪，以頭面著佛足，白佛言：「我無",
    "T14n0536_001:0820b02": "狀，用惡人之言，令我作惡，願從佛求哀悔過。」",
    "T14n0536_001:0820b03": "佛即為申日說經，便得第一須陀洹道。申日",
    "T14n0536_001:0820b04": "即受五戒為優婆塞：一者、不殺；二者、不盜；三",
    "T14n0536_001:0820b05": "者、不犯他人婦女；四者、不兩舌；五者、不飲酒。",
    "T14n0536_001:0820b06": "申日受五戒已，持頭面著佛足，為佛作禮。",
    "T14n0536_001:0820b07": "申日兒本經"
}