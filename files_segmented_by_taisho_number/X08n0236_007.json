{
    "X08n0236_007:0131c11": "華嚴懸談會玄記卷第七",
    "X08n0236_007:0131c12": "蒼山再光寺比丘　普瑞集",
    "X08n0236_007:0131c13": "疏師子奮迅等者此第九逝多園林會本會頓證法",
    "X08n0236_007:0131c14": "界故上句教主入定下句當機權益。",
    "X08n0236_007:0131c15": "鈔爾時世尊下疏文分三初一句入定緣領前海",
    "X08n0236_007:0131c16": "眾念請故二大悲為身下入定因有其四種悲以",
    "X08n0236_007:0131c17": "為入定益物之本各有二義初身二義者一是入",
    "X08n0236_007:0131c18": "定所依之身悲所熏故二身者體義依義欲深入",
    "X08n0236_007:0131c19": "定全依大悲而為體故二門二義者一佛有大智",
    "X08n0236_007:0131c20": "大定大悲門等今欲益生唯依悲門令物入故二",
    "X08n0236_007:0131c21": "者定為所入悲為能入故三首二義者一首初義",
    "X08n0236_007:0131c22": "凡所益物皆以大悲為先導故二者勝上義謂非",
    "X08n0236_007:0131c23": "不用智定之門此增勝故四方便二義者一悲智",
    "X08n0236_007:0131c24": "相導互為方便今以悲為入定益物之方便故二",
    "X08n0236_007:0132a01": "者以是即智之悲故不滯愛見故名方便方能令",
    "X08n0236_007:0132a02": "物普入法界此上四悲皆遍虗空亦有二義一廣",
    "X08n0236_007:0132a03": "周故二無緣故三入師子下正明入定以定業用",
    "X08n0236_007:0132a04": "從喻為名師子乃獸中之王哮吼一聲百獸腦裂",
    "X08n0236_007:0132a05": "以喻法中王也言頻呻者展舒四體通暢之狀此",
    "X08n0236_007:0132a06": "言猶通於人如婆須密女亦云見我頻呻也言奮",
    "X08n0236_007:0132a07": "迅之義就師子說者即奮躍迅起自在無畏正就",
    "X08n0236_007:0132a08": "師子以義顯故約法即用之體寂而造極則差別",
    "X08n0236_007:0132a09": "萬殊無非法界即體之用不為而普周故大小相",
    "X08n0236_007:0132a10": "參緣起無盡名嚬呻自在之義。▲鈔普賢開發者",
    "X08n0236_007:0132a11": "由佛入定現於淨土顯於法界普賢主法界故方",
    "X08n0236_007:0132a12": "能開發也經云普賢菩薩為諸菩薩以十種法句",
    "X08n0236_007:0132a13": "開發顯示照明演說此師子頻呻三昧何等為十",
    "X08n0236_007:0132a14": "所謂演說能示現等法界一切佛剎微塵中諸佛",
    "X08n0236_007:0132a15": "出興次第諸剎成壞次第(云云)然上佛入定現相",
    "X08n0236_007:0132a16": "令眾覩親證今假言開顯使未證者尋言契實也。",
    "X08n0236_007:0132a17": "▲鈔言如來眉間放光者經云爾時世尊欲令諸",
    "X08n0236_007:0132a18": "菩薩安住如來師子嚬呻廣大三昧故眉間白毫",
    "X08n0236_007:0132a19": "放大光明其光名普照三世法界門以不可說佛",
    "X08n0236_007:0132a20": "剎微塵數光明而為眷屬釋曰眉間放者表即法",
    "X08n0236_007:0132a21": "界中道無漏正智方能證前所現之法界故令尋",
    "X08n0236_007:0132a22": "智光以為能證。▲鈔盡法界虗空界等者下疏云",
    "X08n0236_007:0132a23": "空即事空法界之言義兼理事謂非但遍空亦遍",
    "X08n0236_007:0132a24": "空內色心等事及空有稱真之理又云深等法界",
    "X08n0236_007:0132b01": "廣齊虗空。▲鈔是故皆得等者因昔善根故能頓",
    "X08n0236_007:0132b02": "爾證見故有十一句初總餘別別十句顯無盡故。",
    "X08n0236_007:0132b03": "▲鈔廣說以十能入者經云彼諸菩薩以種種解",
    "X08n0236_007:0132b04": "(一鑒達非一故)種種道(二正道無量故)種種門(三無常集門故)種種入(四所",
    "X08n0236_007:0132b05": "證差別故)種種理趣(五意旨不同故)種種隨順(六無根不順故)種種智",
    "X08n0236_007:0132b06": "慧(七)種種助道(八)種種方便(九)種種三昧(十)下疏",
    "X08n0236_007:0132b07": "云即此能入亦是所益鈔中云此有兩重能所一",
    "X08n0236_007:0132b08": "遮那光照是能益得解等十即是所益二此解至",
    "X08n0236_007:0132b09": "三昧等是能入法身色身等是所入不因佛光不",
    "X08n0236_007:0132b10": "得能入安得所入故能所入皆是成益也。",
    "X08n0236_007:0132b11": "疏象王迴旋下上句化主迴觀法器下句當根得益",
    "X08n0236_007:0132b12": "象王即六牙香象也以高大故稱為王履地則知其",
    "X08n0236_007:0132b13": "虗實度河則徹其源底今唯取其迴旋為喻也具如",
    "X08n0236_007:0132b14": "鈔中。",
    "X08n0236_007:0132b15": "鈔超權益者有三義一者小乘自位名權今小乘",
    "X08n0236_007:0132b16": "人超出自權入華嚴實名曰超權二者權即始終",
    "X08n0236_007:0132b17": "頓三教理應小乘迴心先入始教次入終入頓後",
    "X08n0236_007:0132b18": "入圓教今超三教而直入華嚴實教故云超權同",
    "X08n0236_007:0132b19": "教一乘亦為權故三者權唯目三乘權教謂權教",
    "X08n0236_007:0132b20": "中說縱無學迴心但得十信今華嚴二乘見道前",
    "X08n0236_007:0132b21": "迴心直得十大法門十地後十通之用等故云超",
    "X08n0236_007:0132b22": "權也。",
    "X08n0236_007:0132b23": "鈔末會之初者望本會為末從佛本會而流出故",
    "X08n0236_007:0132b24": "然於末會之中復有三會初六千比丘會顯小入",
    "X08n0236_007:0132c01": "大故二諸乘人會通收諸權入實故三善財會顯",
    "X08n0236_007:0132c02": "純一乘根故今此當其初也言六千比丘者表六",
    "X08n0236_007:0132c03": "根性淨可入法界故貞元疏云前之六信可不退",
    "X08n0236_007:0132c04": "故(以第六名不退)千表無盡該果海故比丘五義一怖魔",
    "X08n0236_007:0132c05": "出家時魔宮震故二乞士下從檀越乞食以資身",
    "X08n0236_007:0132c06": "上從諸佛乞法以練神三淨持戒漸入僧數應持",
    "X08n0236_007:0132c07": "戒故四淨命三業無貪不邪活命故五破惡漸依",
    "X08n0236_007:0132c08": "聖道滅煩惱故經云出家未久疏云未證實際易",
    "X08n0236_007:0132c09": "可迴故言身子令六千比丘等者初文殊辭佛往",
    "X08n0236_007:0132c10": "於人間時舍利弗承佛神力與六千比丘辭佛同",
    "X08n0236_007:0132c11": "往此六千比丘是舍利弗自所同住所謂海覺善",
    "X08n0236_007:0132c12": "生福光大童子電生淨行天德君慧梵勝寂慧等",
    "X08n0236_007:0132c13": "其數六千悉曾供養無量諸佛深植善根解力廣",
    "X08n0236_007:0132c14": "大信眼明徹其心寬博觀佛境界了法本性饒益",
    "X08n0236_007:0132c15": "眾生常樂勤求諸佛功德皆是文殊師利說法教",
    "X08n0236_007:0132c16": "化之所成就時舍利弗在行道中觀諸比丘告海",
    "X08n0236_007:0132c17": "覺言汝可觀察文殊師利菩薩清淨之身相好莊",
    "X08n0236_007:0132c18": "嚴(經文稍長今當錄其十德科名)一身相勝德(即上經文)二常光勝德",
    "X08n0236_007:0132c19": "三放光勝德四眾會勝德五行路勝德表常依八",
    "X08n0236_007:0132c20": "正道故六住處勝德舉足下足無非道場隨心轉",
    "X08n0236_007:0132c21": "故七福莊嚴勝德常觀心地之下如來藏恒沙性",
    "X08n0236_007:0132c22": "德無心亡照任運寂知故八樹林勝德表樹立萬",
    "X08n0236_007:0132c23": "行嚴法體故九自在勝德於我無我得不二解自",
    "X08n0236_007:0132c24": "在主中為尊勝故十攝上勝德心常上攝諸佛法",
    "X08n0236_007:0133a01": "故言六千請往下經云即白尊者舍利弗言唯願",
    "X08n0236_007:0133a02": "大師將引我等往詣於彼勝人之所時舍利弗即",
    "X08n0236_007:0133a03": "與俱行至其所已白言仁者此諸比丘願得奉覲",
    "X08n0236_007:0133a04": "爾時下迴觀法器言如象王迴旋者身首俱轉無",
    "X08n0236_007:0133a05": "輕躁故表令向機無遺隱故言比丘與願之者如",
    "X08n0236_007:0133a06": "仁所有如是色身如是音聲如是相好如是自在",
    "X08n0236_007:0133a07": "願我一切悉當具得言十種無疲厭心者一積集",
    "X08n0236_007:0133a08": "一切善根心無疲厭二見一切佛承事供養三求",
    "X08n0236_007:0133a09": "一切佛法四行一切波羅蜜五成就一切菩薩三",
    "X08n0236_007:0133a10": "昧六次第入一切三世七普嚴淨十方佛剎八教",
    "X08n0236_007:0133a11": "化調伏一切眾生九於一切剎一切劫中成就菩",
    "X08n0236_007:0133a12": "薩行十為成就一切眾生故修行一切佛剎微塵",
    "X08n0236_007:0133a13": "數波羅蜜成就如來十力如是次第為成熟一切",
    "X08n0236_007:0133a14": "眾生界成就如來一切力(下九皆有心無疲厭)下疏釋云法",
    "X08n0236_007:0133a15": "門無盡眾生無邊取相而修多生疲厭厭則退墮",
    "X08n0236_007:0133a16": "二乘若無愛見而修則無疲厭矣無疲厭則佛果",
    "X08n0236_007:0133a17": "非遠況我身耶言得三昧名無礙眼者疏有三義",
    "X08n0236_007:0133a18": "一能見離障故二所見無擁故三一具多用故謂",
    "X08n0236_007:0133a19": "一無礙眼中有天眼天耳他心宿住等多用也雖",
    "X08n0236_007:0133a20": "具此能而無見相故云三昧言得此三昧故下別",
    "X08n0236_007:0133a21": "明定用有四一悉見下天眼用二及亦聞下天耳",
    "X08n0236_007:0133a22": "用三亦能觀下他心用四亦能憶下宿住用下疏",
    "X08n0236_007:0133a23": "云一眼具斯四用故稱無礙言十轉法輪者一具",
    "X08n0236_007:0133a24": "足清淨四無畏智二出生四辯隨順音聲三善能",
    "X08n0236_007:0133b01": "開闡四真諦相四隨順諸佛無礙解脫五能令眾",
    "X08n0236_007:0133b02": "生心得淨信六言不唐捐能拔諸苦七大悲願力",
    "X08n0236_007:0133b03": "之所加持八隨出音聲普遍一切世界九阿僧祗",
    "X08n0236_007:0133b04": "劫說法不斷十生起根力覺道解脫三昧等言十",
    "X08n0236_007:0133b05": "種說法者一皆從緣起說一切法二皆悉如幻三",
    "X08n0236_007:0133b06": "無有乖諍四無有邊五無有依止六猶如金剛七",
    "X08n0236_007:0133b07": "皆悉如如八皆悉寂靜九皆悉出離十皆住一義",
    "X08n0236_007:0133b08": "本性成就(上九皆有說一切法四字)言十辯才者一無分別辯",
    "X08n0236_007:0133b09": "才二無所作三無所著四了達實五無礙暗六佛",
    "X08n0236_007:0133b10": "加被七自覺悟八文句分別善巧九真實說十隨",
    "X08n0236_007:0133b11": "一切眾生心令歡喜(上九皆有辯才二字)貞元疏云神境漏",
    "X08n0236_007:0133b12": "盡等義在結中集玄記云今鈔有六通前四可知",
    "X08n0236_007:0133b13": "又即下漏盡通爾時文殊下神足通開六成十故",
    "X08n0236_007:0133b14": "有十通天眼約現未分成二四(二天眼通四盡未來際劫)天耳",
    "X08n0236_007:0133b15": "約音聲言詞分出五七(五無障礙清淨天耳七善分別一切言詞)神足",
    "X08n0236_007:0133b16": "約業用色身分成六八(六無體性無動作往一切剎八入無數色身)漏",
    "X08n0236_007:0133b17": "盡約定慧分成九十(九一切法智通十入一切法滅盡三昧)一三不",
    "X08n0236_007:0133b18": "分(一他心通三知過去宿住通)故六成十上依集玄若寂照意",
    "X08n0236_007:0133b19": "又即下通顯多門無二定之用既爾多門無盡例",
    "X08n0236_007:0133b20": "然言十千菩提心者謂四無量心(大慈大悲大喜大捨)六波",
    "X08n0236_007:0133b21": "羅蜜(布施持戒忍辱精進禪定智慧)為十十十相資為(百百百相資為千千",
    "X08n0236_007:0133b22": "千相資為)萬萬即十千也言十千三昧者一普光明大",
    "X08n0236_007:0133b23": "三昧二妙光大三昧三次第徧往諸國土四清淨",
    "X08n0236_007:0133b24": "身心行五知過去莊嚴藏六智光明藏七了知一",
    "X08n0236_007:0133c01": "切世界佛莊嚴八眾生差別身九法界自在十無",
    "X08n0236_007:0133c02": "礙輪(下八皆有大三昧言)亦十十相資為百為千為萬亦然",
    "X08n0236_007:0133c03": "十千波羅蜜者約十度說可知言爾時文殊下授",
    "X08n0236_007:0133c04": "勝進法亦二先教勸上但明大心無疲今令廣住",
    "X08n0236_007:0133c05": "行願進取普修言以成就下明展轉獲益問此六",
    "X08n0236_007:0133c06": "千比丘望前三位何位所攝答有三說一云准下",
    "X08n0236_007:0133c07": "疏云末會三類之機前二會(比丘諸乘會)居信未久尚",
    "X08n0236_007:0133c08": "不定故善財信終可入證故故六千位雖居十信",
    "X08n0236_007:0133c09": "見聞生攝問若爾何能得地後之十通耶答圓教",
    "X08n0236_007:0133c10": "攝根創立大心以始攝終故二云義當解行生徧",
    "X08n0236_007:0133c11": "攝於五位法故得至十通等也若唯位居十信即",
    "X08n0236_007:0133c12": "同權教迴小入大但從十信次第而修豈得云超",
    "X08n0236_007:0133c13": "權耶問若爾下疏所說當云何通答下疏以前二",
    "X08n0236_007:0133c14": "會機不歷參善友故表居信未久等善財徧參表",
    "X08n0236_007:0133c15": "當終心此約表法一義不壞次第故當信位然此",
    "X08n0236_007:0133c16": "信位徧攝五位故異餘宗由頓具一切法故方曰",
    "X08n0236_007:0133c17": "道成非十信定位也故鈔約具十通用成就一切",
    "X08n0236_007:0133c18": "佛法即是道成三云即證入生也前鈔已云三證",
    "X08n0236_007:0133c19": "入生即下二句豈非頓證超權二段為二句耶若",
    "X08n0236_007:0133c20": "唯以頓證疏文為二句者即有上下二句不齊之",
    "X08n0236_007:0133c21": "過上二句已兼二益故故知兼指此段為證入生",
    "X08n0236_007:0133c22": "也問准此唯徧攝五位至於十通十通即等覺位",
    "X08n0236_007:0133c23": "故何有證入之義耶答其無礙眼雖唯徧攝五位",
    "X08n0236_007:0133c24": "其勝進法中云住普賢行住普賢行已入大願海",
    "X08n0236_007:0134a01": "乃至成就大願已心清淨等豈不同善財於普賢",
    "X08n0236_007:0134a02": "身中頓證法界之義耶然此三說各據一理任情",
    "X08n0236_007:0134a03": "去取約今鈔意後解為勝。",
    "X08n0236_007:0134a04": "疏啟明東廟等者毛詩云東有啟明爾雅云明星謂",
    "X08n0236_007:0134a05": "之啟明注云太白星也晨見東方為啟明昏見西方",
    "X08n0236_007:0134a06": "為太白據此今啟明即東方明星之名也今順福城",
    "X08n0236_007:0134a07": "東又啟發善財之智明故特云啟明也表初啟智明",
    "X08n0236_007:0134a08": "信心創立故廟者貌也先祖形貌所在也今塔中即",
    "X08n0236_007:0134a09": "世尊形貌所在故云廟也廟在福城之東故云東廟",
    "X08n0236_007:0134a10": "下句即智照無二相具如鈔釋。",
    "X08n0236_007:0134a11": "鈔勸發心等者即不壞相六千當發心位也下疏",
    "X08n0236_007:0134a12": "云如發心品說既指如發心品雖是初心即攝位",
    "X08n0236_007:0134a13": "究竟不同三乘發心也。▲鈔福城者其城居人多",
    "X08n0236_007:0134a14": "有福德故曰福城城表防非即一真法界一切眾",
    "X08n0236_007:0134a15": "生自此出故真界中居人有福遮防過非故東為",
    "X08n0236_007:0134a16": "羣方之首亦啟明之初表順福分善十信入道初",
    "X08n0236_007:0134a17": "故又表福智入位本故娑羅此云高遠以林木森",
    "X08n0236_007:0134a18": "聳故表當起萬行莊嚴摧伏故往昔諸佛下表所",
    "X08n0236_007:0134a19": "依法界本覺真性諸佛同依言大塔廟者即歸真",
    "X08n0236_007:0134a20": "之所梵語窣堵波此云高顯昔云塔波義曰歸宗",
    "X08n0236_007:0134a21": "之所日照三藏云此城在南天竺城東大塔廟是",
    "X08n0236_007:0134a22": "古佛之塔佛在世時已有此塔三藏親到其所其",
    "X08n0236_007:0134a23": "塔極大東面鼓樂供養西面不聞於今現在此處",
    "X08n0236_007:0134a24": "居人多唱善財歌此城內人並有解脫分善根三",
    "X08n0236_007:0134b01": "賢堪為道器。▲鈔文殊師利童子者前云菩薩此",
    "X08n0236_007:0134b02": "云童子者表創入佛法故亦顯非童真行不能入",
    "X08n0236_007:0134b03": "故釋名云兒年十五曰童童者獨也自七歲至十",
    "X08n0236_007:0134b04": "五歲皆稱童者以太和未散故然經中呼文殊善",
    "X08n0236_007:0134b05": "財寶積寶月等諸大菩薩為童子者即非稚齒如",
    "X08n0236_007:0134b06": "智論云如文殊師利十力四無畏等悉具佛事故",
    "X08n0236_007:0134b07": "住鳩摩伽(此云童子)地又云若菩薩從初發心斷欲乃",
    "X08n0236_007:0134b08": "至菩提是名童子又有釋云內證真常而無取著",
    "X08n0236_007:0134b09": "如世童子於色無染故言五百優婆塞等者下疏",
    "X08n0236_007:0134b10": "云皆五百者表五位證入通四眾故共成二千普",
    "X08n0236_007:0134b11": "賢行也言善財是一者正生時財現是其善相稱",
    "X08n0236_007:0134b12": "曰善財小聖尊空生而空室大士貴德生多法財",
    "X08n0236_007:0134b13": "又解心順理曰善積德無盡曰財言別觀等者知",
    "X08n0236_007:0134b14": "其不羣特迴聖眷善財名會因此而立言又令憶",
    "X08n0236_007:0134b15": "念等者使不自輕故言隨宜說法者餘非此根隨",
    "X08n0236_007:0134b16": "宜更演故言而說偈言者偈云三有為城郭憍慢",
    "X08n0236_007:0134b17": "為垣墻諸趣為門戶愛水為城壍願輪大悲轂信",
    "X08n0236_007:0134b18": "軸堅忍轄功德寶莊嚴令我載此乘等然此中文",
    "X08n0236_007:0134b19": "殊自往福城者以根尚微故未發心故大悲深故",
    "X08n0236_007:0134b20": "德雲已去善財往求者機漸勝故已發心故顯重",
    "X08n0236_007:0134b21": "法故末後普賢不就善財不往顯法界位滿無去",
    "X08n0236_007:0134b22": "來故。▲鈔言智照無二相者謂行圓究竟朗悟在",
    "X08n0236_007:0134b23": "懷照前行等唯一圓智更無前後明昧等殊故其",
    "X08n0236_007:0134b24": "猶塵盡鏡明何有前後明昧等殊。▲鈔經云是時",
    "X08n0236_007:0134c01": "下信解雙絕故不見現身而返照未移信心故伸",
    "X08n0236_007:0134c02": "右手又不見乃為真見但了自心空般若故言過",
    "X08n0236_007:0134c03": "一百一十由旬者表十地及等覺一一皆具諸地",
    "X08n0236_007:0134c04": "功德故三賢行相不殊十地故不開三賢若以等",
    "X08n0236_007:0134c05": "覺為十地勝進即開十信言過者徹過前位故始",
    "X08n0236_007:0134c06": "信該於極果故曰遙申隨順行成故曰右手然超",
    "X08n0236_007:0134c07": "數量故過由旬按頂表於攝受亦以普法置於心",
    "X08n0236_007:0134c08": "頂信至極故作如是言下誨示法門即舉失顯得",
    "X08n0236_007:0134c09": "文有九句前七闕因一闕行本二求小故心劣處",
    "X08n0236_007:0134c10": "生死而憂悔三橫一不具四竪不進五滯一善六",
    "X08n0236_007:0134c11": "不廣求七不起無住行願後二闕緣可知然此九",
    "X08n0236_007:0134c12": "種以初為本若闕初一餘八皆闕雖舉後八意在",
    "X08n0236_007:0134c13": "最初此中反顯讚初信心是經大意也思之言不",
    "X08n0236_007:0134c14": "能了知下亦顯若闕信心不能成益有十五句前",
    "X08n0236_007:0134c15": "五約所知理事即教理行果四法也初句真諦理",
    "X08n0236_007:0134c16": "次句俗諦理三句教四句行五句果後十約能知",
    "X08n0236_007:0134c17": "分齊思之可知。▲鈔信智無二者修生之信心與",
    "X08n0236_007:0134c18": "圓滿之終智無二也言若約不動智為初者即文",
    "X08n0236_007:0134c19": "殊本事佛名不動表本覺智名初始覺名後以始",
    "X08n0236_007:0134c20": "合本故亦無二。",
    "X08n0236_007:0134c21": "疏寄位南求等者善財為能寄諸位為所寄諸善友",
    "X08n0236_007:0134c22": "為寄處若約別明分為五相從文殊師利乃至瞿夷",
    "X08n0236_007:0134c23": "四十一人名寄位修行相二從摩耶已下十一人名",
    "X08n0236_007:0134c24": "會緣入實相三彌勒一人攝德成因相四再見文殊",
    "X08n0236_007:0135a01": "名智照無二相五見普賢名顯因廣大相今約通明",
    "X08n0236_007:0135a02": "上句始見文殊寄十信下句終見普賢表因圓言南",
    "X08n0236_007:0135a03": "求者疏主云地前知識多在南方地上無方地後兼",
    "X08n0236_007:0135a04": "二然云南者古有五義初一約事餘四約表一舉一",
    "X08n0236_007:0135a05": "例諸一方善友已自無量況餘九方二者明義表捨",
    "X08n0236_007:0135a06": "暗向智南方之明萬物相見聖人南面蓋取於此三",
    "X08n0236_007:0135a07": "者中義離邪僻東西二邊契中正一實道故四者生",
    "X08n0236_007:0135a08": "義南方主陽生長萬物表善財增長行故五隨順義",
    "X08n0236_007:0135a09": "背左向右右即為順西域土風城邑園宅皆悉東向",
    "X08n0236_007:0135a10": "自東之南順日月轉(今始於福城之東發心次南方進求背左北而之右)顯於",
    "X08n0236_007:0135a11": "善財順教理故地上正證離於證相不以南表地後",
    "X08n0236_007:0135a12": "業用有無無礙今亦約通義皆云南求也故新經序",
    "X08n0236_007:0135a13": "云明正為南方盡南矣言因圓下如鈔。",
    "X08n0236_007:0135a14": "鈔德雲者即初住善知識也下疏云具德如雲故",
    "X08n0236_007:0135a15": "雲有四義一普徧二潤澤三蔭覆四霔雨如次配",
    "X08n0236_007:0135a16": "於定福悲智也言至瞿波者超中間三十八人也",
    "X08n0236_007:0135a17": "謂至慈行寄十住從善見比丘至徧行外道寄十",
    "X08n0236_007:0135a18": "行從鬻香長者至安住地神寄十向從婆珊夜神",
    "X08n0236_007:0135a19": "至瞿波寄十地瞿波既是佛妃此云守護大地在",
    "X08n0236_007:0135a20": "家為父母守護太子儲備守護國地既為其妃依",
    "X08n0236_007:0135a21": "主得名表十地既圓無地不護然太子有三妃一",
    "X08n0236_007:0135a22": "名瞿波二名耶輸陀羅三名摩奴舍今因位之極",
    "X08n0236_007:0135a23": "故取其第一。▲鈔摩耶已下者即是佛母具云摩",
    "X08n0236_007:0135a24": "訶摩耶此云大術了法如幻故故得大願幻智解",
    "X08n0236_007:0135b01": "脫門為會緣入實之總相後九參為別相謂天主",
    "X08n0236_007:0135b02": "光天女得幻智念力徧友童子得幻智師範眾藝",
    "X08n0236_007:0135b03": "童子得幻智字母賢勝優婆夷得幻智無依解脫",
    "X08n0236_007:0135b04": "長者得幻智無著妙月長者得幻智智光無勝君",
    "X08n0236_007:0135b05": "長者得幻智無盡相最寂靜婆羅門得幻智誠願",
    "X08n0236_007:0135b06": "語德生有德得幻智智歸幻門故總十參十一人",
    "X08n0236_007:0135b07": "為會緣入實相今約通說兼次彌勒并見文殊二",
    "X08n0236_007:0135b08": "相皆為等覺也。▲鈔文云下同普賢化生又云下",
    "X08n0236_007:0135b09": "較量所入剎海言毛孔剎中等者總結平等周徧",
    "X08n0236_007:0135b10": "(如是而行下總結亦不於下平等念念周徧下周徧)言如是而行者以前經",
    "X08n0236_007:0135b11": "云善財於一毛孔剎中行一步過不可說不可說",
    "X08n0236_007:0135b12": "佛剎微塵數世界如是而行盡未來劫猶不能知",
    "X08n0236_007:0135b13": "一毛孔中剎海次第等言亦不於此剎沒等者以",
    "X08n0236_007:0135b14": "沒現相如法性故斯則沒而無沒現而無現真法",
    "X08n0236_007:0135b15": "性中無出沒故此約事理無礙此彼相即故即事",
    "X08n0236_007:0135b16": "事無礙相即有三一此剎即彼剎一剎即多剎二",
    "X08n0236_007:0135b17": "此步即彼步一步即多步三一念即無量劫又此",
    "X08n0236_007:0135b18": "彼相炳然具故祕密隱顯俱成故此彼時處互相",
    "X08n0236_007:0135b19": "在故帝網重重同時具足皆不動故。▲鈔當是之",
    "X08n0236_007:0135b20": "時下明位滿齊佛初句自得餘皆等上初一等因",
    "X08n0236_007:0135b21": "圓次一等果滿一身下別顯等相下疏云此即義",
    "X08n0236_007:0135b22": "當等覺以等佛故因位既滿更無所修故但說等",
    "X08n0236_007:0135b23": "不更趣求斯則一生頓成因果行布亦足非唯理",
    "X08n0236_007:0135b24": "觀初後圓融。",
    "X08n0236_007:0135c01": "疏剖微塵下塵喻情念經喻佛智喻中既剖一一塵",
    "X08n0236_007:0135c02": "中之經法中念念相應果智則眾生情塵因中顯斯",
    "X08n0236_007:0135c03": "果智故科云顯因成果益也新經序云情塵有經智",
    "X08n0236_007:0135c04": "海無外。",
    "X08n0236_007:0135c05": "鈔出現品等者即彼品意業中文言大經者佛智",
    "X08n0236_007:0135c06": "無涯性德圓滿也量等三千界者智如理故言三",
    "X08n0236_007:0135c07": "千界者俱舍頌云四大神洲日月須彌六欲天梵",
    "X08n0236_007:0135c08": "世各一千是名小千界此小千千倍是名中千界",
    "X08n0236_007:0135c09": "此千倍大千俱同一成壞言在一塵中者一妄覆",
    "X08n0236_007:0135c10": "真故二小含大故三一具多故一切塵亦然者無",
    "X08n0236_007:0135c11": "一眾生不具佛智故有一聰慧人下出經益物佛",
    "X08n0236_007:0135c12": "智下合顯因也妄想合塵諸佛合聰慧人令其下",
    "X08n0236_007:0135c13": "合成果為益又經云下示念念果成之文也亦即",
    "X08n0236_007:0135c14": "彼品出現菩提中文下疏云明普遍諸心念念常",
    "X08n0236_007:0135c15": "成無有際畔故此徵釋云不離者有二義一眾生",
    "X08n0236_007:0135c16": "身心即佛所證故顯因也二全即菩提性故念念",
    "X08n0236_007:0135c17": "與此菩提之性相應則念念成菩提矣成果為益",
    "X08n0236_007:0135c18": "也。",
    "X08n0236_007:0135c19": "鈔成就行願益者問餘教皆云眾生無邊誓願度",
    "X08n0236_007:0135c20": "何獨此經彼豈不成益耶答彼雖盡生之願與今",
    "X08n0236_007:0135c21": "同則無塵塵行滿之義故異也以彼不約一切塵",
    "X08n0236_007:0135c22": "中諸剎內窮劫化生以滿其願故若爾餘教豈虗",
    "X08n0236_007:0135c23": "其願耶答不然但於諸剎中修行以化生耳今約",
    "X08n0236_007:0135c24": "塵塵稱性故得徧諸剎塵思之言故十地品云者",
    "X08n0236_007:0136a01": "即彼正說分初地中有十種大願結無盡中文彼",
    "X08n0236_007:0136a02": "有十種無盡今唯舉其一耳今眾生界雖無有盡",
    "X08n0236_007:0136a03": "下通難問生界既無盡菩薩何發盡生界之願耶",
    "X08n0236_007:0136a04": "故此答也普開之者發十大願欲盡無盡之眾生",
    "X08n0236_007:0136a05": "也。",
    "X08n0236_007:0136a06": "鈔常恒之說者賢首旨歸文也無有一國下十地",
    "X08n0236_007:0136a07": "品文經文佛子我不見有一佛國土其中如來不",
    "X08n0236_007:0136a08": "說此十地者言有說不說者總結上二通時及處",
    "X08n0236_007:0136a09": "皆常徧故言一一稱理故者出現品云隨順法性",
    "X08n0236_007:0136a10": "演說如來出現不思議故我法海中下下疏云先",
    "X08n0236_007:0136a11": "返顯無不能捨一文尚無所不捨況一部耶以一",
    "X08n0236_007:0136a12": "文是即一切之一如海一滴故。",
    "X08n0236_007:0136a13": "鈔即智明映奪喻者約法目喻也能喻應云日光",
    "X08n0236_007:0136a14": "奪曜喻言初昇之日謂之杲日者日在木下曰杳",
    "X08n0236_007:0136a15": "日在木中曰東在木上曰杲即昇明之義也言麗",
    "X08n0236_007:0136a16": "者著明者周易離卦彖曰離麗也日月麗乎天百",
    "X08n0236_007:0136a17": "糓草木麗乎土注云麗猶著也言日月著於天得",
    "X08n0236_007:0136a18": "其所著之宜也今用其意耳言此經猶如杲日下",
    "X08n0236_007:0136a19": "問上云智明映奪則杲日喻智今何喻於經耶答",
    "X08n0236_007:0136a20": "約此經所詮之智境界以奪餘經也即大明下法",
    "X08n0236_007:0136a21": "喻合釋問說此經時未有餘經何言斯經大闡眾",
    "X08n0236_007:0136a22": "典無輝答有二義一云約後時說故疏云尋斯玄",
    "X08n0236_007:0136a23": "旨却覽餘經非約說時先後也二云約說時亦可",
    "X08n0236_007:0136a24": "映奪諸乘也又出現品奪假名菩薩法界品奪在",
    "X08n0236_007:0136b01": "座聲聞等能依之人既奪所依之教居然奪也。",
    "X08n0236_007:0136b02": "鈔高勝難齊喻者亦約法目喻能喻應云山王形",
    "X08n0236_007:0136b03": "奪喻前喻其明此喻其高既高且明無若是經也",
    "X08n0236_007:0136b04": "須彌亦云蘇迷盧此云妙高妙有十義一體妙(謂四",
    "X08n0236_007:0136b05": "寶所成)二相妙(謂八方四級)三色妙(謂四正色北金東銀南吠琉璃西頗胝迦",
    "X08n0236_007:0136b06": "一切草木鳥獸等物隨所至處即同其色自常不變也)四德妙(謂八方猛風不能動故)",
    "X08n0236_007:0136b07": "五眷屬妙(謂七金山七重圍繞七香水海海印漩流也)六依持妙(唯天依住",
    "X08n0236_007:0136b08": "得通者居)七作業妙(不離本處而鎮四洲映蔽日月而成晝夜)八生果妙(謂波",
    "X08n0236_007:0136b09": "利質多能益天眾)九為首妙(於四洲地最在先成)十堅固妙(於輪圍中最在",
    "X08n0236_007:0136b10": "後壞)言高者高八萬四千由旬入水亦爾下據金輪",
    "X08n0236_007:0136b11": "上隣空界頂上縱廣量亦如之獨出九山故稱妙",
    "X08n0236_007:0136b12": "高也言羣峰者即餘九大山也(一雪山二香山三鞞陀利山四神仙",
    "X08n0236_007:0136b13": "山五持雙山六馬耳山七持邊山八輪圍山九計都末底山)今並其高也法中",
    "X08n0236_007:0136b14": "可知言七金等者俱舍頌云蘇迷盧處中次踰徤",
    "X08n0236_007:0136b15": "達羅(此云持雙以山頂有二道脊山能持此故以為名夜叉居)伊沙陀羅山(此云",
    "X08n0236_007:0136b16": "持軸山峯上聳猶如車軸山頂持故)竭地洛迦山(俱舍疏云此即西方樹名檐木山上",
    "X08n0236_007:0136b17": "寶樹形似彼故)蘇達梨舍那(此云善見見者稱善即五通神仙居住)案濕嚩",
    "X08n0236_007:0136b18": "羯拏(此云馬耳山形似彼故出一切諸果)毗那恒迦山(此云象鼻以形似故)尼",
    "X08n0236_007:0136b19": "民達羅山(俱舍疏云魚名其魚觜尖山形似故華嚴音義釋云此云持邊山大力龍神所",
    "X08n0236_007:0136b20": "居)於大州等外有鐵輪圍山前七金所成(即上七山因此",
    "X08n0236_007:0136b21": "名七金山也)蘇迷盧四寶入水皆八萬妙高出亦然(七金",
    "X08n0236_007:0136b22": "入水與須彌同出水即不同也)餘八半半減廣皆等高量(謂持雙山出水",
    "X08n0236_007:0136b23": "四萬乃至輪圍出水三百一十二踰繕那廣量各與出水量等無差別也)言培塿者上",
    "X08n0236_007:0136b24": "蒲口切下郎斗切謂小阜也問法華亦云如須彌",
    "X08n0236_007:0136c01": "豈不相違答彼約破小顯大會權歸實難信難解",
    "X08n0236_007:0136c02": "諸經莫比此約為諸教本圓極不共最為勝故各",
    "X08n0236_007:0136c03": "據一理故不相違。",
    "X08n0236_007:0136c04": "鈔五百年者合云六百年有云佛去世三百年後",
    "X08n0236_007:0136c05": "出壽七百歲若爾亦應六百年方入龍宮爾新經",
    "X08n0236_007:0136c06": "疏云大師晦跡六百年後方出五天千二百年始",
    "X08n0236_007:0136c07": "傳東夏(謂佛涅槃至晉義熙十四年經千二百歲也)探玄記序亦云舍",
    "X08n0236_007:0136c08": "那創陶甄於海印二七日後爰興龍樹終俯察於",
    "X08n0236_007:0136c09": "虬宮六百年後方顯言龍樹者亦云龍猛然龍猛",
    "X08n0236_007:0136c10": "二字皆唐言樹字通唐梵義淨三藏云阿離野(此云",
    "X08n0236_007:0136c11": "聖)那伽(此云龍或云象)曷樹那(義翻云猛)按別傳云其母樹下",
    "X08n0236_007:0136c12": "生之以龍宮成其道故曰龍樹即二字皆正翻也",
    "X08n0236_007:0136c13": "天台云樹生生身龍成法身今從此也。▲鈔事如",
    "X08n0236_007:0136c14": "別傳及纂靈記者傳中唯有入龍宮緣纂靈記中",
    "X08n0236_007:0136c15": "却有搜求得經之緣故今雙引以證也如下傳譯",
    "X08n0236_007:0136c16": "感通中具引。",
    "X08n0236_007:0136c17": "鈔正取覺賢者梵云佛度跋陀羅此師所譯此經",
    "X08n0236_007:0136c18": "於東晉故正取也所以科云弘闡元由言兼餘等",
    "X08n0236_007:0136c19": "者以晉經是智儼親往西域從佛陀先受禪法因",
    "X08n0236_007:0136c20": "請覺賢歸東夏譯此經故也而慧嚴慧觀潤文法",
    "X08n0236_007:0136c21": "業筆授日照三藏次於大唐永隆元年譯晉經脫",
    "X08n0236_007:0136c22": "文實叉難陀此云喜學於證聖元年翻譯唐經言",
    "X08n0236_007:0136c23": "等者等取同譯諸師謂義淨弘景圓測神英等師",
    "X08n0236_007:0136c24": "也。",
    "X08n0236_007:0137a01": "鈔神洲大夏者下鈔亦云葱嶺之東地方數千里",
    "X08n0236_007:0137a02": "曰赤縣神洲即有唐中華之國也唯識樞要義苑",
    "X08n0236_007:0137a03": "鈔云言神洲者謂此東土燧古已前未有人民唯",
    "X08n0236_007:0137a04": "鬼神所居故名神洲言大夏者存三代時國號也",
    "X08n0236_007:0137a05": "言一文一句者即海雲所持普眼經一偈即覺林",
    "X08n0236_007:0137a06": "菩薩所說若人欲了知等一光即地獄天子三重",
    "X08n0236_007:0137a07": "頓圓之光也廣如下說。",
    "X08n0236_007:0137a08": "鈔何幸像法等者論語疏云凡事應失而得曰幸",
    "X08n0236_007:0137a09": "生居下應失也反顧下而得也自幸之義例此可",
    "X08n0236_007:0137a10": "知言不減正法等者世尊別記正法一千年(有教有行",
    "X08n0236_007:0137a11": "有得果證)像法一千年(有教有行而無果證)末法一萬年(有教無行亦無",
    "X08n0236_007:0137a12": "果證)由度女人正法減半然有二說一云雖說八敬",
    "X08n0236_007:0137a13": "不減正法由彼不行正法還減二云若不說八敬",
    "X08n0236_007:0137a14": "全無行者正法欲滅即有行者正法依定(上薩婆多宗下",
    "X08n0236_007:0137a15": "大眾部說)今依後義也(八敬法者後當具示)。▲鈔大師涅槃等者",
    "X08n0236_007:0137a16": "周昭王二十六年四月初八日生周穆王五十二",
    "X08n0236_007:0137a17": "年壬申二月十五日入滅至今大元致和元年歲",
    "X08n0236_007:0137a18": "次戊辰計二千二百七十七年正當末法之際翻",
    "X08n0236_007:0137a19": "聞難思之經亦慶幸之致也。",
    "X08n0236_007:0137a20": "鈔大集月藏分等者金剛刊定記云前前勝後後",
    "X08n0236_007:0137a21": "劣解脫者證也即三乘聖果禪定者行也即漏無",
    "X08n0236_007:0137a22": "漏大小乘事理等定也多聞者解也即頓漸偏圓",
    "X08n0236_007:0137a23": "空有等(上三前必具後後未必具前也)塔寺者不求至道多好有",
    "X08n0236_007:0137a24": "為以身外資財修世間福業等鬪諍者此明佛法",
    "X08n0236_007:0137b01": "之中多有諍論且如西天大小乘分河飲水大乘",
    "X08n0236_007:0137b02": "之內性相又殊小乘之中二十部異各皆黨己自",
    "X08n0236_007:0137b03": "是他非爰及此方未免於是若相若性南宗北宗",
    "X08n0236_007:0137b04": "禪講相非彼此朋黨互不相許名鬪諍也言牢固",
    "X08n0236_007:0137b05": "者人多相襲決定不捨然此但就增勝而說非不",
    "X08n0236_007:0137b06": "相通佛滅後一百年育王造塔豈局第四耶又菩",
    "X08n0236_007:0137b07": "薩藏經云後五百藏無量善人修禪定解脫豈唯",
    "X08n0236_007:0137b08": "一二三耶。",
    "X08n0236_007:0137b09": "鈔今值聖明天子者即唐德宗也塔記云興元元",
    "X08n0236_007:0137b10": "年甲子歲造疏貞元丁卯歲功就皆德宗年號以",
    "X08n0236_007:0137b11": "貞元得二十一年故至貞元丙子歲方譯新經次",
    "X08n0236_007:0137b12": "造疏名新經疏亦貞元中作也言列剎相望者梵",
    "X08n0236_007:0137b13": "語掣多羅西土更無別幡竿即於塔覆鉢柱頭懸",
    "X08n0236_007:0137b14": "幡今云剎者訛略也(此寂照解)玄贊中亦如是說又要",
    "X08n0236_007:0137b15": "覽云梵語剌瑟致此云竿今略名剎即幡柱也言",
    "X08n0236_007:0137b16": "相望者望者無放反說文出望在外望其還也若",
    "X08n0236_007:0137b17": "音無放反說文月滿與日相望也今取後音言鐘",
    "X08n0236_007:0137b18": "梵交響者梵即梵唄要覽上卷云梵云唄匿華言",
    "X08n0236_007:0137b19": "止斷由外事已止已斷爾時寂靜住為法事又云",
    "X08n0236_007:0137b20": "諸天聞梵心則歡喜故須作之法苑云夫唄者讚",
    "X08n0236_007:0137b21": "詠之音也當使清而不弱雄而不猛流而不越凝",
    "X08n0236_007:0137b22": "而不滯遠聽則汪洋以峻雅近矚則從容以和肅",
    "X08n0236_007:0137b23": "此其大致也昔魏陳思王曹子建遊魚山忽聞空",
    "X08n0236_007:0137b24": "中梵天之音清響哀婉其聲動心獨聽良久乃摹",
    "X08n0236_007:0137c01": "其節寫為梵唄撰文製音傳為後式梵音茲為始",
    "X08n0236_007:0137c02": "也。",
    "X08n0236_007:0137c03": "鈔閑居學肆者此一句是肇公涅槃無名論文光",
    "X08n0236_007:0137c04": "瑤注云肆者陳也周孔云(有說周公孔子未敢詳定疑是周禮也)學",
    "X08n0236_007:0137c05": "中陳列書史如市肆陳列貨物也今陳列聖教以",
    "X08n0236_007:0137c06": "為異耳要覽云後漢張楷字公超學徒隨之所居",
    "X08n0236_007:0137c07": "為市故今學處而稱肆焉言探賾玄門者探字他",
    "X08n0236_007:0137c08": "含反探者甞試取其意也賾字士責反劉獻注周",
    "X08n0236_007:0137c09": "易云賾幽深之極稱也玄門可知。",
    "X08n0236_007:0137c10": "鈔得在靈山下問清涼山何名靈山耶答以古有",
    "X08n0236_007:0137c11": "大孚靈鷲寺即山形似鷲鳥故也西域靈鷲山亦",
    "X08n0236_007:0137c12": "略云靈山今亦略云靈山也或可此山靈應既多",
    "X08n0236_007:0137c13": "故曰靈山。▲鈔大聖雖周下即舉總稱別尊其德",
    "X08n0236_007:0137c14": "故不指其名如今山中稱念只云大聖菩薩也。▲",
    "X08n0236_007:0137c15": "鈔萬聖幽贊於五峰即菩薩住處品文殊與一萬",
    "X08n0236_007:0137c16": "菩薩住清涼五峰之內等言百祇者如南山感通",
    "X08n0236_007:0137c17": "傳時有天人姓陸名玄暢詣宣律師所師問清涼",
    "X08n0236_007:0137c18": "山文殊之事答曰文殊是諸佛祖師隨緣利見應",
    "X08n0236_007:0137c19": "變不同大聖之功非凡境界不勞評薄但知多在",
    "X08n0236_007:0137c20": "清涼五臺之中往往有人見之不得不信又周穆",
    "X08n0236_007:0137c21": "王時已有佛法此山靈異文殊所居穆王於中造",
    "X08n0236_007:0137c22": "寺供養阿育王亦依置塔如斯不一故云百祇傳",
    "X08n0236_007:0137c23": "慶等言大孚等者即漢明帝所立言大孚者弘信",
    "X08n0236_007:0137c24": "也如前題目中已說言一介微僧者周易法云介",
    "X08n0236_007:0138a01": "纖介也蓋自謙德之柄也言爰媿多生者有二解",
    "X08n0236_007:0138a02": "一云爰者於也媿者荷也感荷於多生善根之力",
    "X08n0236_007:0138a03": "今得濫居勝處(多生屬過去)二云爰者發語之詞荷宿",
    "X08n0236_007:0138a04": "善之力今居勝處此之慶幸多生豈能忘耶(多生屬未",
    "X08n0236_007:0138a05": "來)言不入餘人之手者出現品云此法門不入一",
    "X08n0236_007:0138a06": "切餘眾生手疏云權小於斯無圓信手不盡能受",
    "X08n0236_007:0138a07": "是故不為言何幸者法集經云是經雖行閻浮提",
    "X08n0236_007:0138a08": "於能信深法者常住如是眾生心手中行言手舞",
    "X08n0236_007:0138a09": "何階者子夏詩序云情動於中而形於言言之不",
    "X08n0236_007:0138a10": "足故嗟嘆之嗟嘆之不足故詠歌之詠歌之不足",
    "X08n0236_007:0138a11": "不知手之舞之足之蹈之也疏主意云此雖為極",
    "X08n0236_007:0138a12": "喜亦不及我慶躍餘莫能知我心唯聖賢之能知",
    "X08n0236_007:0138a13": "也。",
    "X08n0236_007:0138a14": "鈔下有十門者一通顯得名二對辨開合三具彰",
    "X08n0236_007:0138a15": "義類四別釋得名五展演無窮六卷攝相盡七展",
    "X08n0236_007:0138a16": "卷無礙八以義圓收九攝在一心十泯同平等言",
    "X08n0236_007:0138a17": "字各十義者即第三俱彰義類中也言略有六對",
    "X08n0236_007:0138a18": "等者問下廣釋但有五對此有六對則此廣彼略",
    "X08n0236_007:0138a19": "答釋此疏文解題目七字祇以二義釋之對下言",
    "X08n0236_007:0138a20": "略鈔中作對疏外敘之又此六對與下互有具闕",
    "X08n0236_007:0138a21": "今但直作對更不廣釋下乃釋之總別一對者綱",
    "X08n0236_007:0138a22": "要說嚴通能通所通人通法故總上五字各據一",
    "X08n0236_007:0138a23": "義故別性相一對者問前云上二字是體方字是",
    "X08n0236_007:0138a24": "體今何却為相耶答以相歸體俱名體體相別分",
    "X08n0236_007:0138b01": "則是相。",
    "X08n0236_007:0138b02": "鈔故此七字即七大性者故字躡前而起上說六",
    "X08n0236_007:0138b03": "對何得躡此而為七大性耶應合云又字或云然",
    "X08n0236_007:0138b04": "字必恐後人傳寫悞耳言七大性者下疏云如攝",
    "X08n0236_007:0138b05": "大乘論等七種大性不離於此下鈔釋云等取雜",
    "X08n0236_007:0138b06": "集瑜伽般若大同小異瑜伽云一法大性二發心",
    "X08n0236_007:0138b07": "大性三勝解大性四增上意大性五資糧大性六",
    "X08n0236_007:0138b08": "時大性七圓證大性若無著般若論第七云果大",
    "X08n0236_007:0138b09": "性雜集十一說七大性者一境二行三智四精進",
    "X08n0236_007:0138b10": "五方便善巧六證得七業(七皆云大性)今體大即第三",
    "X08n0236_007:0138b11": "智大之中所知無我之理二相大亦所知攝亦法",
    "X08n0236_007:0138b12": "大性即境攝故三用大即方便大而是即體之用",
    "X08n0236_007:0138b13": "亦攝境故四果全同五因大攝其五大性一發心",
    "X08n0236_007:0138b14": "二勝解三行大四精進五資糧六智大全同七教",
    "X08n0236_007:0138b15": "大即是境由是義故今云七字即七大性也言七",
    "X08n0236_007:0138b16": "字皆相者依下疏合云七字皆法今對上大即體",
    "X08n0236_007:0138b17": "故云相也等字七字皆廣等也(上是下對辨開合及具彰義類中少",
    "X08n0236_007:0138b18": "分之義鈔家因便敘之欲彰今疏略義)今各以下正釋疏文。▲鈔故",
    "X08n0236_007:0138b19": "下經云法性遍在一切處下問其第三句應是常",
    "X08n0236_007:0138b20": "義云何證遍義耶答於時中皆遍何失或可但取",
    "X08n0236_007:0138b21": "上半因便故來耳言法性無作下引出現品文上",
    "X08n0236_007:0138b22": "半是本文下半義引也彼云諸佛性淨亦如是本",
    "X08n0236_007:0138b23": "性非性離有無釋曰無作故無前際無變易故無",
    "X08n0236_007:0138b24": "後際如虗空故如中際既如三際即常也。",
    "X08n0236_007:0138c01": "鈔並持自性通上二義者釋疏自持二字以正法",
    "X08n0236_007:0138c02": "二義有其通別別則正者無偏法者軌範通則並",
    "X08n0236_007:0138c03": "是持自性義言恒沙性德者舉同影別故言不偏",
    "X08n0236_007:0138c04": "偽者不偏揀小不偽揀外故言佛令住正法者雙",
    "X08n0236_007:0138c05": "證上二義亦唯要上半為證也。",
    "X08n0236_007:0138c06": "鈔然亦二義下疏文語略故言周即是偏義而不",
    "X08n0236_007:0138c07": "言包義然此包遍二義前體大中包遍相須故合",
    "X08n0236_007:0138c08": "為一并出常義以足二義今用稱體亦應具常遍",
    "X08n0236_007:0138c09": "二義以常義就用說則隱也且就顯相論故開包",
    "X08n0236_007:0138c10": "遍為二義理實用大亦有不斷常亦互影故言猶",
    "X08n0236_007:0138c11": "如虗空者妙嚴品文也具云譬如虗空具含眾像",
    "X08n0236_007:0138c12": "於諸境界無所分別下疏云含攝喻也無所不包",
    "X08n0236_007:0138c13": "故遍至一切下出現品文也具云譬如虗空遍至",
    "X08n0236_007:0138c14": "一切色非色處疏云虗空周遍喻此以事空況於",
    "X08n0236_007:0138c15": "理空上皆是體包徧二義為所稱今是即體之用",
    "X08n0236_007:0138c16": "還稱其體亦具包徧二義上體中引涅槃無性真",
    "X08n0236_007:0138c17": "如為體當經即無障礙理為體相中恒沙性德舉",
    "X08n0236_007:0138c18": "同影別用中一塵包無邊世界時遍無盡法界舉",
    "X08n0236_007:0138c19": "別影同同別無礙皆圓教之三大也又三大互望",
    "X08n0236_007:0138c20": "亦復無礙咸為所證無障礙法界也。▲鈔為妙覺",
    "X08n0236_007:0138c21": "者三諦相融為妙三覺無礙為覺亦可俱通以三",
    "X08n0236_007:0138c22": "諦是所覺故能覺所覺皆玄妙故。▲鈔感果等者",
    "X08n0236_007:0138c23": "下疏云華有二義一草木華喻萬行因二嚴身華",
    "X08n0236_007:0138c24": "通金玉等喻於神通眾相等唯與果俱故今引證",
    "X08n0236_007:0139a01": "中以神通眾相證也。",
    "X08n0236_007:0139a02": "鈔嚴上大方廣下大方廣法雖性本淨若非萬行",
    "X08n0236_007:0139a03": "無由可顯如鏡雖本明若非磨瑩終不能顯言成",
    "X08n0236_007:0139a04": "佛果人者凡非是佛以萬行功德成佛如玉不是",
    "X08n0236_007:0139a05": "像猶彫琢故成像則飾本有法成修生人為二義",
    "X08n0236_007:0139a06": "也言又飾本體等者能飾萬行皆契大方廣之本",
    "X08n0236_007:0139a07": "體以稱本性修故如像嚴飾金本體無二故言以",
    "X08n0236_007:0139a08": "行等者以萬行為因成佛果之人因不即果因果",
    "X08n0236_007:0139a09": "殊故如巧匠能造像匠非是像其體異故則能飾",
    "X08n0236_007:0139a10": "所飾不異能成所成不一為二義也又上能瑩非",
    "X08n0236_007:0139a11": "所瑩喻行飾本體而行即本體故而二像飾金體",
    "X08n0236_007:0139a12": "喻能飾所飾不二(飾法二字具不一不異二義也)器離玉無喻行",
    "X08n0236_007:0139a13": "成人而即人故不二巧匠非像喻能成非所成故",
    "X08n0236_007:0139a14": "而二(成人二字亦具非一非二二義)然上消文且約一相如其就",
    "X08n0236_007:0139a15": "法亦有新義從本非內外等中約義分心境等故",
    "X08n0236_007:0139a16": "佛亦有本義佛果海中舊來益竟故其能飾之行",
    "X08n0236_007:0139a17": "亦有本義隨順法性修檀等故非真流之行不契",
    "X08n0236_007:0139a18": "真故亦有新義由人立故准此則前四句喻初句",
    "X08n0236_007:0139a19": "約法本有修生二句約人修生本有三句約行本",
    "X08n0236_007:0139a20": "有四句約行修生四句圓融方為嚴矣。",
    "X08n0236_007:0139a21": "鈔然亦唯二者中間二句也初句湧泉即是所攝",
    "X08n0236_007:0139a22": "義味之者即貫中收也問何不言所貫義味耶答",
    "X08n0236_007:0139a23": "顯二義互通攝亦攝義貫亦貫機故言常乃通於",
    "X08n0236_007:0139a24": "上三者貫攝皆常故言餘處釋云者即慈恩法華",
    "X08n0236_007:0139b01": "疏序也彼鈔云軌者軌則規模之義百者十之極",
    "X08n0236_007:0139b02": "數取極多義人中最勝無尊於王故云百王以百",
    "X08n0236_007:0139b03": "王皆用此經而作規模故云經者為常常者恒也",
    "X08n0236_007:0139b04": "百王不易以恒定故理契至真無易義故言法眼",
    "X08n0236_007:0139b05": "常全無缺減等者賢首品文也下疏云智眼證如",
    "X08n0236_007:0139b06": "如永常故既如證而說豈不常耶常恒下以旨歸",
    "X08n0236_007:0139b07": "文意而釋成也言終古不忒者借莊子文也彼云",
    "X08n0236_007:0139b08": "日月得之終古不忒鄭玄注周禮云終古猶言常",
    "X08n0236_007:0139b09": "也忒差也常說則無其差忒故云可得稱常。",
    "X08n0236_007:0139b10": "鈔即三世間者世謂時也謂諸有為法墮去來今",
    "X08n0236_007:0139b11": "三世中間名為世間具於三義謂性有為可破壞",
    "X08n0236_007:0139b12": "隱真理故名世間其世間別有其三種名三世間",
    "X08n0236_007:0139b13": "帶數釋也言一眾生世間者眾生即世間即所化",
    "X08n0236_007:0139b14": "機二器世間者若感者所變器界器即世間若佛",
    "X08n0236_007:0139b15": "器界世謂隱覆從真性起同無為法即隱覆有為",
    "X08n0236_007:0139b16": "可破壞世亦器即世間即所化處也三智正覺者",
    "X08n0236_007:0139b17": "若入見已上等覺已下智正覺與世間異作相違",
    "X08n0236_007:0139b18": "釋以五八二識猶有漏故墮去來今名為世間無",
    "X08n0236_007:0139b19": "漏之智正覺性故名智正覺若佛是智正覺是世",
    "X08n0236_007:0139b20": "間之智正覺約所化以彰名依士釋也即能化之",
    "X08n0236_007:0139b21": "主言主謂君主即佛及王下釋主字也器世間之",
    "X08n0236_007:0139b22": "主眾生世間之主或眾生世間即主以位在等覺",
    "X08n0236_007:0139b23": "已還故智正覺世間即依主持業釋也言亦總化",
    "X08n0236_007:0139b24": "上二者應有問言眾生與器可名世間佛非世間",
    "X08n0236_007:0139c01": "何故云並稱世主耶故此答也言上二者有二意",
    "X08n0236_007:0139c02": "一云眾生及器名二也二云眾生主及器主為二",
    "X08n0236_007:0139c03": "也後解為勝統遍前三方該前三世間故。",
    "X08n0236_007:0139c04": "鈔法門為能嚴唯局於主者如各自主所得法門",
    "X08n0236_007:0139c05": "唯局主故言自嚴己眾下此有三重能所嚴一謂",
    "X08n0236_007:0139c06": "各別法門為能嚴自主為所嚴二復將上主及法",
    "X08n0236_007:0139c07": "門為能嚴自眾為所嚴三一切眾生主及眾法門",
    "X08n0236_007:0139c08": "皆能嚴佛為所嚴故云並用嚴佛問成佛說經何",
    "X08n0236_007:0139c09": "要三種世間皆嚴耶答眾生不嚴不感佛興正覺",
    "X08n0236_007:0139c10": "不嚴不能為主器界不嚴非真佛處復由佛嚴顯",
    "X08n0236_007:0139c11": "遇者有德眾生嚴輔顯佛超勝如是互嚴方為妙",
    "X08n0236_007:0139c12": "嚴也。",
    "X08n0236_007:0139c13": "鈔用當諸經之序品者有二意一云已上疏序已",
    "X08n0236_007:0139c14": "竟用當諸經序分也二若會解則以妙嚴品當諸",
    "X08n0236_007:0139c15": "經之序分此解難依前解為正釋教迹竟。",
    "X08n0236_007:0139c17": "華嚴懸談會玄記卷第七"
}