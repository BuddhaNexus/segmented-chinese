{
    "T47n1998A_024:0911c20": "大慧普覺禪師法語卷第二十四",
    "T47n1998A_024:0911c22": "宋徑山能仁禪院住持嗣法",
    "T47n1998A_024:0911c23": "慧日禪師臣蘊聞　上進",
    "T47n1998A_024:0911c24": "示成機宜(季恭)",
    "T47n1998A_024:0911c25": "佛言。若有欲知佛境界。當淨其意如虛空。遠",
    "T47n1998A_024:0911c26": "離妄想及諸取。令心所向皆無礙。決有此志",
    "T47n1998A_024:0911c27": "學無上菩提。常令方寸虛豁豁地。不著言說",
    "T47n1998A_024:0911c28": "不墮空寂。無言無說兩頭俱勿依怙。善惡二",
    "T47n1998A_024:0911c29": "事無取無捨。日用二六時中將思量計較之",
    "T47n1998A_024:0912a01": "心坐斷。不於空寂處住著內不放出外不放",
    "T47n1998A_024:0912a02": "入。如空中雲如水上泡。瞥然而有忽然而無。",
    "T47n1998A_024:0912a03": "只向這裏翻身一擲抹過太虛。當恁麼時。安",
    "T47n1998A_024:0912a04": "排他不得。[飢几+殳]飣他不得。何以故。大法本來如",
    "T47n1998A_024:0912a05": "是。非是彊為。不見釋迦老子有言。不取眾生",
    "T47n1998A_024:0912a06": "所言說。一切有為虛妄事。雖復不依言語道。",
    "T47n1998A_024:0912a07": "亦復不著無言說。今時士大夫學此道者。平",
    "T47n1998A_024:0912a08": "昔被聰明靈利所使。多於古人言語中作道",
    "T47n1998A_024:0912a09": "理。要說教分曉。殊不知。枯骨頭上決定無汁",
    "T47n1998A_024:0912a10": "可覓。縱有聞善知識所訶肯。離言說相離文",
    "T47n1998A_024:0912a11": "字相。又坐在無言無說處。黑山下鬼窟裏",
    "T47n1998A_024:0912a12": "不動。欲心所向無礙無窒。不亦難乎。既為",
    "T47n1998A_024:0912a13": "無常迅速生死事大決定有志。直取無上菩",
    "T47n1998A_024:0912a14": "提。世間種種虛妄不實底事。一筆句下。却",
    "T47n1998A_024:0912a15": "向不可取不可捨處。謾覷捕看。是有是無。直",
    "T47n1998A_024:0912a16": "得無用心處無開口處。方寸中如一團熱鐵",
    "T47n1998A_024:0912a17": "相似時。莫要放却。只就這裏看箇話頭。僧",
    "T47n1998A_024:0912a18": "問雲門。殺父殺母向佛前懺悔。殺佛殺祖時",
    "T47n1998A_024:0912a19": "却向甚處懺悔。雲門云露。若有決定志。但",
    "T47n1998A_024:0912a20": "只看箇露字。把思量分別塵勞中事底心。移",
    "T47n1998A_024:0912a21": "在露字上。行行坐坐。以此露字提撕。日用應",
    "T47n1998A_024:0912a22": "緣處。或喜或怒。或善或惡。侍奉尊長處與",
    "T47n1998A_024:0912a23": "朋友相酬酢處。讀聖人經史處。盡是提撕底",
    "T47n1998A_024:0912a24": "時節。驀然不知不覺。向露字上絕却消息。",
    "T47n1998A_024:0912a25": "三教聖人所說之法。不著一一問人。自然頭",
    "T47n1998A_024:0912a26": "頭上明物物上顯矣。佛不云乎。菩薩摩訶薩",
    "T47n1998A_024:0912a27": "以無障無礙智慧。信一切世間境界。是如",
    "T47n1998A_024:0912a28": "來境界。古德云。入得世間出世無餘。便是",
    "T47n1998A_024:0912a29": "這箇道理也。只怕無決定信決定志耳。無",
    "T47n1998A_024:0912b01": "決定信。則有退轉心。無決定志。則學不到",
    "T47n1998A_024:0912b02": "徹頭處。且那箇是有決定信而無退轉心。有",
    "T47n1998A_024:0912b03": "決定志而學到徹頭處者。昔牛頭山第二世",
    "T47n1998A_024:0912b04": "智巖禪師。曲阿人也。姓華氏。弱冠智勇過",
    "T47n1998A_024:0912b05": "人。身長七尺六寸。隋大業中為郎將。常以",
    "T47n1998A_024:0912b06": "弓挂一濾水囊。隨行所至汲用。累從大將",
    "T47n1998A_024:0912b07": "征討。頻立戰功。唐武德中。年方四十。遂乞",
    "T47n1998A_024:0912b08": "出家。入舒州皖公山。從寶月禪師為弟子。後",
    "T47n1998A_024:0912b09": "一日晏坐。覩異僧身長丈餘。神姿爽拔。辭",
    "T47n1998A_024:0912b10": "氣清朗。謂巖曰。卿八十生出家。宜加精進。言",
    "T47n1998A_024:0912b11": "訖不見。又嘗在谷中入定。山水瀑漲。巖怡然",
    "T47n1998A_024:0912b12": "不動。其水自退。有獵者過之。因改過修善。",
    "T47n1998A_024:0912b13": "復有昔同從軍者二人。聞巖隱遁。乃共入山",
    "T47n1998A_024:0912b14": "尋之既見謂巖曰。郎將狂耶。何為住此。巖",
    "T47n1998A_024:0912b15": "曰。我狂欲惺。君狂正發。夫嗜色淫聲貪榮冒",
    "T47n1998A_024:0912b16": "寵。流轉生死。何由自出。二人感悟歎息而",
    "T47n1998A_024:0912b17": "去。貞觀中歸建鄴。入牛頭山謁懶融禪師。發",
    "T47n1998A_024:0912b18": "明大事。懶融謂巖曰。吾受信大師真訣。所",
    "T47n1998A_024:0912b19": "得都亡。設有一法過於涅槃。吾說亦如夢幻。",
    "T47n1998A_024:0912b20": "夫一塵飛而翳天。一芥墮而覆地。汝今已過",
    "T47n1998A_024:0912b21": "此見。吾復何云。山門化導。當付於汝。遂為",
    "T47n1998A_024:0912b22": "牛頭第二世祖師。此乃有決定信而無退轉",
    "T47n1998A_024:0912b23": "心。有決定志而學到徹頭處底樣子也。三教",
    "T47n1998A_024:0912b24": "聖人所說之法。無非勸善誡惡正人心術。心",
    "T47n1998A_024:0912b25": "術不正。則姦邪唯利是趨。心術正。則忠義唯",
    "T47n1998A_024:0912b26": "理是從。理者理義之理。非義理之理也。如",
    "T47n1998A_024:0912b27": "尊丈節使。見義便為。逞非常之真勇。乃此",
    "T47n1998A_024:0912b28": "理也。圭峯禪師云。作有義事是惺悟心。作",
    "T47n1998A_024:0912b29": "無義事是狂亂心。狂亂由情念。臨終被業牽。",
    "T47n1998A_024:0912b30": "惺悟不由情。臨終能轉業。亦此理也。佛云",
    "T47n1998A_024:0912c01": "理則頓悟乘悟併銷。事則漸除因次第盡。亦",
    "T47n1998A_024:0912c02": "此理也。李長者云。圓融不礙行布。即一而多。",
    "T47n1998A_024:0912c03": "行布不礙圓融。即多而一。亦此理也。永嘉",
    "T47n1998A_024:0912c04": "云。一地具足一切地。一法遍含一切法。一",
    "T47n1998A_024:0912c05": "月普現一切水。一切水月一月攝。亦此理也。",
    "T47n1998A_024:0912c06": "華嚴云。佛法世間法。若見其真實。一切無",
    "T47n1998A_024:0912c07": "差別。亦此理也。其差別在人不在法也。忠",
    "T47n1998A_024:0912c08": "義姦邪與生俱生。忠義者處姦邪中。如清淨",
    "T47n1998A_024:0912c09": "摩尼寶珠置在淤泥之內。雖百千歲不能染",
    "T47n1998A_024:0912c10": "污。何以故。本性清淨故。姦邪者處忠義中。",
    "T47n1998A_024:0912c11": "如雜毒置於淨器。雖百千歲亦不能變改。何",
    "T47n1998A_024:0912c12": "以故。本性濁穢故。前所云差別在人不在法。",
    "T47n1998A_024:0912c13": "便是這箇道理也。如姦邪忠義二人。同讀聖",
    "T47n1998A_024:0912c14": "人之書。聖人之書是法。元無差別。而姦邪忠",
    "T47n1998A_024:0912c15": "義讀之。隨類而領解。則有差別矣。淨名云。",
    "T47n1998A_024:0912c16": "佛以一音演說法。眾生隨類各得解是也。忠",
    "T47n1998A_024:0912c17": "義之士見義。則本性發。姦邪之人見利。則",
    "T47n1998A_024:0912c18": "本性發。如磁石遇鐵。而火逢燥薪。雖欲禁",
    "T47n1998A_024:0912c19": "制。不可得也。如尊丈節使。雄烈過人。唱大",
    "T47n1998A_024:0912c20": "義於萬眾之中。聳動時聽亦本性忠義。而見",
    "T47n1998A_024:0912c21": "義則發。非造作非安排。教中所謂譬如摩訶",
    "T47n1998A_024:0912c22": "那伽大力勇士。若奮威怒。於其額上必生瘡",
    "T47n1998A_024:0912c23": "疱。瘡若未合閻浮提中一切人民無能制伏。",
    "T47n1998A_024:0912c24": "佛以此喻發菩提心者。菩提心則忠義心也。",
    "T47n1998A_024:0912c25": "名異而體同。但此心與義相遇。則世出世間。",
    "T47n1998A_024:0912c26": "一網打就。無少無剩矣。予雖學佛者。然愛君",
    "T47n1998A_024:0912c27": "憂國之心。與忠義士大夫等。但力所不能。而",
    "T47n1998A_024:0912c28": "年運往矣。喜正惡邪之志。與生俱生。永嘉所",
    "T47n1998A_024:0912c29": "謂假使鐵輪頂上旋定慧圓明終不失。予雖",
    "T47n1998A_024:0913a01": "不敏。敢直下自信不疑。季恭志趣不凡。春秋",
    "T47n1998A_024:0913a02": "鼎盛。正是奔走塵勞之時。能以此時回來。學",
    "T47n1998A_024:0913a03": "無上菩提。非夙植德本。焉能信得及把得定",
    "T47n1998A_024:0913a04": "作得主宰。願堅固此心。終始如一。觸境遇緣。",
    "T47n1998A_024:0913a05": "不變不動。方名有力大人。無常迅速生死事",
    "T47n1998A_024:0913a06": "大。若念念以此一段大事因緣。為未了未說。",
    "T47n1998A_024:0913a07": "直下超證。是省得日用應緣處許多障道底",
    "T47n1998A_024:0913a08": "惡業。況一念相應轉凡成聖耶。但辦肯心。必",
    "T47n1998A_024:0913a09": "不相賺。古來自有為善底樣式。博極群書只",
    "T47n1998A_024:0913a10": "要知聖人所用心處。知得了自家心術即正。",
    "T47n1998A_024:0913a11": "心術正則種種雜毒種種邪說。不相染污矣。",
    "T47n1998A_024:0913a12": "季恭立志學儒。須是擴而充之。然後推其餘",
    "T47n1998A_024:0913a13": "可以及物。何以故。學不至不是學。學至而用",
    "T47n1998A_024:0913a14": "不得。不是學。學不能化物。不是學。學到徹頭",
    "T47n1998A_024:0913a15": "處。文亦在其中。武亦在其中。事亦在其中。理",
    "T47n1998A_024:0913a16": "亦在其中。忠義孝道乃至治身治人安國安",
    "T47n1998A_024:0913a17": "邦之術。無有不在其中者。釋迦老子云。常在",
    "T47n1998A_024:0913a18": "於其中。經行及坐臥。便是這箇消息也。未",
    "T47n1998A_024:0913a19": "有忠於君而不孝於親者。亦未有孝於親而",
    "T47n1998A_024:0913a20": "不忠於君者。但聖人所讚者依而行之。聖人",
    "T47n1998A_024:0913a21": "所訶者不敢違犯。則於忠於孝於事於理。治",
    "T47n1998A_024:0913a22": "身治人無不周旋。無不明了。行看尊丈節使。",
    "T47n1998A_024:0913a23": "立大功凱旋而歸。季恭一躍青雲之上。成氏",
    "T47n1998A_024:0913a24": "之門。有武有文。無可疑者。季恭勉之。",
    "T47n1998A_024:0913a25": "示莫宣教(潤甫)",
    "T47n1998A_024:0913a26": "為學為道一也。為學則學未至聖人。而期於",
    "T47n1998A_024:0913a27": "必至。為道則求其放心於物我。物我一如。則",
    "T47n1998A_024:0913a28": "道學雙備矣。士大夫博極群書。非獨治身求",
    "T47n1998A_024:0913a29": "富貴取快樂。道學兼具擴而充之。然後推己",
    "T47n1998A_024:0913b01": "之餘。可以及物。近世學者。多棄本逐末。背正",
    "T47n1998A_024:0913b02": "投邪。只以為學為道為名。專以取富貴張大",
    "T47n1998A_024:0913b03": "門戶。為決定義。故心術不正。為物所轉。俗諺",
    "T47n1998A_024:0913b04": "所謂只見錐頭利。不見鑿頭方。殊不知。在儒",
    "T47n1998A_024:0913b05": "教則以正心術為先。心術既正。則造次顛沛",
    "T47n1998A_024:0913b06": "無不與此道相契。前所云為學為道一之義",
    "T47n1998A_024:0913b07": "也。在吾教則曰。若能轉物即同如來。在老氏",
    "T47n1998A_024:0913b08": "則曰慈曰儉。曰不敢為天下先。能如是學。不",
    "T47n1998A_024:0913b09": "須求與此道合。自然默默與之相投矣。佛說",
    "T47n1998A_024:0913b10": "一切法。為度一切心。我無一切心。何用一切",
    "T47n1998A_024:0913b11": "法。當知讀經看教。博極群書。以見月亡指。得",
    "T47n1998A_024:0913b12": "魚亡筌。為第一義。則不為文字語言所轉。而",
    "T47n1998A_024:0913b13": "能轉得語言文字矣。不見昔有僧問歸宗和",
    "T47n1998A_024:0913b14": "尚。初心如何得箇入處。宗以火著敲鼎蓋三",
    "T47n1998A_024:0913b15": "下云。還聞否。僧云聞。宗云。我何不聞。宗又",
    "T47n1998A_024:0913b16": "敲三下問。還聞否。僧云不聞。宗云。我何以",
    "T47n1998A_024:0913b17": "聞。僧無語。宗云。觀音妙智力。能救世間苦。",
    "T47n1998A_024:0913b18": "潤甫道友夙植德本。信得此段大事因緣及。",
    "T47n1998A_024:0913b19": "念念無間斷。但於一切文字語言上。未能見",
    "T47n1998A_024:0913b20": "月亡指得魚亡筌爾。苟於歸宗示誨處領略。",
    "T47n1998A_024:0913b21": "方知觀音悟圓通。與歸宗聞與不聲之義。無",
    "T47n1998A_024:0913b22": "二無別。何以知其然也。初於聞中。入流亡",
    "T47n1998A_024:0913b23": "所。所入既寂。動靜二相。了然不生。動相不",
    "T47n1998A_024:0913b24": "生。則世間生滅之法滅矣。靜相不生。則不為",
    "T47n1998A_024:0913b25": "寂滅所留係矣。如於此二中間不住動相。亦",
    "T47n1998A_024:0913b26": "不為靜相所困。則觀音所謂生滅既滅寂滅",
    "T47n1998A_024:0913b27": "現前。得到這箇田地。始得身心一如身外無",
    "T47n1998A_024:0913b28": "餘。頭頭上明物物上顯矣。非是彊為。法如是",
    "T47n1998A_024:0913b29": "故。潤甫勉之。",
    "T47n1998A_024:0913c01": "示遵璞禪人",
    "T47n1998A_024:0913c02": "十三祖迦毘摩羅。訪十四祖龍樹於山窟中。",
    "T47n1998A_024:0913c03": "龍樹預知其來。即出迎接。纔見便云。深山",
    "T47n1998A_024:0913c04": "孤寂龍蟒所居。大德至尊何枉神足。摩羅",
    "T47n1998A_024:0913c05": "曰。吾非至尊。來訪賢者。龍樹默念曰。此師得",
    "T47n1998A_024:0913c06": "決定性明道眼否。是大聖繼真乘否。摩羅曰。",
    "T47n1998A_024:0913c07": "汝雖心語。吾已意知。但辦出家。何慮吾之不",
    "T47n1998A_024:0913c08": "聖。樹聞示誨。即投出家。古來尊宿以法求人。",
    "T47n1998A_024:0913c09": "師勝資彊。動絃別曲。一言一句一語一默。並",
    "T47n1998A_024:0913c10": "不虛施。可謂心眼相照膠漆相投也。今即不",
    "T47n1998A_024:0913c11": "然。為人師者。卒歲窮年與。學者打葛藤。終不",
    "T47n1998A_024:0913c12": "知其到不到明不明。學者亦不別其師是邪",
    "T47n1998A_024:0913c13": "是正。蓋緣初學心麁師授莽鹵。以故正宗淡",
    "T47n1998A_024:0913c14": "泊。邪法橫生。如此等輩。欲報先德莫大之",
    "T47n1998A_024:0913c15": "恩。所謂明道眼繼真乘者。不亦難乎。參禪學",
    "T47n1998A_024:0913c16": "道不為別事。只要臘月三十日眼光落地時。",
    "T47n1998A_024:0913c17": "這一片田地。四至界分。著實分明。非同資",
    "T47n1998A_024:0913c18": "談柄作戲論也。近世此道寂寥。師資不相信。",
    "T47n1998A_024:0913c19": "須假一片故紙上放些惡毒。不材不淨付與",
    "T47n1998A_024:0913c20": "學者。謂之禪會子。苦哉苦哉。吾道喪矣。不",
    "T47n1998A_024:0913c21": "見昔日臨濟和尚辭黃檗。檗問。子甚處去。濟",
    "T47n1998A_024:0913c22": "曰。不是河南便是河北。檗便打。濟約住棒與",
    "T47n1998A_024:0913c23": "一掌。檗呵呵大笑。喚侍者將百丈先師禪板",
    "T47n1998A_024:0913c24": "來。濟亦召侍者。將火來。檗曰。汝但將去。",
    "T47n1998A_024:0913c25": "已後坐却天下人。舌頭去在。後溈山舉此話",
    "T47n1998A_024:0913c26": "問仰山。臨濟莫辜負他黃檗麼。仰山曰不然。",
    "T47n1998A_024:0913c27": "溈山曰。子作麼生。仰山曰。知恩方解報恩。",
    "T47n1998A_024:0913c28": "看他過量人。等閑露異類中些子頭角。便與",
    "T47n1998A_024:0913c29": "常人不同。後臨濟果興江西宗旨於河北。此",
    "T47n1998A_024:0914a01": "所謂龍象蹴蹋非驢所堪也。",
    "T47n1998A_024:0914a02": "遵璞禪人。昔嘗侍圜悟老師於蔣山。與",
    "T47n1998A_024:0914a03": "祥雲曇懿長老為道伴。二人俱在老師處。",
    "T47n1998A_024:0914a04": "得少為足。點胸自許。鼻孔遼天。以謂世",
    "T47n1998A_024:0914a05": "莫有過之者。甲寅春。予自江左來閩。懿已",
    "T47n1998A_024:0914a06": "開法於莆中。浩浩談禪衲子輻輳。璞亦從",
    "T47n1998A_024:0914a07": "其行。相為表裏。予知其未穩當。恐誤學",
    "T47n1998A_024:0914a08": "者。以書致懿。令告假暫來。懿以畏得失。",
    "T47n1998A_024:0914a09": "遲遲其行。遂因小參。痛斤其非。揭牓于",
    "T47n1998A_024:0914a10": "門。以告四眾。懿聞之不得已乃破夏來。詰",
    "T47n1998A_024:0914a11": "其所證。只如舊時。無少異者。至誠以語",
    "T47n1998A_024:0914a12": "之曰。汝恁麼見解。何敢嗣圜悟老人。果",
    "T47n1998A_024:0914a13": "欲究竟此事。便退却院來。懿曰。然夏末歸",
    "T47n1998A_024:0914a14": "菴。懿果不食言。與璞繼至。二人同到室中。",
    "T47n1998A_024:0914a15": "久之皆未造其實。一日問璞。三聖興化出",
    "T47n1998A_024:0914a16": "不出為人不為人話。爾道。這兩箇老漢",
    "T47n1998A_024:0914a17": "還有出身處也無。璞於予膝上打一拳。予",
    "T47n1998A_024:0914a18": "曰。只爾這一拳為三聖出氣。為興化出",
    "T47n1998A_024:0914a19": "氣。速道速道。璞擬議。予劈脊與一棒。仍",
    "T47n1998A_024:0914a20": "謂之曰。爾第一不得忘了這一棒久未之",
    "T47n1998A_024:0914a21": "入。一日因聽別僧入室。予問僧曰。德山見",
    "T47n1998A_024:0914a22": "僧入門便棒。臨濟見僧入門便喝。雪峯",
    "T47n1998A_024:0914a23": "見僧入門便道是甚麼。睦州見僧入門便",
    "T47n1998A_024:0914a24": "道現成公案放爾三十棒。爾道。這四箇老",
    "T47n1998A_024:0914a25": "漢。還有為人處也無。僧曰有。予曰剳。僧擬",
    "T47n1998A_024:0914a26": "議。予便喝出。璞聞之忽然脫去。從前許多",
    "T47n1998A_024:0914a27": "惡知惡解。今遂成箇灑灑地衲僧。雖向上",
    "T47n1998A_024:0914a28": "眼未開徹。而了知從上來事。果無限量。茲",
    "T47n1998A_024:0914a29": "可喜耳。懿亦相繼於一言之下。脚蹋實地。",
    "T47n1998A_024:0914b01": "今皆勇銳。向前方知予平昔用心不在世",
    "T47n1998A_024:0914b02": "諦也。乙卯上元後。璞來告假。歸長谿省",
    "T47n1998A_024:0914b03": "母。且乞法語因信筆書前語以遺之。建善",
    "T47n1998A_024:0914b04": "有佛眼和尚得法上首藏六翁。彼上人者。",
    "T47n1998A_024:0914b05": "訶佛罵祖。具擇法眼。不減龐老子。試以此",
    "T47n1998A_024:0914b06": "呈似此老。必有批判矣。仍請此老相與作",
    "T47n1998A_024:0914b07": "證。夏前復歸。究竟末後一段大事因緣。切",
    "T47n1998A_024:0914b08": "勿秤鎚落井。道人分上千里同風。更不",
    "T47n1998A_024:0914b09": "果作藏六翁書也。",
    "T47n1998A_024:0914b10": "示妙道禪人",
    "T47n1998A_024:0914b11": "定光大師妙道問雲門。此心此性迷悟向背",
    "T47n1998A_024:0914b12": "如何。乞省要處指示。雲門良久不答。妙道再",
    "T47n1998A_024:0914b13": "問。雲門笑曰。若論省要處。則不可指示於",
    "T47n1998A_024:0914b14": "人。若可指示。則不省要矣。妙道曰。豈無方",
    "T47n1998A_024:0914b15": "便令學人趣向。雲門曰。若論方便則心無迷",
    "T47n1998A_024:0914b16": "悟。性無向背。但人立迷悟。見執向背。解欲明",
    "T47n1998A_024:0914b17": "此心見此性。而此心此性。即隨人顛倒錯亂",
    "T47n1998A_024:0914b18": "流入邪途。以故佛魔不辯。邪正不分。蓋不了",
    "T47n1998A_024:0914b19": "此心此性之夢幻妄立二種之名言。以向背迷",
    "T47n1998A_024:0914b20": "悟為實。認此心此性為真殊不知。若實若不",
    "T47n1998A_024:0914b21": "實。若妄若非妄。世間出世間但是假言說。故",
    "T47n1998A_024:0914b22": "淨名云。法不可見聞覺知。若行見聞覺知。是",
    "T47n1998A_024:0914b23": "則見聞覺知。非求法也。又古德云。若取自己",
    "T47n1998A_024:0914b24": "自心為究竟。必有他物他人為對治。又佛謂",
    "T47n1998A_024:0914b25": "富樓那曰。汝以色空相傾相奪於如來藏。而",
    "T47n1998A_024:0914b26": "如來藏隨為色空周遍法界。我以妙明不滅",
    "T47n1998A_024:0914b27": "不生合如來藏。而如來藏唯妙覺明圓照法",
    "T47n1998A_024:0914b28": "界。如來藏即此心此性也。而佛權指色空相",
    "T47n1998A_024:0914b29": "傾相奪為非。以妙明不滅不生為是。此兩段",
    "T47n1998A_024:0914c01": "是藥語。治迷悟二病。非佛定意也。為破執迷",
    "T47n1998A_024:0914c02": "悟心性向背為實法者之言耳。不見金剛藏",
    "T47n1998A_024:0914c03": "菩薩曰。一切三世唯是言說。一切諸法於言",
    "T47n1998A_024:0914c04": "說中無有依處。一切言說於諸法中亦無依",
    "T47n1998A_024:0914c05": "處。苟迷悟見亡向背解絕。則此心洞明如皎",
    "T47n1998A_024:0914c06": "日。此性寬廓等虛空。當人脚跟下放光動地",
    "T47n1998A_024:0914c07": "照徹十方。覩斯光者盡證無生法忍。到恁麼",
    "T47n1998A_024:0914c08": "時自然與此心此性默默相契。方知昔本無",
    "T47n1998A_024:0914c09": "迷今本無悟。悟即迷迷即悟。向即背背即向。",
    "T47n1998A_024:0914c10": "性即心心即性。佛即魔魔即佛。一道清淨平",
    "T47n1998A_024:0914c11": "等。無有平等不平等者。皆吾心之常分。非",
    "T47n1998A_024:0914c12": "假於他術。既得恁麼。亦是不得已而言之。不",
    "T47n1998A_024:0914c13": "可便以為實。若以為實。則又是不識方便。認",
    "T47n1998A_024:0914c14": "定死語重增虛妄。展轉惑亂無有了期。到這",
    "T47n1998A_024:0914c15": "裏無爾用心處。不若知是般事。撥置一邊。却",
    "T47n1998A_024:0914c16": "轉頭來看。馬大師即心是佛。非心非佛。不是",
    "T47n1998A_024:0914c17": "心不是佛不是物。趙州庭前柏樹子。雲門須",
    "T47n1998A_024:0914c18": "彌山。大愚鋸解秤鎚。嚴陽尊者土塊。汾陽莫",
    "T47n1998A_024:0914c19": "妄想。俱胝竪指頭。畢竟是何道理。此乃雲門",
    "T47n1998A_024:0914c20": "方便也。妙道思之。",
    "T47n1998A_024:0914c21": "示智嚴禪人",
    "T47n1998A_024:0914c22": "道不可學。學而得之非實得也。道亦不可不",
    "T47n1998A_024:0914c23": "學。不學亦無得期。學與不學得與不得。於此",
    "T47n1998A_024:0914c24": "道了無交涉。請快著精彩。向無交涉處轉身",
    "T47n1998A_024:0914c25": "一擲。則學心無學心。得心非得心。如湯沃雪。",
    "T47n1998A_024:0914c26": "始知從前作祟。皆是本自家親。總不干他閑",
    "T47n1998A_024:0914c27": "神野鬼之事。所以睦州纔見僧入門。便云。現",
    "T47n1998A_024:0914c28": "成公案放爾三十棒。趙州見僧入門。便云。辜",
    "T47n1998A_024:0914c29": "負老僧。二老如金翅擘海直取龍吞。懵懂之",
    "T47n1998A_024:0915a01": "流如何商量。如何湊泊。還有為人底道理麼。",
    "T47n1998A_024:0915a02": "不可聞恁麼道了便只恁麼休去歇去。還歇",
    "T47n1998A_024:0915a03": "得也未。古人訶為落空亡底外道魂。不散底",
    "T47n1998A_024:0915a04": "死人。要得直截無事。但於不可學處。試進",
    "T47n1998A_024:0915a05": "一步看。若進得這一步。三乘十二分教。天",
    "T47n1998A_024:0915a06": "下老和尚橫說。竪說直說曲說。讚說毀說。隨",
    "T47n1998A_024:0915a07": "俗說顯了說。當甚熱盌鳴聲。嚴禪還信得及",
    "T47n1998A_024:0915a08": "麼莫記吾語。",
    "T47n1998A_024:0915a09": "示知立禪人",
    "T47n1998A_024:0915a10": "昔靈雲和尚因見桃華。忽然悟道。有偈曰。",
    "T47n1998A_024:0915a11": "三十年來尋劍客。幾回葉落又抽枝。自從一",
    "T47n1998A_024:0915a12": "見桃花後。直至如今更不疑。溈山和尚詰其",
    "T47n1998A_024:0915a13": "所悟。與之符契。乃印可曰。從緣悟達。永無退",
    "T47n1998A_024:0915a14": "失。又雪峯和尚自作壽塔銘序曰。夫從緣有",
    "T47n1998A_024:0915a15": "者。始終而成壞。非從緣得者。歷劫而常堅。此",
    "T47n1998A_024:0915a16": "二尊宿所見。且道是一般是兩般。若道是一",
    "T47n1998A_024:0915a17": "般。一人以從緣而得為是。一人以從緣而得",
    "T47n1998A_024:0915a18": "為非。若道兩般。不可二大老各立門戶疑惑",
    "T47n1998A_024:0915a19": "後人。(咦)鵝王擇乳素非鴨類。知立禪人還知",
    "T47n1998A_024:0915a20": "二大老落處麼。若不知。雲門直為爾說破。二",
    "T47n1998A_024:0915a21": "由一有一亦莫守。一心不生萬法無咎。已上",
    "T47n1998A_024:0915a22": "兩段不同。收歸上科○(咄)。",
    "T47n1998A_024:0915a23": "示妙詮禪人",
    "T47n1998A_024:0915a24": "衲子參禪。要明心地。秀才讀書須當及第。讀",
    "T47n1998A_024:0915a25": "書五車而不及第。終身只是箇秀才。喚作官",
    "T47n1998A_024:0915a26": "人即錯。參禪衲子心地不明。則不能了生死",
    "T47n1998A_024:0915a27": "大事。終身只是箇破凡夫。喚作佛即錯。只",
    "T47n1998A_024:0915a28": "這兩錯。實有恁麼事。實無恁麼事。言實有",
    "T47n1998A_024:0915a29": "則讀書人。及第做官者。時時見之。言實無則",
    "T47n1998A_024:0915b01": "參禪人作佛未嘗目擊。以此易彼。八兩半斤",
    "T47n1998A_024:0915b02": "耳。此說至淺近而至深遠。往往學者。以有所",
    "T47n1998A_024:0915b03": "得心。參向無所得處。墮坑落塹多矣。雲門此",
    "T47n1998A_024:0915b04": "語遂成虛設。真所謂醍醐上味為世所珍。遇",
    "T47n1998A_024:0915b05": "斯等人翻成毒藥。昔智常禪師至曹谿見祖",
    "T47n1998A_024:0915b06": "師。舉大通和尚所示心要。祖師據其所疑。為",
    "T47n1998A_024:0915b07": "說偈曰。不見一法存無見。大似浮雲遮日面。",
    "T47n1998A_024:0915b08": "不知一法守空知。還如太虛生閃電。此之知",
    "T47n1998A_024:0915b09": "見瞥然興。錯認何曾解方便。汝當一念自知",
    "T47n1998A_024:0915b10": "非。自己靈光常顯現。常聞偈當下疑情頓釋",
    "T47n1998A_024:0915b11": "大悟。祖師方便。乃述一偈呈祖師末云。不入",
    "T47n1998A_024:0915b12": "祖師室。茫然趣兩頭。妙詮禪人要知實有恁",
    "T47n1998A_024:0915b13": "麼事實無恁麼事落處麼。莫管凡夫與佛秀",
    "T47n1998A_024:0915b14": "才與官人。但識取雲門方便。苟能識得潮陽",
    "T47n1998A_024:0915b15": "去。曹谿不遠。其或未然。脚跟下且照顧大顛",
    "T47n1998A_024:0915b16": "和尚。",
    "T47n1998A_024:0915b17": "示冲密禪人",
    "T47n1998A_024:0915b18": "辯龍蛇眼。擒虎兕機。非超越格量不繫塵緣",
    "T47n1998A_024:0915b19": "之士。即以是說為戲論。故臨濟宗風難其繼",
    "T47n1998A_024:0915b20": "紹。近世學語之流。多爭鋒逞口。快以胡說亂",
    "T47n1998A_024:0915b21": "道為縱橫。胡喝亂喝為宗旨。一挨一拶。如擊",
    "T47n1998A_024:0915b22": "石火。似閃電光。擬議不來。呵呵大笑。謂之機",
    "T47n1998A_024:0915b23": "鋒俊快不落意根。殊不知。正是業識弄鬼眼",
    "T47n1998A_024:0915b24": "睛。豈非謾人自謾誤他自誤耶。不見臨濟侍",
    "T47n1998A_024:0915b25": "立德山次。山回顧曰。有事相借問得麼。濟云。",
    "T47n1998A_024:0915b26": "老漢寐語作甚麼。山擬拈棒。濟便掀倒禪床。",
    "T47n1998A_024:0915b27": "山便休去。且道二老漢恁麼激揚。還有商量",
    "T47n1998A_024:0915b28": "處否。信知龍象蹴蹋非驢所堪。非真實具如",
    "T47n1998A_024:0915b29": "是眼得如是用。未免向得失中摶量卜度。又",
    "T47n1998A_024:0915c01": "臨濟同普化在鎮州。赴施主家齋次。濟問毛",
    "T47n1998A_024:0915c02": "吞巨海芥納須彌。為是神通妙用。為是法爾",
    "T47n1998A_024:0915c03": "如然。普化便趯倒飯床。濟云。太麁生。化云。",
    "T47n1998A_024:0915c04": "這裏是甚所在。說麁說細。濟休去。次日又",
    "T47n1998A_024:0915c05": "同赴一施主齋。濟復問。今日供養何似昨日。",
    "T47n1998A_024:0915c06": "化又趯倒飯床。濟云是則是。太麁生。化云。瞎",
    "T47n1998A_024:0915c07": "漢佛法說甚麁細。濟又休去。且道臨濟兩次",
    "T47n1998A_024:0915c08": "休去還有商量分也無。若有且如何商量。冲",
    "T47n1998A_024:0915c09": "密禪人在叢林最久。往往都商量得講說得",
    "T47n1998A_024:0915c10": "批判得。自謂千了百當。後始知非。遂一時撥",
    "T47n1998A_024:0915c11": "置。就無商量處做工夫。今始覷得見信得及。",
    "T47n1998A_024:0915c12": "方知此事傳不得學不得計較不得商量不",
    "T47n1998A_024:0915c13": "得。侍吾南來。相從於寂寞之濱。閱四載。因",
    "T47n1998A_024:0915c14": "吾舉先師為寂壽道人舉不是心不是佛不是",
    "T47n1998A_024:0915c15": "物話。驀向火爐邊拾得一粒煼豆喫了。自此",
    "T47n1998A_024:0915c16": "香積妙供亦無心趣向。但烝餅不托少渠。一",
    "T47n1998A_024:0915c17": "頓不得耳。因來別吾暫歸浙江。携此軸求指",
    "T47n1998A_024:0915c18": "示。仍贈二偈云。",
    "T47n1998A_024:0915c19": "　蓋天蓋地那一著　　無今無古絕承當",
    "T47n1998A_024:0915c20": "　謾將分付密禪者　　一任諸方亂度量",
    "T47n1998A_024:0915c21": "　瞎驢滅却正法眼　　臨濟宗風始大張",
    "T47n1998A_024:0915c22": "　可憐裨販如來者　　盡將蓋覆錯商量",
    "T47n1998A_024:0915c23": "示道明講主",
    "T47n1998A_024:0915c24": "昔馬祖問亮座主曰。聞汝大講得經論是否。",
    "T47n1998A_024:0915c25": "曰不敢。祖又問。將甚麼講。曰將心講。祖曰。",
    "T47n1998A_024:0915c26": "心如工技兒。意如和技者。又爭解講得經。曰",
    "T47n1998A_024:0915c27": "心既講不得。莫是虛空講得否。祖曰。却是虛",
    "T47n1998A_024:0915c28": "空講得。亮不肯。拂袖便行。祖遂喚云座主。亮",
    "T47n1998A_024:0915c29": "回首。豁然契悟。遂作禮而去。直入西山。別無",
    "T47n1998A_024:0916a01": "言語可通消息。直下坐斷凡聖路頭。如今人",
    "T47n1998A_024:0916a02": "似有似無。或於師家口頭認得。麥裏有麫飯",
    "T47n1998A_024:0916a03": "是米做。便向麥裏米裏求解覓會。須要師家",
    "T47n1998A_024:0916a04": "知道我已得這箇道理。生怕師家不知。如此",
    "T47n1998A_024:0916a05": "等輩。只認得箇驢前馬後。欲得如亮座主於",
    "T47n1998A_024:0916a06": "馬祖一言之下便亡其所證。不亦難乎。蓋亮",
    "T47n1998A_024:0916a07": "公是箇渾鋼打就生鐵鑄成底。故能千了百",
    "T47n1998A_024:0916a08": "當。便跳出教乘玄妙窠窟。即時前後際斷。了",
    "T47n1998A_024:0916a09": "無一法可作了不了道理。如今講人纔聞宗",
    "T47n1998A_024:0916a10": "師說却是虛空講得。便向虛空裏東撈西摸。",
    "T47n1998A_024:0916a11": "不疑則謗。道明座主亦是講經者。知得那一",
    "T47n1998A_024:0916a12": "著決定不在文字語言中。文字語言乃標月",
    "T47n1998A_024:0916a13": "指也。念欲求善知識理會這離言說相離文",
    "T47n1998A_024:0916a14": "字相離心緣相底一著子。故得得來尋妙喜。",
    "T47n1998A_024:0916a15": "妙喜憐其至誠。直書此一段公案示之。異日",
    "T47n1998A_024:0916a16": "忽然向紙墨文字上。識得教外別傳底消息。",
    "T47n1998A_024:0916a17": "方知麥裏無麫飯不是米做。恁麼知得了。便",
    "T47n1998A_024:0916a18": "能於講未講時。將一條死蛇弄得來活鱍鱍",
    "T47n1998A_024:0916a19": "地。說虛空解講經。虛空不解講經。總是自家",
    "T47n1998A_024:0916a20": "屋裏事。教內教外更不作了未了之見。二見",
    "T47n1998A_024:0916a21": "既亡。講時即是不講時底。不講時即是講時",
    "T47n1998A_024:0916a22": "底。默時說說時默。大施門開無壅塞。是真語",
    "T47n1998A_024:0916a23": "者實語者如語者不誑語者不妄語者(咄)恁麼",
    "T47n1998A_024:0916a24": "說話。大似無夢說夢。開眼尿床。恁麼寫底。",
    "T47n1998A_024:0916a25": "也好與三十拄杖。雖然如是。但以假名字引",
    "T47n1998A_024:0916a26": "導於眾生。亦不妨於講經處理會祖師教外",
    "T47n1998A_024:0916a27": "別傳消息。道明但只如此做工夫。但如此講",
    "T47n1998A_024:0916a28": "經論不妨紙已盡。且截斷這一絡索。",
    "T47n1998A_024:0916a29": "示妙總禪人",
    "T47n1998A_024:0916b01": "古聖云。道不假修。但莫污染。山僧道。說心",
    "T47n1998A_024:0916b02": "說性是污染。說玄說妙是污染。坐禪習定是",
    "T47n1998A_024:0916b03": "污染。著意思惟是污染。只今恁麼形紙筆。是",
    "T47n1998A_024:0916b04": "特地污染。降此之外。畢竟如何是。著實得力",
    "T47n1998A_024:0916b05": "處。金剛寶劍當頭截。莫管人間是與非。總禪",
    "T47n1998A_024:0916b06": "但恁麼參。",
    "T47n1998A_024:0916b07": "大慧普覺禪師法語卷第二十四"
}