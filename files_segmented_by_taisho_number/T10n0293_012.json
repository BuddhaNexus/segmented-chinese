{
    "T10n0293_012:0714a05": "大方廣佛華嚴經卷第十二",
    "T10n0293_012:0714a07": "罽賓國三藏般若奉　詔譯",
    "T10n0293_012:0714a08": "入不思議解脫境界普賢行願品",
    "T10n0293_012:0714a09": "時，婆羅門復告善財言：「我王圓滿如上，種種",
    "T10n0293_012:0714a10": "法式，清淨威儀，先入道場，禮敬賢聖，上祈福",
    "T10n0293_012:0714a11": "祐，澤潤含生；或祠祭祖宗，思報恩德，教人孝",
    "T10n0293_012:0714a12": "敬，冥益萬方；或出遊巡狩，撫俗省方，御眾",
    "T10n0293_012:0714a13": "班師，功成告謝，水旱災祥，省躬慶祐；祀祭之",
    "T10n0293_012:0714a14": "時一心專念，恭敬無怠，如對目前，想其儀",
    "T10n0293_012:0714a15": "形，思其教誨，感涕薦奉，罄志無私，國內輔",
    "T10n0293_012:0714a16": "臣，有功有德，賢良節行，在家出家，碩德高年，",
    "T10n0293_012:0714a17": "人所宗事，設命終已，圖畫形容，隨其行業，建",
    "T10n0293_012:0714a18": "諸塔廟。我王如是日日之中，內盡誠心，外",
    "T10n0293_012:0714a19": "精供事飲食、財寶、上妙珍奇，祠敬禮拜，曾無",
    "T10n0293_012:0714a20": "懈廢。如上十種，首嚼齒木乃至祠祭，於晝初",
    "T10n0293_012:0714a21": "時前二分畢。日初出時，先召良醫候其安否。",
    "T10n0293_012:0714a22": "晝夜時分，服食量宜。次召曆算、占候、陰陽、風",
    "T10n0293_012:0714a23": "雨、日辰、星月運數行度，差正隱現，災祥福慶，",
    "T10n0293_012:0714a24": "禳除靡不誠告。中外款候，可以密聞，於此",
    "T10n0293_012:0714a25": "時中，一以言聽。所為既訖，正坐臨朝，十千大",
    "T10n0293_012:0714a26": "臣前後圍遶，共理王事，出納王言，聽事畢",
    "T10n0293_012:0714a27": "來，盡晝初時，為後二分。次第二時，進御王",
    "T10n0293_012:0714a28": "膳，奏妙音樂，種種歡娛，以悅王意。於第三",
    "T10n0293_012:0714a29": "時，沐浴遊宴，十億采女內奏樂音，容止殊",
    "T10n0293_012:0714b01": "麗，周匝環遶，軟意承旨，恒起慈心，清淨園",
    "T10n0293_012:0714b02": "林，處處嚴飾，若聞、若見，煩惱銷除。盡第四時，",
    "T10n0293_012:0714b03": "於王正殿，敷置眾寶，莊嚴論座，於王國內，處",
    "T10n0293_012:0714b04": "處請求，有大智慧沙門婆羅門得道果者，演",
    "T10n0293_012:0714b05": "說正法，聽聞其義，合掌恭敬，禮拜問訊，盡恭",
    "T10n0293_012:0714b06": "敬心、盡尊重心，請令安坐；然後諮問：『何等",
    "T10n0293_012:0714b07": "善法？何等惡法？何正？何邪？何損？何益？』可行則",
    "T10n0293_012:0714b08": "行，可止則止。「復應數集宿舊智臣、高道隱逸，",
    "T10n0293_012:0714b09": "諮承不逮，以達聰明，詢問國政，評其德失。",
    "T10n0293_012:0714b10": "由斯王德，漸盛漸圓。國內眾生，展轉安樂。",
    "T10n0293_012:0714b11": "能令世化，為解脫因。所以者何？一切菩薩諸",
    "T10n0293_012:0714b12": "所施為，無非佛事。譬如白月初出漸明，至十",
    "T10n0293_012:0714b13": "五日光明圓滿，流照十方；亦如海潮，月初",
    "T10n0293_012:0714b14": "漸起，至十五日，大起潮波，洄澓萬里。法王",
    "T10n0293_012:0714b15": "政化亦復如是，王德增長，若無國王，智臣、耆",
    "T10n0293_012:0714b16": "舊如船無主，漩洄覆沒。又如眾生渴乏時",
    "T10n0293_012:0714b17": "雨，求天帝釋，釋天護念，設不降雨，經於十年，",
    "T10n0293_012:0714b18": "是諸眾生亦不必死。若無國王，一日之中，萬",
    "T10n0293_012:0714b19": "姓荒亂，相殘害盡。以是當知，覆護眾生，王勝",
    "T10n0293_012:0714b20": "帝釋。「復次，我王由聞勝法，常自省誡，以化群",
    "T10n0293_012:0714b21": "生。每至臨朝，力勢雄猛，王德增上，威伏彊",
    "T10n0293_012:0714b22": "隣。外設朝儀種種嚴衛，奏妙音樂，肅敬侍王，",
    "T10n0293_012:0714b23": "王與內宮眷屬圍遶，就師子座；身心無畏，如",
    "T10n0293_012:0714b24": "日出雲，光顯自在，猶天帝釋處眾天中，置四",
    "T10n0293_012:0714b25": "大人，於殿四角，身被金甲，如四天王，左右侍",
    "T10n0293_012:0714b26": "衛，執諸兵仗，顯示我王巍巍威德，王志含容",
    "T10n0293_012:0714b27": "心卑萬姓，不聽不視，恒思順行。如海吞流，如",
    "T10n0293_012:0714b28": "山蘊寶，樂音靜息，內外一心。「爾時，我王遍觀",
    "T10n0293_012:0714b29": "輔相種種威儀，珍嚴妙飾，知如幻化，自堅其",
    "T10n0293_012:0714c01": "心，以慈軟音而說偈言：",
    "T10n0293_012:0714c02": "「『合會須臾散，　　榮貴盡無常，",
    "T10n0293_012:0714c03": "人命如電光，　　強力皆歸死。",
    "T10n0293_012:0714c04": "死魔虧盛滿，　　無常壞寶山，",
    "T10n0293_012:0714c05": "勝法恒堅牢，　　應修不放逸。』",
    "T10n0293_012:0714c06": "「王說偈已，宣令群臣各歸常位，理王政事，利",
    "T10n0293_012:0714c07": "益眾生，心無懈廢。仁者當知如是名為我王",
    "T10n0293_012:0714c08": "內德。」善財白言：「云何復名王德外化？」答言：「仁",
    "T10n0293_012:0714c09": "者！一切眾生及器世間，安立護持，皆是眾生",
    "T10n0293_012:0714c10": "自業果報及諸國主德力任持。劫初成時，此",
    "T10n0293_012:0714c11": "器世間，人皆化生，肢體圓滿，不藉衣食，形",
    "T10n0293_012:0714c12": "相充盈，照耀身光，無有晝夜，宿惑既勝，地",
    "T10n0293_012:0714c13": "味隨生，乃至漸生自然香稻。後立田主，遐邇",
    "T10n0293_012:0714c14": "同歸，覆育均平，為剎帝利，自是至今，王化不",
    "T10n0293_012:0714c15": "絕。有欲之人，無主則亂，國有君主，一切獲",
    "T10n0293_012:0714c16": "安，故名王力能護眾生。仁者當知人有四姓：",
    "T10n0293_012:0714c17": "一、婆羅門種，多修口業；二、剎帝利種，多修手",
    "T10n0293_012:0714c18": "業；三、吠舍種，多修田業；四、戍達羅種，修馳逐",
    "T10n0293_012:0714c19": "業。其餘雜類旃陀羅等，多皆修習惡律儀",
    "T10n0293_012:0714c20": "業。然此四姓及餘雜類，業習不同，居處亦異，",
    "T10n0293_012:0714c21": "從少至老所務雖殊，皆崇四事。云何為四？一、",
    "T10n0293_012:0714c22": "修持藝業，二、營辦資財，三、共受欲樂，四、各求",
    "T10n0293_012:0714c23": "解脫。言藝業者，並從髫齔以至壯年，各於其",
    "T10n0293_012:0714c24": "倫習學其事。若婆羅門業，修智慧、圖書、印",
    "T10n0293_012:0714c25": "記、緯候、陰陽、身相、吉凶、圍陀典籍。剎帝利",
    "T10n0293_012:0714c26": "種，增修射御，政在養人，功存禁暴，絃歌悅",
    "T10n0293_012:0714c27": "眾，征罰不庭。吠舍田業，播種耕耘，糧聚倉儲，",
    "T10n0293_012:0714c28": "人天國本。戍達羅種，通商有無，興販往來，務",
    "T10n0293_012:0714c29": "滋貨殖。言營財者，業藝既成，咸務自事。各",
    "T10n0293_012:0715a01": "於其黨，競構資生。言受樂者，既豐財利，卜",
    "T10n0293_012:0715a02": "定厥居，婚樂宴遊，恣娛聲色。言解脫者，要",
    "T10n0293_012:0715a03": "言二類：一、婆羅門、剎利王種；髮既斑白，年",
    "T10n0293_012:0715a04": "逾五十，力邁色衰，厭世求道，情深出要，咸",
    "T10n0293_012:0715a05": "謂真修，所習既殊，師承自異，九十六種，各業",
    "T10n0293_012:0715a06": "本宗，或求生天，或計解脫。二者釋種如來",
    "T10n0293_012:0715a07": "弟子；三乘學人服甘露味，修習慈悲，利益群",
    "T10n0293_012:0715a08": "品。如是種種邪宗、正宗、在家、出家，精心道檢，",
    "T10n0293_012:0715a09": "皆依王國而得住持；並因我王演化流布，",
    "T10n0293_012:0715a10": "故諸學者如世輪繩，藝業所修如聚泥土。",
    "T10n0293_012:0715a11": "王行正化如匠埏埴，巧益自他如成眾器，若",
    "T10n0293_012:0715a12": "無王力，功行不成，法滅無餘，況能利濟？又彼",
    "T10n0293_012:0715a13": "所修一切功德，六分之一常屬於王。王之福",
    "T10n0293_012:0715a14": "山崇固難壞，其餘外境，正化不行，國內之",
    "T10n0293_012:0715a15": "人恣情積惡，令修善者無以暫安。如是障修",
    "T10n0293_012:0715a16": "及造不善，所有罪業六分之一還屬彼王。",
    "T10n0293_012:0715a17": "王之罪山牢峻難壞，是故我王福慧殊勝。」",
    "T10n0293_012:0715a18": "時，婆羅門復告善財：「仁豈不聞地神語耶？地",
    "T10n0293_012:0715a19": "神常言：『我負大地一切所有及須彌山，不以",
    "T10n0293_012:0715a20": "為重，亦無厭心，於三種人我恒厭倦，不欲勝",
    "T10n0293_012:0715a21": "持。何等為三？一、心懷叛逆，謀害人王；二、念棄",
    "T10n0293_012:0715a22": "恩親，不孝父母；三、撥無因果，毀謗三尊，破法",
    "T10n0293_012:0715a23": "輪僧，障修善者；如是三人，我極患重，乃至一",
    "T10n0293_012:0715a24": "念不欲任持。』「復次，我王宣流正化，諸佛護念，",
    "T10n0293_012:0715a25": "何況龍神？以是正心能制諸惡，如執鉤策，邪",
    "T10n0293_012:0715a26": "法不生，能與世間，作無利者，感化調伏，正見",
    "T10n0293_012:0715a27": "修行；亦如牛王，王若行時，一切諸牛悉皆隨",
    "T10n0293_012:0715a28": "從。王亦如是，正化流行，一切有情悉皆隨順。",
    "T10n0293_012:0715a29": "又如鐵鉤能制狂象，王治正化能伏惡人，究",
    "T10n0293_012:0715b01": "竟令其同歸解脫。",
    "T10n0293_012:0715b02": "「復次，我王建國體人恒在三事：一、念除五怖，",
    "T10n0293_012:0715b03": "二、慎擇三臣，三、精修御膳。所以者何？樹君養",
    "T10n0293_012:0715b04": "人，事先除怖。臣德允備，足以弼諧。御膳精羞，",
    "T10n0293_012:0715b05": "愛身及物，教人忠孝，親長尊嚴。」善財白言：「云",
    "T10n0293_012:0715b06": "何五怖，此國獨無？」答言：「仁者！一、王德簡儉，",
    "T10n0293_012:0715b07": "財賦均平；無國王貪奪怖。二、王族貞賢，不貪",
    "T10n0293_012:0715b08": "為寶；無近臣侵抑怖。三、宰官循職，惠恕充",
    "T10n0293_012:0715b09": "懷；無酷吏傷殘怖。四、人皆義讓，國無欺枉；",
    "T10n0293_012:0715b10": "無盜賊偷劫怖。五、隣境雍和，承風向化；無外",
    "T10n0293_012:0715b11": "境寇難怖。餘國五怖，人必不安。是故我王，聖",
    "T10n0293_012:0715b12": "化無外。」善財白言：「云何三臣王所慎擇？」答",
    "T10n0293_012:0715b13": "言：「仁者！如日天王，高居日殿，去地四萬二千",
    "T10n0293_012:0715b14": "由旬，四天下人，不覩形色，但蒙光照，瞻仰日",
    "T10n0293_012:0715b15": "輪，咸知所在。我王聖德如彼日輪，大明御宇，",
    "T10n0293_012:0715b16": "無幽不燭，開物成務，辯別除昏。十千大臣、",
    "T10n0293_012:0715b17": "一億猛將皆王照使，為國之光，慎擇三臣，統",
    "T10n0293_012:0715b18": "茲百辟。何等為三？一者輔臣，二者將帥，三者",
    "T10n0293_012:0715b19": "使臣。言輔臣者，弼諧王化，代王理政，上佐王",
    "T10n0293_012:0715b20": "德，下恤王人，進賢任能，清心奉職，如日照",
    "T10n0293_012:0715b21": "曜，類辯群分。二將帥者，主兵大臣，必在",
    "T10n0293_012:0715b22": "忠淳，深仁厚義，德行兼茂，勇略無虧，為護眾",
    "T10n0293_012:0715b23": "生，除惡務本，如日照曜，滌闇除昏。初自七",
    "T10n0293_012:0715b24": "月至十月，終嚴鼓戒，兵順天肅，勵乘便逐，宜",
    "T10n0293_012:0715b25": "安營相地。如是主將，受命臨戎，攻守以時，戰",
    "T10n0293_012:0715b26": "無不利。仁復應知我國五城。云何為五？一",
    "T10n0293_012:0715b27": "者山城，憑高據嶮，斷岸周圍；二者水城，塹",
    "T10n0293_012:0715b28": "以江河，沿流四遶；三者沙城，曠磧懸遠，外無",
    "T10n0293_012:0715b29": "水草；四者土城，堅壁高壘，內實兵儲；五者人",
    "T10n0293_012:0715c01": "城，主聖臣賢，深謀遠略。如是五城量宜相",
    "T10n0293_012:0715c02": "敵，人城最勝，我國所尊。故我大王住不思議",
    "T10n0293_012:0715c03": "神通妙化。三使臣者，所謂：行人受使四方，往",
    "T10n0293_012:0715c04": "復王命，如日照使，流光原隰，幽谷無私。所",
    "T10n0293_012:0715c05": "以者何？王德精微，王居深密，萬方不覩，四海",
    "T10n0293_012:0715c06": "莫知，皆由使臣宣布王澤，殊方款塞，八表欽",
    "T10n0293_012:0715c07": "承，未安者安，已安不退。是故我王與諸耆舊",
    "T10n0293_012:0715c08": "宰輔大臣，精選良能，慎擇其事。要言王使十",
    "T10n0293_012:0715c09": "德乃堪。一、資忠奉信，二、愛敬君親，三、強記",
    "T10n0293_012:0715c10": "博聞，四、識量宏達，五、才辯縱橫，六、精閑內外，",
    "T10n0293_012:0715c11": "七、謙卑仁讓，八、剛正無瑕，九、儀範出群，十、",
    "T10n0293_012:0715c12": "通王密意。具茲十德，受命宣威，凡所經遊，清",
    "T10n0293_012:0715c13": "身潔獨，不惛酒色，不寢眾居，醉後眠中，慮",
    "T10n0293_012:0715c14": "泄樞密。奉使隣國，必達王言，不以利遷，不",
    "T10n0293_012:0715c15": "以威變，行藏進退，靡不合時，風俗土宜，任",
    "T10n0293_012:0715c16": "物成化，於王權變，了達無疑，務顯得能，以",
    "T10n0293_012:0715c17": "慰殊俗。由此三臣，成王德化，變惡顯善，威",
    "T10n0293_012:0715c18": "被萬方，如日流光，照物除暗，遠近皆明。故我",
    "T10n0293_012:0715c19": "國中稟王聖化，多諸善眾，動靜合宜，或所",
    "T10n0293_012:0715c20": "遊止，不狎惡人。所謂：撥無因果、棄背君親、",
    "T10n0293_012:0715c21": "性少慈悲、好見他過、庸賤卑猥、不畏罪違、多",
    "T10n0293_012:0715c22": "欲多瞋、無慚無愧、心頑性怯、忌勝嫉能，如是",
    "T10n0293_012:0715c23": "等人皆不親近，亦不乘御𢤱悷，不調諸惡象",
    "T10n0293_012:0715c24": "馬；亦不馴養無益禽獸；亦不經遊深山、大澤、",
    "T10n0293_012:0715c25": "空聚、塚間、曠野、山嶮、惡獸、非人之所住處；",
    "T10n0293_012:0715c26": "亦不正視酒肆、屠坊、婬穢之處。若或遭遇勝",
    "T10n0293_012:0715c27": "吉祥事，右旋禮敬。為護福故，曾不履踐佛、法、",
    "T10n0293_012:0715c28": "眾僧、父母、師長大人之影及所行迹。於可尊",
    "T10n0293_012:0715c29": "崇有德人所，恭敬禮拜，心無輕慢。見諸佛",
    "T10n0293_012:0716a01": "塔、靈廟、僧坊、仙聖所居，勝人住處，自勸勸他，",
    "T10n0293_012:0716a02": "遵崇修葺，令其成就。以是天龍咸生歡喜，",
    "T10n0293_012:0716a03": "風雨以時，五穀豐登，兆庶安樂。王之左右所",
    "T10n0293_012:0716a04": "使忠良，侫媚兇殘不能親近；如栴檀林，栴檀",
    "T10n0293_012:0716a05": "圍遶，不雜伊蘭。如無熱池，香流德水，無諸鹹",
    "T10n0293_012:0716a06": "味。王遠惡人，亦復如是。非如甘果，猛獸所藏。」",
    "T10n0293_012:0716a07": "善財復言：「何等之人堪典御膳？」答言：「仁者！典",
    "T10n0293_012:0716a08": "御膳人應具十德。何者為十？一、種姓清淨，二、",
    "T10n0293_012:0716a09": "三業調柔，三、忠孝備足，四、信讓謙和，五、知王",
    "T10n0293_012:0716a10": "食性，六、妙閑食禁，七、善調體味，八、知王食時，",
    "T10n0293_012:0716a11": "九、體食甘毒亦善解除，十、知所應食晝夜月",
    "T10n0293_012:0716a12": "時。具此十德可典王厨。量所使人及治食",
    "T10n0293_012:0716a13": "處，清淨香潔，監守無違。」",
    "T10n0293_012:0716a14": "婆羅門言：「仁復應知，我常思念天上人間，若",
    "T10n0293_012:0716a15": "聞、若見，凡諸勝類一切功德，觀我聖王，靡不",
    "T10n0293_012:0716a16": "咸具。是義云何？",
    "T10n0293_012:0716a17": "「仁者當知，師子獸王，一德最勝謂無二心。",
    "T10n0293_012:0716a18": "如殺大象，盡其勢力；殺餘小獸，盡力亦然。我",
    "T10n0293_012:0716a19": "王亦爾，不畏大事，不輕小事，盡悲智力，究竟",
    "T10n0293_012:0716a20": "無遺。",
    "T10n0293_012:0716a21": "「仁者當知，諸水鳥王，皆具二德：一審諦其心，",
    "T10n0293_012:0716a22": "如取魚時，入水翹立，一心覘視，嶷然不動。二",
    "T10n0293_012:0716a23": "靜觀水族，所欲皆從。我王亦爾，高居俯視，",
    "T10n0293_012:0716a24": "聽政萬方；寂然不動，感通無礙，言不虛發，",
    "T10n0293_012:0716a25": "一切自成。」",
    "T10n0293_012:0716a26": "婆羅門言：「仁復應知，我王三德，聖化流行，如",
    "T10n0293_012:0716a27": "金輪世調善馬王，有三功德。何等為三？一、心",
    "T10n0293_012:0716a28": "性和柔，力能致遠；二、不畏寒暑，涉險能安；",
    "T10n0293_012:0716a29": "三、調怨易事，常無不足。我王亦爾，一、言必柔",
    "T10n0293_012:0716b01": "實，以法利人，教化眾生畢竟成就；二、克勤",
    "T10n0293_012:0716b02": "庶政，心無險易，能捨珍財，賙給一切；三、大",
    "T10n0293_012:0716b03": "智勇健，調諸怨敵，賦稅量宜，恒知止足。具此",
    "T10n0293_012:0716b04": "三德，扇以和風，他國畏威，自境懷惠。」",
    "T10n0293_012:0716b05": "婆羅門言：「仁復應知，我王四德聖化流行，",
    "T10n0293_012:0716b06": "如摩伽國妙音雞王有四功德。何等為四？一、",
    "T10n0293_012:0716b07": "立信司晨，二、守義均食，三、對敵賈勇，四、不隨",
    "T10n0293_012:0716b08": "牝雞。我王亦爾，一、賞罰應時，二、萬方均濟，三、",
    "T10n0293_012:0716b09": "義伏彊禦，四、內言不聽。具茲四德，化洽無",
    "T10n0293_012:0716b10": "圻。」",
    "T10n0293_012:0716b11": "婆羅門言：「仁復應知，我王五德聖化流行，如",
    "T10n0293_012:0716b12": "欲天上善時鵝王有五功德。何等為五？一、染",
    "T10n0293_012:0716b13": "合有時，二、呼鳴無畏，三、量宜求食，四、心無放",
    "T10n0293_012:0716b14": "逸，五、不受諸鳥諂侫言辭。我王亦爾；一、清心",
    "T10n0293_012:0716b15": "寡欲，不縱內宮。二、發言審諦，外無違命。三、取",
    "T10n0293_012:0716b16": "與不差，務充衣食。四調心道檢，離過精勤。",
    "T10n0293_012:0716b17": "五、成就正心，不親諂佞。具茲五德，惠及八",
    "T10n0293_012:0716b18": "荒。」",
    "T10n0293_012:0716b19": "婆羅門言：「仁復應知，我王六德聖化流行，如",
    "T10n0293_012:0716b20": "摩伽國勝德犬王有六功德。何等為六？一、",
    "T10n0293_012:0716b21": "隨得而食，二、少得知足，三、趣安便睡，四、草動",
    "T10n0293_012:0716b22": "易覺，五、貧富一心，六、勇防盜賊。我王亦爾，一、",
    "T10n0293_012:0716b23": "萬方貢獻，任土無違；二、儉時少奉，恒懷慚愧；",
    "T10n0293_012:0716b24": "三、所作吉祥，易得安眠；四、正見在懷，動念便",
    "T10n0293_012:0716b25": "覺；五、重德尊親，愍哀貧賤；六、思存庶品，念護",
    "T10n0293_012:0716b26": "無時，威勇自在，無諸寇難。具茲六德，億兆同",
    "T10n0293_012:0716b27": "心。以是思惟，觸類成德，仰歎我王，名稱高遠。",
    "T10n0293_012:0716b28": "善攝眾生，精勤匪懈。如是增數二十一種殊",
    "T10n0293_012:0716b29": "勝功德，我王能行。一切怨敵，自然散滅。所有",
    "T10n0293_012:0716c01": "外寇，不能入國。仁復應知，若有闕此二十一",
    "T10n0293_012:0716c02": "德，但有三德，亦善治化。一、能散珍財，賙給",
    "T10n0293_012:0716c03": "一切；二、寧捨身命，無虛誑言；三、具大勇猛，能",
    "T10n0293_012:0716c04": "制怨敵。設無此三，但有一德，亦能政化，謂有",
    "T10n0293_012:0716c05": "大福德。如是仁王，最為第一。譬如八萬四千",
    "T10n0293_012:0716c06": "法門，終歸勝義，王亦如是，種種奇謀，終歸",
    "T10n0293_012:0716c07": "福德。王若有福，王之國土休泰和平，無為無",
    "T10n0293_012:0716c08": "事。眾生富樂，化及萬方。近益身心，遠同解",
    "T10n0293_012:0716c09": "脫。由王慈福、仁惠所成，廣說我王妙行無",
    "T10n0293_012:0716c10": "盡。」",
    "T10n0293_012:0716c11": "時，婆羅門為善財童子如是稱讚甘露火王",
    "T10n0293_012:0716c12": "內外功德，令欣敬已，欲重宣此義，以偈",
    "T10n0293_012:0716c13": "讚曰：",
    "T10n0293_012:0716c14": "「眾生於世界，　　三毒風所吹，",
    "T10n0293_012:0716c15": "將墜惡趣中，　　非王不能制。",
    "T10n0293_012:0716c16": "含生著五欲，　　貪暴由是生，",
    "T10n0293_012:0716c17": "王依正法持，　　令趣真常道，",
    "T10n0293_012:0716c18": "傾奪於財色，　　由無王法持。",
    "T10n0293_012:0716c19": "譬如河池魚，　　大小相吞食，",
    "T10n0293_012:0716c20": "王法持自他，　　現未常安樂。",
    "T10n0293_012:0716c21": "正化廣流布，　　咸為解脫因，",
    "T10n0293_012:0716c22": "人以王為命，　　王以法為身，",
    "T10n0293_012:0716c23": "世道既和平，　　佛法由茲始。",
    "T10n0293_012:0716c24": "政暴人思亂，　　刑疎法不行，",
    "T10n0293_012:0716c25": "恩威不爽時，　　萬國常休泰。",
    "T10n0293_012:0716c26": "多生事多佛，　　福德勝為王，",
    "T10n0293_012:0716c27": "悲深惠益深，　　億兆同康樂。",
    "T10n0293_012:0716c28": "我王生盛族，　　威光同日輪，",
    "T10n0293_012:0716c29": "忘己濟群生，　　率土無貧乏。",
    "T10n0293_012:0717a01": "知身本不淨，　　無常之所侵，",
    "T10n0293_012:0717a02": "調心大丈夫，　　守正非餘事。",
    "T10n0293_012:0717a03": "蒸人如旱草，　　惠化洽油雲，",
    "T10n0293_012:0717a04": "慈心降德音，　　澤潤諸含識。",
    "T10n0293_012:0717a05": "王者順人心，　　愛恤人穌息，",
    "T10n0293_012:0717a06": "威行肅貪暴，　　賞罰稱其宜。",
    "T10n0293_012:0717a07": "或有妙形聲，　　含毒人非愛，",
    "T10n0293_012:0717a08": "或具大聰叡，　　染欲蔽其心，",
    "T10n0293_012:0717a09": "我主勝端嚴，　　懲忿誡諸欲，",
    "T10n0293_012:0717a10": "心如淨明鏡，　　鑒物未甞私。",
    "T10n0293_012:0717a11": "明鏡唯照形，　　不鑒於心想，",
    "T10n0293_012:0717a12": "我王心鏡淨，　　洞見於心源。",
    "T10n0293_012:0717a13": "左右無佞邪，　　耳目唯良善，",
    "T10n0293_012:0717a14": "諂媚及殘暴，　　本所不能親。",
    "T10n0293_012:0717a15": "或有肆姧意，　　欲害於王人，",
    "T10n0293_012:0717a16": "王心鑒未形，　　悉使歸忠正。",
    "T10n0293_012:0717a17": "芳林伏猛獸，　　鹹海毒清流，",
    "T10n0293_012:0717a18": "蠹政害良人，　　兇邪敗君德。",
    "T10n0293_012:0717a19": "香河流德水，　　甘果茂甘林，",
    "T10n0293_012:0717a20": "八表同歡康，　　臣賢由主聖。",
    "T10n0293_012:0717a21": "王持防患戒，　　濟眾潔其源，",
    "T10n0293_012:0717a22": "富壽利群生，　　拔出貪瞋海。",
    "T10n0293_012:0717a23": "慈悲既深廣，　　正法亦遐宣，",
    "T10n0293_012:0717a24": "老幼與孤惸，　　護育令安樂。",
    "T10n0293_012:0717a25": "尊賢貴有德，　　重齒敬其親，",
    "T10n0293_012:0717a26": "戚屬與妃嬪，　　內外咸雍穆。",
    "T10n0293_012:0717a27": "溫言調萬姓，　　和色奉師尊，",
    "T10n0293_012:0717a28": "祠敬無惰容，　　福流千萬代。",
    "T10n0293_012:0717a29": "古先無道主，　　驕侈慢宗親，",
    "T10n0293_012:0717b01": "徇己不憂人，　　惡稱恒流布。",
    "T10n0293_012:0717b02": "我王知幻境，　　利物以忘身，",
    "T10n0293_012:0717b03": "有道庇眾生，　　具吉祥名稱。",
    "T10n0293_012:0717b04": "貪瞋與慳嫉，　　皆為諸苦因，",
    "T10n0293_012:0717b05": "愚惑常不知，　　感報猶影響。",
    "T10n0293_012:0717b06": "王以人為本，　　億兆同一身，",
    "T10n0293_012:0717b07": "役使如四肢，　　勞逸無過分。",
    "T10n0293_012:0717b08": "我王鏡前躅，　　垂範為元龜，",
    "T10n0293_012:0717b09": "動作順人心，　　捨惡而從善。",
    "T10n0293_012:0717b10": "愛人如愛己，　　率己以隨人，",
    "T10n0293_012:0717b11": "九族既從風，　　百辟遵王政。",
    "T10n0293_012:0717b12": "八方歸聖化，　　端拱以無為，",
    "T10n0293_012:0717b13": "推功因理心，　　心靜曾無事。",
    "T10n0293_012:0717b14": "忠臣輔我主，　　順動如股肱，",
    "T10n0293_012:0717b15": "萬國達聰明，　　四海稱君德。",
    "T10n0293_012:0717b16": "諦承諸佛教，　　以法悟眾生，",
    "T10n0293_012:0717b17": "令其了自心，　　日照蓮華發。",
    "T10n0293_012:0717b18": "國人護我主，　　猶王護國人，",
    "T10n0293_012:0717b19": "如林衛獸王，　　獸護於林藪。",
    "T10n0293_012:0717b20": "餘國多五怖，　　王貪及寵臣，",
    "T10n0293_012:0717b21": "酷吏陷非辜，　　盜賊公偷劫，",
    "T10n0293_012:0717b22": "自境有四患，　　外寇必來侵。",
    "T10n0293_012:0717b23": "我王內外清，　　國人無五怖，",
    "T10n0293_012:0717b24": "世間有四業，　　一智二珍財，",
    "T10n0293_012:0717b25": "三受五欲樂，　　四求於解脫。",
    "T10n0293_012:0717b26": "諸王多未具，　　歿世人莫稱，",
    "T10n0293_012:0717b27": "如風持韛囊，　　風息命隨絕。",
    "T10n0293_012:0717b28": "我王備四法，　　智德瑩其身，",
    "T10n0293_012:0717b29": "富有妙珍財，　　賙濟於窮乏。",
    "T10n0293_012:0717c01": "五欲無倫匹，　　不染如蓮華，",
    "T10n0293_012:0717c02": "但為引眾生，　　後令入佛智。",
    "T10n0293_012:0717c03": "住如幻解脫，　　示現處貪瞋，",
    "T10n0293_012:0717c04": "變化治惡人，　　皆令向佛道。",
    "T10n0293_012:0717c05": "不久汝當見，　　種種方便門，",
    "T10n0293_012:0717c06": "究竟利眾生，　　是故聲遠震。",
    "T10n0293_012:0717c07": "妙慧以為風，　　常命恒無盡，",
    "T10n0293_012:0717c08": "汝應速瞻詣，　　勿生懈慢心。",
    "T10n0293_012:0717c09": "一見勝智人，　　過住百千歲，",
    "T10n0293_012:0717c10": "有或壽千歲，　　恒食人所棄。",
    "T10n0293_012:0717c11": "不知三世事，　　亦寡法財寶，",
    "T10n0293_012:0717c12": "飽腹資欲心，　　人形畜無別。",
    "T10n0293_012:0717c13": "少學或心高，　　易滿如牛迹，",
    "T10n0293_012:0717c14": "如鼠手持物，　　自謂己能多。",
    "T10n0293_012:0717c15": "智海廣難量，　　不測反增謗，",
    "T10n0293_012:0717c16": "牛飲水成乳，　　蛇飲水成毒。",
    "T10n0293_012:0717c17": "智學成菩提，　　愚學為生死，",
    "T10n0293_012:0717c18": "如是不了知，　　斯由少學過。",
    "T10n0293_012:0717c19": "是故我國人，　　多聞無厭怠，",
    "T10n0293_012:0717c20": "我王多輔臣，　　國城亦險固。",
    "T10n0293_012:0717c21": "豐財饒士馬，　　隣國皆親好，",
    "T10n0293_012:0717c22": "如是具七支，　　勇智恒依住。",
    "T10n0293_012:0717c23": "人間與天上，　　種種勝功德，",
    "T10n0293_012:0717c24": "利益諸眾生，　　如上所宣說。",
    "T10n0293_012:0717c25": "智人聞一義，　　觸類廣無涯，",
    "T10n0293_012:0717c26": "要言為法王，　　調身安萬姓。",
    "T10n0293_012:0717c27": "世榮恒不退，　　出世妙難思，",
    "T10n0293_012:0717c28": "如海納川流，　　包容益深廣。」",
    "T10n0293_012:0717c29": "時，婆羅門偈讚王已，告善財言：「仁者當知，諸",
    "T10n0293_012:0718a01": "眾生身毛及毛孔各三俱胝，今我大王有三",
    "T10n0293_012:0718a02": "俱胝內行功德，外行功德亦三俱胝。以是德",
    "T10n0293_012:0718a03": "化，惠育含生。我向為仁，纔說大王一毛功德，",
    "T10n0293_012:0718a04": "其餘王德，深廣難陳，我智微淺，何能思說？",
    "T10n0293_012:0718a05": "況我緣務，無暇久言，我王今者，正殿施化，汝",
    "T10n0293_012:0718a06": "應往詣，一心瞻見。」爾時，善財聞婆羅門說是",
    "T10n0293_012:0718a07": "語已，慇懃禮足，辭詣王宮。遙見彼王，處於",
    "T10n0293_012:0718a08": "正殿，坐那羅延金剛妙寶大蓮華藏師子之",
    "T10n0293_012:0718a09": "座。阿僧祇眾摩尼寶，以為其臺；阿僧祇日光",
    "T10n0293_012:0718a10": "明寶，以為其足；阿僧祇妙寶形像，以為莊嚴；",
    "T10n0293_012:0718a11": "金繩為網，彌覆其上；阿僧祇摩尼寶聚光明",
    "T10n0293_012:0718a12": "照耀；阿僧祇天妙寶衣，敷置其上。種種天",
    "T10n0293_012:0718a13": "香而用普熏，種種寶華布散其地；無數寶",
    "T10n0293_012:0718a14": "幢四面行列，無數寶幡周遍垂布，孔雀尾",
    "T10n0293_012:0718a15": "色種種光明天摩尼寶，以為其帳，而覆其上。",
    "T10n0293_012:0718a16": "爾時，大王壯年盛色，尊重可畏。相好具足，微",
    "T10n0293_012:0718a17": "妙莊嚴。如意摩尼以為寶冠，莊嚴其首；閻",
    "T10n0293_012:0718a18": "浮檀金以為半月，莊嚴其額；帝青摩尼無垢",
    "T10n0293_012:0718a19": "寶王以為耳璫，莊嚴其耳；無價摩尼如意寶",
    "T10n0293_012:0718a20": "王以為瓔珞，莊嚴其頸；無垢光照天妙摩尼",
    "T10n0293_012:0718a21": "如意寶王以為印釧，莊嚴其臂；閻浮檀金以",
    "T10n0293_012:0718a22": "為傘蓋；眾寶間錯以為輪輻；光味摩尼以為",
    "T10n0293_012:0718a23": "其臍，百千鬘網交絡嚴飾；清淨藏寶以為其",
    "T10n0293_012:0718a24": "鈴，恒出妙音演無盡法；夜光摩尼放大",
    "T10n0293_012:0718a25": "光明，周遍十方以為照耀；具足圓滿毘瑠璃",
    "T10n0293_012:0718a26": "寶以為其竿，人恒執持，以覆其上。甘露火王，",
    "T10n0293_012:0718a27": "王德增上，有大力勢，威伏遠方，隣國諸王，靡",
    "T10n0293_012:0718a28": "不欽奉；以離垢繒而繫其頂，十千大臣前後",
    "T10n0293_012:0718a29": "圍遶，十萬猛卒左右行列，形貌可畏，如閻羅",
    "T10n0293_012:0718b01": "使，攘臂瞋目，齩齒虯眉，執持器仗，見者惶",
    "T10n0293_012:0718b02": "怖。國內眾人，有犯王法；或奪他命、或盜他",
    "T10n0293_012:0718b03": "財、或侵他妻、虛妄離間、麁惡無義、貪瞋邪",
    "T10n0293_012:0718b04": "見、作如是等種種惡業，身被五縛，將詣王",
    "T10n0293_012:0718b05": "所，隨罪治之。或以火燒；或以湯煮；或投煻",
    "T10n0293_012:0718b06": "煨；或灌沸油，種種焚炙，令其糜爛；或驅上高",
    "T10n0293_012:0718b07": "山，推令墮落；或斬其首；或斷其腰；或截耳",
    "T10n0293_012:0718b08": "鼻；或刖手足；或挑雙目；或剝身皮；或解其",
    "T10n0293_012:0718b09": "體，肢節分離，聚骨成山，流血為池。復見血",
    "T10n0293_012:0718b10": "中人頭、手足、骸骨遍滿。復有無數猪、狗、野干、",
    "T10n0293_012:0718b11": "烏鷲之類，競趣池中飲血、噉肉，發大惡聲，人",
    "T10n0293_012:0718b12": "聞恐怖。池中死屍種種形色，或有青瘀、或有",
    "T10n0293_012:0718b13": "膿流，臭穢縱橫，膖脹爛壞，腸、胃、藏腑，悉皆",
    "T10n0293_012:0718b14": "出現。爪髮、筋脈，散布池中。或有輕罪苦楚，",
    "T10n0293_012:0718b15": "鞭笞、斷截、肢解種種刑害，呻吟號叫，出大",
    "T10n0293_012:0718b16": "怖聲。或呼父母；或呼眷屬，聲如雷震，酸切人",
    "T10n0293_012:0718b17": "心。有如是等無量苦毒，譬如眾合大地獄中。",
    "T10n0293_012:0718b18": "善財見已，作如是念：「我為利益一切眾生，",
    "T10n0293_012:0718b19": "發阿耨多羅三藐三菩提心，修菩薩道、求菩",
    "T10n0293_012:0718b20": "薩行，問善知識云何修習菩提善根，云何遠",
    "T10n0293_012:0718b21": "離諸不善根；今見是王捨善根法，作大惡",
    "T10n0293_012:0718b22": "業，逼害眾生乃至斷命，曾不畏懼未來惡道",
    "T10n0293_012:0718b23": "苦業現前，臨欲顛墜。云何於此而欲求問行",
    "T10n0293_012:0718b24": "菩薩行、學菩薩道，能生具足廣博大悲救護",
    "T10n0293_012:0718b25": "眾生？」以如是心，種種思念。作是念時，於虛空",
    "T10n0293_012:0718b26": "中有天告曰：「善男子！汝不憶念普眼長者",
    "T10n0293_012:0718b27": "善知識教，及向所見諸婆羅門讚歎此王種",
    "T10n0293_012:0718b28": "種功德微妙法耶？」善財仰視而白之曰：「我",
    "T10n0293_012:0718b29": "深憶念，曾無忘失。」諸天復言：「善男子！汝若常",
    "T10n0293_012:0718c01": "念慎莫生疑。善男子！汝莫厭離善知識語。善",
    "T10n0293_012:0718c02": "知識者，恒以正法引導於汝，豈令汝墮險惡",
    "T10n0293_012:0718c03": "處乎？善男子！菩薩巧行方便智，不可思議；",
    "T10n0293_012:0718c04": "攝受眾生智，不可思議；護念眾生智，不可思",
    "T10n0293_012:0718c05": "議；利樂眾生智，不可思議；治罰眾生智，不可",
    "T10n0293_012:0718c06": "思議；清淨眾生智，不可思議；成熟眾生智，不",
    "T10n0293_012:0718c07": "可思議；深入眾生智，不可思議；度脫眾生智，",
    "T10n0293_012:0718c08": "不可思議；知眾生時智，不可思議；知眾生",
    "T10n0293_012:0718c09": "根智，不可思議；愍念調伏諸眾生智，不可思",
    "T10n0293_012:0718c10": "議。善男子！汝詣王所深心請問學菩薩行、",
    "T10n0293_012:0718c11": "修菩薩道。」爾時，善財聞天語已，前詣王所，頂",
    "T10n0293_012:0718c12": "禮王足，遶無數匝。合掌白言：「聖者！我已先發",
    "T10n0293_012:0718c13": "阿耨多羅三藐三菩提心，而未知菩薩云",
    "T10n0293_012:0718c14": "何學菩薩行，修菩薩道？我聞聖者善能誘",
    "T10n0293_012:0718c15": "誨，願為我說。」時，甘露火王理王事已，執善財",
    "T10n0293_012:0718c16": "手，將入內宮，命之同座，而告之言：「善男子！",
    "T10n0293_012:0718c17": "汝當觀我所住宮殿及諸資具。」善財如語，",
    "T10n0293_012:0718c18": "即遍觀察。見彼宮殿廣博無比，眾摩尼寶之",
    "T10n0293_012:0718c19": "所合成。百千眾寶以為樓閣；赤真珠寶以",
    "T10n0293_012:0718c20": "為其柱；種種色寶，間錯廁鈿；不思議摩尼",
    "T10n0293_012:0718c21": "寶，騰光普照；種種摩尼寶，隨處莊嚴；以牟",
    "T10n0293_012:0718c22": "薩羅孽磨妙寶，以為茵蓐，莊嚴其地；無數",
    "T10n0293_012:0718c23": "百千種種色寶以用莊嚴師子之座；毘盧遮",
    "T10n0293_012:0718c24": "那摩尼寶王而為其帳，以覆座上；如意寶王",
    "T10n0293_012:0718c25": "種種色網，周匝垂覆；師子王光味摩尼微妙",
    "T10n0293_012:0718c26": "寶幢，周迴建立。復有種種妙寶池沼，池水清",
    "T10n0293_012:0718c27": "淨，具八功德。碼碯寶王砌壘其岸；種種色",
    "T10n0293_012:0718c28": "寶以為欄楯；處處寶樹行列莊嚴；一一寶牆",
    "T10n0293_012:0718c29": "周匝圍遶。侍從采女具足十億，妙色端嚴，令",
    "T10n0293_012:0719a01": "人喜見。容止美麗，儀範可觀。凡所施為，無非",
    "T10n0293_012:0719a02": "巧妙，軟意承旨，常起慈心。善財見已，生希",
    "T10n0293_012:0719a03": "有想。王時告言：「善男子！於意云何？如汝所",
    "T10n0293_012:0719a04": "見諸可愛果，如是色相、如是眷屬、如是榮",
    "T10n0293_012:0719a05": "樂、如是富饒、如是自在，豈是惡業而能感耶？」",
    "T10n0293_012:0719a06": "白言：「不也。」「善男子！我得菩薩如幻解脫。善男",
    "T10n0293_012:0719a07": "子！今我國土所有眾生，多行惡業如旃陀羅。",
    "T10n0293_012:0719a08": "我於如是不受善教諸惡眾生，作餘無量種",
    "T10n0293_012:0719a09": "種方便。不能令其捨離惡業，迴向善道。善男",
    "T10n0293_012:0719a10": "子！我為調伏彼諸眾生，令成熟故，大悲先導",
    "T10n0293_012:0719a11": "化作惡人，於惡人前，示造諸惡，及變化作忍",
    "T10n0293_012:0719a12": "害之人，逼惱責罰種種苦治，令其國內作惡",
    "T10n0293_012:0719a13": "眾生見是事已，心生惶懼，心生恐怖。於諸欲",
    "T10n0293_012:0719a14": "樂，心生厭離，心生怯弱，便能永斷一切惡業，",
    "T10n0293_012:0719a15": "發菩提心得不退轉。「善男子！以是當知，汝向",
    "T10n0293_012:0719a16": "所見造惡眾生受諸苦者，及彼能治暴惡眾",
    "T10n0293_012:0719a17": "生，皆是變化。善男子！我以如是種種方便，令",
    "T10n0293_012:0719a18": "諸眾生斷其所作十不善業，具足修習住十",
    "T10n0293_012:0719a19": "善道。究竟利樂，究竟安隱，究竟圓滿，永斷",
    "T10n0293_012:0719a20": "諸苦，住於如來一切智地。善男子！我身語意",
    "T10n0293_012:0719a21": "憶想未曾於一眾生而行惱害。善男子！如我",
    "T10n0293_012:0719a22": "意者，寧盡未來受無間苦，終不發起一念瞋",
    "T10n0293_012:0719a23": "心，於一蟁、一螘微細眾生起惱害想，何況",
    "T10n0293_012:0719a24": "造作如是惡業。善男子！我自憶念乃至夢",
    "T10n0293_012:0719a25": "中未曾一念心生放逸，況於覺悟而殺人耶？",
    "T10n0293_012:0719a26": "所以者何？人是福田，能生一切諸善果故。譬",
    "T10n0293_012:0719a27": "如此中十六大國，乃至一切地居眾生，依於",
    "T10n0293_012:0719a28": "大地安立生長而得住故。如是一切賢聖",
    "T10n0293_012:0719a29": "道果，皆依於人而能修證。「善男子！我唯得此",
    "T10n0293_012:0719b01": "如幻解脫變化法門，如諸菩薩摩訶薩得無",
    "T10n0293_012:0719b02": "生忍，知諸有趣悉皆如幻，知菩薩行悉皆如",
    "T10n0293_012:0719b03": "化，知諸世間悉皆如影，知一切法悉皆如",
    "T10n0293_012:0719b04": "夢；入真實相無著法門，隨順法界修諸妙",
    "T10n0293_012:0719b05": "行，猶如帝網，以無著智行於境界，無有障",
    "T10n0293_012:0719b06": "礙，平等普入三昧法門，已得自在旋陀羅尼，",
    "T10n0293_012:0719b07": "住佛境界，如影隨形。而我云何能知、能說彼",
    "T10n0293_012:0719b08": "諸菩薩行智功德？善男子！於此南方有城",
    "T10n0293_012:0719b09": "名妙光，王名大光。汝詣彼問菩薩云何",
    "T10n0293_012:0719b10": "學菩薩行、修菩薩道。」時，善財童子頂禮王足，",
    "T10n0293_012:0719b11": "遶無數匝，慇懃瞻仰，辭退而去。",
    "T10n0293_012:0719b12": "大方廣佛華嚴經卷第十二"
}