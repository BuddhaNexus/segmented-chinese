{
    "T50n2061_029:0888c14": "宋高僧傳卷第二十九",
    "T50n2061_029:0888c16": "宋左街天壽寺通慧大師",
    "T50n2061_029:0888c17": "賜紫沙門贊寧等奉　勅撰",
    "T50n2061_029:0888c18": "雜科聲德篇第十之一(正傳二十六人附見六人)",
    "T50n2061_029:0888c19": "南宋錢塘靈隱寺智一傳",
    "T50n2061_029:0888c20": "釋智一者。不詳何許人也。居靈隱寺之半",
    "T50n2061_029:0888c21": "峯。精守戒範而善長嘯。嘯終乃牽曳其聲。",
    "T50n2061_029:0888c22": "杳入雲際。如吹笳葉若揭遊絲。徐舉徐揚",
    "T50n2061_029:0888c23": "載哀載咽。颼飀淒切聽者悲涼。謂之哀松之",
    "T50n2061_029:0888c24": "梵。頗生物善。或在像前讚詠流靡。於靈山",
    "T50n2061_029:0888c25": "澗邊養一白猿。有時驀山踰澗久而不還。",
    "T50n2061_029:0888c26": "一乃吮吻張喉作梵呼之則猿至矣。時人",
    "T50n2061_029:0888c27": "謂之白猿梵。召一公為猿父。猶狙公也。",
    "T50n2061_029:0888c28": "其後澗邊群狙聚焉。每至眾僧齋訖。歛生",
    "T50n2061_029:0888c29": "飯送猿臺所。後令山童呼三二聲。則群猿",
    "T50n2061_029:0889a01": "競至。洎乎唐武宗廢教。伊寺毀除焉。鞠為",
    "T50n2061_029:0889a02": "茂草之墟飯猿于臺。事皆堙滅一師不詳",
    "T50n2061_029:0889a03": "所終。",
    "T50n2061_029:0889a04": "元魏洛陽慧凝傳",
    "T50n2061_029:0889a05": "釋慧凝。未知何許人也。棲止洛邑而無異",
    "T50n2061_029:0889a06": "藝。正修練心戒耳甞得疾暴終七日而蘇起",
    "T50n2061_029:0889a07": "說冥間報應。及見區分更無毫髮之差。所",
    "T50n2061_029:0889a08": "覩者五沙門。一是寶明寺智聖。以坐禪苦",
    "T50n2061_029:0889a09": "行得升天堂。次一是般若寺道品。以誦涅",
    "T50n2061_029:0889a10": "槃經四十卷同前智聖次是融覺寺曇謨最。",
    "T50n2061_029:0889a11": "稱講涅槃華嚴經領徒千數。琰摩王曰。講",
    "T50n2061_029:0889a12": "經者心懷彼我以驕[夌*欠]物。比丘中第一麁",
    "T50n2061_029:0889a13": "行。今唯試坐禪誦經最曰。貧道立身已來唯",
    "T50n2061_029:0889a14": "好講導不能禪誦。王曰。付司。即有青衣",
    "T50n2061_029:0889a15": "數輩。擁送最向西北門。屋舍皆黑。似非好",
    "T50n2061_029:0889a16": "處。次是禪林寺道恒。唱云。教導勸誘四輩",
    "T50n2061_029:0889a17": "檀越造一切經人中像十軀。王曰。沙門之體",
    "T50n2061_029:0889a18": "必須攝心守道志在禪誦不干世事不",
    "T50n2061_029:0889a19": "務喧繁。雖造經像止欲得他財物。既得",
    "T50n2061_029:0889a20": "財物貪心即起。既長貪行三毒熾然具足",
    "T50n2061_029:0889a21": "煩惱。與最同入黑門。第五是靈覺寺寶明。",
    "T50n2061_029:0889a22": "自稱未出家時。甞作隴西太守造靈覺寺。",
    "T50n2061_029:0889a23": "即棄官入道。雖不禪誦禮拜不闕。王曰。",
    "T50n2061_029:0889a24": "卿作刺史之日。曲理枉法劫奪民財。假作",
    "T50n2061_029:0889a25": "此寺非卿之力。何勞說此。亦付青衣送",
    "T50n2061_029:0889a26": "入黑門矣。凝由此省悟。最先見王屬吏檢",
    "T50n2061_029:0889a27": "尋名籍誤追攝耳。時胡太后聞之。遭黃門",
    "T50n2061_029:0889a28": "侍郎徐紇依凝之說。散訪驗寺額并僧名。有",
    "T50n2061_029:0889a29": "無奏報。云城東有寶明寺。城內有般若寺。",
    "T50n2061_029:0889b01": "城西有融覺禪林靈覺三寺。并智聖道品曇",
    "T50n2061_029:0889b02": "謨最道弘寶明等。皆實有之。太后稱歎久之。",
    "T50n2061_029:0889b03": "詔請坐禪誦經者一百僧。常在內殿供養",
    "T50n2061_029:0889b04": "焉。續有詔不聽比丘持經像左街路乞",
    "T50n2061_029:0889b05": "索。如私有財物造經像者任意。凝入白鹿",
    "T50n2061_029:0889b06": "山隱居修道。自此京邑城下比丘多修禪",
    "T50n2061_029:0889b07": "觀誦持大部經法焉。",
    "T50n2061_029:0889b08": "系曰。曇謨最坐講法而人我因入黑門中。",
    "T50n2061_029:0889b09": "若禪誦者人我隨增。知亦不免。最與道士姜",
    "T50n2061_029:0889b10": "斌爭論護法之功。可補前過。無謂傳法之",
    "T50n2061_029:0889b11": "人皆墮負處。胡后偏見不亡。吁哉。",
    "T50n2061_029:0889b12": "唐成都府法聚寺員相傳",
    "T50n2061_029:0889b13": "釋員相。蜀人也。七歲出家。博綜內外善屬",
    "T50n2061_029:0889b14": "文。時號奇童。內修律範人無間然。龍朔元",
    "T50n2061_029:0889b15": "年有疾而終于此寺。將啟手足。房內長虹",
    "T50n2061_029:0889b16": "若練而飛上天。寺塔鈴索無風自鳴。其大",
    "T50n2061_029:0889b17": "門屋壁畫剝落。每夜有鼓角聲。經百餘日",
    "T50n2061_029:0889b18": "方息。從此鳥雀不棲其屋咸亨四年甘露",
    "T50n2061_029:0889b19": "降于講堂前椶櫚樹焉。相終弟子收文集三",
    "T50n2061_029:0889b20": "十餘卷。寺中石像碑相作辭龔靈曠同撰是",
    "T50n2061_029:0889b21": "歟。",
    "T50n2061_029:0889b22": "唐越州妙喜寺僧達傳",
    "T50n2061_029:0889b23": "釋僧達。姓王氏。會稽人也。稚齒英奇不參",
    "T50n2061_029:0889b24": "戲弄。於龜山妙喜道場出俗。其寺南梁初",
    "T50n2061_029:0889b25": "建。後樂遊方見黃梅忍禪師。若枯苗得雨。",
    "T50n2061_029:0889b26": "隨順修禪罔有休懈遇印宗禪師重磨心",
    "T50n2061_029:0889b27": "鑑光州見道岸律師。更勵律儀。四眾依歸",
    "T50n2061_029:0889b28": "如水宗海。開元七年示疾而終。春秋八十",
    "T50n2061_029:0889b29": "二云。",
    "T50n2061_029:0889c01": "唐京兆神鼎傳",
    "T50n2061_029:0889c02": "釋神鼎者。不詳何許人也。狂狷而純直髮",
    "T50n2061_029:0889c03": "垂眉際。每持一斗巡長安市中。乞丐得食",
    "T50n2061_029:0889c04": "就而食之。人或施麁帛幣布錦綺羅縠。並",
    "T50n2061_029:0889c05": "綴聯衣上而著且無選擇。甞入寺中見利",
    "T50n2061_029:0889c06": "貞法師講。於座前傾聽少時。而問貞曰。萬",
    "T50n2061_029:0889c07": "物定已否。貞曰定。鼎曰。闍梨若言定何因高",
    "T50n2061_029:0889c08": "岸為谷深谷為陵。有死即生有生即死。萬",
    "T50n2061_029:0889c09": "物相糾六道輪迴何得定耶。貞曰萬物不",
    "T50n2061_029:0889c10": "定。鼎曰。若不定何不指天為地呼地為",
    "T50n2061_029:0889c11": "天。召星為月命月為星。何得不定耶。貞",
    "T50n2061_029:0889c12": "無以應之。時眾驚其辯發如流貞公奧學",
    "T50n2061_029:0889c13": "被挫其鋒。頗形慚色。張文成見之歎嗟。謂",
    "T50n2061_029:0889c14": "之曰。觀法師迅辯即是菩薩行位人也。鼎",
    "T50n2061_029:0889c15": "曰。菩薩得之不喜失之不怨。撻之不怒辱",
    "T50n2061_029:0889c16": "之不瞋。鼎今乞得即喜不得即怨撻之即",
    "T50n2061_029:0889c17": "怒辱之即瞋。由此觀之去菩薩遠矣。時藥",
    "T50n2061_029:0889c18": "錯愕合掌而散焉。",
    "T50n2061_029:0889c19": "系曰。答人之問遲巧不如拙速。今傳家隔",
    "T50n2061_029:0889c20": "幾百年輒伸詶對。通曰。谷變陵遷生來死",
    "T50n2061_029:0889c21": "往。萬類相糾五道輪迴。正是不遷之法可非",
    "T50n2061_029:0889c22": "定耶經云。世間相常住是也。又言。天地星月",
    "T50n2061_029:0889c23": "各據其倫終歸磨滅。可非不定耶。經云。",
    "T50n2061_029:0889c24": "劫火洞然大千俱壞是也。今不壞世間相而",
    "T50n2061_029:0889c25": "談實相。可非定不定耶。雖定不定俱解脫",
    "T50n2061_029:0889c26": "相歟。又言有喜怒非菩薩者。菩薩雖喜",
    "T50n2061_029:0889c27": "怒非喜怒。非菩薩而誰也。今聊雪利貞之",
    "T50n2061_029:0889c28": "欝悒歟。",
    "T50n2061_029:0889c29": "唐京兆泓師傳",
    "T50n2061_029:0890a01": "釋泓師者。齊安人也。神龍中來遊京輦。簡傲",
    "T50n2061_029:0890a02": "自持而罕言語。語則瑰怪。頗善地理之學",
    "T50n2061_029:0890a03": "占擇塋兆。郭景淳一行之亞焉。而出入於鄖",
    "T50n2061_029:0890a04": "公韋安石之門。與韋既密。一日謂之曰。貧",
    "T50n2061_029:0890a05": "道於鳳樓原見一段地。約二十畝。有龍起",
    "T50n2061_029:0890a06": "伏之形勢。有藏此者。必累世居台鼎。韋曰。",
    "T50n2061_029:0890a07": "老夫有別墅在城南。候閑隙陪國師訪",
    "T50n2061_029:0890a08": "地。問其價幾何。同遊林泉。又資高興。異日",
    "T50n2061_029:0890a09": "韋尋前約方命駕次。韋公夫人曰。令公為",
    "T50n2061_029:0890a10": "天子大臣。國師通陰陽術數。奈何潛遊郭",
    "T50n2061_029:0890a11": "外而營生藏。非所宜也。遂止。韋曰。舍弟滔",
    "T50n2061_029:0890a12": "有中殤男未葬。便示此地。泓曰。如賢弟得",
    "T50n2061_029:0890a13": "此地不得他將相。止列卿而已。滔買葬中",
    "T50n2061_029:0890a14": "殤。後為太常卿禮儀使而卒。泓每行視山",
    "T50n2061_029:0890a15": "原。即為圖狀。甞自洛東言於張說曰。缺門",
    "T50n2061_029:0890a16": "道左有好山岡丞相可用之。說曰。已位極",
    "T50n2061_029:0890a17": "人臣吉孰過此。泓曰。無人勝此。遂咨源監",
    "T50n2061_029:0890a18": "察乾曜曰。先人有遺旨矣。後曜請假東洛。",
    "T50n2061_029:0890a19": "遷奉而迴。已經年矣。泓再經缺門。其地已",
    "T50n2061_029:0890a20": "成塋兆。問居人曰。源氏之松柏也。泓曰。冥",
    "T50n2061_029:0890a21": "數合歸源氏。坐可待其變化。不數年曜果",
    "T50n2061_029:0890a22": "登庸焉。泓曾誡燕公曰。宅勿於西北隅取",
    "T50n2061_029:0890a23": "土。後成坑三二處為穴。泓驚謂燕公曰。禍",
    "T50n2061_029:0890a24": "事令公富貴一身耳。更二十年禍及賢郎",
    "T50n2061_029:0890a25": "耳。及均垍受祿山偽官。肅宗復京以減死",
    "T50n2061_029:0890a26": "論。太上皇苦執令處斬。皆符泓言。然中",
    "T50n2061_029:0890a27": "睿朝。皆崇重泓號國師。占相之言未甞差",
    "T50n2061_029:0890a28": "謬。",
    "T50n2061_029:0890a29": "唐洛陽罔極寺慧日傳(真法師)",
    "T50n2061_029:0890b01": "釋慧日。俗姓辛氏。東萊人也。中宗朝得度。及",
    "T50n2061_029:0890b02": "登具足後遇義淨三藏造一乘之極。躬詣",
    "T50n2061_029:0890b03": "竺乾。心恒羨慕。日遂誓遊西域。始者泛舶",
    "T50n2061_029:0890b04": "渡海自經三載。東南海中諸國崑崙佛誓師",
    "T50n2061_029:0890b05": "子洲等。經過略遍乃達天竺。禮謁聖迹。尋",
    "T50n2061_029:0890b06": "求梵本。訪善知識一十三年。咨稟法訓思",
    "T50n2061_029:0890b07": "欲利人。振錫還鄉獨影孤征。雪嶺胡鄉又",
    "T50n2061_029:0890b08": "涉四載。既經多苦深厭閻浮。何國何方有",
    "T50n2061_029:0890b09": "樂無苦。何法何行能速見佛。遍問天竺三",
    "T50n2061_029:0890b10": "藏。學者所說皆讚淨土。復合金口。其於速",
    "T50n2061_029:0890b11": "疾是一生路。盡此報身必得往生極樂世",
    "T50n2061_029:0890b12": "界。親得奉事阿彌陀佛。聞已頂受。漸至北",
    "T50n2061_029:0890b13": "印度健馱羅國。王城東北有一大山。山有觀",
    "T50n2061_029:0890b14": "音像。有志誠祈請多得現身。日遂七日叩",
    "T50n2061_029:0890b15": "頭。又斷食畢命為期。至七日夜且未央。觀",
    "T50n2061_029:0890b16": "音空中現紫金色相。長一丈餘。坐寶蓮華。",
    "T50n2061_029:0890b17": "垂右手摩日頂曰。汝欲傳法自利利他。西",
    "T50n2061_029:0890b18": "方淨土極樂世界彌陀佛國。勸令念佛誦經",
    "T50n2061_029:0890b19": "迴願往生到彼國已見佛及我得大利益。",
    "T50n2061_029:0890b20": "汝自當知淨土法門勝過諸行。說已忽滅。日",
    "T50n2061_029:0890b21": "斷食既困。聞此強壯。及登嶺東歸。計行七",
    "T50n2061_029:0890b22": "十餘國。總一十八年。開元七年方達長安。",
    "T50n2061_029:0890b23": "進帝佛真容梵夾等開悟帝心。賜號曰慈",
    "T50n2061_029:0890b24": "慜三藏。生常勤修淨土之業。著往生淨土",
    "T50n2061_029:0890b25": "集行于世。其道與善導少康異時同化也。",
    "T50n2061_029:0890b26": "又以僧徒多迷五辛中興渠。興渠人多說不",
    "T50n2061_029:0890b27": "同。或云蕓薹胡荽或云阿魏。唯淨土集中別",
    "T50n2061_029:0890b28": "行書出云。五辛此土唯有四。一蒜二韮三葱",
    "T50n2061_029:0890b29": "四薤。闕於興渠。梵語稍訛。正云形具餘國",
    "T50n2061_029:0890c01": "不見。迴至于闐方得見也。根麁如細蔓菁",
    "T50n2061_029:0890c02": "根而白。其臭如蒜。彼國人種取根食也于",
    "T50n2061_029:0890c03": "時冬天到彼不見枝葉。薹荽非五辛。所食",
    "T50n2061_029:0890c04": "無罪。日親見為驗歟。以天寶七年卒于",
    "T50n2061_029:0890c05": "住寺。報齡六十九。葬于白鹿原成小塔焉。",
    "T50n2061_029:0890c06": "餘姚休光寺釋真法師。金華人也。俗姓王氏。",
    "T50n2061_029:0890c07": "真[髟/公/心]丱辭家童蒙悟道。發大精進堅持戒",
    "T50n2061_029:0890c08": "地。一門之中數人緇服。真學習師古義成先",
    "T50n2061_029:0890c09": "聖。八部經理宛在掌中。三乘法源盡於度",
    "T50n2061_029:0890c10": "內。天寶六年太守秦公長史狄公知其行高。",
    "T50n2061_029:0890c11": "遂以名薦主休光寺焉。二公常相謂曰。真",
    "T50n2061_029:0890c12": "公通深妙法玄無上義問一得三言發響",
    "T50n2061_029:0890c13": "應。昔利涉辯博僧會智周。與之齊驅。未可",
    "T50n2061_029:0890c14": "同日。以其八年終于寺。本縣令王璲述",
    "T50n2061_029:0890c15": "德刊銘。洪元眘書焉。",
    "T50n2061_029:0890c16": "唐越州大禹寺神逈傳",
    "T50n2061_029:0890c17": "釋神逈。未詳何許人也。幼入法流齊莊自",
    "T50n2061_029:0890c18": "任。節高行峭不惡而嚴。晚年慕稱心寺大義",
    "T50n2061_029:0890c19": "律師。同習三觀於天台宗。得旨於左溪禪",
    "T50n2061_029:0890c20": "師。即寶應年中也。加以辭筆宏贍華藻紛",
    "T50n2061_029:0890c21": "紜。為朗師真影讚法華經文句序。冠絕于",
    "T50n2061_029:0890c22": "時為世所貴。不詳厥終焉。",
    "T50n2061_029:0890c23": "唐京兆鎮國寺純陀傳",
    "T50n2061_029:0890c24": "釋純陀者。本西域人也。梵名無由。翻就華",
    "T50n2061_029:0890c25": "言也。從遊京邑人所欽重。上元中便云東",
    "T50n2061_029:0890c26": "渡。人見之顏容若童穉之色。言已年六百歲",
    "T50n2061_029:0890c27": "矣。或謂為八十歲人也。言談氣壯舉動不",
    "T50n2061_029:0890c28": "衰。代宗皇帝聞之詔入。禮遇極豐俾求留",
    "T50n2061_029:0890c29": "年之道。陀曰。心神好靜。今為塵境汩之。何",
    "T50n2061_029:0891a01": "從冥寂乎。若離簡靜外欲望留年如登木",
    "T50n2061_029:0891a02": "采芙蕖。其可得乎。陛下欲長年。由簡潔",
    "T50n2061_029:0891a03": "安神。神安則壽永。寡慾則身安。術斯已往",
    "T50n2061_029:0891a04": "貧道所不知也。帝由是篤重之。以永泰三",
    "T50n2061_029:0891a05": "年預知必逝。遣弟子齎衣鉢進上。帝賜弟",
    "T50n2061_029:0891a06": "子紫衣。陀終于鎮國寺焉。",
    "T50n2061_029:0891a07": "唐天台山國清寺道邃傳",
    "T50n2061_029:0891a08": "釋道邃。不知何許人也。幽識遠晤執志有",
    "T50n2061_029:0891a09": "恒。懸解真宗不由邪術。末傳隋智者教",
    "T50n2061_029:0891a10": "道素得玄微。荊溪之門沓難窺望。大曆中",
    "T50n2061_029:0891a11": "湛然師委付止觀輔行記。得以敷揚。若神",
    "T50n2061_029:0891a12": "驥之可以致遠也。于時同門元浩逈知畏服",
    "T50n2061_029:0891a13": "不能爭長矣。貞元二十一年。日本國沙門",
    "T50n2061_029:0891a14": "最澄者。亦東夷卉服中剛決明敏僧也。泛溟",
    "T50n2061_029:0891a15": "涬達江東。慕天台之法門。求顗師之禪決。",
    "T50n2061_029:0891a16": "屬邃講訓委曲指教。澄得旨矣。乃盡繕寫",
    "T50n2061_029:0891a17": "一行教法東歸。慮其或問從何而聞得誰",
    "T50n2061_029:0891a18": "所印俾防疑誤。乃造邦伯作援證焉。時",
    "T50n2061_029:0891a19": "台州刺史陸淳判云。最澄闍梨形雖異域性",
    "T50n2061_029:0891a20": "實同源。特稟生知觸類玄解。遠傳天台教",
    "T50n2061_029:0891a21": "旨。又遇龍象邃公。總萬行於一心。了殊塗",
    "T50n2061_029:0891a22": "於三觀。親承祕密理絕名言。猶慮他方學",
    "T50n2061_029:0891a23": "徒未能信受所請印記。安可不任為憑",
    "T50n2061_029:0891a24": "云澄泛海到國。齎教法指一山為天台。",
    "T50n2061_029:0891a25": "號一寺為國清。風行電照斯教大行。倭僧",
    "T50n2061_029:0891a26": "遙尊邃為祖師。後終于住寺焉。",
    "T50n2061_029:0891a27": "唐懷安郡西隱山進平傳",
    "T50n2061_029:0891a28": "釋進平。姓吳氏京兆人也。早出家于永安山",
    "T50n2061_029:0891a29": "明福院。風表端雅。諸經大論皆所研尋。銷文",
    "T50n2061_029:0891b01": "鍊注令人樂聞。末思禪觀。於洛下遇荷澤",
    "T50n2061_029:0891b02": "會師了悟。且曰甚矣不自外知者所知難",
    "T50n2061_029:0891b03": "乎哉。後至唐州遂居西隱山。刺史鄭文簡",
    "T50n2061_029:0891b04": "請入城闡揚宗旨。示滅年八十一。大曆十四",
    "T50n2061_029:0891b05": "年三月入塔。",
    "T50n2061_029:0891b06": "唐寧州南山二聖院道隱傳",
    "T50n2061_029:0891b07": "釋道隱。姓王氏。彭原人也。風宇高峙情性宏",
    "T50n2061_029:0891b08": "淡。少脫塵勞誓從沖漠。既循師範因願遊",
    "T50n2061_029:0891b09": "方。得荷澤師頓明心要。迨旋鄉土道聲洋",
    "T50n2061_029:0891b10": "洋。慕其法者若登華陰之市也。匪召員",
    "T50n2061_029:0891b11": "臻。檀施豐洽欝成精舍焉。以大曆十三年",
    "T50n2061_029:0891b12": "三月晦。囑累四部。從於中夜趺坐而終。春",
    "T50n2061_029:0891b13": "秋七十二。法臘三十五。弟子辯真建塔緘藏",
    "T50n2061_029:0891b14": "焉今師資二座全身不朽矣。議者以為得道",
    "T50n2061_029:0891b15": "真正。其器亦然。譬猶鍊丹之鼎藥成鼎亦化",
    "T50n2061_029:0891b16": "金矣。在華嚴有諸菩薩成就如虛空忍",
    "T50n2061_029:0891b17": "得無來身。以無去故。得不生身。以不滅",
    "T50n2061_029:0891b18": "故。得不聚身。以無散壞故。其隱師之謂",
    "T50n2061_029:0891b19": "歟。",
    "T50n2061_029:0891b20": "唐溫州陶山道晤傳",
    "T50n2061_029:0891b21": "釋道晤者。不知何許人也。高趣放蕩識量",
    "T50n2061_029:0891b22": "難貲。末住永嘉陶山側精舍。則隱居修真",
    "T50n2061_029:0891b23": "誥之所也。大曆中代宗為陶真君樹此精",
    "T50n2061_029:0891b24": "舍。晤於此進修靡怠。人亦傾仰一夕跏趺",
    "T50n2061_029:0891b25": "而卒。身肉無沮如入三昧。議不焚葬後五",
    "T50n2061_029:0891b26": "年忽舉右手。狀若傳香。州官民庶異之。以",
    "T50n2061_029:0891b27": "事奏。勅賜紫袈裟。諡曰實相大師。至今塔",
    "T50n2061_029:0891b28": "中州民祈禱旛華填委焉。",
    "T50n2061_029:0891b29": "系曰。凡諸入滅舉其指者。蓋示其得四沙",
    "T50n2061_029:0891c01": "門果之數也。昔求那跋摩舉二指而滅。言",
    "T50n2061_029:0891c02": "已證二果歟。其次法京垂滅屈三指慧景",
    "T50n2061_029:0891c03": "反握二指。捋之還屈。今晤之伸指豈不同",
    "T50n2061_029:0891c04": "諸。",
    "T50n2061_029:0891c05": "唐京兆歡喜傳(無側)",
    "T50n2061_029:0891c06": "釋歡喜。不知何許人也。性無羈束慈忍寬",
    "T50n2061_029:0891c07": "和。人未甞見其慍色。故號之焉。觀國之光",
    "T50n2061_029:0891c08": "至于京輦。貴達下民延之少見違拒。言語",
    "T50n2061_029:0891c09": "不常事迹難測。德宗皇帝聞而重之。興元",
    "T50n2061_029:0891c10": "十二年勅永泰寺置戒壇度僧。時喜與保",
    "T50n2061_029:0891c11": "唐禪宗。別勅令受戒。緇伍榮之。至其年六",
    "T50n2061_029:0891c12": "月十九日卒于本寺焉。有會稽雲門寺釋",
    "T50n2061_029:0891c13": "無側者。外國人。未知葱嶺南北生也。若胡",
    "T50n2061_029:0891c14": "若梵烏可分諸。建中中越磧東遊。得意則",
    "T50n2061_029:0891c15": "止度其冬夏。後棲越溪雲門寺修道然善",
    "T50n2061_029:0891c16": "體人意。號利智梵僧焉。相傳則是康寶月道",
    "T50n2061_029:0891c17": "人後身也。必甞以事徵驗而知。與名德相",
    "T50n2061_029:0891c18": "遇談話終夕吳興皎然題側房壁云。越山千",
    "T50n2061_029:0891c19": "萬雲門絕。西僧貌古還名月。清朝掃石行道",
    "T50n2061_029:0891c20": "歸。林下眠禪看松雪。其高邈之狀在晝辭",
    "T50n2061_029:0891c21": "焉。",
    "T50n2061_029:0891c22": "唐湖州杼山皎然傳(福琳)",
    "T50n2061_029:0891c23": "釋皎然。名晝。姓謝氏。長城人。康樂侯十世",
    "T50n2061_029:0891c24": "孫也。幼負異才性與道合。初脫羈絆漸加",
    "T50n2061_029:0891c25": "削染。登戒于靈隱戒壇守直律師邊聽毘尼",
    "T50n2061_029:0891c26": "道。特所留心於篇什中。吟詠情性。所謂造",
    "T50n2061_029:0891c27": "其微矣。文章俊麗。當時號為釋門偉器哉。",
    "T50n2061_029:0891c28": "後博訪名山。法席罕不登聽者。然其兼攻",
    "T50n2061_029:0891c29": "並進。子史經書各臻其極。凡所遊歷京師",
    "T50n2061_029:0892a01": "則公相敦重。諸郡則邦伯所欽。莫非始以",
    "T50n2061_029:0892a02": "詩句牽勸令入佛智。行化之意本。在乎茲。",
    "T50n2061_029:0892a03": "及中年謁諸禪祖了心地法門。與武丘山",
    "T50n2061_029:0892a04": "元浩會稽靈澈為道交。故時諺曰。之晝能",
    "T50n2061_029:0892a05": "清秀。貞元初居于東溪草堂。欲屏息詩道",
    "T50n2061_029:0892a06": "非禪者之意。而自誨之曰。借使有宣尼之",
    "T50n2061_029:0892a07": "博識胥臣之多聞。終朝目前矜道侈義。適",
    "T50n2061_029:0892a08": "足以擾我真性。豈若孤松片雲禪座相對",
    "T50n2061_029:0892a09": "無言而道合至靜而性同哉。吾將入杼峯",
    "T50n2061_029:0892a10": "與松雲為偶所著詩式及諸文筆併寢而不",
    "T50n2061_029:0892a11": "紀。因顧筆硯曰。我疲爾役爾困我愚。數",
    "T50n2061_029:0892a12": "十年間。了無所得。況汝是外物何累於人",
    "T50n2061_029:0892a13": "哉。住既無心去亦無我。將放汝各歸本性。",
    "T50n2061_029:0892a14": "使物自物不關於予。豈不樂乎。遂命弟子",
    "T50n2061_029:0892a15": "黜焉。至五年五月會前御史中丞李洪自",
    "T50n2061_029:0892a16": "河北負譴再移為湖守。初相見未交一言。",
    "T50n2061_029:0892a17": "怳若神合。素知公精於佛理。因請益焉。先",
    "T50n2061_029:0892a18": "問宗源次及心印。公笑而後答。他日言及",
    "T50n2061_029:0892a19": "詩式。具陳以宿昔之志。公曰不然。固命門",
    "T50n2061_029:0892a20": "人檢出草本。一覽而歎曰。早年曾見沈約",
    "T50n2061_029:0892a21": "品藻慧休翰林庾信詩箴。三子所論殊不及",
    "T50n2061_029:0892a22": "此。奈何學小乘褊見以宿志為辭邪遂舉",
    "T50n2061_029:0892a23": "邑中辭人吳季德。梁常侍均之後。其文有家",
    "T50n2061_029:0892a24": "風。予器而重之。晝以陸鴻漸為莫逆之交。",
    "T50n2061_029:0892a25": "相國于公頔顏魯公真卿。命裨贊韻海二十",
    "T50n2061_029:0892a26": "餘卷。好為五雜徂篇。用意奇險實不忝江",
    "T50n2061_029:0892a27": "南謝之遠裔矣。晝清淨其志高邁其心。浮",
    "T50n2061_029:0892a28": "名薄利所不能啖。唯事林巒與道者遊。",
    "T50n2061_029:0892a29": "故終身無惰色。又興冥齋蓋循燋面然故",
    "T50n2061_029:0892b01": "事施鬼神食也。晝舊居州興國寺。起意自",
    "T50n2061_029:0892b02": "捐衣囊施之。甞有軍吏沈釗。本德清人也。",
    "T50n2061_029:0892b03": "夕從州出乘馬到駱駝橋。月色皎如。見數",
    "T50n2061_029:0892b04": "人盛飾衣冠。釗怪問之。如何到此。曰項王",
    "T50n2061_029:0892b05": "祠東興國寺然公修冥齋。在茲伺耳。釗翌日",
    "T50n2061_029:0892b06": "往覆。果是鬼物矣。又長城赳胥錢沛。行役",
    "T50n2061_029:0892b07": "泊舟呂山南。見數十百人得非提食器負",
    "T50n2061_029:0892b08": "束帛怡然語笑而過。問其故云。赴然師齋",
    "T50n2061_029:0892b09": "來。時顏魯公為刺郡。早事交遊而加崇重",
    "T50n2061_029:0892b10": "焉。以貞元年終山寺。有集十卷。于頔序",
    "T50n2061_029:0892b11": "集。貞元八年正月勅寫其文集入于祕閣。",
    "T50n2061_029:0892b12": "天下榮之。觀其文也亹亹而不厭。合律乎",
    "T50n2061_029:0892b13": "清壯。亦一代偉才焉。晝生常與韋應物盧幼",
    "T50n2061_029:0892b14": "平吳季德李萼皇。甫曾梁肅崔子向薛逢呂",
    "T50n2061_029:0892b15": "渭楊逵。或簪組。或布衣。與之交結必高吟樂",
    "T50n2061_029:0892b16": "道。道其同者則然始定交哉。故著儒釋交",
    "T50n2061_029:0892b17": "遊傳及內典類聚共四十卷號呶子十卷。時貴",
    "T50n2061_029:0892b18": "流布。元和四年太守范傳正會稽釋靈澈。同",
    "T50n2061_029:0892b19": "過舊院。就影堂傷悼彌久。遺題曰。道安已",
    "T50n2061_029:0892b20": "返無何鄉慧遠來過舊草堂。余亦當時及門",
    "T50n2061_029:0892b21": "者。共吟佳句一焚香。其遺德後賢所慕者",
    "T50n2061_029:0892b22": "相繼有焉。又唐黃州大石山釋福琳。姓元氏。",
    "T50n2061_029:0892b23": "荊州人也。父為襄陽判司。素崇釋氏。琳幼",
    "T50n2061_029:0892b24": "好佛門恒循檢操。早知割愛。就玄靜寺謙",
    "T50n2061_029:0892b25": "著師下剃染登滿足法已。躬禮荷澤祖師",
    "T50n2061_029:0892b26": "乃契真心。後至黃陂剪茅營舍。終成大",
    "T50n2061_029:0892b27": "院安集四方禪侶。琳終時年八十二。興元二",
    "T50n2061_029:0892b28": "年四月入塔。",
    "T50n2061_029:0892b29": "唐安陸定安山懷空傳",
    "T50n2061_029:0892c01": "釋懷空。俗姓商氏。河陽人也。膏粱之子幼且",
    "T50n2061_029:0892c02": "矜莊。乃辭所親。就本州大都山廣福院出",
    "T50n2061_029:0892c03": "家。大明禪師默識空之器局不常。教誦群",
    "T50n2061_029:0892c04": "經。納法之後觀方京都。屬北秀禪師闡化。",
    "T50n2061_029:0892c05": "造而決疑。後往安陸定安山。倏遇一叟。勸",
    "T50n2061_029:0892c06": "空鎮壓此川我霑大利。乃結茅而止。前叟",
    "T50n2061_029:0892c07": "即土地神耳。尋因村民逐虎入山。見空歡",
    "T50n2061_029:0892c08": "喜。而白之曰。此中多虎暴村落不安。願和",
    "T50n2061_029:0892c09": "尚示以息災之法。空曰。虎亦眾生也。若屠",
    "T50n2061_029:0892c10": "害於彼彼必來報。迭相償報。何時斷期乎。老",
    "T50n2061_029:0892c11": "僧為諸君計者善可禳去。鄉人曰。愚下無",
    "T50n2061_029:0892c12": "知唯教所在。空曰。汝歸舍同心陳置道場",
    "T50n2061_029:0892c13": "施設大會。空預法筵。至日之夕矣。有一",
    "T50n2061_029:0892c14": "虎於庵前瞑目伏地。空曰。咄哉惡類。一報",
    "T50n2061_029:0892c15": "未滅。更增宿殃。噬人倫也。天不見誅。死",
    "T50n2061_029:0892c16": "當墮獄。吾憫汝哉。虎被責已。忽遲迴而逝。",
    "T50n2061_029:0892c17": "明日齋散上山。其虎在庵前領其七子。將",
    "T50n2061_029:0892c18": "齋餘擲之。各食訖為其懺悔。七虎相次俱",
    "T50n2061_029:0892c19": "亡。百姓胥悅。且曰。從師居此俗無疵癘。仍",
    "T50n2061_029:0892c20": "年穀熟致拜而退。時張遼大夫為州牧。遣",
    "T50n2061_029:0892c21": "府吏慕容興。往請入州。空謝病不起。部領",
    "T50n2061_029:0892c22": "工匠為建禪宮畢。示疾而終。享年八十",
    "T50n2061_029:0892c23": "三。貞元三年三月十六日火葬收舍利入塔",
    "T50n2061_029:0892c24": "焉。",
    "T50n2061_029:0892c25": "唐澧州慧演傳",
    "T50n2061_029:0892c26": "釋慧演。姓苗氏。襄陽人也。父為東平紏曹。",
    "T50n2061_029:0892c27": "演幼入開元寺聞經歡喜。求於辯章法師",
    "T50n2061_029:0892c28": "所度脫。章日講涅槃經。演常隨聽入神。既",
    "T50n2061_029:0892c29": "通深義復能講談。一日結侶同遊華下。思",
    "T50n2061_029:0893a01": "登毛女峯觀仙掌。路出洛中乃參荷澤祖",
    "T50n2061_029:0893a02": "師通達大觀。因入南嶽。遂住澧陽。江南得",
    "T50n2061_029:0893a03": "道者多矣。貞元十二年終。享齡七十九云。",
    "T50n2061_029:0893a04": "唐荊州國昌寺行覺傳(皓玉)",
    "T50n2061_029:0893a05": "釋行覺。姓劉氏。鉅鹿人也。穉歲英敏立不易",
    "T50n2061_029:0893a06": "方。負志出家親難沮勸。早投本部永泰伽",
    "T50n2061_029:0893a07": "藍受業。納戒後於洛都遇會禪師開悟玄",
    "T50n2061_029:0893a08": "理秉心矯跡。遊方見江陵古寺殿宇摧墮",
    "T50n2061_029:0893a09": "闃而無人。覺卸囊挂錫。明日見樵夫。驚怪",
    "T50n2061_029:0893a10": "言。此是國昌寺。廢已三周。將知人事相因道",
    "T50n2061_029:0893a11": "從緣會。學者至矣。鄉人來矣。欝成一寺。時",
    "T50n2061_029:0893a12": "節使崔尚書請召入城。謝而不赴。檀施繼",
    "T50n2061_029:0893a13": "臻。乃興盛化。貞元十五年告終。年九十二。",
    "T50n2061_029:0893a14": "荊楚之人營塔焉。又南嶽山釋皓玉者趙氏",
    "T50n2061_029:0893a15": "之子上黨人也。出塵于法清寺。後於荷澤會",
    "T50n2061_029:0893a16": "下大明心印。入嶽中蘭若養道。衡陽太守",
    "T50n2061_029:0893a17": "王展員外傾重。終時年八十餘。興元中入塔",
    "T50n2061_029:0893a18": "云。",
    "T50n2061_029:0893a19": "唐鄂州開元寺玄晏傳",
    "T50n2061_029:0893a20": "釋玄晏。江夏人也。姓李氏。祖善而博識多學",
    "T50n2061_029:0893a21": "注文選。行講集於梁宋之間。李邕北海太",
    "T50n2061_029:0893a22": "守唐書有傳。晏穉昧之齡決志離俗。至德",
    "T50n2061_029:0893a23": "初年誦經高第。依僧崇真剃落配住開元",
    "T50n2061_029:0893a24": "寺。大曆三年從大闍梨真悟受具足法。便",
    "T50n2061_029:0893a25": "尋律範。目不視靡曼。足不履邪徑。於四",
    "T50n2061_029:0893a26": "儀中無終食之間違教儀形。峭拔眉目秀",
    "T50n2061_029:0893a27": "朗如孤鴻野鶴獨立逈澤。望風瞻想自有",
    "T50n2061_029:0893a28": "遠致。性多分劑。苟與惡比丘共住。遑遑然",
    "T50n2061_029:0893a29": "如以佉陀羅炭浴身也。不出戶牖焚香",
    "T50n2061_029:0893b01": "掃地。端坐盡日人不堪其憂。而晏居之。以",
    "T50n2061_029:0893b02": "為三禪之樂不敵也。晏少習毘尼長學金",
    "T50n2061_029:0893b03": "剛。解空破相臻極玄奧。而聞律藏有一時",
    "T50n2061_029:0893b04": "外學之說。或賦詩一章。運思標拔孤遊境",
    "T50n2061_029:0893b05": "外。彭城劉長卿名重五言。大嗟賞之。由是",
    "T50n2061_029:0893b06": "風雲草木每有賦詠。輒為工文者之所吟",
    "T50n2061_029:0893b07": "諷也。晏房舍在寺之北隅。頗為湫陋。凡當",
    "T50n2061_029:0893b08": "時名士共營草堂。有若陳郡袁滋趙郡李則",
    "T50n2061_029:0893b09": "盧來卿于文炫蔡直。偕檀捨同締構也。鄂嶽",
    "T50n2061_029:0893b10": "連師何公旌其行業。請居晉安。不移其志。",
    "T50n2061_029:0893b11": "建中伊始符載與楊衡李演。約晏為塵外之",
    "T50n2061_029:0893b12": "侶焉。以貞元十六年九月十四日示滅。春",
    "T50n2061_029:0893b13": "秋五十八。僧臘三十四。遷塔于黃鶴山南",
    "T50n2061_029:0893b14": "原也。",
    "T50n2061_029:0893b15": "唐南嶽澄心傳",
    "T50n2061_029:0893b16": "釋澄心。姓朱氏。東海人也。厥父任濟源令。",
    "T50n2061_029:0893b17": "天寶中安史之亂遇害。心穉齒隨母氏至",
    "T50n2061_029:0893b18": "河內貧極。母即從人。心不樂隨嫁。心之志",
    "T50n2061_029:0893b19": "氣不群。乃投應福寺智明法師求教勗披",
    "T50n2061_029:0893b20": "削。登戒後雲遊鳥宿。務急參玄。於秀師高",
    "T50n2061_029:0893b21": "足門下了其法要。乃觀諸方名跡。遂止衡",
    "T50n2061_029:0893b22": "嶽。請益之僧摩肩駢足。時太守吳憲忠。請",
    "T50n2061_029:0893b23": "心入州治。謝而不行。再命棲于龍興寺。來",
    "T50n2061_029:0893b24": "問道者丈室恒滿。貞元十八年壬午十一月",
    "T50n2061_029:0893b25": "示滅。春秋七十六。以其月二十七日入塔",
    "T50n2061_029:0893b26": "云。",
    "T50n2061_029:0893b27": "唐杭州天竺寺道齊傳(法如)",
    "T50n2061_029:0893b28": "釋道齊。俗姓趙氏。錢塘人也。幼而察慧器度",
    "T50n2061_029:0893b29": "浩然。入于庠序經籍淹通。偶立當衢見僧",
    "T50n2061_029:0893c01": "分衛行諷淨名經。冥然喜之。且召入家設",
    "T50n2061_029:0893c02": "食。問僧為居何寺。答曰。定水伽藍。因請",
    "T50n2061_029:0893c03": "父母出家。母曰。吾生汝時夢手擎日月。甞",
    "T50n2061_029:0893c04": "占是夢。云貴子有五等之分。脫或捨家。吾",
    "T50n2061_029:0893c05": "無望矣。由是往定水從師。年十七進具習",
    "T50n2061_029:0893c06": "毘尼法。復投靈隱寺學華嚴經義。自爾於",
    "T50n2061_029:0893c07": "天竺寺修習禪定行杜多行。其山有石窟。",
    "T50n2061_029:0893c08": "齊於中坐。忽巨蟒矯首唅呀為吞噬之狀。",
    "T50n2061_029:0893c09": "愀然不動。時有虎豹近于石室。群鹿時時",
    "T50n2061_029:0893c10": "馴擾。又山椒乏水。以錫杖剟地其泉迸流。",
    "T50n2061_029:0893c11": "實供其用。貞元二十一年。四方學者勸請講",
    "T50n2061_029:0893c12": "華嚴經。時雪飄飛。忽生華二本。狀若芙蕖。",
    "T50n2061_029:0893c13": "熠爚光發。觀者嗟歎見所未見。齊道譽惟",
    "T50n2061_029:0893c14": "馨。其節儉惡衣惡食人所不勝。後終于山",
    "T50n2061_029:0893c15": "寺焉。又唐太行山釋法如。俗姓韓。慈州人",
    "T50n2061_029:0893c16": "也。少為商賈心從平準。至今東京相國寺",
    "T50n2061_029:0893c17": "發心。依洪思法師出家。隷業偕通。遂往嵩",
    "T50n2061_029:0893c18": "少間遊於洛邑。遇神會祖師授其心訣。",
    "T50n2061_029:0893c19": "後登太行山。見馬頭峯下可以棲神。結茅",
    "T50n2061_029:0893c20": "而止。有禇塾戍將王文信。率眾建精廬焉。",
    "T50n2061_029:0893c21": "刺史李亞卿中丞命入城。不赴示寂。報齡八",
    "T50n2061_029:0893c22": "十九。元和六年三月遷塔云。",
    "T50n2061_029:0893c23": "唐金陵莊嚴寺慧涉傳",
    "T50n2061_029:0893c24": "釋慧涉。俗姓謝氏。會稽人也。即東晉太傅安",
    "T50n2061_029:0893c25": "之後。是知傑氣英靈間代而出。律梁拔俗異",
    "T50n2061_029:0893c26": "世豈無。涉為人清素戒節孤峻。好寂為樂",
    "T50n2061_029:0893c27": "不棲名聞。以大曆之初。於金陵莊嚴寺遇",
    "T50n2061_029:0893c28": "牛頭山忠禪師。一言知歸。遂命入室授其",
    "T50n2061_029:0893c29": "法要。服膺道化。待之彌載。不憚其勞。洎",
    "T50n2061_029:0894a01": "忠捐世踵武茲嶺。無遊人境。一衣方丈操",
    "T50n2061_029:0894a02": "節彌高。自是以來問道者眾。四維方域無",
    "T50n2061_029:0894a03": "不霑洽。五十年中翕然歸德。以長慶二年",
    "T50n2061_029:0894a04": "終於山院。春秋八十有二。門弟子惟晏等。奉",
    "T50n2061_029:0894a05": "全師禮建塔於寺之西北。勒銘紀德。若考",
    "T50n2061_029:0894a06": "師之藝文。則草堂廬嶽各美於當代矣。",
    "T50n2061_029:0894a07": "唐京兆千福寺雲邃傳(清源)",
    "T50n2061_029:0894a08": "釋雲邃。不知何許人也。通綜經論解將行",
    "T50n2061_029:0894a09": "兼。仍貫群書號為該博。好遠汎愛人無間",
    "T50n2061_029:0894a10": "然。累朝詔入內道場。順宗已來掌領譯務。",
    "T50n2061_029:0894a11": "憲宗初句當右街諸寺觀釋道二教事。別勅",
    "T50n2061_029:0894a12": "充西明千福兩寺上座。風猷淹雅綱任肅然。",
    "T50n2061_029:0894a13": "昔賢以道生比郭林宗。遂公有焉。次潤州",
    "T50n2061_029:0894a14": "棲霞寺釋清源。姓憑。南徐延陵人也。穉年貞",
    "T50n2061_029:0894a15": "素長亦弗群。俗態不拘法流爰入。造涉公",
    "T50n2061_029:0894a16": "為弟子焉。學贍經律人罕疇匹。棲于攝",
    "T50n2061_029:0894a17": "山積其齡稔。長慶初工部尚書李相國德裕",
    "T50n2061_029:0894a18": "鎮于浙西。洗心道域延居京口。諮稟禪要",
    "T50n2061_029:0894a19": "雅契夙心。及贊皇去郡。返錫棲霞終于",
    "T50n2061_029:0894a20": "住寺。",
    "T50n2061_029:0894a21": "唐京師保壽寺法真傳",
    "T50n2061_029:0894a22": "釋法真。不知何許人也。器識悠深學問宏",
    "T50n2061_029:0894a23": "博。研窮梵典旁賾儒書。講導之餘吟詠情",
    "T50n2061_029:0894a24": "性。公卿貴士無不宗奉。洎長慶中帝頗銳",
    "T50n2061_029:0894a25": "懷佛事。真屢膺召命內殿祗奉。四年赴禁",
    "T50n2061_029:0894a26": "中道場。睿武昭愍皇帝御于法席顧問三寶",
    "T50n2061_029:0894a27": "功能。真得應對。而辯給圜轉援據粲然。帝",
    "T50n2061_029:0894a28": "悅。因請云。久廢壇度僧未全法者皆老朽。",
    "T50n2061_029:0894a29": "蓋兩江間兵革未偃之故。尋詔兩街佛寺各",
    "T50n2061_029:0894b01": "置僧尼受戒壇場。自三月十日始至四月",
    "T50n2061_029:0894b02": "十日停。仍令兩街功德使各選擇有戒行",
    "T50n2061_029:0894b03": "僧謂之大德者。考試僧尼等經。僧能暗誦",
    "T50n2061_029:0894b04": "一百五十紙。尼一百紙。即令與度。真頻奉",
    "T50n2061_029:0894b05": "勅修功德。故遂奏請。真之德望實唱導之",
    "T50n2061_029:0894b06": "元。罔知終所。",
    "T50n2061_029:0894b07": "唐呂后山道場寧賁傳",
    "T50n2061_029:0894b08": "釋寧賁。姓李氏。隴西人也。家于亳州蒙城。",
    "T50n2061_029:0894b09": "幼奉釋尊而不言乎簪組之緒。無得稱其",
    "T50n2061_029:0894b10": "代諱焉。賁所吐論皆以覺了不取諸相。心",
    "T50n2061_029:0894b11": "通定慧而盡虛空。無以邊中可測。無以",
    "T50n2061_029:0894b12": "文字求我。因往洪州尋道一祖師。見而奇",
    "T50n2061_029:0894b13": "之語而異之。大乘法器得其人矣。遂乃具",
    "T50n2061_029:0894b14": "戒作入室弟子。師資數歲道議殊倫。欲往",
    "T50n2061_029:0894b15": "天台。至越呂后山岑廖曰。即是諸佛住處。何",
    "T50n2061_029:0894b16": "必天台也。賁菩提直幹挺秀七尺。村豪里宿",
    "T50n2061_029:0894b17": "覩其異狀歸依瞻仰。老幼爭先同味醍醐。",
    "T50n2061_029:0894b18": "疾病皆愈。是時多有行路[糸*留]戾欲暴僧徒。",
    "T50n2061_029:0894b19": "賁乃引之而前。威之而退。驚駭儀貌禮足",
    "T50n2061_029:0894b20": "歸依。調御山林魔邪懾伏。不下巖嶺近萬",
    "T50n2061_029:0894b21": "餘辰。德遠道高僧徒彌眾。先時居處隘陋兼",
    "T50n2061_029:0894b22": "無殿堂。眾議經營任人資福。遠村窮墅亦",
    "T50n2061_029:0894b23": "競助緣。土石木工程材售巧。約山橫棟臨",
    "T50n2061_029:0894b24": "澗飛簷。斤師斧子鳥立猿褭。揆景促力。星",
    "T50n2061_029:0894b25": "再迴天殿堂成矣。佛像列矣。精耀俯仰照山",
    "T50n2061_029:0894b26": "姹雲。人天不殊別開佛土。大和二年六月七",
    "T50n2061_029:0894b27": "日。遠聞道場之內有鼓鞞絲竹之聲。是夜",
    "T50n2061_029:0894b28": "二更恬然化滅。生形七十五。炎臘四十一。是",
    "T50n2061_029:0894b29": "月權殯于杉園禮也。齋祭殊品哀號震山。",
    "T50n2061_029:0894c01": "慘樹色於禪枝。咽水聲於石穴。物尚知感",
    "T50n2061_029:0894c02": "人情可量。大和五年九月茶毘。建塔於道場",
    "T50n2061_029:0894c03": "巽山稟先意也。",
    "T50n2061_029:0894c04": "唐閬州長樂寺法融傳",
    "T50n2061_029:0894c05": "釋法融。姓嚴氏。閬中人也。穉齒好朴素惡",
    "T50n2061_029:0894c06": "華楚之服。父訓令秉筆便畫佛形像。至于",
    "T50n2061_029:0894c07": "聚戲搏沙為塔。所作無非佛事。年甫十",
    "T50n2061_029:0894c08": "三見釋子摳其衣坐執經卷。苦求出家。",
    "T50n2061_029:0894c09": "依長樂寺慧休法師為弟子。經誦偕通。乃",
    "T50n2061_029:0894c10": "霑戒善遂講南山律鈔。後遊雲水。見嵩嶽",
    "T50n2061_029:0894c11": "普寂禪道風行。密付心印。往弋陽福寧寺",
    "T50n2061_029:0894c12": "放蕩閑居。學道者麏至。以大和九年示疾",
    "T50n2061_029:0894c13": "而終。春秋八十九。其年正月十日門人奉神",
    "T50n2061_029:0894c14": "座入塔焉。",
    "T50n2061_029:0894c15": "宋高僧傳卷第二十九"
}