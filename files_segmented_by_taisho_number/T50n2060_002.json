{
    "T50n2060_002:0432a12": "續高僧傳卷第二",
    "T50n2060_002:0432a14": "大唐西明寺沙門釋道宣撰",
    "T50n2060_002:0432a15": "譯經篇二　本傳四人　附見八人",
    "T50n2060_002:0432a16": "隋西京大興善寺北天竺沙門那連耶舍",
    "T50n2060_002:0432a17": "傳一(萬天懿)",
    "T50n2060_002:0432a18": "隋西京大興善寺北賢豆沙門闍那崛多傳",
    "T50n2060_002:0432a19": "二(僧就　法智)",
    "T50n2060_002:0432a20": "隋東都雒濱上林園翻經館南賢豆沙門達",
    "T50n2060_002:0432a21": "摩笈多傳三(侯君素　徐同卿　劉憑　費長房)",
    "T50n2060_002:0432a22": "隋東都上林園翻經館沙門釋彥琮傳四",
    "T50n2060_002:0432a23": "(行矩)",
    "T50n2060_002:0432a24": "那連提黎耶舍。隋言尊稱。北天竺烏場國",
    "T50n2060_002:0432a25": "人。正音應云鄔荼。荼音持耶反。其王與",
    "T50n2060_002:0432a26": "佛同氏。亦姓釋迦。剎帝利種。隋云土田",
    "T50n2060_002:0432a27": "主也。由劫初之時先為分地主。因即號焉。",
    "T50n2060_002:0432a28": "今所謂國王者是也。舍年十七發意出家。尋",
    "T50n2060_002:0432a29": "值名師備聞正教。二十有一得受具篇。聞",
    "T50n2060_002:0432b01": "諸宿老歎佛景迹。或言。某國有鉢。某國有",
    "T50n2060_002:0432b02": "衣。頂骨牙齒神變非一。遂即起心願得瞻",
    "T50n2060_002:0432b03": "奉。以戒初受須知律相。既滿五夏發足遊",
    "T50n2060_002:0432b04": "方。所以天梯石臺之迹。龍廟寶塔之方。廣周",
    "T50n2060_002:0432b05": "諸國。並親頂禮僅無遺逸。曾竹園寺一住十",
    "T50n2060_002:0432b06": "年。通履僧坊多值明德。有一尊者深識人",
    "T50n2060_002:0432b07": "機。見語舍云。若能靜修應獲聖果。恐汝遊",
    "T50n2060_002:0432b08": "涉終無所成。爾日雖聞情無領悟。晚來",
    "T50n2060_002:0432b09": "却想悔將何及。耶舍北背雪山。南窮師子。",
    "T50n2060_002:0432b10": "歷覽聖迹仍旋舊壤。乃覩烏場國主真大",
    "T50n2060_002:0432b11": "士焉。自所經見罕儔其類。試略述之。安",
    "T50n2060_002:0432b12": "民以理民愛若親。後夜五更先禮三寶。香",
    "T50n2060_002:0432b13": "花伎樂竭誠供養。日出昇殿方覽萬機。次",
    "T50n2060_002:0432b14": "到辰時香水浴像。宮中常設日百僧齋。王",
    "T50n2060_002:0432b15": "及夫人。手自行食。齋後消食習諸武藝。日",
    "T50n2060_002:0432b16": "景將昳寫十行經。與諸德僧共談法義。復",
    "T50n2060_002:0432b17": "與群臣量議治政。暝入佛堂自奉燈燭。",
    "T50n2060_002:0432b18": "禮拜讀誦各有恒調。了其常業乃還退靜。",
    "T50n2060_002:0432b19": "三十餘年斯功不替。王有百子。誠孝居懷。",
    "T50n2060_002:0432b20": "釋種餘風胤流此國。但以寺接山阜。野火",
    "T50n2060_002:0432b21": "所焚。各相差遣四遠投告。六人為伴。行化",
    "T50n2060_002:0432b22": "雪山之北。至于峻頂。見有人鬼二路。人道",
    "T50n2060_002:0432b23": "荒險鬼道利通。行客心迷多尋鬼道。漸入其",
    "T50n2060_002:0432b24": "境。便遭殺害。昔有聖王。於其路首。作毘沙",
    "T50n2060_002:0432b25": "門天王石像。手指人路。同伴一僧錯入鬼",
    "T50n2060_002:0432b26": "道。耶舍覺已。口誦觀音神呪。百步追及。已",
    "T50n2060_002:0432b27": "被鬼害。自以呪力得免斯厄。因復前行。又",
    "T50n2060_002:0432b28": "逢山賊。專念前呪便蒙靈衛。賊來相突對",
    "T50n2060_002:0432b29": "目不見。循路東指到芮芮國。值突厥亂西",
    "T50n2060_002:0432c01": "路不通。反鄉意絕。乃隨流轉。北至泥海之",
    "T50n2060_002:0432c02": "旁。南岠突厥七千餘里。彼既不安遠投齊",
    "T50n2060_002:0432c03": "境。天保七年屆於京鄴。文宣皇帝極見殊",
    "T50n2060_002:0432c04": "禮偏異恒倫。耶舍時年四十。骨梗雄雅物議",
    "T50n2060_002:0432c05": "憚之。緣是文宣禮遇隆重。安置天平寺中。",
    "T50n2060_002:0432c06": "請為翻經。三藏殿內梵本千有餘夾。勅送於",
    "T50n2060_002:0432c07": "寺。處以上房。為建道場供窮珍妙。別立厨",
    "T50n2060_002:0432c08": "庫以表尊崇。又勅昭玄大統沙門法上等",
    "T50n2060_002:0432c09": "二十餘人。監掌翻譯。沙門法智居士萬天懿",
    "T50n2060_002:0432c10": "傳語。懿元鮮卑。姓萬俟氏。少出家師婆羅",
    "T50n2060_002:0432c11": "門。而聰慧有志力。善梵書語工呪符術。由",
    "T50n2060_002:0432c12": "是故名預參傳焉。初翻眾經五十餘卷。大",
    "T50n2060_002:0432c13": "興正法。弘暢眾心。宣帝重法殊異。躬禮梵",
    "T50n2060_002:0432c14": "本顧群臣曰。此乃三寶洪基。故我偏敬。其",
    "T50n2060_002:0432c15": "奉信推誠為如此也。耶舍每於宣譯之暇。",
    "T50n2060_002:0432c16": "時陳神呪。冥救顯助立功多矣。未幾授昭",
    "T50n2060_002:0432c17": "玄都。俄轉為統。所獲供祿不專自資。好",
    "T50n2060_002:0432c18": "起慈惠樂興福業。設供飯僧施諸貧乏。獄",
    "T50n2060_002:0432c19": "囚繫畜咸將濟之。市廛鬧所多造義井。親",
    "T50n2060_002:0432c20": "自漉水津給眾生。又於汲郡西山建立三",
    "T50n2060_002:0432c21": "寺。依泉旁谷制極山美。又收養厲疾男",
    "T50n2060_002:0432c22": "女別坊。四事供承務令周給。又往突厥客",
    "T50n2060_002:0432c23": "館。勸持六齋。羊料放生受行素食。又曾遇",
    "T50n2060_002:0432c24": "病百日不起。天子皇后躬問起居。耶舍歎",
    "T50n2060_002:0432c25": "曰。我本外客。德行未隆。乘輿今降。重法故",
    "T50n2060_002:0432c26": "爾。內撫其心慚懼交集。健德之季周武克",
    "T50n2060_002:0432c27": "齊。佛教與國一時平殄。耶舍外假俗服。內",
    "T50n2060_002:0432c28": "襲三衣。避地東西不遑寧息。五眾彫窘",
    "T50n2060_002:0432c29": "投厝無所。儉餓溝壑者。減食施之。老病",
    "T50n2060_002:0433a01": "扶力者。隨緣濟益。雖事力匱薄。拒諫行之",
    "T50n2060_002:0433a02": "而神志休強。說導無倦。此負留難便歷四",
    "T50n2060_002:0433a03": "年。有隋御寓。重隆三寶。開皇之始。梵經遙",
    "T50n2060_002:0433a04": "應。爰降璽書。請來弘譯。二年七月。弟子道",
    "T50n2060_002:0433a05": "密等。侍送入京。住大興善寺。其年季冬草",
    "T50n2060_002:0433a06": "創翻譯。勅昭玄統沙門曇延等三十餘人。",
    "T50n2060_002:0433a07": "令對翻傳。主上禮問殷繁。供奉隆渥。年雖",
    "T50n2060_002:0433a08": "朽邁行轉精勤。曾依舍利弗陀羅尼。具依",
    "T50n2060_002:0433a09": "修業。夢得境界。自身作佛。如此靈祥雜沓。",
    "T50n2060_002:0433a10": "其例非一後移住廣濟寺。為外國僧主。存",
    "T50n2060_002:0433a11": "撫羇客。妙得物心。忽一旦告弟子曰。吾年",
    "T50n2060_002:0433a12": "老力微不久去世。及今明了誡爾門徒。佛",
    "T50n2060_002:0433a13": "法難逢宜勤修學。人身難獲慎勿空過。言",
    "T50n2060_002:0433a14": "訖就枕。奄爾而化。時滿百歲。即開皇九",
    "T50n2060_002:0433a15": "年八月二十九日也。初耶舍先逢善相者",
    "T50n2060_002:0433a16": "云。年必至百。亦合登仙。中壽果終。其言驗",
    "T50n2060_002:0433a17": "矣。登仙冥理猶難測之。然其面首形偉特",
    "T50n2060_002:0433a18": "異常倫。頂起肉髻聳若雲峯。目正處中上",
    "T50n2060_002:0433a19": "下量等。耳高且長輪埵成具。見人榮相未",
    "T50n2060_002:0433a20": "比於斯。固是傳法之碩德也。法主既傾哀",
    "T50n2060_002:0433a21": "驚道俗。昭隆之事將漸墜焉。凡前後所譯",
    "T50n2060_002:0433a22": "經論。一十五部。八十餘卷。即菩薩見實月",
    "T50n2060_002:0433a23": "藏日藏法勝毘曇等是也。並沙門僧深明芬",
    "T50n2060_002:0433a24": "給事李道寶等度語筆受。昭玄統沙門曇延",
    "T50n2060_002:0433a25": "昭玄都沙門靈藏等二十餘僧。監護始末。至",
    "T50n2060_002:0433a26": "五年冬。勘練俱了。並沙門彥琮制序具見",
    "T50n2060_002:0433a27": "齊周隋二經錄。尋耶舍遊涉四十餘年。國五",
    "T50n2060_002:0433a28": "十餘。里十五萬。瑞景靈迹勝寺高僧。駛水",
    "T50n2060_002:0433a29": "深林山神海狩。無非奉敬。並預懲降。事",
    "T50n2060_002:0433b01": "既廣周未遑陳敘。沙門彥琮為之本傳。具",
    "T50n2060_002:0433b02": "流於世。時又有同國沙門毘尼多流支。隋",
    "T50n2060_002:0433b03": "言滅喜。不遠五百由旬。來觀盛化。開皇二",
    "T50n2060_002:0433b04": "年。於大興善。譯象頭精舍大乘總持經二",
    "T50n2060_002:0433b05": "部。給事李道寶傳沙門法纂筆受。沙門彥琮",
    "T50n2060_002:0433b06": "制序。",
    "T50n2060_002:0433b07": "闍那崛多。隋言德志北賢豆　賢豆。本音",
    "T50n2060_002:0433b08": "因陀羅婆陀那。此云主處。謂天帝所護故",
    "T50n2060_002:0433b09": "也。賢豆之音。彼國之訛略耳。身毒天竺。此方",
    "T50n2060_002:0433b10": "之訛稱也。而彼國人。總言賢豆而已。乃之",
    "T50n2060_002:0433b11": "以為五方也。",
    "T50n2060_002:0433b12": "揵陀囉國人也。隋言香行國焉。居富留",
    "T50n2060_002:0433b13": "沙富羅城。云丈夫宮也。剎帝利種。姓金",
    "T50n2060_002:0433b14": "(俱凡反)步。此云項也。謂如孔雀之項。彼國以",
    "T50n2060_002:0433b15": "為貴姓。父名跋闍邏婆囉。此云金剛堅也。",
    "T50n2060_002:0433b16": "少懷遠量長乘清範。位居宰輔爕理國",
    "T50n2060_002:0433b17": "政。崛多昆季五人。身居最小。宿殖德本早",
    "T50n2060_002:0433b18": "發道心。適在髫髫便願出家。二親深識其",
    "T50n2060_002:0433b19": "度。不違其請。本國有寺名曰大林。遂往歸",
    "T50n2060_002:0433b20": "投。因蒙度脫。其郁波弟耶。此云常近受",
    "T50n2060_002:0433b21": "持者。今所謂和上。此乃于闐之訛略也。名",
    "T50n2060_002:0433b22": "曰嗜那耶舍。此云勝名。專修宴坐妙窮定",
    "T50n2060_002:0433b23": "業。其阿遮利耶。此云傳授。或云正行。即所",
    "T50n2060_002:0433b24": "謂阿闍梨也。亦近國之訛略耳。名曰闍若那",
    "T50n2060_002:0433b25": "跋達囉。此云智賢。遍通三學偏明律藏。崛",
    "T50n2060_002:0433b26": "多自出家後。孝敬專誠。教誨積年。指歸通",
    "T50n2060_002:0433b27": "觀。然以賢豆聖境靈迹尚存。便隨本師具",
    "T50n2060_002:0433b28": "得瞻奉。時年二十有七。受戒三夏。師徒結志",
    "T50n2060_002:0433b29": "遊方弘法。初有十人。同契出境。路由迦臂",
    "T50n2060_002:0433c01": "施國。淹留歲序。國王敦請其師。奉為法主。",
    "T50n2060_002:0433c02": "益利頗周。將事巡歷。便踰大雪山西足。固",
    "T50n2060_002:0433c03": "是天險之峻極也。至厭怛國。既初至止。野曠",
    "T50n2060_002:0433c04": "民希。所須食飲無人營造。崛多遂捨具戒。",
    "T50n2060_002:0433c05": "竭力供待。數經時艱。冥靈所祐。幸免災",
    "T50n2060_002:0433c06": "橫。又經渴囉槃陀及于闐等國。屢遭夏",
    "T50n2060_002:0433c07": "雨寒雪。暫時停住。既無弘演。栖寓非久。又",
    "T50n2060_002:0433c08": "達吐谷渾國。便至鄯州。于時即西魏大統",
    "T50n2060_002:0433c09": "元年也。雖歷艱危心逾猛勵。發蹤跋涉三",
    "T50n2060_002:0433c10": "載于茲。十人之中過半亡沒。所餘四人僅存",
    "T50n2060_002:0433c11": "至此。以周明帝武成年。初屆長安。止草堂",
    "T50n2060_002:0433c12": "寺。師徒遊化已果來心。更登淨壇再受具",
    "T50n2060_002:0433c13": "足。精誠從道尤甚由來。稍參京輦漸通華",
    "T50n2060_002:0433c14": "語。尋從本師勝名。被明帝詔延入後園。共",
    "T50n2060_002:0433c15": "論佛法。殊禮別供充諸禁中。思欲通法無",
    "T50n2060_002:0433c16": "由自展。具情上啟。即蒙別勅。為造四天王",
    "T50n2060_002:0433c17": "寺。聽在居住。自茲已後乃翻新經。既非弘",
    "T50n2060_002:0433c18": "泰。羈縻而已。所以接先闕本。傳度梵文。即",
    "T50n2060_002:0433c19": "十一面觀音。金仙問經等是也。會譙王宇文",
    "T50n2060_002:0433c20": "儉鎮蜀。復請同行於彼三年。恒任益州僧",
    "T50n2060_002:0433c21": "主。住龍淵寺。又翻觀音偈佛語經。建德隳",
    "T50n2060_002:0433c22": "運像教不弘。五眾一期同斯俗服。武帝下",
    "T50n2060_002:0433c23": "勅追入京輦。重加爵祿逼從儒禮。秉操鏗",
    "T50n2060_002:0433c24": "然守死無懼。帝愍其貞亮。哀而放歸。路出",
    "T50n2060_002:0433c25": "甘州北由突厥。闍梨智賢還西滅度。崛多及",
    "T50n2060_002:0433c26": "以和上。乃為突厥所留。未久之間和上遷",
    "T50n2060_002:0433c27": "化。隻影孤寄莫知所安。賴以北狄君民頗",
    "T50n2060_002:0433c28": "弘福利。因斯飄寓。隨方利物。有齊僧寶暹",
    "T50n2060_002:0433c29": "道邃僧曇等十人。以武平六年。相結同行",
    "T50n2060_002:0434a01": "採經西域。往返七載將事東歸。凡獲梵本",
    "T50n2060_002:0434a02": "二百六十部。行至突厥。俄屬齊亡。亦投",
    "T50n2060_002:0434a03": "彼國。因與同處講道相娛。所齎新經請翻",
    "T50n2060_002:0434a04": "名題。勘舊錄目轉覺巧便。有異前人。無",
    "T50n2060_002:0434a05": "虛行苦同誓焚香共契宣布。大隋受禪佛",
    "T50n2060_002:0434a06": "法即興。暹等齎經先來應運。開皇元年季",
    "T50n2060_002:0434a07": "冬屆止京邑。勅付所司訪人令譯。二年",
    "T50n2060_002:0434a08": "仲春便就傳述。夏中詔曰。殷之五遷恐民盡",
    "T50n2060_002:0434a09": "死。是則居吉凶之土。制短長之命。謀新去",
    "T50n2060_002:0434a10": "故如農望秋。龍首之山。川原秀麗卉木滋",
    "T50n2060_002:0434a11": "阜。宜建都邑定鼎之基。永固無窮之業。在",
    "T50n2060_002:0434a12": "茲可域。城曰大興城。殿曰大興殿。門曰",
    "T50n2060_002:0434a13": "大興門。縣曰大興縣。園花池沼其號並同。",
    "T50n2060_002:0434a14": "寺曰大興善也。於此寺中傳度法本。時崛",
    "T50n2060_002:0434a15": "多仍住北狄。至開皇五年。大興善寺沙門曇",
    "T50n2060_002:0434a16": "延等三十餘人。以躬當翻譯音義乖越。承",
    "T50n2060_002:0434a17": "崛多在北。乃奏請還。帝乃別勅追延。崛多西",
    "T50n2060_002:0434a18": "歸已絕。流滯十年。深思明世重遇三寶。忽",
    "T50n2060_002:0434a19": "蒙遠訪欣願交并。即與使乎同來入國。于",
    "T50n2060_002:0434a20": "時文帝巡幸洛陽。於彼奉謁。天子大悅賜",
    "T50n2060_002:0434a21": "問頻仍。未還京闕尋勅敷譯。新至梵本眾",
    "T50n2060_002:0434a22": "部彌多。或經或書。且內且外。諸有翻傳必以",
    "T50n2060_002:0434a23": "崛多為主。僉以崛多言識異方字曉殊俗。",
    "T50n2060_002:0434a24": "故得宣辯自運。不勞傳度。理會義門句圓",
    "T50n2060_002:0434a25": "詞體。文意粗定銓本便成。筆受之徒不費其",
    "T50n2060_002:0434a26": "力。試比先達抑亦繼之。爾時耶舍已亡。專",
    "T50n2060_002:0434a27": "當元匠。於大興善更召婆羅門僧達摩笈",
    "T50n2060_002:0434a28": "多。并勅居士高天奴高和仁兄弟等。同傳梵",
    "T50n2060_002:0434a29": "語。又置十大德沙門僧休法粲法經慧藏洪",
    "T50n2060_002:0434b01": "遵慧遠法。纂僧暉明穆曇遷等。監掌翻事",
    "T50n2060_002:0434b02": "銓定宗旨。沙門明穆彥琮。重對梵本再審",
    "T50n2060_002:0434b03": "覆勘整理文義。昔支曇羅什等所出大集。",
    "T50n2060_002:0434b04": "卷軸多以三十成部。及耶舍高齊之世出",
    "T50n2060_002:0434b05": "月藏經一十二卷。隋初後出日藏分一十五",
    "T50n2060_002:0434b06": "卷。既是大集廣本。而前後譯分。遂便支離。",
    "T50n2060_002:0434b07": "部帙羈散。開皇六年。有招提寺沙門僧就。合",
    "T50n2060_002:0434b08": "之為六十卷。就少出家專寶坊學。雖加宣",
    "T50n2060_002:0434b09": "導恨。文相未融。乃例括相從。附入大部。至",
    "T50n2060_002:0434b10": "於詞旨愜當未善精窮。比有大興善寺沙門",
    "T50n2060_002:0434b11": "洪慶者。識度明達。為國監寫藏經。更釐改",
    "T50n2060_002:0434b12": "就所合者。名題前後甚得理致。且今見翻諸",
    "T50n2060_002:0434b13": "經。有多是大集餘品。略而會之應滿百卷。",
    "T50n2060_002:0434b14": "若依梵本。此經凡十萬偈。據以隋文可三",
    "T50n2060_002:0434b15": "百卷。崛多曾傳。于闐東南二千餘里有遮拘",
    "T50n2060_002:0434b16": "迦國。彼王純信敬重大乘。宮中自有摩訶般",
    "T50n2060_002:0434b17": "若大集華嚴三部。王躬受持親執鎖鑰。轉讀",
    "T50n2060_002:0434b18": "則開香華供養。或以諸餅果誘引小王令",
    "T50n2060_002:0434b19": "其禮拜。此國東南可二十餘里。山甚巖險有",
    "T50n2060_002:0434b20": "深淨窟。置大集華嚴方等寶積楞伽方廣舍",
    "T50n2060_002:0434b21": "利弗花聚二陀羅尼都薩羅藏摩訶般若八部",
    "T50n2060_002:0434b22": "般若大雲經等凡十二部。減十萬偈。國法相",
    "T50n2060_002:0434b23": "傳防衛守護。又有入滅定羅漢三人。窟中禪",
    "T50n2060_002:0434b24": "寂。每至月半。諸僧就山為其淨髮。此則人",
    "T50n2060_002:0434b25": "法住持。有生之所憑賴。崛多道性純厚神志",
    "T50n2060_002:0434b26": "剛正。愛德無厭求法不懈。博聞三藏遠",
    "T50n2060_002:0434b27": "究真宗。遍學五明兼閑世論。經行得道場",
    "T50n2060_002:0434b28": "之趣。總持通神呪之理。三衣一食終固其",
    "T50n2060_002:0434b29": "誠。仁濟弘誘非關勸請。勤誦佛經老而彌",
    "T50n2060_002:0434c01": "篤。強識先古久而逾詣。士庶欽重道俗崇",
    "T50n2060_002:0434c02": "敬。隋滕王遵仰戒範。奉以為師。因事塵染",
    "T50n2060_002:0434c03": "流擯東越。又在甌閩道聲載路身心兩救",
    "T50n2060_002:0434c04": "為益極多。至開皇二十年。便從物故。春秋",
    "T50n2060_002:0434c05": "七十有八。自從西服來至東華。循歷翻譯",
    "T50n2060_002:0434c06": "合三十七部。一百七十六卷。即佛本行集法",
    "T50n2060_002:0434c07": "炬威德護念賢護等經是也。並詳括陶冶理",
    "T50n2060_002:0434c08": "教圓通。文明義結具流於世。見費長房三寶",
    "T50n2060_002:0434c09": "錄。初隋高祖又勅崛多。共西域沙門若那竭",
    "T50n2060_002:0434c10": "多開府高恭恭息都督天奴和仁及婆羅門毘",
    "T50n2060_002:0434c11": "舍達等。於內史內省。翻梵古書及乾文。至",
    "T50n2060_002:0434c12": "開皇十二年。書度翻訖。合二百餘卷。奏聞進",
    "T50n2060_002:0434c13": "內。見唐貞觀內典錄。時又有優婆塞。姓瞿",
    "T50n2060_002:0434c14": "曇氏。名達磨般若。隋言法智。父名般若流",
    "T50n2060_002:0434c15": "支。備詳餘傳。智本中天國人。流滯東川遂",
    "T50n2060_002:0434c16": "嚮華俗。而門世相傳祖習傳譯。高齊之季",
    "T50n2060_002:0434c17": "為昭玄都。齊國既平佛法同毀。智因僧職",
    "T50n2060_002:0434c18": "轉任俗官。再授洋州洋川郡守。隋氏受禪。",
    "T50n2060_002:0434c19": "梵牒即來。有勅召還使掌翻譯。法智妙善",
    "T50n2060_002:0434c20": "方言。執本自傳。不勞度語。譯業報差別經",
    "T50n2060_002:0434c21": "等。成都沙門釋智鉉。筆受文詞銓序義體。",
    "T50n2060_002:0434c22": "日嚴寺沙門彥琮制序。見隋代經錄。",
    "T50n2060_002:0434c23": "達摩笈多。隋言法密。本南賢豆羅囉(力加反)",
    "T50n2060_002:0434c24": "國人也。剎帝利種。姓弊耶伽囉。此云虎氏。",
    "T50n2060_002:0434c25": "有弟四人。身居長子。父母留戀不聽出家。",
    "T50n2060_002:0434c26": "然以篤愛法門深願離俗。年二十三。往中",
    "T50n2060_002:0434c27": "賢豆界鞬拏究撥闍城。此云耳出。於究牟",
    "T50n2060_002:0434c28": "地。謂黃色花因園以得名也。僧伽囉磨。",
    "T50n2060_002:0434c29": "此云眾園。舊云僧伽藍者訛略也。笈多於",
    "T50n2060_002:0435a01": "此寺中方得落髮。改名法密。年二十五方",
    "T50n2060_002:0435a02": "受具戒。其郁波弟耶佛馱笈多。此云學",
    "T50n2060_002:0435a03": "密。阿遮利夜。名舊拏達多。此云德施。又一",
    "T50n2060_002:0435a04": "阿遮利夜。名為普照。通大小乘經論。咸能",
    "T50n2060_002:0435a05": "誦說行賓茶夜法。謂行乞食者。舊名為分",
    "T50n2060_002:0435a06": "衛。入第耶那。此云念修。舊為禪那取持訶",
    "T50n2060_002:0435a07": "那。並訛僻也。恒入此觀以為常業。笈多受",
    "T50n2060_002:0435a08": "具之後仍住三年。就師學問。師之所得略",
    "T50n2060_002:0435a09": "窺戶牖。後以普照師為吒迦國王所請。從",
    "T50n2060_002:0435a10": "師至彼經停一載。師還本國。笈多更留四",
    "T50n2060_002:0435a11": "年。住於提婆鼻何囉。此云天遊也。天謂國",
    "T50n2060_002:0435a12": "王。遊謂僧處。其所王立故名天遊。舊以寺",
    "T50n2060_002:0435a13": "代之。寺乃此土公院之名。所謂司也廷也。",
    "T50n2060_002:0435a14": "又云招提者亦訛略也。世依字解。招謂招",
    "T50n2060_002:0435a15": "引。提謂提携。並浪語也。此乃西言耳。正音",
    "T50n2060_002:0435a16": "云招鬪提奢。此云四方。謂處所為四方眾",
    "T50n2060_002:0435a17": "僧之所依住也。於是歷諸大小乘國及以",
    "T50n2060_002:0435a18": "僧寺。聞見倍多。北路商人頗至於彼。遠傳",
    "T50n2060_002:0435a19": "東域有大支那國焉。舊名真丹振旦者。",
    "T50n2060_002:0435a20": "並非正音。無義可譯。惟知是此神州之總",
    "T50n2060_002:0435a21": "名也。初雖傳述不甚明信。未作來心。但",
    "T50n2060_002:0435a22": "以志在遊方情無所繫。遂往迦臂施國。六",
    "T50n2060_002:0435a23": "人為伴仍留此國停住王寺。笈多遂將四",
    "T50n2060_002:0435a24": "伴。於國城中二年停止。遍歷諸寺備觀所",
    "T50n2060_002:0435a25": "學。遠遊之心尚未寧處。其國乃是。北路之",
    "T50n2060_002:0435a26": "會。雪山北陰商侶咸湊其境。於商客所。又",
    "T50n2060_002:0435a27": "聞支那大國三寶興盛。同侶一心屬意來",
    "T50n2060_002:0435a28": "此。非惟觀其風化。願在利物弘經。便踰",
    "T50n2060_002:0435a29": "雪山西足。薄佉羅國波多叉拏國達摩悉鬢",
    "T50n2060_002:0435b01": "多國。此諸國中並不久住。足知風土諸寺",
    "T50n2060_002:0435b02": "儀式。又至渴羅槃陀國。留停一年。未多開",
    "T50n2060_002:0435b03": "導。又至沙勒國。同伴一人復還本邑。餘有",
    "T50n2060_002:0435b04": "三人停在王寺。謂沙勒王之所造也。經住",
    "T50n2060_002:0435b05": "兩載。仍為彼僧講說破論。有二千偈。旨",
    "T50n2060_002:0435b06": "明二部。多破外道。又為講如實論。亦二千",
    "T50n2060_002:0435b07": "偈。約其文理乃是世間論義之法。又至龜",
    "T50n2060_002:0435b08": "茲國亦停王寺。又住二年。仍為彼僧講釋",
    "T50n2060_002:0435b09": "前論。其王篤好大乘多所開悟。留引之心",
    "T50n2060_002:0435b10": "旦夕相造。笈多係心東夏。無志潛停。密將",
    "T50n2060_002:0435b11": "一僧間行至烏耆國。在阿爛拏寺。講通前",
    "T50n2060_002:0435b12": "論。又經二年漸至高昌。客遊諸寺。其國僧",
    "T50n2060_002:0435b13": "侶多學漢言。雖停二年無所宣述。又至伊",
    "T50n2060_002:0435b14": "吾。便停一載。值難避地西南。路純砂磧水",
    "T50n2060_002:0435b15": "草俱乏。同侶相顧性命莫投。乃以所齎經",
    "T50n2060_002:0435b16": "論權置道旁。越山求水冀以存濟。求既不",
    "T50n2060_002:0435b17": "遂勞弊轉增。專誦觀世音呪。夜雨忽降身心",
    "T50n2060_002:0435b18": "充悅。尋還本途。四顧茫然方道迷失踟蹰進",
    "T50n2060_002:0435b19": "退。乃任前行。遂達于瓜州。方知委曲取",
    "T50n2060_002:0435b20": "北路之道也。笈多遠慕大國跋涉積年。初",
    "T50n2060_002:0435b21": "契同徒或留或歿。獨顧單影屆斯勝地。靜",
    "T50n2060_002:0435b22": "言思之悲喜交集。尋蒙帝旨。延入京城。處",
    "T50n2060_002:0435b23": "之名寺供給豐渥。即開皇十年冬十月也。至",
    "T50n2060_002:0435b24": "止未淹。華言略悉。又奉別勅令就翻經。移",
    "T50n2060_002:0435b25": "住興善執本對譯。允正寔繁。所誦大小乘",
    "T50n2060_002:0435b26": "論並是深要。至於宣解大弘微旨。此方舊",
    "T50n2060_002:0435b27": "學頻遣積疑。然而慈恕立身柔和成性。心",
    "T50n2060_002:0435b28": "非道外行在言前。戒地夷而靜。智水幽而",
    "T50n2060_002:0435b29": "潔。經洞字源論窮聲意。加以威容詳正勤",
    "T50n2060_002:0435c01": "節高猛。誦響繼晨宵。法言通內外。又性好",
    "T50n2060_002:0435c02": "端居簡絕情務。寡薄嗜慾息杜希求。無",
    "T50n2060_002:0435c03": "倦誨人有踰利己。曾不忤顏於賤品。輕",
    "T50n2060_002:0435c04": "心於微類。遂使未覩者傾風。暫謁者欽敬。",
    "T50n2060_002:0435c05": "自居譯人之首。惟存傳授。所有覆疎務存",
    "T50n2060_002:0435c06": "綱領。煬帝定鼎東都。敬重隆厚。至於佛法",
    "T50n2060_002:0435c07": "彌增崇樹。乃下勅於洛水南濱上林園內。",
    "T50n2060_002:0435c08": "置翻經館。搜舉翹秀。永鎮傳法。登即下徵",
    "T50n2060_002:0435c09": "笈多并諸學士。並預集焉。四事供承復恒常",
    "T50n2060_002:0435c10": "度。致使譯人不墜其緒。成簡無替於時。",
    "T50n2060_002:0435c11": "及隋綱云頹郊壘煙構。梵本新經一時斯",
    "T50n2060_002:0435c12": "斷。笈多蘊其深解遂闕陳弘。始於開皇中",
    "T50n2060_002:0435c13": "歲。終於大業末年二十八載。所翻經論七",
    "T50n2060_002:0435c14": "部。合三十二卷。即起世緣生藥師本願攝大",
    "T50n2060_002:0435c15": "乘菩提資糧等是也。並文義澄潔華質顯暢。",
    "T50n2060_002:0435c16": "具唐貞觀內典錄。至武德二年終于洛汭。",
    "T50n2060_002:0435c17": "初笈多翻普樂經一十五卷。未及練覆。值",
    "T50n2060_002:0435c18": "偽鄭淪廢不暇重修。今卷部在京。多明八",
    "T50n2060_002:0435c19": "相等事。有沙門彥琮。內外通照華梵並聞。",
    "T50n2060_002:0435c20": "預參傳譯偏承提誘。以笈多遊履具歷名",
    "T50n2060_002:0435c21": "邦。見聞陳述事逾前傳。因著大隋西國傳一",
    "T50n2060_002:0435c22": "部。凡十篇。本傳。一方物。二時候。三居處。四",
    "T50n2060_002:0435c23": "國政。五學教。六禮儀。七飲食。八服章。九寶",
    "T50n2060_002:0435c24": "貨。十盛列山河國邑人物。斯即五天之良史。",
    "T50n2060_002:0435c25": "亦乃三聖之宏圖。故後漢西域傳云靈聖之",
    "T50n2060_002:0435c26": "所降集。賢懿之所挺生者是也。詞極綸綜。",
    "T50n2060_002:0435c27": "廣如所述。初開皇十三年廣州有僧行塔",
    "T50n2060_002:0435c28": "懺法。以皮作帖子二枚書為善惡兩字。令",
    "T50n2060_002:0435c29": "人擲之。得善者吉。又行自撲法以為滅",
    "T50n2060_002:0436a01": "罪。而男女合雜妄承密行。青州居士接響同",
    "T50n2060_002:0436a02": "行。官司檢察謂是妖異。其云。此塔懺法。依",
    "T50n2060_002:0436a03": "占察經。自撲懺法。依諸經中五體投地如",
    "T50n2060_002:0436a04": "大山崩。時以奏聞。乃勅內史侍郎李元操",
    "T50n2060_002:0436a05": "就大興善問諸大德。有沙門法經彥琮等。",
    "T50n2060_002:0436a06": "對云。占察經見有兩卷。首題菩提登在外",
    "T50n2060_002:0436a07": "國譯文似近代所出。眾藏亦有寫而傳者。",
    "T50n2060_002:0436a08": "檢勘群錄。並無正名及譯人時處。塔懺與",
    "T50n2060_002:0436a09": "眾經復異。不可依行。勅因斷之。時有秀才",
    "T50n2060_002:0436a10": "儒林郎侯白。奉勅撰旌異傳一部二十卷。",
    "T50n2060_002:0436a11": "多敘感應。即事亟涉。弘演釋門者。白字君",
    "T50n2060_002:0436a12": "素。本相鄴人也。識敏機對損崇臺省。帝",
    "T50n2060_002:0436a13": "以多聞前古爰引。賓王觀國程器終于此",
    "T50n2060_002:0436a14": "職。又有晉府祭酒徐同卿。撰通命論兩卷。",
    "T50n2060_002:0436a15": "卿以文學之富。鏡達玄儒等教。亦明三世",
    "T50n2060_002:0436a16": "因果。但文言隱密。先賢之所未辯。故引經",
    "T50n2060_002:0436a17": "史正文。會通運命歸於因果。意在顯發儒",
    "T50n2060_002:0436a18": "宗助佛宣教導達群品咸奔一趣。蓋卿博",
    "T50n2060_002:0436a19": "識有據。故能洞此幽求。又有翻經學士涇",
    "T50n2060_002:0436a20": "陽劉馮。撰內外旁通比校數法一卷。馮學",
    "T50n2060_002:0436a21": "通玄素偏工數術。每以前代翻度至於",
    "T50n2060_002:0436a22": "數法比例頗涉不同。故演斯致。其序略云。",
    "T50n2060_002:0436a23": "世之道藝有淺有深。人之稟學有疏有密。",
    "T50n2060_002:0436a24": "故尋算之用也。則兼該大衍。其不思也。",
    "T50n2060_002:0436a25": "則致惑三隅。然東夏數法。自有三等之差。",
    "T50n2060_002:0436a26": "西天所陳。何無兩端之例。然則先譯諸經。",
    "T50n2060_002:0436a27": "並以大千稱為百億。言一由旬為四十里。",
    "T50n2060_002:0436a28": "依諸算計悉不相符。竊疑翻傳之日彼此異",
    "T50n2060_002:0436a29": "意。指撝之際於斯取失。故眾經算數之法。",
    "T50n2060_002:0436b01": "與東夏相參。十十變之旁通對衍。庶擬翻",
    "T50n2060_002:0436b02": "譯之次。執而辯惑。既參隸經誥。故即而敘",
    "T50n2060_002:0436b03": "之。至開皇十五年。文皇下勅。令翻經諸僧",
    "T50n2060_002:0436b04": "撰眾經法式。時有沙門彥琮等。准的前錄",
    "T50n2060_002:0436b05": "結而成之。一部十卷。奏呈入內。並見隋",
    "T50n2060_002:0436b06": "代費氏諸錄。時有翻經學士成都費長房。本",
    "T50n2060_002:0436b07": "預細衣。周朝從廢因俗。傳通妙精玄理。",
    "T50n2060_002:0436b08": "開皇之譯。即預搜揚。勅召入京。從例修緝。",
    "T50n2060_002:0436b09": "以列代經錄散落難收佛法肇興年載蕪沒。",
    "T50n2060_002:0436b10": "乃撰三寶錄一十五卷。始於周莊之初。上",
    "T50n2060_002:0436b11": "編甲子。下舒年號。并諸代所翻經部卷目。",
    "T50n2060_002:0436b12": "軸別陳敘。凾多條例。然而瓦玉雜糅真偽",
    "T50n2060_002:0436b13": "難分。得在通行闕於甄異。錄成陳奏。下",
    "T50n2060_002:0436b14": "勅行之所在流傳。最為該富矣。",
    "T50n2060_002:0436b15": "釋彥琮。俗緣李氏。趙郡栢人人也。世號衣",
    "T50n2060_002:0436b16": "冠。門稱甲族。少而聰敏才藻清新。識洞幽",
    "T50n2060_002:0436b17": "微情符水鏡。遇物斯覽事罕再詳。初投信",
    "T50n2060_002:0436b18": "都僧邊法師。因試令誦須大拏經。減七千",
    "T50n2060_002:0436b19": "言。一日便了。更誦大方等經。數日亦度。邊",
    "T50n2060_002:0436b20": "異之也。至于十歲方許出家。改名道江。",
    "T50n2060_002:0436b21": "以慧聲洋溢如江河之望也。聽十地論。榮",
    "T50n2060_002:0436b22": "譽流振。州邑所推。十二在巏嵍山誦法華",
    "T50n2060_002:0436b23": "經。不久尋究。便遊鄴下因循講席。乃返鄉",
    "T50n2060_002:0436b24": "寺講無量壽經。時太原王邵任趙郡佐。寓",
    "T50n2060_002:0436b25": "居寺宇。聽而仰之。友敬彌至。齊武平之初。",
    "T50n2060_002:0436b26": "年十有四。西入晉陽。且講且聽。當爾道張",
    "T50n2060_002:0436b27": "汾朔。名布道儒。尚書敬長瑜及朝秀盧思道",
    "T50n2060_002:0436b28": "元行恭邢恕等。並高齊榮望。欽揖風猷。同為",
    "T50n2060_002:0436b29": "建齋講大智論。親受披導歎所未聞。及齊",
    "T50n2060_002:0436c01": "后西幸晉陽。延入宣德殿講仁王經。國統",
    "T50n2060_002:0436c02": "僧都用為承奉。聽徒二百。並是英髦。帝親",
    "T50n2060_002:0436c03": "臨御筵。文武咸侍。皇太后及以六宮。同昇法",
    "T50n2060_002:0436c04": "會。勅侍中高元海。扶琮昇坐。接侍上下。而",
    "T50n2060_002:0436c05": "神氣堅朗。希世驚嗟。析理開神。咸遵景仰。",
    "T50n2060_002:0436c06": "十六遭父憂。厭辭名聞遊歷篇章。爰逮",
    "T50n2060_002:0436c07": "子史頗存通閱。右僕射陽休之。與立林館",
    "T50n2060_002:0436c08": "諸賢。交共欵狎。性愛恬靜。延而方造。及初",
    "T50n2060_002:0436c09": "進具。日次晡時。戒本萬言誦試兼了。自爾",
    "T50n2060_002:0436c10": "專習律檢。進討行科。及周武平齊。尋蒙延",
    "T50n2060_002:0436c11": "入。共談玄藉深會帝心。勅預通道觀學士。",
    "T50n2060_002:0436c12": "時年二十有一。與宇文愷等周代朝賢。以大",
    "T50n2060_002:0436c13": "易老莊陪侍講論。江便外假俗衣。內持法",
    "T50n2060_002:0436c14": "服。更名彥琮。武帝自纘道書號無上祕要。",
    "T50n2060_002:0436c15": "于時預霑綸綜。特蒙收採至宣帝在位。",
    "T50n2060_002:0436c16": "每醮必累日通宵。談論之際因潤以正法。",
    "T50n2060_002:0436c17": "時漸融泰頗懷嘉賞授禮部等官並不就。",
    "T50n2060_002:0436c18": "與朝士王邵辛德源陸開明唐怡等。情同",
    "T50n2060_002:0436c19": "琴瑟。號為文外玄友。大象二年。隋文作相。",
    "T50n2060_002:0436c20": "佛法稍興。便為諸賢講釋般若。大定元年",
    "T50n2060_002:0436c21": "正月。沙門曇延等。同舉奏度方蒙落髮。時年",
    "T50n2060_002:0436c22": "二十有五。至其年二月十三日。高祖受禪",
    "T50n2060_002:0436c23": "改號開皇。即位講筵四時相續。長安道",
    "T50n2060_002:0436c24": "俗咸拜其塵。因即通會佛理。邪正沾濡。沐",
    "T50n2060_002:0436c25": "道者萬計。又與陸彥師薛道衡劉善經孫萬",
    "T50n2060_002:0436c26": "壽等一代文宗。著內典文會集。又為諸沙",
    "T50n2060_002:0436c27": "門撰唱導法。皆改正舊體。繁簡相半。即現",
    "T50n2060_002:0436c28": "傳習祖而行之。開皇三年。隋高祖幸道壇。",
    "T50n2060_002:0436c29": "見畫老子化胡象。大生怪異。勅集諸沙",
    "T50n2060_002:0437a01": "門道士。共論其本。又勅朝秀蘇威楊素何妥",
    "T50n2060_002:0437a02": "張賓等。有參玄理者。詳計奏聞。時琮預在",
    "T50n2060_002:0437a03": "此筵當掌言務。試舉大綱未及指覈。道士",
    "T50n2060_002:0437a04": "自伏陳其矯詐。因作辯教論。明道教妖妄",
    "T50n2060_002:0437a05": "者。有二十五條。詞理援據宰輔褒賞。其年西",
    "T50n2060_002:0437a06": "域經至。即勅翻譯。既副生願欣至泰然。從",
    "T50n2060_002:0437a07": "駕東巡旋途并部。時煬帝在蕃任總河北。",
    "T50n2060_002:0437a08": "承風請謁延入高第。親論往還允愜懸佇。即",
    "T50n2060_002:0437a09": "令住內堂。講金光明勝鬘般若等經。又奉",
    "T50n2060_002:0437a10": "別教撰修文疏。契旨卓陳足為稱首。又教",
    "T50n2060_002:0437a11": "住大興國寺。爾後王之新詠舊敘恒令和",
    "T50n2060_002:0437a12": "之。又遣簫懿諸葛頴等群賢。迭往參問。談",
    "T50n2060_002:0437a13": "對名理宗師有歸。隋秦王後作鎮太原。又",
    "T50n2060_002:0437a14": "蒙延入安居內第。敘問殷篤。琮別夜寐夢",
    "T50n2060_002:0437a15": "見黃色大人身長三丈。手執頗梨椀授云。",
    "T50n2060_002:0437a16": "椀內是酒。琮於夢中跪受之曰。蒙賜寶器。",
    "T50n2060_002:0437a17": "非常荷恩。但以酒本律禁。未敢輒飲。寤已",
    "T50n2060_002:0437a18": "莫知其由。及後王躬造觀音畫像張設內",
    "T50n2060_002:0437a19": "第。身量所執宛同前夢。於是私慰素抱。",
    "T50n2060_002:0437a20": "悲慶交并。至十二年。勅召入京。復掌翻",
    "T50n2060_002:0437a21": "譯。住大興善。厚供頻仍。時文帝御寓盛弘",
    "T50n2060_002:0437a22": "三寶。每設大齋皆陳懺悔。帝親執香鑪。琮",
    "T50n2060_002:0437a23": "為宣導。暢引國情恢張皇覽。御必動容竦",
    "T50n2060_002:0437a24": "顧。欣其曲盡深衷。其言誠感達如此類也。",
    "T50n2060_002:0437a25": "煬帝時為晉王。於京師曲池營第林。造日",
    "T50n2060_002:0437a26": "嚴寺。降禮延請永使住之。由是朝貴明哲",
    "T50n2060_002:0437a27": "數增臨謁。披會玄旨屢發信心。然而東夏",
    "T50n2060_002:0437a28": "所貴。文頌為先。中天師表。梵音為本。琮",
    "T50n2060_002:0437a29": "乃專尋教典。日誦萬言。故大品法華維摩",
    "T50n2060_002:0437b01": "楞伽攝論十地等。皆親傳梵書受持誦讀。",
    "T50n2060_002:0437b02": "每日闇閱要周乃止。仁壽初年。勅令送舍利",
    "T50n2060_002:0437b03": "于荊州。時漢王諒。於所治城。隔內造寺。",
    "T50n2060_002:0437b04": "仍置寶塔。今所謂開義寺是也。琮初至塔",
    "T50n2060_002:0437b05": "所。累日雲霧晦合。及至下晨。時正當午。雲",
    "T50n2060_002:0437b06": "開日耀天地清朗。便下舍利痤而藏之。又感",
    "T50n2060_002:0437b07": "瑞雲夾日五色相間。仁壽末歲。又勅送舍",
    "T50n2060_002:0437b08": "利于復州方樂寺。今名龍蓋寺也。本基荒毀",
    "T50n2060_002:0437b09": "南齊初立。周廢頹滅纔有餘址。而處所顯",
    "T50n2060_002:0437b10": "敞堪置靈塔。令人治翦。忽覺頭上痒悶。因",
    "T50n2060_002:0437b11": "檢髮中。獲舍利一粒。形如黍米光色鮮發。",
    "T50n2060_002:0437b12": "兩斧試之。上下俱陷而舍利不損。頻更椎",
    "T50n2060_002:0437b13": "打。光色逾盛。掘深七尺又獲塼藏。銅銀諸合",
    "T50n2060_002:0437b14": "香泥宛然。但見清水滿合。其底蹤跡似有",
    "T50n2060_002:0437b15": "舍利。尋覓不見。方知髮中所獲。乃是銀合",
    "T50n2060_002:0437b16": "所盛。又覓石造函。遍求不獲乃於竟陵縣",
    "T50n2060_002:0437b17": "界感得一石。磨治既了忽變為玉。五色光",
    "T50n2060_002:0437b18": "潤內徹照見旁人。又於石中現眾色象。引",
    "T50n2060_002:0437b19": "石向塔。又感一鵝飛至函所。自然馴狎。隨",
    "T50n2060_002:0437b20": "石去住初無相離。雖見同群了無顧眄。逐",
    "T50n2060_002:0437b21": "去還來。首尾十日恒在輿所。有人將至餘",
    "T50n2060_002:0437b22": "處。便即鳴叫飛翔踰院而入。及至埋訖便",
    "T50n2060_002:0437b23": "獨守塔遶旋而已。又感塔所前池有諸魚",
    "T50n2060_002:0437b24": "鱉並舉頭出水北望舍利。琮便為說法。竟",
    "T50n2060_002:0437b25": "日方隱。又感塔所井水十五日間自然湧溢。",
    "T50n2060_002:0437b26": "埋後乃止。四月八日雲滿上空。正午將下收",
    "T50n2060_002:0437b27": "雲並盡。惟餘塔上團圓如蓋。五色間錯映",
    "T50n2060_002:0437b28": "發日輪。至藏舍利其雲乃散。琮欣感嘉瑞。",
    "T50n2060_002:0437b29": "以狀奏聞。帝大悅錄以為記。藏諸祕閣。仁",
    "T50n2060_002:0437c01": "壽二年下勅更令撰眾經目錄。乃分為五",
    "T50n2060_002:0437c02": "例。謂單譯重翻別生疑偽。隨卷有位。帝世",
    "T50n2060_002:0437c03": "盛行。尋又下勅。令撰西域傳。素所暗練",
    "T50n2060_002:0437c04": "周鏡目前。分異訛錯深有徵舉。故京壤名",
    "T50n2060_002:0437c05": "達。多尋正焉。有王舍城沙門。遠來謁帝。事",
    "T50n2060_002:0437c06": "如後傳將還本國請舍利瑞圖經及國家",
    "T50n2060_002:0437c07": "祥瑞錄。勅又令琮翻隋為梵。合成十卷。賜",
    "T50n2060_002:0437c08": "諸西域。琮以洽聞博達素所關心。文章騰翥",
    "T50n2060_002:0437c09": "京輦推尚。凡所新譯諸經。及見講解大智釋",
    "T50n2060_002:0437c10": "論等。並為之序引。又著沙門名義論別集",
    "T50n2060_002:0437c11": "五卷。並詞理清簡。後學師欽。大業二年。東都",
    "T50n2060_002:0437c12": "新治。與諸沙門詣闕朝賀。特被召入內禁。",
    "T50n2060_002:0437c13": "敘故累宵談述治體呈示文頌。其為時主",
    "T50n2060_002:0437c14": "見知如此。因即下勅。於洛陽上林園。立翻",
    "T50n2060_002:0437c15": "經館以處之。供給事隆倍逾關輔。新平林",
    "T50n2060_002:0437c16": "邑所獲佛經。合五百六十四夾。一千三百",
    "T50n2060_002:0437c17": "五十餘部。並昆崙書。多梨樹葉。有勅送館。",
    "T50n2060_002:0437c18": "付琮披覽。并使編敘目錄。以次漸翻。乃撰",
    "T50n2060_002:0437c19": "為五卷。分為七例。所謂經律讚論方字雜",
    "T50n2060_002:0437c20": "書七也。必用隋言以譯之。則成二千二百",
    "T50n2060_002:0437c21": "餘卷。勅又令裴矩共琮修纘天竺記。文義",
    "T50n2060_002:0437c22": "詳洽條貫有儀。凡前後譯經。合二十三部。一",
    "T50n2060_002:0437c23": "百許卷。制序述事備于經首。素患虛冷發",
    "T50n2060_002:0437c24": "痢無時。因卒于館。春秋五十有四。即大",
    "T50n2060_002:0437c25": "業六年七月二十四日也。俗緣哀悼歸葬柏",
    "T50n2060_002:0437c26": "人。初大漸之晨。形羸神爽。問弟子曰。齋時",
    "T50n2060_002:0437c27": "至未。對曰未也。還瞑目而臥。如此再三。乃",
    "T50n2060_002:0437c28": "迴身引頸向門視日曰。齋時已至。吾其",
    "T50n2060_002:0437c29": "去矣。索水盥手焚香。迎彌勒畫像。合掌",
    "T50n2060_002:0438a01": "諦觀。開目閉目乃經三四。如入禪定奄爾",
    "T50n2060_002:0438a02": "而終。持纊屬之方知已絕。且琮神慧夙成。",
    "T50n2060_002:0438a03": "彰於孩稚。奉信貞恪松梓其心。本師五臺",
    "T50n2060_002:0438a04": "山沙門道最。最亦風采標映。故琮不墜其",
    "T50n2060_002:0438a05": "門。凡所遊習澹然獨靜。雖經物忤曾無言",
    "T50n2060_002:0438a06": "及。抑道從俗。勅附文館。屢逢光價能無",
    "T50n2060_002:0438a07": "會情。斯乃立操虛宗。遊情靡測。講誦相沿",
    "T50n2060_002:0438a08": "初未休捨。會夢入地獄。頗見苦緣。由念",
    "T50n2060_002:0438a09": "經佛等名。蒙得解脫。送往山樓之上。尋又",
    "T50n2060_002:0438a10": "歷觀諸獄。備覩同講名僧。五苦加之。具言",
    "T50n2060_002:0438a11": "其狀。為說十善。良久方覺。至後數年更夢",
    "T50n2060_002:0438a12": "前事。由稱佛菩薩名。又蒙放免。高祖具聞。",
    "T50n2060_002:0438a13": "勅琮錄出賜諸道俗永為警誡。自爾專思",
    "T50n2060_002:0438a14": "罪累。屏絕人事。息意言筌行方等懺。供給",
    "T50n2060_002:0438a15": "貧病。晚以所誦梵經四千餘偈十三萬言。七",
    "T50n2060_002:0438a16": "日一遍用為常業。然琮久參傳譯。妙體梵",
    "T50n2060_002:0438a17": "文。此土群師皆宗鳥迹。至於音字詁訓。罕",
    "T50n2060_002:0438a18": "得相符。乃著辯正論。以垂翻譯之式。其",
    "T50n2060_002:0438a19": "詞曰。彌天釋道安每稱。譯胡為秦。有五失",
    "T50n2060_002:0438a20": "本三不易也。一者胡言盡倒而使從秦。一",
    "T50n2060_002:0438a21": "失本也。二者胡經尚質。秦人好文。傳可眾",
    "T50n2060_002:0438a22": "心非文不合。二失本也。三者胡經委悉。至",
    "T50n2060_002:0438a23": "於歎詠丁寧反覆。或三或四不嫌其繁。而",
    "T50n2060_002:0438a24": "今裁斥。三失本也。四者胡有義說。正似亂",
    "T50n2060_002:0438a25": "詞。尋檢向語文無以異。或一千或五百。今",
    "T50n2060_002:0438a26": "並刈而不存。四失本也。五者事以合成將",
    "T50n2060_002:0438a27": "更旁及。反騰前詞已乃後說而悉除此。五失",
    "T50n2060_002:0438a28": "本也。然智經三達之心。覆面所演。聖必因",
    "T50n2060_002:0438a29": "時時俗有易。而刪雅古以適今時。一不易",
    "T50n2060_002:0438b01": "也。愚智天隔聖人叵階。乃欲以千載之上微",
    "T50n2060_002:0438b02": "言。傳使合百王之下末俗。二不易也。阿難",
    "T50n2060_002:0438b03": "出經去佛未久。尊大迦葉令五百六通迭",
    "T50n2060_002:0438b04": "察迭書。今雖千年而以近意量截。彼阿",
    "T50n2060_002:0438b05": "羅漢乃兢兢若此。此生死人平平若是。豈",
    "T50n2060_002:0438b06": "將不以知法者猛乎。斯三不易也。涉茲五",
    "T50n2060_002:0438b07": "失經三不易。譯胡為秦。詎可不慎乎。正",
    "T50n2060_002:0438b08": "當以不關異言傳令知會通耳。何復嫌",
    "T50n2060_002:0438b09": "於得失乎。是乃未所敢知也。余觀道安法",
    "T50n2060_002:0438b10": "師。獨稟神慧高振天才。領袖先賢開通後",
    "T50n2060_002:0438b11": "學。修經錄則法藏逾闡。理眾儀則僧寶彌",
    "T50n2060_002:0438b12": "盛。稱印手菩薩豈虛也哉。詳梵典難易。",
    "T50n2060_002:0438b13": "詮譯人之得失。可謂洞入幽微能究深",
    "T50n2060_002:0438b14": "隱。至於天竺字體悉曇聲例。尋其雅論亦",
    "T50n2060_002:0438b15": "似閑明。舊喚彼方總名胡國。安雖遠識未",
    "T50n2060_002:0438b16": "變常語。胡本雜戎之胤。梵惟真聖之苗。根",
    "T50n2060_002:0438b17": "既懸殊。理無相濫。不善諳悉多致雷同。見",
    "T50n2060_002:0438b18": "有胡貌即云梵種。實是梵人漫云胡族。莫",
    "T50n2060_002:0438b19": "分真偽良可哀哉。語梵雖訛比胡猶別。",
    "T50n2060_002:0438b20": "改為梵學知非胡者。竊以佛典之興。本來",
    "T50n2060_002:0438b21": "西域。譯經之起。原自東京。歷代轉昌迄茲",
    "T50n2060_002:0438b22": "無墜。久云流變稍疑虧。動競逐澆波。尠能",
    "T50n2060_002:0438b23": "迴覺。討其故事。失在昔人。至如五欲順情。",
    "T50n2060_002:0438b24": "信是難棄。三衣苦節定非易忍。割遺體之",
    "T50n2060_002:0438b25": "愛入道要門。捨天性之親出家恒務。俗有",
    "T50n2060_002:0438b26": "可反之致忽然已反。梵有可學之理何因",
    "T50n2060_002:0438b27": "不學。又且。發蒙草創。伏膺章簡。同鸚鵡",
    "T50n2060_002:0438b28": "之言。倣邯鄲之步。經營一字為力至多。",
    "T50n2060_002:0438b29": "歷覽數年其道方博。乃能包括今古網羅",
    "T50n2060_002:0438c01": "天地。業似山丘文類淵海。彼之梵法大聖",
    "T50n2060_002:0438c02": "規摹。略得章本通知體式。研若有功解",
    "T50n2060_002:0438c03": "便無滯。匹於此域固不為難。難尚須求。",
    "T50n2060_002:0438c04": "況其易也。或以內執人我外慚諮問。枉令",
    "T50n2060_002:0438c05": "祕術曠隔神州。靜言思之愍而流涕。向使",
    "T50n2060_002:0438c06": "法蘭歸漢僧會適吳。士行佛念之儔。智嚴寶",
    "T50n2060_002:0438c07": "雲之末。纔去俗衣尋教梵字。亦霑僧數先",
    "T50n2060_002:0438c08": "披葉典。則應五天正語充布閻浮。三轉妙",
    "T50n2060_002:0438c09": "音並流震旦。人人共解。省翻譯之勞。代代",
    "T50n2060_002:0438c10": "咸明。除疑網之失。於是舌根恒淨。心鏡彌",
    "T50n2060_002:0438c11": "朗。藉此聞思永為種性。安之所述大啟玄",
    "T50n2060_002:0438c12": "門。其間曲細猶或未盡。更憑正文助光遺",
    "T50n2060_002:0438c13": "迹。粗開要例。則有十條字聲。一句韻。二問",
    "T50n2060_002:0438c14": "答。三名義。五經論。五歌頌。六呪功。七品題。",
    "T50n2060_002:0438c15": "八專業。九異本。十各踈其相。廣文如論。安",
    "T50n2060_002:0438c16": "公又云。前人出經。支讖世高。審得胡本。難",
    "T50n2060_002:0438c17": "繼者也。羅叉支越。斲鑿之巧者也。竊以得",
    "T50n2060_002:0438c18": "本開質斲巧由文。舊以為鑿今固非審。握",
    "T50n2060_002:0438c19": "管之暇試復論之。先覺諸賢高名參聖。慧解",
    "T50n2060_002:0438c20": "深發功業弘啟。創發玄路早入空門。辯不",
    "T50n2060_002:0438c21": "虛起義應雅合。但佛教初流方音尠會。以",
    "T50n2060_002:0438c22": "斯譯彼仍恐難明。無廢後生已承前哲。",
    "T50n2060_002:0438c23": "梵書漸播真宗稍演。其所宣出窮謂分明。",
    "T50n2060_002:0438c24": "聊因此言輒銓古譯。漢縱守本猶敢遙議。",
    "T50n2060_002:0438c25": "魏雖在昔終欲懸討。或繁或簡理容未適。",
    "T50n2060_002:0438c26": "時野時華例頗不定。晉宋尚於談說。爭壞",
    "T50n2060_002:0438c27": "其淳。秦梁重於文才。尤從其質。非無四",
    "T50n2060_002:0438c28": "五高德緝之以道。八九大經錄之以正。自",
    "T50n2060_002:0438c29": "茲以後迭相祖述。舊典成法且可憲章。展轉",
    "T50n2060_002:0439a01": "同見因循共寫。莫問是非誰窮始末。僧鬘",
    "T50n2060_002:0439a02": "惟對面之物。乃作華鬘。安禪本合掌之名。例",
    "T50n2060_002:0439a03": "為禪定。如斯等類固亦眾矣。留支洛邑義",
    "T50n2060_002:0439a04": "少加新。真諦陳時語多飾異。若令梵師獨",
    "T50n2060_002:0439a05": "斷。則微言罕革。筆人參制。則餘辭必混。意",
    "T50n2060_002:0439a06": "者寧貴撲而近理。不用巧而背源。儻見淳",
    "T50n2060_002:0439a07": "質請勿嫌怪。昔日仰對尊顏瞻尚不等。",
    "T50n2060_002:0439a08": "親承妙吼聽之猶別。諍論起迷。豫[口*丙]涅",
    "T50n2060_002:0439a09": "槃之記。部黨興執。懸著文殊之典。雖二邊",
    "T50n2060_002:0439a10": "之義佛亦許可。而兩間之道。比丘未允其",
    "T50n2060_002:0439a11": "致。雙林早潛一味初損。千聖同志九旬共集。",
    "T50n2060_002:0439a12": "雜碎之條。尋訛本誡水鵠之頌。俄舛昔經。",
    "T50n2060_002:0439a13": "一聖纔亡法門即減。千年已遠人心轉偽。既",
    "T50n2060_002:0439a14": "乏寫水之聞。復寡懸河之說。欲求冥會",
    "T50n2060_002:0439a15": "詎可得乎。且儒學古文變猶紕繆。世人今語",
    "T50n2060_002:0439a16": "傳尚參差。況凡聖殊倫東西隔域。難之又難",
    "T50n2060_002:0439a17": "論莫能盡。必慇懃於三覆。靡造次於一",
    "T50n2060_002:0439a18": "言。歲校則利有餘。日計則功不足。開大明",
    "T50n2060_002:0439a19": "而布範。燭長夜而成務。宣譯之業未可加",
    "T50n2060_002:0439a20": "也。經不容易理藉名賢。常思品藻終慚水",
    "T50n2060_002:0439a21": "鏡。兼而取之。所備者八。誠心愛法志願益",
    "T50n2060_002:0439a22": "人不憚久時其備一也。將踐覺場先牢",
    "T50n2060_002:0439a23": "戒足不染譏惡。其備二也。筌曉三藏義貫",
    "T50n2060_002:0439a24": "兩乘不苦闇滯。其備三也。旁涉墳史工綴",
    "T50n2060_002:0439a25": "典詞不過魯拙。其備四也。襟抱平恕器量",
    "T50n2060_002:0439a26": "虛融不好專執。其備五也。沈於道術澹",
    "T50n2060_002:0439a27": "於名利不欲高衒。其備六也。要識梵言乃",
    "T50n2060_002:0439a28": "閑正譯不墜彼學。其備七也。薄閱蒼雅。粗",
    "T50n2060_002:0439a29": "諳篆隷。不昧此文。其備八也。八者備矣。方",
    "T50n2060_002:0439b01": "是得人三業必長其風靡絕。若復精搜十",
    "T50n2060_002:0439b02": "步應見香草。微收一用時遇良材。雖往",
    "T50n2060_002:0439b03": "者而難儔。庶來者而能繼。法橋未斷夫復何",
    "T50n2060_002:0439b04": "言。則延鎧之徒。不迴隆於魏室。護顯之輩。",
    "T50n2060_002:0439b05": "豈偏盛于晉朝。或曰。一音遙說四生各解。",
    "T50n2060_002:0439b06": "普被大慈咸蒙遠悟。至若開源白馬。則語",
    "T50n2060_002:0439b07": "逐洛陽。發序赤烏。則言隨建業。未應強",
    "T50n2060_002:0439b08": "移此韻始符極旨。要工披讀乃究玄宗。",
    "T50n2060_002:0439b09": "遇本即依真為篤信。案常無改世稱仰述。",
    "T50n2060_002:0439b10": "誠在一心非關四辯。必令存梵詎是通方。",
    "T50n2060_002:0439b11": "對曰。談而不經旁慚博識。學而無友退愧",
    "T50n2060_002:0439b12": "寡聞。獨執管錐未該穹壤。理絕名想彌",
    "T50n2060_002:0439b13": "難穿鑿。在昔圓音之下神力冥加。滿字之間",
    "T50n2060_002:0439b14": "利根迴契。然今地殊王舍人異金口。即令",
    "T50n2060_002:0439b15": "懸解定知難會。經音若圓雅懷應合。直餐",
    "T50n2060_002:0439b16": "梵響何待譯言。本尚虧圓譯豈純實。等非",
    "T50n2060_002:0439b17": "圓實不無踈近。本固守音譯疑變意。一向",
    "T50n2060_002:0439b18": "能守十例可明。緣情判義誠所未敢。若夫",
    "T50n2060_002:0439b19": "孝始孝終治家治國。足宣至德堪弘要",
    "T50n2060_002:0439b20": "道。況復淨名之勸發心。善生之歸妙覺。奚",
    "T50n2060_002:0439b21": "假落髮翦鬚苦違俗訓持衣捧盋頓改",
    "T50n2060_002:0439b22": "世儀。坐受僧號詳謂是理。遙學梵章寧",
    "T50n2060_002:0439b23": "容非法。崇佛為主。羞討佛字之源。紹釋",
    "T50n2060_002:0439b24": "為宗。恥尋釋語之趣。空覩經葉弗興敬",
    "T50n2060_002:0439b25": "仰總見梵僧例生侮慢。退本追末吁可",
    "T50n2060_002:0439b26": "笑乎。象運將窮斯法見續。用茲紹繼誠",
    "T50n2060_002:0439b27": "可悲夫。文多不載。琮師尚宗據深究教源。",
    "T50n2060_002:0439b28": "故章抄疏記諸無所及。述製書論不敘丘",
    "T50n2060_002:0439b29": "墳。著福田論僧官論慈悲論默語論鬼神錄。",
    "T50n2060_002:0439c01": "通極論辯聖論通學論善知識錄等。並賦詞",
    "T50n2060_002:0439c02": "弘瞻精理通顯。初所著通極者。破世術諸",
    "T50n2060_002:0439c03": "儒不信因果。執於教迹好生異端。此論所",
    "T50n2060_002:0439c04": "宗。佛理為極。言辯聖者。明釋教宣真孔",
    "T50n2060_002:0439c05": "教弘俗。論老子教不異俗儒。靈寶等經則",
    "T50n2060_002:0439c06": "非儒攝。言通學者。勸引儒流遍師孔釋。",
    "T50n2060_002:0439c07": "令知內外備識俗真。言善知識者。是大因",
    "T50n2060_002:0439c08": "緣登聖越凡。不因善友無人達也。門人",
    "T50n2060_002:0439c09": "行矩者。即琮兄之子。為立行記流之于",
    "T50n2060_002:0439c10": "世。矩少隨琮學。諮訓葉經。東西兩館並參",
    "T50n2060_002:0439c11": "翻譯。為性頗屬文翰。通覽墳素。夙為左",
    "T50n2060_002:0439c12": "僕射房玄齡所知。深見禮厚。貞觀初。奏勅",
    "T50n2060_002:0439c13": "追入。既達京室將事翻傳。遂疾而終。不",
    "T50n2060_002:0439c14": "果開演。鄉族流慟接柩。趙州所譯眾經。具",
    "T50n2060_002:0439c15": "在餘錄。",
    "T50n2060_002:0439c16": "續高僧傳卷第二"
}