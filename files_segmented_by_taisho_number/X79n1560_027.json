{
    "X79n1560_027:0544c01": "禪林僧寶傳卷第二十七",
    "X79n1560_027:0544c02": "宋明白庵居沙門　惠洪　撰",
    "X79n1560_027:0544c03": "明教嵩禪師",
    "X79n1560_027:0544c04": "禪師名契嵩。字仲靈。自號潛子。生藤州鐔津李氏。七",
    "X79n1560_027:0544c05": "歲。母鍾施以事東山沙門某。十三得度受具。十九游",
    "X79n1560_027:0544c06": "方。時寧風有異女子姚。精嚴而住山。時年百餘歲。面",
    "X79n1560_027:0544c07": "如處子。嵩造焉。女子留之信宿。中夜聞池中有如戛",
    "X79n1560_027:0544c08": "銅器聲。以問女子。女子曰。噫此龍吟也。聞者瑞徵。子",
    "X79n1560_027:0544c09": "當有大名於世行矣。無滯於是。下沅湘。陟衡嶽。謁神",
    "X79n1560_027:0544c10": "鼎諲禪師。諲與語奇之。然無所契悟。游袁筠間。受記",
    "X79n1560_027:0544c11": "莂於洞山聦公。嵩夜則頂戴觀世音菩薩之像。而誦",
    "X79n1560_027:0544c12": "其號。必滿十萬。乃寢以為常。自是世間。經書章句。不",
    "X79n1560_027:0544c13": "學而能。是時天下之士。學古文。慕韓愈拒我。以遵孔",
    "X79n1560_027:0544c14": "子。東南有章表民。黃聱隅。李太伯。尤雄傑者。學者宗",
    "X79n1560_027:0544c15": "之。嵩作原教論十餘萬言。明儒釋之道一貫。以抗其",
    "X79n1560_027:0544c16": "說。讀之者畏服。未幾復游衡嶽。罷歸著禪宗定祖圖。",
    "X79n1560_027:0544c17": "傳法正宗記。其志蓋憫道法陵遲。愽攷經典。以佛後",
    "X79n1560_027:0544c18": "摩訶迦葉。獨得大法眼藏。為初祖。推之下至于達磨",
    "X79n1560_027:0544c19": "多羅。為二十八祖。密相付囑。不立文字。謂之教外別",
    "X79n1560_027:0544c20": "傳。書成游京師。知開封府龍圖王公素。奏之　仁宗",
    "X79n1560_027:0544c21": "皇帝。覧之加嘆。付傳法院。編次入藏。下詔褒寵。賜紫",
    "X79n1560_027:0544c22": "方袍。號明教。嵩再奏辭讓。不許。宰相韓琦大參。歐陽",
    "X79n1560_027:0544c23": "脩。皆延見而尊禮之。留居閔賢寺。不受。再請東還。于",
    "X79n1560_027:0544c24": "是律學者憎疾。相與造說以非之。嵩益著書。援引古",
    "X79n1560_027:0545a01": "今。左證甚明。幾數萬言。禪者增氣。而天下公議。翕然",
    "X79n1560_027:0545a02": "歸之。凞寧五年六月四日晨興。寫偈曰。後夜月初明。",
    "X79n1560_027:0545a03": "吾今獨自行。不學大梅老。貪聞鼯鼠聲。至中夜而化。",
    "X79n1560_027:0545a04": "闍維斂六根之不壞者三。頂骨出舍利。紅白晶潔。狀",
    "X79n1560_027:0545a05": "如大菽。常所持數珠。亦不壞。道俗合諸不壞。葬于故",
    "X79n1560_027:0545a06": "居永安院之左。閱世六十有六。坐五十有三夏。有文",
    "X79n1560_027:0545a07": "集總百餘卷。六十萬言。其甥法澄。克奉藏之。以信後",
    "X79n1560_027:0545a08": "世。嵩居錢塘佛日禪院(或云惠日禪師)。應密學蔡公襄所請",
    "X79n1560_027:0545a09": "也。東坡曰。吾入吳尚及見嵩。其為人常瞋。葢嵩以瞋",
    "X79n1560_027:0545a10": "為佛事云。",
    "X79n1560_027:0545a11": "贊曰。是身聚沫耳。特苦業所持。寔本一念。首楞嚴曰。",
    "X79n1560_027:0545a12": "由汝念慮。使汝色身。身非念倫。汝身何因。隨念所使。",
    "X79n1560_027:0545a13": "然但名為融通妄想。念常清淨。正信堅固。則名善根",
    "X79n1560_027:0545a14": "功德之力。嵩生而多聞。好辯而常瞋。死而火之。目舌",
    "X79n1560_027:0545a15": "耳毫為不壞。非正信堅固功德力乎。余甞論人之精",
    "X79n1560_027:0545a16": "誠不可見。及其化也。多雨舍利。譬如太平無象。而烝",
    "X79n1560_027:0545a17": "枯朽。為菌芝。嵩其尤著聞者。聰公可謂有子矣。",
    "X79n1560_027:0545a18": "蔣山元禪師",
    "X79n1560_027:0545a19": "禪師名贊元。字萬宗。婺州義烏人。雙林傅大士之遠",
    "X79n1560_027:0545a20": "孫也。三歲出家。七歲為大僧。性重遲。閑靖寡言。視之",
    "X79n1560_027:0545a21": "如鄙樸人。然於傳記。無所不窺。吐為詞語。多絕塵之",
    "X79n1560_027:0545a22": "韻。特罕作耳。年十五游方。至石霜。謁慈明禪師。助舂",
    "X79n1560_027:0545a23": "破薪。泯泯混十年。慈明移南嶽。又與俱。及歿葬骨石",
    "X79n1560_027:0545a24": "於石霜。植種八年乃去。兄事蔣山心禪師。心歿。以元",
    "X79n1560_027:0545b01": "繼其席。舒王初丁太夫人憂。讀經山中。與元游如昆",
    "X79n1560_027:0545b02": "弟。問祖師意旨。元不答。王益扣之。元曰。公般若有障",
    "X79n1560_027:0545b03": "三。有近道之質一。更一兩生來。恐純熟。王曰。願聞其",
    "X79n1560_027:0545b04": "說。元曰。公受氣剛大。世緣深。以剛大氣。遭深世緣。必",
    "X79n1560_027:0545b05": "以身任天下之重。懷經濟之志。用舍不能必。則心未",
    "X79n1560_027:0545b06": "平。以未平之心。持經世之志。何時能一念萬年哉。又",
    "X79n1560_027:0545b07": "多怒。而學問尚理。於道為所知愚。此其三也。特視名",
    "X79n1560_027:0545b08": "利如脫髮。甘澹泊如頭陀。此為近道。且當以教乘滋",
    "X79n1560_027:0545b09": "茂之。可也。王再拜受教。自凞寧之初。王入對。遂大用",
    "X79n1560_027:0545b10": "至真拜。貴震天下。無月無耗。元未嘗發視。客來無貴",
    "X79n1560_027:0545b11": "賤。寒溫外無別語。即斂目如入定。客即去。甞饌僧。俄",
    "X79n1560_027:0545b12": "報火厨庫。且及潮音堂。眾吐飯蒼黃。蟻窘蜂閙。而元",
    "X79n1560_027:0545b13": "啜啖自若。高視屋梁。食畢無所問。又甞出郭。有狂人",
    "X79n1560_027:0545b14": "入寺。手刃一僧。即自殺尸相枕。左右走報。交武于道。",
    "X79n1560_027:0545b15": "自白下門。群從而歸。元過尸處。未甞視。登寢堂危坐。",
    "X79n1560_027:0545b16": "職事者側立。冀元有以處之。而斂目如平日。於是稍",
    "X79n1560_027:0545b17": "稍隱去。卒不問。王弟平甫。豪縱於人物。慎許可。見元",
    "X79n1560_027:0545b18": "即悚然加敬。問佛法大意。元復有難色。平甫固請為",
    "X79n1560_027:0545b19": "說。元曰。佛祖無所異于人。所以異者。能自護心念耳。",
    "X79n1560_027:0545b20": "岑樓之木。必有本。本於毫末。滔天之水。必有原。原於",
    "X79n1560_027:0545b21": "濫觴。清淨心中。無故動念。危乎岌哉。甚於岑樓。浩然",
    "X79n1560_027:0545b22": "橫肆。甚于滔天。其可動耶。佛祖更相付授。必丁寧之",
    "X79n1560_027:0545b23": "曰。善自護持。平甫曰。佛法止于此乎。元曰。至美不華。",
    "X79n1560_027:0545b24": "至言不煩。夫華與煩。去道遠甚。而流俗以之。申公論",
    "X79n1560_027:0545c01": "治世之法。猶謂為治者。不至多言。顧力行如何耳。況",
    "X79n1560_027:0545c02": "出世間法乎。元豐之初。王罷政府。舟至石頭。夜造山",
    "X79n1560_027:0545c03": "拜墳。士大夫車騎。填山谷。王入寺。已二鼓。元出迎。一",
    "X79n1560_027:0545c04": "揖而退。王坐東偏。從官賓客滿坐。王環視。問元所在。",
    "X79n1560_027:0545c05": "侍者對曰。已寢久矣。王笑之王。結屋定林。往來山中。",
    "X79n1560_027:0545c06": "又十年。稍覺煩動。即造元相向。默坐終日而去。有詩",
    "X79n1560_027:0545c07": "贈之。其略曰。不與物違真道廣。每隨緣起自禪深。舌",
    "X79n1560_027:0545c08": "根已淨誰能壞。足跡如空我得尋。人以為實錄。元祐",
    "X79n1560_027:0545c09": "之初。曰吾欲還東吳。促辦嚴俄化。王哭之慟。塔於蔣",
    "X79n1560_027:0545c10": "陵之東。平甫狀其行碑山中。",
    "X79n1560_027:0545c11": "贊曰。舒王甞手題其像曰。賢哉人也。行厲而容寂。知",
    "X79n1560_027:0545c12": "言而能默。譽榮弗喜。辱毀弗戚。弗矜弗克。人自稱德。",
    "X79n1560_027:0545c13": "有緇有白。來自南北。弗順弗逆。弗抗弗抑。弗觀汝華。",
    "X79n1560_027:0545c14": "唯食己實。孰其嗣之。我有遺則。予讀此詞。知其為本",
    "X79n1560_027:0545c15": "色住山人也。",
    "X79n1560_027:0545c16": "金山達觀頴禪師",
    "X79n1560_027:0545c17": "禪師名曇頴。生錢塘丘氏。年十三。依龍興寺為大僧。",
    "X79n1560_027:0545c18": "神情秀特。於書無所不觀。為詞章多出塵語。十八九",
    "X79n1560_027:0545c19": "游京師。時歐陽文忠公。在場屋。頴識之。游相樂也。初",
    "X79n1560_027:0545c20": "謁大陽明安禪師。問。洞上特設。偏正君臣意。明何事。",
    "X79n1560_027:0545c21": "明安曰。父母未生時事。又問。如何體會。明安曰。夜半",
    "X79n1560_027:0545c22": "正明天曉不露。頴惘然棄去。至石門。謁聰禪師。理明",
    "X79n1560_027:0545c23": "安之語。曰師意如何。聰曰。大陽不道不是。但口門窄。",
    "X79n1560_027:0545c24": "滿口說未盡。老僧即不與麼。頴曰。如何是父母未生",
    "X79n1560_027:0546a01": "事。聰曰。糞墼子。又問。如何是夜半正明。天曉不露。聰",
    "X79n1560_027:0546a02": "曰。牡丹叢下睡猫兒。頴愈疑駭。日扣之。竟無得益。自",
    "X79n1560_027:0546a03": "奮曰。吾要以死究之。不解終不出山。聰一日見普請。",
    "X79n1560_027:0546a04": "問曰。今日運薪乎。頴曰然運薪。聰曰。雲門甞問。人般",
    "X79n1560_027:0546a05": "柴。柴般人。如何會。頴不能對。聰因植杖石坐。笑曰。此",
    "X79n1560_027:0546a06": "事如人學書。點畫可傚者工。否者拙。何故如此。未忘",
    "X79n1560_027:0546a07": "法耳。如有法執。故自為斷續。當筆忘手。手忘心。乃可",
    "X79n1560_027:0546a08": "也。頴於是默契其旨。良久曰。如石頭曰。執事元是迷。",
    "X79n1560_027:0546a09": "契理亦非悟。既曰契理。何謂非悟。聰曰。汝以此句為",
    "X79n1560_027:0546a10": "藥語。為病語。頴曰。是藥語。聰呵曰。汝乃以病為藥。又",
    "X79n1560_027:0546a11": "可哉。頴曰。事如函得葢。理如箭直鋒。妙寧有加者。而",
    "X79n1560_027:0546a12": "猶以為病。茲寔未諭。聰曰。借其妙至是。亦止明理事",
    "X79n1560_027:0546a13": "而已。祖師意旨智。識所不能到。矧事理能盡乎。故世",
    "X79n1560_027:0546a14": "尊曰。理障礙正知見。事障能續生死。頴恍如夢覺。曰",
    "X79n1560_027:0546a15": "如何受用。聰曰語不離窠臼。安能出葢纏。頴嘆曰。纔",
    "X79n1560_027:0546a16": "涉脣吻。便落意思。皆是死門。終非活路。即日辭去。過",
    "X79n1560_027:0546a17": "京師。寓止駙馬都尉李端願之園。日夕問道。一時公",
    "X79n1560_027:0546a18": "卿多就見。聞其議論。隨機開悟。李公問曰。人死識歸",
    "X79n1560_027:0546a19": "何所。答曰。未知生。焉知死。李公曰。生則端願已知。曰。",
    "X79n1560_027:0546a20": "生從何來。李公擬議。頴揕其胷。曰。秖在這裏。思量箇",
    "X79n1560_027:0546a21": "什麼。對曰。會也。只知貪程。不覺蹉路。頴拓開曰。百年",
    "X79n1560_027:0546a22": "一夢。又問。地獄畢竟是有是無。答曰。諸佛向無中說",
    "X79n1560_027:0546a23": "有。眼見空華。大尉就有中覓無。手[搘日+且]水月。堪笑。眼前",
    "X79n1560_027:0546a24": "見牢獄不避。心外見天堂欲生。殊不知。欣怖在心。善",
    "X79n1560_027:0546b01": "惡成境。大尉但了自心。自然無惑。進曰。心如何了。答",
    "X79n1560_027:0546b02": "曰。善惡都莫思量。又問。不思量後。心歸何所。頴曰。且",
    "X79n1560_027:0546b03": "請太尉歸宅。頴東游初。住舒州香鑪峰。移住潤州因",
    "X79n1560_027:0546b04": "聖。太平隱靜。明雪竇。又移住金山龍游寺。嘉祐四年",
    "X79n1560_027:0546b05": "除夕。遣侍者持書。別揚州刁景純學士。曰。明旦當行。",
    "X79n1560_027:0546b06": "不暇相見。厚自愛。景純開書大驚。曰當奈何。復書決",
    "X79n1560_027:0546b07": "別而已。中夜候吏報。揚州馳書。船將及岸。頴欣然遣",
    "X79n1560_027:0546b08": "撾鼓。陞座敘出世本末。謝裨贊叢林者。勸修勿怠。曰",
    "X79n1560_027:0546b09": "吾化。當以賢監寺次補。下座。讀景純書畢。大眾擁步。",
    "X79n1560_027:0546b10": "上方丈。頴跏趺。揮令各遠立。良久乃化。五年元日也。",
    "X79n1560_027:0546b11": "閱世七十有二。坐五十有三夏。頴英氣壓諸方。薦福",
    "X79n1560_027:0546b12": "懷禪師。誦十玄談。至祖意。頴曰。當曰十聖未明此旨。",
    "X79n1560_027:0546b13": "特以聲律不恊。故耳。三賢十聖序。不如是。懷曰。宗門",
    "X79n1560_027:0546b14": "無許事。頴熟視。以手畫按。作十字曰。汝識此字乎。汝",
    "X79n1560_027:0546b15": "以謂甑箅耳。懷無能言頴。拂衣去。曰。我要與汝鬬死。",
    "X79n1560_027:0546b16": "生吾不敵汝也。",
    "X79n1560_027:0546b17": "贊曰。東坡曰。佛法浸遠。真偽相半。寓言指法。大率相",
    "X79n1560_027:0546b18": "似。至于二乘禪定。外道神通。非我肉眼所能勘驗。然",
    "X79n1560_027:0546b19": "臨死生禍福之際。不容偽矣。吾視頴之謝世。無以異",
    "X79n1560_027:0546b20": "人適城市之易。然真大丈夫也哉。",
    "X79n1560_027:0546b22": "禪林僧寶傳卷第二十七"
}