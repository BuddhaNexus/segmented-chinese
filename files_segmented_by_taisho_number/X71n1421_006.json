{
    "X71n1421_006:0679c01": "愚菴和尚語錄卷第六",
    "X71n1421_006:0679c03": "小參",
    "X71n1421_006:0679c04": "門人　忻悟　等編",
    "X71n1421_006:0679c05": "解夏小參。僧問。德山小參。不答話。藥山小參。不點燈。",
    "X71n1421_006:0679c06": "趙州小參。要答話。是法平等。因甚三段不同。師云。舌",
    "X71n1421_006:0679c07": "頭不出口。進云。溈山問仰山。一夏作何功業。仰云。鉏",
    "X71n1421_006:0679c08": "得一片畬。種得一籮粟。還當宗乘也無。師云。嚗嚗論",
    "X71n1421_006:0679c09": "寔事。進云。仰山却問溈山。和尚一夏。作何功業。溈云。",
    "X71n1421_006:0679c10": "日中一餐。夜後一寢。又且如何。師云。渠儂得自由。乃",
    "X71n1421_006:0679c11": "云。目前無法。法法樅然。心外無機。機機相副。豈不見。",
    "X71n1421_006:0679c12": "溈山問仰山。子一夏在山。作何功業。仰云。開得一片",
    "X71n1421_006:0679c13": "畬。種得一籮粟。溈云。恁麼則不空過一夏。仰山却問",
    "X71n1421_006:0679c14": "溈山。和尚一夏在山。作何功業。溈云。日中一飡。夜後",
    "X71n1421_006:0679c15": "一寢。仰云。恁麼亦不空過一夏。看他從上尊宿。又何",
    "X71n1421_006:0679c16": "曾有絲毫奇特道理。一切只是尋常。自然聲和響順。",
    "X71n1421_006:0679c17": "投子云。諸人變見千般。總是自擔帶將來。趙州道。喫",
    "X71n1421_006:0679c18": "粥了也未。喫粥了也。洗盋盂去。天高地厚。海闊山遙。",
    "X71n1421_006:0679c19": "月白風清。蛩吟蟬噪。行者擊鼓。山僧小參。諸人簇簇",
    "X71n1421_006:0679c20": "上來。討個什麼。拈拄杖。劃一劃云。凉飈動寰宇。一葉",
    "X71n1421_006:0679c21": "已驚秋。",
    "X71n1421_006:0679c22": "除夜小參。僧問。芻狗吠時天地合。木鷄啼後祖燈輝。",
    "X71n1421_006:0679c23": "一年光景今宵盡。萬里更無人未歸。見前一眾。盡是",
    "X71n1421_006:0679c24": "他鄉之客。即今歲盡年窮。如何得便歸家去。師云。闍",
    "X71n1421_006:0680a01": "梨家在什麼處。進云。僧問藥山。學人擬欲歸鄉時如",
    "X71n1421_006:0680a02": "何。山云。汝父母。徧身紅爛。臥在荊棘林中。汝歸何所。",
    "X71n1421_006:0680a03": "意旨如何。師云。愁人莫向愁人說。進云。僧云。恁麼則",
    "X71n1421_006:0680a04": "不歸去也。山云。切須歸去。汝若歸去。我示汝個休粮",
    "X71n1421_006:0680a05": "方。僧便請。山云。二時上堂。不得咬破一粒米。又且如",
    "X71n1421_006:0680a06": "何。師云。藥山老漢。得恁麼老婆心切。進云。且那裏是",
    "X71n1421_006:0680a07": "他老婆心切處。師云。闍梨要問長老口啞那。僧便退。",
    "X71n1421_006:0680a08": "師云。芻狗吠時天地合。木鷄啼後祖燈輝。一年光景",
    "X71n1421_006:0680a09": "今宵盡。萬里更無人未歸。好大眾。古人與麼道。只要",
    "X71n1421_006:0680a10": "你直下識取自家城郭。免見倚他門戶傍他墻。剛被",
    "X71n1421_006:0680a11": "時人喚作郎。久參先德。不隔絲毫。後學初機。宜加審",
    "X71n1421_006:0680a12": "細。豈不見。僧問藥山。學人擬欲歸鄉時如何。山云。汝",
    "X71n1421_006:0680a13": "父母。徧身紅爛。臥在荊棘林中。汝歸何所。僧云。恁麼",
    "X71n1421_006:0680a14": "則不歸去也。山云。却須歸去。汝若歸鄉。我示汝個休",
    "X71n1421_006:0680a15": "粮方。僧便請。山云。二時上堂。不得咬破一粒米。若喚",
    "X71n1421_006:0680a16": "作休粮方。正是還鄉曲。謂是還鄉曲。又道休粮方。老",
    "X71n1421_006:0680a17": "藥山。赤心片片。憫物垂慈。其柰十個有五雙蹉過。至",
    "X71n1421_006:0680a18": "竟不解知歸。逗到彌勒下生。轉見流離孤苦。長沙和",
    "X71n1421_006:0680a19": "尚道。我若舉揚宗教。法堂上。草深一丈。事不獲已。向",
    "X71n1421_006:0680a20": "諸人道。盡十方世界。是沙門一隻眼。雪峯又道。盡大",
    "X71n1421_006:0680a21": "地。撮來。如粟米粒大。到者裏。不敢望汝別縣慧日。獨",
    "X71n1421_006:0680a22": "振玄風。但向古人鶻臭布衫上。知些子氣息。一年三",
    "X71n1421_006:0680a23": "百六十日。一日朝昏十二時。東廊上西廊下。穿僧堂",
    "X71n1421_006:0680a24": "入佛殿。總是到家時節。轉山河國土。歸自己。轉自己。",
    "X71n1421_006:0680b01": "歸山河國土。如壯士展臂。不假他力。天上人間。縱橫",
    "X71n1421_006:0680b02": "自在。苟或未然。烏飛兔走。臘盡春回。明朝慶賀新陽。",
    "X71n1421_006:0680b03": "各各又添一歲。莫將有事為無事。爭是爭非空白頭。",
    "X71n1421_006:0680b04": "復舉。僧問洞山。寒暑到來。如何回避。山云。何不向無",
    "X71n1421_006:0680b05": "寒暑處去。僧云。如何是無寒暑處。山云。寒時寒殺闍",
    "X71n1421_006:0680b06": "梨。熱時熱殺闍梨。師云。洞山老漢。與麼答話。非唯儱",
    "X71n1421_006:0680b07": "侗真如。亦乃瞞頇佛性。忽有問隆教。寒暑到來。如何",
    "X71n1421_006:0680b08": "回避。也只答他道。何不向無寒暑處去。更問如何是",
    "X71n1421_006:0680b09": "無寒暑處。和聲便打。若是識痛痒漢。管取出離五行",
    "X71n1421_006:0680b10": "三界。",
    "X71n1421_006:0680b11": "淨慈入院。小參。僧問。日可冷。月可熱。眾魔不能壞真",
    "X71n1421_006:0680b12": "說。如何是真說。師云。風動塵飛。鴉鳴鵲噪。進云。欲識",
    "X71n1421_006:0680b13": "永明旨。門前一湖水。拈却門前一湖水。如何是永明",
    "X71n1421_006:0680b14": "旨。師豎起拂子。進云。即此用。離此用。師放下拂子。又",
    "X71n1421_006:0680b15": "俗士問。弟子欲出離生死。如何用心。即得。師云。無心",
    "X71n1421_006:0680b16": "可用。即離生死。進云。即心是佛。又且如何。師云。心空",
    "X71n1421_006:0680b17": "即是佛。有心即非佛。士擬議。師便喝。乃云。馬祖百丈",
    "X71n1421_006:0680b18": "已前。無住持事。道人相尋於空間寂寞之濵。其後雖",
    "X71n1421_006:0680b19": "有住持。王臣尊禮。為人天師。今則不然。掛名官府如",
    "X71n1421_006:0680b20": "有戶籍之民。此晦堂。不赴大溈之招。而致斯語。觀此",
    "X71n1421_006:0680b21": "則知。住持之道。那時已是不堪著眼了也。更教看著",
    "X71n1421_006:0680b22": "今時做處。也好慚惶煞人。明教謂。住持者。持其法。使",
    "X71n1421_006:0680b23": "之永住。而不滅。所以法隨法行。法幢隨處建立。永嘉",
    "X71n1421_006:0680b24": "道。建法幢。立宗旨。明明佛敕曹溪是。世降俗末。名存",
    "X71n1421_006:0680c01": "寔亡。大法凋瘵。無甚今日。山僧。道慚涼薄。行愧荒疎。",
    "X71n1421_006:0680c02": "誓欲深藏巖壑。隱遯過時。悞蒙柱國丞相。不忘靈山",
    "X71n1421_006:0680c03": "付囑。遠勞使命。推輓來此住持。是猶使蚊負山。螳蜋",
    "X71n1421_006:0680c04": "怒臂。以當車轍。却不似法燈和尚道。為緣先師有未",
    "X71n1421_006:0680c05": "了公案。出來。為他了却。所謂王臣尊禮。為人天師。建",
    "X71n1421_006:0680c06": "法幢立宗旨。則吾豈敢。雖然南屏勝地。衲子淵藪。人",
    "X71n1421_006:0680c07": "能弘道。非道弘人。佛運垂秋。宗綱委地。冀諸勝眾。戮",
    "X71n1421_006:0680c08": "力匡持。弘贊法社。驀拈拄杖。你有拄杖子。我與你拄",
    "X71n1421_006:0680c09": "杖子。你無拄杖子。我奪却你拄杖子。卓拄杖云。三級",
    "X71n1421_006:0680c10": "浪高魚化龍。癡人猶戽野塘水　復舉。德山小參。示",
    "X71n1421_006:0680c11": "眾云。今夜不答話。問話者。三十棒。時有僧出禮拜。山",
    "X71n1421_006:0680c12": "便打。僧云。某甲話也未問。為甚打某甲。山云。你是甚",
    "X71n1421_006:0680c13": "處人。僧云。新羅人。山云。未跨船舷。好與三十棒。後來",
    "X71n1421_006:0680c14": "法眼益云。大小德山。話作兩橛。圓明密云。大小德山。",
    "X71n1421_006:0680c15": "龍頭蛇尾。雪竇拈云。二尊宿。雖善裁長補短。捨重從",
    "X71n1421_006:0680c16": "輕。要見德山老漢。亦未可在。何故。殊不知。德山握閫",
    "X71n1421_006:0680c17": "外之威權。有當斷不斷。不招其亂底劍。諸人要識新",
    "X71n1421_006:0680c18": "羅僧麼。只是撞著露柱底。瞎漢。師云。這個公案。諸方",
    "X71n1421_006:0680c19": "老宿。每至小參。未嘗不拈出。註解一上。雖則各資一",
    "X71n1421_006:0680c20": "路。未免所見不同。互有得失。法眼云。話作兩橛。易分",
    "X71n1421_006:0680c21": "雪裏粉。難辨墨中煤。圓明云。龍頭蛇尾。只見波濤涌。",
    "X71n1421_006:0680c22": "不見海龍宮。雪竇道。德山握閫外之威權。有當斷不",
    "X71n1421_006:0680c23": "斷。不招其亂底劍。正是扶強不扶弱。殊不知。大小德",
    "X71n1421_006:0680c24": "山。當斷不斷。自招其亂。諸人要識這僧。鷂子過新羅。",
    "X71n1421_006:0681a01": "解制小參。舉東山和尚示眾云。百鍊黃金鑄鐵牛。十",
    "X71n1421_006:0681a02": "分高價與人酬。庭前不有花含笑。又是東山一夏休。",
    "X71n1421_006:0681a03": "亦成一偈。舉似大眾。鼻孔撩天水牯牛。鐵鞭三百未",
    "X71n1421_006:0681a04": "輕酬。溪東牧了溪西牧。又是南屏一夏休。",
    "X71n1421_006:0681a05": "冬至小參。僧問。說法不應機。總是非時語。如何是應",
    "X71n1421_006:0681a06": "機底法。師云。汝問我答。進云。生死交謝。寒暑迭遷。如",
    "X71n1421_006:0681a07": "何是不遷義。師云。冬至寒食一百五。乃云。群陰欲去",
    "X71n1421_006:0681a08": "未去之際。一陽欲生未生之時。伐賁鼓以考鴻鐘。會",
    "X71n1421_006:0681a09": "人天而提祖令。今夜。不說菩提涅槃。真如解脫。不說",
    "X71n1421_006:0681a10": "即心即佛。非心非佛。不是心。不是佛。不是物。洞山掇",
    "X71n1421_006:0681a11": "退果卓。祭鬼神茶飯。阿誰肯喫。慈明揭榜堂前。弄胡",
    "X71n1421_006:0681a12": "孫家具。笑殺傍觀。叉手進前。進前叉手。奴見婢慇懃。",
    "X71n1421_006:0681a13": "天寒人寒。大家在這裏。無孔鐵椎。魯公臺上書雲。漢",
    "X71n1421_006:0681a14": "女宮中測日。知時識節。却堪持論。自餘立機立境。行",
    "X71n1421_006:0681a15": "棒行喝。全鋒敵勝。同死同生。正按傍提。橫來豎去。和",
    "X71n1421_006:0681a16": "泥合水。截鐵斬釘。七十三。八十四。等是鬼家活計。於",
    "X71n1421_006:0681a17": "諸人分上。料掉沒交涉。喝。一年三百六十日。四時八",
    "X71n1421_006:0681a18": "節。春了夏。夏了秋。秋了冬。不覺不知。過了三百六十",
    "X71n1421_006:0681a19": "日。明朝便是冬至。前來許多絡索。既是總用不著。自",
    "X71n1421_006:0681a20": "己分上。合作麼生。喝。點鐵化為金玉易。勸人除却是",
    "X71n1421_006:0681a21": "非難。",
    "X71n1421_006:0681a22": "靈隱平山林和尚。對靈小參。正法眼藏。涅槃妙心。廓",
    "X71n1421_006:0681a23": "三際。以無去無來。洞十虗。而非中非外。諸佛知之而",
    "X71n1421_006:0681a24": "獨用。眾生日用而不知。故我靈隱堂上平山和尚。赤",
    "X71n1421_006:0681b01": "手提持。袒肩擔荷。權寔照用俱備。擒縱殺活皆全。五",
    "X71n1421_006:0681b02": "處住山。風行草偃。王臣為之斗仰。魔外為之冰消。塵",
    "X71n1421_006:0681b03": "塵剎剎。普見威權。物物頭頭。全彰奇特。高超十地。迥",
    "X71n1421_006:0681b04": "出三乘。有時拈一莖草。作丈六金身。有時將丈六金",
    "X71n1421_006:0681b05": "身。作一莖草。於一毫端。現寶王剎。坐微塵裏。轉大法",
    "X71n1421_006:0681b06": "輪。出沒卷舒。縱橫自在。以此穿三世諸佛鼻孔。以此",
    "X71n1421_006:0681b07": "換歷代祖師眼睛。以此坐天下善知識舌頭。以此斷",
    "X71n1421_006:0681b08": "叢林衲僧命脈。以此造無閒業。鑊湯爐炭。刀山劍樹。",
    "X71n1421_006:0681b09": "碓搗磨磨。為一切人。抽釘㧞楔。解粘去縛。以此開甘",
    "X71n1421_006:0681b10": "露門。示甘露器。令諸眾生。入甘露室。食甘露味。機機",
    "X71n1421_006:0681b11": "透脫。法法融通。末後全提。甚生光彩。聲前非聲。色後",
    "X71n1421_006:0681b12": "非色。蚊子上鐵牛。無你插觜處。直得飛來峯。起舞三",
    "X71n1421_006:0681b13": "臺。西子湖動搖六震。正與麼時。是汝諸人。還知老和",
    "X71n1421_006:0681b14": "尚落處麼。卓拄杖云。煩惱海中為雨露。無明山上作",
    "X71n1421_006:0681b15": "雲雷　復舉。世尊。涅槃會上。摩胸告眾云。汝等當觀",
    "X71n1421_006:0681b16": "吾紫磨金色之身。瞻仰取足。無令後悔。若謂吾滅度。",
    "X71n1421_006:0681b17": "非吾弟子。若謂吾不滅度。亦非吾弟子。師云。釋迦老",
    "X71n1421_006:0681b18": "子。四十九年。三百餘會。說法如雲如雨。大機大用。千",
    "X71n1421_006:0681b19": "聖窺覰不及。萬靈捫摸無由。因甚。逗到涅槃會上。一",
    "X71n1421_006:0681b20": "個渾身。不解作主。直至摩胸告眾。普請觀瞻。當時眾",
    "X71n1421_006:0681b21": "中。忽有個皮下有血。出來道。咄。瞿曇瞿曇。沒處去。沒",
    "X71n1421_006:0681b22": "處去。非唯進且無門。退亦無路。管取求生不得生。求",
    "X71n1421_006:0681b23": "死不得死。淨慈今夜不是壓良為賤。撿點將來。爭似",
    "X71n1421_006:0681b24": "我平山和尚。五會說法。高聳人天。撒手去來。斬釘截",
    "X71n1421_006:0681c01": "鐵。拍禪床云。踏碎虗空赤脚行。十方世界阿剌剌。",
    "X71n1421_006:0681c02": "冬至。因事小參。千載南屏古道場。目前無法可論量。",
    "X71n1421_006:0681c03": "羣陰銷盡陽生也。四海同瞻化日長。如是則鐘鼓山",
    "X71n1421_006:0681c04": "林依舊。太平氣象維新。人人脚跟下。輝大寶光。個個",
    "X71n1421_006:0681c05": "頂門上。開正法眼。鵲噪鴉鳴。深談寔相。牧謳漁唱。共",
    "X71n1421_006:0681c06": "演真乘。當頭坐斷。八面玲瓏。正令全提。十方通暢。有",
    "X71n1421_006:0681c07": "時奪人不奪境。有時奪境不奪人。有時人境兩俱奪。",
    "X71n1421_006:0681c08": "有時人境俱不奪。臨濟大師。滿肚無明。通身擔板。要",
    "X71n1421_006:0681c09": "且費力不少。居一切時。不起妄念。於諸妄心。亦不息",
    "X71n1421_006:0681c10": "滅。住妄想境。不加了知。於無了知。不辨真寔。釋迦老",
    "X71n1421_006:0681c11": "子。釘樁搖櫓。抱橋柱澡浴。有什快活處。山前一片閒",
    "X71n1421_006:0681c12": "田地。叉手丁寧問祖翁。幾度賣來還自買。為憐松竹",
    "X71n1421_006:0681c13": "引清風。老東山。雖則熟處難忘。却較些子。忽有個衲",
    "X71n1421_006:0681c14": "僧。出來道。長老長老。恁麼也得。不恁麼也得。喝。和泥",
    "X71n1421_006:0681c15": "合水漢。不見道。時人住處我不住。時人行處我不行。",
    "X71n1421_006:0681c16": "不是與人難共住。大都緇素要分明。復喝一喝　復",
    "X71n1421_006:0681c17": "舉。僧問古德。萬境來侵時如何。德云。莫管他。師云。萬",
    "X71n1421_006:0681c18": "境來侵莫管他。情塵瞥起便周遮。大圓寶鑑明如日。",
    "X71n1421_006:0681c19": "漢現胡來等不差。",
    "X71n1421_006:0681c20": "除夜小參。一年三百六十日。今當極盡之夜。諸人還",
    "X71n1421_006:0681c21": "猛省麼。是日已過。命亦隨減。如少水魚。斯有何樂。真",
    "X71n1421_006:0681c22": "淨和尚云。唯二乘。禪定寂滅為樂。是為真樂。學般若",
    "X71n1421_006:0681c23": "菩薩。法喜禪悅為樂。是為真樂。三世諸佛。慈悲喜捨。",
    "X71n1421_006:0681c24": "四無量心。為樂。是為真樂。石霜普會云。休去。歇去。冷",
    "X71n1421_006:0682a01": "湫湫地去。是謂二乘寂滅之樂。雲門云。一切智通無",
    "X71n1421_006:0682a02": "障礙。拈起扇子云。釋迦老子來也。是謂法喜禪悅之",
    "X71n1421_006:0682a03": "樂。德山棒。臨濟喝。是謂三世諸佛。慈悲喜捨之樂。除",
    "X71n1421_006:0682a04": "此三種樂外。不為樂也。喝。老雲菴。慈悲之故。有落草",
    "X71n1421_006:0682a05": "之談。雖則扶他先作。未免簧鼓後昆。若是羅籠不住。",
    "X71n1421_006:0682a06": "呼喚不回。逸格變通底。灼然別有生涯。決不依他作",
    "X71n1421_006:0682a07": "解。不見神鼎禋禪師道。是日已過。命亦隨減。如少水",
    "X71n1421_006:0682a08": "魚。有何不樂。便恁麼去。可殺省力。教中謂之隨順覺",
    "X71n1421_006:0682a09": "性。成法破法。皆名涅槃。智慧愚癡。通為般若。菩薩外",
    "X71n1421_006:0682a10": "道。所成就法。同是菩提。無明真如。無異境界。諸戒定",
    "X71n1421_006:0682a11": "慧。及淫淫癡。俱是梵行。地獄天宮。皆為淨土。有性無",
    "X71n1421_006:0682a12": "性。齊成佛道。喝。清平世界。切忌訛言。釋迦老子。教壞",
    "X71n1421_006:0682a13": "人家男女。合與二十拄杖。放過則且寘。若要依而行",
    "X71n1421_006:0682a14": "之。直須寔到這個田地。始得。山僧。從年頭至年尾。未",
    "X71n1421_006:0682a15": "嘗不以此一著子。為汝諸人。然終不敢錯誤諸人一",
    "X71n1421_006:0682a16": "毫許。蓋為各各眼橫鼻直。脚踏地。頭頂天。其柰異生",
    "X71n1421_006:0682a17": "見解。我執不同。又爭怪得。大凡小參。謂之家教。今夜",
    "X71n1421_006:0682a18": "不惜口業。更為諸人舉話。普請大家證入。如何是佛。",
    "X71n1421_006:0682a19": "麻三斤。如何是佛。乾矢橛。喝一喝　復舉。僧問香林。",
    "X71n1421_006:0682a20": "如何是衲衣下事。林云。臘月火燒山。應菴和尚云。香",
    "X71n1421_006:0682a21": "林恁麼道。老鼠入牛角。有問歸宗。只向道。明年更有",
    "X71n1421_006:0682a22": "新條在。惱亂春風卒未休。師云。潦倒香林。錯下名言。",
    "X71n1421_006:0682a23": "未免遭人點撿。臘月火燒山。與他衲衣下事。有甚麼",
    "X71n1421_006:0682a24": "干涉。直饒應菴道。明年更有新條在。惱亂春風卒未",
    "X71n1421_006:0682b01": "休。也未夢見他衲衣下。鶻臭氣在。",
    "X71n1421_006:0682b02": "再住徑山小參。僧問。大慧和尚。昔日再住此山。有云。",
    "X71n1421_006:0682b03": "去是住時因。住是去時果。去住與果因。無可無不可。",
    "X71n1421_006:0682b04": "且如何是去是住時因。師云。五九盡日定逢春。進云。",
    "X71n1421_006:0682b05": "如何是住是去時果。師云。飯顆山頭逢杜甫。進云。去",
    "X71n1421_006:0682b06": "住與果因。無可無不可。還端的也無。師云。這裏是甚",
    "X71n1421_006:0682b07": "麼所在。說去說住。說因說果。又有僧問。如何是真如",
    "X71n1421_006:0682b08": "佛性。師云。徑山門下。無這般閒家具。進云。鹽官道。一",
    "X71n1421_006:0682b09": "切眾生。有佛性。溈山又道。一切眾生。無佛性。未審有",
    "X71n1421_006:0682b10": "之與無。孰是孰非。師云。是則總是。非則總非。進云。和",
    "X71n1421_006:0682b11": "尚大善知識。何得儱侗真如。瞞頇佛性。師云。老僧入",
    "X71n1421_006:0682b12": "院事煩。乃云。去是住時因。住是去時果。去住與果因。",
    "X71n1421_006:0682b13": "無可無不可。喝。這裏是什麼所在。說去說住。說因說",
    "X71n1421_006:0682b14": "果。說可說不可。雖然如是。這裏却有個好處。且道。好",
    "X71n1421_006:0682b15": "在甚麼處。良久云。再理舊詞連韻唱。村歌社舞又重",
    "X71n1421_006:0682b16": "新。驀拈拄杖。大慧祖師來也。大慧好處。山僧與麼舉",
    "X71n1421_006:0682b17": "似。彼此共知好則好。且道。還有為人處也無。愚菴固",
    "X71n1421_006:0682b18": "是無些子好處。忝為大慧的孫。也要與諸人。露個消",
    "X71n1421_006:0682b19": "息。去住休論果與因。拈拄杖云。一回拈起一回新。卓",
    "X71n1421_006:0682b20": "拄杖。若知撲落非他物。擲下拄杖。始信縱橫不是塵。",
    "X71n1421_006:0682b21": "復舉。乾峯示眾云。舉一不得舉二。放過一著。落在第",
    "X71n1421_006:0682b22": "二。師云。乾峯與麼道。入地獄如箭射。畢竟如何。二由",
    "X71n1421_006:0682b23": "一有。一亦莫守。日午打三更。面南看北斗。",
    "X71n1421_006:0682b24": "除夜小參。僧問。如何是先照後用。師云。拈起少林無",
    "X71n1421_006:0682c01": "孔笛。等閒吹出萬年歡。進云。如何是先用後照。師云。",
    "X71n1421_006:0682c02": "琱弓已挂狼煙息。萬里謌謠賀太平。進云。如何是照",
    "X71n1421_006:0682c03": "用同時。師云。泥牛吼處天關轉。木馬嘶時地軸搖。進",
    "X71n1421_006:0682c04": "云。如何是照用不同時。師云。猶握金鞭問歸客。夜深",
    "X71n1421_006:0682c05": "誰共御街行。進云。今歲今宵盡。明年明日催。如何是",
    "X71n1421_006:0682c06": "不屬陰陽消長一句。師云。待凌霄峯點頭。即向汝道。",
    "X71n1421_006:0682c07": "乃云。今歲今宵盡。世事悠悠。何時而盡。明年明日催。",
    "X71n1421_006:0682c08": "只知事逐眼前過。不覺老從頭上來。寒隨一夜去。去",
    "X71n1421_006:0682c09": "去寔不去。春逐五更來。來來寔不來。既是寒隨一夜",
    "X71n1421_006:0682c10": "去。且如何說個去去寔不去。春逐五更來。又如何說",
    "X71n1421_006:0682c11": "個來來寔不來。合水和泥。豈堪持論。斬釘截鐵。未稱",
    "X71n1421_006:0682c12": "全提。北禪分歲。烹露地白牛。遭人追納皮角。平地造",
    "X71n1421_006:0682c13": "妖捏怪。徑山今夜小參。與諸人聚集片時。雖則尋常",
    "X71n1421_006:0682c14": "事例。也是醉後添盃。東山演祖云。汝等諸人。見山僧",
    "X71n1421_006:0682c15": "竪起拂子。便作勝解。及乎山禽聚集。牛動尾巴。却作",
    "X71n1421_006:0682c16": "等閒。殊不知。檐聲不斷前旬雨。電影還連後夜雷。阿",
    "X71n1421_006:0682c17": "呵呵。會也麼。甜瓜徹蒂甜。苦瓠連根苦。達磨大師非",
    "X71n1421_006:0682c18": "是祖　復舉。僧問雲門。如何是雲門一曲。門云。臘月",
    "X71n1421_006:0682c19": "二十五。僧云。唱者如何。門云。且緩緩。師云。雲門一曲。",
    "X71n1421_006:0682c20": "村謌社舞。足可施呈。較之黃鍾大呂。白雪陽春。大欠",
    "X71n1421_006:0682c21": "音律在。今夜忽有問。如何是徑山一曲。只向道。臘月",
    "X71n1421_006:0682c22": "二十九。唱者如何。明年更有新條在。惱亂春風卒未",
    "X71n1421_006:0682c23": "休。且道。與雲門。相去多少。拍禪床。下座。",
    "X71n1421_006:0682c24": "結夏小參。僧問。纔過中春。又逢首夏。依時及節句。乞",
    "X71n1421_006:0683a01": "師直指。師云。薰風自南來。殿閣生微凉。進云。僧問雲",
    "X71n1421_006:0683a02": "門。如何是諸佛出身處。門云。東山水上行。圓悟道。薰",
    "X71n1421_006:0683a03": "風自南來。殿閣生微凉。老妙喜。因甚向這裏悟去。師",
    "X71n1421_006:0683a04": "云。聽事不真。喚鐘作甕。進云。和尚今日舉揚。學人何",
    "X71n1421_006:0683a05": "不解悟。師云。汝迷來。多少時也。乃云。九旬禁足魚投",
    "X71n1421_006:0683a06": "網。三月安居鳥入籠。生殺盡時蠶作蠒。如何透得這",
    "X71n1421_006:0683a07": "三重。以拂子。敲禪床三下云。向這裏。一時透取好。白",
    "X71n1421_006:0683a08": "雲端和尚云。古人留下一言半句。未透時。撞著鐵壁",
    "X71n1421_006:0683a09": "相似。忽然一日覰透後。方知自己。便是鐵壁。棒打石",
    "X71n1421_006:0683a10": "人頭。嚗嚗論寔事。復敲三下云。這裏透得徹去。踏破",
    "X71n1421_006:0683a11": "天關。掀翻地軸。肩橫日月。背負須彌。只恐不是玉。是",
    "X71n1421_006:0683a12": "玉也大奇。又敲三下云。這裏透不徹去。亦能受用自",
    "X71n1421_006:0683a13": "在。如龍得水。似虎靠山。人皆苦炎熱。我愛夏日長。薰",
    "X71n1421_006:0683a14": "風自南來。殿閣生微凉。任運流入薩婆若海。這條通",
    "X71n1421_006:0683a15": "天活路。千聖共行。雖不可以告人。要且瞞諸人。一點",
    "X71n1421_006:0683a16": "不得。然則功多業熟。職到威成。若是恁麼人。方明恁",
    "X71n1421_006:0683a17": "麼事。喝。五陵公子遊花慣。未第貧儒感慨多。冷地看",
    "X71n1421_006:0683a18": "他人富貴。等閒無柰幞頭何　復舉。大愚芝和尚。示",
    "X71n1421_006:0683a19": "眾云。大家相聚喫莖虀。若喚作一莖虀。入地獄如箭",
    "X71n1421_006:0683a20": "射。大眾。還知大愚為人處麼。聽取一頌。有口不吞三",
    "X71n1421_006:0683a21": "世佛。大家相聚喫莖虀。雖然冷淡無滋味。一飽能消",
    "X71n1421_006:0683a22": "萬劫饑。",
    "X71n1421_006:0683a23": "冬至小參。僧問。道遠乎哉。觸事而真。喚甚麼作真。師",
    "X71n1421_006:0683a24": "云。千年無影樹。進云。聖遠乎哉。體之即神。喚甚麼作",
    "X71n1421_006:0683b01": "神。師云。今時沒底靴。進云。羣陰欲去未去之際。一陽",
    "X71n1421_006:0683b02": "欲生未生之時。還有佛法也無。師云。鐘作鐘鳴。鼓作",
    "X71n1421_006:0683b03": "鼓響。進云。今古應無墜。分明在目前。師云。莫眼花。僧",
    "X71n1421_006:0683b04": "禮拜。師乃云。恁麼恁麼。獼猴弄黐膠。不恁麼不恁麼。",
    "X71n1421_006:0683b05": "鰕跳不出斗。恁麼中不恁麼。識取鈎頭意。莫認定盤",
    "X71n1421_006:0683b06": "星。不恁麼中却恁麼。捉得玉麒麟。元是金師子。驀拈",
    "X71n1421_006:0683b07": "拄杖云。還見麼。又卓云。還聞麼。聞見分明。是個什麼。",
    "X71n1421_006:0683b08": "不是心。不是佛。不是物。釋迦掩室於摩竭。耳朵兩片",
    "X71n1421_006:0683b09": "皮。淨明杜口於毗耶。牙齒一具骨。冷水浸冬瓜。大家",
    "X71n1421_006:0683b10": "廝鶻突。尀耐個周金剛。不識好惡。見僧入門。便棒。臨",
    "X71n1421_006:0683b11": "濟小廝兒。不分緇素。見僧入門。便喝。諸佛出世。以訛",
    "X71n1421_006:0683b12": "傳訛。祖師西來。將錯就錯。各各分上。誰不丈夫。伶俐",
    "X71n1421_006:0683b13": "者。聞與麼道。笑破娘生鼻孔。傝䢇者。轉見無繩自縛。",
    "X71n1421_006:0683b14": "所以道。般若如大火聚。近之則燎却面門。又如師子",
    "X71n1421_006:0683b15": "筋琴。撫之則羣音頓絕。山僧今夜。坐地待你搆取。搆",
    "X71n1421_006:0683b16": "得搆不得。未免喪身失命。喝。如我按指。海印發光。汝",
    "X71n1421_006:0683b17": "暫舉心。塵勞先起。雖然如是。善舞太阿。終不自傷其",
    "X71n1421_006:0683b18": "手。放一線路。有個商量。劃拄杖云。羣陰剝盡。又劃云。",
    "X71n1421_006:0683b19": "一陽復生。五髻彩雲呈瑞。九霄紅日添長。隨緣自在。",
    "X71n1421_006:0683b20": "任運徜徉。會得山門朝佛殿。定知廚庫對僧堂　復",
    "X71n1421_006:0683b21": "舉。溈山示眾云。仲冬嚴寒年年事。晷運推移事若何。",
    "X71n1421_006:0683b22": "仰山叉手進前立。溈云。我情知你答者話不得。却問",
    "X71n1421_006:0683b23": "香嚴。嚴云。某甲偏答得者話。溈山理前問。嚴進前叉",
    "X71n1421_006:0683b24": "手立。溈云。賴遇寂子不會。師云。叉手進前。進前叉手。",
    "X71n1421_006:0683c01": "描也描不成。畫也畫不就。老溈山。真傑斗。肯一不肯",
    "X71n1421_006:0683c02": "一。舌頭不出口。父子雖親妙不傳。八角磨盤空裏走。",
    "X71n1421_006:0683c03": "除夜小參。時節易過。大年夜瞥爾到來。心地未明。諸",
    "X71n1421_006:0683c04": "仁者急著精彩。萬法是心光。諸緣唯性曉。本無迷悟",
    "X71n1421_006:0683c05": "人。只要今日了。蘇武牧羊海畔。長日欣然。李陵望漢",
    "X71n1421_006:0683c06": "臺邊。終朝笑發。東村王老夜燒錢。忙者自忙閒者閒。",
    "X71n1421_006:0683c07": "東方甲乙木。一則三三則一。趙州東壁掛胡盧。觀音",
    "X71n1421_006:0683c08": "院裏有彌勒　復舉。浮山和尚。除夜示眾云。老矣聊",
    "X71n1421_006:0683c09": "隨粥飯緣。浮山無法與人傳。夜深各自歸堂去。放下",
    "X71n1421_006:0683c10": "情懷且過年。浮山老人。與麼提唱。美則美矣。要且無",
    "X71n1421_006:0683c11": "為人處。徑塢輒賡一偈。切希聽取。海眾同居結淨緣。",
    "X71n1421_006:0683c12": "少林消息本無傳。寒來暑往誰相委。荏苒浮生又一",
    "X71n1421_006:0683c13": "年。",
    "X71n1421_006:0683c14": "吳江張伯琮。薦母。請對靈小參。師云。通上徹下。迥絕",
    "X71n1421_006:0683c15": "羅籠。帀地普天。了無眹迹。不是心。不是佛。不是物。三",
    "X71n1421_006:0683c16": "乘由之而建立。五性自此而出分。可以起死回生。可",
    "X71n1421_006:0683c17": "以轉凡成聖。可以拔苦與樂。可以轉女成男。可以回",
    "X71n1421_006:0683c18": "三毒為三聚淨戒轉六識為六波羅蜜。回煩惱為菩",
    "X71n1421_006:0683c19": "提。轉無明為大智。如是則成法破法。皆名涅槃。智慧",
    "X71n1421_006:0683c20": "愚癡。通為般若。盡十方世界。是唯心淨土。盡十方世",
    "X71n1421_006:0683c21": "界。是本性彌陀。盡十方世界。是大解脫場。盡十方世",
    "X71n1421_006:0683c22": "界。是妙莊嚴域。無邊剎境。自他不隔於毫端。十世古",
    "X71n1421_006:0683c23": "今。始終不離於當念。教中道。一念普觀無量劫。無去",
    "X71n1421_006:0683c24": "無來亦無住。如是了知三世事。超諸方便成十方。淑",
    "X71n1421_006:0684a01": "真安人。與麼會得。便知四十九年前。由此一念而生。",
    "X71n1421_006:0684a02": "生無所生。人間天上任縱橫。四十九年後。由此一念",
    "X71n1421_006:0684a03": "而滅。滅亦非滅。千江有水千江月。生滅二圓離。紅爐",
    "X71n1421_006:0684a04": "飛白雪。正恁麼時。諸人還知淑真安人。歸根得旨底",
    "X71n1421_006:0684a05": "消息麼。豎拂子。看看。無量壽世尊。即今在拂子頭上。",
    "X71n1421_006:0684a06": "現無量廣大神通。放無量妙寶光明。奏無量妙寶音",
    "X71n1421_006:0684a07": "樂。散無量妙寶香花。樹無量妙寶軒蓋。與我淑真安",
    "X71n1421_006:0684a08": "人。竝駕齊驅。攜手同歸極樂世界去也。可謂殊勝中",
    "X71n1421_006:0684a09": "殊勝。奇特中奇特。顧左右云。天碧太湖三萬頃。分明",
    "X71n1421_006:0684a10": "八德藕花池。",
    "X71n1421_006:0684a12": "愚菴和尚語錄卷第六"
}