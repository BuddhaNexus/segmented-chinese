{
    "X70n1374_001:0028b06": "龍源清禪師語錄",
    "X70n1374_001:0028b08": "目次",
    "X70n1374_001:0028b09": "壽國□□禪寺語錄開壽普光禪寺語",
    "X70n1374_001:0028b10": "湖州道場禪寺語錄小參",
    "X70n1374_001:0028b11": "拈古頌古偈頌贊",
    "X70n1374_001:0028b12": "跋小佛事塔銘跋",
    "X70n1374_001:0028b14": "不甘底出來道。塵毛剎海中。有十種奇特事。固是總",
    "X70n1374_001:0028b15": "知。於中有一件不入眾數底。還知也無。只消向他道。",
    "X70n1374_001:0028b16": "上舡相比簍。",
    "X70n1374_001:0028b17": "四月旦上堂。昨日送春歸。今朝迎首夏。殘花一樹兩",
    "X70n1374_001:0028b18": "樹。杜宇三聲四聲。歷歷全超聲色。幾多瞌睡未醒。啞。",
    "X70n1374_001:0028b19": "盡將肝膽向人傾。",
    "X70n1374_001:0028b20": "中秋謝道舊上堂。雲開舍北。月浸東洲。指底話底翫",
    "X70n1374_001:0028b21": "底。多是辜負良秋。山僧今夜。却與把手同遊。卓拄杖",
    "X70n1374_001:0028b22": "云。抹過雲門六不收。",
    "X70n1374_001:0028b23": "臘八上堂。六年枯坐忍饑寒。堪笑翻身又出山。自是",
    "X70n1374_001:0028b24": "眼中無定見。夜來却被一星瞞。",
    "X70n1374_001:0028c01": "開壽普光禪寺語",
    "X70n1374_001:0028c02": "侍者　士洵　編",
    "X70n1374_001:0028c03": "府疏。丞相本無私。爭嫌福建子。提起疏云。祇此宛如",
    "X70n1374_001:0028c04": "壁上書名。於中本文又且如何舉似。度疏云。白底是",
    "X70n1374_001:0028c05": "紙。黑底是字。",
    "X70n1374_001:0028c06": "陞座垂語。萬頃煙波。一天風月。千尺絲綸直下垂。隨",
    "X70n1374_001:0028c07": "手六鰲輕一掣。莫有不貪香餌底麼(問答不錄)。",
    "X70n1374_001:0028c08": "提綱。還他過量人。提持過量事。據大座而宴安自若。",
    "X70n1374_001:0028c09": "翠橫車廐。聳壑昂霄。發大機於正按旁提。綠漲慈溪。",
    "X70n1374_001:0028c10": "滔天沃日。權衡在手。收放自由。殊不知。月裏麒麟看",
    "X70n1374_001:0028c11": "北斗。楚王城畔水東流。阿呵呵。是什麼。迦葉不傳。達磨",
    "X70n1374_001:0028c12": "不識。卓拄杖一下。春融一氣轉洪鈞。雲淨八荒開壽域。",
    "X70n1374_001:0028c13": "次日。為丞相國公上堂。大智洞明。十方通暢。乘願力",
    "X70n1374_001:0028c14": "以弘深。策功勛於聖世。出將入相。斡乾坤而載造。調",
    "X70n1374_001:0028c15": "元補衮。揭日月於中天。祇今控鶴神遊。必竟居何國",
    "X70n1374_001:0028c16": "土。九蓮開合處。百寶自莊嚴。",
    "X70n1374_001:0028c17": "上堂。舉僧問雲門。如何是沙門行。門云。會不得。進云。",
    "X70n1374_001:0028c18": "為什麼會不得。門云。只守會不得。師云。雲門再舉會",
    "X70n1374_001:0028c19": "不得。可謂泥裏有刺。忽有問開壽。如何是沙門行。只",
    "X70n1374_001:0028c20": "向他道。認取會不得。",
    "X70n1374_001:0028c21": "冬節上堂。不可以智知。不可以識識。昨夜一陽生。今",
    "X70n1374_001:0028c22": "朝二十一。點點梅花弄春色。",
    "X70n1374_001:0028c23": "燈夕移山門上堂。一燈明。燈燈無盡。一門開。門門有",
    "X70n1374_001:0028c24": "路。卓拄杖一下。看看。燈明古佛。現在汝諸人脚跟下。",
    "X70n1374_001:0029a01": "動地放光。摺折德山棒。啞却臨濟喝。要汝諸人不動",
    "X70n1374_001:0029a02": "脚頭。悉由此門。徑登佛地。其或遲回。古佛過去久矣。",
    "X70n1374_001:0029a03": "臘八入杭。更黃衣上堂。我佛面黃。我身衣黃。星移斗",
    "X70n1374_001:0029a04": "轉。雪上加霜。啞。住山忙似出山忙。",
    "X70n1374_001:0029a05": "中夏看青苗經。兼謝及翁無損商隱三藏主上堂。一",
    "X70n1374_001:0029a06": "夏已過半。箇事要成辨。祇今演出大藏小藏。猶是居",
    "X70n1374_001:0029a07": "空說空。且道。如何是必竟空。卓拄杖一下。任從滄海",
    "X70n1374_001:0029a08": "變。終不為君通。",
    "X70n1374_001:0029a09": "六月望上堂。拈拄杖。召大眾云。大地眾生。擾擾昏昏。",
    "X70n1374_001:0029a10": "膠膠轕轕。山僧不忍見。向六月炎炎中。卓拄杖云。轟",
    "X70n1374_001:0029a11": "一聲雷。直得雨似盆傾。以致三草二木。同沾滋潤。諸",
    "X70n1374_001:0029a12": "人還覺神清氣爽麼。靠拄杖云。蟻子不食鐵。",
    "X70n1374_001:0029a13": "上堂。三春云暮。綠暗紅稀。動為境轉。靜為法迷。不以",
    "X70n1374_001:0029a14": "色蓋。不以聲騎。風前閒聽杜鵑啼。",
    "X70n1374_001:0029a15": "上堂。彼彼不相知。法法不相似。秋水波澄。秋山骨露。",
    "X70n1374_001:0029a16": "瑞巖喚主人翁。自不惺惺。麻谷携鋤入園。偷身作務。",
    "X70n1374_001:0029a17": "從上諸老。弄鬼精魂。引得後代兒孫。迷却轉身一路。",
    "X70n1374_001:0029a18": "啞。君向西秦。我之東魯。",
    "X70n1374_001:0029a19": "春日病起上堂。舉古德道。有我即我病生。無我即我",
    "X70n1374_001:0029a20": "病滅。我病兩俱非。萬里一條鐵。更有末後句。待款款",
    "X70n1374_001:0029a21": "地。與諸人說。頌云。莓苔徧地榆錢滿。院落無人柳絮",
    "X70n1374_001:0029a22": "飛。信手翻書香篆冷。夕光山翠上窓扉。",
    "X70n1374_001:0029a23": "上堂。德山臨濟。盡令而行。岩頭雪峯。盡法而說。子細",
    "X70n1374_001:0029a24": "檢點將來。也只道得一橛。何故。六月不熱。五穀不結。",
    "X70n1374_001:0029b01": "湖州道場禪寺語",
    "X70n1374_001:0029b02": "侍者　德高　懷珠　編",
    "X70n1374_001:0029b03": "三門。苕水生漪。雲峯擁秀。直下承當。推門入臼",
    "X70n1374_001:0029b04": "佛殿(未塑佛)過去已過去。未來猶未來。現在在何所。敲",
    "X70n1374_001:0029b05": "香云。多是當面蹉過。",
    "X70n1374_001:0029b06": "據室。橫按拄杖云。此是為中下之機。若是上上人來",
    "X70n1374_001:0029b07": "時如何。靠拄杖云。猛虎不飡伏肉。",
    "X70n1374_001:0029b08": "總統疏。提起云。言言見諦。句句朝宗。度疏云。風從虎",
    "X70n1374_001:0029b09": "兮雲從龍。",
    "X70n1374_001:0029b10": "陞座拈香云。毓秀中吳地。流芳古道場。橫該南岳七",
    "X70n1374_001:0029b11": "十二峯。突出華頂萬八千丈。當機覿面。拈作瓣香。祝",
    "X70n1374_001:0029b12": "君地久與天長。",
    "X70n1374_001:0029b13": "提綱。大通智勝佛。迥絕名模。十劫坐道場。事久成弊。",
    "X70n1374_001:0029b14": "佛法不現前。却較些子。不得成佛道。覿體全真。山僧",
    "X70n1374_001:0029b15": "已將古佛嘉猷。一一揭示諸人了也。雖然雲月是同。",
    "X70n1374_001:0029b16": "溪山各異。只如兩山一門。控汝入路。汝諸人。既臨屋",
    "X70n1374_001:0029b17": "底清池。還曾見得火向水中焚麼。若也見得。便與祖",
    "X70n1374_001:0029b18": "師。把手共遊。橫行虎穴。旁提正按。收縱自由。且道。正",
    "X70n1374_001:0029b19": "與麼時。畢竟承誰恩力。天高羣象正。海濶百川朝。",
    "X70n1374_001:0029b20": "復舉。佛陀波利尊者。到五臺。有一老人。問云。何處來。",
    "X70n1374_001:0029b21": "尊者云。西天來。老人云。還曾將得佛頂尊勝經來麼。",
    "X70n1374_001:0029b22": "尊者云。不曾將得來。拈云。大眾。老人恁麼問。決定未",
    "X70n1374_001:0029b23": "到西天。尊者恁麼答。豈不是這卷經。具眼者辨取。",
    "X70n1374_001:0029b24": "上堂。馬祖陞堂。鱉咬釣魚竿。百丈卷席。虵銜老鼠尾。",
    "X70n1374_001:0029c01": "故是父子共出隻手。力扶大教。爭柰眾眼難瞞。作麼",
    "X70n1374_001:0029c02": "生是難瞞底事。霜月到門棊局冷。水雲籠石衲衣寒。",
    "X70n1374_001:0029c03": "結制上堂。西天結制。以蠟人為驗。虎岩結制。以何為",
    "X70n1374_001:0029c04": "驗。卓拄杖云。據虎頭收虎尾。",
    "X70n1374_001:0029c05": "上堂。不可以智知。不可以識識。昨夜轉金風。今朝七",
    "X70n1374_001:0029c06": "月一。去却一。拈得七。禾苗萬頃翻秋色。",
    "X70n1374_001:0029c07": "解制上堂。卓拄杖云。開正覺場。又卓拄杖云。放水牯",
    "X70n1374_001:0029c08": "牛。無繩無索。去住自由。橫笛一聲天地秋。",
    "X70n1374_001:0029c09": "上堂。山僧窮到無錐。一夜忽然富貴。松釵變作金釵。",
    "X70n1374_001:0029c10": "氷片化成玉片。即今寶物現前。盜賊其誰竊得。直饒",
    "X70n1374_001:0029c11": "釋迦彌勒。德山臨濟。猶是分贓草賊。且道。那箇是正",
    "X70n1374_001:0029c12": "賊。喝一喝。",
    "X70n1374_001:0029c13": "上堂。謝少明首座。靈隱侍者。三十年前。與之共遊。雲",
    "X70n1374_001:0029c14": "月是同。三十年後。不堪共語。溪山各異。如來禪祖師",
    "X70n1374_001:0029c15": "禪。拈向一壁。德山棒臨濟喝。總用不著。何故。國師打",
    "X70n1374_001:0029c16": "侍者。南泉斬猫兒。",
    "X70n1374_001:0029c17": "閏四月十五上堂。已見四月十五。又見四月十五。重",
    "X70n1374_001:0029c18": "重畫地為。牢猶將生鐵錮鏴。若是具透關眼底。不妨",
    "X70n1374_001:0029c19": "掉臂便行。其或未然。踏著方知不相似。",
    "X70n1374_001:0029c20": "上堂。謝首座秉拂。都寺幹齋。坐挹薰風南來。快哉一",
    "X70n1374_001:0029c21": "時瞥地。親承得力句。飽飫醍醐味。歷歷分明不覆藏。",
    "X70n1374_001:0029c22": "吉撩舌頭三千里。",
    "X70n1374_001:0029c23": "入新僧堂。挂扁額上堂。瓦礫堆頭。示現寶坊。特書新",
    "X70n1374_001:0029c24": "扁。開選佛場。瞻之在前。銀鈎鐵畫。仰之彌高。鳳翥龍",
    "X70n1374_001:0030a01": "驤。切切為人處。明明不覆藏。到來如具眼。直下便承",
    "X70n1374_001:0030a02": "當。舉足步步踏著。片磚鋪片地。舉目一一驗過。一柱",
    "X70n1374_001:0030a03": "拄一梁。對機有準。妙應無方。由此中選。續慧命於萬",
    "X70n1374_001:0030a04": "世。以此祝。",
    "X70n1374_001:0030a05": "聖。開壽域於八荒。堪笑力盡途窮底。低頭便入。節外",
    "X70n1374_001:0030a06": "生枝底。牽牛巡堂。只如涓此十八日吉辰。式摽此額。",
    "X70n1374_001:0030a07": "而入此堂。汝諸人。又作麼生體任。卓拄杖一下。",
    "X70n1374_001:0030a08": "舉黃龍南禪師。同隆慶閑禪師。入僧堂。南云。好僧堂。",
    "X70n1374_001:0030a09": "慶云。好僧堂。龍云。好在什麼處。慶云。一梁對一柱。龍",
    "X70n1374_001:0030a10": "以手指云。這一柱。得恁麼圓。那一枋。得恁麼匾。慶云。",
    "X70n1374_001:0030a11": "人天知識。不無和尚。拈云。黃龍隆慶二大老。恁麼問",
    "X70n1374_001:0030a12": "答。錦包特石。綿褁秤鎚。今日忽有人問好僧堂。却向",
    "X70n1374_001:0030a13": "他道。去年臘月庚申日立木。今年九月己未日歸堂。",
    "X70n1374_001:0030a14": "中秋上堂。舉古德云。盡大地明皎皎地。有一絲頭。便",
    "X70n1374_001:0030a15": "有一絲頭。有擒有縱。盡大地明皎皎地。有一絲頭。無",
    "X70n1374_001:0030a16": "一絲頭。全放全收。汝諸人。還知二大老落處麼。良久",
    "X70n1374_001:0030a17": "云。幸然平似鏡。何用曲如鈎。",
    "X70n1374_001:0030a18": "徑山雲峯和尚。遺書至上堂。傳佛心宗。弘佛智道。亦",
    "X70n1374_001:0030a19": "云居頂。亦云得住。平時橫說竪說。只是無人會得末",
    "X70n1374_001:0030a20": "後句。以致道場換手槌胸。何故。苦屈之詞。不妨難吐。",
    "X70n1374_001:0030a21": "因事再歸上堂。春融合浦再還珠。炯炯寒光爍太虗。",
    "X70n1374_001:0030a22": "隻手擎來攧不破。月明依舊上珊瑚。",
    "X70n1374_001:0030a23": "聖節上堂。至寬至大。至貴至尊。如月行空。大地全歸",
    "X70n1374_001:0030a24": "一照。如水在海。千波總合一源。臣僧今日。讚嘆也讚",
    "X70n1374_001:0030b01": "嘆不及。驀拈拄杖云。且聽拄杖子。出來共相祝讚看。",
    "X70n1374_001:0030b02": "卓一下。祥開",
    "X70n1374_001:0030b03": "天壽節。踰億萬斯年。",
    "X70n1374_001:0030b04": "中夏上堂。舉雲門示眾云。今日已半夏了也。敲磕一",
    "X70n1374_001:0030b05": "句。道將來。眾無對。門乃云。蜜怛利智。拈云。大小雲門。",
    "X70n1374_001:0030b06": "將梵語示人。教人作麼生會。輒成一頌。租佃朝朝到",
    "X70n1374_001:0030b07": "庫頭。問他時候道難消。桔槹閑在綠楊外。赫日炎炎",
    "X70n1374_001:0030b08": "好暠苗。",
    "X70n1374_001:0030b09": "賜金襴袈裟。兼佛海性空師號。謝",
    "X70n1374_001:0030b10": "恩上堂。為定正宗。特賜金襴法服。仍降師號。顯揚佛",
    "X70n1374_001:0030b11": "海性空。全身奉重。風虎雲龍。上感",
    "X70n1374_001:0030b12": "皇恩。何以報。萬年松在祝融峯。",
    "X70n1374_001:0030b13": "上堂。秋甲子雨。禾頭生耳。水拍平疇。雲包大地。莫教",
    "X70n1374_001:0030b14": "爛却我東山下左邊底。",
    "X70n1374_001:0030b15": "開爐。奉諸祖歸新祖堂。兼謝監收上堂。南方火爐頭。",
    "X70n1374_001:0030b16": "有一則無賓主話。諸方舉者甚多。明者不少。道場亦",
    "X70n1374_001:0030b17": "有則語。舉似諸人。只要大家委悉。且道。是什麼語。良",
    "X70n1374_001:0030b18": "久云。諸莊有收。諸祖有堂。",
    "X70n1374_001:0030b19": "天壽節上堂。天地之大德曰生。聖人之大寶曰位。至",
    "X70n1374_001:0030b20": "大至剛。至尊至貴。嵩嶽聲聲呼萬歲。",
    "X70n1374_001:0030b21": "上堂。終日忙忙。那事無妨。顯而不露。隱而不藏。如何",
    "X70n1374_001:0030b22": "是不藏底事。玉梅結子浮青樹。石筍抽條上綠牕。",
    "X70n1374_001:0030b23": "立春日上堂。春山春水流。春日打春牛。若作春意會。",
    "X70n1374_001:0030b24": "春不在林丘。不作春意會。春色滿皇州。擊拂子云。看",
    "X70n1374_001:0030c01": "看好事又從頭。",
    "X70n1374_001:0030c02": "聖節上堂。風摩雨洗石猶潤。水碧山明天更清。百億",
    "X70n1374_001:0030c03": "須彌同起舞。大千沙界盡歡聲。諸人還見此奇特麼。",
    "X70n1374_001:0030c04": "良久云。惟民得主。",
    "X70n1374_001:0030c05": "杭州納徵錢回上堂。心若無事。萬法不生。山僧昨日",
    "X70n1374_001:0030c06": "自杭州回。得箇拄杖子。了却時事。諸人且道。那裏是",
    "X70n1374_001:0030c07": "無事處。良久云。泉聲到池盡。山色上樓多。",
    "X70n1374_001:0030c08": "上堂。蠶上筐。麥上場。不寒不煖。夜短晝長。理事不二。",
    "X70n1374_001:0030c09": "照用全彰。且道。山前田厙翁。是第幾郎。參。",
    "X70n1374_001:0030c10": "上堂。舉思大和尚云。長夏坐禪。巍然不動。侍僧云。今",
    "X70n1374_001:0030c11": "日自恣。思自嘆云。佛在世時。證道者無數。今日去聖",
    "X70n1374_001:0030c12": "逾遠。一無所獲。遂放身偃仰間。忽眼根清淨。悉見三",
    "X70n1374_001:0030c13": "千大千世界。如觀掌中。頌云。萬里秋天西北風。淨如",
    "X70n1374_001:0030c14": "古井鑑秋容。箇中誰具透箐眼。識得將軍汗馬功。",
    "X70n1374_001:0030c15": "結制上堂。釋迦老子。二千年前。約法三章。以大圓覺。",
    "X70n1374_001:0030c16": "為我伽藍。身心安居。平等性智。尅期修證。取驗蠟人。",
    "X70n1374_001:0030c17": "總是強生節目。我這裡。只守閑閑地。一事不為。何故。",
    "X70n1374_001:0030c18": "善學柳下惠。終不師其跡。",
    "X70n1374_001:0030c19": "上堂。謝叔平首座。珠書記。水石中有珠玉。而淵藪光",
    "X70n1374_001:0030c20": "輝。叢林中有龍象。而佛法興隆。領徒行脚。不妨坐地",
    "X70n1374_001:0030c21": "商量。分座提綱。即為人天眼目。勘破雲門接洞山。超",
    "X70n1374_001:0030c22": "他猛虎當路坐。老我巖叢。別有囑付。擲下拄杖云。貴",
    "X70n1374_001:0030c23": "在橫身荷負。",
    "X70n1374_001:0030c24": "浴佛上堂。今朝四月八。世尊降誕日。諸方盡皆三沐",
    "X70n1374_001:0031a01": "三薰。雲峰體任雖同。用處猶別。遂將拂子。作臽勢。以",
    "X70n1374_001:0031a02": "第一杓虎跑泉水。洗他指天指地。妄自稱尊。又將拂",
    "X70n1374_001:0031a03": "子。作臽勢。以第二杓一勺泉水。洗他西十九年。橫說",
    "X70n1374_001:0031a04": "竪說。又將拂子。作臽勢。只這第三杓。八功德水。臽與",
    "X70n1374_001:0031a05": "諸人。同向大雄寶殿。洗他現今赤身露體。岐立金盆。",
    "X70n1374_001:0031a06": "擊拂子云。將此身心奉塵剎。是則名為報佛恩。",
    "X70n1374_001:0031a07": "上堂。逼龜成兆。達磨來梁。引人落草。摩騰入漢。山僧",
    "X70n1374_001:0031a08": "未入母胎已前。已與諸人。在長連床上。同粥同飯。同",
    "X70n1374_001:0031a09": "起同倒。今朝特地打板坐禪。也是提水放火。",
    "X70n1374_001:0031a10": "端午上堂。一箇採藥。一箇用藥。且道那箇是服藥底。",
    "X70n1374_001:0031a11": "良久云。睡美不知山雨過。覺來殿閣自生凉。",
    "X70n1374_001:0031a12": "風雨上堂。不可以無心求。不可以有心得。避得風灾。",
    "X70n1374_001:0031a13": "又遭水厄。向道。夜行莫踏白。卓拄杖。下座。",
    "X70n1374_001:0031a14": "謝大梅指堂首座上堂。即心即佛。育王有舍利。非心",
    "X70n1374_001:0031a15": "非佛。岳林有彌勒。不是心。不是佛。不是物。補陁有觀",
    "X70n1374_001:0031a16": "音。竪起拂子云。諸人還見三佛。在拂子頭上。轉大法",
    "X70n1374_001:0031a17": "輪麼。掛拂子云。若是人天眼目。早已勘破。",
    "X70n1374_001:0031a18": "小參",
    "X70n1374_001:0031a19": "結制。盡大地是箇自己。甚處安居。總十方為一伽藍。",
    "X70n1374_001:0031a20": "如何禁足。壁立萬仞。擡頭撞破虗空。直往無前。信步",
    "X70n1374_001:0031a21": "縱橫十字。廓爾了無修證。更誰取驗蠟人。直得金蓋",
    "X70n1374_001:0031a22": "峯點頭。唯唯。虎跑泉發笑。呵呵。祇如大愚莖虀。天平",
    "X70n1374_001:0031a23": "兩錯。又且如何話會。擊拂子云。款款地與儞商量。",
    "X70n1374_001:0031a24": "冬節。拈拄杖云。過去諸如來已用。現在諸菩薩今用。",
    "X70n1374_001:0031b01": "未來修學人當用。我這裏。總不與麼。今冬田熟。舊債",
    "X70n1374_001:0031b02": "銷鎔。倉廩充滿。飯籮不空。不妨滿盤高飣。應時大展",
    "X70n1374_001:0031b03": "家風。便見雲峯閣伏虎岩。交相慶賀。叉手當胸。却共",
    "X70n1374_001:0031b04": "耳語云。更得一年兩熟。僧堂法堂。便可興工。是則是。",
    "X70n1374_001:0031b05": "只如今夜用處。與從上佛祖。是別是同。卓拄杖云。義",
    "X70n1374_001:0031b06": "出年豐。",
    "X70n1374_001:0031b07": "結夏。酷日炎炎。凉風習習。黃面老子。曾於此時。以拂",
    "X70n1374_001:0031b08": "子。打一圓相云。將此網子。撒向四天下。撈摝羣生。喚",
    "X70n1374_001:0031b09": "作禁足護生。尅期取證。至今二千餘年。收拾不上。道",
    "X70n1374_001:0031b10": "場即今。力為提其綱。挈其維。不問聖凡。一網打就。若",
    "X70n1374_001:0031b11": "是已具三十六鱗底。擊拂子云。向此霹靂聲中。騰身",
    "X70n1374_001:0031b12": "一躍。透過禹門。其或未然。切忌點額。",
    "X70n1374_001:0031b13": "拈古",
    "X70n1374_001:0031b14": "舉天衣懷和尚示眾云。譬如雁過長空。影沈寒水。雁",
    "X70n1374_001:0031b15": "無遺蹤之意。水無留影之心。",
    "X70n1374_001:0031b16": "師云。大眾。要見天衣和尚。四楞塌地處麼。野色更",
    "X70n1374_001:0031b17": "無山隔斷。天光直與水相通。",
    "X70n1374_001:0031b18": "舉金牛和尚。凡自做飯。供養眾僧。每至齋時。舁飯桶。",
    "X70n1374_001:0031b19": "到僧堂前。遂作舞云。菩薩子。喫飯來。乃拍手大笑。",
    "X70n1374_001:0031b20": "師云。等是弄粥飯氣。金牛却較些子。",
    "X70n1374_001:0031b21": "舉白水仁和尚示眾云。尋常不欲向聲前句後。鼓弄",
    "X70n1374_001:0031b22": "人家男女。何故。且聲不是聲。色不是色。時有僧問。如",
    "X70n1374_001:0031b23": "何是聲不是聲。仁云。喚作色得麼。僧云。如何是色不",
    "X70n1374_001:0031b24": "是色。仁云。喚作聲得麼。僧禮拜。仁云。且道。為你說。答",
    "X70n1374_001:0031c01": "汝話。若人辨得。許汝有箇入處。",
    "X70n1374_001:0031c02": "師云。私商掗賣。白水急要人承當。擊拂云。者箇不",
    "X70n1374_001:0031c03": "是聲。為汝說。竪拂云。者箇不是色。答汝話。直饒辨",
    "X70n1374_001:0031c04": "得。未許汝有箇入處。",
    "X70n1374_001:0031c05": "舉三聖問雪峯。透網金鱗。以何為食。公案。",
    "X70n1374_001:0031c06": "師云。這瞎驢。放出透網金鱗。擬吞却千五百人善",
    "X70n1374_001:0031c07": "知識。殊不知。端坐碧油幢下。有擒縱之機。固不戰",
    "X70n1374_001:0031c08": "而屈人兵。二大老。雖是好手手中呈好手。要且總",
    "X70n1374_001:0031c09": "未有出身一路在。",
    "X70n1374_001:0031c10": "舉國師三喚侍者。頻呼小玉元無事。侍者三應。只要",
    "X70n1374_001:0031c11": "檀郎認得聲。將謂吾孤負汝。生平肝膽向人傾。誰知",
    "X70n1374_001:0031c12": "汝孤負吾。相識還同不相識。",
    "X70n1374_001:0031c13": "師云。道場這裡。朝朝暮暮。啐啄同時。應笑國師。用",
    "X70n1374_001:0031c14": "盡自己心。笑破他人口。",
    "X70n1374_001:0031c15": "頌古",
    "X70n1374_001:0031c16": "德山小參不答話。",
    "X70n1374_001:0031c17": "汲水佳人立曉風。青絲放盡轆轤空。銀缾觸破殘粧",
    "X70n1374_001:0031c18": "影。零落桃花映水紅。",
    "X70n1374_001:0031c19": "本山全和尚。示眾云。一塵起。大地收。釋迦老",
    "X70n1374_001:0031c20": "子。為甚麼。三七日中。思惟如是事。一花開。大",
    "X70n1374_001:0031c21": "地春。達麼大師。為甚麼。九年面壁。若人道得",
    "X70n1374_001:0031c22": "收足句。可以坐致太平。",
    "X70n1374_001:0031c23": "風遞山花入袖香。日長無事倚胡床。亂紅如雨春歸",
    "X70n1374_001:0031c24": "去。杜宇聲聲啼夕陽。",
    "X70n1374_001:0032a01": "古德因僧問。如何是諸佛師。德云。近日魯祖",
    "X70n1374_001:0032a02": "出世。為人東道西話。",
    "X70n1374_001:0032a03": "上苑花開到牡丹。紛紛紅紫釀春寒。遊人眼底無姚",
    "X70n1374_001:0032a04": "魏。空向枝頭著意看。",
    "X70n1374_001:0032a05": "本仁和尚示眾云。眼裏著沙不得。耳裏著水",
    "X70n1374_001:0032a06": "不得。時有僧問云。如何是眼裏著沙不得。答",
    "X70n1374_001:0032a07": "云。應真無比。如何是耳裏著水不得。答云。白",
    "X70n1374_001:0032a08": "淨無垢。",
    "X70n1374_001:0032a09": "綠樹陰濃夏日長。樓臺倒影落橫塘。水晶簾動微風",
    "X70n1374_001:0032a10": "起。滿架薔薇一院香。",
    "X70n1374_001:0032a11": "厖公指雪。",
    "X70n1374_001:0032a12": "當空指出白糢糊。多少禪流眼力枯。不得攔腮揮一",
    "X70n1374_001:0032a13": "掌。幾乎凍殺在中途。",
    "X70n1374_001:0032a14": "偈頌",
    "X70n1374_001:0032a15": "送斷橋小師。歸越住謝府菴",
    "X70n1374_001:0032a16": "折屐拖霜角帽斜。越王城畔立生涯。徐家兒種謝家",
    "X70n1374_001:0032a17": "地。莧菜根頭又發芽。",
    "X70n1374_001:0032a18": "寄白雲菴克翁",
    "X70n1374_001:0032a19": "如是去來如是住。釋天明淨翳雲開。閑邊一片坐禪",
    "X70n1374_001:0032a20": "石。時折松枝拂蘚苔。",
    "X70n1374_001:0032a21": "刺血書蓮經",
    "X70n1374_001:0032a22": "一指尖頭下一針。紅蓮初綻碧波深。香風吹散花狼",
    "X70n1374_001:0032a23": "藉。片片無非是赤心。",
    "X70n1374_001:0032a24": "先禪客(南劒人)",
    "X70n1374_001:0032b01": "問似雲興難止遏。答如劒水逆翻瀾。能從虎穴翻身",
    "X70n1374_001:0032b02": "去。許你親曾見一斑。",
    "X70n1374_001:0032b03": "宜叟號",
    "X70n1374_001:0032b04": "以義為繩親得路。鐵心不逐歲華更。老來義路俱忘",
    "X70n1374_001:0032b05": "却。是處山邊水畔行。",
    "X70n1374_001:0032b06": "毒海號",
    "X70n1374_001:0032b07": "溢目炎炎殺氣生。翻空黑浪幾層層。誰知最甚過如",
    "X70n1374_001:0032b08": "鴆。活得鯤鯨起化鵬。",
    "X70n1374_001:0032b09": "冷泉金裝石佛。分韻得沈字",
    "X70n1374_001:0032b10": "鷲嶺猿吟古木陰。力弘像教在于今。石頭大小黃金",
    "X70n1374_001:0032b11": "褁。末上一機山岳沈。",
    "X70n1374_001:0032b12": "玉田號",
    "X70n1374_001:0032b13": "慇懃抱璞入師門。彫琢猶存畦畛痕。大地耕翻無寸",
    "X70n1374_001:0032b14": "土。茫茫萬頃寶光寒。",
    "X70n1374_001:0032b15": "贊",
    "X70n1374_001:0032b16": "先師寂窻和尚",
    "X70n1374_001:0032b17": "我父喚翁。作屈突蓋。子今喚父。作屈突通。莫怪遞相",
    "X70n1374_001:0032b18": "訐露。於理實是難容。三斗艾三斗葱。吞吐須還老大",
    "X70n1374_001:0032b19": "蟲。",
    "X70n1374_001:0032b20": "中峯三世王蠻。最毒是這慈尊。出溈山牯牛隊。耕東",
    "X70n1374_001:0032b21": "山祖父田園。齊雲紫芝。靈芝瑞世。道山蘗山。食蘗連",
    "X70n1374_001:0032b22": "根。劄。洪塘硬寨。重壕累塹。布江心網子。魚躍龍奔。坐",
    "X70n1374_001:0032b23": "據玉几。眼乾坤。來者劈脊便摟。衲子湊泊無門。也勝",
    "X70n1374_001:0032b24": "提起破沙盆。",
    "X70n1374_001:0032c01": "跋",
    "X70n1374_001:0032c02": "慧上人。古愚頌軸",
    "X70n1374_001:0032c03": "古之愚也直。今之愚也詐。子以古愚號。厥有旨歟。雖",
    "X70n1374_001:0032c04": "然更須具決定志。具決擇眼。然後決定大事。則去古",
    "X70n1374_001:0032c05": "不多讓矣。否則墮在今時途轍。莫言雲峯不道。",
    "X70n1374_001:0032c06": "能侍者古樵頌軸",
    "X70n1374_001:0032c07": "應無所住。白日迷路。失脚黃梅。道傳千古。莫是大唐",
    "X70n1374_001:0032c08": "國裏無禪師。被箇擔柴漢。攪亂四天下。能侍者。能於",
    "X70n1374_001:0032c09": "柴衝未脫落時薦得。可謂能事畢矣。若是向此卷中。",
    "X70n1374_001:0032c10": "要見盧能得力處。則曹溪一脉平沈。",
    "X70n1374_001:0032c11": "小佛事",
    "X70n1374_001:0032c12": "小師明侍者火",
    "X70n1374_001:0032c13": "竪起火云。具啐啄機。超生死句。以明水氷。入大火聚。",
    "X70n1374_001:0032c14": "明侍者。諾。擲下火云。是我何曾孤負汝。",
    "X70n1374_001:0032c15": "氷首座火",
    "X70n1374_001:0032c16": "坐脫立亡。不無首座。敲氷取火。須是老僧。擲下火云。",
    "X70n1374_001:0032c17": "任是橫身三界外。也防烈焰上眉稜。",
    "X70n1374_001:0032c18": "松首座喫[蹎*頁]死",
    "X70n1374_001:0032c19": "五祖種松。春在钁頭。兩堂下喝。雷轟旱地。這裡翻得",
    "X70n1374_001:0032c20": "身吐得氣。火聚刀山恣游戲。",
    "X70n1374_001:0032c21": "能直歲結制日火",
    "X70n1374_001:0032c22": "搬土拽石。能事已畢。恰逢結制便抽單。詎肯安居死",
    "X70n1374_001:0032c23": "窟穴。雖然更須知有轉身時節。擲下火云。也是把火",
    "X70n1374_001:0032c24": "助熱。",
    "X70n1374_001:0033a01": "瑨都寺火(長溪人霅溪死)",
    "X70n1374_001:0033a02": "疊翠擁秦川。生緣何足戀。煙水漲霅溪。住處猶未穩。",
    "X70n1374_001:0033a03": "倒跨三脚驢。兩頭俱坐斷。雖然瑨本是次玉。且入火",
    "X70n1374_001:0033a04": "中煅。",
    "X70n1374_001:0033a05": "塔山皓廟官火",
    "X70n1374_001:0033a06": "塔峰巍巍。皓月皎皎。紙錢堆裏埋頭。明鏡臺前失照。",
    "X70n1374_001:0033a07": "(某人)我今為汝攧一照看。擲下火云。薦得吉凶未判",
    "X70n1374_001:0033a08": "前。火雲散盡千峯曉。",
    "X70n1374_001:0033a09": "東堂石坡和尚秉炬(辭世頌。有來而無踪之句)",
    "X70n1374_001:0033a10": "得處雖同用不同。玄關向上振宗風。峻機疊疊傾三",
    "X70n1374_001:0033a11": "峽。生死去來游戲中。前住當山。石坡大和尚。名重兩",
    "X70n1374_001:0033a12": "朝。道傳千古。一十一處。用文武火。破無準的。發焰死",
    "X70n1374_001:0033a13": "柴頭。而輝映龍淵。八十七年。享耆頤壽。量等曾郎。推",
    "X70n1374_001:0033a14": "倒涅槃城。而踏翻虎穴。可謂來而無蹤。如月行空。去",
    "X70n1374_001:0033a15": "而無物。如水赴壑。瞥爾便行。萬壑風生。虗空突兀。面",
    "X70n1374_001:0033a16": "目堂堂。雖然此猶是老和尚。臨行時。全提底句。已為",
    "X70n1374_001:0033a17": "注破。只如末後句。汝諸人。祇今還聞舉似麼。以火把",
    "X70n1374_001:0033a18": "打圓相云。石從空裏立。火向水中焚。",
    "X70n1374_001:0033a20": "語錄(終)",
    "X70n1374_001:0033a22": "前住廣化禪寺　如珣　校證",
    "X70n1374_001:0033a23": "武林鄭仁刊",
    "X70n1374_001:0033b03": "龍源和尚塔銘",
    "X70n1374_001:0033b05": "前朝奉大夫主管千秋鴻禧觀牟巘譔",
    "X70n1374_001:0033b06": "集賢直學士朝列大夫行江淛等處儒",
    "X70n1374_001:0033b07": "學提舉趙孟頫書并篆額",
    "X70n1374_001:0033b08": "道場山龍源禪師。既寂之五年。為乙巳七月。其記室",
    "X70n1374_001:0033b09": "懷珠。裒次遺事。偕其徒希渭來。求銘心源之塔。予尚",
    "X70n1374_001:0033b10": "記。歲甲午。訪師雲峯。留三日。窮極幽討意甚樂。又七",
    "X70n1374_001:0033b11": "年。與今翰林修撰鄧善之再至焉。師喜見顏間。舍予",
    "X70n1374_001:0033b12": "高閣。煑茗話舊。夜無倦色。明日下山。握手若不能釋。",
    "X70n1374_001:0033b13": "不料遂為死別也。留耕先生王公伯大。先朝名執政。",
    "X70n1374_001:0033b14": "與先存齋忠義相期。議論同。肝膽同。而予亦獲交其",
    "X70n1374_001:0033b15": "子若姪。師蓋公之族也。故惓惓於予者如此。銘可辭",
    "X70n1374_001:0033b16": "乎。師諱介清。龍源號也。世居福州長溪。祖諱一夔。古",
    "X70n1374_001:0033b17": "田縣尉。父良輔。知黃岩縣。母蔡氏。素好善。嘗夢。神人",
    "X70n1374_001:0033b18": "介而送一子曰。是善知識。當生爾家。果娠而生師。幼",
    "X70n1374_001:0033b19": "不茹葷。年七歲。喜看佛書。長益通悟。泛覧經史百氏。",
    "X70n1374_001:0033b20": "父知其不凡。俾出家郡之雪峯。居半載。行脚出飛鳶",
    "X70n1374_001:0033b21": "嶺。抵義興法藏。得度於一峰齊禪師。年十五薙髮。受",
    "X70n1374_001:0033b22": "具戒。遂徧參諸方。是時淨慈石帆衍。靈隱退耕寧。徑",
    "X70n1374_001:0033b23": "山虗堂愚。皆明師宿德。爭欲致之。師頎然山立。舉動",
    "X70n1374_001:0033b24": "雍容。言旨間雅。志不苟從。適遊吳興道場。東叟頴以",
    "X70n1374_001:0033c01": "為典賓。繼東叟者。無等融。即請師為內記。力辭。絕江",
    "X70n1374_001:0033c02": "過育王。謁寂牕照禪師入室。有契。以為侍香。次掌藏",
    "X70n1374_001:0033c03": "鑰。寂窻自枯禪。枯禪自密菴。得其傳授。皆南閩偉人。",
    "X70n1374_001:0033c04": "師出世四明壽國。遷開壽。有史督相之子州尹。見師",
    "X70n1374_001:0033c05": "行解相應。捨開壽行府。與師營菟裘。曰西明蘭若。為",
    "X70n1374_001:0033c06": "終老計。未幾道場虗席。兩淛諸山舉師。此來。此山盖",
    "X70n1374_001:0033c07": "唐剎。自熈寧間。大蘇公遊道場。諸詩一出。名愈重五",
    "X70n1374_001:0033c08": "山。由此其選不輕卑也。丙子劫火洞然。化為瓦礫。迨",
    "X70n1374_001:0033c09": "乙酉凡十年。舊觀未還。師既至。慨然以起廢自任。首",
    "X70n1374_001:0033c10": "圓　大佛寶殿。金碧煇煌。像設華好。次建觀音藏殿。",
    "X70n1374_001:0033c11": "摹大藏經。五千四十八卷。及旃檀林。列翠閣。蒙堂法",
    "X70n1374_001:0033c12": "堂僧堂行堂之等。鼓鐘法器。由中徂外。煥然一新。四",
    "X70n1374_001:0033c13": "方衲子。聞師之風。挑囊負鉢。袂屬肩摩。雲歸霧集。於",
    "X70n1374_001:0033c14": "是聲達",
    "X70n1374_001:0033c15": "帝廷。欽奉",
    "X70n1374_001:0033c16": "綸言。賜金襴袈裟。敬受",
    "X70n1374_001:0033c17": "法旨。加號佛海性空。庶少答其道心精勤之所成也。",
    "X70n1374_001:0033c18": "辛丑六月三日。忽示微疾。索浴淨髮。書偈曰。佛坐一",
    "X70n1374_001:0033c19": "十劫。我坐十七年。說甚生死義。古今無後先。翛然而",
    "X70n1374_001:0033c20": "逝。時當庚伏。停龕七日。神色不變。闍維後。頂骨牙齒",
    "X70n1374_001:0033c21": "數珠。不壞者三。壽六十三。臘四十八。度弟子二百五",
    "X70n1374_001:0033c22": "十餘人。今住崇恩士洵。為之上首。寺初無三塔。師以",
    "X70n1374_001:0033c23": "為慊。間語其徒士芝等圖之。乃捐己財。買朱氏山於",
    "X70n1374_001:0033c24": "寺之東。剏建三塔。且請為師壽塔于其傍。菴廬既成",
    "X70n1374_001:0034a01": "師扁之曰心源。芝等。又集衣資買田。以供香燈之費。",
    "X70n1374_001:0034a02": "俾行者職洒掃。滿三歲。則推其名次之。居首者。度以",
    "X70n1374_001:0034a03": "為僧。而禮當代住持改名。改名已。復禮塔為師。其規",
    "X70n1374_001:0034a04": "約如此。至是遂瘞焉。世率謂種種佛事。皆有為法。此",
    "X70n1374_001:0034a05": "未足論龍源。然龍源建立。亦因其時之所可為。而盡",
    "X70n1374_001:0034a06": "其力之所當為。非為己而為也。故終歲有為。而未始",
    "X70n1374_001:0034a07": "有為。如必曰此有為法。一切諉之不為。則澄觀師之",
    "X70n1374_001:0034a08": "僧伽塔。昌黎公何以稱其公材吏用之過人。而以其",
    "X70n1374_001:0034a09": "靈骨已老而為之歎惜耶。師之願力亦弘矣。銘曰。",
    "X70n1374_001:0034a10": "　留耕之裔　　密菴之傳　　燕坐雲峯　　十有七年",
    "X70n1374_001:0034a11": "　應緣而出　　緣盡輙逝　　居然一旦　　氷解蟬蛻",
    "X70n1374_001:0034a12": "　吾性本空　　無亡與存　　是為佛海　　龍源之源",
    "X70n1374_001:0034a13": "　酌之不竭　　無古與今　　是為龍源　　方寸之心",
    "X70n1374_001:0034a14": "　乃營三塔　　而四其三　　是為真宅　　心源之菴",
    "X70n1374_001:0034a15": "　各自道場　　無乎不在　　處處光滿　　亦無雜壞",
    "X70n1374_001:0034a16": "　維爾子孫　　視我刻辭　　如未見師　　自源求之",
    "X70n1374_001:0034a17": "大德乙巳歲秋九月廿七日弟子　希渭　立石。",
    "X70n1374_001:0034a20": "夫說法者。猶江河池沼。波瀾闊狹。源脉淺深。固曰不",
    "X70n1374_001:0034a21": "同。然其流注。則均之水耳。今觀龍源三會提唱。深沈",
    "X70n1374_001:0034a22": "浩瀚。盖其枝派。自靈囦流布而來。可見懷山襄陵。滔",
    "X70n1374_001:0034a23": "天沃日。無限平人。被陸沈也。大德丙午結制日。",
    "X70n1374_001:0034a24": "天童東巖(淨日)八十六歲跋。"
}