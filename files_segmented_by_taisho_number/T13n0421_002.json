{
    "T13n0421_002:0942a18": "奮迅王問經卷下",
    "T13n0421_002:0942a20": "元魏婆羅門瞿曇般若流支譯",
    "T13n0421_002:0942a21": "爾時，奮迅王菩薩白佛言：「世尊！若有法者，可",
    "T13n0421_002:0942a22": "有見法？若有見法，可見如來？」佛言：「有。何以",
    "T13n0421_002:0942a23": "故？奮迅王！色相不生，本性不生，如是見色",
    "T13n0421_002:0942a24": "則見如來；如是，受、想、行、識之相，皆悉不生，本",
    "T13n0421_002:0942a25": "性不生，如是見識則見如來。戒有為相而是",
    "T13n0421_002:0942a26": "無為，如是見戒則見如來。三昧平等則清淨",
    "T13n0421_002:0942a27": "見，如是，我於燃燈佛所得清淨見。我於彼佛",
    "T13n0421_002:0942a28": "得見因緣，以見因緣即得見法，以見法故即",
    "T13n0421_002:0942a29": "見如來。」奮迅王菩薩白佛言：「世尊！燃燈佛",
    "T13n0421_002:0942b01": "來、所有如來，彼云何見？」佛言：「奮迅王！皆以",
    "T13n0421_002:0942b02": "色相分別而見，非見法身。奮迅王！我為汝",
    "T13n0421_002:0942b03": "說，汝今應知：我從初發菩提心來更不見佛，",
    "T13n0421_002:0942b04": "惟除燃燈。何以故？非見色相，淨見如來。「奮",
    "T13n0421_002:0942b05": "迅王！菩薩如是欲見佛者，應如我見燃燈",
    "T13n0421_002:0942b06": "如來，以一法故。云何一法？如我之身，彼",
    "T13n0421_002:0942b07": "燃燈身亦復如是；如燃燈身，我身亦爾。一身",
    "T13n0421_002:0942b08": "一法，證法不二，不分別證是因緣智。若見",
    "T13n0421_002:0942b09": "因緣，彼則見法；以見法故則見如來。若於",
    "T13n0421_002:0942b10": "一切有心生處皆悉證滅，不入涅槃、不得生",
    "T13n0421_002:0942b11": "死方便智說，此是奮迅。",
    "T13n0421_002:0942b12": "「彼實諦智何者是耶？聲聞之人何者？實時則",
    "T13n0421_002:0942b13": "觸解脫。如是實時，菩薩亦得不觸解脫，此是",
    "T13n0421_002:0942b14": "奮迅；緣覺之人何者？實時則觸解脫。如是實",
    "T13n0421_002:0942b15": "時，菩薩亦得不觸解脫，此是奮迅。「實諦智者，",
    "T13n0421_002:0942b16": "所謂知苦非諦、非實。何者為智？謂不實智，以",
    "T13n0421_002:0942b17": "是無窮顛倒生故。「知苦不生、畢竟不生，若如",
    "T13n0421_002:0942b18": "是知苦不生者，此名苦智。「云何斷集？如彼",
    "T13n0421_002:0942b19": "集法，如是斷集。云何名集？集故名集，平等斷",
    "T13n0421_002:0942b20": "集。若未來集於未來斷，此法法爾，非少有",
    "T13n0421_002:0942b21": "法若生、若斷。「愛使集有，彼斷愛使，故名斷愛。",
    "T13n0421_002:0942b22": "何者苦滅？若彼苦集性畢竟滅，無法失滅是",
    "T13n0421_002:0942b23": "故名滅。若滅一切攀緣相者，義不相應，有",
    "T13n0421_002:0942b24": "何法生？有何法滅？",
    "T13n0421_002:0942b25": "「何者為道？所謂有道——若善、不善，若漏、無漏，",
    "T13n0421_002:0942b26": "若垢、無垢，有為、無為——皆不可得，此名為道。",
    "T13n0421_002:0942b27": "平等名道，以一切法皆真實故；寂靜名道，以",
    "T13n0421_002:0942b28": "一切熱皆悉離故；安隱名道，不離一切善",
    "T13n0421_002:0942b29": "方便故；無漏名道，諸漏盡故；不行名道，分",
    "T13n0421_002:0942c01": "別見人不能行故；易行名道，正修行者所能",
    "T13n0421_002:0942c02": "行故；不捨名道，過去如來所不捨故；離相",
    "T13n0421_002:0942c03": "名道，以能斷除一切疑故。「若於此道不入二",
    "T13n0421_002:0942c04": "者，此得名道；若解如是四諦之義，名實諦",
    "T13n0421_002:0942c05": "智。若此四諦聲聞乘願、緣覺乘願，於二乘",
    "T13n0421_002:0942c06": "願不生悕望，是乃得名實智奮迅。",
    "T13n0421_002:0942c07": "「又，奮迅王！智奮迅者知聲聞乘，不取、不住；知",
    "T13n0421_002:0942c08": "緣覺乘，不取、不住，是智奮迅。「又，奮迅王！智",
    "T13n0421_002:0942c09": "奮迅者，若以一心遍知一切眾生之心、以一",
    "T13n0421_002:0942c10": "心體遍知一切眾生心體，若心、若智，二心不",
    "T13n0421_002:0942c11": "轉，是智奮迅。",
    "T13n0421_002:0942c12": "「又，奮迅王！智奮迅者，知見過去無障、無礙，而",
    "T13n0421_002:0942c13": "於過去心亦不轉；知見未來無障、無礙，未來、",
    "T13n0421_002:0942c14": "過去心亦不轉；知見現在無障、無礙，而於過",
    "T13n0421_002:0942c15": "去、未來、現在心不戲論，是智奮迅。",
    "T13n0421_002:0942c16": "「又，奮迅王！智奮迅者，若盡智知而善根行不",
    "T13n0421_002:0942c17": "盡亦知，無生智知知集亦知，是智奮迅。",
    "T13n0421_002:0942c18": "「又，奮迅王！智奮迅者，若一切法畢竟寂滅，知",
    "T13n0421_002:0942c19": "一切法非他因緣，以智力故不取涅槃——以為",
    "T13n0421_002:0942c20": "成熟諸眾生故——此是菩薩智奮迅也。",
    "T13n0421_002:0942c21": "「如是，奮迅王！菩薩欲以此智奮迅而奮迅者，",
    "T13n0421_002:0942c22": "應當善作智所作業，勿作慢業。何者慢業？諸",
    "T13n0421_002:0942c23": "有意行皆是慢業、諸有識行皆是慢業、諸有",
    "T13n0421_002:0942c24": "心行皆是慢業，諸樂善行、諸墮見施皆是慢",
    "T13n0421_002:0942c25": "業，諸墮想戒皆是慢業、諸依自他而行忍者",
    "T13n0421_002:0942c26": "皆是慢業、諸有起心分別精進皆是慢業；諸",
    "T13n0421_002:0942c27": "分別身般若亦爾，皆是慢業。「諸起我慢皆是",
    "T13n0421_002:0942c28": "慢業：『我菩薩者。』此是慢業；『我菩薩住。』此是慢",
    "T13n0421_002:0942c29": "業；『我能不斷佛種、法種、眾僧種。』者，此是慢業；",
    "T13n0421_002:0943a01": "『我於眾生利益行。』者，此是慢業；『未度眾生我",
    "T13n0421_002:0943a02": "令得度、未解脫者我令解脫、未安慰者我能",
    "T13n0421_002:0943a03": "安慰、未涅槃者我令涅槃。』此是慢業；『我行",
    "T13n0421_002:0943a04": "布施、我持戒、我忍、我行精進、我禪、我慧。』此是",
    "T13n0421_002:0943a05": "慢業；『我行慈心、我行悲心、我行喜心、我行",
    "T13n0421_002:0943a06": "捨心。』此是慢業；『我行少欲、我行知足、我遠離",
    "T13n0421_002:0943a07": "行、我不染行。』此是慢業；『我頭陀行、空閑正行、",
    "T13n0421_002:0943a08": "憶念分別。』此是慢業；『我行空行、我無相行、",
    "T13n0421_002:0943a09": "我無願行。』此是慢業；『我能實語、我能真語、我",
    "T13n0421_002:0943a10": "如說行憶念分別。』此是慢業；『我過魔業、過四",
    "T13n0421_002:0943a11": "魔羂、斷一切見、我修行忍。』憶念分別此心",
    "T13n0421_002:0943a12": "意業，諸如是等此中略說，『我菩提覺、我轉法",
    "T13n0421_002:0943a13": "輪、我令眾生得解脫已，然後乃入無餘涅槃。』",
    "T13n0421_002:0943a14": "憶念分別此心意業，奮迅王！諸有心行、起心",
    "T13n0421_002:0943a15": "作說，皆是慢業。「奮迅王！何者智業？於如是",
    "T13n0421_002:0943a16": "處，非是心意意識轉行，彼是智業；菩薩如是",
    "T13n0421_002:0943a17": "常作智業。菩薩云何常作智業？所謂菩薩常",
    "T13n0421_002:0943a18": "作二業，二者，所謂成熟眾生，攝取正法。云何",
    "T13n0421_002:0943a19": "菩薩成熟眾生？謂自智知成熟眾生。自智知",
    "T13n0421_002:0943a20": "者自住離慢，如是自知隨於何處自離住知，",
    "T13n0421_002:0943a21": "非意、非識；菩薩如是非意、非識，菩薩如是成",
    "T13n0421_002:0943a22": "熟眾生。",
    "T13n0421_002:0943a23": "「云何菩薩攝取正法？菩薩若於一切諸法皆",
    "T13n0421_002:0943a24": "不攝者，此是菩薩攝取正法。非色攝者是攝",
    "T13n0421_002:0943a25": "正法；如是，非受、非想、非行、非識攝者，是攝正",
    "T13n0421_002:0943a26": "法。如是次第，非界攝者是攝正法；非入攝者",
    "T13n0421_002:0943a27": "是攝正法；非善法攝、不善法攝是攝正法；非",
    "T13n0421_002:0943a28": "淨、不淨，非漏、無漏，有為、無為，非世間法、出世",
    "T13n0421_002:0943a29": "間法，非如是攝是攝正法；非施相攝是攝正",
    "T13n0421_002:0943b01": "法，非戒、非忍、精進、禪攝是攝正法。何以故？",
    "T13n0421_002:0943b02": "諸攀緣生皆有相生，非法、非律、非攝正法。何",
    "T13n0421_002:0943b03": "以故？無相、無礙，如來正覺，彼不可得相攀緣",
    "T13n0421_002:0943b04": "攝。菩薩若知如是業者，是則名智；若以是智",
    "T13n0421_002:0943b05": "作智所作，彼非盡智。",
    "T13n0421_002:0943b06": "「奮迅王！何者慧奮迅？謂為法分以句分析取",
    "T13n0421_002:0943b07": "四無礙。何等為四？一者、義無礙，二者、法無",
    "T13n0421_002:0943b08": "礙，三者、辭無礙，四者、樂說無礙。「義無礙者，於",
    "T13n0421_002:0943b09": "一切字惟取於義而不取字——所言義者，正知",
    "T13n0421_002:0943b10": "一切諸法之義。「又復義者，不可說義，於種種",
    "T13n0421_002:0943b11": "字皆悉不忘知前後聲，此名為義。非取語故",
    "T13n0421_002:0943b12": "得隨順義，若能如是語義平等則隨順義。若",
    "T13n0421_002:0943b13": "如是知，名義無礙；於一切義皆無礙故，名義",
    "T13n0421_002:0943b14": "無礙。",
    "T13n0421_002:0943b15": "「法無礙者，謂法隨順，不順非法。隨順法者不",
    "T13n0421_002:0943b16": "念非法。何以故？彼一切法離名字智。法無",
    "T13n0421_002:0943b17": "礙者，若乘、若法，不異法說，於法界相不壞法",
    "T13n0421_002:0943b18": "界。何以故？法界一相——所謂無相。彼於何者說",
    "T13n0421_002:0943b19": "法言語？聞彼語已響聲平等，隨順信解，信說",
    "T13n0421_002:0943b20": "法語法界平等，隨世俗知而不取著，以是",
    "T13n0421_002:0943b21": "諸義名法無礙。",
    "T13n0421_002:0943b22": "「辭無礙者，謂知字語——若龍、夜叉、若乾闥婆、若",
    "T13n0421_002:0943b23": "阿修羅、若迦樓羅、若緊那羅、摩睺羅伽、人非",
    "T13n0421_002:0943b24": "人等諸字語智，釋提桓因、梵世界主諸字",
    "T13n0421_002:0943b25": "語智，一語、多語、略語、廣語、女語、男語、若內官",
    "T13n0421_002:0943b26": "語、若過去語、若未來語、若現在語，一切皆知",
    "T13n0421_002:0943b27": "如法字語。若以字語令他眾生自意知解，如",
    "T13n0421_002:0943b28": "是而說，自語、他語，彼此不障、亦不取著。何以",
    "T13n0421_002:0943b29": "故？知一切法無字、無語。彼如是念：『何者字語？",
    "T13n0421_002:0943c01": "若說何法？彼如是法字語中無，故不可得、亦",
    "T13n0421_002:0943c02": "不可說。又，彼字語於法中無，故不可得、亦不",
    "T13n0421_002:0943c03": "可說。若說字語，字語無聲；若當真實有此言",
    "T13n0421_002:0943c04": "辭——善法言辭、惡法言辭——則不可得，應知此辭",
    "T13n0421_002:0943c05": "不在於法。辭無礙者於一切法皆不障礙，諸",
    "T13n0421_002:0943c06": "法不行。何以故？法不行故，一切諸法畢竟不",
    "T13n0421_002:0943c07": "行。』如是知已而為他說、教他令知，名辭無礙。",
    "T13n0421_002:0943c08": "「何者名為樂說無礙？若一切語皆悉樂說、於",
    "T13n0421_002:0943c09": "一切聲皆悉樂說、於一切名皆悉樂說。「云何",
    "T13n0421_002:0943c10": "樂說？於義樂說、於法樂說、於真樂說、於實樂",
    "T13n0421_002:0943c11": "說。若有眾生於修多羅語聲信解，為彼眾生",
    "T13n0421_002:0943c12": "修多羅語響聲樂說；若於祇夜語聲信解，則",
    "T13n0421_002:0943c13": "為祇夜響聲樂說；如是，伽他、和伽羅那、若",
    "T13n0421_002:0943c14": "憂陀那、若尼陀那、阿波陀那、伊帝曰多伽、",
    "T13n0421_002:0943c15": "若闍多迦、若裴不略、阿浮陀達摩語聲信解，",
    "T13n0421_002:0943c16": "為裴不略、阿浮陀達摩響聲樂說；若於前修",
    "T13n0421_002:0943c17": "語聲信解，則為前修響聲樂說。一切眾生諸",
    "T13n0421_002:0943c18": "根樂說，謂於信者信根樂說、於精進者進根",
    "T13n0421_002:0943c19": "樂說、於有念者念根樂說、於有定者定根樂",
    "T13n0421_002:0943c20": "說、於有慧者慧根樂說，如是廣說一切諸根",
    "T13n0421_002:0943c21": "二萬一千菩薩樂說。欲行者根八萬四千如",
    "T13n0421_002:0943c22": "來所知，彼一切根如來樂說，菩薩隨順相似",
    "T13n0421_002:0943c23": "樂說彼一切根二萬一千；瞋行者根八萬四",
    "T13n0421_002:0943c24": "千如來所知，彼一切根如來樂說，菩薩隨順",
    "T13n0421_002:0943c25": "相似樂說彼一切根二萬一千；癡行者根",
    "T13n0421_002:0943c26": "八萬四千如來所知，彼一切根如來樂說，菩",
    "T13n0421_002:0943c27": "薩隨順相似樂說彼一切根二萬一千；等行",
    "T13n0421_002:0943c28": "者根八萬四千如來所知，彼一切根如來樂",
    "T13n0421_002:0943c29": "說，菩薩隨順相似樂說彼一切根二萬一千，",
    "T13n0421_002:0944a01": "如是名為樂說無礙。",
    "T13n0421_002:0944a02": "「奮迅王！彼義無礙、法無礙、辭無礙、樂說無",
    "T13n0421_002:0944a03": "礙，如是一切以慧為根、依慧而住、隨慧而行，",
    "T13n0421_002:0944a04": "菩薩依慧，此等及餘種種奮迅而皆奮迅。「又，",
    "T13n0421_002:0944a05": "奮迅王！慧何為根？慧依何住？慧隨何行？奮迅",
    "T13n0421_002:0944a06": "王！聞為慧根，慧依聞住，慧隨聞行。「又，奮迅",
    "T13n0421_002:0944a07": "王！聞何為根？聞依何住？聞隨何行？奮迅王！",
    "T13n0421_002:0944a08": "善知識者則是聞根，聞者則依善知識住，聞",
    "T13n0421_002:0944a09": "者隨順善知識行。「又，奮迅王！彼善知識以何",
    "T13n0421_002:0944a10": "為根？依何而住？隨順何行？奮迅王！彼善知識",
    "T13n0421_002:0944a11": "敬重為根，依敬重住，隨敬重行。「又，奮迅王！",
    "T13n0421_002:0944a12": "如是敬重以何為根？依何而住？隨順何行？奮",
    "T13n0421_002:0944a13": "迅王！如是敬重深心為根，依深心住，隨深心",
    "T13n0421_002:0944a14": "行。「又，奮迅王！如是深心以何為根？依何而",
    "T13n0421_002:0944a15": "住？隨順何行？奮迅王！如是深心不諂為根，依",
    "T13n0421_002:0944a16": "不諂住，隨不諂行。「又，奮迅王！如是不諂以何",
    "T13n0421_002:0944a17": "為根？依何而住？隨順何行？奮迅王！如是不",
    "T13n0421_002:0944a18": "諂大悲為根，依大悲住，隨大悲行。「又，奮迅王！",
    "T13n0421_002:0944a19": "如是大悲以何為根？依何而住？隨順何行？奮",
    "T13n0421_002:0944a20": "迅王！一切眾生是大悲根，即依一切眾生而",
    "T13n0421_002:0944a21": "住，隨順一切眾生而行。何以故？奮迅王！菩薩",
    "T13n0421_002:0944a22": "為令一切眾生得解脫故，發起大悲一切智",
    "T13n0421_002:0944a23": "心。",
    "T13n0421_002:0944a24": "「奮迅王！此慧奮迅，菩薩發此一法門己，若於",
    "T13n0421_002:0944a25": "一劫、若餘殘劫異異法說無法妨礙。欲令眾",
    "T13n0421_002:0944a26": "生不見其身而為說法，隨意即能；欲令自身",
    "T13n0421_002:0944a27": "一切毛根皆出法聲，隨意即能。如彼眾生深",
    "T13n0421_002:0944a28": "心修行而為說法辯才樂說、如彼眾生身色",
    "T13n0421_002:0944a29": "示現而為說法，他來鬪諍不能破壞。「若諸外",
    "T13n0421_002:0944b01": "道五通所知，呪讀、智論、若鞞陀智種種語論、",
    "T13n0421_002:0944b02": "月日星智、知陰陽智、或有夢相、或時地動、",
    "T13n0421_002:0944b03": "陀毘羅呪種種方術、若烏語等；以呪術力能",
    "T13n0421_002:0944b04": "令鹿等輪聚不行，呪龍、夜叉、乾闥婆等；或有",
    "T13n0421_002:0944b05": "王鹿餘人身相、豐相儉相、星行戲相一切",
    "T13n0421_002:0944b06": "皆知；復知世間種種伎能，若書、若印、若數、若",
    "T13n0421_002:0944b07": "算一切解知；歌聲、樂聲、打鈸等聲、節脈處等",
    "T13n0421_002:0944b08": "一切皆知。「彼婆羅門外道之人、如是一切下",
    "T13n0421_002:0944b09": "劣種姓不得為說，彼菩薩如是一切皆悉現",
    "T13n0421_002:0944b10": "得。「有慧菩薩此一切法能示他人，如是一切",
    "T13n0421_002:0944b11": "皆悉善解。如是，菩薩善知呪毒、知呪毒處、知",
    "T13n0421_002:0944b12": "種種論；如是，一切菩薩悉知，而不惱亂一切",
    "T13n0421_002:0944b13": "眾生、不信此等以為正道。",
    "T13n0421_002:0944b14": "「奮迅王！菩薩如是有慧奮迅，千萬梵俱坐住",
    "T13n0421_002:0944b15": "語言，迭互相見、色色相示、語語相示。如是，菩",
    "T13n0421_002:0944b16": "薩青等諸色威德光明勝彼諸梵，於彼梵處",
    "T13n0421_002:0944b17": "心不悕望，如是諸梵到菩薩所心生敬重。如",
    "T13n0421_002:0944b18": "是一切天宮殿中示現自在，菩薩於彼不生",
    "T13n0421_002:0944b19": "悕望、不生貪樂，生無常想、苦無我想。菩薩如",
    "T13n0421_002:0944b20": "是隨順一切眾生解脫，奮迅王！此慧奮迅。",
    "T13n0421_002:0944b21": "「奮迅王！又，彼菩薩以慧奮迅於魔世界化作",
    "T13n0421_002:0944b22": "宮殿——勝彼魔宮過百千倍——令彼諸魔於勝宮",
    "T13n0421_002:0944b23": "殿悕望貪著；生貪著已，心則離慢；既離慢",
    "T13n0421_002:0944b24": "已，令住阿耨多羅三藐三菩提，然後乃為說",
    "T13n0421_002:0944b25": "無常法。「奮迅王！彼慧菩薩一切處行如是應",
    "T13n0421_002:0944b26": "知。以是慧故，若施、若受、若發願等一切應知；",
    "T13n0421_002:0944b27": "以是慧故，若自護戒、令他持戒，以是持戒願",
    "T13n0421_002:0944b28": "取菩提，應如是知；以是慧故，若自修忍、令他",
    "T13n0421_002:0944b29": "修忍，以是修忍願取菩提，應如是知；以是",
    "T13n0421_002:0944c01": "慧故，若自精進、令他精進，以是精進願取菩",
    "T13n0421_002:0944c02": "提，應如是知；以是慧故，若自入禪三摩跋提、",
    "T13n0421_002:0944c03": "令他入禪三摩跋提，以是入禪三摩跋提願",
    "T13n0421_002:0944c04": "取菩提，應如是知；以是慧故，若自攝法、若",
    "T13n0421_002:0944c05": "為他說，如聞觀察，應如是知；以是慧故，一切",
    "T13n0421_002:0944c06": "行來、一切威儀、一切放捨，應如是知。「有慧菩",
    "T13n0421_002:0944c07": "薩以慧力故，則能具得一切善力；有慧菩薩",
    "T13n0421_002:0944c08": "慧自在故得一切財；有慧菩薩慧奮迅故，於",
    "T13n0421_002:0944c09": "一切法得勝奮迅；有慧菩薩執慧力故，得佛",
    "T13n0421_002:0944c10": "相似莊嚴莊嚴；有慧菩薩於一切法皆隨順",
    "T13n0421_002:0944c11": "行而無功用。「奮迅王！譬如世人放箭向上，",
    "T13n0421_002:0944c12": "奮其勢力自然向下，乃至到地而無功用。奮",
    "T13n0421_002:0944c13": "迅王！有慧菩薩亦復如是，以慧勢力能放願",
    "T13n0421_002:0944c14": "箭而無功用，自然如是墮在一切善法之地，",
    "T13n0421_002:0944c15": "謂道場地示現慧力。「復有何力？以慧力故，右",
    "T13n0421_002:0944c16": "手能動恒河沙等諸佛世界；以慧力故，勝魔",
    "T13n0421_002:0944c17": "眷屬、勝魔莊嚴、乃至獲得菩提所攝如來十",
    "T13n0421_002:0944c18": "力。何者為力？他不能勝，所謂天、人、阿修羅等",
    "T13n0421_002:0944c19": "一切世間所不能壞。奮迅王！此是戒通智慧",
    "T13n0421_002:0944c20": "奮迅。「奮迅王！如是戒通智慧奮迅，若有不種",
    "T13n0421_002:0944c21": "善根眾生耳所不聞。奮迅王！若人得聞此法",
    "T13n0421_002:0944c22": "門已心歡喜者，如是之人於此奮迅則能奮",
    "T13n0421_002:0944c23": "迅。何以故？如是奮迅，一切聲聞、緣覺所無。」",
    "T13n0421_002:0944c24": "如奮迅王菩薩所問，世尊說已，奮迅王聞心",
    "T13n0421_002:0944c25": "生歡喜，合掌向佛一心瞻仰，目不暫捨而作",
    "T13n0421_002:0944c26": "是言：「一切眾生以如是等四種奮迅而為奮",
    "T13n0421_002:0944c27": "迅，猶如如來、應、正遍知之所奮迅。」",
    "T13n0421_002:0944c28": "爾時，世尊於奮迅王菩薩面前出種種色微",
    "T13n0421_002:0944c29": "妙色華、種種妙香葉相盛華。時彼菩薩即取",
    "T13n0421_002:0945a01": "彼華用散如來并眾會中一切菩薩，如是散",
    "T13n0421_002:0945a02": "已，彼眾會中華所著者一切悉為金相莊嚴，",
    "T13n0421_002:0945a03": "舉眾皆見。",
    "T13n0421_002:0945a04": "於虛空中百千諸天如是見已，一切同聲說",
    "T13n0421_002:0945a05": "言：「世尊！若有信解如是奮迅，既信解已能",
    "T13n0421_002:0945a06": "發阿耨多羅三藐三菩提心者，如是之人以",
    "T13n0421_002:0945a07": "佛莊嚴而自莊嚴。何以故？以如是等一切奮",
    "T13n0421_002:0945a08": "迅悉皆隨順一切智心。又復，世尊！若有未發",
    "T13n0421_002:0945a09": "菩提心者，何處當得聞如是等不可思議奮",
    "T13n0421_002:0945a10": "迅法門？」",
    "T13n0421_002:0945a11": "爾時，世尊讚彼空中諸天子言：「善哉善哉！」讚",
    "T13n0421_002:0945a12": "善哉已，告奮迅王大菩薩言：「奮迅王！我念過",
    "T13n0421_002:0945a13": "去然燈如來次前復有第七如來，名普無垢",
    "T13n0421_002:0945a14": "淨光明王。彼佛、如來廣說如是奮迅法門時，",
    "T13n0421_002:0945a15": "有菩薩名具境界，以此法門問彼如來。如來",
    "T13n0421_002:0945a16": "既說此法門已，八千眾生得此奮迅，又復更",
    "T13n0421_002:0945a17": "得無生法忍；會中眾生三萬二千一切皆發",
    "T13n0421_002:0945a18": "阿耨多羅三藐三菩提心。我於爾時得此奮",
    "T13n0421_002:0945a19": "迅，次後復於然燈佛所菩提滿足。如是，奮迅",
    "T13n0421_002:0945a20": "王！我涅槃已，若有能聽此法門者，彼人為取",
    "T13n0421_002:0945a21": "菩提之心必定速得無生法忍。」說此奮迅法",
    "T13n0421_002:0945a22": "門之時，會中眾生三萬二千諸天及人一切",
    "T13n0421_002:0945a23": "皆發阿耨多羅三藐三菩提心。彼諸天子雨",
    "T13n0421_002:0945a24": "種種華、百千天樂供養如來，以佛力故，彼",
    "T13n0421_002:0945a25": "樂音中出妙聲言：「若有眾生勝信解心、諸根",
    "T13n0421_002:0945a26": "猛利、信解佛法、慧行成就、善知識攝、宿種",
    "T13n0421_002:0945a27": "善根、大悲憐愍一切眾生，爾乃得聞如是法",
    "T13n0421_002:0945a28": "門；聞已信解、受持、讀誦。」",
    "T13n0421_002:0945a29": "爾時，奮迅王菩薩白佛言：「世尊！如來十力、四",
    "T13n0421_002:0945b01": "無所畏、四無礙智，如是十八不共佛法世尊",
    "T13n0421_002:0945b02": "所有。如是十力，菩薩有不？此四無畏，菩薩有",
    "T13n0421_002:0945b03": "不？如是十八不共之法，菩薩有不？」佛言：「皆有。",
    "T13n0421_002:0945b04": "奮迅王！一切菩薩於八地中作業成就乃得",
    "T13n0421_002:0945b05": "九地，謂具辯才、得不退忍、攝善方便慧波羅",
    "T13n0421_002:0945b06": "蜜。奮迅王！菩薩如是具足十力、四無所畏，成",
    "T13n0421_002:0945b07": "就十八不共之法乃得九地。",
    "T13n0421_002:0945b08": "「奮迅王！何者菩薩十菩薩力？一者、發起一切",
    "T13n0421_002:0945b09": "智心、堅固深心、大慈滿足、不捨一切諸眾",
    "T13n0421_002:0945b10": "生力；二者、不求一切財利、供養、名聞，一切世",
    "T13n0421_002:0945b11": "間希有之事不貪樂力；三者、滿足大悲之心，",
    "T13n0421_002:0945b12": "一切佛法清淨信解，法究竟力；四者、勤心不",
    "T13n0421_002:0945b13": "生懈怠，增上精進，不離憶念、威儀行力；五者、",
    "T13n0421_002:0945b14": "不動安住三昧，遠離二邊順因緣法，一切見",
    "T13n0421_002:0945b15": "行皆寂靜力；六者、菩薩一切分別及不分別",
    "T13n0421_002:0945b16": "戲論疑網皆悉滅故，滿足般若波羅蜜力；七",
    "T13n0421_002:0945b17": "者、成熟一切眾生，無量生死攝取未足，攝取",
    "T13n0421_002:0945b18": "世間一切善根，世間生死信解如夢，於生死",
    "T13n0421_002:0945b19": "中不疲倦力；八者、菩薩觀察法性本無眾生，",
    "T13n0421_002:0945b20": "本性無命、無富伽羅，信解諸法不生、不出，能",
    "T13n0421_002:0945b21": "於輪法信解不生，一切輪法不生忍力；九者、",
    "T13n0421_002:0945b22": "入空無相無願觀解脫門，於聲聞乘、於緣覺",
    "T13n0421_002:0945b23": "乘解脫知見解脫門力；十者、菩薩於甚深法",
    "T13n0421_002:0945b24": "而能自知，觀察一切眾生心行知無障礙滿",
    "T13n0421_002:0945b25": "足之力。奮迅王！此是菩薩十菩薩力。",
    "T13n0421_002:0945b26": "「奮迅王！何者菩薩四無所畏？一者、菩薩一切",
    "T13n0421_002:0945b27": "聞持，得陀羅尼憶念不忘，不畏大眾而為說",
    "T13n0421_002:0945b28": "法；二者、菩薩信解諸法則得忍力，不生、不出，",
    "T13n0421_002:0945b29": "信解法已得無生忍，得法忍已入空無相無",
    "T13n0421_002:0945c01": "願之法，不畏大眾而為說法；三者、菩薩於聲",
    "T13n0421_002:0945c02": "聞乘觀解脫門、辟支佛乘信解知見，信一切",
    "T13n0421_002:0945c03": "入、亦信解脫，如諸眾生病藥所須，如是而知",
    "T13n0421_002:0945c04": "一切眾生諸根成熟，亦如是知如應說法，菩",
    "T13n0421_002:0945c05": "薩如是不畏大眾而為說法；四者、菩薩離大",
    "T13n0421_002:0945c06": "眾畏，爾時無心，東、西、南、北若有人來難問我",
    "T13n0421_002:0945c07": "者我不能答，不畏不能，不見畏相，菩薩如是，",
    "T13n0421_002:0945c08": "一切眾生若有問難皆悉能答，如彼問難相",
    "T13n0421_002:0945c09": "應說答無所怖畏，能斷眾生一切疑心，不畏",
    "T13n0421_002:0945c10": "大眾而為說法。奮迅王！此是菩薩四無所畏。",
    "T13n0421_002:0945c11": "「奮迅王！何者菩薩十八不共菩薩之法？奮迅",
    "T13n0421_002:0945c12": "王！所謂菩薩無有人教而捨財物以用布施，",
    "T13n0421_002:0945c13": "又復初生即能起心捨財布施。又若魔王作",
    "T13n0421_002:0945c14": "佛身來說如是言：『若人布施則入地獄。』而彼",
    "T13n0421_002:0945c15": "菩薩不生慳嫉。又復菩薩一切自物皆用捨",
    "T13n0421_002:0945c16": "施，施心轉勝，如是布施是菩提因，不望果報，",
    "T13n0421_002:0945c17": "皆願迴與一切眾生。奮迅王！此是最初菩薩",
    "T13n0421_002:0945c18": "不共法。",
    "T13n0421_002:0945c19": "「奮迅王！又復菩薩無有人教，而彼菩薩——如來",
    "T13n0421_002:0945c20": "未出，無受戒處——於波羅提木叉正行悕學，不",
    "T13n0421_002:0945c21": "捨此不共法。菩薩在家如說護戒，雖不出家",
    "T13n0421_002:0945c22": "復無教者，如波羅提木叉說學，失命因緣不",
    "T13n0421_002:0945c23": "捨戒學，一切戒學隨順菩提，願斷一切眾生",
    "T13n0421_002:0945c24": "破戒。奮迅王！此是第二菩薩不共法。「奮迅王！",
    "T13n0421_002:0945c25": "又復菩薩，一切眾生罵詈、毀辱、割其身分不",
    "T13n0421_002:0945c26": "生瞋心。若貧窮人、若栴荼羅、若逼迦婆、若",
    "T13n0421_002:0945c27": "工作師種種罵辱，而菩薩心亦不生瞋，於彼",
    "T13n0421_002:0945c28": "眾生慈心普覆，有大勢力能加其惡而不作",
    "T13n0421_002:0945c29": "惡。如是，菩薩為隨順法；如是，眾生乃是菩薩",
    "T13n0421_002:0946a01": "佛法因緣；如是，菩薩於彼眾生令心寂靜為",
    "T13n0421_002:0946a02": "作饒益，著忍辱鎧起勇猛力。奮迅王！此是第",
    "T13n0421_002:0946a03": "三菩薩不共法。「奮迅王！又復菩薩設多衰",
    "T13n0421_002:0946a04": "惱而勤精進頭陀，不捨、不生劣心。見聲聞乘",
    "T13n0421_002:0946a05": "入於涅槃，見生死苦而心不求聲聞涅槃；見",
    "T13n0421_002:0946a06": "緣覺乘入於涅槃，見生死苦心亦不求緣覺",
    "T13n0421_002:0946a07": "涅槃；見佛、世尊一切義成一切佛法，所作已",
    "T13n0421_002:0946a08": "辦入於涅槃，自未有力知諸眾生未滿佛",
    "T13n0421_002:0946a09": "法而心不劣，起精進心：『我亦如佛入於涅槃。』",
    "T13n0421_002:0946a10": "奮迅王！此是第四菩薩不共法。",
    "T13n0421_002:0946a11": "「奮迅王！又復菩薩若轉輪王、若帝釋王、若",
    "T13n0421_002:0946a12": "魔自在婦女圍遶，有天歌樂、一切妙樂皆悉",
    "T13n0421_002:0946a13": "具足，於中入禪修習無量，而心樂於離欲之",
    "T13n0421_002:0946a14": "法，不隨異語。於生死中心大怖畏、於婬欲",
    "T13n0421_002:0946a15": "法生不淨想、於諸陰中生於怨想、於諸界",
    "T13n0421_002:0946a16": "中生毒蛇想、於諸入中生空聚想、於自眷屬",
    "T13n0421_002:0946a17": "生於死想、於婦女中生塚墓想。心常樂求攝",
    "T13n0421_002:0946a18": "取正法、悕望見佛親近供養、亦常不毀一切",
    "T13n0421_002:0946a19": "眾生，能令伎樂弦歌等中出禪分聲。魔既",
    "T13n0421_002:0946a20": "聞已，遮則聲滅，以彼菩薩前善根力，於虛空",
    "T13n0421_002:0946a21": "中即出佛聲、法聲、僧聲。又，彼菩薩棄捨國土",
    "T13n0421_002:0946a22": "富樂自在，入於山林。奮迅王！此是第五菩薩",
    "T13n0421_002:0946a23": "不共法。",
    "T13n0421_002:0946a24": "「奮迅王！又復菩薩一切世間諸禪定中不生",
    "T13n0421_002:0946a25": "堅想，有黠慧行，遠離使見，取義、取法；如是",
    "T13n0421_002:0946a26": "菩薩乃至夢中不生自見、不生他見、不生",
    "T13n0421_002:0946a27": "法見。此不共法，若有自見則有使見，以無",
    "T13n0421_002:0946a28": "自見則離疑網；魔王波旬不能令其生於疑",
    "T13n0421_002:0946a29": "見，若有疑見則離於法。菩薩如是成熟眾",
    "T13n0421_002:0946b01": "生、饒益眾生，不顧自惑，無有疑心。奮迅王！",
    "T13n0421_002:0946b02": "此是第六菩薩不共法。",
    "T13n0421_002:0946b03": "「奮迅王！又復菩薩離一切生無有功用，身業",
    "T13n0421_002:0946b04": "清淨，遠離殺生，於諸眾生施與無畏，若手、若",
    "T13n0421_002:0946b05": "塊、若杖、若刀不加眾生，遠離刀杖，手不執",
    "T13n0421_002:0946b06": "持。自財知足，於他所有至一把草不與、不取；",
    "T13n0421_002:0946b07": "設寶滿地不生貪心，寧失身命終不邪命而",
    "T13n0421_002:0946b08": "取財利、衣服、飲食；常行梵行乃至不生欲食",
    "T13n0421_002:0946b09": "之心。菩薩如是離欲鬪諍及諸煩惱，不行婬",
    "T13n0421_002:0946b10": "欲因緣惡法，是彼菩薩不共法處先思量已",
    "T13n0421_002:0946b11": "身業成就。奮迅王！此是第七菩薩不共法。",
    "T13n0421_002:0946b12": "「奮迅王！又復菩薩清淨口業，實語、真語，如說",
    "T13n0421_002:0946b13": "而行，不誑如來、天、龍、夜叉、若乾闥婆、若阿",
    "T13n0421_002:0946b14": "修羅、若迦樓羅、人非人所。口不惡言、不壞",
    "T13n0421_002:0946b15": "眷屬、自眷屬愛，不惡口語、愛語、軟語、不麁",
    "T13n0421_002:0946b16": "獷語，作相應語、作利益語、常於先語面狀",
    "T13n0421_002:0946b17": "笑語。如是，菩薩所有惡語、惡口說語、他不愛",
    "T13n0421_002:0946b18": "語、自他熱語一切不說，不違心語——若無言",
    "T13n0421_002:0946b19": "無，若有言有——如是淨語深心淨信得不共",
    "T13n0421_002:0946b20": "法，一切生處常得如法法相應語。以如是語，",
    "T13n0421_002:0946b21": "能令一切不淨心人心得清淨，心清淨者則",
    "T13n0421_002:0946b22": "能供養。彼以深心不共法故常得實語，有",
    "T13n0421_002:0946b23": "所言說如語不異，隨其所說一切皆爾。奮迅",
    "T13n0421_002:0946b24": "王！此是第八菩薩不共法。",
    "T13n0421_002:0946b25": "「奮迅王！又復菩薩自心自在，不貪、不瞋、正",
    "T13n0421_002:0946b26": "見不邪。如是，菩薩菩提之心無與等心，不忘、不",
    "T13n0421_002:0946b27": "失，遠離一切諂心、曲心、濁心、亂心，晝夜常行",
    "T13n0421_002:0946b28": "清淨慈心。奮迅王！此是第九菩薩不共法。",
    "T13n0421_002:0946b29": "「奮迅王！又復菩薩即於生時具足世智，若呪、",
    "T13n0421_002:0946c01": "若誦、若醫、若藥、書印、數算一切皆知，一切師",
    "T13n0421_002:0946c02": "術皆悉現知，一切伎能、諸論善知，於世間法、",
    "T13n0421_002:0946c03": "出世間法不因他知，自智成就，不觀他面。",
    "T13n0421_002:0946c04": "一切天人觀察菩薩，有如是心：『若菩薩說，我",
    "T13n0421_002:0946c05": "聞修學。』奮迅王！此是第十菩薩不共法。",
    "T13n0421_002:0946c06": "「奮迅王！又復菩薩若以種種利益眾生，能為",
    "T13n0421_002:0946c07": "他人療治病患，不求財利、供養、名稱，大悲為",
    "T13n0421_002:0946c08": "首療治世間，然後令住出世間法。如是，菩薩",
    "T13n0421_002:0946c09": "心常憶念：『如是惡界苦惱眾生，以何方便、何",
    "T13n0421_002:0946c10": "時、何法令彼得脫，既得脫已畢竟斷滅一切",
    "T13n0421_002:0946c11": "煩惱，所謂斷除一切苦惱，令住涅槃畢竟之",
    "T13n0421_002:0946c12": "樂？』奮迅王！此第十一菩薩不共法。",
    "T13n0421_002:0946c13": "「奮迅王！又復菩薩心不悕願帝釋天王、若梵",
    "T13n0421_002:0946c14": "天王、若轉輪王、統王國土而亦得之；彼菩",
    "T13n0421_002:0946c15": "薩如是不求帝釋天王、梵世界處、轉輪聖王、統",
    "T13n0421_002:0946c16": "王國土，雖不悕望自然而得。又，彼菩薩不為",
    "T13n0421_002:0946c17": "色故求於梵行，不求身色、不求國土、不求",
    "T13n0421_002:0946c18": "眷屬、不求財富、不求名聞、不求色相，如是",
    "T13n0421_002:0946c19": "梵行雖不悕望具足而得。奮迅王！此第十二",
    "T13n0421_002:0946c20": "菩薩不共法。",
    "T13n0421_002:0946c21": "「奮迅王！又復菩薩住好國土富樂之處不知",
    "T13n0421_002:0946c22": "念佛，而有諸天曾見佛者教令憶念，先呵",
    "T13n0421_002:0946c23": "責已如是教言：『此法應作、此不應作，若作此",
    "T13n0421_002:0946c24": "業則得菩提，當如是願。汝如是作、如是行已",
    "T13n0421_002:0946c25": "調伏諸根，未來當得阿耨多羅三藐三菩提。』",
    "T13n0421_002:0946c26": "彼天如是教，令憶念於菩提道，不越、不捨。",
    "T13n0421_002:0946c27": "奮迅王！此第十三菩薩不共法。",
    "T13n0421_002:0946c28": "「奮迅王！又復菩薩，何等惡人多惡、多瞋垢心",
    "T13n0421_002:0946c29": "眾生，於菩薩所不能加惡，菩薩於彼亦不報",
    "T13n0421_002:0947a01": "惡。彼大惡人多瞋心人——若身、若口、若心意惡——",
    "T13n0421_002:0947a02": "若見菩薩心即清淨。何以故？菩薩於彼不報",
    "T13n0421_002:0947a03": "其惡，置彼惡者住正法中令心清淨。彼雖作",
    "T13n0421_002:0947a04": "惡，以菩薩力不入惡道。何以故？以彼菩薩本",
    "T13n0421_002:0947a05": "來如是不共法戒清淨滿足，有如是心：『若有",
    "T13n0421_002:0947a06": "眾生，若以身業、若以口業、若以意業於我",
    "T13n0421_002:0947a07": "起惡，願彼眾生不入惡道。』以有戒故，隨願成",
    "T13n0421_002:0947a08": "就。奮迅王！此第十四菩薩不共法。",
    "T13n0421_002:0947a09": "「奮迅王！又復菩薩，若有眾生不信，慳貪邪見",
    "T13n0421_002:0947a10": "懈怠，不信業報，離佛、法、僧。若於沙門、若婆羅",
    "T13n0421_002:0947a11": "門，心不清淨見則不禮，亦不供養、不生敬重、",
    "T13n0421_002:0947a12": "亦復不生希有之心。如是眾生若見菩薩即",
    "T13n0421_002:0947a13": "住威儀，若聞語說心即清淨，起迎禮拜、供養",
    "T13n0421_002:0947a14": "恭敬、生希有心。何以故？以彼菩薩之勢力故。",
    "T13n0421_002:0947a15": "奮迅王！此第十五菩薩不共法。",
    "T13n0421_002:0947a16": "「奮迅王！又復菩薩，若有天、龍、若有夜叉、若",
    "T13n0421_002:0947a17": "乾闥婆、若有仙人、若婆羅門，於菩薩所生於",
    "T13n0421_002:0947a18": "師想，諸世間中為師首者皆師菩薩。以通",
    "T13n0421_002:0947a19": "力故，能令世間天、龍、夜叉、若乾闥婆、若諸仙",
    "T13n0421_002:0947a20": "人、若婆羅門皆來歸敬；彼既來已，歸菩薩語，",
    "T13n0421_002:0947a21": "禮拜菩薩、供養恭敬，是等皆悉先為歸首；既",
    "T13n0421_002:0947a22": "見菩薩即便禮拜、恭敬、尊重，生尊勝想，深相",
    "T13n0421_002:0947a23": "敬信。奮迅王！此第十六菩薩不共法。",
    "T13n0421_002:0947a24": "「奮迅王！又復菩薩，隨生何處、於何種姓——若村、",
    "T13n0421_002:0947a25": "若城、或人集處——彼處眾生善法增長、斷不善",
    "T13n0421_002:0947a26": "法，成熟眾生攝取正法。生正見家，父母正",
    "T13n0421_002:0947a27": "信、正行、正入，隨何方處、何處人中，菩薩生彼",
    "T13n0421_002:0947a28": "師中最勝，彼處眾人供養、恭敬，無一眾生",
    "T13n0421_002:0947a29": "入惡道者。如彼菩薩善根所攝，彼處眾生死",
    "T13n0421_002:0947b01": "則生天、若生人中。奮迅王！此第十七菩薩不",
    "T13n0421_002:0947b02": "共法。「奮迅王！又復菩薩隨順一切菩提分",
    "T13n0421_002:0947b03": "法，勝通滿足，一切諸魔不能得便。奮迅王！",
    "T13n0421_002:0947b04": "此第十八菩薩不共法。",
    "T13n0421_002:0947b05": "「奮迅王！不共法者，云何不共？一切佛法隨",
    "T13n0421_002:0947b06": "順正行，故名不共法。」",
    "T13n0421_002:0947b07": "爾時，奮迅王菩薩白佛言：「世尊！希有。世尊！",
    "T13n0421_002:0947b08": "如來乃能與諸菩薩大法光明、能作無量殊",
    "T13n0421_002:0947b09": "勝光明。如我解佛所說法義：若有菩薩聞此",
    "T13n0421_002:0947b10": "法門，一經於耳得清淨心，餘修多羅則不",
    "T13n0421_002:0947b11": "能爾；若得聞已，受持、讀誦，彼人則攝一切佛",
    "T13n0421_002:0947b12": "法；若人能於此法門正觀察者，則為已修",
    "T13n0421_002:0947b13": "一切佛法，於此法門所有法忍得隨順忍；",
    "T13n0421_002:0947b14": "若有能行此法門者，一切佛法皆已修行。應",
    "T13n0421_002:0947b15": "如是知。又復，世尊！若人不離此法門者，彼則",
    "T13n0421_002:0947b16": "得通；如是，菩薩既得通已，當住道場。」",
    "T13n0421_002:0947b17": "佛言：「如是如是。奮迅王！如汝所說，若人不",
    "T13n0421_002:0947b18": "離此法門者，彼則得通；如是，菩薩既得通已，",
    "T13n0421_002:0947b19": "當住道場。「奮迅王！過去往世然燈如來前復",
    "T13n0421_002:0947b20": "久遠，有佛號曰波多婆那，次前又遠復有",
    "T13n0421_002:0947b21": "如來號曰提沙，次前又遠復有如來號曰弗",
    "T13n0421_002:0947b22": "沙，次前久遠復有如來號波除大，次前久遠",
    "T13n0421_002:0947b23": "復有如來、至佛、世尊，號曰天王，出現於世。",
    "T13n0421_002:0947b24": "「爾時，於彼天王如來、佛之世界，一切充足，安",
    "T13n0421_002:0947b25": "隱豐樂，天人熾盛。地平如掌，以毘琉璃、閻浮",
    "T13n0421_002:0947b26": "檀金、鉢頭摩華種種間錯；其地柔軟，觸力",
    "T13n0421_002:0947b27": "猶如迦遮隣提。人民安樂如兜率陀，所須飲",
    "T13n0421_002:0947b28": "食隨念速至，身色、形相、戲樂之處及諸宮",
    "T13n0421_002:0947b29": "殿與天不異，惟天與人二名不同。",
    "T13n0421_002:0947c01": "「彼三千界中更無有王，唯有如來，故名天王。",
    "T13n0421_002:0947c02": "「譬如轉輪聖王坐饒益座以法治世，非是非",
    "T13n0421_002:0947c03": "法；天王如來亦復如是，坐於法座師子座上",
    "T13n0421_002:0947c04": "為諸天人如應說法。欲說法時，東、西、南、北縱",
    "T13n0421_002:0947c05": "廣八萬四千由旬大眾充滿，爾時如來說法",
    "T13n0421_002:0947c06": "音聲遍三千界。彼諸天人供養、恭敬、禮拜如",
    "T13n0421_002:0947c07": "來、尊重如來，所謂無上佛法供養，彼無下劣",
    "T13n0421_002:0947c08": "信解眾生，惟信佛法。如是，彼處無有聲聞、緣",
    "T13n0421_002:0947c09": "覺之名，豈有乘處？況復有行？惟有清淨大菩",
    "T13n0421_002:0947c10": "薩眾圍遶世尊。彼處清淨無有女人，耳初不",
    "T13n0421_002:0947c11": "聞欲行之名。",
    "T13n0421_002:0947c12": "「彼諸眾生皆悉化生，於蓮華中結加趺坐。如",
    "T13n0421_002:0947c13": "是化生彼諸人天，受三種樂。何等為三？見",
    "T13n0421_002:0947c14": "如來樂、及聞法樂、觀察正法離欲之樂。彼諸",
    "T13n0421_002:0947c15": "天人心不放逸，具足財富，迭互說法，常懃精",
    "T13n0421_002:0947c16": "進。壽命長遠無量無數，業盡退時不生餘道，",
    "T13n0421_002:0947c17": "生佛世界。「如是，菩薩臨欲退時，上昇虛空高",
    "T13n0421_002:0947c18": "七多羅，出聲說言：『我今於此佛世界退。』無",
    "T13n0421_002:0947c19": "量菩薩聞彼聲已，皆共和合而來集會，觀彼",
    "T13n0421_002:0947c20": "菩薩示於法忍，作如是言：『於何法退？於何",
    "T13n0421_002:0947c21": "法生？』「彼退菩薩於彼菩薩集會眾中說如",
    "T13n0421_002:0947c22": "是言：『大仙當知：非有少法，若退、若生；如來所",
    "T13n0421_002:0947c23": "覺一切諸法皆無有退、皆無有生。非色有退、",
    "T13n0421_002:0947c24": "非色有生；非受、非想、非行、非識有退、有生。",
    "T13n0421_002:0947c25": "第一義中無我、無命，亦無眾生、無富伽羅、無",
    "T13n0421_002:0947c26": "人非人若退、若生。世尊正覺一切法空、無相、",
    "T13n0421_002:0947c27": "無願，彼空無相無願法中無退、無生。如來世",
    "T13n0421_002:0947c28": "尊證離欲際、證無為際、證不生際，非不生",
    "T13n0421_002:0947c29": "際有退、有生，無退因緣是故不退。無生因緣",
    "T13n0421_002:0948a01": "不相和合，是故不生。如是因緣無有和合、",
    "T13n0421_002:0948a02": "無退、無生。』「如是，菩薩為菩薩眾說此法已然",
    "T13n0421_002:0948a03": "後乃退。彼退菩薩如是退已，無身、無皮、無",
    "T13n0421_002:0948a04": "塊、無可知見；退已復到餘佛世界現見如",
    "T13n0421_002:0948a05": "來。",
    "T13n0421_002:0948a06": "「天王如來并諸菩薩不著袈裟，皆著清淨妙",
    "T13n0421_002:0948a07": "好天衣。彼不學戒而悉調順，一切皆得無生",
    "T13n0421_002:0948a08": "法忍，為菩薩眾不廣說法。何以故？彼眾一",
    "T13n0421_002:0948a09": "切少聞多解，以利根故。若彼如來為諸菩薩",
    "T13n0421_002:0948a10": "眾會說法，既說法已，彼處彼處乃至彼佛世",
    "T13n0421_002:0948a11": "界之中，若人、若天一切皆知。彼彼眾生有得",
    "T13n0421_002:0948a12": "忍者、或有獲得陀羅尼者，或有眾生得辯才",
    "T13n0421_002:0948a13": "者、得三昧者，時彼如來名聞十方。",
    "T13n0421_002:0948a14": "「奮迅王！天王如來為諸天人廣演分別如是",
    "T13n0421_002:0948a15": "法門，有諸菩薩七萬二千皆得授記。彼有菩",
    "T13n0421_002:0948a16": "薩名曰無垢清淨光明，不得授記，有如是念：",
    "T13n0421_002:0948a17": "『此諸菩薩威儀無礙、憶念意行、若慧、若通、得",
    "T13n0421_002:0948a18": "陀羅尼、及得三昧不勝於我，皆得授記。若彼",
    "T13n0421_002:0948a19": "得記，我何因緣不得授記？』「天王如來知彼",
    "T13n0421_002:0948a20": "菩薩心所念已而語之言：『汝未來世當得授",
    "T13n0421_002:0948a21": "記。善男子！於未來世然燈如來、應、正遍知",
    "T13n0421_002:0948a22": "為汝授記。』「無垢清淨光明菩薩聞是語已，心",
    "T13n0421_002:0948a23": "生歡喜，上昇虛空說如是言：『若未來世恒河",
    "T13n0421_002:0948a24": "沙劫然燈如來出現於世，我到彼時得一切",
    "T13n0421_002:0948a25": "智；如來真語、如來實語、不異語故。』",
    "T13n0421_002:0948a26": "「奮迅王！汝意云何？彼時無垢清淨光明大菩",
    "T13n0421_002:0948a27": "薩者豈異人乎？莫作異觀。何以故？我是彼",
    "T13n0421_002:0948a28": "時無垢清淨光明菩薩。「奮迅王！次後如來名",
    "T13n0421_002:0948a29": "波除大，我於爾時供養彼佛，彼佛為我說此",
    "T13n0421_002:0948b01": "法門。我既聞已，受持、讀誦，爾時獲得光印三",
    "T13n0421_002:0948b02": "昧。「次後如來名曰弗沙，我於爾時供養彼佛，",
    "T13n0421_002:0948b03": "聞此法門、受持、讀誦，爾時獲得光明三昧。「次",
    "T13n0421_002:0948b04": "後供養堤沙如來，聞此法門、受持、讀誦，復",
    "T13n0421_002:0948b05": "得毘盧遮那三昧。「次後供養波多般那如來、",
    "T13n0421_002:0948b06": "世尊，聞此法門、受持、讀誦，得柔順忍。「次後供",
    "T13n0421_002:0948b07": "養然燈如來，爾時我得無生法忍，我時得此",
    "T13n0421_002:0948b08": "四種奮迅——謂戒奮迅、通奮迅、智奮迅、慧奮",
    "T13n0421_002:0948b09": "迅。「奮迅王！此門如是，應當善知。若有何人——",
    "T13n0421_002:0948b10": "若善男子、若善女人——行菩薩行，今於我所聞",
    "T13n0421_002:0948b11": "此法門、受持、讀誦，一切速疾得通菩薩得此",
    "T13n0421_002:0948b12": "奮迅；得奮迅已轉大法輪，於此無上光明法",
    "T13n0421_002:0948b13": "中得智光明。」",
    "T13n0421_002:0948b14": "如來說此法門之時，會中一萬六千菩薩一",
    "T13n0421_002:0948b15": "切得忍，復有一萬二千眾生發菩提心。三千",
    "T13n0421_002:0948b16": "大千世界震動，百千諸天皆讚嘆言：「若此法",
    "T13n0421_002:0948b17": "門所在之處則為有佛，若有深種善根眾生",
    "T13n0421_002:0948b18": "乃能得聞如是法門。」",
    "T13n0421_002:0948b19": "爾時，慧命阿難陀白佛言：「世尊！當以何名名",
    "T13n0421_002:0948b20": "此法門？如是法門云何受持？」佛言：「阿難！此",
    "T13n0421_002:0948b21": "法門者名『四奮迅神通法門』，如是受持。」",
    "T13n0421_002:0948b22": "世尊說已，奮迅王菩薩、慧命阿難陀，并諸",
    "T13n0421_002:0948b23": "天、人及乾闥婆、阿修羅等，聞如來說，歡喜",
    "T13n0421_002:0948b24": "讚嘆。",
    "T13n0421_002:0948b25": "奮迅王問經卷下"
}