{
    "T51n2087_012:0939b02": "大唐西域記卷第十二(二十二國)",
    "T51n2087_012:0939b04": "三藏法師玄奘奉　詔譯",
    "T51n2087_012:0939b05": "大總持寺沙門辯機撰",
    "T51n2087_012:0939b06": "漕矩吒國弗栗恃薩儻那國",
    "T51n2087_012:0939b07": "安呾羅縛國闊悉多國",
    "T51n2087_012:0939b08": "活國瞢揵國",
    "T51n2087_012:0939b09": "阿利尼國曷邏胡國",
    "T51n2087_012:0939b10": "訖栗瑟摩國鉢利曷國",
    "T51n2087_012:0939b11": "呬摩呾羅國鉢鐸創那國",
    "T51n2087_012:0939b12": "淫薄健國屈(居勿反)浪拏國",
    "T51n2087_012:0939b13": "達摩悉鐵帝國尸棄尼國",
    "T51n2087_012:0939b14": "商彌國朅盤陀國",
    "T51n2087_012:0939b15": "烏鎩國佉沙國",
    "T51n2087_012:0939b16": "斫句迦國瞿薩旦那國",
    "T51n2087_012:0939b17": "漕矩吒國，周七千餘里。國大都城號鶴悉",
    "T51n2087_012:0939b18": "那，周三十餘里，或都鶴薩羅城，城周三十",
    "T51n2087_012:0939b19": "餘里，並堅峻險固也。山川隱軫，疇壟爽塏。",
    "T51n2087_012:0939b20": "穀稼時播，宿麥滋豐，草木扶疎，花菓茂盛，宜",
    "T51n2087_012:0939b21": "欝金香，出興瞿草，草生羅摩印度川。鶴薩",
    "T51n2087_012:0939b22": "羅城中踊泉流派，國人利之，以溉田也。氣",
    "T51n2087_012:0939b23": "序寒烈，霜雪繁多。人性輕躁，情多詭詐。好學",
    "T51n2087_012:0939b24": "藝，多技術，聽而不明，日誦數萬言。文字",
    "T51n2087_012:0939b25": "言辭，異於諸國。多飾虛談，少成事實。雖",
    "T51n2087_012:0939b26": "祀百神，敬崇三寶。伽藍數百所，僧徒萬餘",
    "T51n2087_012:0939b27": "人，並皆習學大乘法教。今王淳信，累葉承",
    "T51n2087_012:0939b28": "統，務興勝福，敏而好學。無憂王所建窣堵",
    "T51n2087_012:0939b29": "波十餘所。天祠數十，異道雜居。計多外道，",
    "T51n2087_012:0939c01": "其徒極盛，宗事[禾*芻](錫苟反，下同)那天。其天神昔",
    "T51n2087_012:0939c02": "自迦畢試國阿路猱山徙居此國南界[禾*芻]那",
    "T51n2087_012:0939c03": "呬羅山中，作威作福，為暴為惡，信求者遂",
    "T51n2087_012:0939c04": "願，輕蔑者招殃。故遠近宗仰，上下祗懼。隣",
    "T51n2087_012:0939c05": "國異俗君臣僚庶，每歲嘉辰不期而會，或",
    "T51n2087_012:0939c06": "齎金、銀、奇寶，或以牛、馬、馴畜，競興貢奉，俱",
    "T51n2087_012:0939c07": "伸誠素。所以金、銀布地，羊馬滿谷，無敢覬",
    "T51n2087_012:0939c08": "覦，唯修施奉。宗事外道，克心苦行，天神",
    "T51n2087_012:0939c09": "授其呪術，外道遵行多効，治療疾病，頗蒙",
    "T51n2087_012:0939c10": "痊愈。從此北行五百餘里，至弗栗恃薩",
    "T51n2087_012:0939c11": "儻那國。",
    "T51n2087_012:0939c12": "弗栗恃薩儻那國，東西二千餘里，南北千餘",
    "T51n2087_012:0939c13": "里。國大都城號護苾那，周二十餘里。土宜風",
    "T51n2087_012:0939c14": "俗，同漕矩吒國，語言有異。氣序寒勁，人性",
    "T51n2087_012:0939c15": "獷烈。王，突厥種也，深信三寶，尚學遵德。",
    "T51n2087_012:0939c16": "從此國東北，踰山涉川，越迦畢試國邊城",
    "T51n2087_012:0939c17": "小邑，凡數十所，至大雪山婆羅犀那大嶺。嶺",
    "T51n2087_012:0939c18": "極崇峻，危隥[敲高+危]傾，蹊徑盤迂，巖岫回互。",
    "T51n2087_012:0939c19": "或入深谷，或上高崖，盛夏合凍，鑿氷而",
    "T51n2087_012:0939c20": "度。行經三日，方至嶺上。寒風凄烈，積雪彌",
    "T51n2087_012:0939c21": "谷，行旅經涉，莫能佇足。飛隼翱翔，不能",
    "T51n2087_012:0939c22": "越度，足趾步履，然後飜飛，下望諸山，若觀",
    "T51n2087_012:0939c23": "培塿。贍部洲中，斯嶺特高。其巔無樹，唯多",
    "T51n2087_012:0939c24": "石峯，攢立叢倚，森然若林。又三日行，方得下",
    "T51n2087_012:0939c25": "嶺，至安呾羅縛國。",
    "T51n2087_012:0939c26": "安呾羅縛國，覩貨邏國故地。周三千餘里。",
    "T51n2087_012:0939c27": "國大都城周十四五里。無大君長，役屬突",
    "T51n2087_012:0939c28": "厥。山阜連屬，川田隘狹。氣序寒烈，風雪凄勁。",
    "T51n2087_012:0939c29": "豐稼穡，宜花菓。人性獷暴，俗無綱紀。不知",
    "T51n2087_012:0940a01": "罪福，不尚習學，唯修神祠，少信佛法。",
    "T51n2087_012:0940a02": "伽藍三所，僧徒數十，然皆遵習大眾部法。",
    "T51n2087_012:0940a03": "有一窣堵波，無憂王建也。從此西北，入谷",
    "T51n2087_012:0940a04": "踰嶺，度諸小城，行四百餘里，至闊悉多",
    "T51n2087_012:0940a05": "國。",
    "T51n2087_012:0940a06": "闊悉多國，覩貨邏國故地也。周減千里。國",
    "T51n2087_012:0940a07": "大都城周十餘里。無大君長，役屬突厥。山",
    "T51n2087_012:0940a08": "多川狹，風而且寒。穀稼豐，花菓盛。人性獷",
    "T51n2087_012:0940a09": "暴，俗無法度。伽藍三所，僧徒尠少。從此",
    "T51n2087_012:0940a10": "西北，踰山越谷，度諸城邑，行三百餘里，至",
    "T51n2087_012:0940a11": "活國。",
    "T51n2087_012:0940a12": "活國，覩貨邏國故地也。周二千餘里。國大",
    "T51n2087_012:0940a13": "都城周二十餘里。無別君長，役屬突厥。",
    "T51n2087_012:0940a14": "上地平坦，穀稼時播，草木榮茂，花菓具繁。",
    "T51n2087_012:0940a15": "氣序和暢，風俗淳質。人性躁烈，衣服氈褐。",
    "T51n2087_012:0940a16": "多信三寶，少事諸神。伽藍十餘所，僧徒數",
    "T51n2087_012:0940a17": "百人，大小二乘，兼功綜習。其王，突厥也，管鐵",
    "T51n2087_012:0940a18": "門已南諸小國，遷徙鳥居，不常其邑。從此",
    "T51n2087_012:0940a19": "東入葱嶺。葱嶺者，據贍部洲中，南接大雪",
    "T51n2087_012:0940a20": "山，北至熱海、千泉，西至活國，東至烏鎩國，",
    "T51n2087_012:0940a21": "東西南北各數千里。崖嶺數百重，幽谷險峻，",
    "T51n2087_012:0940a22": "恒積氷雪，寒風勁烈。多出葱，故謂葱嶺；又",
    "T51n2087_012:0940a23": "以山崖葱翠，遂以名焉。東行百餘里，至瞢",
    "T51n2087_012:0940a24": "健國。",
    "T51n2087_012:0940a25": "瞢健國，覩貨邏國故地也。周四百餘里。國",
    "T51n2087_012:0940a26": "大都城周十五六里。土宜風俗，大同活國。",
    "T51n2087_012:0940a27": "無大君長，役屬突厥。北至阿利尼國。",
    "T51n2087_012:0940a28": "阿利尼國，覩貨邏國故地也。帶縛芻河兩",
    "T51n2087_012:0940a29": "岸，周三百餘里。國大都城周十四五里。土",
    "T51n2087_012:0940b01": "宜風俗，大同活國。東至曷邏胡國。",
    "T51n2087_012:0940b02": "曷邏胡國，覩貨邏國故地也。北臨縛芻河，周",
    "T51n2087_012:0940b03": "二百餘里。國大都城周十四五里。土宜風俗，",
    "T51n2087_012:0940b04": "大同活國。從瞢健國東踰峻嶺，越洞谷，歷",
    "T51n2087_012:0940b05": "數川城，行三百餘里，至訖栗瑟摩國。",
    "T51n2087_012:0940b06": "訖栗瑟摩國，覩貨邏國故地也。東西十餘",
    "T51n2087_012:0940b07": "里，南北三百餘里。國大都城周十五六里。",
    "T51n2087_012:0940b08": "土宜風俗，大同瞢健國，但其人性暴愚惡有",
    "T51n2087_012:0940b09": "異。北至鉢利曷國。",
    "T51n2087_012:0940b10": "鉢利曷國，覩貨邏國故地也。東西百餘里，",
    "T51n2087_012:0940b11": "南北三百餘里。國大都城周二十餘里。土宜",
    "T51n2087_012:0940b12": "風俗大同訖栗瑟摩國。從訖栗瑟摩國東，踰",
    "T51n2087_012:0940b13": "山越川，行三百餘里，至呬摩呾羅國。",
    "T51n2087_012:0940b14": "呬摩呾羅國，覩貨邏國故地也。周三千餘",
    "T51n2087_012:0940b15": "里。山川邐迤，土地沃壤。宜穀稼，多宿麥，百",
    "T51n2087_012:0940b16": "卉滋茂，眾菓具繁。氣序寒烈，人性暴急，不",
    "T51n2087_012:0940b17": "識罪福，形貌鄙陋。舉措威儀，衣氈皮褐，頗",
    "T51n2087_012:0940b18": "同突厥。其婦人首冠木角，高三尺餘，前有",
    "T51n2087_012:0940b19": "兩岐，表夫父母；上岐表父，下岐表母，隨先",
    "T51n2087_012:0940b20": "喪亡，除去一岐，舅姑俱沒，角冠全棄。其先強",
    "T51n2087_012:0940b21": "國，王，釋種也，葱嶺之西，多見臣伏。境隣突",
    "T51n2087_012:0940b22": "厥，遂染其俗，又為侵掠，自守其境，故此",
    "T51n2087_012:0940b23": "國人，流離異域，數十堅城，各別立主，穹廬",
    "T51n2087_012:0940b24": "毳帳，遷徙往來。西接訖栗瑟摩國。東谷",
    "T51n2087_012:0940b25": "行二百餘里，至鉢鐸創那國。",
    "T51n2087_012:0940b26": "鉢鐸創那國，覩貨邏國故地也。周二千餘里。",
    "T51n2087_012:0940b27": "國大都城據山崖上，周六七里。山川邐迤，",
    "T51n2087_012:0940b28": "沙石彌漫。土宜菽、麥，多蒱陶、胡桃、梨、柰等",
    "T51n2087_012:0940b29": "菓。氣序寒烈，人性剛猛。俗無禮法，不知學",
    "T51n2087_012:0940c01": "藝。其貌鄙陋，多衣氈褐。伽藍三四所，僧徒",
    "T51n2087_012:0940c02": "寡少。王性淳質，深信三寶。從此東南，山谷",
    "T51n2087_012:0940c03": "中行二百餘里，至淫薄健國。",
    "T51n2087_012:0940c04": "淫薄健國，覩貨邏國故地也。周千餘里。國大",
    "T51n2087_012:0940c05": "都城周十餘里。山嶺連屬，川田隘狹。土地所",
    "T51n2087_012:0940c06": "產，氣序所宜，人性之差，同鉢鐸創那，但言語",
    "T51n2087_012:0940c07": "少異。王性苛暴，不明善惡。從此東南，踰嶺",
    "T51n2087_012:0940c08": "越谷，峽路危險，行三百餘里，至屈(居勿反)浪",
    "T51n2087_012:0940c09": "拏國。",
    "T51n2087_012:0940c10": "屈浪拏國，覩貨邏國故地也。周二千餘里。土",
    "T51n2087_012:0940c11": "地山川，氣序時候，同淫薄健國。俗無法度，",
    "T51n2087_012:0940c12": "人性鄙暴。多不營福，少信佛法。其貌醜弊，",
    "T51n2087_012:0940c13": "多服氈褐。有山巖，中多出金精，琢析其石，",
    "T51n2087_012:0940c14": "然後得之。伽藍既少，僧徒亦寡。其王淳質，敬",
    "T51n2087_012:0940c15": "崇三寶。從此東北，登山入谷，途路艱險，行",
    "T51n2087_012:0940c16": "五百餘里，至達摩悉鐵帝國(亦名鎮偘，又謂護蜜)。",
    "T51n2087_012:0940c17": "達摩悉鐵帝國，在兩山間，覩貨邏國故地也。",
    "T51n2087_012:0940c18": "東西千五六百餘里，南北廣四五里，狹則不",
    "T51n2087_012:0940c19": "踰一里。臨縛芻河，盤紆曲折，堆阜高下，沙",
    "T51n2087_012:0940c20": "石流漫，寒風淒烈。唯植麥、豆，少樹林，乏花",
    "T51n2087_012:0940c21": "菓。多出善馬，馬形雖小，而耐馳涉。俗無禮",
    "T51n2087_012:0940c22": "義，人性獷暴。形貌鄙陋，衣服氈褐。眼多",
    "T51n2087_012:0940c23": "碧綠，異於諸國。伽藍十餘所，僧徒寡少。",
    "T51n2087_012:0940c24": "昏馱多城，國之都也。中有伽藍，此國先王",
    "T51n2087_012:0940c25": "之所建立，疏崖奠谷，式建堂宇。此國之先，",
    "T51n2087_012:0940c26": "未被佛教，但事邪神，數百年前，肇弘法化。",
    "T51n2087_012:0940c27": "初，此國王愛子嬰疾，徒究醫術，有加無瘳。",
    "T51n2087_012:0940c28": "王乃躬往天祠，禮請求救。時彼祠主為神",
    "T51n2087_012:0940c29": "下語：「必當痊復，良無他慮。」王聞喜慰，回",
    "T51n2087_012:0941a01": "駕而歸。路逢沙門，容止可觀，駭其形服，問",
    "T51n2087_012:0941a02": "所從至。此沙門者，已證聖果，欲弘佛法，",
    "T51n2087_012:0941a03": "故此儀形。而報王曰：「我，如來弟子，所謂苾",
    "T51n2087_012:0941a04": "芻也。」王既憂心，即先問曰：「我子嬰疾，生死",
    "T51n2087_012:0941a05": "未分。」沙門曰：「王先靈可起，愛子難濟。」王曰：",
    "T51n2087_012:0941a06": "「天神謂其不死，沙門言其當終，詭俗之",
    "T51n2087_012:0941a07": "人，言何可信？」遲至宮中，愛子已死。匿不發",
    "T51n2087_012:0941a08": "喪，更問神主，猶曰：「不死，疹疾當瘳。」王便發",
    "T51n2087_012:0941a09": "怒，縛神主而數曰：「汝曹群居長惡，妄行威",
    "T51n2087_012:0941a10": "福。我子已死，尚云當瘳，此而謬惑，孰不可",
    "T51n2087_012:0941a11": "忍？宜戮神主，殄滅靈廟。」於是殺神主，除",
    "T51n2087_012:0941a12": "神像，投縛芻河。迴駕而還，又遇沙門，見而",
    "T51n2087_012:0941a13": "敬悅，稽首謝曰：「曩無明導，佇足邪途，澆弊",
    "T51n2087_012:0941a14": "雖久，沿革在茲，願能垂顧，降臨居室。」沙門",
    "T51n2087_012:0941a15": "受請，隨至中宮。葬子既已，謂沙門曰：「人世",
    "T51n2087_012:0941a16": "糺紛，生死流轉，我子嬰疾，問其去留，神而妄",
    "T51n2087_012:0941a17": "言，當必痊差。先承指告，果無虛說，斯則其",
    "T51n2087_012:0941a18": "法可奉，唯垂哀愍，導此迷徒。」遂請沙門",
    "T51n2087_012:0941a19": "揆度伽藍，依其規矩，而便建立。自爾之後，",
    "T51n2087_012:0941a20": "佛教方隆。故伽藍中精舍，為羅漢建也。",
    "T51n2087_012:0941a21": "伽藍大精舍中有石佛像，像上懸金銅圓",
    "T51n2087_012:0941a22": "蓋，眾寶莊嚴。人有旋繞，蓋亦隨轉，人止蓋",
    "T51n2087_012:0941a23": "止，莫測靈鑒。聞諸耆舊曰：或云聖人願力",
    "T51n2087_012:0941a24": "所持，或謂機關祕術所致。觀其堂宇，石壁",
    "T51n2087_012:0941a25": "堅峻。考厥眾議，莫知實錄。踰此國大山，",
    "T51n2087_012:0941a26": "北至尸棄尼國。",
    "T51n2087_012:0941a27": "尸棄尼國，周二千餘里。國大都城周五六",
    "T51n2087_012:0941a28": "里。山川連屬，沙石遍野。多宿、麥，少穀稼，",
    "T51n2087_012:0941a29": "林樹稀疎，花菓寡少。氣序寒烈，風俗獷勇，",
    "T51n2087_012:0941b01": "忍於殺戮，務於盜竊，不知禮義，不識",
    "T51n2087_012:0941b02": "善惡。迷未來禍福，懼現世災殃。形貌鄙陋，",
    "T51n2087_012:0941b03": "皮褐為服。文字同覩貨羅國，語言有異。",
    "T51n2087_012:0941b04": "越達摩悉鐵帝國大山之南，至商彌國。",
    "T51n2087_012:0941b05": "商彌國，周二千五六百里。山川相間，堆阜高",
    "T51n2087_012:0941b06": "下。穀稼備植，菽、麥彌豐，多蒱陶，出雌黃，",
    "T51n2087_012:0941b07": "鑿崖析石，然後得之。山神暴惡，屢為災害，",
    "T51n2087_012:0941b08": "祀祭後入，平吉往來。若不祈禱，風雹奮發。",
    "T51n2087_012:0941b09": "氣序寒，風俗急。人性淳質，俗無禮義，智謀",
    "T51n2087_012:0941b10": "寡狹，伎能淺薄。文字同覩貨邏國，語言別",
    "T51n2087_012:0941b11": "異。多衣氈褐。其王，釋種也，崇重佛法，國人",
    "T51n2087_012:0941b12": "從化，莫不淳信。伽藍二所，僧徒寡少。",
    "T51n2087_012:0941b13": "國境東北，踰山越谷，經危履險，行七百餘",
    "T51n2087_012:0941b14": "里，至波謎羅川。東西千餘里，南北百餘里，",
    "T51n2087_012:0941b15": "狹隘之處不踰十里。據兩雪山間，故寒風",
    "T51n2087_012:0941b16": "凄勁，春夏飛雪，晝夜飄風。地鹹鹵，多礫",
    "T51n2087_012:0941b17": "石，播植不滋，草木稀少，遂致空荒，絕無人",
    "T51n2087_012:0941b18": "止。",
    "T51n2087_012:0941b19": "波謎羅川中有大龍池，東西三百餘里，南北",
    "T51n2087_012:0941b20": "五十餘里，據大葱嶺內，當贍部洲中，其地",
    "T51n2087_012:0941b21": "最高也。水乃澄清皎鏡，莫測其深，色帶青",
    "T51n2087_012:0941b22": "黑，味甚甘美。潛居則鮫、螭、魚、龍、黿、鼉、龜、鼈，浮",
    "T51n2087_012:0941b23": "游乃鴛鴦、鴻雁、鴐鵝、鷫、鳵，諸鳥太卵，遺[穀-禾+卵]荒",
    "T51n2087_012:0941b24": "野，或草澤間，或沙渚上。池西派一大流，西",
    "T51n2087_012:0941b25": "至達摩悉鐵帝國東界，與縛芻河合而西",
    "T51n2087_012:0941b26": "流，故此已右，水皆西流。池東派一大流，東",
    "T51n2087_012:0941b27": "北至佉沙國西界，與徙多河合而東流，故",
    "T51n2087_012:0941b28": "此已左，水皆東流。波謎羅川南越山，有鉢露",
    "T51n2087_012:0941b29": "羅國，多金、銀，金色如火。自此川中東南，",
    "T51n2087_012:0941c01": "登山履險，路無人里，唯多氷雪。行五百",
    "T51n2087_012:0941c02": "餘里，至朅盤陀國。",
    "T51n2087_012:0941c03": "朅盤陀國，周二千餘里。國大都城基大石",
    "T51n2087_012:0941c04": "嶺，背徙多河，周二十餘里。山嶺連屬，川原隘",
    "T51n2087_012:0941c05": "狹。穀稼儉少，菽、麥豐多，林樹稀，花菓少。原隰",
    "T51n2087_012:0941c06": "丘墟，城邑空曠。俗無禮義，人寡學藝。性既",
    "T51n2087_012:0941c07": "獷暴，力亦驍勇。容貌醜弊，衣服氈褐。文字、",
    "T51n2087_012:0941c08": "語言，大同佉沙國。然知淳信，敬崇佛法。伽",
    "T51n2087_012:0941c09": "藍十餘所，僧徒五百餘人，習學小乘教說一",
    "T51n2087_012:0941c10": "切有部。今王淳質，敬重三寶，儀容閑雅，篤志",
    "T51n2087_012:0941c11": "好學。建國已來，多歷年所。其自稱云是至",
    "T51n2087_012:0941c12": "那提婆瞿呾羅(唐言漢日天種)。此國之先，葱嶺中荒",
    "T51n2087_012:0941c13": "川也。昔波利剌斯國王娶婦漢土，迎歸",
    "T51n2087_012:0941c14": "至此，時屬兵亂，東西路絕，遂以王女置於",
    "T51n2087_012:0941c15": "孤峯，極危峻，梯崖而上下，設周衛警，晝巡",
    "T51n2087_012:0941c16": "夜。時經三月，寇賊方靜，欲趣歸路，女已",
    "T51n2087_012:0941c17": "有娠。使臣惶懼，謂徒屬曰：「王命迎婦，屬斯",
    "T51n2087_012:0941c18": "寇亂，野次荒川，朝不謀夕。吾王德感，妖氛",
    "T51n2087_012:0941c19": "已靜，今將歸國，王婦有娠。顧此為憂，不",
    "T51n2087_012:0941c20": "知死地，宜推首惡，或以後誅。」訊問諠譁，莫",
    "T51n2087_012:0941c21": "究其實。時彼侍兒謂使臣曰：「勿相尤也，",
    "T51n2087_012:0941c22": "乃神會耳。每日正中，有一丈夫從日輪中",
    "T51n2087_012:0941c23": "乘馬會此。」使臣曰：「若然者，何以雪罪？歸必",
    "T51n2087_012:0941c24": "見誅，留亦來討，進退若是，何所宜行？」僉曰：",
    "T51n2087_012:0941c25": "「斯事不細，誰就深誅？待罪境外，且推旦夕。」",
    "T51n2087_012:0941c26": "於是即石峯上築宮起館，周三百餘步。",
    "T51n2087_012:0941c27": "環宮築城，立女為主，建官垂憲。至期產",
    "T51n2087_012:0941c28": "男，容貌妍麗。母攝政事，子稱尊號。飛行虛",
    "T51n2087_012:0941c29": "空，控馭風雲，威德遐被，聲教遠洽，隣域異",
    "T51n2087_012:0942a01": "國，莫不稱臣。其王壽終，葬在此城東南百",
    "T51n2087_012:0942a02": "餘里大山巖石室中。其屍乾腊，今猶不壞，",
    "T51n2087_012:0942a03": "狀羸瘠人，儼然如睡，時易衣服，恒置香花。",
    "T51n2087_012:0942a04": "子孫奕世以迄于今。以其先祖之世，母則",
    "T51n2087_012:0942a05": "漢土之人，父乃日天之種，故其自稱漢日天",
    "T51n2087_012:0942a06": "種。然其王族，貌同中國，首飾方冠，身衣胡",
    "T51n2087_012:0942a07": "服。後嗣陵夷，見迫強國。",
    "T51n2087_012:0942a08": "無憂王命世，即其宮中建窣堵波。其王於",
    "T51n2087_012:0942a09": "後遷居宮東北隅，以其故宮，為尊者童受",
    "T51n2087_012:0942a10": "論師建僧伽藍，臺閣高廣，佛像威嚴。尊者，呾",
    "T51n2087_012:0942a11": "叉始羅國人也，幼而穎悟，早離俗塵，遊心典",
    "T51n2087_012:0942a12": "籍，棲神玄旨，日誦三萬二千言，兼書三萬",
    "T51n2087_012:0942a13": "二千字。故能學冠時彥，名高當世，立正法，",
    "T51n2087_012:0942a14": "摧邪見，高論清舉，無難不酬，五印度國咸",
    "T51n2087_012:0942a15": "見推高。其所製論凡數十部，並盛宣行，莫",
    "T51n2087_012:0942a16": "不翫習，即經部本師也。當此之時，東有馬",
    "T51n2087_012:0942a17": "鳴，南有提婆，西有龍猛，北有童受，號為四",
    "T51n2087_012:0942a18": "日照世。故此國王聞尊者盛德，興兵動眾，",
    "T51n2087_012:0942a19": "伐呾叉始羅國，脇而得之，建此伽藍，式昭",
    "T51n2087_012:0942a20": "瞻仰。",
    "T51n2087_012:0942a21": "城東南行三百餘里，至大石崖，有二石室，",
    "T51n2087_012:0942a22": "各一羅漢於中入滅盡定。端然而坐，難以動",
    "T51n2087_012:0942a23": "搖，形若羸人，膚骸不朽，已經七百餘歲，其",
    "T51n2087_012:0942a24": "鬚髮恒長，故眾僧年別為剃髮易衣。",
    "T51n2087_012:0942a25": "大崖東北，踰嶺履險，行二百餘里，至奔",
    "T51n2087_012:0942a26": "(通論反)穰舍羅(唐言福舍)。葱嶺東岡，四山之中，地方",
    "T51n2087_012:0942a27": "百餘頃，正中墊下。冬夏積雪，風寒飄勁。疇",
    "T51n2087_012:0942a28": "壟舃鹵，稼穡不滋，既無林樹，唯有細草。時",
    "T51n2087_012:0942a29": "雖暑熱，而多風雪，人徒纔入，雲霧已興，商",
    "T51n2087_012:0942b01": "侶往來，苦斯艱險。聞諸耆舊曰：昔有賈客，",
    "T51n2087_012:0942b02": "其徒萬餘，槖駝數千，齎貨逐利，遭風遇雪，",
    "T51n2087_012:0942b03": "人畜俱喪。時朅盤陀國有大羅漢，遙觀見",
    "T51n2087_012:0942b04": "之，愍其危厄，欲運神通，拯斯淪溺；適來",
    "T51n2087_012:0942b05": "至此，商人已喪。於是收諸珍寶，集其所",
    "T51n2087_012:0942b06": "有，構立館舍，儲積資財，買地隣國，鬻戶邊",
    "T51n2087_012:0942b07": "城，以賑往來。故今行人商侶，咸蒙周給。從",
    "T51n2087_012:0942b08": "此東下葱嶺東岡，登危嶺，越洞谷，谿徑險",
    "T51n2087_012:0942b09": "阻，風雪相繼，行八百餘里，出葱嶺，至烏鎩",
    "T51n2087_012:0942b10": "國。",
    "T51n2087_012:0942b11": "烏鎩國，周千餘里。國大都城周十餘里，南臨",
    "T51n2087_012:0942b12": "徙多河。地土沃壤，稼穡殷盛，林樹欝茂，花菓",
    "T51n2087_012:0942b13": "具繁。多出雜玉，則有白玉、黳玉、青玉。氣序",
    "T51n2087_012:0942b14": "和，風雨順。俗寡禮義，人性剛獷，多詭詐，",
    "T51n2087_012:0942b15": "少廉恥。文字、語言少同佉沙國。容貌醜弊，衣",
    "T51n2087_012:0942b16": "服皮褐。然能崇信敬奉佛法。伽藍十餘所，",
    "T51n2087_012:0942b17": "僧徒減千人，習學小乘教說一切有部。自數",
    "T51n2087_012:0942b18": "百年，王族絕嗣，無別君長，役屬朅盤陀國。",
    "T51n2087_012:0942b19": "城西二百餘里，至大山。山氣巃嵸，觸石興",
    "T51n2087_012:0942b20": "雲，崖隒崢嶸，將崩未墜。其巔窣堵波，欝然",
    "T51n2087_012:0942b21": "奇制也。聞諸土俗曰：數百年前，山崖崩圮，",
    "T51n2087_012:0942b22": "中有苾芻，瞑目而坐，軀量偉大，形容枯槁，",
    "T51n2087_012:0942b23": "鬚髮下垂，被肩蒙面。有田獵者見已白王，",
    "T51n2087_012:0942b24": "王躬觀禮。都人士子，不召而至，焚香散花，",
    "T51n2087_012:0942b25": "競修供養。王曰：「斯何人哉？若此偉也！」有苾",
    "T51n2087_012:0942b26": "芻對曰：「此鬚髮垂長而被服袈裟，乃入滅",
    "T51n2087_012:0942b27": "心定阿羅漢也。夫入滅心定者，先有期限，",
    "T51n2087_012:0942b28": "或言聞揵稚聲，或言待日光照，有茲警",
    "T51n2087_012:0942b29": "察，便從定起；若無警察，寂然不動，定力持",
    "T51n2087_012:0942c01": "身，遂無壞滅。段食之體，出定便謝。宜以蘇",
    "T51n2087_012:0942c02": "油灌注，令得滋潤，然後鼓擊，警悟定心。」王",
    "T51n2087_012:0942c03": "曰：「俞乎？」乃擊揵稚。其聲纔振，而此羅漢豁",
    "T51n2087_012:0942c04": "然高視，久之，乃曰：「爾輩何人？形容卑劣，被服",
    "T51n2087_012:0942c05": "袈裟？」對曰：「我苾芻也。」曰：「然，我師迦葉波如來",
    "T51n2087_012:0942c06": "今何所在？」對曰：「入大涅槃，其來已久。」聞而",
    "T51n2087_012:0942c07": "閉目，悵若有懷，尋重問曰：「釋迦如來出興",
    "T51n2087_012:0942c08": "世耶？」對曰：「誕靈導世，已從寂滅。」聞復俯",
    "T51n2087_012:0942c09": "首，久之乃起，昇虛空，現神變，化火焚身，遺",
    "T51n2087_012:0942c10": "骸墜地。王收其骨起窣堵波。從此北行，",
    "T51n2087_012:0942c11": "山磧曠野五百餘里，至佉沙國(舊謂疏勒者，乃稱其城號也。",
    "T51n2087_012:0942c12": "正音宜云室利訖栗多底。疏勒之言，猶為訛也)。",
    "T51n2087_012:0942c13": "佉沙國，周五千餘里。多沙磧，少壤土。稼",
    "T51n2087_012:0942c14": "穡殷盛，花菓繁茂。出細氈褐，工織細[疊*毛]氍",
    "T51n2087_012:0942c15": "毺。氣候和暢，風雨順序。人性獷暴，俗多詭詐，",
    "T51n2087_012:0942c16": "禮義輕薄，學藝膚淺。其俗生子，押頭匾[匚@虒]，",
    "T51n2087_012:0942c17": "容貌麁鄙，文身綠睛。而其文字，取則印度，",
    "T51n2087_012:0942c18": "雖有刪訛，頗存體勢。語言辭調，異於諸國。",
    "T51n2087_012:0942c19": "淳信佛法，勤營福利。伽藍數百所，僧徒萬",
    "T51n2087_012:0942c20": "餘人，習學小乘教說一切有部。不究其理，",
    "T51n2087_012:0942c21": "多諷其文，故誦通三藏及《毘婆沙》者多矣。",
    "T51n2087_012:0942c22": "從此東南行五百餘里，濟徙多河，踰大沙",
    "T51n2087_012:0942c23": "嶺，至斫句迦國(舊曰沮渠)。",
    "T51n2087_012:0942c24": "斫句迦國，周千餘里。國大都城周十餘里，堅",
    "T51n2087_012:0942c25": "峻險固，編戶殷盛。山阜連屬，礫石彌漫，臨帶",
    "T51n2087_012:0942c26": "兩河，頗以耕植。蒲陶、梨、柰，其菓寔繁。時",
    "T51n2087_012:0942c27": "風寒，人躁暴。俗唯詭詐，公行劫盜。文字同瞿",
    "T51n2087_012:0942c28": "薩旦那國，言語有異。禮義輕薄，學藝淺近。",
    "T51n2087_012:0942c29": "淳信三寶，好樂福利。伽藍數十，毀壞已多，",
    "T51n2087_012:0943a01": "僧徒百餘人，習學大乘教。",
    "T51n2087_012:0943a02": "國南境有大山，崖嶺嵯峨，峯巒重疊；草木凌",
    "T51n2087_012:0943a03": "寒，春秋一觀；谿澗浚瀨，飛流四注；崖龕石室，",
    "T51n2087_012:0943a04": "棋布巖林。印度果人，多運神通，輕舉遠遊，",
    "T51n2087_012:0943a05": "棲止於此。諸阿羅漢寂滅者眾，以故多有",
    "T51n2087_012:0943a06": "窣堵波也，今猶現有三阿羅漢居巖穴",
    "T51n2087_012:0943a07": "中，入滅心定，形若羸人，鬚髮恒長，故諸沙",
    "T51n2087_012:0943a08": "門時往為剃。而此國中大乘經典部數尤多，",
    "T51n2087_012:0943a09": "佛法至處，莫斯為盛也。十萬頌為部者，凡有",
    "T51n2087_012:0943a10": "十數；自茲已降，其流寔廣。從此而東，踰嶺",
    "T51n2087_012:0943a11": "越谷，行八百餘里，至瞿薩旦那國(唐言地乳，即其",
    "T51n2087_012:0943a12": "俗之雅言也。俗語謂之渙那國，匈奴謂之于遁，諸胡謂之谿旦，印度謂之屈丹。舊曰于闐，訛",
    "T51n2087_012:0943a13": "也)。",
    "T51n2087_012:0943a14": "瞿薩旦那國，周四千餘里。沙磧太半，壤土隘",
    "T51n2087_012:0943a15": "狹。宜穀稼，多眾菓。出氍毺、細氈，工紡績",
    "T51n2087_012:0943a16": "絁紬。又產白玉、黳玉。氣序和暢，飄風飛埃。",
    "T51n2087_012:0943a17": "俗知禮義，人性溫恭。好學典藝，博達技",
    "T51n2087_012:0943a18": "能。眾庶富樂，編戶安業。國尚樂音，人好",
    "T51n2087_012:0943a19": "歌舞。少服毛褐氈裘，多衣絁紬白[疊*毛]。儀形",
    "T51n2087_012:0943a20": "有禮，風則有紀。文字憲章，聿尊印度，微",
    "T51n2087_012:0943a21": "改體勢，粗有沿革。語異諸國。崇尚佛法。",
    "T51n2087_012:0943a22": "伽藍百有餘所，僧徒五千餘人，並多習學大",
    "T51n2087_012:0943a23": "乘法教。王甚驍武，敬重佛法，自云毘沙門天",
    "T51n2087_012:0943a24": "之祚胤也。",
    "T51n2087_012:0943a25": "昔者，此國虛曠無人，毘沙門天於此棲止。無",
    "T51n2087_012:0943a26": "憂王太子在呾叉始羅國被抉目已，無憂王",
    "T51n2087_012:0943a27": "怒譴輔佐，遷其豪族，出雪山北，居荒谷",
    "T51n2087_012:0943a28": "間。遷人逐物，至此西界，推舉酋豪，尊立",
    "T51n2087_012:0943a29": "為王。當是時也，東土帝子蒙譴流徙，居此",
    "T51n2087_012:0943b01": "東界，群下勸進，又自稱王。歲月已積，風教",
    "T51n2087_012:0943b02": "不通。各因田獵，遇會荒澤，更問宗緒，因而",
    "T51n2087_012:0943b03": "爭長。忿形辭語，便欲交兵。或有諫曰：「今",
    "T51n2087_012:0943b04": "何遽乎？因獵決戰，未盡兵鋒。宜歸治兵，期",
    "T51n2087_012:0943b05": "而後集。」於是迴駕而返，各歸其國，校習戎",
    "T51n2087_012:0943b06": "馬，督勵士卒。至期兵會，旗鼓相望。旦日合",
    "T51n2087_012:0943b07": "戰，西主不利，因而逐北，遂斬其首。東主乘",
    "T51n2087_012:0943b08": "勝，撫集亡國，遷都中地，方建城郭。憂其無",
    "T51n2087_012:0943b09": "土，恐難成功，宣告遠近，誰識地理。時有",
    "T51n2087_012:0943b10": "塗灰外道，負大瓠，盛滿水，而自進曰：「我",
    "T51n2087_012:0943b11": "知地理。」遂以其水屈曲遺流，周而復始，因",
    "T51n2087_012:0943b12": "即疾驅，忽而不見。依彼水迹，峙其基堵，遂",
    "T51n2087_012:0943b13": "得興功，即斯國治，今王所都於此城也。",
    "T51n2087_012:0943b14": "城非崇峻，攻擊難剋，自古已來，未能有",
    "T51n2087_012:0943b15": "勝。其王遷都作邑，建國安人，功績已成，齒",
    "T51n2087_012:0943b16": "耋云暮，未有胤嗣，恐絕宗緒。乃往毘沙門",
    "T51n2087_012:0943b17": "天神所祈禱請嗣，神像額上，剖出嬰孩，捧",
    "T51n2087_012:0943b18": "以回駕，國人稱慶。既不飲乳，恐其不壽，尋",
    "T51n2087_012:0943b19": "詣神祠，重請育養。神前之地忽然隆起，",
    "T51n2087_012:0943b20": "其狀如乳，神童飲吮，遂至成立。智勇光前，",
    "T51n2087_012:0943b21": "風教遐被，遂營神祠，宗先祖也。自茲已降，",
    "T51n2087_012:0943b22": "奕世相承，傳國君臨，不失其緒。故今神廟",
    "T51n2087_012:0943b23": "多諸珍寶，拜祠享祭，無替於時。地乳所育，",
    "T51n2087_012:0943b24": "因為國號。",
    "T51n2087_012:0943b25": "王城南十餘里有大伽藍，此國先王為毘盧",
    "T51n2087_012:0943b26": "折那(唐言遍照)阿羅漢建也。昔者，此國佛法未被，",
    "T51n2087_012:0943b27": "而阿羅漢自迦濕彌羅國至此林中，宴坐",
    "T51n2087_012:0943b28": "習定。時有見者，駭其容服，具以其狀上",
    "T51n2087_012:0943b29": "白於王。王遂躬往，觀其容止，曰：「爾何人乎，",
    "T51n2087_012:0943c01": "獨在幽林？」羅漢曰：「我，如來弟子，閑居習定。",
    "T51n2087_012:0943c02": "王宜樹福，弘讚佛教，建伽藍，召僧眾。」王",
    "T51n2087_012:0943c03": "曰：「如來者，有何德，有何神，而汝鳥棲，勤苦",
    "T51n2087_012:0943c04": "奉教？」曰：「如來慈愍四生，誘導三界，或顯",
    "T51n2087_012:0943c05": "或隱，示生示滅。遵其法者，出離生死，迷其",
    "T51n2087_012:0943c06": "教者，羈纏愛網。」王曰：「誠如所說，事高言議，",
    "T51n2087_012:0943c07": "既云大聖，為我現形；既得瞻仰，當為建",
    "T51n2087_012:0943c08": "立，罄心歸信，弘揚教法。」羅漢曰：「王建伽藍，",
    "T51n2087_012:0943c09": "功成感應。」王苟從其請，建僧伽藍，遠近咸",
    "T51n2087_012:0943c10": "集，法會稱慶，而未有揵稚扣擊召集。王",
    "T51n2087_012:0943c11": "謂羅漢曰：「伽藍已成，佛在何所？」羅漢曰：「當",
    "T51n2087_012:0943c12": "至誠，聖鑒不遠。」王遂禮請，忽見空中佛像",
    "T51n2087_012:0943c13": "下降，授王揵稚，因即誠信，弘揚佛教。",
    "T51n2087_012:0943c14": "王城西南二十餘里，有瞿室[飢几+夌]伽山(唐言牛角)。山",
    "T51n2087_012:0943c15": "峯兩起，巖隒四絕，於崖谷間建一伽藍，",
    "T51n2087_012:0943c16": "其中佛像時燭光明。昔如來曾至此處，為",
    "T51n2087_012:0943c17": "諸天、人略說法要，懸記此地當建國土，",
    "T51n2087_012:0943c18": "敬崇遺法，遵習大乘。",
    "T51n2087_012:0943c19": "牛角山巖有大石室，中有阿羅漢，入滅心",
    "T51n2087_012:0943c20": "定，待慈氏佛，數百年間，供養無替。近者",
    "T51n2087_012:0943c21": "崖崩，掩塞門徑，國王興兵欲除崩石，即黑",
    "T51n2087_012:0943c22": "蜂群飛，毒螫人眾，以故至今石門不開。",
    "T51n2087_012:0943c23": "王城西南十餘里，有地迦婆縛那伽藍。中",
    "T51n2087_012:0943c24": "有夾紵立佛像，本從屈支國而來至止。昔",
    "T51n2087_012:0944a01": "此國中有臣被譴，寓居屈支，恒禮此像。後",
    "T51n2087_012:0944a02": "蒙還國，傾心遙敬，夜分之後，像忽自至，其",
    "T51n2087_012:0944a03": "人捨宅，建此伽藍。",
    "T51n2087_012:0944a04": "王城西行三百餘里，至勃伽夷城。中有佛",
    "T51n2087_012:0944a05": "坐像，高七尺餘，相好允備，威肅嶷然，首戴",
    "T51n2087_012:0944a06": "寶冠，光明時照。聞諸土俗曰：本在迦濕彌",
    "T51n2087_012:0944a07": "羅國，請移至此。昔有羅漢，其沙彌弟子臨",
    "T51n2087_012:0944a08": "命終時，求酢米餅。羅漢以天眼觀，見瞿薩",
    "T51n2087_012:0944a09": "旦那國有此味焉，運神通力，至此求獲。沙",
    "T51n2087_012:0944a10": "彌噉已，願生其國，果遂宿心，得為王子。",
    "T51n2087_012:0944a11": "既嗣位已，威攝遐邇，遂踰雪山，伐迦濕彌",
    "T51n2087_012:0944a12": "羅國。迦濕彌羅國王整集戎馬，欲禦邊寇。",
    "T51n2087_012:0944a13": "時阿羅漢諫王：「勿鬪兵也，我能退之。」尋為",
    "T51n2087_012:0944a14": "瞿薩旦那王說諸法要。王初未信，尚欲興",
    "T51n2087_012:0944a15": "兵。羅漢遂取此王先身沙彌時衣，而以示",
    "T51n2087_012:0944a16": "之。王既見衣，得宿命智，與迦濕彌羅王謝",
    "T51n2087_012:0944a17": "咎交歡，釋兵而返，奉迎沙彌時所供養",
    "T51n2087_012:0944a18": "佛像，隨軍禮請。像至此地，不可轉移，環",
    "T51n2087_012:0944a19": "建伽藍，或招僧侶，捨寶冠置像頂，今所",
    "T51n2087_012:0944a20": "冠者，即先王所施也。",
    "T51n2087_012:0944a21": "王城西百五六十里，大沙磧正路中，有堆阜，",
    "T51n2087_012:0944a22": "並鼠壤墳也。聞之土俗曰：此沙磧中，鼠大",
    "T51n2087_012:0944a23": "如蝟，其毛則金銀異色，為其群之酋長，每",
    "T51n2087_012:0944a24": "出穴遊止，則群鼠為從。昔者，匈奴率數十萬",
    "T51n2087_012:0944a25": "眾，寇掠邊城，至鼠墳側屯軍，時瞿薩旦那",
    "T51n2087_012:0944a26": "王率數萬兵，恐力不敵，素知磧中鼠奇，",
    "T51n2087_012:0944a27": "而未神也。洎乎寇至，無所求救，君臣震恐，",
    "T51n2087_012:0944a28": "莫知圖計。苟復設祭，焚香請鼠，冀其有",
    "T51n2087_012:0944a29": "靈，少加軍力。其夜瞿薩旦那王夢見大鼠。",
    "T51n2087_012:0944b01": "曰：「敬欲相助。願早治兵，旦日合戰，必當克",
    "T51n2087_012:0944b02": "勝。」瞿薩旦那王知有靈祐，遂整戎馬，申",
    "T51n2087_012:0944b03": "令將士，未明而行，長驅掩襲。匈奴之聞也，",
    "T51n2087_012:0944b04": "莫不懼焉。方欲駕乘被鎧，而諸馬鞍、人服、",
    "T51n2087_012:0944b05": "弓弦、甲縺，凡厥帶系，鼠皆齧斷。兵寇既臨，面",
    "T51n2087_012:0944b06": "縛受戮。於是殺其將，虜其兵，匈奴震懾，",
    "T51n2087_012:0944b07": "以為神靈所祐也。瞿薩旦那王感鼠厚恩，",
    "T51n2087_012:0944b08": "建祠設祭，奕世遵敬，特深珍異。故上自君",
    "T51n2087_012:0944b09": "王，下至黎庶，咸修祀祭，以求福祐。行次",
    "T51n2087_012:0944b10": "其穴，下乘而趨，拜以致敬，祭以祈福。或衣",
    "T51n2087_012:0944b11": "服、弓、矢，或香花、肴膳，亦既輸誠，多蒙福利。",
    "T51n2087_012:0944b12": "若無享祭，則逢災變。",
    "T51n2087_012:0944b13": "王城西五六里，有娑摩若僧伽藍。中有窣堵",
    "T51n2087_012:0944b14": "波，高百餘尺，甚多靈瑞，時燭神光。昔有羅",
    "T51n2087_012:0944b15": "漢，自遠方來，止此林中，以神通力，放大光",
    "T51n2087_012:0944b16": "明。時王夜在重閣，遙見林中光明照曜，於",
    "T51n2087_012:0944b17": "是歷問，僉曰：「有一沙門，自遠而至，宴坐林",
    "T51n2087_012:0944b18": "中，示現神通。」王遂命駕，躬往觀察。既覩明",
    "T51n2087_012:0944b19": "賢，乃心祗敬，欽風不已，請至中宮。沙門",
    "T51n2087_012:0944b20": "曰：「物有所宜，志其所在。幽林藪澤，情之",
    "T51n2087_012:0944b21": "所賞；高堂邃宇，非我攸聞。」王益敬仰，深加",
    "T51n2087_012:0944b22": "宗重，為建伽藍，起窣堵波。沙門受請，遂",
    "T51n2087_012:0944b23": "止其中。頃之，王感獲舍利數百粒，甚慶",
    "T51n2087_012:0944b24": "悅，竊自念曰：「舍利來應，何其晚歟？早得置",
    "T51n2087_012:0944b25": "之窣堵波下，豈非勝迹？」尋詣伽藍，具白沙",
    "T51n2087_012:0944b26": "門。羅漢曰：「王無憂也，今為置之。宜以金、銀、",
    "T51n2087_012:0944b27": "銅、鐵大石函等，以次周盛。」王命匠人，不日",
    "T51n2087_012:0944b28": "功畢，載諸寶輿，送至伽藍。是時也，王宮",
    "T51n2087_012:0944b29": "導從、庶僚凡百，觀送舍利者，動以萬計。羅",
    "T51n2087_012:0944c01": "漢乃以右手舉窣堵波，置諸掌中，謂王曰：",
    "T51n2087_012:0944c02": "「可以藏下也。」遂坎地安函，其功斯畢，於是",
    "T51n2087_012:0944c03": "下窣堵波，無所傾損。觀覩之徒，歎未曾有，",
    "T51n2087_012:0944c04": "信佛之心彌篤，敬法之志斯堅。王謂群官",
    "T51n2087_012:0944c05": "曰：「我嘗聞佛力難思，神通難究。或分身百",
    "T51n2087_012:0944c06": "億，或應迹人天；舉世界於掌內，眾生無動",
    "T51n2087_012:0944c07": "靜之想，演法性於常音，眾生有隨類之悟。",
    "T51n2087_012:0944c08": "斯則神力不共，智慧絕言。其靈已隱，其教猶",
    "T51n2087_012:0944c09": "傳。飡和飲澤，味道欽風，尚獲斯靈，深",
    "T51n2087_012:0944c10": "賴其福。勉哉，凡百！宜深崇敬，佛法幽深，於",
    "T51n2087_012:0944c11": "是明矣。」",
    "T51n2087_012:0944c12": "王城東南五六里，有麻射僧伽藍，此國先王",
    "T51n2087_012:0944c13": "妃所立也。昔者，此國未知桑蠶，聞東國有",
    "T51n2087_012:0944c14": "也，命使以求。時東國君祕而不賜，嚴勅關",
    "T51n2087_012:0944c15": "防，無令桑蠶種出也。瞿薩旦那王乃卑",
    "T51n2087_012:0944c16": "辭下禮，求婚東國；國君有懷遠之志，遂",
    "T51n2087_012:0944c17": "允其請。瞿薩旦那王命使迎婦，而誡曰：「爾",
    "T51n2087_012:0944c18": "致辭東國君女，我國素無絲綿桑蠶之種，",
    "T51n2087_012:0944c19": "可以持來，自為裳服。」女聞其言，密求其種，",
    "T51n2087_012:0944c20": "以桑蠶之子置帽絮中，既至關防，主者遍",
    "T51n2087_012:0944c21": "索，唯王女帽不敢以驗。遂入瞿薩旦那國，",
    "T51n2087_012:0944c22": "止麻射伽藍故地，方備儀禮，奉迎入宮，",
    "T51n2087_012:0944c23": "以桑蠶種留於此地。陽春告始，乃植其桑，",
    "T51n2087_012:0944c24": "蠶月既臨，復事採養。初至也，尚以雜葉飼",
    "T51n2087_012:0944c25": "之，自時厥後，桑樹連陰。王妃乃刻石為",
    "T51n2087_012:0944c26": "制，不令傷殺；蠶蛾飛盡，乃得治繭。敢有",
    "T51n2087_012:0944c27": "犯違，明神不祐。遂為先蠶建此伽藍。數",
    "T51n2087_012:0944c28": "株枯桑，云是本種之樹也。故今此國有蠶",
    "T51n2087_012:0944c29": "不殺，竊有取絲者，來年輒不宜蠶。",
    "T51n2087_012:0945a01": "城東南百餘里有大河，西北流，國人利之，以",
    "T51n2087_012:0945a02": "用溉田。其後斷流，王深怪異。於是命駕問",
    "T51n2087_012:0945a03": "羅漢僧曰：「大河之水，國人取給，今忽斷流，",
    "T51n2087_012:0945a04": "其咎安在？為政有不平，德有不洽乎？不然，",
    "T51n2087_012:0945a05": "垂譴何重也？」羅漢曰：「大王治國，政化清和。",
    "T51n2087_012:0945a06": "河水斷流，龍所為耳。宜速祠求，當復昔利。」",
    "T51n2087_012:0945a07": "王因迴駕，祠祭河龍。忽有一女凌波而至，",
    "T51n2087_012:0945a08": "曰：「我夫早喪，王命無從；所以河水絕流，農人",
    "T51n2087_012:0945a09": "失利。王於國內選一貴臣，配我為夫，水",
    "T51n2087_012:0945a10": "流如昔。」王曰：「敬聞，任所欲耳。」龍遂目悅",
    "T51n2087_012:0945a11": "國之大臣。王既迴駕，謂群下曰：「大臣者，國",
    "T51n2087_012:0945a12": "之重鎮；農務者，人之命食。國失鎮則危，人絕",
    "T51n2087_012:0945a13": "食則死。危、死之事，何所宜行？」大臣越席，跪",
    "T51n2087_012:0945a14": "而對曰：「久已虛薄，謬當重任。常思報國，未",
    "T51n2087_012:0945a15": "遇其時，今而預選，敢塞深責。苟利萬姓，何",
    "T51n2087_012:0945a16": "吝一臣？臣者，國之佐；人者，國之本，願大王",
    "T51n2087_012:0945a17": "不再思也。幸為修福，建僧伽藍。」王允所求，",
    "T51n2087_012:0945a18": "功成不日。其臣又請早入龍宮，於是舉國",
    "T51n2087_012:0945a19": "僚庶，鼓樂飲餞。其臣乃衣素服，乘白馬，與",
    "T51n2087_012:0945a20": "王辭訣，敬謝國人。驅馬入河，履水不溺，",
    "T51n2087_012:0945a21": "濟乎中流，麾鞭畫水，水為中開，自茲沒",
    "T51n2087_012:0945a22": "矣。頃之，白馬浮出，負一栴檀大鼓，封一函",
    "T51n2087_012:0945a23": "書。其書大略曰：「大王不遺細微，謬參神選，",
    "T51n2087_012:0945a24": "願多營福，益國滋臣。以此大鼓，懸城東",
    "T51n2087_012:0945a25": "南，若有寇至，鼓先聲震。」河水遂流，至今利",
    "T51n2087_012:0945a26": "用。歲月浸遠，龍鼓久無。舊懸之處，今仍有鼓。",
    "T51n2087_012:0945a27": "池側伽藍，荒圮無僧。",
    "T51n2087_012:0945a28": "王城東三百餘里大荒澤中，數十頃地，絕無",
    "T51n2087_012:0945a29": "櫱草，其土赤黑。聞諸耆舊曰：敗軍之地也。",
    "T51n2087_012:0945b01": "昔者，東國軍師百萬西伐，此時瞿薩旦那王",
    "T51n2087_012:0945b02": "亦整齊戎馬數十萬眾，東禦強敵，至於此",
    "T51n2087_012:0945b03": "地，兩軍相遇，因即合戰。西兵失利，乘勝殘",
    "T51n2087_012:0945b04": "殺，虜其王，殺其將，誅戮士卒，無復孑遺。",
    "T51n2087_012:0945b05": "流血染地，其迹斯在。",
    "T51n2087_012:0945b06": "戰地東行三十餘里，至媲摩城。有彫檀立",
    "T51n2087_012:0945b07": "佛像，高二丈餘。甚多靈應，時燭光明。凡",
    "T51n2087_012:0945b08": "有疾病，隨其痛處，金薄帖像，即時痊復，虛",
    "T51n2087_012:0945b09": "心請願，多亦遂求。聞之土俗曰：此像，昔佛",
    "T51n2087_012:0945b10": "在世憍賞彌國鄔陀衍那王所作也。佛去世",
    "T51n2087_012:0945b11": "後，自彼凌空至此國北曷勞落迦城中。初",
    "T51n2087_012:0945b12": "到此，城人安樂富饒，深著邪見，而不珍敬，",
    "T51n2087_012:0945b13": "傳其自來，神而不貴。後有羅漢禮拜此像，",
    "T51n2087_012:0945b14": "國人驚駭，異其容服，馳以白王。王乃下令，",
    "T51n2087_012:0945b15": "宜以沙土坌此異人。時阿羅漢身蒙沙土，",
    "T51n2087_012:0945b16": "餬口絕糧。時有一人，心甚不忍，昔常恭敬",
    "T51n2087_012:0945b17": "尊禮此像，及見羅漢，密以饌之。羅漢將去，",
    "T51n2087_012:0945b18": "謂其人曰：「却後七日，當雨沙土，填滿此",
    "T51n2087_012:0945b19": "城，略無遺類。爾宜知之，早圖出計。猶其",
    "T51n2087_012:0945b20": "坌我，獲斯殃耳。」語已便去，忽然不見。其人",
    "T51n2087_012:0945b21": "入城，具告親故，或有聞者，莫不嗤笑。至第",
    "T51n2087_012:0945b22": "二日，大風忽發，吹去穢壤，雨雜寶滿衢路，",
    "T51n2087_012:0945b23": "人更罵所告者。此人心知必然，竊開孔",
    "T51n2087_012:0945b24": "道，出城外而穴之。第七日夜，宵分之後，",
    "T51n2087_012:0945b25": "雨沙土滿城中。其人從孔道出，東趣此",
    "T51n2087_012:0945b26": "國，止媲摩城。其人纔至，其像亦來，即此供養，",
    "T51n2087_012:0945b27": "不敢遷移。聞諸先記曰：釋迦法盡，像入龍",
    "T51n2087_012:0945b28": "宮。今曷勞落迦城為大堆阜，諸國君王、異方",
    "T51n2087_012:0945b29": "豪右，多欲發掘，取其寶物。適至其側，猛風",
    "T51n2087_012:0945c01": "暴發，煙雲四合，道路迷失。媲摩川東入沙",
    "T51n2087_012:0945c02": "磧，行二百餘里，至尼攘城，周三四里，在",
    "T51n2087_012:0945c03": "大澤中。澤地熱濕，難以履涉；蘆草荒茂，無",
    "T51n2087_012:0945c04": "復途徑，唯趣城路，僅得通行。故往來者莫",
    "T51n2087_012:0945c05": "不由此城焉。而瞿薩旦那以為東境之關",
    "T51n2087_012:0945c06": "防也。從此東行入大流沙，沙則流漫，聚散",
    "T51n2087_012:0945c07": "隨風，人行無迹，遂多迷路。四遠茫茫，莫",
    "T51n2087_012:0945c08": "知所指，是以往來聚遺骸以記之。乏水",
    "T51n2087_012:0945c09": "草，多熱風；風起則人畜惛迷，因以成病。時",
    "T51n2087_012:0945c10": "聞歌嘯，或聞號哭。視聽之間，恍然不知所",
    "T51n2087_012:0945c11": "至，由此屢有喪亡，蓋鬼魅之所致也。行四",
    "T51n2087_012:0945c12": "百餘里，至都邏故國。國久空曠，城皆荒蕪。",
    "T51n2087_012:0945c13": "從此東行六百餘里，至折摩馱那故國，即",
    "T51n2087_012:0945c14": "涅末地也。城郭巋然，人煙斷絕。復此東北",
    "T51n2087_012:0945c15": "行千餘里，至納縛波故國，即樓蘭地也。推",
    "T51n2087_012:0945c16": "表山川，考採境壤，詳國俗之剛柔，繫水土",
    "T51n2087_012:0945c17": "之風氣，動靜無常，取捨不同，事難窮驗，非",
    "T51n2087_012:0945c18": "可仰說。隨所遊至，略書梗概，舉其聞",
    "T51n2087_012:0945c19": "見，記諸慕化。斯故日入已來，咸沐惠",
    "T51n2087_012:0945c20": "澤，風行所及，皆仰至德。混同天下，一之宇",
    "T51n2087_012:0945c21": "內，豈徒單車出使，通",
    "T51n2087_012:0945c22": "驛萬里者哉。",
    "T51n2087_012:0945c23": "記讚曰：「大矣哉，法王之應世也！靈化潛運，",
    "T51n2087_012:0945c24": "神道虛通。盡形識於沙界，絕起謝於塵劫。",
    "T51n2087_012:0945c25": "形識盡，雖應生而不生；起謝絕，示寂滅",
    "T51n2087_012:0945c26": "而無滅。豈實迦維降神，娑羅潛化而已。固",
    "T51n2087_012:0945c27": "知應物効靈，感緣垂迹，嗣種剎利，紹胤",
    "T51n2087_012:0945c28": "釋迦，繼域中之尊，擅方外之道。於是捨",
    "T51n2087_012:0945c29": "金輪而臨制法界，摛玉毫而光撫含生。",
    "T51n2087_012:0946a01": "道洽十方，智周萬物。雖出希夷之外，將",
    "T51n2087_012:0946a02": "庇視聽之中。三轉法輪於大千，一音振辯",
    "T51n2087_012:0946a03": "於群有。八萬門之區別，十二部之綜要。是以",
    "T51n2087_012:0946a04": "聲教之所霑被，馳騖福林；風軌之所鼓扇，",
    "T51n2087_012:0946a05": "載驅壽域。聖賢之業盛矣，天人之義備矣！",
    "T51n2087_012:0946a06": "然忘動寂於堅固之林，遺去來於幻化之",
    "T51n2087_012:0946a07": "境，莫繼乎有待，匪遂乎無物。尊者迦葉妙",
    "T51n2087_012:0946a08": "選應真，將報佛恩，集斯法寶。四含總其源",
    "T51n2087_012:0946a09": "流，三藏括其樞要。雖部執茲興，而大寶斯",
    "T51n2087_012:0946a10": "在。越自降生，洎乎潛化，聖迹千變，神",
    "T51n2087_012:0946a11": "瑞萬殊。不盡之靈逾顯，無為之教彌新。備存",
    "T51n2087_012:0946a12": "經誥，詳著記傳。然尚群言紛糺，異議舛",
    "T51n2087_012:0946a13": "馳，原始要終，罕能正說。此指事之實錄，",
    "T51n2087_012:0946a14": "尚眾論之若斯，況正法幽玄，至理沖邈，研",
    "T51n2087_012:0946a15": "覈奧旨，文多闕焉。是以前修令德，繼軌",
    "T51n2087_012:0946a16": "逸經之學；後進英彥，踵武缺簡之文。大",
    "T51n2087_012:0946a17": "義欝而未彰，微言闕而無問。法教流漸，多",
    "T51n2087_012:0946a18": "歷年所，始自炎漢，迄于",
    "T51n2087_012:0946a19": "聖代。傳譯盛業，流美聯暉。玄道未攄，真",
    "T51n2087_012:0946a20": "宗猶昧，匪聖教之行藏，固王化之由致。我",
    "T51n2087_012:0946a21": "　大唐臨訓天下，作孚海外，考聖人之遺則，",
    "T51n2087_012:0946a22": "正先王之舊典。闡茲像教，欝為大訓，道不",
    "T51n2087_012:0946a23": "虛行，弘在明德。遂使三乘奧義，欝於千",
    "T51n2087_012:0946a24": "載之下；十力遺靈，閟於萬里之外。神道",
    "T51n2087_012:0946a25": "無方，聖教有寄，待緣斯顯，其言信矣。「夫玄",
    "T51n2087_012:0946a26": "奘法師者，疏清流於雷澤，派洪源於媯",
    "T51n2087_012:0946a27": "川；體上德之禎祥，蘊中和之淳粹；履道合",
    "T51n2087_012:0946a28": "德，居貞葺行；福樹曩因，命偶昌運。拔迹",
    "T51n2087_012:0946a29": "俗塵，閑居學肆，奉先師之雅訓，仰前哲之",
    "T51n2087_012:0946b01": "令德。負笈從學，遊方請業，周流燕、趙之",
    "T51n2087_012:0946b02": "地，歷覽魯、衛之郊；背三河而入秦中，步",
    "T51n2087_012:0946b03": "三蜀而抵吳會。達學髦彥，遍效請益之勤；",
    "T51n2087_012:0946b04": "冠世英賢，屢申求法之志。側聞餘論，考厥",
    "T51n2087_012:0946b05": "眾謀，競黨專門之義，俱嫉異道之學。情發",
    "T51n2087_012:0946b06": "討源，志存詳考。屬四海之有截，會八表之",
    "T51n2087_012:0946b07": "無虞，以貞觀三年仲秋朔旦，褰裳遵路，杖",
    "T51n2087_012:0946b08": "錫遐征。資",
    "T51n2087_012:0946b09": "皇化而問道，乘冥祐而孤遊。出鐵門、石",
    "T51n2087_012:0946b10": "門之阨，踰凌山、雪山之險，驟移灰管，達",
    "T51n2087_012:0946b11": "于印度。宣國風於殊俗，喻大化於異域。",
    "T51n2087_012:0946b12": "親承梵學，詢謀哲人。宿疑則覽文明發，奧",
    "T51n2087_012:0946b13": "旨則博問高才；啟靈府而究理，廓神衷",
    "T51n2087_012:0946b14": "而體道。聞所未聞，得所未得，為道場",
    "T51n2087_012:0946b15": "之益友，誠法門之匠人者也。是知道風昭",
    "T51n2087_012:0946b16": "著，德行高明，學蘊三冬，聲馳萬里。印",
    "T51n2087_012:0946b17": "度學人，咸仰盛德，既曰經笥，亦稱法將。",
    "T51n2087_012:0946b18": "小乘學徒，號木叉提婆(唐言解脫天)；大乘法眾，",
    "T51n2087_012:0946b19": "號摩訶耶那提婆(唐言大乘天)。斯乃高其德而",
    "T51n2087_012:0946b20": "傳徽號，敬其人而議嘉名。至若三輪奧",
    "T51n2087_012:0946b21": "義，三請微言，深究源流，妙窮枝葉，奐然",
    "T51n2087_012:0946b22": "慧悟，怡然理順，質疑之義，詳諸別錄。既",
    "T51n2087_012:0946b23": "而精義通玄，清風載扇，學已博矣，德已盛",
    "T51n2087_012:0946b24": "矣，於是乎歷覽山川，徘徊郊邑。出茅城",
    "T51n2087_012:0946b25": "而入鹿苑，遊杖林而憩雞園，迴眺迦維之",
    "T51n2087_012:0946b26": "國，流目拘尸之城。降生故基，與川原而",
    "T51n2087_012:0946b27": "膴膴；潛靈舊趾，對郊阜而茫茫。覽神迹",
    "T51n2087_012:0946b28": "而增懷，仰玄風而永歎，匪唯麥秀悲殷，",
    "T51n2087_012:0946b29": "黍離愍周而已。是用詳釋迦之故事，舉印",
    "T51n2087_012:0946c01": "度之茂實，頗採風壤，存記異說。歲月遄",
    "T51n2087_012:0946c02": "邁，寒暑屢遷，有懷樂土，無忘返迹。請得",
    "T51n2087_012:0946c03": "如來肉舍利一百五十粒；金佛像一軀，通光",
    "T51n2087_012:0946c04": "座高尺有六寸；擬摩揭陀國前正覺山龍窟",
    "T51n2087_012:0946c05": "影像金佛像一軀，通光座高三尺三寸；擬",
    "T51n2087_012:0946c06": "婆羅痆斯國鹿野苑初轉法輪像刻檀佛像",
    "T51n2087_012:0946c07": "一軀，通光座高尺有五寸；擬憍賞彌國出愛",
    "T51n2087_012:0946c08": "王思慕如來刻檀寫真像刻檀佛像一軀，",
    "T51n2087_012:0946c09": "通光座高二尺九寸；擬劫比他國如來自",
    "T51n2087_012:0946c10": "天宮降履寶階像銀佛像一軀，通光座高",
    "T51n2087_012:0946c11": "四尺；擬摩揭陀國鷲峯山說《法花》等經像",
    "T51n2087_012:0946c12": "金佛像一軀，通光座高三尺五寸；擬那揭",
    "T51n2087_012:0946c13": "羅曷國伏毒龍所留影像刻檀佛像一軀，",
    "T51n2087_012:0946c14": "通光座高尺有三寸；擬吠舍釐國巡城行",
    "T51n2087_012:0946c15": "化像。大乘經二百二十四部；大乘論一百九",
    "T51n2087_012:0946c16": "十部；上座部經律論一十四部；大眾部經",
    "T51n2087_012:0946c17": "律論一十五部；三彌底部經律論一十五部；",
    "T51n2087_012:0946c18": "彌沙塞部經律論二十二部；迦葉臂耶部經",
    "T51n2087_012:0946c19": "律論一十七部；法密部經律論四十二部；",
    "T51n2087_012:0946c20": "說一切有部經律論六十七部；因論三十六",
    "T51n2087_012:0946c21": "部；聲論一十三部；凡五百二十夾；總六百",
    "T51n2087_012:0946c22": "五十七部。將弘至教，越踐畏途，薄言旋",
    "T51n2087_012:0946c23": "軔，載馳歸駕。出舍衛之故國，背伽耶之",
    "T51n2087_012:0946c24": "舊郊，踰葱嶺之危隥，越沙磧之險路。十",
    "T51n2087_012:0946c25": "九年春正月，達于京邑，謁帝雒陽。肅承",
    "T51n2087_012:0946c26": "明詔，載令宣譯，爰召學人，共成勝業。法雲",
    "T51n2087_012:0946c27": "再蔭，慧日重明。黃圖流鷲山之化，赤縣",
    "T51n2087_012:0946c28": "演龍宮之教。像運之興，斯為盛矣。「法師妙",
    "T51n2087_012:0946c29": "窮梵學，式贊深經，覽文如已，轉音猶響；",
    "T51n2087_012:0947a01": "敬順聖旨，不加文飾；方言不通，梵語無",
    "T51n2087_012:0947a02": "譯，務存陶治，取正典謩，推而考之，恐乖",
    "T51n2087_012:0947a03": "實矣。有搢紳先生，動色相趣，儼然而進",
    "T51n2087_012:0947a04": "曰：『夫印度之為國也，靈聖之所降集，賢懿",
    "T51n2087_012:0947a05": "之所挺生。書稱天書，語為天語；文辭婉密，",
    "T51n2087_012:0947a06": "音韻循環；或一言貫多義，或一義綜多言；",
    "T51n2087_012:0947a07": "聲有抑揚，調裁清濁。梵文深致，譯寄明人，",
    "T51n2087_012:0947a08": "經旨冲玄，義資盛德。若其裁以筆削，調",
    "T51n2087_012:0947a09": "以宮商，實所未安，誠非讜論。傳經深旨，",
    "T51n2087_012:0947a10": "務從易曉，苟不違本，斯則為善。文過則",
    "T51n2087_012:0947a11": "艶，質甚則野。讜而不文，辯而不質，則可",
    "T51n2087_012:0947a12": "無大過矣，始可與言譯也。李老曰：「美言者",
    "T51n2087_012:0947a13": "則不信，信言者則不美。」韓子曰：「理正者直",
    "T51n2087_012:0947a14": "其言，言飾者昧其理。」是知垂訓範物，義本",
    "T51n2087_012:0947a15": "玄同，庶袪蒙滯，將存利喜，違本從文，所",
    "T51n2087_012:0947a16": "害滋甚。率由舊章，法王之至誠也。』緇、素僉",
    "T51n2087_012:0947a17": "曰：『渝乎，斯言讜矣！昔孔子在位聽訟，文",
    "T51n2087_012:0947a18": "辭有與人共者，弗獨有也；至於修《春秋》，",
    "T51n2087_012:0947a19": "筆則筆，削則削，游、夏之徒，孔門文學，嘗不",
    "T51n2087_012:0947a20": "能贊一辭焉。法師之譯經，亦猶是也。非",
    "T51n2087_012:0947a21": "如童壽逍遙之集文，任生、肇、融、叡之筆。",
    "T51n2087_012:0947a22": "況乎园方為圓之世，斵彫從朴之時，其",
    "T51n2087_012:0947a23": "可增損聖旨，綺藻經文者歟。』「辯機遠承輕",
    "T51n2087_012:0947a24": "舉之胤，少懷高蹈之節，年方志學，抽簪革",
    "T51n2087_012:0947a25": "服，為大總持寺薩婆多部道岳法師弟子。雖",
    "T51n2087_012:0947a26": "遇匠石，朽木難彫；幸入法流，脂膏不潤。",
    "T51n2087_012:0947a27": "徒飽食而終日，誠面牆而卒歲。幸藉時來，",
    "T51n2087_012:0947a28": "屬斯嘉會。負燕雀之資，廁鵷鴻之末。爰命",
    "T51n2087_012:0947a29": "庸才，撰斯方志。學非博古，文無麗藻，磨",
    "T51n2087_012:0947b01": "鈍勵朽，力疲曳蹇。恭承志記，倫次其文，",
    "T51n2087_012:0947b02": "尚書給筆札而撰錄焉。淺智褊能，多所",
    "T51n2087_012:0947b03": "闕漏；或有盈辭，尚無刊落。昔司馬子長，",
    "T51n2087_012:0947b04": "良史之才也，序《太史公書》，仍父子繼業，或",
    "T51n2087_012:0947b05": "名而不字，或縣而不郡。故曰一人之精，思",
    "T51n2087_012:0947b06": "繁文重，蓋不暇也。其況下愚之智，而能詳備",
    "T51n2087_012:0947b07": "哉？若其風土習俗之差，封畺物產之記，性智",
    "T51n2087_012:0947b08": "區品，炎涼節候，則備寫優薄，審存根實。",
    "T51n2087_012:0947b09": "至於胡戎姓氏，頗稱其國；印度風化，清",
    "T51n2087_012:0947b10": "濁群分，略書梗概，備如前序。賓儀、嘉禮、",
    "T51n2087_012:0947b11": "戶口、勝兵、染衣之士，非所詳記。然佛",
    "T51n2087_012:0947b12": "以神通接物，靈化垂訓，故曰神道洞玄，則",
    "T51n2087_012:0947b13": "理絕人區，靈化幽顯，則事出天外。是以諸",
    "T51n2087_012:0947b14": "佛降祥之域，先聖流美之墟，略舉遺靈，",
    "T51n2087_012:0947b15": "粗申記注。境路盤紆，畺場迴互，行次即",
    "T51n2087_012:0947b16": "書，不存編比。故諸印度，無分境壤，散書",
    "T51n2087_012:0947b17": "國末，略指封域。書行者，親遊踐也；舉至",
    "T51n2087_012:0947b18": "者，傳聞記也。或直書其事，或曲暢其文。優",
    "T51n2087_012:0947b19": "而柔之，推而述之，務從實錄，進誠",
    "T51n2087_012:0947b20": "皇極。二十年秋七月，絕筆殺青；文成油素，",
    "T51n2087_012:0947b21": "塵黷聖鑒，詎稱天規？然則[曰/月]遠窮遐，寔資",
    "T51n2087_012:0947b22": "朝化；懷奇纂異，誠賴",
    "T51n2087_012:0947b23": "皇靈。逐日八荒，匪專夸父之力；鑿空千里，",
    "T51n2087_012:0947b24": "徒聞博望之功？鷲山徙於中州，鹿苑掩於",
    "T51n2087_012:0947b25": "外國。想千載如目擊，覽萬里若躬遊，敻",
    "T51n2087_012:0947b26": "古之所不聞，前載之所未記。至德燾覆，",
    "T51n2087_012:0947b27": "殊俗來王；淳風遐扇，幽荒無外。庶斯地志，",
    "T51n2087_012:0947b28": "補闕《山經》。頒左史之書事，備職方之遍",
    "T51n2087_012:0947b29": "舉。」",
    "T51n2087_012:0947c01": "大唐西域記卷第十二"
}