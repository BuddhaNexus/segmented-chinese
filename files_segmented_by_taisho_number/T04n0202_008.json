{
    "T04n0202_008:0402c02": "賢愚經卷第八",
    "T04n0202_008:0402c04": "元魏涼州沙門慧覺等在高昌郡譯",
    "T04n0202_008:0402c05": "34 蓋事因緣品（三九）蓋事因緣品第三十四丹本為三十八",
    "T04n0202_008:0402c06": "如是我聞：一時佛在羅閱祇竹林精舍。慧命",
    "T04n0202_008:0402c07": "阿難，竹林中坐，心自思惟：「如來出世，甚奇甚",
    "T04n0202_008:0402c08": "特！今諸弟子，蒙佛恩澤，於四供養，無所乏",
    "T04n0202_008:0402c09": "少，各獲安隱，得盡苦際；一切世間，諸王臣",
    "T04n0202_008:0402c10": "民，亦得大利，遭值三寶，人民安樂，悉思",
    "T04n0202_008:0402c11": "世尊威力所致。」作是念已，從坐處起，來",
    "T04n0202_008:0402c12": "詣佛所。爾時世尊，為四部眾，廣說妙法。慧",
    "T04n0202_008:0402c13": "命阿難，前整衣服，偏袒右肩，右膝著地，長",
    "T04n0202_008:0402c14": "跪合掌，向佛自說林中所念。",
    "T04n0202_008:0402c15": "佛告阿難：「如汝所言，如來出世，實復奇特！",
    "T04n0202_008:0402c16": "令一切眾生皆獲利益。復次阿難！如來正",
    "T04n0202_008:0402c17": "覺，非但今日祐利眾生，過去世時，亦復利",
    "T04n0202_008:0402c18": "益。」阿難白佛：「不審，世尊！過去世中，饒益眾",
    "T04n0202_008:0402c19": "生，其事云何？」佛告阿難：「過去久遠阿僧祇",
    "T04n0202_008:0402c20": "劫，此閻浮提有四河水、二大國王，一王名",
    "T04n0202_008:0402c21": "曰婆羅提婆，晉言梵天，獨據三河，人民熾",
    "T04n0202_008:0402c22": "盛，然復儜弱；一王名曰罰闍達提，晉言",
    "T04n0202_008:0402c23": "金剛聚，唯得一河，人民亦少，然其國人悉皆",
    "T04n0202_008:0402c24": "勇健。時金剛聚，處于正殿，獨坐思惟：『如我",
    "T04n0202_008:0402c25": "今者，兵眾勇悍，而所獲水少，彼國儜弱獨",
    "T04n0202_008:0402c26": "霸三河，今當遣使和索一河。若與我者，共",
    "T04n0202_008:0402c27": "為親厚，國有好物，更相貢贈，若有艱難，共",
    "T04n0202_008:0402c28": "相赴救；若其不得，便當力逼而奪取之。』",
    "T04n0202_008:0402c29": "作是念已，召諸大臣共議此事，諸臣咸",
    "T04n0202_008:0403a01": "言：『今正是時。』即遣驛使，至梵天國，具以王",
    "T04n0202_008:0403a02": "意，宣示梵王。梵王聞此，復自思惟：『我國",
    "T04n0202_008:0403a03": "豐實，人眾亦多，又此國界，父王所有，轉",
    "T04n0202_008:0403a04": "用授我，至於力諍，我不下彼。』作是念已，",
    "T04n0202_008:0403a05": "報彼使言：『今此國土，非我所得，乃是父",
    "T04n0202_008:0403a06": "王，轉用見授。如我今者，力不減汝，汝欲",
    "T04n0202_008:0403a07": "力決，我不相畏。』使還本國，具以聞王。王",
    "T04n0202_008:0403a08": "即合軍，攻梵天國，共戰一交，梵天軍壞，",
    "T04n0202_008:0403a09": "乘背追躡，經至城邊，眾人怖縮，更不敢出，",
    "T04n0202_008:0403a10": "諸臣相將，悉共集會，詣梵王所，咸皆同心，",
    "T04n0202_008:0403a11": "白大王言：『他國兵強，我國儜弱，惜一河水，",
    "T04n0202_008:0403a12": "今致此敗。如是不久，懼恐失國。唯願開",
    "T04n0202_008:0403a13": "意，以一河水與之，共為親厚，足得安全。』",
    "T04n0202_008:0403a14": "王心便開，可眾臣意。即時遣使，至彼軍",
    "T04n0202_008:0403a15": "中，白其王言：『我曹比國，用作惡為？所索",
    "T04n0202_008:0403a16": "河水，今以相與，我當以女為汝夫人，國有",
    "T04n0202_008:0403a17": "特物，更相貢贈，急難危嶮，共相赴救。』時金",
    "T04n0202_008:0403a18": "剛聚，從其來意，即迎其女，拜為夫人，各共",
    "T04n0202_008:0403a19": "和解，迴軍還國。「經於數時，其王夫人，便覺",
    "T04n0202_008:0403a20": "有胎。懷妊之後，恒有自然七寶大蓋，常",
    "T04n0202_008:0403a21": "在身上，坐臥行立終不遠離。至滿十月，",
    "T04n0202_008:0403a22": "生一男兒，身紫金色，頭髮紺青，光相昞著，",
    "T04n0202_008:0403a23": "世之少雙，兒以出胎，蓋在其上。召諸相師，",
    "T04n0202_008:0403a24": "令相此兒。相師披看，舉手唱言：『善哉善哉！』",
    "T04n0202_008:0403a25": "異口同音白大王言：『今觀太子，德力無",
    "T04n0202_008:0403a26": "比，人相畢足，世之希有。』王及群臣，喜不自",
    "T04n0202_008:0403a27": "勝，即告相師，為其立字。爾時國法，依於",
    "T04n0202_008:0403a28": "二事，而為作字：一者瑞應，二者星宿。相師",
    "T04n0202_008:0403a29": "白王：『今此太子，入胎已來，有何等瑞？』王答",
    "T04n0202_008:0403b01": "之曰：『有七寶蓋，恒在其上。』便為作字剎",
    "T04n0202_008:0403b02": "羅伽利，晉言蓋事，以眾妙供，隨時承奉。",
    "T04n0202_008:0403b03": "年至成人，父便命終。葬送畢訖，諸小王",
    "T04n0202_008:0403b04": "臣，共立蓋事，用為大王。「治政數年，出外遊",
    "T04n0202_008:0403b05": "觀，見諸人民耕種勞苦，問左右曰：『我國人",
    "T04n0202_008:0403b06": "眾，何以作此種種役使？』臣答王言：『國以民",
    "T04n0202_008:0403b07": "為本，民以穀為命。若其不爾，民命不存；",
    "T04n0202_008:0403b08": "民命不存，國則滅矣。』王便言曰：『若我福相",
    "T04n0202_008:0403b09": "應為王者，令我民眾獲自然穀，莫復作",
    "T04n0202_008:0403b10": "此。』發言已竟，一切人民，倉篅自滿，種種雜",
    "T04n0202_008:0403b11": "穀，隨意悉有。又經數時，復出外遊，見其國",
    "T04n0202_008:0403b12": "人，採薪汲水，舂磨作役，又問臣言：『今諸",
    "T04n0202_008:0403b13": "人眾，故復勞苦？何以爾耶？』臣白王言：『蒙王",
    "T04n0202_008:0403b14": "恩澤，獲自然穀，穀叵生食，事須成熟，是以",
    "T04n0202_008:0403b15": "庶民，辦作食調。』王復言曰：『若我福德，應為",
    "T04n0202_008:0403b16": "王者，令吾國內一切人民，若欲食時，有自",
    "T04n0202_008:0403b17": "然食，恒在其前。』發言已訖，合境皆獲自然",
    "T04n0202_008:0403b18": "之食。又復經時，王更出遊觀，見眾人怱",
    "T04n0202_008:0403b19": "怱各執所務，紡織裁縫，辦具衣調。王問臣",
    "T04n0202_008:0403b20": "言：『此諸人等！何以故爾，辛苦執作？』臣白王",
    "T04n0202_008:0403b21": "言：『蒙大王恩，獲自然食，今者作役，辦具衣",
    "T04n0202_008:0403b22": "裳。』王復言曰：『若我福德，應為王者，使吾國",
    "T04n0202_008:0403b23": "內一切樹木出自然衣。』適發此語，國中諸",
    "T04n0202_008:0403b24": "樹，皆出妙衣，極為細濡，青黃赤白，隨人",
    "T04n0202_008:0403b25": "所好。又經數時，王復出遊，見於人民各各",
    "T04n0202_008:0403b26": "競共作諸樂器，王復問臣：『我國人民，何以",
    "T04n0202_008:0403b27": "故爾，勞煩執作？』臣白王言：『此諸人等，蒙大",
    "T04n0202_008:0403b28": "王恩，衣食自然，各獲安隱，事須伎樂，用自",
    "T04n0202_008:0403b29": "娛樂，是以今者治伎樂器。』王便言曰：『若我",
    "T04n0202_008:0403c01": "有福，應為王者，令我國中一切樹上，皆有",
    "T04n0202_008:0403c02": "種種樂器，鼓具琴瑟、琵琶箜篌，一切所須，",
    "T04n0202_008:0403c03": "稱意悉有。』「又經數時，諸王臣民，悉來拜",
    "T04n0202_008:0403c04": "賀，值王食時；時王即請，留與飲食。爾時諸",
    "T04n0202_008:0403c05": "臣，得王飯食，百味具足，咸共白言：『臣等",
    "T04n0202_008:0403c06": "家食，其味薄少，今得王食，美味非凡。』王告",
    "T04n0202_008:0403c07": "之曰：『卿等臣民，若欲常得如我食者，用吾",
    "T04n0202_008:0403c08": "食時，食者皆得如是之食。』即勅司官：『吾食",
    "T04n0202_008:0403c09": "時到，恒鳴大鼓，令諸人民悉得聞知，用",
    "T04n0202_008:0403c10": "我時食，當得百味上妙之供。』從是已後，食",
    "T04n0202_008:0403c11": "便鳴鼓，一切人民，承音念食，百味上饌，自",
    "T04n0202_008:0403c12": "然在前，人民優樂，不可具陳。「時王梵天，",
    "T04n0202_008:0403c13": "遣使來至蓋事王國，語蓋事言：『汝父在時，",
    "T04n0202_008:0403c14": "我以河水，用與汝父，汝父已終，宜當還我。』",
    "T04n0202_008:0403c15": "時蓋事王，報彼使曰：『我今境土，及以河水，",
    "T04n0202_008:0403c16": "亦非我力，強從汝得，然我為王，不勞民",
    "T04n0202_008:0403c17": "物。此蓋小事，宜停在後，須我面與汝王相",
    "T04n0202_008:0403c18": "見，乃當宣備國土之要。』使還到國，一一白王，",
    "T04n0202_008:0403c19": "王然其意，剋日共期。期日已滿，二王俱進，",
    "T04n0202_008:0403c20": "軍眾圍遶，甚多無數，各安大營，在河一邊，",
    "T04n0202_008:0403c21": "二王乘船，河中相見。時王梵天，初見蓋事，身",
    "T04n0202_008:0403c22": "色晃曜，如紫金山，頭髮奕奕，如紺琉璃，其",
    "T04n0202_008:0403c23": "目廣長，人中難有，敬心內發，謂是梵天。到",
    "T04n0202_008:0403c24": "相問訊，對坐一處，談兩國土，論索水事。蓋",
    "T04n0202_008:0403c25": "事報曰：『我國人民，所欲自然，亦無貲輸王",
    "T04n0202_008:0403c26": "役之勞。』所言未訖，食時已至，蓋事王軍，鳴",
    "T04n0202_008:0403c27": "鼓欲食。時梵天王，甚以惶懼，謂欲牽攝而",
    "T04n0202_008:0403c28": "取殺之，怖不自寧起謝己過，手足四布，腹",
    "T04n0202_008:0403c29": "拍前地。蓋事自起，曉令還坐。復語之曰：『大",
    "T04n0202_008:0404a01": "王！何以恐怖如是？我軍食時，恒自鳴鼓。所",
    "T04n0202_008:0404a02": "以爾者？是我食時，用我時食，皆獲百味上",
    "T04n0202_008:0404a03": "饌之供。』時王梵天復起合掌，白蓋事曰：『唯",
    "T04n0202_008:0404a04": "願大王！普見臨覆我及國人，悉願降附，令",
    "T04n0202_008:0404a05": "諸民庶悉蒙恩澤。』於是蓋事，典閻浮提，一切",
    "T04n0202_008:0404a06": "人民，盡獲安樂。「登位之後，處於正殿，群僚",
    "T04n0202_008:0404a07": "百官，宿衛侍立。日初出時，有金輪寶從東",
    "T04n0202_008:0404a08": "方來，王遙見之，即下御座，右膝著地，向",
    "T04n0202_008:0404a09": "於輪所，以手三招，輪已來至，千輻具足，光色",
    "T04n0202_008:0404a10": "昞著。王告之曰：『若我應作轉輪王者，如法",
    "T04n0202_008:0404a11": "住處，汝便住中。』於是輪寶，當在王前虛空",
    "T04n0202_008:0404a12": "中住，其輪去地七多羅樹；象寶、神珠、玉女、",
    "T04n0202_008:0404a13": "典兵、典藏寶，次第來至。時蓋事王七寶具",
    "T04n0202_008:0404a14": "足，典四天下，一切眾生，蒙王恩德，所欲自恣，",
    "T04n0202_008:0404a15": "王悉教令脩行十善，壽終之後，皆得生天。」",
    "T04n0202_008:0404a16": "佛告阿難：「爾時剎羅伽利王者，豈異人乎？",
    "T04n0202_008:0404a17": "我身是也。爾時父王罰闍達提，今現我父",
    "T04n0202_008:0404a18": "淨飯王是。爾時母者，今現我母摩訶摩耶",
    "T04n0202_008:0404a19": "是。我因往昔慈愍眾生，恒以財法而攝",
    "T04n0202_008:0404a20": "取之，從是因緣，自致成佛，三界獨尊，無",
    "T04n0202_008:0404a21": "與等者。以此義故，一切眾生，皆應修習大",
    "T04n0202_008:0404a22": "慈潤益。」爾時阿難復白佛言：「不審，世尊！過",
    "T04n0202_008:0404a23": "去世中，剎羅伽利轉輪聖王，以何因緣獲",
    "T04n0202_008:0404a24": "如是等無量功德，初入母胎寶蓋隨覆？」佛",
    "T04n0202_008:0404a25": "告阿難：「乃復過去久遠，無量阿僧祇劫，此",
    "T04n0202_008:0404a26": "閻浮提，波羅㮈國，仙人山中，有辟支佛，恒",
    "T04n0202_008:0404a27": "於山中止住。時辟支佛，患身不調，往問藥",
    "T04n0202_008:0404a28": "師。藥師語曰：『汝有風病，當須服乳。』時彼國",
    "T04n0202_008:0404a29": "中，有一薩薄，名曰阿利耶蜜羅，晉言聖",
    "T04n0202_008:0404b01": "友。時辟支佛，往告其家，陳病所由，從其",
    "T04n0202_008:0404b02": "乞乳。薩薄歡喜，便請供養，日給其乳，經於",
    "T04n0202_008:0404b03": "三月。三月已竟，身病得差，感其善意，欲",
    "T04n0202_008:0404b04": "使主人獲大利益，踊在空中，坐臥行立，",
    "T04n0202_008:0404b05": "身出水火，或現大身滿虛空中，又復現小",
    "T04n0202_008:0404b06": "入秋毫之裏，如是種種，現十八變。於是",
    "T04n0202_008:0404b07": "聖友，極懷歡喜。復從空下，重受其供，經",
    "T04n0202_008:0404b08": "於數時，乃入涅槃。薩薄悲悼，追念無量，",
    "T04n0202_008:0404b09": "闍維其身，收取舍利，盛以寶瓶，用起鍮",
    "T04n0202_008:0404b10": "婆，香花伎樂，種種妙物，持用供養。所捉大",
    "T04n0202_008:0404b11": "蓋，以置其上，盡其形壽，供養此塔。由其",
    "T04n0202_008:0404b12": "供養一辟支佛，四事供養，因此福報，無量",
    "T04n0202_008:0404b13": "世中，或生天上，或處人中，尊豪挺特，世之",
    "T04n0202_008:0404b14": "少雙。」又告阿難：「一切眾生，在家出家，皆應",
    "T04n0202_008:0404b15": "脩福，生生之中，獲如是利。」爾時阿難，及",
    "T04n0202_008:0404b16": "諸會眾，聞佛所說，歡喜奉行。",
    "T04n0202_008:0404b17": "35 大施抒海品（四〇）大施抒海品第三十五丹本為三十九",
    "T04n0202_008:0404b18": "如是我聞：一時佛在羅閱祇耆闍崛山中，",
    "T04n0202_008:0404b19": "與尊弟子千二百五十人俱。爾時世尊，念",
    "T04n0202_008:0404b20": "須侍者，諸尊弟子憍陳如等，各共觀察，知",
    "T04n0202_008:0404b21": "佛所念。時憍陳如從坐而起，偏袒右肩，合",
    "T04n0202_008:0404b22": "掌長跪白佛：「貪得侍近捉衣持鉢，唯願垂",
    "T04n0202_008:0404b23": "愍！賜教聽許。」佛告之曰：「汝年老邁，自須給",
    "T04n0202_008:0404b24": "侍，何忍使汝復見供事？」時憍陳如知佛",
    "T04n0202_008:0404b25": "不聽，禮已還坐。摩訶迦葉、舍利弗、目揵連，",
    "T04n0202_008:0404b26": "及諸弟子五百人等，次第白佛，皆求給侍，",
    "T04n0202_008:0404b27": "佛皆不聽。時阿那律試觀佛意，見佛志趣，",
    "T04n0202_008:0404b28": "心在阿難，如日在東照于舍宅，光從東",
    "T04n0202_008:0404b29": "牖直至西壁，世尊志意亦復如是；諸大弟",
    "T04n0202_008:0404c01": "子，皆亦觀知。時舍利弗及目犍連，從坐處",
    "T04n0202_008:0404c02": "起，到阿難前，語阿難言：「世尊志意，欲得",
    "T04n0202_008:0404c03": "於仁以為侍者。仁有善利，獨蒙稱可，宜速",
    "T04n0202_008:0404c04": "往白求為佛侍。」時賢者阿難，見諸上座來",
    "T04n0202_008:0404c05": "到其前，又聞其語，尋起合掌，白上座言：",
    "T04n0202_008:0404c06": "「世尊德重，智慧深遠，以我常近親侍奉事，懼",
    "T04n0202_008:0404c07": "招罪尤，自遺殃患。」舍利弗等復語之言：「今",
    "T04n0202_008:0404c08": "觀世尊，專注致意，欲得於仁以為侍者，",
    "T04n0202_008:0404c09": "如日初出照于室宅，光從東牖直照西壁，",
    "T04n0202_008:0404c10": "世尊注心亦復如是。又復世尊，究人情能",
    "T04n0202_008:0404c11": "知仁堪任，是以留意，宜時速白求為侍者。」",
    "T04n0202_008:0404c12": "賢者阿難重得是語，思惟是事，靡知所",
    "T04n0202_008:0404c13": "如，復更合掌，白諸上座：「若今世尊賜我三",
    "T04n0202_008:0404c14": "願，我乃堪任為佛侍者。何謂為三？世尊故",
    "T04n0202_008:0404c15": "衣，勿與我著。世尊殘食，莫令我噉。時節進",
    "T04n0202_008:0404c16": "現，隨我裁量。賜此三願，乃能侍佛。」舍利",
    "T04n0202_008:0404c17": "弗等聞是語已，具以其事，往白世尊。佛",
    "T04n0202_008:0404c18": "聞此已，告舍利弗：「諸弟子等！阿難所以求",
    "T04n0202_008:0404c19": "索不著我故衣者，阿難長慮恐諸弟子懷",
    "T04n0202_008:0404c20": "嫉妬者，而生此心：『國王臣民，諸檀越輩，施",
    "T04n0202_008:0404c21": "佛貴價細濡之衣；阿難貪此，故求給事。』復",
    "T04n0202_008:0404c22": "索不噉我殘食者，慮諸弟子復生此心：『如",
    "T04n0202_008:0404c23": "來鉢中，所食之餘，甘美百味，世無此食；阿",
    "T04n0202_008:0404c24": "難嗜故，而來側近。』阿難所以索自裁量時",
    "T04n0202_008:0404c25": "節進現者，慮諸弟子及外道眾來求進現，有",
    "T04n0202_008:0404c26": "所難問，不知時節，儻相惱觸，又為侍者，",
    "T04n0202_008:0404c27": "當候時節，飲食所宜，便身益體，一一制度，",
    "T04n0202_008:0404c28": "慮過見及。是以先預索此三願。又復阿難，",
    "T04n0202_008:0404c29": "不但今日索自知時，過去世時，奉侍於我，",
    "T04n0202_008:0405a01": "善知時宜。」時舍利弗重白佛言：「不審過去",
    "T04n0202_008:0405a02": "奉事於佛，善知時宜，其事云何？」佛告舍利",
    "T04n0202_008:0405a03": "弗：「汝欲聞者，諦聽著心！當為汝說。」「唯然世",
    "T04n0202_008:0405a04": "尊！諾當善聽。」佛告舍利弗：「乃往過去無數",
    "T04n0202_008:0405a05": "無量阿僧祇劫，有大國王，領閻浮提八萬四",
    "T04n0202_008:0405a06": "千小國、八十億聚落，王所住城，名婆樓施舍。",
    "T04n0202_008:0405a07": "於是城中，有一婆羅門，號尼拘樓陀，聰明",
    "T04n0202_008:0405a08": "博達，天才殊邈，王甚宗戴，師而事之；八萬",
    "T04n0202_008:0405a09": "四千諸小國王，悉遙敬慕，瞻仰所在，四遠貢",
    "T04n0202_008:0405a10": "獻，遣使諮承，略而言之，如奉大王。於是",
    "T04n0202_008:0405a11": "婆羅門，富敵王家，但無子息可以紹繼，出",
    "T04n0202_008:0405a12": "入坐臥，每懷此愁，不知何方可以得子？即",
    "T04n0202_008:0405a13": "禱祀梵天、天帝四王、摩醯跋羅，及餘諸天日",
    "T04n0202_008:0405a14": "月星宿、山河樹神，種種禱祀，無所不遍。剋",
    "T04n0202_008:0405a15": "誠積報經十二年，其大夫人便覺有娠，",
    "T04n0202_008:0405a16": "聰明女人，能得知此，自知所懷，必是男兒，",
    "T04n0202_008:0405a17": "即以情事白婆羅門。婆羅門歡喜，倍增怡",
    "T04n0202_008:0405a18": "躍，即勅家內夫人婇女，來共擁護夫人進",
    "T04n0202_008:0405a19": "止，飲食床薦，極令細濡，調適稱給，莫違其",
    "T04n0202_008:0405a20": "意。十月已滿，便生男兒，身紫金色，頭髮紺",
    "T04n0202_008:0405a21": "青，端正超異，人相難有。婆羅門見，喜不自",
    "T04n0202_008:0405a22": "勝，即召相師，來共相之。相師披觀，嘆未曾",
    "T04n0202_008:0405a23": "有，此兒相好，福德弘廣，天下所瞻，如子賴",
    "T04n0202_008:0405a24": "母。其父歡喜，勅為立字。天竺作字，依於",
    "T04n0202_008:0405a25": "二種：或依星宿，或依變異。相師便問：『懷妊",
    "T04n0202_008:0405a26": "以來，有何變異？』其父答言：『此兒之母，素來",
    "T04n0202_008:0405a27": "忌惡，少於慈順，不脩慈慧；自懷妊來，心性",
    "T04n0202_008:0405a28": "改異，矜憐苦厄，如母愛子，志好布施，無",
    "T04n0202_008:0405a29": "有貪惜。』相師聞之，歡喜而言：『是此兒志，",
    "T04n0202_008:0405b01": "故使然也。當為立字號摩訶闍迦樊，晉",
    "T04n0202_008:0405b02": "言大施。』「其兒漸大，父甚愛念，別為作宮，立",
    "T04n0202_008:0405b03": "三時殿，冬溫夏涼，春秋居中，安諸妓侍，以",
    "T04n0202_008:0405b04": "娛樂之。其兒聰明，好樂學問，誦持俗典，十",
    "T04n0202_008:0405b05": "八部書，文既通利，并善其義，學諸技術，靡",
    "T04n0202_008:0405b06": "所不通。其後大施白其父言：『久在深宮，",
    "T04n0202_008:0405b07": "思欲出遊。』父聞此語，即勅臣吏：『我子大施，",
    "T04n0202_008:0405b08": "欲出遊行，掃灑街陌，除諸不淨，竪諸幢幡，",
    "T04n0202_008:0405b09": "散華燒香，莊嚴道路，極令潔淨。』施設辦",
    "T04n0202_008:0405b10": "已，大施於是乘大白象，七寶挍飾，搥鍾鳴",
    "T04n0202_008:0405b11": "鼓，作倡伎樂，千乘萬騎，導從前後，行大御",
    "T04n0202_008:0405b12": "道，往詣城門。於時國中人民之類，於樓閣",
    "T04n0202_008:0405b13": "上，挾道兩邊，競共觀看，無有厭足，皆各",
    "T04n0202_008:0405b14": "言曰：『甚奇甚妙！覩其威相，猶如梵天。』轉復",
    "T04n0202_008:0405b15": "前行，見諸乞兒，著弊壞衣，執持破器，卑言",
    "T04n0202_008:0405b16": "求哀：『匃我少許。』大施見之，而問之曰：『汝",
    "T04n0202_008:0405b17": "等何以辛苦乃爾？』或有答言：『我無父母兄弟",
    "T04n0202_008:0405b18": "妻子，貧窮孤焭，無所恃怙。』或有答言：『我有",
    "T04n0202_008:0405b19": "長病，不能作役，自活無路。』或有答言：『我",
    "T04n0202_008:0405b20": "之不幸，數遭破亡，債負盈集，身口所切，",
    "T04n0202_008:0405b21": "無方自濟，是以行乞，以託餘命。』大施聞",
    "T04n0202_008:0405b22": "已，酸嘆而去。次復前行，見諸屠兒，㓟剝畜",
    "T04n0202_008:0405b23": "生，削割枰賣。大施見問：『咄作何等？』各各言",
    "T04n0202_008:0405b24": "曰：『祖父已來，屠殺為業，若捨此事，無以",
    "T04n0202_008:0405b25": "自濟。』大施嘆息，捨之而去。次見耕者，以犁",
    "T04n0202_008:0405b26": "墾地，虫從土出，蝦蟇拾吞，復有蛇來，吞食",
    "T04n0202_008:0405b27": "蝦蟇，孔雀飛來，啄食其蛇。大施問之：『此作",
    "T04n0202_008:0405b28": "何等？』答言：『墾地於中下種，後當得穀以",
    "T04n0202_008:0405b29": "自供養，并復當得以輸王家。』大施聞已，深",
    "T04n0202_008:0405c01": "歎而去。次復前行，見諸獵者，張網設罝，",
    "T04n0202_008:0405c02": "捕諸禽獸；見諸禽獸，墮罝網中，自挽自頓，",
    "T04n0202_008:0405c03": "不能得脫，悲鳴相喚，各懷怖懼。大施見之，",
    "T04n0202_008:0405c04": "『何以作此？』各共答言：『我等唯仰獵殺為業，",
    "T04n0202_008:0405c05": "若不為此，存活無路。』聞其語已，酸傷而",
    "T04n0202_008:0405c06": "去。次復前行，見捕魚師，張設羅網，所得甚",
    "T04n0202_008:0405c07": "多，積著陸地，趣能動搖。復問其故：『咄何以",
    "T04n0202_008:0405c08": "爾？』各前答言：『祖父已來，無餘生業，唯仰捕",
    "T04n0202_008:0405c09": "魚，賣供衣食。』大施見已，甚懷愍悼，而自思",
    "T04n0202_008:0405c10": "惟：『是諸眾生，皆由貧窮乏衣食故，為此惡",
    "T04n0202_008:0405c11": "業，殺害眾生，歡喜極意；壽終之後，當歸三",
    "T04n0202_008:0405c12": "塗，從冥入冥，何其怪哉？』作是念已，迴駕",
    "T04n0202_008:0405c13": "還宮，思憶是事，愁憂不樂。往見其父，求",
    "T04n0202_008:0405c14": "索一願。父語大施：『隨汝所求，終不相違。』即",
    "T04n0202_008:0405c15": "自說言：『先日出遊，覩彼人民，求衣求食，",
    "T04n0202_008:0405c16": "勞形役思，殺害欺誑，具諸惡業，意甚矜憐，",
    "T04n0202_008:0405c17": "思欲賑給。唯願垂恩，施我大藏，聽自恣",
    "T04n0202_008:0405c18": "施濟眾所乏。』父告之曰：『我聚財寶，盡為汝",
    "T04n0202_008:0405c19": "故，汝意欲爾，奈何相違？』「兒得父教，即勅宣",
    "T04n0202_008:0405c20": "下一切人民：『摩訶闍迦樊欲設大檀，有所",
    "T04n0202_008:0405c21": "須者，皆悉來取。』唱令已訖，沙門婆羅門、貧",
    "T04n0202_008:0405c22": "窮負債、孤苦疾病，諸城道路前後而去。諸人",
    "T04n0202_008:0405c23": "民輩，有從百里二三五百千里來者，復從",
    "T04n0202_008:0405c24": "三千五千萬里來者，皆強弱相扶，四方雲集，",
    "T04n0202_008:0405c25": "一切給與，滿其所願。須衣與衣，須食給",
    "T04n0202_008:0405c26": "食，金銀七寶，車馬輦輿，園田六畜，稱意而",
    "T04n0202_008:0405c27": "與。如是布施，經數時中，諸藏之物，三分已",
    "T04n0202_008:0405c28": "二、時典藏吏，往白其父：『摩訶闍迦樊，自布",
    "T04n0202_008:0405c29": "施來，藏物三分，已施其二。諸王信使，當有",
    "T04n0202_008:0406a01": "往返，願熟思惟，後勿見責。』父聞吏語，自思",
    "T04n0202_008:0406a02": "惟言：『吾愛此子，不能距逆，寧復空藏，何",
    "T04n0202_008:0406a03": "能中斷如是布施？』復經數時，用殘藏物，三",
    "T04n0202_008:0406a04": "分復二。吏復更白：『前所殘物，三分之中已更",
    "T04n0202_008:0406a05": "用二。諸王信使，事須報知，今藏垂空，願",
    "T04n0202_008:0406a06": "更重思。』時婆羅門而語吏言：『吾愛此子，愛",
    "T04n0202_008:0406a07": "心隆厚未曾違失、面折其意。汝可方便，假",
    "T04n0202_008:0406a08": "設因緣，來求物時乍稱不在，且令餘殘延",
    "T04n0202_008:0406a09": "引日月。』吏得語已，即閉藏戶，小復他行。乞",
    "T04n0202_008:0406a10": "兒來集，至大施所，大施將來詣吏求物，其",
    "T04n0202_008:0406a11": "吏不在，比行推覓，經歷時節，困乃得之，",
    "T04n0202_008:0406a12": "雖復得物，不稱時要。大施自念：『今此小吏",
    "T04n0202_008:0406a13": "自力何敢不承受我？將是父意故使爾耳。",
    "T04n0202_008:0406a14": "又人子之法，不宜空竭父母之藏令其盡",
    "T04n0202_008:0406a15": "也。今此藏中，所殘無幾。』作是念已，『我當",
    "T04n0202_008:0406a16": "云何多得財寶，用滿我意，濟給群生？』即問",
    "T04n0202_008:0406a17": "諸人：『今此世間，作何事業，可得多財用之",
    "T04n0202_008:0406a18": "難盡？』或有人言：『多種五穀，脩治園圃，可",
    "T04n0202_008:0406a19": "得多財。』或有人言：『多養六畜，隨時蕃息，",
    "T04n0202_008:0406a20": "可得多財。』或有人言：『不避劇難，遠出行",
    "T04n0202_008:0406a21": "估，最得多財。』或有人言：『唯有入海，採",
    "T04n0202_008:0406a22": "取珍寶，最得多財。』大施聞此，而自言曰：『耕",
    "T04n0202_008:0406a23": "種養畜，遠出行估，既非我宜，得利無幾。",
    "T04n0202_008:0406a24": "唯有入海，此計可從。我當力勵，求辦此",
    "T04n0202_008:0406a25": "事。』作是念已，往白父母：『今欲入海，求多",
    "T04n0202_008:0406a26": "珍寶，還用施給，濟民所乏，唯願見聽，得",
    "T04n0202_008:0406a27": "遂所志。』「父母聞語，驚而問言：『世人入海，",
    "T04n0202_008:0406a28": "窮貧無計，分棄身命，無所顧戀。汝有何",
    "T04n0202_008:0406a29": "事，復欲習此？若欲布施，我家所有，一切眾",
    "T04n0202_008:0406b01": "物，及藏中殘，盡令汝用，莫入大海。又復",
    "T04n0202_008:0406b02": "海中，眾難甚多，水浪迴波，摩竭大魚，惡",
    "T04n0202_008:0406b03": "龍羅剎，水色之山，如是眾嶮，難可經過。汝",
    "T04n0202_008:0406b04": "有何急，投身此難？我等命存，終不相聽。",
    "T04n0202_008:0406b05": "宜息汝意，勿多紛紜。』大施聞此，願不從",
    "T04n0202_008:0406b06": "心，甚懷悒慼，而自心念：『我今所願，欲辦大",
    "T04n0202_008:0406b07": "事，設復貪身，事何由成？』以身布地，伏父",
    "T04n0202_008:0406b08": "母前，而自言曰：『若必顧留，違我志願，伏身",
    "T04n0202_008:0406b09": "此地，終不復起。』父母聞此，心懷灼然，與",
    "T04n0202_008:0406b10": "諸內官，前諫喻曰：『海道遼遠，險難事多，往",
    "T04n0202_008:0406b11": "者甚眾，來還者尠。我念求子，禱祀諸天，精",
    "T04n0202_008:0406b12": "誠懇惻，靡所不遍，經十二年，困乃從願。",
    "T04n0202_008:0406b13": "適汝長大，欲得捨我？念棄此志，還起飲食。』",
    "T04n0202_008:0406b14": "從一日二日至于六日，如是種種，諫喻求",
    "T04n0202_008:0406b15": "曉；其言如初，執志不迴。父母心懼，自共議",
    "T04n0202_008:0406b16": "言：『此兒前後，欲有所作，要令成辦，未曾",
    "T04n0202_008:0406b17": "中退，就令入海，猶望還期，今必拒遮，到其",
    "T04n0202_008:0406b18": "七日，交見其禍，為之奈何？宜當聽去，轉",
    "T04n0202_008:0406b19": "憂在後。』言議已決，俱來兒邊，各捉一手，",
    "T04n0202_008:0406b20": "而語兒言：『聽隨汝意，起還就食。』「大施聞此，",
    "T04n0202_008:0406b21": "即起就飯。飯食已訖，即起出外，廣行宣令，",
    "T04n0202_008:0406b22": "告語眾人：『我今躬欲入海採寶，誰欲往者？",
    "T04n0202_008:0406b23": "可共俱進。我為薩薄，自辦行具。』於時國中，",
    "T04n0202_008:0406b24": "有五百人，聞是令已，僉然應命。即辦所",
    "T04n0202_008:0406b25": "須，剋定發日。日到裝駕，辭別趣道，王與群",
    "T04n0202_008:0406b26": "臣并其父母、諸王太子臣民之類，數千萬人，",
    "T04n0202_008:0406b27": "送到路次，各贈妙寶，供道所須，啼哭斷絕，",
    "T04n0202_008:0406b28": "於是別去。轉行數日，止宿曠野，值遇群賊，",
    "T04n0202_008:0406b29": "來欲伺盜；菩薩憐愍，即以所齎，盡用匃與。",
    "T04n0202_008:0406c01": "轉前到城，城名放鉢，城中有婆羅門，名迦",
    "T04n0202_008:0406c02": "毘梨。於時大施，往到其所，欲從貸索三千",
    "T04n0202_008:0406c03": "兩金。時婆羅門，有一妙女，身紫金色，頭髮",
    "T04n0202_008:0406c04": "紺青，端正絕世，更無儔類，八萬四千諸小",
    "T04n0202_008:0406c05": "國王，皆為太子，求悉不許。是時大施，到其",
    "T04n0202_008:0406c06": "門中，問迦毘梨：『欲共相見。』其女在內，聞外",
    "T04n0202_008:0406c07": "語聲，歡喜驚起，語父母言：『在外之者，斯",
    "T04n0202_008:0406c08": "是我聟。』時迦毘梨，即出相見，覩其色狀，知",
    "T04n0202_008:0406c09": "必非凡，聞其須金，一切許給。又復左手，",
    "T04n0202_008:0406c10": "捉金澡罐，右手捉女，語大施言：『今我此",
    "T04n0202_008:0406c11": "女，容貌殊異，諸王遣使，各為子求；今覩",
    "T04n0202_008:0406c12": "薩薄，端正相似，請以此女，用相奉侍。』大施",
    "T04n0202_008:0406c13": "答言：『我今方當涉難入海，焉知能得安全",
    "T04n0202_008:0406c14": "還不？預受君女，此非所以。』迦毘梨言：『若令",
    "T04n0202_008:0406c15": "吉還，當為我受。』是時大施，即許可之。「時迦",
    "T04n0202_008:0406c16": "毘梨歡喜，便與三千兩金及餘所須。於是",
    "T04n0202_008:0406c17": "共別，轉前到海，勅語賈人牢治其船，令",
    "T04n0202_008:0406c18": "有七重，候風以至，推著海中，以七張大",
    "T04n0202_008:0406c19": "索，繫於岸邊，便搖鈴唱令，告眾賈人：『汝",
    "T04n0202_008:0406c20": "等皆聽海中之難，黑風羅剎，水浪洄澓，惡龍",
    "T04n0202_008:0406c21": "毒氣，水色之山，摩竭大魚，眾難甚多。百伴",
    "T04n0202_008:0406c22": "入海，時一安還。誰欲退者，可於此住；索斷",
    "T04n0202_008:0406c23": "之後，欲悔無及。若能堅心，不顧身命，分",
    "T04n0202_008:0406c24": "捨父母兄弟妻子，際遇安隱，得七寶還者，",
    "T04n0202_008:0406c25": "子孫七世，食用不盡。』作是令已，便斷一",
    "T04n0202_008:0406c26": "索，日日如是；七日復唱令已斷第七索，",
    "T04n0202_008:0406c27": "望風舉帆，船疾如箭，普與眾賈，到於寶",
    "T04n0202_008:0406c28": "所。大施多聞明識諸寶，輕重貴賤色貌好醜，",
    "T04n0202_008:0406c29": "示諸賈客，如是色寶，致之不重，價貴可",
    "T04n0202_008:0407a01": "取。如是輩寶，致重價賤，各共莫取。又復約",
    "T04n0202_008:0407a02": "勅，取寶多少，當令得中，多則船重，重則沈",
    "T04n0202_008:0407a03": "沒，少雖船輕，不補勞苦。誡語已訖，各勤採",
    "T04n0202_008:0407a04": "拾，積著船上，寶足裝嚴，便欲來還。於時",
    "T04n0202_008:0407a05": "大施，不欲上船，諸人悉集，問其意故，大施",
    "T04n0202_008:0407a06": "答言：『我欲前進至龍王宮求如意珠，盡我",
    "T04n0202_008:0407a07": "身命，不得不還。』眾賈聞此，愁慘無憀，各",
    "T04n0202_008:0407a08": "共白言：『我曹之等，憑賴薩薄，捐捨所重，",
    "T04n0202_008:0407a09": "冒嶮至此，冀望相因，全濟還家。今者云何，",
    "T04n0202_008:0407a10": "欲見棄捨？』大施答言：『我當為汝自誓求願，",
    "T04n0202_008:0407a11": "令汝曹等安隱還國。』諸賈人聞，心怖乃安。",
    "T04n0202_008:0407a12": "大施導師，手執香鑪，向於四方，而自立誓：",
    "T04n0202_008:0407a13": "『我不憚勞，涉海求珍，用濟群生飢乏之困，",
    "T04n0202_008:0407a14": "合集此德，用求佛道。若我至誠，所願當就，",
    "T04n0202_008:0407a15": "令此眾賈及船珍寶，不逢惡難，安全還國。』",
    "T04n0202_008:0407a16": "作誓已訖，眾賈前抱導師手足，涕泣愴悢，",
    "T04n0202_008:0407a17": "辭別還國。斷索舉帆，還閻浮提，皆蒙安",
    "T04n0202_008:0407a18": "隱，得出大海。「爾時大施，與眾別後，前入",
    "T04n0202_008:0407a19": "於水，水可齊膝，行經七日；轉復前行，其水",
    "T04n0202_008:0407a20": "漸深，可齊於岐，復經七日；如是前進七日",
    "T04n0202_008:0407a21": "齊腰，七日齊項，七日恒浮，到一山邊，兩手",
    "T04n0202_008:0407a22": "捉木，刺山而上，經乎七日，乃徹山頂。於",
    "T04n0202_008:0407a23": "彼山上，平行七日，復還下山，七日徹下，到",
    "T04n0202_008:0407a24": "於水邊。水中皆有金色蓮花，有諸毒蛇，其",
    "T04n0202_008:0407a25": "毒極盛，悉以其身，纏蓮花根。菩薩見此，即",
    "T04n0202_008:0407a26": "自端坐繫心攝念，入慈三昧，念諸毒蛇本",
    "T04n0202_008:0407a27": "生之時，皆由瞋恚嫉妬倍盛，故生此中，受",
    "T04n0202_008:0407a28": "斯惡形，極以慈心，矜憐悲念，慈心已滿，彼",
    "T04n0202_008:0407a29": "諸蛇毒，皆自除歇。大施即起，躡花而行，復",
    "T04n0202_008:0407b01": "經七日，乃得度蛇。轉復前行，見諸羅剎，",
    "T04n0202_008:0407b02": "聞人香臭，皆來求覓。大施已見，攝心慈觀，",
    "T04n0202_008:0407b03": "諸羅剎輩，敬心自生，濡語來問：『欲何所至？』",
    "T04n0202_008:0407b04": "大施具答：『欲求如意寶珠。』羅剎歡喜，而自",
    "T04n0202_008:0407b05": "念言：『此福德人，去於龍宮，其道猶遠，云何",
    "T04n0202_008:0407b06": "使此經涉辛苦？我當接過於諸嶮難。』即",
    "T04n0202_008:0407b07": "時接去，度四百由旬，乃還放地。「於是大施，",
    "T04n0202_008:0407b08": "轉自前行，見一銀城，白淨皦然，知是龍城，",
    "T04n0202_008:0407b09": "歡喜往趣。見其城外，有七重塹，滿諸塹中，",
    "T04n0202_008:0407b10": "皆有毒蛇，其毒猛盛，視之可惡。大施導師，",
    "T04n0202_008:0407b11": "念諸毒蛇，皆由前身怒害多盛，故受如斯",
    "T04n0202_008:0407b12": "可惡之形，念慈哀愍如視赤子，慈心已滿，",
    "T04n0202_008:0407b13": "蛇毒悉除。即起蹈上，行詣龍城。見有二龍",
    "T04n0202_008:0407b14": "以身繞城，交頭門閫，見於大施，仰頭愕",
    "T04n0202_008:0407b15": "視。大施尋時，復入慈心，龍毒便除，低頭不",
    "T04n0202_008:0407b16": "視。大施即前，躡上而過。城中有龍，坐七寶",
    "T04n0202_008:0407b17": "殿，遙見菩薩，驚起自念：『今我城外，七重塹",
    "T04n0202_008:0407b18": "中，皆有毒蛇、餘龍、夜叉，無敢妄越。斯是何",
    "T04n0202_008:0407b19": "人，能來至此？』即前迎問，作禮恭敬，請令就",
    "T04n0202_008:0407b20": "座，坐七寶床，種種美饍，以用供養。食已談",
    "T04n0202_008:0407b21": "語，問其來意，菩薩答言：『閻浮提人，貧窮辛",
    "T04n0202_008:0407b22": "苦，求於財寶供衣食故，殺害欺誑，具造眾",
    "T04n0202_008:0407b23": "惡，命終之後，墜三惡道。意甚憐愍，欲救濟",
    "T04n0202_008:0407b24": "故，涉嶮遠來，見於大王，求栴陀摩尼，往用",
    "T04n0202_008:0407b25": "救濟，積此功德，誓求佛道。若不距逆，唯",
    "T04n0202_008:0407b26": "見給與。』龍王答言：『栴陀摩尼，難得之寶，汝",
    "T04n0202_008:0407b27": "故遐嶮，正來為此。若能開意，留住一月，受",
    "T04n0202_008:0407b28": "少微供，因為說法；栴陀摩尼，爾乃可得。』菩",
    "T04n0202_008:0407b29": "薩可之。龍王日日，供設百味，作諸伎樂，供",
    "T04n0202_008:0407c01": "養菩薩，菩薩便為具足分別四念處慧。經",
    "T04n0202_008:0407c02": "一月竟，辭當還去。龍王歡喜，解髻寶珠，以",
    "T04n0202_008:0407c03": "用奉上，因而言曰：『大士慈心，普濟難及，此",
    "T04n0202_008:0407c04": "志強猛，必至佛道，我願為作智慧弟子。』菩",
    "T04n0202_008:0407c05": "薩可之，而問之言：『今汝此珠，有何力能？』即",
    "T04n0202_008:0407c06": "答之言：『此珠能雨二千由旬一切所須。』菩薩",
    "T04n0202_008:0407c07": "自念：『此珠雖快，故未辦我曠濟大事。』諸龍",
    "T04n0202_008:0407c08": "大小，送到門外，重相辭謝。「於是別去，轉",
    "T04n0202_008:0407c09": "復前行，遙見一城，純青琉璃，其色清潔，復",
    "T04n0202_008:0407c10": "前往趣。其城外邊，亦七重塹，諸塹之中亦滿",
    "T04n0202_008:0407c11": "毒蛇。菩薩見已，念此諸蛇，瞋妬所致，故來",
    "T04n0202_008:0407c12": "此中，受此毒形，端坐入慈，極加哀念，慈心",
    "T04n0202_008:0407c13": "已盛，毒皆得除。經蹈其上，往趣城門。亦",
    "T04n0202_008:0407c14": "見二龍，以身纏城，交頭門閫，已見菩薩，",
    "T04n0202_008:0407c15": "擎頭怒視。菩薩尋時，思惟慈心，慈心已滿，",
    "T04n0202_008:0407c16": "其毒復除，便復低頭，菩薩蹈過。爾時城中，",
    "T04n0202_008:0407c17": "有一龍王，坐七寶殿，遙見菩薩，驚起自念：",
    "T04n0202_008:0407c18": "『計我城外，七重蛇塹，諸龍夜叉，無能越者。",
    "T04n0202_008:0407c19": "此是何人，能來至此？』尋下迎問，恭敬作禮，請",
    "T04n0202_008:0407c20": "詣殿上，坐七寶床，辦諸百味，盛美飯食，",
    "T04n0202_008:0407c21": "食竟徐徐談問所由。菩薩因答故來之意：",
    "T04n0202_008:0407c22": "『唯欲求乞旃陀摩尼。』龍王白言：『旃陀摩尼，",
    "T04n0202_008:0407c23": "甚為難得！苟欲得者，願受我請，二月住此，",
    "T04n0202_008:0407c24": "并見開示菩薩之行。』龍王供設種種飲食，",
    "T04n0202_008:0407c25": "作諸伎樂，而以供養，菩薩具足，為其分別",
    "T04n0202_008:0407c26": "四神足事。經二月已，辭當還去。龍王即出",
    "T04n0202_008:0407c27": "髻中寶珠，以用奉上，因立要誓：『大士勤心，",
    "T04n0202_008:0407c28": "悲濟群生，其心廣大，必至佛道，我願為作",
    "T04n0202_008:0407c29": "神足弟子。』菩薩可言：『如汝所願。』又復問：『此",
    "T04n0202_008:0408a01": "所與寶珠，力能云何？』龍即答言：『此珠能雨",
    "T04n0202_008:0408a02": "四千由旬一切所須。』菩薩自念：『此珠轉勝，雖",
    "T04n0202_008:0408a03": "復殊妙，未稱我意。』諸龍大小，送出門外，各",
    "T04n0202_008:0408a04": "懷戀恨。「於是別後，轉更前進，見一金城，",
    "T04n0202_008:0408a05": "其色晃晃，甚為妙好，菩薩往趣。見其城外，",
    "T04n0202_008:0408a06": "亦七重塹，諸塹之中，亦滿毒蛇。菩薩自念，",
    "T04n0202_008:0408a07": "此諸毒蛇，亦由前身習恚憎妬怒害盛故，",
    "T04n0202_008:0408a08": "受此毒形，端坐入慈，極加愛念，慈心已至，",
    "T04n0202_008:0408a09": "蛇毒皆除，便前登躡，蹈上而過。到於城門，",
    "T04n0202_008:0408a10": "亦見二龍，以身纏城，交頭門閫，已見菩",
    "T04n0202_008:0408a11": "薩，仰頭愕視，菩薩如法，入于慈定，龍毒得",
    "T04n0202_008:0408a12": "除，低頭而視，即前躡上，度入城中。彼時城",
    "T04n0202_008:0408a13": "中，亦有龍王，處於寶殿，遙見菩薩，愕然自",
    "T04n0202_008:0408a14": "念：『我此城外，有七重塹，滿中毒蛇，餘龍夜",
    "T04n0202_008:0408a15": "叉，無能越者。今此何人，能來至此？』心極奇",
    "T04n0202_008:0408a16": "怪，尋下迎問，致敬為禮，請令上殿，施七",
    "T04n0202_008:0408a17": "寶床，讓之令坐，坐已具食種種美味，食已",
    "T04n0202_008:0408a18": "徐問所以來意。菩薩答言：『閻浮提人，薄德",
    "T04n0202_008:0408a19": "窮苦，勞身役思，殺害欺誑為衣食故，具十",
    "T04n0202_008:0408a20": "不善，命終後，復墮三劇苦中，意甚愍傷，",
    "T04n0202_008:0408a21": "思欲救濟。承海龍王，有如意珠，故涉遐",
    "T04n0202_008:0408a22": "嶮，唯望得此。』龍王答言：『如意寶珠，此難得",
    "T04n0202_008:0408a23": "物，大士故來，望當相與。若欲得者，四月留",
    "T04n0202_008:0408a24": "住，受我微供，并見教誨。』菩薩尋可。龍王",
    "T04n0202_008:0408a25": "歡喜，日日施設百味上美，躬自斟酌，奉進甘",
    "T04n0202_008:0408a26": "食，亦復勅作種種伎樂，菩薩恒為分別諸法",
    "T04n0202_008:0408a27": "名字本末，廣宣其義。龍王敬慕，專意聽受，",
    "T04n0202_008:0408a28": "朝夕問訊不失時節，隨時所須龍自裁量，",
    "T04n0202_008:0408a29": "諸龍夜叉來欲求現，可進可退，自立限度，",
    "T04n0202_008:0408b01": "奉事四月，善知時宜。四月已竟，菩薩辭去。",
    "T04n0202_008:0408b02": "爾時其龍即解髻中如意之珠，用奉上之，",
    "T04n0202_008:0408b03": "因立誓願：『大士弘誓，慈心曠濟，悲彼群生，",
    "T04n0202_008:0408b04": "不憚勤勞，必能成佛，拔濟荼蓼，願作侍",
    "T04n0202_008:0408b05": "者總持弟子。』菩薩許之。又復問言：『所可施",
    "T04n0202_008:0408b06": "珠，力能何如？』龍王答言：『此珠能雨八千由旬",
    "T04n0202_008:0408b07": "七寶所須。』菩薩歡喜，而自念言：『閻浮提地，七",
    "T04n0202_008:0408b08": "千由旬，此珠之德，副我所望。』前後所得，凡",
    "T04n0202_008:0408b09": "有三珠，繫在衣角，即起出城。諸龍大小，送",
    "T04n0202_008:0408b10": "到城外，各懷悲戀，遂共別去。「菩薩到前，捉",
    "T04n0202_008:0408b11": "珠求願：『若今實是旃陀摩尼，當令我身能",
    "T04n0202_008:0408b12": "飛虛空。』求願已訖，即舉其身，便能飛翔，",
    "T04n0202_008:0408b13": "出于海外。已度海難，小眠休息，是時海中，",
    "T04n0202_008:0408b14": "有諸龍輩，自共議言：『我曹海中，唯此三珠，",
    "T04n0202_008:0408b15": "其德甚大，難有般比，此人皆能，索得持去。",
    "T04n0202_008:0408b16": "可惜此寶，當還攝取。』言議已竟，密解持去。",
    "T04n0202_008:0408b17": "菩薩眠覺，看珠不在，即自思惟：『此中無人，",
    "T04n0202_008:0408b18": "必是海龍，持我寶去。我為此珠，經涉遐",
    "T04n0202_008:0408b19": "嶮，今垂還國滿我所願。雖取我珠，吾終",
    "T04n0202_008:0408b20": "不放，會當盡力抒此海水，誓心剋志，畢命",
    "T04n0202_008:0408b21": "於此，若不得珠，終不空歸。』思惟已定，即行",
    "T04n0202_008:0408b22": "海邊，得一龜甲，兩手捉持，方欲抒海，海神",
    "T04n0202_008:0408b23": "知意，來問之曰：『海水深廣，三百三十六萬",
    "T04n0202_008:0408b24": "里，正使一切人民之類，盡來共抒，不能使",
    "T04n0202_008:0408b25": "減，況汝一身，而欲辦此？』菩薩答言：『若人至",
    "T04n0202_008:0408b26": "心，欲有所作，事無不辦。我得此寶，當用",
    "T04n0202_008:0408b27": "饒益一切群生，以此功德，用求佛道。我心",
    "T04n0202_008:0408b28": "不懈，何以不能？』是時首陀會天，遙見菩薩，",
    "T04n0202_008:0408b29": "一身一意，獨執勤勞，欲用充濟安樂一切。",
    "T04n0202_008:0408c01": "『我曹云何不往佐助？』展轉相語，來至其所。",
    "T04n0202_008:0408c02": "菩薩下器，一切諸天，盡以天衣，同弇水",
    "T04n0202_008:0408c03": "中，菩薩出器，諸天舉衣，棄著餘處，一反抒",
    "T04n0202_008:0408c04": "海，減四十里；二反抒之，減八十里；三反抒",
    "T04n0202_008:0408c05": "之，減百二十里。其龍惶怖，來到其所，語言：",
    "T04n0202_008:0408c06": "『止止！更莫抒海！』菩薩尋休。龍來問言：『汝求",
    "T04n0202_008:0408c07": "此寶，用作何等？』菩薩答言：『欲用給濟一切",
    "T04n0202_008:0408c08": "眾生。』龍復問言：『如汝言者，我曹海中眾生",
    "T04n0202_008:0408c09": "甚多，何以不與，必欲得去？』菩薩答言：『海中",
    "T04n0202_008:0408c10": "之類亦是眾生，然無劇苦。如閻浮提人民之",
    "T04n0202_008:0408c11": "類，為錢財故，殺害欺誑，作十不善，死墮三",
    "T04n0202_008:0408c12": "途。我以人類，解於法化，故來索寶，先",
    "T04n0202_008:0408c13": "充所乏，後以十善，而勸誨之。』龍聞其語，",
    "T04n0202_008:0408c14": "出珠還之。爾時海神，見其精進強力所作，",
    "T04n0202_008:0408c15": "即作誓言：『汝今如是，精進不休，必成佛道，",
    "T04n0202_008:0408c16": "我願為作精進弟子。』「菩薩得珠，復更飛去。",
    "T04n0202_008:0408c17": "到便先問入海同伴賈客，即下在地。同伴",
    "T04n0202_008:0408c18": "見之，驚喜無量，皆共歎言：『甚奇甚特！』轉復",
    "T04n0202_008:0408c19": "前行，到放鉢城，迦毘梨婆羅門，聞於菩薩",
    "T04n0202_008:0408c20": "海中吉還，歡喜踊躍，出迎問訊，并請同伴，",
    "T04n0202_008:0408c21": "為設客會，辦具種種餚饍飲食，食訖談敘",
    "T04n0202_008:0408c22": "行路恤耗。是時菩薩持其寶珠，指歷其家，",
    "T04n0202_008:0408c23": "婆羅門家內，諸藏悉滿，會者覩此，歎未曾",
    "T04n0202_008:0408c24": "有。時迦毘梨，莊嚴其女，若干種寶，挍飾其",
    "T04n0202_008:0408c25": "身，躬手自捉金寶澡罐，先自洗手，後牽女",
    "T04n0202_008:0408c26": "臂，授與菩薩。菩薩為受。迦毘梨歡喜，嚴五",
    "T04n0202_008:0408c27": "百伎女，擇取才能工為伎者，具五百白象，",
    "T04n0202_008:0408c28": "眾寶莊挍，極令奇異，用送其女。菩薩勅伴，",
    "T04n0202_008:0408c29": "駕乘即路，城中大小，送到道次，作眾伎",
    "T04n0202_008:0409a01": "樂，導從還國。「大施父母，自與兒別，憂結迷",
    "T04n0202_008:0409a02": "憒，啼哭過哀，其目俱冥，盲無所見。兒還到",
    "T04n0202_008:0409a03": "國，禮拜問訊，父母聞聲，以手摩捫，爾時審",
    "T04n0202_008:0409a04": "知大施還國，悲喜交代，窮責其子：『汝實無",
    "T04n0202_008:0409a05": "狀，捨我入海，困苦我曹，微命趣存。汝大海",
    "T04n0202_008:0409a06": "中，得何等物？』菩薩出珠，以授父母，父母",
    "T04n0202_008:0409a07": "手捉，而自言曰：『今我藏中，如斯石比，亦不",
    "T04n0202_008:0409a08": "少也。何用辛苦，方乃得此？』菩薩取珠，指父",
    "T04n0202_008:0409a09": "母眼，目欻明淨，如風除雲，既還得視，心遂",
    "T04n0202_008:0409a10": "欣豫，感此珠德，嘆言：『甚奇！汝雖辛苦，功不",
    "T04n0202_008:0409a11": "唐捐。』菩薩復捉其珠，而從求願：『若是旃陀",
    "T04n0202_008:0409a12": "摩尼者，使我父母，身下自然，當有七寶",
    "T04n0202_008:0409a13": "奇妙珍異床座，上有嚴淨七寶大蓋。』言訖尋",
    "T04n0202_008:0409a14": "成，一切皆喜。菩薩復更捉珠求願：『令我父",
    "T04n0202_008:0409a15": "母及王臣民，一切諸藏皆悉盈滿。』即以其珠，",
    "T04n0202_008:0409a16": "四向歷訖，如語悉滿，莫不驚喜。即時遣人，",
    "T04n0202_008:0409a17": "乘八千里象，告閻浮提一切人民：『摩訶闍",
    "T04n0202_008:0409a18": "迦樊，海中吉還，得如意珠，其德殊異，却",
    "T04n0202_008:0409a19": "後七日，當令其珠雨於一切珍寶衣食，隨",
    "T04n0202_008:0409a20": "人所須，自恣而取，皆各齋戒，儲𬾃以待。』「告",
    "T04n0202_008:0409a21": "下遍已，七日頭到，大施菩薩，沐浴其身，著",
    "T04n0202_008:0409a22": "新淨衣，至平坦地，即持其珠，著高幢頭，手",
    "T04n0202_008:0409a23": "執香鑪，四方求願：『閻浮提人，貧窮辛苦，",
    "T04n0202_008:0409a24": "欲得濟給令無有乏，若當實是旃陀摩尼",
    "T04n0202_008:0409a25": "者，便當次第雨眾所須。』求願已訖，四方",
    "T04n0202_008:0409a26": "陰雲，即時風起，吹諸不淨，瑕穢糞掃，皆悉",
    "T04n0202_008:0409a27": "除去。次雨微水，以掩塵土，次雨飲食，百",
    "T04n0202_008:0409a28": "味上美，次雨五穀，次雨衣服，次雨七寶種",
    "T04n0202_008:0409a29": "種奇珍，閻浮提內，眾寶積滿。人民之類，自恣",
    "T04n0202_008:0409b01": "而取，上妙衣食，盈溢有餘，視諸珍寶，猶",
    "T04n0202_008:0409b02": "如瓦石。爾時菩薩，觀民充足，即遣臣吏四",
    "T04n0202_008:0409b03": "遠，告下閻浮提內，咸使聞知：『汝等群民！先",
    "T04n0202_008:0409b04": "由窮乏，求於衣食及諸財寶，更相欺誑，殺",
    "T04n0202_008:0409b05": "害極意自利忘義，不惟罪福，命終皆墮",
    "T04n0202_008:0409b06": "三塗之中，從冥入冥，受罪多劫。常相悲憐，",
    "T04n0202_008:0409b07": "無由相濟，故忘形苦，涉嶮入海，得此寶",
    "T04n0202_008:0409b08": "珠，來用相救。汝等既已更無乏短，念自剋勵",
    "T04n0202_008:0409b09": "勤脩十善，攝身口意，慈仁孝順，精進御意，",
    "T04n0202_008:0409b10": "勿懷放逸。』種種方便，廣勅奉善，因作文書，",
    "T04n0202_008:0409b11": "告諸王臣，騰其法誨，咸令聞知，更相勸",
    "T04n0202_008:0409b12": "督，勿妄為非。爾時一切閻浮提內，既蒙大",
    "T04n0202_008:0409b13": "恩慈澤霑潤，各思何方，仰酬至德？又蒙優",
    "T04n0202_008:0409b14": "教，勅使脩善，咸皆慕義，專習慈敬，制身",
    "T04n0202_008:0409b15": "口意，不妄犯非，命終之後，皆得生天。「如",
    "T04n0202_008:0409b16": "是，舍利弗！欲知爾時父婆羅門尼拘樓陀",
    "T04n0202_008:0409b17": "者，今現我父淨飯王是。爾時母者，今現我母",
    "T04n0202_008:0409b18": "摩訶摩耶是。時大施者，今我身是。銀城中龍",
    "T04n0202_008:0409b19": "者，今舍利弗是。琉璃城中龍者，今目犍連",
    "T04n0202_008:0409b20": "是。金城中龍者，今阿難是。時海神者，今離越",
    "T04n0202_008:0409b21": "是。阿難為龍王時，奉事於我，善知時宜，乃",
    "T04n0202_008:0409b22": "至今日，素自知時。阿難欲得此三願者，",
    "T04n0202_008:0409b23": "隨從其意。」阿難聞此，歡喜踊躍，從座處起，",
    "T04n0202_008:0409b24": "長跪白佛：「當盡形壽為佛侍者。」時諸會者，",
    "T04n0202_008:0409b25": "聞佛所說，感念大恩，專心剋勵，思惟四諦",
    "T04n0202_008:0409b26": "諸法出要，有得須陀洹、斯陀含、阿那含、阿羅",
    "T04n0202_008:0409b27": "漢者，有種辟支佛善根因緣者，有發無",
    "T04n0202_008:0409b28": "上正真道意者，有得住不退地者，咸共歡",
    "T04n0202_008:0409b29": "喜，頂戴奉行。",
    "T04n0202_008:0409c01": "賢愚經卷第八"
}