{
    "X56n0949_022:0898b06": "閑居編第二十二",
    "X56n0949_022:0898b08": "宋孤山沙門　智圓　著",
    "X56n0949_022:0898b09": "謝吳寺丞撰閑居編序書",
    "X56n0949_022:0898b10": "二月六日沙門某謹齋沐撰書白于寺丞(左右)某不",
    "X56n0949_022:0898b11": "接文會以踰年已而慕高義渴嘉談無日忘之也某",
    "X56n0949_022:0898b12": "近以故疾遽作伏枕閑房今月朔旦侍疾者俄云錢",
    "X56n0949_022:0898b13": "唐主簿李君遣介貽書及發亟一闚乃寺丞所撰某",
    "X56n0949_022:0898b14": "之拙文集曰閑居編者之盛序焉由是霍然驚起凭",
    "X56n0949_022:0898b15": "几俯讀舒卷沈翫疑乎紙變墨渝何止於三復哉而",
    "X56n0949_022:0898b16": "其辭炳炳然其旨淵淵然較古今之得失論文理之",
    "X56n0949_022:0898b17": "勝負盡在此矣而於某之所作發仲尼華衮之襃有",
    "X56n0949_022:0898b18": "伯喈色[糸*系]之歎此亦過當矣竊自疑之某之狂言果",
    "X56n0949_022:0898b19": "非也果是也果非也而寺丞情之所鍾而曲加粉澤",
    "X56n0949_022:0898b20": "且寺丞閑默端雅言為世範非容易而談者豈虗授",
    "X56n0949_022:0898b21": "其言哉果是也乃林下病夫狂簡斐然山謳野詠矣",
    "X56n0949_022:0898b22": "矧寺丞負文章之大名乃士林之傑然也雖蠖屈於",
    "X56n0949_022:0898b23": "筦榷將膺揚於代言方且為典為誥以潤色帝業作",
    "X56n0949_022:0898b24": "誓作命以發揮王猷安肯以不世之文以冠野夫之",
    "X56n0949_022:0898c01": "集乎於是乎猶豫於中心者久而忽然獨斷何乎且",
    "X56n0949_022:0898c02": "大君子用心唯道是從不以靜躁分不以形服阻我",
    "X56n0949_022:0898c03": "道之果同也我文之果是也則必當為我發揮之張",
    "X56n0949_022:0898c04": "皇之若然者則寺丞其我之知音乎夫音不易知知",
    "X56n0949_022:0898c05": "音難得寺丞既知之某既得之矣彼挽鹽車者尚能",
    "X56n0949_022:0898c06": "為孫陽之鳴某雖臞瘠困躓晨夕待盡尚能身別寒",
    "X56n0949_022:0898c07": "暑眼分菽麥心有是非豈不能為知音一鳴哉今為",
    "X56n0949_022:0898c08": "寺丞鳴之矣惟寺丞聽之某幼緣宿習雅好空門於",
    "X56n0949_022:0898c09": "齠齓之年即毀其髮壞其服而為浮屠徒也洎年邇",
    "X56n0949_022:0898c10": "升冠頗好周孔書將欲研幾極深從有道者受學而",
    "X56n0949_022:0898c11": "為落髮之師拘束之不獲從志由是杜門閴然獨學",
    "X56n0949_022:0898c12": "無友往往得五經之書而自覽焉雖文字不及盡識",
    "X56n0949_022:0898c13": "句讀不及盡分而好求聖師之指歸而會通其說焉",
    "X56n0949_022:0898c14": "譬若九方堙之相馬略玄黃而談神駿也而與夫嘈",
    "X56n0949_022:0898c15": "嘈誦聲者尋章摘句者已胡越矣讀易也乃知本乎",
    "X56n0949_022:0898c16": "太極闢設兩儀而五常之性韞乎其中矣故曰立天",
    "X56n0949_022:0898c17": "之道曰陰曰陽立地之道曰柔曰剛立人之道曰仁",
    "X56n0949_022:0898c18": "與義是故文王海列四德以演之聖師岳配五常以",
    "X56n0949_022:0898c19": "翼之乃以乾坤首之也繇是知五常者其周孔之化",
    "X56n0949_022:0898c20": "源乎讀書也乃知三皇以降洪荒朴略非百世常行",
    "X56n0949_022:0898c21": "之道其言不可訓故聖師以二帝三王之道作範於",
    "X56n0949_022:0898c22": "後代尊揖讓鄙干戈故以二典首之也雖湯武有救",
    "X56n0949_022:0898c23": "弊之德而非仲尼之本志也故語曰武盡美矣未盡",
    "X56n0949_022:0898c24": "善也讀其詩也乃知有天地然後有夫婦有夫婦然",
    "X56n0949_022:0899a01": "後有父子有父子然後有君臣夫婦其本二儀而首",
    "X56n0949_022:0899a02": "三綱乎故以關睢首之也讀春秋也乃知周室衰狄",
    "X56n0949_022:0899a03": "人猾夏平王東遷號令不行禮樂征伐不出乎天子",
    "X56n0949_022:0899a04": "而出乎諸侯也是故仲尼約魯史而修春秋以賞罸",
    "X56n0949_022:0899a05": "貶諸侯討大夫以正其王道者也故語曰禮樂征伐",
    "X56n0949_022:0899a06": "自諸侯出自諸侯出蓋十世希不失矣且魯隱公逮",
    "X56n0949_022:0899a07": "于昭公十世失政死於乾侯乃其驗乎是以春秋始",
    "X56n0949_022:0899a08": "於周平魯隱也雖先儒之瞽說謂始王賢君者後學",
    "X56n0949_022:0899a09": "從而傳之其如論語聖師之言何唯禮經也弟子記",
    "X56n0949_022:0899a10": "述諸漢儒糅雜諸後賢易置諸故於首篇之所以而",
    "X56n0949_022:0899a11": "悉出於人情諒非乎聖旨也一且既知之於心矣而",
    "X56n0949_022:0899a12": "勇於為學且曰吾雖無師之訓教無友之磋切而準",
    "X56n0949_022:0899a13": "的五經發明聖旨樹教立言亦應可矣於是殺青磨",
    "X56n0949_022:0899a14": "鈆不舍晝夜將欲左攬孟軻之袂右拍楊雄之肩盤",
    "X56n0949_022:0899a15": "游儒官鳴唱文教金口木舌大訓乎衰世使天三王",
    "X56n0949_022:0899a16": "二帝之道不遠復矣無何身嬰羸病頓阻進學忽忽",
    "X56n0949_022:0899a17": "不樂壯志寢微一日自省曰汝釋迦之徒也空華乎",
    "X56n0949_022:0899a18": "世界浮雲乎富貴谷響乎言語掣電乎形命又何嬰",
    "X56n0949_022:0899a19": "病失志至如是乎自是專尋釋典反照心性弃捐萬",
    "X56n0949_022:0899a20": "事會同一心故於嚮者為文之道不能果其志就其",
    "X56n0949_022:0899a21": "業也是以晚年所作雖以宗儒為本而申明釋氏加",
    "X56n0949_022:0899a22": "其數倍焉往往旁涉老莊以助其說於戲人豈不知",
    "X56n0949_022:0899a23": "則某於為文不能淳矣公孫龍之無家司馬遷之多",
    "X56n0949_022:0899a24": "愛乃自貽之也後世有聖如仲尼者其將罪我乎於",
    "X56n0949_022:0899b01": "是孤文片記悉不欲留以逃後世之責耳尋以養病",
    "X56n0949_022:0899b02": "孤山隱居林下有朋自遠方來者每以編紀為勉遂",
    "X56n0949_022:0899b03": "以嚮者之志對焉彼曰何傷乎亦各言其志爾夫三",
    "X56n0949_022:0899b04": "教者本同而末異其於訓民治世豈不共為表裏哉",
    "X56n0949_022:0899b05": "子之所述宜在集之以貽於後也於是乃從其請故",
    "X56n0949_022:0899b06": "後有所得者因而錄之而謌詩文頌錯雜閒出號之",
    "X56n0949_022:0899b07": "曰閑居編亦陸魯望叢書之儔也且欲不出戶庭以",
    "X56n0949_022:0899b08": "貽子孫爾敢冀偶知音而有所發揮乎今覩寺丞所",
    "X56n0949_022:0899b09": "贈之序豈不幸甚乎謹當囑後學輩編其所著使各",
    "X56n0949_022:0899b10": "從其類而首戴雄文用貽後代俾儒者釋者見之而",
    "X56n0949_022:0899b11": "不惑知三教之同歸且免夫詆訶之辭也成我者其",
    "X56n0949_022:0899b12": "寺丞乎若夫前世之賢為僧作序者多矣至如吳翰",
    "X56n0949_022:0899b13": "林(融)之序禪月包中丞之序晝公而但指在謌詩豈",
    "X56n0949_022:0899b14": "能辨明文教惟辭惟理比夫雄文而彼有慙色但所",
    "X56n0949_022:0899b15": "稱者之賢不如貫休皎然爾某寢疾在牀奄忽非久",
    "X56n0949_022:0899b16": "輒陳顛亂之說以敘生平之志以感知音之惠口占",
    "X56n0949_022:0899b17": "成書故不當以文辭見責也既假來學之筆札其字",
    "X56n0949_022:0899b18": "體之誤繆高下之失儀亦不當見責也惟寺永察之",
    "X56n0949_022:0899b19": "煦色方隆自愛為望不宣某白。第二十二"
}