{
    "T12n0374_026:0517c09": "6大般涅槃經卷第二十六",
    "T12n0374_026:0517c11": "北涼天竺三藏曇無讖譯",
    "T12n0374_026:0517c12": "光明遍照高貴德王菩薩品第十之六",
    "T12n0374_026:0517c13": "「復次善男子！云何菩薩摩訶薩修大涅槃微",
    "T12n0374_026:0517c14": "妙經典，具足成就第九功德？善男子！菩薩",
    "T12n0374_026:0517c15": "摩訶薩修大涅槃微妙經典，初發五事悉得",
    "T12n0374_026:0517c16": "成就。何等為五？一者信、二者直心、三者戒、",
    "T12n0374_026:0517c17": "四者親近善友、五者多聞。",
    "T12n0374_026:0517c18": "「云何為信？菩薩摩訶薩信於三寶、施有果報，",
    "T12n0374_026:0517c19": "信於二諦，一乘之道更無異趣，為諸眾生速",
    "T12n0374_026:0517c20": "得解脫，諸佛菩薩分別為三。信第一義諦，信",
    "T12n0374_026:0517c21": "善方便，是名為信。如是信者，若諸沙門、若婆",
    "T12n0374_026:0517c22": "羅門、若天、魔、梵，一切眾生所不能壞。因是信",
    "T12n0374_026:0517c23": "故，得聖人性。修行布施，若多、若少，悉得近於",
    "T12n0374_026:0517c24": "大般涅槃，不墮生死。戒、聞、智慧亦復如是。是",
    "T12n0374_026:0517c25": "名為信。雖有是信，而亦不見，是為菩薩修大",
    "T12n0374_026:0517c26": "涅槃成就初事。",
    "T12n0374_026:0517c27": "「云何直心？菩薩摩訶薩於諸眾生作質直心。",
    "T12n0374_026:0517c28": "一切眾生若遇因緣則生諂曲，菩薩不爾。何",
    "T12n0374_026:0517c29": "以故？善解諸法悉因緣故。菩薩摩訶薩雖見",
    "T12n0374_026:0518a01": "眾生諸惡過咎，終不說之。何以故？恐生煩惱，",
    "T12n0374_026:0518a02": "若生煩惱則墮惡趣。如是菩薩若見眾生有",
    "T12n0374_026:0518a03": "少善事，則讚歎之。云何為善？所謂佛性。讚佛",
    "T12n0374_026:0518a04": "性故，令諸眾生發阿耨多羅三藐三菩提心。」",
    "T12n0374_026:0518a05": "爾時光明遍照高貴德王菩薩摩訶薩白佛",
    "T12n0374_026:0518a06": "言：「世尊！如佛所說菩薩摩訶薩讚歎佛性，令",
    "T12n0374_026:0518a07": "無量眾生發阿耨多羅三藐三菩提心，是義",
    "T12n0374_026:0518a08": "不然。何以故？如來初開涅槃經時，說有三種：",
    "T12n0374_026:0518a09": "一者若有病人得良醫藥及瞻病者，病則易",
    "T12n0374_026:0518a10": "差，如其不得則不可愈；二者若得、不得，悉",
    "T12n0374_026:0518a11": "不可差；三者若得不得，悉皆可差。一切眾生",
    "T12n0374_026:0518a12": "亦復如是，若遇善友、諸佛菩薩，聞說妙法，則",
    "T12n0374_026:0518a13": "得發於阿耨多羅三藐三菩提心，如其不遇，",
    "T12n0374_026:0518a14": "則不能發，所謂須陀洹、斯陀含、阿那含、呵羅",
    "T12n0374_026:0518a15": "漢、辟支佛。",
    "T12n0374_026:0518a16": "「二者雖遇善友、諸佛菩薩，聞說妙法，亦不能",
    "T12n0374_026:0518a17": "發，若其不遇亦不能發，謂一闡提。「三者若遇、",
    "T12n0374_026:0518a18": "不遇，一切悉能發阿耨多羅三藐三菩提心，",
    "T12n0374_026:0518a19": "所謂菩薩。若言遇與、不遇，悉發阿耨多羅三",
    "T12n0374_026:0518a20": "藐三菩提心者，如來今者云何說言，因讚佛",
    "T12n0374_026:0518a21": "性，令諸眾生發阿耨多羅三藐三菩提心？世",
    "T12n0374_026:0518a22": "尊！若遇善友、諸佛菩薩，聞說妙法，及以不遇，",
    "T12n0374_026:0518a23": "悉不能發阿耨多羅三藐三菩提心，當知是",
    "T12n0374_026:0518a24": "義亦復不然。何以故？如是之人當得阿耨多",
    "T12n0374_026:0518a25": "羅三藐三菩提故。一闡提輩以佛性故，若聞、",
    "T12n0374_026:0518a26": "不聞悉亦當得阿耨多羅三藐三菩提故。世",
    "T12n0374_026:0518a27": "尊！如佛所說，何等名為一闡提耶？謂斷善",
    "T12n0374_026:0518a28": "根。如是之義，亦復不然。何以故？不斷佛性故。",
    "T12n0374_026:0518a29": "如是佛性理不可斷，云何佛說斷諸善根？如",
    "T12n0374_026:0518b01": "佛往昔說十二部經，善有二種：一者常，二者",
    "T12n0374_026:0518b02": "無常。常者不斷，無常者斷。無常可斷，故墮地",
    "T12n0374_026:0518b03": "獄。常不可斷，何故不遮，佛性不斷，非一闡提？",
    "T12n0374_026:0518b04": "如來何以作如是說，言一闡提？世尊！若因佛",
    "T12n0374_026:0518b05": "性發阿耨多羅三藐三菩提心，何故如來廣",
    "T12n0374_026:0518b06": "為眾生說十二部經？世尊！譬如四河，從阿那",
    "T12n0374_026:0518b07": "婆踏多池出。若有天、人、諸佛世尊說言，是河",
    "T12n0374_026:0518b08": "不入大海，當還本源，無有是處。菩提之心亦",
    "T12n0374_026:0518b09": "復如是，有佛性者，若聞、不聞，若戒、非戒，若施、",
    "T12n0374_026:0518b10": "非施，若修、不修，若智、非智，悉皆應得阿耨多",
    "T12n0374_026:0518b11": "羅三藐三菩提。世尊！如優陀延山，日從中出，",
    "T12n0374_026:0518b12": "至于正南。日若念言，我不至西，還東方者，無",
    "T12n0374_026:0518b13": "有是處。佛性亦爾，若不聞、不戒、不施、不修、不",
    "T12n0374_026:0518b14": "智、不得阿耨多羅三藐三菩提者，無有是處。",
    "T12n0374_026:0518b15": "世尊！諸佛如來說因果性非有非無，如是之",
    "T12n0374_026:0518b16": "義，是亦不然。何以故？如其乳中無酪性者，則",
    "T12n0374_026:0518b17": "無有酪。尼拘陀子無五丈性者，則不能生五",
    "T12n0374_026:0518b18": "丈之質。若佛性中無阿耨多羅三藐三菩提",
    "T12n0374_026:0518b19": "樹者，云何能生阿耨多羅三藐三菩提樹？以",
    "T12n0374_026:0518b20": "是義故，所說因果，非有非無，如是之義，云何",
    "T12n0374_026:0518b21": "相應？」",
    "T12n0374_026:0518b22": "爾時世尊讚言：「善哉，善哉！善男子！世有二人，",
    "T12n0374_026:0518b23": "甚為希有，如優曇花：一者不行惡法，二者有",
    "T12n0374_026:0518b24": "罪能悔，如是之人甚為希有。復有二人：一者",
    "T12n0374_026:0518b25": "作恩，二者念恩。復有二人：一者諮受新法，二",
    "T12n0374_026:0518b26": "者溫故不忘。復有二人：一者造新，二者修故。",
    "T12n0374_026:0518b27": "復有二人：一樂聞法，二樂說法。復有二人：一",
    "T12n0374_026:0518b28": "善問難，二善能答。善問難者，汝身是也。善能",
    "T12n0374_026:0518b29": "答者，謂如來也。善男子！因是善問，即得轉于",
    "T12n0374_026:0518c01": "無上法輪，能枯十二因緣大樹，能度無邊生",
    "T12n0374_026:0518c02": "死大河，能與魔王波旬共戰，能摧波旬所立",
    "T12n0374_026:0518c03": "勝幢。善男子！如我先說，三種病人值遇良醫、",
    "T12n0374_026:0518c04": "瞻病好藥，及以不遇，病悉得差，是義云何？若",
    "T12n0374_026:0518c05": "得、不得，謂定壽命。所以者何？是人已於無量",
    "T12n0374_026:0518c06": "世中修三種善，謂上、中、下，以修如是三種善",
    "T12n0374_026:0518c07": "故，得定壽命。如欝單越人，壽命千年。有遇病",
    "T12n0374_026:0518c08": "者，若得良醫好藥瞻病，及以不得，悉皆得差。",
    "T12n0374_026:0518c09": "何以故？得定命故。",
    "T12n0374_026:0518c10": "「善男子！如我所說，若有病人得遇良醫好藥",
    "T12n0374_026:0518c11": "瞻病，病得除差，若不遇者則不得差，是義云",
    "T12n0374_026:0518c12": "何？善男子！如是之人壽命不定。命雖不盡，有",
    "T12n0374_026:0518c13": "九因緣，能夭其壽。何等為九？一者知食不安，",
    "T12n0374_026:0518c14": "而反食之；二者多食；三者宿食不消，而復",
    "T12n0374_026:0518c15": "更食；四者大小便利，不隨時節；五者病時不",
    "T12n0374_026:0518c16": "隨醫教；六者不隨瞻病教勅；七者強耐不吐；",
    "T12n0374_026:0518c17": "八者夜行，以夜行故，惡鬼打之；九者房室過",
    "T12n0374_026:0518c18": "度。以是緣故，我說病者若遇醫藥病則可差，",
    "T12n0374_026:0518c19": "若不遇者則不可愈。善男子！如我先說，若遇",
    "T12n0374_026:0518c20": "不遇俱不差者，是義云何？有人命盡，若遇不",
    "T12n0374_026:0518c21": "遇悉不可差。何以故？以命盡故。以是義故，我",
    "T12n0374_026:0518c22": "說病人若遇醫藥及以不遇悉不得差。眾生亦",
    "T12n0374_026:0518c23": "爾，發菩提心者，若遇善友、諸佛菩薩，諮受深",
    "T12n0374_026:0518c24": "法，若不遇之，皆悉當成。何以故？以其能發菩",
    "T12n0374_026:0518c25": "提心故，如欝單越人得定壽命。如我所說，從",
    "T12n0374_026:0518c26": "須陀洹至辟支佛，若聞善友、諸佛菩薩所說",
    "T12n0374_026:0518c27": "深法，則發阿耨多羅三藐三菩提心，若不值",
    "T12n0374_026:0518c28": "遇諸佛菩薩聞說深法，則不能發阿耨多羅",
    "T12n0374_026:0518c29": "三藐三菩提心。如不定命，以九因緣，命則中",
    "T12n0374_026:0519a01": "夭。如彼病人值遇醫藥病則得差，若不遇者",
    "T12n0374_026:0519a02": "病則不差，是故我說遇佛菩薩聞說深法則",
    "T12n0374_026:0519a03": "能發心，若不值遇則不能發。",
    "T12n0374_026:0519a04": "「如我先說，若遇善友、諸佛菩薩，聞說深法，若",
    "T12n0374_026:0519a05": "不值遇，俱不能發，是義云何？善男子！一闡提",
    "T12n0374_026:0519a06": "輩，若遇善友諸佛菩薩聞說深法，及以不遇，",
    "T12n0374_026:0519a07": "俱不得離一闡提心。何以故？斷善法故。一",
    "T12n0374_026:0519a08": "闡提輩亦得阿耨多羅三藐三菩提。所以者",
    "T12n0374_026:0519a09": "何？若能發於菩提之心，則不復名一闡提也。",
    "T12n0374_026:0519a10": "善男子！以何緣故，說一闡提得阿耨多羅三",
    "T12n0374_026:0519a11": "藐三菩提？一闡提輩實不能得阿耨多羅三",
    "T12n0374_026:0519a12": "藐三菩提，如命盡者雖遇良醫好藥瞻病不",
    "T12n0374_026:0519a13": "能得差。何以故？以命盡故。",
    "T12n0374_026:0519a14": "「善男子！一闡名信，提名不具，不具信故名一",
    "T12n0374_026:0519a15": "闡提。佛性非信，眾生非具，以不具故，云何可",
    "T12n0374_026:0519a16": "斷？一闡名善方便，提名不具，修善方便不具",
    "T12n0374_026:0519a17": "足故，名一闡提。佛性非是修善方便，眾生非",
    "T12n0374_026:0519a18": "具，以不具故，云何可斷？一闡名進，提名不具，",
    "T12n0374_026:0519a19": "進不具故名一闡提。佛性非進，眾生非具，以",
    "T12n0374_026:0519a20": "不具故云何可斷？一闡名念，提名不具，念不",
    "T12n0374_026:0519a21": "具故名一闡提。佛性非念，眾生非具，以不具",
    "T12n0374_026:0519a22": "故云何可斷？一闡名定，提名不具，定不具故，",
    "T12n0374_026:0519a23": "名一闡提。佛性非定，眾生非具，以不具故云",
    "T12n0374_026:0519a24": "何可斷？一闡名慧，提名不具，慧不具故，名一",
    "T12n0374_026:0519a25": "闡提。佛性非慧，眾生非具，以不具故，云何可",
    "T12n0374_026:0519a26": "斷？一闡名無常善，提名不具。以無常善不具",
    "T12n0374_026:0519a27": "足故，名一闡提。佛性是常、非善非不善。何以",
    "T12n0374_026:0519a28": "故，善法要從方便而得。而是佛性，非方便得，",
    "T12n0374_026:0519a29": "是故非善。何故復名非不善耶？能得善果",
    "T12n0374_026:0519b01": "故，善果即是阿耨多羅三藐三菩提。又善法",
    "T12n0374_026:0519b02": "者生已得故，而是佛性非生已得，是故非善。",
    "T12n0374_026:0519b03": "以斷生得諸善法故，名一闡提。",
    "T12n0374_026:0519b04": "「善男子！如汝所言，若一闡提有佛性者，云何",
    "T12n0374_026:0519b05": "不遮地獄之罪？善男子！一闡提中無有佛性。",
    "T12n0374_026:0519b06": "善男子！譬如有王，聞箜篌音，其聲清妙，心即",
    "T12n0374_026:0519b07": "耽著，喜樂愛念情無捨離，即告大臣：『如是妙",
    "T12n0374_026:0519b08": "音從何處出？』大臣答言：『如是妙音從箜篌",
    "T12n0374_026:0519b09": "出。』王復語言：『持是聲來。』爾時大臣即持箜篌",
    "T12n0374_026:0519b10": "置於王前，而作是言：『大王當知，此即是聲。』王",
    "T12n0374_026:0519b11": "語箜篌：『出聲，出聲！』而是箜篌聲亦不出。爾時",
    "T12n0374_026:0519b12": "大王即斷其絃聲亦不出，取其皮木悉皆析",
    "T12n0374_026:0519b13": "裂，推求其聲了不能得。爾時大王即瞋大臣：",
    "T12n0374_026:0519b14": "『云何乃作如是妄語？』大臣白王：『夫取聲者，法",
    "T12n0374_026:0519b15": "不如是。應以眾緣，善巧方便，聲乃出耳。』眾生",
    "T12n0374_026:0519b16": "佛性亦復如是，無有住處，以善方便，故得可",
    "T12n0374_026:0519b17": "見，以可見故得阿耨多羅三藐三菩提。一闡",
    "T12n0374_026:0519b18": "提輩不見佛性，云何能遮三惡道罪？善男子！",
    "T12n0374_026:0519b19": "若一闡提信有佛性，當知是人不至三惡，是",
    "T12n0374_026:0519b20": "亦不名一闡提也。以不自信有佛性故即墮",
    "T12n0374_026:0519b21": "三惡，墮三惡故名一闡提。",
    "T12n0374_026:0519b22": "「善男子！如汝所說，若乳無酪性，不應出酪。尼",
    "T12n0374_026:0519b23": "拘陀子無五丈性，則不應有五丈之質。愚癡",
    "T12n0374_026:0519b24": "之人作如是說，智者終不發如是言。何以故？",
    "T12n0374_026:0519b25": "以無性故。善男子！如其乳中有酪性者，不應",
    "T12n0374_026:0519b26": "復假眾緣力也。善男子！如水乳雜，臥至一月",
    "T12n0374_026:0519b27": "終不成酪。若以一渧頗求樹汁投之於中，即",
    "T12n0374_026:0519b28": "便成酪。若本有酪，何故待緣？眾生佛性亦復",
    "T12n0374_026:0519b29": "如是，假眾緣故則便可見，假眾緣故得成阿",
    "T12n0374_026:0519c01": "耨多羅三藐三菩提。若待眾緣然後成者即",
    "T12n0374_026:0519c02": "是無性，以無性故能得阿耨多羅三藐三菩",
    "T12n0374_026:0519c03": "提。善男子！以是義故，菩薩摩訶薩常讚人善，",
    "T12n0374_026:0519c04": "不訟彼缺，名質直心。復次善男子！云何菩薩",
    "T12n0374_026:0519c05": "質直心也？菩薩摩訶薩常不犯惡，設有過失",
    "T12n0374_026:0519c06": "即時懺悔，於師同學終不覆藏，慚愧自責不",
    "T12n0374_026:0519c07": "敢復作，於輕罪中生極重想。若人詰問，答言",
    "T12n0374_026:0519c08": "實犯。復問是罪為好不好？答言不好。復問是",
    "T12n0374_026:0519c09": "罪為善不善？答言不善。復問是罪是善果耶",
    "T12n0374_026:0519c10": "不善果耶？答言是罪，實非善果。又問是罪誰",
    "T12n0374_026:0519c11": "之所造？將非諸佛、法、僧所作？答言非佛、法、僧，",
    "T12n0374_026:0519c12": "我所作也，乃是煩惱之所搆集。以直心故信",
    "T12n0374_026:0519c13": "有佛性，信佛性故則不得名一闡提也。以直",
    "T12n0374_026:0519c14": "心故名佛弟子，若受眾生衣服飲食、臥具醫",
    "T12n0374_026:0519c15": "藥、種各千萬，不足為多，是名菩薩質直心也。",
    "T12n0374_026:0519c16": "「云何菩薩修治於戒？菩薩摩訶薩受持禁戒，",
    "T12n0374_026:0519c17": "不為生天、不為恐怖，乃至不受狗戒、鷄戒、牛",
    "T12n0374_026:0519c18": "戒、雉戒，不作破戒、不作缺戒、不作瑕戒、不作",
    "T12n0374_026:0519c19": "雜戒、不作聲聞戒，受持菩薩摩訶薩戒、尸羅",
    "T12n0374_026:0519c20": "波羅蜜戒、得具足戒，不生憍慢，是名菩薩修",
    "T12n0374_026:0519c21": "大涅槃具足第三戒。",
    "T12n0374_026:0519c22": "「云何菩薩親近善友？菩薩摩訶薩常為眾生",
    "T12n0374_026:0519c23": "說於善道，不說惡道，說於惡道非善果報。善",
    "T12n0374_026:0519c24": "男子！我身即是一切眾生真善知識，是故能",
    "T12n0374_026:0519c25": "斷富伽羅婆羅門所有邪見。善男子！若有眾",
    "T12n0374_026:0519c26": "生親近我者，雖有生於地獄因緣，即得生天。",
    "T12n0374_026:0519c27": "如須那剎多等應墮地獄，以見我故，即得斷",
    "T12n0374_026:0519c28": "除地獄因緣，生於色天。雖有舍利弗、目犍連",
    "T12n0374_026:0519c29": "等，不名眾生真善知識。何以故？生一闡提心",
    "T12n0374_026:0520a01": "因緣故。善男子！我昔住於波羅㮏國時，舍",
    "T12n0374_026:0520a02": "利弗教二弟子，一觀白骨，一令數息。經歷多",
    "T12n0374_026:0520a03": "年各不得定，以是因緣即生邪見，言：『無涅槃、",
    "T12n0374_026:0520a04": "無漏之法，設其有者我應得之。何以故？我能",
    "T12n0374_026:0520a05": "善持所受戒故。』我於爾時，見是比丘生此邪",
    "T12n0374_026:0520a06": "心，喚舍利弗而呵責之：『汝不善教，云何乃為",
    "T12n0374_026:0520a07": "是二弟子顛倒說法？汝二弟子其性各異，一",
    "T12n0374_026:0520a08": "主浣衣，一是金師。金師之子應教數息，浣衣",
    "T12n0374_026:0520a09": "之人應教骨觀。以汝錯教，令是二人生於惡",
    "T12n0374_026:0520a10": "邪。』我於爾時為是二人如應說法，二人聞已",
    "T12n0374_026:0520a11": "得阿羅漢果。是故我為一切眾生真善知識，",
    "T12n0374_026:0520a12": "非舍利弗、目犍連等。若使眾生有極重結，得",
    "T12n0374_026:0520a13": "遇我者，我以方便即為斷之。如我弟難陀有",
    "T12n0374_026:0520a14": "極重欲，我以種種善巧方便而為除斷。鴦掘",
    "T12n0374_026:0520a15": "魔羅有重瞋恚，以見我故瞋恚即息。阿闍世",
    "T12n0374_026:0520a16": "王有重愚癡，以見我故癡心即滅。如婆熙伽",
    "T12n0374_026:0520a17": "長者於無量劫修習成就極重煩惱，以見我",
    "T12n0374_026:0520a18": "故即便斷滅。設有弊惡廝下之人親近於我",
    "T12n0374_026:0520a19": "作弟子者，以是因緣，一切人天恭敬愛念。尸",
    "T12n0374_026:0520a20": "利毱多邪見熾盛，因見我故，邪見即滅。因見",
    "T12n0374_026:0520a21": "我故，斷地獄因，作生天緣，如氣噓旃陀羅。命",
    "T12n0374_026:0520a22": "垂終時，因見我故，還得壽命，如憍尸迦。狂心",
    "T12n0374_026:0520a23": "錯亂，因見我故，還得本心，如瘦瞿曇彌。屠家",
    "T12n0374_026:0520a24": "之子，常修惡業，以見我故，即便捨離，如闡提",
    "T12n0374_026:0520a25": "比丘。因見我故，寧捨身命，不毀禁戒，如草繫",
    "T12n0374_026:0520a26": "比丘。以是義故，阿難比丘說半梵行名善知",
    "T12n0374_026:0520a27": "識，我言不爾，具足梵行乃名善知識。是名菩",
    "T12n0374_026:0520a28": "薩修大涅槃，具足第四親善知識。",
    "T12n0374_026:0520a29": "「云何菩薩具足多聞？菩薩摩訶薩為大涅槃，",
    "T12n0374_026:0520b01": "十二部經書寫、讀誦、分別解說，是名菩薩具",
    "T12n0374_026:0520b02": "足多聞。除十一部，惟毘佛略，受持讀誦、書寫",
    "T12n0374_026:0520b03": "解說，亦名菩薩具足多聞。除十二部經，若能",
    "T12n0374_026:0520b04": "受持是大涅槃微妙經典，書寫讀誦、分別解",
    "T12n0374_026:0520b05": "說，是名菩薩具足多聞。除是經典具足全體，",
    "T12n0374_026:0520b06": "若能受持一四句偈；復除是偈，若能受持如",
    "T12n0374_026:0520b07": "來常住、性無變易，是名菩薩具足多聞。復除",
    "T12n0374_026:0520b08": "是事，若知如來常不說法，亦名菩薩具足多",
    "T12n0374_026:0520b09": "聞。何以故？法無性故。如來雖說一切諸法，常",
    "T12n0374_026:0520b10": "無所說。是名菩薩修大涅槃，成就第五具足",
    "T12n0374_026:0520b11": "多聞。",
    "T12n0374_026:0520b12": "「善男子！若有善男子、善女人，為大涅槃具足",
    "T12n0374_026:0520b13": "成就如是五事，難作能作、難忍能忍、難施能",
    "T12n0374_026:0520b14": "施。云何菩薩難作能作？若聞有人食一胡麻",
    "T12n0374_026:0520b15": "得阿耨多羅三藐三菩提者，信是語故，乃至",
    "T12n0374_026:0520b16": "無量阿僧祇劫常食一麻。若聞入火得阿耨",
    "T12n0374_026:0520b17": "多羅三藐三菩提者，於無量劫在阿鼻地獄",
    "T12n0374_026:0520b18": "入熾火聚，是名菩薩難作能作。云何菩薩難",
    "T12n0374_026:0520b19": "忍能忍？若聞受苦、手杖刀石斫打因緣，得大",
    "T12n0374_026:0520b20": "涅槃，即於無量阿僧祇劫身具受之，不以為",
    "T12n0374_026:0520b21": "苦，是名菩薩難忍能忍。云何菩薩難施能施？",
    "T12n0374_026:0520b22": "若聞能以國城、妻子、頭目髓腦，惠施於人，得",
    "T12n0374_026:0520b23": "阿耨多羅三藐三菩提者，即於無量阿僧祇",
    "T12n0374_026:0520b24": "劫，以其所有國城、妻子、頭目髓腦，惠施於人，",
    "T12n0374_026:0520b25": "是名菩薩難施能施。菩薩雖復難作能作，終",
    "T12n0374_026:0520b26": "不念言是我所作；難施能施，亦復如是。善",
    "T12n0374_026:0520b27": "男子！譬如父母惟有一子，愛之甚重，以好衣",
    "T12n0374_026:0520b28": "裳、上妙甘饍，隨時將養，令無所乏。其子若於",
    "T12n0374_026:0520b29": "是父母所，生輕慢心，惡口罵辱。父母愛故不",
    "T12n0374_026:0520c01": "生瞋恨，亦不念言我與是兒衣服飲食。菩薩",
    "T12n0374_026:0520c02": "摩訶薩亦復如是，視諸眾生猶如一子，若子",
    "T12n0374_026:0520c03": "遇病父母亦病，為求醫藥勤而療之，病既差",
    "T12n0374_026:0520c04": "已，終不生念，我為是兒療治病苦。菩薩亦爾，",
    "T12n0374_026:0520c05": "見諸眾生遇煩惱病，生愛念心而為說法，以",
    "T12n0374_026:0520c06": "聞法故諸煩惱斷，煩惱斷已終不念言，我為",
    "T12n0374_026:0520c07": "眾生斷諸煩惱。若生此念，終不得成阿耨多",
    "T12n0374_026:0520c08": "羅三藐三菩提。惟作是念，無一眾生我為說",
    "T12n0374_026:0520c09": "法，令斷煩惱。菩薩摩訶薩於諸眾生不瞋不",
    "T12n0374_026:0520c10": "喜。何以故？善能修習空三昧故。菩薩若修",
    "T12n0374_026:0520c11": "空三昧者，當於誰所生瞋生喜？善男子！譬如",
    "T12n0374_026:0520c12": "山林猛火所焚，若人斫伐或為水漂，而是林",
    "T12n0374_026:0520c13": "木當於誰所生瞋生喜？菩薩摩訶薩亦復如",
    "T12n0374_026:0520c14": "是，於諸眾生無瞋無喜。何以故？修空三昧故。」",
    "T12n0374_026:0520c15": "爾時光明遍照高貴德王菩薩摩訶薩白佛",
    "T12n0374_026:0520c16": "言：「世尊！一切諸法，性自空耶？空空故空。若性",
    "T12n0374_026:0520c17": "自空者，不應修空，然後見空。云何如來言以",
    "T12n0374_026:0520c18": "修空而見空也？若性自不空，雖復修空，不能",
    "T12n0374_026:0520c19": "令空。」「善男子！一切諸法性本自空。何以故？一",
    "T12n0374_026:0520c20": "切法性不可得故。善男子！色性不可得。云何",
    "T12n0374_026:0520c21": "色性？色性者，非地、水、火、風，不離地、水、火、風，",
    "T12n0374_026:0520c22": "非青黃赤白，不離青黃赤白，非有非無，云何",
    "T12n0374_026:0520c23": "當言色有自性？以性不可得，故說為空。一切",
    "T12n0374_026:0520c24": "諸法亦復如是，以相似相續故，凡夫見已，說",
    "T12n0374_026:0520c25": "言諸法性不空寂。菩薩摩訶薩具足五事，是",
    "T12n0374_026:0520c26": "故見法性本空寂。善男子！若有沙門及婆羅",
    "T12n0374_026:0520c27": "門，見一切法性不空者，當知是人，非是沙門、",
    "T12n0374_026:0520c28": "非婆羅門，不得修習般若波羅蜜，不得入於",
    "T12n0374_026:0520c29": "大般涅槃，不得現見諸佛菩薩，是魔眷屬。善",
    "T12n0374_026:0521a01": "男子！一切諸法，性本自空，亦因菩薩修習空",
    "T12n0374_026:0521a02": "故，見諸法空。善男子！如一切法性無常故，滅",
    "T12n0374_026:0521a03": "能滅之。若非無常，滅不能滅。有為之法有生",
    "T12n0374_026:0521a04": "相故生能生之，有滅相故滅能滅之。一切諸",
    "T12n0374_026:0521a05": "法有苦相故，苦能令苦。善男子！如鹽性醎能",
    "T12n0374_026:0521a06": "醎異物，石蜜性甘能甘異物，苦酒性酢能酢",
    "T12n0374_026:0521a07": "異物，薑本性辛能辛異物，訶梨勒苦能苦異",
    "T12n0374_026:0521a08": "物，菴羅果醈能醈異物，毒性能害令異物",
    "T12n0374_026:0521a09": "害，甘露之性令人不死，若合異物亦能不死。",
    "T12n0374_026:0521a10": "菩薩修空亦復如是，以修空故，見一切法性",
    "T12n0374_026:0521a11": "皆空寂。」",
    "T12n0374_026:0521a12": "光明遍照高貴德王菩薩復作是言：「世尊！若",
    "T12n0374_026:0521a13": "鹽能令非醎作醎，修空三昧若如是者，當知",
    "T12n0374_026:0521a14": "是定非善、非妙，其性顛倒。若空三昧惟見空",
    "T12n0374_026:0521a15": "者，定是無法，為何所見？」",
    "T12n0374_026:0521a16": "「善男子！是空三昧見不空法，能令空寂，然非",
    "T12n0374_026:0521a17": "顛倒。如鹽非醎作醎，是空三昧亦復如是，不",
    "T12n0374_026:0521a18": "空作空。善男子！貪是有性，非是空性。貪若是",
    "T12n0374_026:0521a19": "空，眾生不應以是因緣墮於地獄；若墮地獄，",
    "T12n0374_026:0521a20": "云何貪性當是空耶？善男子！色性是有。何等",
    "T12n0374_026:0521a21": "色性？所謂顛倒。以顛倒故，眾生生貪。若是色",
    "T12n0374_026:0521a22": "性非顛倒者，云何能令眾生生貪？以生貪故，",
    "T12n0374_026:0521a23": "當知色性非不是有。以是義故，修空三昧非",
    "T12n0374_026:0521a24": "顛倒也。善男子！一切凡夫，若見女人即生女",
    "T12n0374_026:0521a25": "相。菩薩不爾，雖見女人不生女相，以不生相",
    "T12n0374_026:0521a26": "貪則不生，貪不生故非顛倒也。以世間人見",
    "T12n0374_026:0521a27": "有女相故，菩薩隨說言有女人。若見男時，說",
    "T12n0374_026:0521a28": "言是女，則是顛倒。是故我為闍提說言：『汝婆",
    "T12n0374_026:0521a29": "羅門，若以晝為夜，是即顛倒。以夜為晝是亦",
    "T12n0374_026:0521b01": "顛倒。』晝為晝相，夜為夜相，云何顛倒？善男子！",
    "T12n0374_026:0521b02": "一切菩薩住九地者，見法有性，以是見故，不",
    "T12n0374_026:0521b03": "見佛性，若見佛性，則不復見一切法性。以修",
    "T12n0374_026:0521b04": "如是空三昧故，不見法性，以不見故，則見佛",
    "T12n0374_026:0521b05": "性。諸佛菩薩有二種說：一者有性，二者無性。",
    "T12n0374_026:0521b06": "為眾生故說有法性，為諸賢聖說無法性。為",
    "T12n0374_026:0521b07": "不空者見法空故，修空三昧，令得見空。無法",
    "T12n0374_026:0521b08": "性者亦修空，故空。以是義故，修空見空。",
    "T12n0374_026:0521b09": "善男子！汝言見空，空是無法，為何所見者？善",
    "T12n0374_026:0521b10": "男子！如是，如是，菩薩摩訶薩實無所見。無所",
    "T12n0374_026:0521b11": "見者即無所有，無所有者即一切法。菩薩摩",
    "T12n0374_026:0521b12": "訶薩修大涅槃，於一切法悉無所見。若有見",
    "T12n0374_026:0521b13": "者不見佛性，不能修習般若波羅蜜，不得",
    "T12n0374_026:0521b14": "入於大般涅槃，是故菩薩見一切法性無所",
    "T12n0374_026:0521b15": "有。善男子！菩薩不但因見三昧而見空也，般",
    "T12n0374_026:0521b16": "若波羅蜜亦空，禪波羅蜜亦空，毘梨耶波羅",
    "T12n0374_026:0521b17": "蜜亦空，羼提波羅蜜亦空，尸波羅蜜亦空，",
    "T12n0374_026:0521b18": "檀波羅蜜亦空，色亦空、眼亦空、識亦空，如來",
    "T12n0374_026:0521b19": "亦空、大般涅槃亦空，是故菩薩見一切法皆",
    "T12n0374_026:0521b20": "悉是空。是故我在迦毘羅城告阿難言：『汝莫",
    "T12n0374_026:0521b21": "愁惱悲泣啼哭。』阿難即言：『如來世尊！我今眷",
    "T12n0374_026:0521b22": "屬悉皆死喪，云何當得不愁啼耶？如來與我",
    "T12n0374_026:0521b23": "俱生此城，俱同釋種，親戚眷屬，云何如來獨",
    "T12n0374_026:0521b24": "不愁惱，光顏更顯？』善男子！我復告言：『阿難！汝",
    "T12n0374_026:0521b25": "見迦毘真實而有，我見空寂悉無所有。汝見",
    "T12n0374_026:0521b26": "釋種悉是親戚，我修空故悉無所見。以是因",
    "T12n0374_026:0521b27": "緣汝生愁苦，我身容顏益更光顯。』諸佛菩薩",
    "T12n0374_026:0521b28": "修習如是空三昧故，不生愁惱，是名菩薩修",
    "T12n0374_026:0521b29": "大涅槃微妙經典，成就具足第九功德。",
    "T12n0374_026:0521c01": "「善男子！云何菩薩修大涅槃微妙經典，具足",
    "T12n0374_026:0521c02": "最後第十功德？善男子！菩薩修習三十七品，",
    "T12n0374_026:0521c03": "入大涅槃，常、樂、我、淨，為諸眾生分別解說大",
    "T12n0374_026:0521c04": "涅槃經，顯示佛性。若須陀洹、斯陀含、阿那含、",
    "T12n0374_026:0521c05": "阿羅漢、辟支佛、菩薩，信是語者，悉得入於大",
    "T12n0374_026:0521c06": "般涅槃。若不信者，輪迴生死。」",
    "T12n0374_026:0521c07": "爾時光明遍照高貴德王菩薩白佛言：「世尊！",
    "T12n0374_026:0521c08": "何等眾生於是經中不生恭敬？」「善男子！我涅",
    "T12n0374_026:0521c09": "槃後，有聲聞弟子，愚癡破戒，喜生鬪諍，捨十",
    "T12n0374_026:0521c10": "二部經，讀誦種種外道典籍、文頌、手筆，受畜",
    "T12n0374_026:0521c11": "一切不淨之物，言是佛聽。如是之人，以好栴",
    "T12n0374_026:0521c12": "檀貿易凡木，以金易鍮石，銀易白鑞，絹易",
    "T12n0374_026:0521c13": "氀褐，以甘露味易於惡毒。云何栴檀貿易凡",
    "T12n0374_026:0521c14": "木？如我弟子為供養故，向諸白衣演說經法，",
    "T12n0374_026:0521c15": "白衣情逸，不喜聽聞，白衣處高，比丘在下，兼",
    "T12n0374_026:0521c16": "以種種餚饍飲食而供給之，猶不肯聽，是名",
    "T12n0374_026:0521c17": "栴檀貿易凡木。云何以金貿易鍮石？鍮石喻",
    "T12n0374_026:0521c18": "色、聲、香、味、觸，金喻於戒。我諸弟子以色因緣，",
    "T12n0374_026:0521c19": "破所受戒，是名以金貿易鍮石。云何以銀易",
    "T12n0374_026:0521c20": "於白鑞？銀喻十善，鑞喻十惡。我諸弟子放捨",
    "T12n0374_026:0521c21": "十善，行十惡法，是名以銀貿易白鑞。云何以",
    "T12n0374_026:0521c22": "絹貿易氀褐？氀褐喻於無慚無愧，絹喻慚愧。",
    "T12n0374_026:0521c23": "我諸弟子放捨慚愧，習無慚愧，是名以絹貿",
    "T12n0374_026:0521c24": "易氀褐。云何甘露貿易毒藥？毒藥喻於種種",
    "T12n0374_026:0521c25": "利養，甘露喻於諸無漏法。我諸弟子為利養",
    "T12n0374_026:0521c26": "故，向諸白衣若自讚譽，言得無漏，是名甘露",
    "T12n0374_026:0521c27": "貿易毒藥。",
    "T12n0374_026:0521c28": "「以如是等惡比丘故，是大涅槃微妙經典廣行",
    "T12n0374_026:0521c29": "流布於閻浮提。當是時也，有諸弟子，受持讀",
    "T12n0374_026:0522a01": "誦書寫是經廣說流布，當為如是諸惡比丘",
    "T12n0374_026:0522a02": "之所殺害。時惡比丘共相聚集，立嚴峻制：『若",
    "T12n0374_026:0522a03": "有受持大涅槃經，書寫讀誦分別說者，一切",
    "T12n0374_026:0522a04": "不得共住共坐，談論語言。何以故？涅槃經者",
    "T12n0374_026:0522a05": "非佛所說，邪見所造，邪見之人即是六師。六",
    "T12n0374_026:0522a06": "師經典非佛經典。所以者何？一切諸佛悉",
    "T12n0374_026:0522a07": "說諸法無常、無我、無樂、無淨。若言諸法常、樂、",
    "T12n0374_026:0522a08": "我，淨，云何當是佛所說經？諸佛菩薩聽諸比",
    "T12n0374_026:0522a09": "丘畜種種物，六師所說不聽弟子畜一切物，",
    "T12n0374_026:0522a10": "如是之義，云何當是佛之所說？諸佛菩薩不",
    "T12n0374_026:0522a11": "制弟子斷牛五味及以食肉，六師不聽食五",
    "T12n0374_026:0522a12": "種鹽、五種牛味及以脂血，若斷是者，云何當",
    "T12n0374_026:0522a13": "是佛之正典？諸佛菩薩說於三乘，而是經中",
    "T12n0374_026:0522a14": "純說一乘，謂大涅槃，如此之言云何當是佛",
    "T12n0374_026:0522a15": "之正典？諸佛畢竟入於涅槃，是經言佛常樂",
    "T12n0374_026:0522a16": "我淨，不入涅槃，是經不在十二部數，即是魔",
    "T12n0374_026:0522a17": "說，非是佛說。』善男子！如是之人雖我弟子，不",
    "T12n0374_026:0522a18": "能信順是涅槃經。善男子！當爾之時若有眾",
    "T12n0374_026:0522a19": "生信此經典乃至半句，當知是人，真我弟子。",
    "T12n0374_026:0522a20": "因如是信，即見佛性，入於涅槃。」",
    "T12n0374_026:0522a21": "爾時光明遍照高貴德王菩薩白佛言：「世尊！",
    "T12n0374_026:0522a22": "善哉，善哉！如來今日善能開示大涅槃經。世",
    "T12n0374_026:0522a23": "尊！我因是事，即得悟解大涅槃經一句半句，",
    "T12n0374_026:0522a24": "以解一句至半句故見少佛性。如佛所說，我",
    "T12n0374_026:0522a25": "亦當得入大涅槃。」「是名菩薩修大涅槃微妙",
    "T12n0374_026:0522a26": "經典，具足成就第十功德。」",
    "T12n0374_026:0522a27": "大般涅槃經卷第二十六"
}