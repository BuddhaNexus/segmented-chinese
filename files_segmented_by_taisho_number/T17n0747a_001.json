{
    "T17n0747a_001:0562b09": "佛說罪福報應經",
    "T17n0747a_001:0562b11": "宋于闐國三藏求那跋陀羅譯",
    "T17n0747a_001:0562b12": "聞如是：一時佛在迦維羅衛國釋氏精舍，與",
    "T17n0747a_001:0562b13": "千二百五十比丘俱。九月本齋一時畢竟，從",
    "T17n0747a_001:0562b14": "神室出，往至舍衛國祇樹給孤獨園。二國之",
    "T17n0747a_001:0562b15": "間有一大樹，名尼拘類，高二十里，枝布方圓",
    "T17n0747a_001:0562b16": "覆六十里。其樹上子數千萬斛，食之香甘其",
    "T17n0747a_001:0562b17": "味如蜜。甘果熟落人民食之，眾病皆除，眼目",
    "T17n0747a_001:0562b18": "精明。佛坐樹下。時諸比丘取果食之。佛告阿",
    "T17n0747a_001:0562b19": "難：「吾觀天地萬物，各有宿緣。」阿難即前為佛",
    "T17n0747a_001:0562b20": "作禮，長跪白佛：「何等宿緣？此諸弟子願欲聞",
    "T17n0747a_001:0562b21": "之。唯具演說，開化未聞。」佛告阿難：「善哉，善哉！",
    "T17n0747a_001:0562b22": "若樂聞者，一心聽之。」",
    "T17n0747a_001:0562b23": "佛言：「夫人作福，譬如此樹，本種一核，稍稍漸",
    "T17n0747a_001:0562b24": "大所益無限。為人豪貴國王長者，從禮事三",
    "T17n0747a_001:0562b25": "寶中來；為人大富財物無限。從布施中來；",
    "T17n0747a_001:0562b26": "為人長壽無有疾病身體強壯。從持戒中來；",
    "T17n0747a_001:0562b27": "為人端正，顏色潔白暉容第一，手體柔軟，口",
    "T17n0747a_001:0562b28": "氣香潔，人見姿容無不歡喜，視之無厭，從忍",
    "T17n0747a_001:0562b29": "辱中來；為人精修無有懈怠，樂為福德，從精",
    "T17n0747a_001:0562c01": "進中來；為人安詳，言行審諦，從禪定中來；為",
    "T17n0747a_001:0562c02": "人才明達解深法，講暢妙義開悟愚蒙，人聞",
    "T17n0747a_001:0562c03": "其言莫不諮受宣用為珍，從智慧中來；為人",
    "T17n0747a_001:0562c04": "音聲清徹，從歌詠三寶中來；為人潔淨無有",
    "T17n0747a_001:0562c05": "疾病，從慈心中來，以其前生不行杖捶故。為",
    "T17n0747a_001:0562c06": "人姝長，恭敬人故；為人短小，輕慢人故；為人",
    "T17n0747a_001:0562c07": "醜陋，喜瞋恚故；生無所知，不學問故；為人顓",
    "T17n0747a_001:0562c08": "愚，不教人故；為人瘖瘂，謗毀人故；為人聾盲，",
    "T17n0747a_001:0562c09": "不視經法不聽經故；為人奴婢，負債不償故；",
    "T17n0747a_001:0562c10": "為人卑賤，不禮三尊故；為人醜黑，遮佛前光",
    "T17n0747a_001:0562c11": "明故；生在裸國，輕衣搪揬佛精舍故；生馬蹄",
    "T17n0747a_001:0562c12": "人國，著屐躡佛前故；生穿胸人國，布施作福悔",
    "T17n0747a_001:0562c13": "惜心故；生麞鹿麋塵中，憙驚怖人故；生墮",
    "T17n0747a_001:0562c14": "龍中，憙調戲故；身生惡瘡治護難差，憙鞭榜",
    "T17n0747a_001:0562c15": "眾生故；人見歡喜，前生見人歡悅故；人見不",
    "T17n0747a_001:0562c16": "歡喜，前生見人不歡悅故；憙遭縣官閉繫牢",
    "T17n0747a_001:0562c17": "獄桁械其身，前生為人籠繫眾生不從意故；",
    "T17n0747a_001:0562c18": "為人吻缺，前生釣魚魚決口故。聞好言善語",
    "T17n0747a_001:0562c19": "心不樂聞，於中閙語亂人聽受經法者，後為",
    "T17n0747a_001:0562c20": "耽耳狗。聞說法語心不飡採，後生長耳驢馬",
    "T17n0747a_001:0562c21": "之中。慳貪獨食，墮餓鬼中；出生為人，貧窮",
    "T17n0747a_001:0562c22": "飢餓、衣不蔽形。好者自噉、惡者與人，後墮猪",
    "T17n0747a_001:0562c23": "豚蜣蜋中。劫奪人物，後墮羊中，人生剝皮。憙",
    "T17n0747a_001:0562c24": "殺生者，後生水上浮游蟲，朝生暮死。憙偷盜",
    "T17n0747a_001:0562c25": "人財物者，後生牛馬奴婢中，償其宿債。憙",
    "T17n0747a_001:0562c26": "婬他人婦女者，死入地獄，男抱銅柱，女臥鐵",
    "T17n0747a_001:0562c27": "床；出生為人墮鷄鴨中。憙作妄語傳人惡者，",
    "T17n0747a_001:0562c28": "入地獄中洋銅灌口，拔出其舌以牛犁之；出",
    "T17n0747a_001:0562c29": "生墮惡聲鳥鵂鶹鸜鵒中，人聞其鳴無不驚",
    "T17n0747a_001:0563a01": "怖，皆言變怪，呪令其死。憙飲酒醉犯三十六",
    "T17n0747a_001:0563a02": "失，後墮沸屎泥犁中；出生墮狌狌中；後為人",
    "T17n0747a_001:0563a03": "愚癡頑無所知。夫婦不相和順者，數共鬪諍",
    "T17n0747a_001:0563a04": "更相驅遣，後生鴿鳩鳥中。貪人力者，後生象",
    "T17n0747a_001:0563a05": "中。為州郡令長粟食於官者，無罪或私侵人",
    "T17n0747a_001:0563a06": "民，鞭打捶杖、逼強輸送告訴無從，桁械繫錄",
    "T17n0747a_001:0563a07": "不得寬縱，後墮地獄，神受萬痛數千億歲；從",
    "T17n0747a_001:0563a08": "罪中出墮水牛中，貫穿鼻口，挽船牽車、大杖",
    "T17n0747a_001:0563a09": "打撲，償其宿罪。為人不裁淨者，從猪中來。慳",
    "T17n0747a_001:0563a10": "貪不庶幾者，從狗中來。佷戾自用者，從羊中",
    "T17n0747a_001:0563a11": "來。為人不安諦不能忍事者，從獼猴中來。人",
    "T17n0747a_001:0563a12": "身腥臭者，從魚鱉中來。為人兇惡含毒心者，",
    "T17n0747a_001:0563a13": "從蝮蛇中來。為人好美食、殺害眾生無有慈",
    "T17n0747a_001:0563a14": "心者，從豺狼狸鷹中來。生世短命，胞胎傷墮",
    "T17n0747a_001:0563a15": "不全，生世未幾而早命終，墮在三塗，數千萬",
    "T17n0747a_001:0563a16": "劫無得竟時。慎之，慎之！」",
    "T17n0747a_001:0563a17": "佛言：「凡作功德皆應身為，燒香、福食及以轉",
    "T17n0747a_001:0563a18": "經不得請人而不嚫願，如倩人食，豈得自飽",
    "T17n0747a_001:0563a19": "不復飢耶？燒香潔淨，逮薩云若攝一切想。然",
    "T17n0747a_001:0563a20": "燈聰明，得三達智無所罣礙。燒香齋食、讀經",
    "T17n0747a_001:0563a21": "達嚫以為常法，布施得福諸天扶將，萬惡皆",
    "T17n0747a_001:0563a22": "却眾邪敢當。懈怠之人，安隱諧偶。無精進心，",
    "T17n0747a_001:0563a23": "一朝疾病有不吉利，便欲燒香方云作福，諸",
    "T17n0747a_001:0563a24": "天未降、眾魔故前，試共嬈觸作諸變怪，以是",
    "T17n0747a_001:0563a25": "之故常當精進。罪福隨人如影隨形，殖種福",
    "T17n0747a_001:0563a26": "田如尼俱類樹，本種之時為種幾核。」阿難長",
    "T17n0747a_001:0563a27": "跪叉手答佛言：「種一枚核，稍稍漸大收子無",
    "T17n0747a_001:0563a28": "限。」佛言：「阿難！施一得萬倍，言不虛也。」佛時頌",
    "T17n0747a_001:0563a29": "曰：",
    "T17n0747a_001:0563b01": "「賢者好布施，　　天人自扶將，",
    "T17n0747a_001:0563b02": "　施一得萬倍，　　安樂壽命長。",
    "T17n0747a_001:0563b03": "　今日施善人，　　其福不可量，",
    "T17n0747a_001:0563b04": "　皆當得佛道，　　度脫於十方。」",
    "T17n0747a_001:0563b05": "佛語阿難：「世人無知生死，肉眼不知罪福。吾",
    "T17n0747a_001:0563b06": "以道眼，覩無數劫來至于今日罪福報應，猶",
    "T17n0747a_001:0563b07": "如掌中觀寶瑠璃，內外明徹無狐疑也。」阿難",
    "T17n0747a_001:0563b08": "即前整衣服，作禮而白佛言：「演說此法，當",
    "T17n0747a_001:0563b09": "何名之？」佛告阿難：「此經名為『五道輪轉罪福",
    "T17n0747a_001:0563b10": "報應』。若有善男子、善女人諷誦宣傳，功德無",
    "T17n0747a_001:0563b11": "量，當見賢劫千佛奉事供養，不墮三塗八難",
    "T17n0747a_001:0563b12": "之處，得無識定。」佛說經已，五百比丘漏盡意",
    "T17n0747a_001:0563b13": "解。諸天龍神時會樹下，清信士萬二千人、",
    "T17n0747a_001:0563b14": "清信女六千人，悉履道跡。皆前為佛作禮而",
    "T17n0747a_001:0563b15": "去。",
    "T17n0747a_001:0563b16": "佛說罪福報應經"
}