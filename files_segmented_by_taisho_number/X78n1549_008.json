{
    "X78n1549_008:0293a13": "淨土聖賢錄卷八",
    "X78n1549_008:0293a15": "往生居士第七",
    "X78n1549_008:0293a16": "差摩竭",
    "X78n1549_008:0293a17": "迦維羅衛國城中。有釋種長者子。名差摩竭。行詣佛",
    "X78n1549_008:0293a18": "所。白佛言。菩薩何行。疾得無上正真之道。普具三十",
    "X78n1549_008:0293a19": "二相。從一佛國。到一佛國。臨壽終時。其心不亂。所生",
    "X78n1549_008:0293a20": "不墮八難之處。常知去來之事。悉成諸法。周滿達事。",
    "X78n1549_008:0293a21": "知一切法。無所&#;礙。信解空行。得不起法忍。恒以至",
    "X78n1549_008:0293a22": "心欲作沙門。未曾犯戒。不樂居處。佛為說菩薩忍辱",
    "X78n1549_008:0293a23": "布施等行。終言無我無人。諸法如化。是時差摩竭得",
    "X78n1549_008:0293a24": "不起法忍。五百比邱。及五百清信士。二十五清信女。",
    "X78n1549_008:0293b01": "皆得住不退轉地。壽終悉當生於西方無量佛清淨",
    "X78n1549_008:0293b02": "國。常護持無數佛法。教化成就一切人民。使不退轉。",
    "X78n1549_008:0293b03": "如是無極恒沙邊劫。當於此土。以次作佛(菩薩生地經)。",
    "X78n1549_008:0293b04": "闕公則",
    "X78n1549_008:0293b05": "闕公則者。趙人也。晉武帝時。居於洛陽。蕭然恬放。日",
    "X78n1549_008:0293b06": "常誦正法華經。既卒。其友為設會於白馬寺。至夕轉",
    "X78n1549_008:0293b07": "經。忽聞空中有聲。仰見一人。形色光麗。曰。我闕公則",
    "X78n1549_008:0293b08": "也。生西方安樂世界。與諸上人來此聽經。堂中人共",
    "X78n1549_008:0293b09": "見之。有汲郡衛士度者。受業於公則。其母常飯僧。是",
    "X78n1549_008:0293b10": "日將中。忽空中下鉢。正落母前。諦視之。乃公則常所",
    "X78n1549_008:0293b11": "用鉢也。有飯滿中。其香充堂。食者七日不飢。支道林",
    "X78n1549_008:0293b12": "為之贊曰。大哉闕公。歆虗納靈。神化西域。跡應東京。",
    "X78n1549_008:0293b13": "徘徊霄墟。流響耀形。豈欽一贊。示以匪冥(大唐內典",
    "X78n1549_008:0293b14": "錄。念佛寶王三昧論)。",
    "X78n1549_008:0293b15": "張野",
    "X78n1549_008:0293b16": "張野。字萊民。尋陽人也。性孝友。田宅悉推與弟。甘苦",
    "X78n1549_008:0293b17": "與九族共之。州郡屢辟不應。朝命拜散騎常侍。亦不",
    "X78n1549_008:0293b18": "就。入廬山白蓮社。為遠公門人。義熙十四年。與家人",
    "X78n1549_008:0293b19": "別。入室端坐而逝。年六十九(東林傳)。",
    "X78n1549_008:0293b20": "張詮",
    "X78n1549_008:0293b21": "張詮。字秀實。野之族子也。尚情高逸。好古樂道。荷鋤",
    "X78n1549_008:0293b22": "力田。帶經不釋。以散騎常侍徵。不起。庾悅薦為尋陽",
    "X78n1549_008:0293b23": "令。亦不應。已而入廬山依遠公。研窮佛經。深有悟入。",
    "X78n1549_008:0293b24": "宋景平元年。西向念佛。無疾而卒。年六十五(東林傳)。",
    "X78n1549_008:0293c01": "何曇遠",
    "X78n1549_008:0293c02": "何曇遠。廬江人。宋御史中丞萬壽之子也。少奉法。持",
    "X78n1549_008:0293c03": "菩薩戒。年十八。居父喪。哀毀成疾。遂歸心淨土。請僧",
    "X78n1549_008:0293c04": "數人於家。懺悔宿業。久而益虔。一夕轉經竟。眾僧已",
    "X78n1549_008:0293c05": "眠。曇遠忽自歌誦。僧異而問之曰。見佛身黃金色。光",
    "X78n1549_008:0293c06": "丈餘。自西而至。幡華翼從。充滿虗空。佛熈怡微笑。詔",
    "X78n1549_008:0293c07": "曇遠速去。曇遠素羸弱。至是神色壯厲。便取香華散",
    "X78n1549_008:0293c08": "之空中。至五更。忽然而終。宅中芬香。數日乃歇(冥祥記)。",
    "X78n1549_008:0293c09": "魏世子",
    "X78n1549_008:0293c10": "魏世子。梁郡人。生當宋世。奉佛精進。率諸子女。修西",
    "X78n1549_008:0293c11": "方淨業。唯婦獨不信。其女病死。七日復蘇。即升高座",
    "X78n1549_008:0293c12": "誦無量壽經。下啟父言。兒去便往無量壽國。兒及父",
    "X78n1549_008:0293c13": "兄。池中各有大蓮華。當生其內。唯母獨無。不勝此悲。",
    "X78n1549_008:0293c14": "故歸啟報。語竟而瞑。母自是亦奉法焉(冥祥記)。",
    "X78n1549_008:0293c15": "庾詵",
    "X78n1549_008:0293c16": "庾詵。字彥寶。新野人也。博通經史緯候之學。而性尚",
    "X78n1549_008:0293c17": "夷簡。特愛林泉。蔬食敝衣。不修產業。忍辱柔和。好行",
    "X78n1549_008:0293c18": "其德。梁武帝少與詵善。及起兵。署為平西府記室。不",
    "X78n1549_008:0293c19": "屈。普通中。詔以為黃門侍郎。稱疾不起。晚年於宅內",
    "X78n1549_008:0293c20": "建道場。六時禮懺。誦法華經。每日一遍。夜中忽見一",
    "X78n1549_008:0293c21": "道人。自稱願公。容止甚異。呼詵為上行先生。授香而",
    "X78n1549_008:0293c22": "去。中大通四年。晝寢。忽驚覺曰。願公復來。不可久住。",
    "X78n1549_008:0293c23": "言訖而逝。舉室咸聞空中唱云。上行先生。已生彌陀",
    "X78n1549_008:0293c24": "淨域矣。時年七十八(南史)。",
    "X78n1549_008:0294a01": "宋滿",
    "X78n1549_008:0294a02": "宋滿。恒州人。生當隋世。篤志淨業。每持佛名。以豆記",
    "X78n1549_008:0294a03": "數。滿三十石。設齋供佛。俄有三僧至會乞食。食已。香",
    "X78n1549_008:0294a04": "華布空。飛騰而去。未久。滿面西坐脫(佛祖統紀)。",
    "X78n1549_008:0294a05": "鄭牧卿",
    "X78n1549_008:0294a06": "鄭牧卿。滎陽人。舉家修淨業。唐開元中。病篤。或勸進",
    "X78n1549_008:0294a07": "魚肉。不許。手執香爐。一心西向。忽聞異香蔚然。遂逝",
    "X78n1549_008:0294a08": "其舅尚書蘇頲夢寶蓮華開。牧卿坐其上(佛祖統紀)。",
    "X78n1549_008:0294a09": "高浩象",
    "X78n1549_008:0294a10": "高浩象。東平人。杜門靜居。日誦無量壽經。嘗於定中",
    "X78n1549_008:0294a11": "坐紅蓮華。泛白玉池。初未見佛。即於華上傾心致敬。",
    "X78n1549_008:0294a12": "遙睇金容。光輝四映。一夕見眾菩薩來迎。寂然而化",
    "X78n1549_008:0294a13": "(佛祖統紀)。",
    "X78n1549_008:0294a14": "李知遙",
    "X78n1549_008:0294a15": "李知遙。長安人。篤志淨土。為五會念佛。導諸眾信。晚",
    "X78n1549_008:0294a16": "得疾。忽云和尚來也。洗潄著衣。然香爐中。出堂頂禮。",
    "X78n1549_008:0294a17": "聞空中說偈云。報汝李知遙。功成果自招。引君生淨",
    "X78n1549_008:0294a18": "土。將爾上金橋。却就牀坐。泊然而化。異香滿室。眾共",
    "X78n1549_008:0294a19": "聞之(淨土文)。",
    "X78n1549_008:0294a20": "孫忠",
    "X78n1549_008:0294a21": "孫忠。明州人。早慕西方。蔬食持戒。於府城東築庵。鑿",
    "X78n1549_008:0294a22": "二池。種白蓮臨池建閣。月集眾為念佛會。嘗見佛身",
    "X78n1549_008:0294a23": "現空中。趨出。呼其二子至。同拜禮焉。久之始隱。後人",
    "X78n1549_008:0294a24": "因名其地為駐佛巷。宋元祐八年。釋可久神遊西方。",
    "X78n1549_008:0294b01": "見金臺標孫忠名。久之。忠得疾。請道俗百人為念佛",
    "X78n1549_008:0294b02": "會。忽仰視虗空。合掌問訊。手結雙印。怡然而化。闔城",
    "X78n1549_008:0294b03": "皆聞天樂異香。漸向西沒。二子能繼其業。亦向西坐",
    "X78n1549_008:0294b04": "化(佛祖統紀)。",
    "X78n1549_008:0294b05": "左伸",
    "X78n1549_008:0294b06": "左伸。天台臨海人。從法師神照受菩薩戒。聞大乘法",
    "X78n1549_008:0294b07": "要。豁然開悟。自是嚴奉戒律。造西方三聖像。旦夕虔",
    "X78n1549_008:0294b08": "事。求生淨土。誦法華經三千四百部。金剛經二萬卷。",
    "X78n1549_008:0294b09": "紹聖二年秋。有疾。命其子沙門淨圓唱法華首題。已",
    "X78n1549_008:0294b10": "而夢三偉人立江臯。召伸登舟。瞥然西邁。伸知往生",
    "X78n1549_008:0294b11": "有期。乃請僧誦阿彌陀經。遽曰。我已見佛光。即沐浴",
    "X78n1549_008:0294b12": "更衣。戒左右勿哭。勿逼我前。端坐結印而化(法華持",
    "X78n1549_008:0294b13": "騐記佛祖統紀)。",
    "X78n1549_008:0294b14": "孫良",
    "X78n1549_008:0294b15": "孫良。錢塘人。隱居閱大藏。尤得華嚴之旨。嘗依大智",
    "X78n1549_008:0294b16": "律師。受菩薩戒。日課佛名萬聲。二十年不輟。忽令家",
    "X78n1549_008:0294b17": "人請僧唱佛名。方半日。望空合掌曰。世尊菩薩。已荷",
    "X78n1549_008:0294b18": "降臨。即退坐而化(佛祖統紀)。",
    "X78n1549_008:0294b19": "賈純仁",
    "X78n1549_008:0294b20": "賈純仁。湖州人。長齋修淨業。一日示疾。西向念佛。宴",
    "X78n1549_008:0294b21": "坐而逝。頂上有白光圓相。異香滿室(佛祖統紀)。",
    "X78n1549_008:0294b22": "范儼",
    "X78n1549_008:0294b23": "范儼。仁和人。居常蔬食。不牽世緣。曰。百年旅泊耳。尚",
    "X78n1549_008:0294b24": "何求哉。日誦法華經。手書一部。求生淨土。大觀中。忽",
    "X78n1549_008:0294c01": "見普賢乘六牙白象。放金色光。謂儼曰。汝嘗誦法華。",
    "X78n1549_008:0294c02": "念彌陀佛。得生淨土。故來相報。越一夕。覩眾聖授手。",
    "X78n1549_008:0294c03": "就座合掌而逝(佛祖統紀)。",
    "X78n1549_008:0294c04": "孫忭",
    "X78n1549_008:0294c05": "孫忭。錢塘人。號無諍居士。掩關晦迹。日閱華嚴金剛",
    "X78n1549_008:0294c06": "諸經。以淨土為歸。母龔氏。修淨業。偶得疾。請清照律",
    "X78n1549_008:0294c07": "師說法。端坐而化。未幾忭夢至蓮池。見清照在側。旁",
    "X78n1549_008:0294c08": "一人授以梵字帖。不識其人曰。請十三日齋耳。時方",
    "X78n1549_008:0294c09": "十二月。及期。忽得疾。有僧問疾。欲為祈禱。忭曰。生死",
    "X78n1549_008:0294c10": "已定。何必禱。即報清照云。當暫相違。遂跏趺作印。西",
    "X78n1549_008:0294c11": "向坐脫。翼日清照至。為說法封龕歸庵三日。亦逝(佛",
    "X78n1549_008:0294c12": "祖統紀)。",
    "X78n1549_008:0294c13": "唐世良",
    "X78n1549_008:0294c14": "唐世良。會稽人。持戒奉佛。日勤禮拜。老而得疾。未嘗",
    "X78n1549_008:0294c15": "就枕。誦彌陀經十萬過。一日謂家人云。佛來迎我。言",
    "X78n1549_008:0294c16": "訖作禮。即坐逝。時行者宗利。在道味山。夜夢西方有",
    "X78n1549_008:0294c17": "異光。旛華天樂。空中聲云。唐世良已歸淨土(佛祖統紀)。",
    "X78n1549_008:0294c18": "陸浚",
    "X78n1549_008:0294c19": "陸浚。錢塘人。少為吏。久之棄去。預西湖繫念會。以淨",
    "X78n1549_008:0294c20": "土為歸。每對佛前懺悔。聲淚并下。間與友人相見。說",
    "X78n1549_008:0294c21": "淨土因緣。未嘗不感慨嗚咽。恐此生之不度。淨業之",
    "X78n1549_008:0294c22": "難成也。臨終請圓淨律師說淨土法門。諷觀經至上",
    "X78n1549_008:0294c23": "品上生章。圓淨語之曰。此時好去。浚曰。眾聖未齊。且",
    "X78n1549_008:0294c24": "待少時。起就竹牀。面西端坐。頃刻化去(佛祖統紀)。",
    "X78n1549_008:0295a01": "王闐",
    "X78n1549_008:0295a02": "王闐。字無功。明州慈溪人。再舉進士不第。布衣蔬食。",
    "X78n1549_008:0295a03": "徧參講席。晚年專修念佛三昧。述淨土自信錄。其序",
    "X78n1549_008:0295a04": "云。吾佛淨土法門。一言以蔽之曰。在凡夫獲不退而",
    "X78n1549_008:0295a05": "已矣。何則。此土修行。圓教初信。小乘初果人。邪見三",
    "X78n1549_008:0295a06": "毒永不復起。茲為斷惑發悟。創入聖流。越生不昧其",
    "X78n1549_008:0295a07": "所證。斯超四趣。不失人天。至於凡夫地中。雖伏惑發",
    "X78n1549_008:0295a08": "悟菩薩。一經生死非常之變。則忘其所證所修。是故",
    "X78n1549_008:0295a09": "遇緣或退。仍墮苦塗者有之。乃若凡聖同居淨土。如",
    "X78n1549_008:0295a10": "極樂國等。雖具三界。唯有人天。故一切含識獲生者。",
    "X78n1549_008:0295a11": "即長辭四趣。又助緣大備。壽數莫量。縱至鈍根。一生",
    "X78n1549_008:0295a12": "熏修。無不證聖果。寧復有退失事乎。如來讚勸之本",
    "X78n1549_008:0295a13": "意。不過如此。且圓機體道。是最上淨業。苟加願導之。",
    "X78n1549_008:0295a14": "即預優品。若夫愚朴輩。但能稱佛發願者。莫不往生。",
    "X78n1549_008:0295a15": "嗚呼。觀淨土一門。則知聖人無棄物矣。彼守癡空之",
    "X78n1549_008:0295a16": "徒。効無礙無修。起自障心。絕他學路。可不哀哉。紹興",
    "X78n1549_008:0295a17": "十六年四月丁卯之夕。忽聞異香滿室。謂弟子沙門",
    "X78n1549_008:0295a18": "思齊曰。此吾淨業所感也。乃沐浴更衣。面西趺坐而",
    "X78n1549_008:0295a19": "化。焚其軀。得舍利如粟者百八粒(佛祖統紀樂邦文類)。",
    "X78n1549_008:0295a20": "王日休",
    "X78n1549_008:0295a21": "王日休。字虗中。盧州人。宋高宗朝。舉國學進士。棄官",
    "X78n1549_008:0295a22": "不就。博通羣經。訓傳六經語孟數十萬言。一旦棄去。",
    "X78n1549_008:0295a23": "專修西方之業。布衣蔬食。日課千拜。著書名龍舒淨",
    "X78n1549_008:0295a24": "土文。自王公士大夫。下至屠丐僮奴皂隸優妓之屬。",
    "X78n1549_008:0295b01": "咸以淨土法門。勸引皈依。其文淺說曲喻。至詳至懇。",
    "X78n1549_008:0295b02": "若父兄之教子弟然。日休每晨起禮佛。祝願言。弟子",
    "X78n1549_008:0295b03": "日休。謹為盡虗空界一切眾生。然香敬禮盡虗空界",
    "X78n1549_008:0295b04": "一切諸佛。一切正法。一切諸大菩薩。緣覺聲聞聖眾。",
    "X78n1549_008:0295b05": "乞成就一切善願。濟度無量無邊眾生。臨命終時。一",
    "X78n1549_008:0295b06": "剎那間。見阿彌陀佛。證無生忍。了六神通。不出此間",
    "X78n1549_008:0295b07": "一歲。即來此間教化眾生。漸漸變此南閻浮提。盡娑",
    "X78n1549_008:0295b08": "婆世界以至十方無量世界。皆為清淨極樂世界。又",
    "X78n1549_008:0295b09": "祝云。弟子日休。為此南閻浮提無巨無細一切眾生。",
    "X78n1549_008:0295b10": "敬禮諸天天帝日月后土一切靈祇。為此等眾生。感",
    "X78n1549_008:0295b11": "謝覆載照臨生養衛護之恩。謹為此等眾生。念南無",
    "X78n1549_008:0295b12": "釋迦牟尼佛一百八遍。以種無上善根。念南無阿彌",
    "X78n1549_008:0295b13": "陀佛一百八遍。以結無上善緣。願此等眾生。常沐洪",
    "X78n1549_008:0295b14": "恩。歡喜相向。不相爭相殺。不相食相陵。進修佛法。脫",
    "X78n1549_008:0295b15": "離苦海。即變此南閻浮提為極樂世界。又祝云。弟子",
    "X78n1549_008:0295b16": "日休。謹為盡虗空界一切眾生。敬禮西方極樂世界",
    "X78n1549_008:0295b17": "阿彌陀佛。觀世音菩薩。大勢至菩薩。聲聞諸上善人。",
    "X78n1549_008:0295b18": "仰惟大慈大悲。憫念眾生沈淪苦海。無有出期。特展",
    "X78n1549_008:0295b19": "威神。遞相勸勉。分身於此震旦國中。教化眾生。使不",
    "X78n1549_008:0295b20": "相爭相殺。不相食相陵。易世澆漓。共躋仁壽。及於此",
    "X78n1549_008:0295b21": "南閻浮提盡此娑婆世界及十方濁惡世界。身為國",
    "X78n1549_008:0295b22": "王大臣。百僚庶尹。教化眾生。同修佛道。脫離苦海。即",
    "X78n1549_008:0295b23": "變吾國以至十方濁惡世界。皆為清淨極樂世界。又",
    "X78n1549_008:0295b24": "祝云。弟子日休身在世網。宿業深重。願為平昔所殺",
    "X78n1549_008:0295c01": "眾生。所食眾生。及南閻浮提所殺所食一切眾生。日",
    "X78n1549_008:0295c02": "誦西方極樂世界三十六萬億一十一萬九千五百",
    "X78n1549_008:0295c03": "同名同號阿彌陀佛一百二十遍。仰惟如來。大慈大",
    "X78n1549_008:0295c04": "悲。以日休所誦如來名號。一聲一如來。度一眾生。盡",
    "X78n1549_008:0295c05": "其所誦之數。度一切眾生。同生極樂世界。其詳載淨",
    "X78n1549_008:0295c06": "土文中。乾道中。廬陵李彥弼有疾。垂死。夢一人自稱",
    "X78n1549_008:0295c07": "龍舒居士。謂曰。汝起飲白粥。疾當瘳。且汝尚憶闕仲",
    "X78n1549_008:0295c08": "雅教汝修行捷徑否。彥弼曰。每日念佛不輟。既覺。索",
    "X78n1549_008:0295c09": "粥飲之。立愈。彥弼初未識日休。既而見畫像。與夢合。",
    "X78n1549_008:0295c10": "使諸子往受學焉。日休將卒前三日。徧別道友。勗以",
    "X78n1549_008:0295c11": "精修淨業。云將有行。不復相見。及期。與生徒講書畢。",
    "X78n1549_008:0295c12": "禮誦如常時。至三更。忽厲聲稱阿彌陀佛數聲。唱言。",
    "X78n1549_008:0295c13": "佛來迎我。屹然立化。彥弼聞而感之。為刻日休像。并",
    "X78n1549_008:0295c14": "述其事傳遠近。自是廬陵人多供事之。咸祐中。呂元",
    "X78n1549_008:0295c15": "益重刻淨土文。至祝願篇。版中得舍利三顆。其叔父",
    "X78n1549_008:0295c16": "師說載其事於篇首云(樂邦文類淨土文)。",
    "X78n1549_008:0295c17": "樓汾",
    "X78n1549_008:0295c18": "樓汾。明州人。兄寶洲。好內典。每與沙門談道。汾從旁",
    "X78n1549_008:0295c19": "傾聽。信向日切。年二十二得疾。遂一志西歸。謂父母",
    "X78n1549_008:0295c20": "曰。但得生淨土。見佛聞法。世間勝事。何以過此。遂請",
    "X78n1549_008:0295c21": "僧諷觀經。設像對臥牀。注視久之。曰。吾已身在西方",
    "X78n1549_008:0295c22": "矣。遂稱佛名。向西而化(佛祖統紀)。",
    "X78n1549_008:0295c23": "張元祥",
    "X78n1549_008:0295c24": "張元祥。長安人。居常念佛不輟。一日謂家人曰。西方",
    "X78n1549_008:0296a01": "聖人來此。待我飯畢。同往淨土。及飯訖。焚香面西。跏",
    "X78n1549_008:0296a02": "趺而化(佛祖統紀)。",
    "X78n1549_008:0296a03": "元子平",
    "X78n1549_008:0296a04": "元子平。不詳其所出。依京口觀音寺。念佛誦經。一日",
    "X78n1549_008:0296a05": "忽聞空中音樂。即西向坐化。異香數日不絕(佛祖統紀)。",
    "X78n1549_008:0296a06": "姚約",
    "X78n1549_008:0296a07": "姚約。湖州仙潭人。潛心內典。覺海友公興淨業社。約",
    "X78n1549_008:0296a08": "實主其事。忽告友公曰。久厭浮生。不日西去。師可助",
    "X78n1549_008:0296a09": "我念佛。友遂日與誦佛名。一日就座而化。既而見夢",
    "X78n1549_008:0296a10": "於友曰。約已往生淨土。師之力也。友曰。欲從公遊。得",
    "X78n1549_008:0296a11": "乎。約曰。師世壽未盡。寺中景懿當先至。懿同社僧也。",
    "X78n1549_008:0296a12": "閱月便終(佛祖統紀)。",
    "X78n1549_008:0296a13": "梅福",
    "X78n1549_008:0296a14": "梅福。松江人。誦經持戒。繫念淨土。臨終。預知時至。即",
    "X78n1549_008:0296a15": "絕粒飲水。稱大勢至菩薩。至七日。澡浴更衣。端坐告",
    "X78n1549_008:0296a16": "眾曰。勢至菩薩。今來迎我。即座化去(佛祖統紀)。",
    "X78n1549_008:0296a17": "胡嵩",
    "X78n1549_008:0296a18": "胡嵩。湖州人。平時信向佛法。修諸功德。一夕忽夢佛",
    "X78n1549_008:0296a19": "語曰。汝可造屋迎我。嵩乃建閣以奉彌陀。臨終之夕。",
    "X78n1549_008:0296a20": "忽云佛光照我。言訖而化(佛祖統紀)。",
    "X78n1549_008:0296a21": "陸偉",
    "X78n1549_008:0296a22": "陸偉。錢唐人。初為州吏。中年厭世。勤修淨業。結法華",
    "X78n1549_008:0296a23": "華嚴二社各百許人。閱二十年。遂成大會。偉手書法",
    "X78n1549_008:0296a24": "華華嚴圓覺金剛金光明諸經。一日易衣端坐。唱佛",
    "X78n1549_008:0296b01": "而化(佛祖統紀)。",
    "X78n1549_008:0296b02": "閻邦榮",
    "X78n1549_008:0296b03": "閻邦榮。池州青陽人。中年嘗遇僧勸修淨業。持往生",
    "X78n1549_008:0296b04": "呪。遂斷葷血。每旦向西誦呪千遍。又率諸男女同聲",
    "X78n1549_008:0296b05": "誦之。積二十年。紹熙元年正月朔。閱大涅槃經。歎曰。",
    "X78n1549_008:0296b06": "人生夢幻耳。吾何戀乎。三月朔。聞異香芬馥。彌日不",
    "X78n1549_008:0296b07": "歇。其子夢阿彌陀佛。放大光明。徧照堂宇。皆作金色。",
    "X78n1549_008:0296b08": "越五日晨起。如常課誦訖。顧家人曰。我今日當行。慎",
    "X78n1549_008:0296b09": "勿相攪。遂面西瞑目。跏趺而坐。日過中。瞿然起曰。我",
    "X78n1549_008:0296b10": "去也。便起立。行數步。舒手結印。微笑而化(樂邦文類)。",
    "X78n1549_008:0296b11": "吳克己",
    "X78n1549_008:0296b12": "吳克己。字復之。自號鎧庵居士。居於婺之浦江。嘗苦",
    "X78n1549_008:0296b13": "目疾。或勸令持圓通大士號。從之。疾良已。遂起深信",
    "X78n1549_008:0296b14": "心。讀楞嚴至空生心內。猶雲點太清。豁如發蒙。既讀",
    "X78n1549_008:0296b15": "宗鏡錄。久之。有悟入。著法華樞鍵。回向極樂。曰。不讀",
    "X78n1549_008:0296b16": "法華。無以明我心本具妙法。不生安養。無以證我心",
    "X78n1549_008:0296b17": "本具妙法。如來諄諄示誨。智者懇懇宏經。佛祖垂慈。",
    "X78n1549_008:0296b18": "初無異轍也。乾道中。寓蘇州。與寶積實公為蓮社。命",
    "X78n1549_008:0296b19": "工繪十界九品圖於兩廡。一示萬法唯心。一指西方",
    "X78n1549_008:0296b20": "徑路。社友鍾離松為之記。嘉定七年冬。終於寶山。遺",
    "X78n1549_008:0296b21": "言以僧禮茶毗。壽七十五(佛祖統紀樂邦文類)。",
    "X78n1549_008:0296b22": "陳君璋",
    "X78n1549_008:0296b23": "陳君璋。黃巖人。生於元時。年四十。皈心佛法。與妻葉",
    "X78n1549_008:0296b24": "氏。誦法華經。迴向極樂。歷二十年。疾篤。命其子景星",
    "X78n1549_008:0296c01": "扶之坐。曰。吾歸去。景星曰歸何處去。曰。沒處去。令死",
    "X78n1549_008:0296c02": "後用桑門闍維法。合掌稱阿彌陀佛而逝(徃生集)。",
    "X78n1549_008:0296c03": "王九蓮",
    "X78n1549_008:0296c04": "王九蓮。不詳其所出。亦元時人也。虔修淨業。依經作",
    "X78n1549_008:0296c05": "觀。然夜所夢佛。皆肖像。非活佛也。一日遇僧寂公。告",
    "X78n1549_008:0296c06": "以故。寂公曰。此易耳。子能憶先公容貌乎。曰。能。夢所",
    "X78n1549_008:0296c07": "見與生時有異乎。曰。不異也。寂公曰。佛本無相。因心",
    "X78n1549_008:0296c08": "有相。子欲見佛。即以先公作阿彌陀佛想。作眉間白",
    "X78n1549_008:0296c09": "毫光想。作面如真金想。作坐寶蓮華想。久久想成。漸",
    "X78n1549_008:0296c10": "見其身。日高日大。徧虗空界。則見活佛矣。九蓮如法",
    "X78n1549_008:0296c11": "修之。自後每夢見父。心輒謂是佛。久之。其父遂引坐",
    "X78n1549_008:0296c12": "蓮華。與說法要。九蓮心開。進修益篤。有父執馬生者。",
    "X78n1549_008:0296c13": "遠客歸。見九蓮言。某日得危疾。為冥吏所攝。歷諸地",
    "X78n1549_008:0296c14": "獄。正惶急。忽有金光照身。光中一人坐蓮華。呼我字。",
    "X78n1549_008:0296c15": "諦視之。乃尊公也。命吏送歸。遂復活。不識尊公何修",
    "X78n1549_008:0296c16": "至此。九蓮語以故。馬生亦感動。誓同修淨業云(瑯環記)。",
    "X78n1549_008:0296c17": "楊嘉褘",
    "X78n1549_008:0296c18": "楊嘉褘。字邦華。吉安泰和人。明萬歷中諸生也。少好",
    "X78n1549_008:0296c19": "學。於書無所不窺。已而潛心內典。年十三。持不殺戒。",
    "X78n1549_008:0296c20": "蚤虱無所傷。至二十餘。入南京國子監。俄疾作。夢遊",
    "X78n1549_008:0296c21": "地獄。見地藏菩薩於冥陽殿。覺而放諸生物。延僧誦",
    "X78n1549_008:0296c22": "經。唱佛號已而謂人曰。吾將逝矣。青蓮華現吾前。非",
    "X78n1549_008:0296c23": "淨土境乎。遂晝夜唱佛號不絕。命侍者息燭曰。吾常",
    "X78n1549_008:0296c24": "在光明中。不須燭也。問何所見。曰。蓮開四色。問見彌",
    "X78n1549_008:0297a01": "陀否。曰。見彌陀現千丈身。問觀音。曰。身與彌陀等。唯",
    "X78n1549_008:0297a02": "不見勢至耳。言訖。忽躍起拈香曰。彌陀經功德。不可",
    "X78n1549_008:0297a03": "說。不可說。不可說。吾已得上品生矣。寂然而逝(徃生集)。",
    "X78n1549_008:0297a04": "陳道民",
    "X78n1549_008:0297a05": "陳道民。法名明覺。吳江人。自幼蔬食。嘉靖二十六年。",
    "X78n1549_008:0297a06": "投祇園法師為弟子。受優婆塞戒。六時課誦。口不離",
    "X78n1549_008:0297a07": "佛。萬歷十五年九月。預知時至。別諸道友。十七日夜。",
    "X78n1549_008:0297a08": "其婦方篝火絡絲。道民向婦拱手作別。坐牀角上。脫",
    "X78n1549_008:0297a09": "鞵與襪。以帶并束之。曰。明朝著不成矣。歸亟呼兒女",
    "X78n1549_008:0297a10": "環視。中夜念佛聲寂。便化去(獪園)。",
    "X78n1549_008:0297a11": "唐廷任",
    "X78n1549_008:0297a12": "唐廷任。字體如。金華蘭溪諸生也。天性醇慤。躬孝友",
    "X78n1549_008:0297a13": "之行。已而覺世無常。傾心至道。參雲棲宏公。受念佛",
    "X78n1549_008:0297a14": "三昧。遂力行之。閱十三年如一日。年六十。當仲冬之",
    "X78n1549_008:0297a15": "旦。謂諸子曰。新春十有一日。吾行矣。至期。盥漱整衣",
    "X78n1549_008:0297a16": "端坐。手結印。口稱佛號。微笑而逝。事在萬歷三十一",
    "X78n1549_008:0297a17": "年(徃生集)。",
    "X78n1549_008:0297a18": "戈以安",
    "X78n1549_008:0297a19": "戈以安。錢塘人。事雲棲宏公為師。法名廣泰。事親孝。",
    "X78n1549_008:0297a20": "好行陰德。晚歲奉佛甚虔。與僧元素結春秋二社。為",
    "X78n1549_008:0297a21": "念佛會。誦華嚴經。已而曰吾大限迫矣。當為西歸計。",
    "X78n1549_008:0297a22": "遂閉一室習禪誦。晨夕不輟。預尅歸期。前二日。家人",
    "X78n1549_008:0297a23": "來視。甚悲。以安曰。生必有滅。奚悲為。吾方凝神淨域。",
    "X78n1549_008:0297a24": "面覲彌陀。若等勿以情愛亂我正念。請元素至。共唱",
    "X78n1549_008:0297b01": "佛號。及期而化(往生集)。",
    "X78n1549_008:0297b02": "孫叔子",
    "X78n1549_008:0297b03": "孫叔子。安慶桐城人。父境吾居士。讀雲棲彌陀疏鈔。",
    "X78n1549_008:0297b04": "喟然歎曰。至哉妙用。旋乾轉坤。所謂十世古今。始終",
    "X78n1549_008:0297b05": "不離於當念。其唯念佛一門乎。鑄阿彌陀佛像。按四",
    "X78n1549_008:0297b06": "十八願以為莊嚴。像成。送之雲棲。因乞法名為廣寓。",
    "X78n1549_008:0297b07": "稱弟子。叔子年十二。從焉。遂受五戒。法名大圩。歸而",
    "X78n1549_008:0297b08": "斷葷血棄科舉業。修念佛三昧。勤苦不惜身命。俄見",
    "X78n1549_008:0297b09": "兩比邱持蓮華立於前。曰。孺子善哉。一心淨土。復見",
    "X78n1549_008:0297b10": "化人誦金剛經一晝夜。乃瞿然起坐。曰。彌陀觀音。皆",
    "X78n1549_008:0297b11": "來迎我。結金剛拳印。唱阿彌陀佛數聲。泊然而寂。有",
    "X78n1549_008:0297b12": "淨土十二時歌傳於世。其室中歲產瑞芝。卒之歲。有",
    "X78n1549_008:0297b13": "大如斗者。其色或如金。或如赤白輪(往生集雲棲法彙)。",
    "X78n1549_008:0297b14": "郭大林",
    "X78n1549_008:0297b15": "郭大林。湯陰人。亦專志淨業。年七十六。一日謂其子",
    "X78n1549_008:0297b16": "曰。明午吾去矣。無疾而逝(徃生集)。",
    "X78n1549_008:0297b17": "劉通志",
    "X78n1549_008:0297b18": "劉通志。順天人。精勤念佛。年五十二。得疾。念益切。其",
    "X78n1549_008:0297b19": "法侶李白齋先卒。通志絕而復甦。謂家人曰。白齋與",
    "X78n1549_008:0297b20": "我。當同生淨土。已維舟待矣。為我易衣。挂念珠於項",
    "X78n1549_008:0297b21": "從之。遂逝(往生集)。",
    "X78n1549_008:0297b22": "郝熙載",
    "X78n1549_008:0297b23": "郝熙載。錢塘諸生。為人忠信不欺。晚歸雲棲之教。法",
    "X78n1549_008:0297b24": "名廣定。居家禪誦無間。已而得疾。一日忽舉首視窗",
    "X78n1549_008:0297c01": "外。謂其子曰。今者別一乾坤矣。夜半云。佛坐蓮華臺",
    "X78n1549_008:0297c02": "現吾前。吾往矣。遂逝。事在萬歷三十九年(徃生集)。",
    "X78n1549_008:0297c03": "杜居士",
    "X78n1549_008:0297c04": "杜居士。遺其名。順天宛平人。隱西山端光寺側古齋",
    "X78n1549_008:0297c05": "堂中。三十年專志念佛。對人唯合掌稱佛號。預知將",
    "X78n1549_008:0297c06": "終。禮懺九日。誦至懺中懇切語。輒流涕哽咽。遂絕食",
    "X78n1549_008:0297c07": "日飲水少許。懺畢坐脫。浹旬始殮。顏色如生。有五色",
    "X78n1549_008:0297c08": "雲盤屋上。山中人傳異之(徃生集)。",
    "X78n1549_008:0297c09": "吳大恩",
    "X78n1549_008:0297c10": "吳大恩。仁和人。仁慈好施。恤孤窮。護生命。鄉里稱之。",
    "X78n1549_008:0297c11": "已而皈心佛法。晨夕誦經。唱佛號。一日別眾。跏趺而",
    "X78n1549_008:0297c12": "逝。神色煥然。室有香氣。事在萬歷四十年(徃生集)。",
    "X78n1549_008:0297c13": "吳繼勛",
    "X78n1549_008:0297c14": "吳繼勛。字用卿。江南徽州人。性沈毅。嗜善若渴。晚修",
    "X78n1549_008:0297c15": "淨業。持往生呪。唱佛號。日有定課。嘗失足墮江中。有",
    "X78n1549_008:0297c16": "物籍之。流十里。躍而登舟。眾以為神。已而患背疽。持",
    "X78n1549_008:0297c17": "誦自若。俄而正念示寂(徃生集)。",
    "X78n1549_008:0297c18": "華居士",
    "X78n1549_008:0297c19": "華居士。杭州江干人。醇樸無偽。與人不欵曲。中年獨",
    "X78n1549_008:0297c20": "處一室。不涉世事。唯孜孜念佛而已。及將卒。自知時",
    "X78n1549_008:0297c21": "至。更衣正寢。手整冠。端坐。別眾而逝(徃生集)。",
    "X78n1549_008:0297c22": "顧原",
    "X78n1549_008:0297c23": "顧原。字清甫。號寶幢居士。應天人。嘉靖間諸生也。少",
    "X78n1549_008:0297c24": "豪雋。工詩。善書畫。年及四十。盡棄所習。斷酒肉。搆小",
    "X78n1549_008:0298a01": "樓。獨坐其上。精修禪觀。豕人女子。絕不見其面。每夜",
    "X78n1549_008:0298a02": "五更起。擊大木魚。高聲唱阿彌陀佛。其舍旁有屠兒。",
    "X78n1549_008:0298a03": "每聞木魚聲即起屠家。一日遲起。恚而責其妻。妻曰。",
    "X78n1549_008:0298a04": "爾不聞彼道人日打木魚念佛邪。自不知罪。乃責我。",
    "X78n1549_008:0298a05": "何也。屠兒愕然即折刀不復屠。一時屠兒從而徙業",
    "X78n1549_008:0298a06": "者甚眾。原與棲霞雲谷禪師善。結西方社。憨山清公",
    "X78n1549_008:0298a07": "一日至棲霞寺。望見一道者。閒閒如孤鶴。即之。其目",
    "X78n1549_008:0298a08": "不瞬。脫若遺世。已而入殿門。禮舍利塔。瞻拜良久。塔",
    "X78n1549_008:0298a09": "頂忽現五色光。赭如寶錯。清公異之。以語雲谷。雲谷",
    "X78n1549_008:0298a10": "曰。此寶幢也。方作西方觀耳。頃之。示微疾。請名僧數",
    "X78n1549_008:0298a11": "人相對唱佛號。已而內人走報曰。滿宅聞蓮華香。眾",
    "X78n1549_008:0298a12": "驚喜。原恬然如平時。徐語僧曰。我坐蓮華中半月餘。",
    "X78n1549_008:0298a13": "見彌陀法身。徧虗空世界。世界皆金色。佛視我微笑",
    "X78n1549_008:0298a14": "而挈我。又以袈裟覆我。我決定往西方矣。諸子涕泣",
    "X78n1549_008:0298a15": "請曰。父即往。奈兒輩何。原笑曰。汝將謂我生邪。死邪。",
    "X78n1549_008:0298a16": "而獨不觀於日乎。日出於東而沒於西。是果沒乎。遂",
    "X78n1549_008:0298a17": "尅期。沐浴更衣。端坐而逝。蓮香三日始歇(憨山夢遊集)。",
    "X78n1549_008:0298a18": "朱元正",
    "X78n1549_008:0298a19": "朱元正。海鹽諸生也。平生有志聖學。律身甚嚴。年六",
    "X78n1549_008:0298a20": "十餘深入禪悅。居宅後敝屋中。閉關不問家事。每日",
    "X78n1549_008:0298a21": "晨誦法華經一卷。日過中則靜坐。其門人陳則梁訪",
    "X78n1549_008:0298a22": "之曰。先生年高。盍少開酒禁。元正曰。子謂我須調養",
    "X78n1549_008:0298a23": "血氣邪。不知我於生死已畫得斷。則梁竦然。其年七",
    "X78n1549_008:0298a24": "月語其子曰。吾在此無事。可行矣。問何處去。曰。西方",
    "X78n1549_008:0298b01": "去。子及孫固留。至十二月朔。示微疾。不食。家人蒼黃",
    "X78n1549_008:0298b02": "治殮具。元正曰。勿忙。此後八日半夜事也。及期。端坐",
    "X78n1549_008:0298b03": "欲逝。復曰。吾生平秋毫不負人。今冬舍後匠人。為我",
    "X78n1549_008:0298b04": "平後門一片地。欲待明年元日。便老人出關行步。其",
    "X78n1549_008:0298b05": "好意未報。因取紙作詩謝之。寂然而逝。時方雞鳴。預",
    "X78n1549_008:0298b06": "戒家人。臨行勿令婦女來。過二三時乃來。來亦勿哭。",
    "X78n1549_008:0298b07": "比天明。眷屬至。皆哭。元正復張目搖頭。令婦女去。去",
    "X78n1549_008:0298b08": "盡乃瞑(法華持驗紀事)。",
    "X78n1549_008:0298b09": "周廷璋",
    "X78n1549_008:0298b10": "周廷璋。號楚峯。雲南人也。生於正德嘉靖間。為人淳",
    "X78n1549_008:0298b11": "朴。治家不計有無。有輒散之貧者。人與之語。輒笑。或",
    "X78n1549_008:0298b12": "謔之詈辱之。亦笑而已。素向佛法。晨起必誦金剛彌",
    "X78n1549_008:0298b13": "陀觀音諸經各一卷。充然自得。曰。吾不離日用。不涉",
    "X78n1549_008:0298b14": "貪愛。如是而已。年八十七。以清明日上冢。決辭祖考。",
    "X78n1549_008:0298b15": "還謂其婦曰。吾將行矣。彌陀迎我。觀音勢至俱來也。",
    "X78n1549_008:0298b16": "已而曰。觀音謂我絕葷五日。可西行。遂日食一粥一",
    "X78n1549_008:0298b17": "蔬。至期。沐而冠。令子弟誦七如來名而已。誦經既畢。",
    "X78n1549_008:0298b18": "端坐而逝。翼日。有香發於體。貌如生(金剛靈應錄)。",
    "X78n1549_008:0298b19": "程見山",
    "X78n1549_008:0298b20": "程見山。以字傳。遺其名。天性孝友。少為賈。已而棄去。",
    "X78n1549_008:0298b21": "家居精研佛理。禮誦有定程。雖冗不廢。晚年益靜默。",
    "X78n1549_008:0298b22": "日以禪觀為業。疾革。家人方蒼黃。見山云。汝等無出",
    "X78n1549_008:0298b23": "聲。我方澄念。以西方為歸。平時所願。今克從矣。遂卒。",
    "X78n1549_008:0298b24": "年七十六(劉子威禪悅小草)。",
    "X78n1549_008:0298c01": "張守約",
    "X78n1549_008:0298c02": "張守約。浙江秀水縣人。貧而好施。倡諸同志。廣行利",
    "X78n1549_008:0298c03": "益事。以百千種計。晚乃盡謝世事。一蔬一飯。日誦西",
    "X78n1549_008:0298c04": "方佛名。甞擬寒山詩三百首。激勸緇素。一以淨土為",
    "X78n1549_008:0298c05": "歸。一云。淨土大法門。彌陀大願力。千生萬劫來。今朝",
    "X78n1549_008:0298c06": "始識得。當生難遭想。慎勿更錯失。念佛求往生。貴在",
    "X78n1549_008:0298c07": "心專一。一云。物外寄閒身。諸緣任運歇。不染半默塵。",
    "X78n1549_008:0298c08": "唯念一聲佛。性使軟如綿。心要硬如鐵。肯作無益事。",
    "X78n1549_008:0298c09": "水底去撈月。一云。昨日入蓮社。口佛心亦佛。今日火",
    "X78n1549_008:0298c10": "宅中。事雜念亦雜。若非根器深。未免塵勞汩。是以古",
    "X78n1549_008:0298c11": "哲人。山中修淨業。一云。上品見佛速。下品見佛遲。雖",
    "X78n1549_008:0298c12": "有遲速異。終無退轉時。參禪病著相。念佛貴斷疑。實",
    "X78n1549_008:0298c13": "實有淨土。實實有蓮池。一云。七十古來稀。前面無多",
    "X78n1549_008:0298c14": "日。急急辨盤纏。猶恐來不及。橫也任他橫。直也任他",
    "X78n1549_008:0298c15": "直。安得閒工夫。與之分皂白。妻陶氏。自歸守約。亦課",
    "X78n1549_008:0298c16": "誦無間。守約詣普陀禮大士。陶氏謂二子曰。吾平日",
    "X78n1549_008:0298c17": "參是心作佛。至今始悟。娑婆緣盡。吾其行矣。尅期端",
    "X78n1549_008:0298c18": "坐而逝。次日守約歸。成殮。俄而棺上出青蓮華。其數",
    "X78n1549_008:0298c19": "五(擬寒山詩并序徃生集)。",
    "X78n1549_008:0298c20": "莊廣還",
    "X78n1549_008:0298c21": "莊廣還。字復真。嘉興桐鄉人。少為儒。已而學醫。年四",
    "X78n1549_008:0298c22": "十餘。頗厭世事。遂從事養生術。久之致疾。乃喟然曰。",
    "X78n1549_008:0298c23": "吾獨不能為天地間一閒人乎。遂搆小園。疊石樹華",
    "X78n1549_008:0298c24": "木。嘯歌其中。一日覩華開落。悟身無常。即毀園。閉關",
    "X78n1549_008:0299a01": "坐禪。取金剛諸經誦之。偶出遊杭州。遇一翁。與之語",
    "X78n1549_008:0299a02": "學佛。翁曰。子學佛。誰所師。曰。未也。翁曰。子不讀柳子",
    "X78n1549_008:0299a03": "厚服氣書乎。雲棲有蓮池禪師者。近在此。盍往師之。",
    "X78n1549_008:0299a04": "應曰。諾。遂徒步詣雲棲。謁蓮池。蓮池授以念佛法。遂",
    "X78n1549_008:0299a05": "受五戒。歸家日課阿彌陀佛五萬聲。未半載。心地寂",
    "X78n1549_008:0299a06": "然。年八十。再詣雲棲。受菩薩戒。歸老於家。居常病其",
    "X78n1549_008:0299a07": "鄉人。不知正法。多宗邪教。閱淨土諸經論。掇其語要。",
    "X78n1549_008:0299a08": "名曰淨土資糧集。以導眾信。鄉人從而化焉(淨土資糧集)。",
    "X78n1549_008:0299a09": "鮑宗肇",
    "X78n1549_008:0299a10": "鮑宗肇。字性泉。紹興山陰人。家世信佛。宗肇既冠。斷",
    "X78n1549_008:0299a11": "葷酒。能覆誦法華楞嚴二經。每日一周。其父命鬻楮",
    "X78n1549_008:0299a12": "於嘉興。怒其折閱。罸之跪。良久起。則已默轉楞嚴竟",
    "X78n1549_008:0299a13": "矣。甞從紫栢散木諸老師遊。晚而歸心雲棲。篤志淨",
    "X78n1549_008:0299a14": "業。兼肆力於方山合論永明宗鏡錄諸書。信解通利。",
    "X78n1549_008:0299a15": "自號天鼓居士。著書曰天樂鳴空。臨終囑其子治齋。",
    "X78n1549_008:0299a16": "邀法侶王季常等緇衣數人至。同聲誦西方佛號。日",
    "X78n1549_008:0299a17": "西時。忽合掌謝眾曰。與諸君永別矣。遂趺坐而化(天",
    "X78n1549_008:0299a18": "樂鳴空集)。",
    "X78n1549_008:0299a19": "莊嚴",
    "X78n1549_008:0299a20": "莊嚴。字平叔。松江華亭人。深達佛法。導諸同事。衣履",
    "X78n1549_008:0299a21": "所餘。常以施人。家有一子一壻。視之泊如也。閒作詩。",
    "X78n1549_008:0299a22": "及小詞。皆清遠有致。甞調滿庭芳一闋云。六十餘年。",
    "X78n1549_008:0299a23": "片時春夢。覺來剛熟黃梁。浮華幻影。有甚好風光。冷",
    "X78n1549_008:0299a24": "眼輕輕覷破。急翻身蹬斷絲韁。兒孫戲從他搬演。何",
    "X78n1549_008:0299b01": "必看終場。青山茅一把。殘生活計。別作商量。但隨緣",
    "X78n1549_008:0299b02": "消遣。洗鉢焚香。先送心歸極樂。恣逍遙。寶樹清涼。堪",
    "X78n1549_008:0299b03": "悲也。回頭望處。業海正茫茫。天啟四年。卒於其友胡",
    "X78n1549_008:0299b04": "子灝之園。崑山王弱生錄其詞。以為數年中所見學",
    "X78n1549_008:0299b05": "道人。以平叔為第一也(王弱生河渚集)。",
    "X78n1549_008:0299b06": "黃承惠",
    "X78n1549_008:0299b07": "黃承惠。字元孚。杭州錢塘人。為人耿介。不合俗。不能",
    "X78n1549_008:0299b08": "治生產。事大母母盡孝。好施與。隣人寒無衣者。解衣",
    "X78n1549_008:0299b09": "衣之。無食者。傾其囊中錢與之。妻弟聞啟初。奇其清",
    "X78n1549_008:0299b10": "苦。導往雲棲宏公所。以弟子禮見。宏公名之曰淨明。",
    "X78n1549_008:0299b11": "其後得嘔血疾。積三歲弗瘳。且亟。啟初教之念佛。承",
    "X78n1549_008:0299b12": "惠方苦痛。弗省。啟初厲聲曰。汝眼光墮地。即今知痛",
    "X78n1549_008:0299b13": "者。畢竟落在何處。承惠悚然曰。將奈何。啟初曰。莫如",
    "X78n1549_008:0299b14": "念佛。承惠曰。爾教我念自性彌陀邪。念極樂彌陀邪。",
    "X78n1549_008:0299b15": "啟初曰。汝將謂有二邪。承惠遽有省。請慧文法師至。",
    "X78n1549_008:0299b16": "設佛像。為說淨土因緣。承惠欣然。請法師為剃髮。受",
    "X78n1549_008:0299b17": "沙彌戒。屏家屬。唱佛號。默轉蓮華經七日。家人皆聞",
    "X78n1549_008:0299b18": "蓮華香。忽微笑說偈曰。一物不將來。一物不將去。高",
    "X78n1549_008:0299b19": "山頂上一輪秋。此是本來真實意。乃命家人治齋供",
    "X78n1549_008:0299b20": "佛。請僧唱佛號。讀雲棲發願文。至云阿彌陀佛。放光",
    "X78n1549_008:0299b21": "接引。垂手提攜。歡然起坐。諦觀佛像而逝(憨山夢遊集)。",
    "X78n1549_008:0299b22": "聞啟初",
    "X78n1549_008:0299b23": "聞啟初。字子興。法名大晠。與承惠同鄉里。少善病。志",
    "X78n1549_008:0299b24": "欲出生死。乃往雲棲受念佛法門。雲棲示寂。憨山清",
    "X78n1549_008:0299c01": "公來弔。啟初作禮白言。願薙髮為弟子。清公曰。佛性",
    "X78n1549_008:0299c02": "四大不能拘。豈毛髮能為礙乎。況子有親在。未可也。",
    "X78n1549_008:0299c03": "啟初乃已。俄而疾作。啟初曰。吾當直往西方耳。疾無",
    "X78n1549_008:0299c04": "傷也。及疾甚。神志瞀亂。不能自持。大懼。亟命家人請",
    "X78n1549_008:0299c05": "僧至。唱佛號。越一日。瞀亂如故。復瞿然曰。生死根株。",
    "X78n1549_008:0299c06": "非他人所能㧞也。立起。盥沐著衣。對佛焚香煉臂。哀",
    "X78n1549_008:0299c07": "苦懺悔。徹夜無少倦。及還坐。神安志定。淨土現前。乃",
    "X78n1549_008:0299c08": "薙髮披袈裟。別眾而逝。憨山清公聞而歎曰。勇哉聞",
    "X78n1549_008:0299c09": "生。其可謂烈丈夫矣(憨山夢遊集)。",
    "X78n1549_008:0299c10": "沈咸",
    "X78n1549_008:0299c11": "沈咸。字稚咸。吳江人。少穎異。弱冠補諸生。性純孝。父",
    "X78n1549_008:0299c12": "母相繼歿。哀毀骨立。偶閱彌陀楞嚴諸大乘經。有省",
    "X78n1549_008:0299c13": "參謁雲棲大師歸。乃除葷腥。屏居邑之水西庵。專修",
    "X78n1549_008:0299c14": "淨土。日誦佛號五萬聲。寒暑無間。復莊書楞嚴經以",
    "X78n1549_008:0299c15": "薦母。甞與僧淵鑑結淨土會。邑中人多從而化焉。忽",
    "X78n1549_008:0299c16": "一日謂其子婦曰。吾世緣已盡。西方佛來接引。吾隨",
    "X78n1549_008:0299c17": "之歸矣。頃之。面西趺坐而逝。時萬歷三十九年也。子",
    "X78n1549_008:0299c18": "宏。亦修淨業。甞血書金剛經(章夢易撰沉居士傳)。",
    "X78n1549_008:0299c19": "朱鷺",
    "X78n1549_008:0299c20": "朱鷺。字白民。吳江諸生也。少有俊才。親亡。棄諸生。學",
    "X78n1549_008:0299c21": "長生術。已而參雲棲宏公。探求法要。宏公化去。鷺因",
    "X78n1549_008:0299c22": "禮塔作偈曰。我昔初謁師。問參禪念佛。可用融通得。",
    "X78n1549_008:0299c23": "師答隨口出。若然是兩物。用得融通著。快哉此一語。",
    "X78n1549_008:0299c24": "令人心膽悅。時時舉向人。諸方徧傳說。念佛人無盡。",
    "X78n1549_008:0300a01": "是指亦無盡。靈山會未散。蓮池舌長活。短偈作供養。",
    "X78n1549_008:0300a02": "合掌無縫塔。與王在公同遊徑山。闢一軒居之。閱般",
    "X78n1549_008:0300a03": "若經。晚居蘇州蓮華峯下。偕山僧修念佛三昧。自號",
    "X78n1549_008:0300a04": "西空居士。年八十。作辭世偈。沐浴更衣而逝(雲棲法",
    "X78n1549_008:0300a05": "彙吳江志憨山夢遊集)。",
    "X78n1549_008:0300a06": "吳瞻樓",
    "X78n1549_008:0300a07": "吳瞻樓。遺其名。太倉人。晚年以家事付二子。篤修淨",
    "X78n1549_008:0300a08": "土。一意西邁。日持佛號萬聲。誦大小彌陀經。及往生",
    "X78n1549_008:0300a09": "呪。兼作西方觀。不雜餘業。閱十二年如一日。西方聖",
    "X78n1549_008:0300a10": "境。累見目前。牀前時湧白蓮華。大如臼。童稚皆見之。",
    "X78n1549_008:0300a11": "年七十餘。怡然坐脫。子孫以事佛世其家焉(現果隨錄)。",
    "X78n1549_008:0300a12": "吳鳴珙",
    "X78n1549_008:0300a13": "吳鳴珙。字叔寶。太倉人。家素饒。好施。然不甚通佛法。",
    "X78n1549_008:0300a14": "年六十餘。忽別眾沐浴。延隆福寺印初法師。授三皈",
    "X78n1549_008:0300a15": "五戒。大呼出去者再。合掌逝矣。頃復開目語人曰。吾",
    "X78n1549_008:0300a16": "纔發永絕塵世願。勇猛念阿彌陀佛。蓮華世界。忽已",
    "X78n1549_008:0300a17": "現前。自省平日何善。乃獲此報。傳語諸公。各須努力。",
    "X78n1549_008:0300a18": "言訖索水自照。恍悟曰。今生吳叔寶。前生徐和尚。復",
    "X78n1549_008:0300a19": "大呼快哉而逝。異香發於室(現果隨錄)。",
    "X78n1549_008:0300a20": "王醇",
    "X78n1549_008:0300a21": "王醇。字先民。揚州人。徧遊吳越山水。參一雨禪師。受",
    "X78n1549_008:0300a22": "優婆塞戒。居山日誦蓮華經。已而歸揚州。居慈雲庵。",
    "X78n1549_008:0300a23": "虔修淨業。顏其居曰寶蘂栖。臨終。預知時至。結跏趺",
    "X78n1549_008:0300a24": "坐。請僧環誦佛名而逝(王先民傳)。",
    "X78n1549_008:0300b01": "陳至善",
    "X78n1549_008:0300b02": "陳至善。字用拙。常熟人。孩時聞祖母誦佛號。啼輒止",
    "X78n1549_008:0300b03": "既入塾。讀論語。至朝聞道。夕死可矣。入問母曰。人死",
    "X78n1549_008:0300b04": "安歸。母不能答。以告其父。父曰。汝意云何。至善曰。欲",
    "X78n1549_008:0300b05": "知生死。其必聞道乎。父曰。是兒他日定入無生法。及",
    "X78n1549_008:0300b06": "長。聞雲棲之風。慕之。篤志淨業。放諸生命。有寂公者。",
    "X78n1549_008:0300b07": "嗣法雲棲。已而結茅藤溪。至善為募金搆禪院。一日",
    "X78n1549_008:0300b08": "寂公夢至善緇衣黃縧。含笑言別。亟走視之。見至善",
    "X78n1549_008:0300b09": "方誦佛號。右脇而逝(常熟志)。",
    "X78n1549_008:0300b10": "張光緯",
    "X78n1549_008:0300b11": "張光緯。字次民。無錫人。年十四。補諸生。明亡。棄舉業。",
    "X78n1549_008:0300b12": "家居課生徒。年五十餘。妻子盡喪。孑然獨處。因究心",
    "X78n1549_008:0300b13": "內典。自號息廬居士。奉雲棲之教。所著文率以淨土",
    "X78n1549_008:0300b14": "為歸。日課佛名萬計。兼觀佛像。每夕禮佛。雙燈結華。",
    "X78n1549_008:0300b15": "或如珠。或如粟。或如瓔珞。如鬘雲。一夕左燈忽現蓮",
    "X78n1549_008:0300b16": "華。有佛跏趺其上。峩峨金容。相好畢具。良久方滅。光",
    "X78n1549_008:0300b17": "緯拜籲。願得再見。越三日夕。左燈之上。現佛立像。右",
    "X78n1549_008:0300b18": "燈之上。亦湧蓮華。佛斜坐其上。家人咸見之。光緯受",
    "X78n1549_008:0300b19": "優婆塞戒。尤以戒殺為第一義。一蚊一蟻咸所護念。",
    "X78n1549_008:0300b20": "晚而長齋。祭先祀神。悉用菜果。食飲無所擇。有珍味。",
    "X78n1549_008:0300b21": "輒以餉人。冬夏一冠。二十年不易也。年七十三時。自",
    "X78n1549_008:0300b22": "為終制。不受人弔。不立木主。殯不過七七。自謂無營",
    "X78n1549_008:0300b23": "無戀。無瞋恚。泊然待盡而已。未幾卒。有淨土剩言。刻",
    "X78n1549_008:0300b24": "行於世。其念佛說三篇尤切於學者。略言。經云。執持",
    "X78n1549_008:0300c01": "名號。一心不亂。執持云者。若可把捉而非把捉。儒家",
    "X78n1549_008:0300c02": "所謂拳拳服膺。朱子訓以恭敬奉持者是。下文弗失。",
    "X78n1549_008:0300c03": "便是不亂義。儒家又言顧諟。朱子釋以常目在之。即",
    "X78n1549_008:0300c04": "是觀佛義。亦即是不亂義。口誦佛名。眼觀佛像。耳還",
    "X78n1549_008:0300c05": "自聽。聲從舌流。禪味悅心。鼻聞香氣。如是念佛。反六",
    "X78n1549_008:0300c06": "還一。云何得亂。吾今念佛。作一方便。自視此心。如淨",
    "X78n1549_008:0300c07": "寶瓶。佛名如穀。逐字逐句。如穀投瓶。貫珠而下。穀既",
    "X78n1549_008:0300c08": "無盡。瓶亦不滿。不放一粒。拋向瓶外。顧念此瓶不滿",
    "X78n1549_008:0300c09": "徑寸。中藏三千大千世界百億微塵數佛。三十六萬",
    "X78n1549_008:0300c10": "億一十一萬九千五百同名同號阿彌陀佛。安住其",
    "X78n1549_008:0300c11": "中。我亦與之俱會一處。游樂宴息。方是我安身立命",
    "X78n1549_008:0300c12": "處也。又曰。石南和尚偈曰。念佛切莫貪多念。且念一",
    "X78n1549_008:0300c13": "百心不亂。九十九聲一念差。捋轉數珠都不算。如是",
    "X78n1549_008:0300c14": "一百百至千。從千至萬如珠貫。箭射不入刀不侵。百",
    "X78n1549_008:0300c15": "萬魔軍皆退竄。吾向來念佛。亦只囫圇念過。今始知",
    "X78n1549_008:0300c16": "須字字從心裏出。還須字字入心裏去。當念佛時。先",
    "X78n1549_008:0300c17": "要閉目端坐。凝神定慮。不可有一毫雜亂心。躁競心。",
    "X78n1549_008:0300c18": "昏惰心。開口出聲。務令聲從心發。心籍口傳。息調聲",
    "X78n1549_008:0300c19": "和。不徐不疾。字字分明。句句相續。分之則一字可作",
    "X78n1549_008:0300c20": "一句。貫之則百千句直如一句。緜緜密密。自一聲以",
    "X78n1549_008:0300c21": "至千萬聲。自一刻以至十二時。無斷無續。不缺不漏。",
    "X78n1549_008:0300c22": "久之純熟。華開見佛。到時自驗。決不賺人。又云。念佛",
    "X78n1549_008:0300c23": "之至。須兼作觀。瞑目向西。端坐默想。神與形離。驀直",
    "X78n1549_008:0300c24": "西去。漸見樹林。及諸水鳥。金繩界道欄楯交羅。取次",
    "X78n1549_008:0301a01": "遄行。寶池勝蓮。香臺樓閣。種種在目。儼然如來現身",
    "X78n1549_008:0301a02": "丈六。觀音侍左。勢至侍右。放眉間光。垂手接引。我及",
    "X78n1549_008:0301a03": "海眾。同攝光中。隨引而上。禮足悲懇。于時忽見金掌",
    "X78n1549_008:0301a04": "摩頂。甘露灑身。此心廓然。獲大安隱。徐徐神返。若出",
    "X78n1549_008:0301a05": "定然。於彼世界中。日遊一遍。往生路熟。時至不迷。願",
    "X78n1549_008:0301a06": "以此告諸念佛人。須知心念。莫但口念。入此門時。去",
    "X78n1549_008:0301a07": "佛不遠(淨土剩言)。",
    "X78n1549_008:0301a08": "袁列星",
    "X78n1549_008:0301a09": "袁列星。字垣三。崑山人。甞寓杭州西溪。因自號西溪",
    "X78n1549_008:0301a10": "居士。成童時習舉業。一日聞外祖母誦金剛經無四",
    "X78n1549_008:0301a11": "相句。即有契入。既而遇悅山禪師。參求向上。日加精",
    "X78n1549_008:0301a12": "進。會白嵩老人自雪峯來崑。列星再三叩擊。言下洞",
    "X78n1549_008:0301a13": "然。遂受記莂。已而道風日播。隨機接引。慧辯無礙。提",
    "X78n1549_008:0301a14": "唱一乘。兼宏淨土。時諸同輩好修僊術。兼慕枯禪。多",
    "X78n1549_008:0301a15": "有不信淨土者。列星曉之曰。淨土法門。圓通廣大。我",
    "X78n1549_008:0301a16": "向來密修密證。不敢輕以語人。非秘而不言也。時節",
    "X78n1549_008:0301a17": "未至。恐言之無益耳。諸佛甚深法藏。二乘聲聞辟支",
    "X78n1549_008:0301a18": "佛聞之。尚是不信。葢彼住在涅槃清淨。已證神通妙",
    "X78n1549_008:0301a19": "用。不知淨土大莊嚴海。處處現成。故諸佛呵二乘為",
    "X78n1549_008:0301a20": "邪。謂其墮無為阬。飲三昧酒。可歎今之禪者。尚未能",
    "X78n1549_008:0301a21": "到涅槃清淨二乘境界。便空腹高心。未得為得。未證",
    "X78n1549_008:0301a22": "為證。於六根未動時。認著一箇光影。以為既悟。便爾",
    "X78n1549_008:0301a23": "莽莽蕩蕩。呵斥淨土。真可憐憫。就使真正大徹大悟",
    "X78n1549_008:0301a24": "摸著娘生鼻孔。還能逃得寂光淨土否。又曰。知是般",
    "X78n1549_008:0301b01": "事。便撥向一邊。密雲老人云。你要撥向那一邊。真正",
    "X78n1549_008:0301b02": "癡人前不可說夢也。古德云。今時禪者。以透過法身",
    "X78n1549_008:0301b03": "為極則。不知逶過後又作麼生。假饒透後有甚麼消",
    "X78n1549_008:0301b04": "息。亦是病。真實語言。所宜痛省。今時禪者尚不出微",
    "X78n1549_008:0301b05": "細所知魔。反指修淨土者為愚。亦甚惑矣。夫盡空虗",
    "X78n1549_008:0301b06": "有十法界。淨土是第一法界。故九界同歸。但修淨土",
    "X78n1549_008:0301b07": "者。人道為易。葢地獄餓鬼。眾苦煎逼。并不知有佛名。",
    "X78n1549_008:0301b08": "諸佛日以威神法力。清淨光明。哀憐救護。彼盲然聾",
    "X78n1549_008:0301b09": "然。不一知也。如或業盡心開。一聞佛名。地獄餓鬼。立",
    "X78n1549_008:0301b10": "變清凉法界矣。畜生癡迷罔覺。修羅嗔根熾盛。難覩",
    "X78n1549_008:0301b11": "慈光。而最不肯修淨土者。尤莫如天僊道。彼非不知",
    "X78n1549_008:0301b12": "淨土之為美也。但已得神通妙用。飛騰變化。出有入",
    "X78n1549_008:0301b13": "無。亦能放現金光。幻出諸菩薩形像。幻出種種莊嚴",
    "X78n1549_008:0301b14": "勝具。以為淨土之樂。不過如是。而不知其墮於幻識",
    "X78n1549_008:0301b15": "也。都是自己精氣神團聚幻成。吾佛所呵不修正覺。",
    "X78n1549_008:0301b16": "未是無為。報盡還墮者也。吾人本來一切現成。旋天",
    "X78n1549_008:0301b17": "轉地。不待安排。更無他物。並非鍊而成者。若曰修鍊",
    "X78n1549_008:0301b18": "而得。都是魔說。吾前所謂不生不滅。惟不生者不滅。",
    "X78n1549_008:0301b19": "若修鍊而成。即是有生。無有不滅者也。元精元氣。不",
    "X78n1549_008:0301b20": "出元神。元神者識之別名也。大丈夫要復本來。方將",
    "X78n1549_008:0301b21": "洗淨神識。斬斷命根。奈何反修成一箇神識。愈膠愈",
    "X78n1549_008:0301b22": "固。難以驟拔。久之中力衰敗。有未至劫火而先壞者。",
    "X78n1549_008:0301b23": "縱能堅持牢固。劫火一到。同歸於盡。葢劫火不唯破",
    "X78n1549_008:0301b24": "有形。亦能破無形。無自安慰曰。吾道如虗空。永不能",
    "X78n1549_008:0301c01": "壞也。須知虗空亦是神識幻出。無上道眼方能覤破。",
    "X78n1549_008:0301c02": "天僊現種種勝境。畢竟不十分光明。不十分正大。豈",
    "X78n1549_008:0301c03": "如淨土一切如來。同其光明徧徹。一切菩薩聲聞。同",
    "X78n1549_008:0301c04": "共光明徧徹。一切水鳥樹林華香音樂。同共光明徧",
    "X78n1549_008:0301c05": "徹。於一毫端。建寶王剎。坐微塵裏。轉妙法輪。非天僊",
    "X78n1549_008:0301c06": "法界所可擬其萬一者也。誠能深信淨土。專而行之。",
    "X78n1549_008:0301c07": "已超過百億天僊。倘猶不能斷除學僊之念。是未明",
    "X78n1549_008:0301c08": "乎大小之分也。葢淨土法門。乃一切聖賢所歸宿地",
    "X78n1549_008:0301c09": "也。得生淨土。福慧雙足。來返娑婆。遇僊度僊。遇魔度",
    "X78n1549_008:0301c10": "魔。遇人度人。遇鬼度鬼。遇恩度恩。遇仇度仇。方是大",
    "X78n1549_008:0301c11": "丈夫事。君今決定信修淨土。永不退轉。池中蓮華。便",
    "X78n1549_008:0301c12": "已舒條吐萼。一切諸佛光明。塞滿汝眼。一切法音。塞",
    "X78n1549_008:0301c13": "滿汝耳。一切妙典。塞滿汝心。一切妙香妙味。塞滿汝",
    "X78n1549_008:0301c14": "口汝鼻。如是加護。一絲不露。勝境盡絕。便是一尊古",
    "X78n1549_008:0301c15": "佛矣。有不天地皆歸。僊魔畢度者哉。康熙五十九年",
    "X78n1549_008:0301c16": "二月。卒於寶樹庵。年六十二。門人輯其言。為西溪居",
    "X78n1549_008:0301c17": "士集(西溪集)。",
    "X78n1549_008:0301c18": "皇甫士坊",
    "X78n1549_008:0301c19": "皇甫士坊。字子儀。錢塘人。世業醫。士坊少讀龍舒居",
    "X78n1549_008:0301c20": "士淨土文。惕然深省。與思齊大師為方外交。篤修淨",
    "X78n1549_008:0301c21": "業。平居作淨土詩。積百餘首。今錄其尤切要者。一云。",
    "X78n1549_008:0301c22": "大哉淨土門。至簡亦至易。持名願往生。無人不果遂。",
    "X78n1549_008:0301c23": "凡夫根器薄。輾轉生疑貳。自疑積習深。宿業難捐棄。",
    "X78n1549_008:0301c24": "復慮念力微。勝境莫能致。不知無始來。罪性本虗偽。",
    "X78n1549_008:0302a01": "但能持佛名。速滅生死罪。如風掃雲霧。如燈除暗昧。",
    "X78n1549_008:0302a02": "雲暗本非真。心空滌陳穢。況此萬德名。感應難思議。",
    "X78n1549_008:0302a03": "如石性本沈。得舟終不墜。如人犯官刑。皇恩能赦庇。",
    "X78n1549_008:0302a04": "佛力妙難思。自力亦奇異。勿謂念力微。念力必如意。",
    "X78n1549_008:0302a05": "念比金石堅。念比鋒刃利。念西決生西。念佛佛必至。",
    "X78n1549_008:0302a06": "先聖有格言。匹夫難奪志。一云。二乘見偏空。執理而",
    "X78n1549_008:0302a07": "廢事。遂謂無淨土。心淨即土義。不知心與土。非一亦",
    "X78n1549_008:0302a08": "非二。諸土唯心生。一心眾土備。極樂心之淨。娑婆心",
    "X78n1549_008:0302a09": "之穢。極樂是虗名。娑婆亦應偽。愛重生娑婆。念專自",
    "X78n1549_008:0302a10": "西去。淨穢既生心。土亦隨所與。譬如一輪月。映入諸",
    "X78n1549_008:0302a11": "水內。水清月自明。水濁月晦昧。月比本來心。水比諸",
    "X78n1549_008:0302a12": "世界。一心含萬剎。莫作有無解。無實亦無虗。事理兩",
    "X78n1549_008:0302a13": "無詿。又作十二時頌曰。平旦寅。常時佛課在凌晨。一",
    "X78n1549_008:0302a14": "刻工夫十聲號。能超生死出沈淪。希有法。妙難論。往",
    "X78n1549_008:0302a15": "生全以信為因。君能聽受無疑惑。便是多生受記人。",
    "X78n1549_008:0302a16": "日出卯。朝露易晞人易老。試將親友細尋思。眼前多",
    "X78n1549_008:0302a17": "少埋芳草。要修行。須及早。一寸光陰無價寶。閒時不",
    "X78n1549_008:0302a18": "肯念彌陀。直待臨終空懊惱。日高辰。人世遷居必擇",
    "X78n1549_008:0302a19": "鄰。莫向人天求福報。壽終難免再沈淪。生忉利。作轉",
    "X78n1549_008:0302a20": "輪。暫時快樂未為真。勸君念佛求西去。永作逍遙自",
    "X78n1549_008:0302a21": "在人。禺中巳。食時處處炊烟起。自餐飽飯自充飢。自",
    "X78n1549_008:0302a22": "己修持了生死。子憶娘。母憶子。到底工夫全在己。拚",
    "X78n1549_008:0302a23": "捨身心見願王。十萬餘程近如咫。日南午。佛日當空",
    "X78n1549_008:0302a24": "目不覩。一條直路少人行。反向長途受辛苦。不談禪。",
    "X78n1549_008:0302b01": "不揮麈。念念彌陀常作主。雖然身未出娑婆。棲神已",
    "X78n1549_008:0302b02": "在蓮華土。日昳未。六蛇共室真堪畏。出沒閻浮是幾",
    "X78n1549_008:0302b03": "遭。多生還不分涇渭。猛回頭。滌塵胃。人命無常須不",
    "X78n1549_008:0302b04": "諱。死字常將挂在眉。纔覺西方有滋味。晡時申。歎息",
    "X78n1549_008:0302b05": "人身似轉輪。此身不向今生度。更向何生度此身。休",
    "X78n1549_008:0302b06": "錯過。莫因循。幾多帶角與披鱗。千佛慈悲難救度。塵",
    "X78n1549_008:0302b07": "沙劫數自沈淪。日落酉。返照餘光不悠久。堪笑愚人",
    "X78n1549_008:0302b08": "顧目前。死生大事君知否。臭錢財。閒茶酒。賺得凡夫",
    "X78n1549_008:0302b09": "終日走。波波不暇念彌陀。臘月到來空束手。黃昏戌。",
    "X78n1549_008:0302b10": "一盞孤燈明夜室。上牀別了襪和鞵。魂夢冥冥黑如",
    "X78n1549_008:0302b11": "漆。歎人身。容易失。要出輪迴須念佛。無邊罪障一時",
    "X78n1549_008:0302b12": "消。佛光皎似千輪日。人定亥。富貴功名不常在。枕上",
    "X78n1549_008:0302b13": "黃梁夢未醒。癡情猶自憂千載。略因循。成懈怠。一息",
    "X78n1549_008:0302b14": "不來窮劫悔。孤負西方老願王。遙垂金臂恩如海夜。",
    "X78n1549_008:0302b15": "半子。淨穢相形分彼此。不是娑婆苦折磨。誰肯灰心",
    "X78n1549_008:0302b16": "厭生死。既厭離。要知止。黃金地上樂無比。眼前煩惱",
    "X78n1549_008:0302b17": "為誰來。都是西方促裝使。雞鳴丑。君願往生誰掣肘。",
    "X78n1549_008:0302b18": "煩惱場中正好修。念佛須教心應口。離是非。無可否。",
    "X78n1549_008:0302b19": "凡事隨緣我何有。但看蓮華不陸生。結根偏在泥中",
    "X78n1549_008:0302b20": "藕。後不詳其終(儒齋淨土詩)。",
    "X78n1549_008:0302b21": "羅允枚",
    "X78n1549_008:0302b22": "羅允枚。太倉人。父夢一僧求寄居。及旦而允枚生。四",
    "X78n1549_008:0302b23": "五歲時。猶能憶前生事。一日繞柱走。頭暈仆地。自後",
    "X78n1549_008:0302b24": "遂失所憶。及長。以多病棄舉業。參檗巖老人。了徹向",
    "X78n1549_008:0302c01": "上。復回心淨土。康熙四十年秋。病且革。忽聞空中聲",
    "X78n1549_008:0302c02": "云。勝蓮居士。尚餘壽一紀。已而頓痊。因自號勝蓮。時",
    "X78n1549_008:0302c03": "州人罕知修淨業者。允枚首倡念佛社。三四處。蓮風",
    "X78n1549_008:0302c04": "大振。五十二年秋病復作。人以為憂。允枚絕不介意。",
    "X78n1549_008:0302c05": "一夕夢神告曰。汝勸人修淨業功甚大。今延汝壽矣。",
    "X78n1549_008:0302c06": "允枚性慈善。凡放生育嬰賑饑諸善事。咸樂成之。年",
    "X78n1549_008:0302c07": "七十一。其年六月二日。徧別親友云。將於初六日辭",
    "X78n1549_008:0302c08": "世。至期沐浴端坐說偈曰。七十一年。拖著皮袋。今日",
    "X78n1549_008:0302c09": "撇下。何等自在。偈畢寂然。頃之家人哭喚不已。忽張",
    "X78n1549_008:0302c10": "目曰。累我更遲七日。十四日晨起曰。今日吾必行矣。",
    "X78n1549_008:0302c11": "亟請乾行長老暨道友某某。來助我念佛。眾至。唱佛",
    "X78n1549_008:0302c12": "名。至辰刻。忽聳然曰。大士來矣。合掌向西。稱佛而脫",
    "X78n1549_008:0302c13": "(周安士文稿)。",
    "X78n1549_008:0302c14": "周夢顏",
    "X78n1549_008:0302c15": "周夢顏。一名思仁。字安士。崑山諸生也。博通經藏。深",
    "X78n1549_008:0302c16": "信淨土法門。自號懷西居士。嘗以眾生造無量罪。唯",
    "X78n1549_008:0302c17": "淫殺二業。實居大半。因著戒殺戒淫二書。其戒殺書。",
    "X78n1549_008:0302c18": "名萬善先資。言多懇切深痛。自言每過一切神祠。必",
    "X78n1549_008:0302c19": "祝願云。唯願尊神。發出世心。勿受血食。一心常念阿",
    "X78n1549_008:0302c20": "彌陀佛。求生淨土。思仁自今二十四歲。直至壽盡。中",
    "X78n1549_008:0302c21": "間若殺一小魚蝦。乃至家中眷屬。若有一人傷一蚊",
    "X78n1549_008:0302c22": "蟻。唯願尊神是糾是殛。迅雷擊碎所著書板。思仁自",
    "X78n1549_008:0302c23": "今二十四歲。直至壽盡。臨河見魚。仰面見鳥。不思救",
    "X78n1549_008:0302c24": "度。反萌殺機。亦同此誓。思仁自今二十四歲。直至壽",
    "X78n1549_008:0303a01": "盡。若夢寐中見人殺生。不能至心稱佛名號。發救度",
    "X78n1549_008:0303a02": "心。而反歡喜贊成其事。亦同此誓。其戒淫書。名慾海",
    "X78n1549_008:0303a03": "回狂。勸諸淫者。先觀胎獄。了種種苦。是謂息淫原始",
    "X78n1549_008:0303a04": "方便。次觀此身諸蟲蝟集。宛轉遊行。食人腦髓。是為",
    "X78n1549_008:0303a05": "初開不淨方便。次觀男女膿血洟唾。惡露中滿。猶如",
    "X78n1549_008:0303a06": "溷廁。糞穢所都。是為息淫對治方便。次想死人正直",
    "X78n1549_008:0303a07": "仰臥。寒氷徹骨。黃水流出。臭不可聞。徧體生蟲。處處",
    "X78n1549_008:0303a08": "鑽嚙。皮肉漸盡。骨節縱橫。乃至冢破骨出。人獸踐踏。",
    "X78n1549_008:0303a09": "而我此身。終亦如是。次念法華所說因緣生相滅相。",
    "X78n1549_008:0303a10": "與不生滅。是為斷淫窮原方便。次觀自身。在極樂世",
    "X78n1549_008:0303a11": "界七賽池內蓮華之中。蓮華開敷。見阿彌陀佛。坐寶",
    "X78n1549_008:0303a12": "蓮華。及諸種種莊嚴瑞相。亦見自身禮拜供養於佛。",
    "X78n1549_008:0303a13": "作是觀時。發願往生極樂世界。永脫淫穽。是為究竟",
    "X78n1549_008:0303a14": "解脫方便。又嘗輯西歸直指四卷。乾隆四年正月。與",
    "X78n1549_008:0303a15": "家人訣云。將西歸。家人請以香湯沐浴。卻之曰。我香",
    "X78n1549_008:0303a16": "湯沐浴久矣。談笑而逝。異香郁然滿一室。年八十四。",
    "X78n1549_008:0303a17": "初有王孟隣者。與夢顏交。其年十一月朔。謂夢顏曰。",
    "X78n1549_008:0303a18": "十七日為彌陀聖誕。吾將行矣。至十六日。問夢顏曰。",
    "X78n1549_008:0303a19": "云何決定得生淨土。夢顏曰。當於念佛時。發四宏誓",
    "X78n1549_008:0303a20": "願。則淨因堅固。決無退轉。孟隣以為然。十七日。念佛",
    "X78n1549_008:0303a21": "坐逝。顏色不變。又有余鶴亭者。見夢顏所著書悅之。",
    "X78n1549_008:0303a22": "因問往生之訣。夢顏為指示法要。鶴亭歡喜奉行。未",
    "X78n1549_008:0303a23": "幾徧別親友。遺偈而逝(慾海回狂。萬善先資。安士文稿)。",
    "X78n1549_008:0303a24": "沈中旭",
    "X78n1549_008:0303b01": "沈中旭。字啟白。吳縣人。少豪宕。急人之難。既而以醫",
    "X78n1549_008:0303b02": "名。益喜施。貧者不取藥直。或與之錢粟。年二十五喪",
    "X78n1549_008:0303b03": "偶。不復娶。虔修淨業。所過僧坊街頭橋下。徧書西方",
    "X78n1549_008:0303b04": "佛名。及警策語。勸人念佛。遇有危疾。輒蹙然曰。孽深",
    "X78n1549_008:0303b05": "矣。吾力不能救汝。奈何。病者涕泣。固以請。則曰無已。",
    "X78n1549_008:0303b06": "其必念佛乎。西方極樂世界。阿彌陀佛。能至心稱念",
    "X78n1549_008:0303b07": "一聲者。滅八萬億劫生死之罪。汝能信否。其人唯唯。",
    "X78n1549_008:0303b08": "曰。汝能念否。其人復唯唯。曰誠如是。疾可為也。乃下",
    "X78n1549_008:0303b09": "藥焉。亦往往有奇驗。從而歸佛者甚眾。中旭年七十",
    "X78n1549_008:0303b10": "餘有疾。其嗣子戒門者。屏人勿通。其逝也。無知狀者。",
    "X78n1549_008:0303b11": "然至今城西人論數十年來。白衣中修淨業者。必以",
    "X78n1549_008:0303b12": "中旭為首稱云(二林居後集)。",
    "X78n1549_008:0303b13": "楊廣文",
    "X78n1549_008:0303b14": "楊廣文。字道原。吳縣人。少孤不娶。皈心淨業。歲饑。道",
    "X78n1549_008:0303b15": "有棄兒。輒收養之。至十數。長而後遣之。門有乞者。教",
    "X78n1549_008:0303b16": "令唱佛名。即予之錢。由是乞者踵至。每語人曰。一心",
    "X78n1549_008:0303b17": "念佛。求生西方。只此八字。是無上法門。更無他說。乾",
    "X78n1549_008:0303b18": "隆三十五年得疾。其友沈炳往省之。唱佛名不絕口。",
    "X78n1549_008:0303b19": "明日遂逝。年六十餘(二林居後集)。",
    "X78n1549_008:0303b20": "顧天瑞",
    "X78n1549_008:0303b21": "顧天瑞。蘇州城西。大邨人也。中年長齋。為念佛會。妻",
    "X78n1549_008:0303b22": "陸氏。亦長齋。日誦佛名甚虔。年六十三。得微疾。預知",
    "X78n1549_008:0303b23": "將終。沐浴易衣就寢。其姒俞氏。別室居。忽聞陸氏遙",
    "X78n1549_008:0303b24": "語云吾先去。姆早晚好來也。俞氏亟遣子視之。逝矣。",
    "X78n1549_008:0303c01": "俞氏故長齋修淨業。居半載無疾而逝。天瑞後數年。",
    "X78n1549_008:0303c02": "別諸親故。沐浴唱佛名。亦無疾而逝。事在乾隆三十",
    "X78n1549_008:0303c03": "五年(二林居後集)。",
    "X78n1549_008:0303c04": "姜見龍",
    "X78n1549_008:0303c05": "姜見龍。字元標。吳縣人。嘗倡設義冢。埋諸暴骼。歲饑。",
    "X78n1549_008:0303c06": "捐金以賑。家遂中落。習眼科以自活。初好長生術。一",
    "X78n1549_008:0303c07": "夕夢至一所。巉崖幽谷。陰風颯然。急覓路行數里。忽",
    "X78n1549_008:0303c08": "見天日。幢幡蔽空。寶輿中一人趺坐。身金色。見龍請",
    "X78n1549_008:0303c09": "曰。夙生罪障。悞入險塗。願見救㧞。輿中人言。汝能發",
    "X78n1549_008:0303c10": "願否。見龍稽首曰。願從今日。作佛家奴。輿中人言。甚",
    "X78n1549_008:0303c11": "善。明日當有比邱。導爾修行。慎勿錯過。言畢。頓失所",
    "X78n1549_008:0303c12": "見。及旦。果有一僧欵門而入。為言修行之要。無過念",
    "X78n1549_008:0303c13": "佛。能念佛者。決生西方。能念佛者。得不退轉。能念佛",
    "X78n1549_008:0303c14": "者。疾成正覺。見龍大喜。日持佛名萬餘。聲徹里巷。乾",
    "X78n1549_008:0303c15": "隆四十三年八月。示微疾。謂諸子曰。吾一心求生西",
    "X78n1549_008:0303c16": "方。無他戀也。其月既望。書偈曰。脫卻五濁苦。往生極",
    "X78n1549_008:0303c17": "樂土。七寶蓮胎圓。一念成正果。明日將午。寂然而逝。",
    "X78n1549_008:0303c18": "年七十五(姜崑成述)。",
    "X78n1549_008:0303c19": "沈炳",
    "X78n1549_008:0303c20": "沈炳。字敬孚。長洲人。年十五。得喘病。過三十而劇。因",
    "X78n1549_008:0303c21": "發出世心。持佛名頗切。至年五十病益甚。自正月至",
    "X78n1549_008:0303c22": "五月。一息僅屬。遂矢願長齋。其友楊廣文往省之。勸",
    "X78n1549_008:0303c23": "持金剛經。扶起授之讀。盡卷。居三日。加持至三卷。半",
    "X78n1549_008:0303c24": "月而病愈。自後日以三卷為常。持佛名不輟。夜坐輒",
    "X78n1549_008:0304a01": "至曉。喘病遂除。而身微傴。閱五年。夜坐頃。自誓不取",
    "X78n1549_008:0304a02": "正覺。終不休歇。脊梁忽聲振。挺豎如平人。尋受五戒",
    "X78n1549_008:0304a03": "於旅亭會公。炳常言世間萬法。生滅不停。唯有一句",
    "X78n1549_008:0304a04": "阿彌陀佛。是大休歇處。又自謂念佛工夫。尤於病中",
    "X78n1549_008:0304a05": "得力。諸苦煎熬。獨一念炯然。不曾打失耳。乾隆四十",
    "X78n1549_008:0304a06": "六年十一月。示微疾數日。其月晦。晨起盥沐畢。喘甚。",
    "X78n1549_008:0304a07": "回身向西。結跏念佛。其妻在旁。揮之去。已而寂然。則",
    "X78n1549_008:0304a08": "坐逝矣。遺言以龕殮。用茶毗法。其妻亦長齋。修淨業。",
    "X78n1549_008:0304a09": "已而出家為尼(二林居後集)。",
    "X78n1549_008:0304a10": "王恭",
    "X78n1549_008:0304a11": "王恭。字禮言。太倉人。為人恬澹寡嗜慾。少棄舉子業。",
    "X78n1549_008:0304a12": "好為詩。所居南園。故宗老文肅公別墅。竹石蕭涼。偕",
    "X78n1549_008:0304a13": "諸羣從。觴詠自得。年五十餘。輟詩不復為。長齋修淨",
    "X78n1549_008:0304a14": "業。自號破有居士。一夕夢遊淨土。覺而志以詩曰。無",
    "X78n1549_008:0304a15": "多些子沒商量。夢入蓮邦大歇場。諸上善人譚法性。",
    "X78n1549_008:0304a16": "各天帝釋雨華香。鳥音樹樂無停響。珠閣金臺盡放",
    "X78n1549_008:0304a17": "光。咫尺僊原曾不隔。莫教迷路歎漁郎。又曰。雪山老",
    "X78n1549_008:0304a18": "子最多情。指點歸家路甚明。不住直須這裏住。無生",
    "X78n1549_008:0304a19": "恰好箇中生。投將種後芽旋發。培得根來果自成。領",
    "X78n1549_008:0304a20": "取臺山驀直去。何勞萬里訪蓬瀛。時年七十二矣。其",
    "X78n1549_008:0304a21": "明年夏。臥疾園之潭影軒。軒前有蓮池。華未放。一蓮",
    "X78n1549_008:0304a22": "藥傍崖石。獨對榻而開色鮮好。滿二日。恭課佛名如",
    "X78n1549_008:0304a23": "常時。手結印而逝。而華亦萎。時乾隆四十七年五月",
    "X78n1549_008:0304a24": "八日也。亡何。劉河人有以乩降神者。恭子沖往叩之。",
    "X78n1549_008:0304b01": "乩大書曰。我破有主人也。問今居何處。答幸登蓮界。",
    "X78n1549_008:0304b02": "問頗憶家否。答何思何慮。問家事。答南無佛。固問。又",
    "X78n1549_008:0304b03": "書南無佛。如是者三。遂寂(顧成志。許培秀述)",
    "X78n1549_008:0304b04": "論曰。余少聞輪回往返之說。輒自悲流浪五濁。倀倀",
    "X78n1549_008:0304b05": "然靡所依也。既長。觀庾彥寶王虗中諸公行事。遺棄",
    "X78n1549_008:0304b06": "世榮。一心西邁。誠慕之。夫百年須臾耳。身家妻子之",
    "X78n1549_008:0304b07": "謀日固。悲歡得失榮辱之數日出。而死已隨其後矣。",
    "X78n1549_008:0304b08": "昔人謂念佛一門。於居士尤為喫緊。置身烈火之中。",
    "X78n1549_008:0304b09": "浸心煩惱之海。一息不來。而鐵牀銅柱隨之。非仰賴",
    "X78n1549_008:0304b10": "佛力。何以敵此。其有覽諸君子之遺蹟。而奮然興起",
    "X78n1549_008:0304b11": "者乎。是皆蓮胎骨肉也。余願執鞭以隨其後。",
    "X78n1549_008:0304b13": "淨土聖賢錄卷八"
}