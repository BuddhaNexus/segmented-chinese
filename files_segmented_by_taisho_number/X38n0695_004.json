{
    "X38n0695_004:0719b04": "佛說梵網經菩薩心地品下略疏卷四",
    "X38n0695_004:0719b06": "姚秦三藏法師　鳩摩羅什　譯",
    "X38n0695_004:0719b07": "廣州寶象林沙門　弘贊　述",
    "X38n0695_004:0719b08": "○二四十八輕(分三)　初總標　二別列　三總結。",
    "X38n0695_004:0719b09": "○初總標。",
    "X38n0695_004:0719b10": "佛告諸菩薩言。已說十波羅提木叉竟。四十八輕今",
    "X38n0695_004:0719b11": "當說。",
    "X38n0695_004:0719b12": "輕垢者。謂此罪雖輕於十重。而能染污本源心地。",
    "X38n0695_004:0719b13": "若不急求懺悔。即為心地作障。難成聖果。然須識",
    "X38n0695_004:0719b14": "其罪相。根本。從生。獨頭之別。若依前十重中。欲作",
    "X38n0695_004:0719b15": "而未成。故未結重。而有作前方便輕垢。是名從生。",
    "X38n0695_004:0719b16": "若所作不從十重中生而孤起者。名為獨頭輕垢。",
    "X38n0695_004:0719b17": "今此根本輕垢中。復有從生故悞等罪。若於四十",
    "X38n0695_004:0719b18": "八戒根本中故作者。犯應懺輕垢。當作突吉羅惡",
    "X38n0695_004:0719b19": "作罪懺。以故作故。復犯作前方便非威儀惡作。若",
    "X38n0695_004:0719b20": "悞作者。但犯責心惡作。故戒本經云。是犯染污起。",
    "X38n0695_004:0719b21": "是犯非染污起。應作惡作罪懺。不懺障菩薩戒。懺",
    "X38n0695_004:0719b22": "時須咨知法者。罪方除滅。故菩薩優婆塞五戒威",
    "X38n0695_004:0719b23": "儀經云。若有所犯。即如法悔。當作惡作罪應問大",
    "X38n0695_004:0719b24": "小乘人。能解說。能受悔者。如法懺悔。如丘比突吉",
    "X38n0695_004:0719c01": "羅罪。懺悔法說。以下一一戒中。自須分辯。不繁條",
    "X38n0695_004:0719c02": "出(突吉羅。此云惡作)。",
    "X38n0695_004:0719c03": "○二別列。",
    "X38n0695_004:0719c04": "○第一不敬師友戒。",
    "X38n0695_004:0719c05": "師乃人天慈範。出世良模。生我戒身。長我慧命。皆",
    "X38n0695_004:0719c06": "師之力。故當敬順無違。而反為慠慢。得無罪深巨",
    "X38n0695_004:0719c07": "海耶。友能品藻人物。輔德助修。眾善由之而成。萬",
    "X38n0695_004:0719c08": "行因斯而進。如渡大海。要藉帆柁相須。忽之即自",
    "X38n0695_004:0719c09": "取漂溺。是故如來教令敬重。如視世尊。",
    "X38n0695_004:0719c10": "若佛子。欲受國王位時。受轉輪王位時。百官受位時。",
    "X38n0695_004:0719c11": "應先受菩薩戒。",
    "X38n0695_004:0719c12": "此令受戒在先。受位在後者。俾先自立其德。以感",
    "X38n0695_004:0719c13": "天龍鬼神呵護。而王臣安。則一國安。王臣福。則一",
    "X38n0695_004:0719c14": "國福矣。然十重戒前勸受。以國王為首。後總結亦",
    "X38n0695_004:0719c15": "以國王為先。今此輕垢。復以國王為始終。良由王",
    "X38n0695_004:0719c16": "正則天下正。王善則士庶善。故王有教化之力。勸",
    "X38n0695_004:0719c17": "善之功。王若不受斯戒。即自失救護之利。復恃高",
    "X38n0695_004:0719c18": "貴。則有破滅佛法之害。制諸弟子。不聽出家修道。",
    "X38n0695_004:0719c19": "既受戒已。猶恐其憍慠。不敬有德。故如來特偏勸",
    "X38n0695_004:0719c20": "之。出家五眾。各遵律行。自知敬順之禮。故此略之。",
    "X38n0695_004:0719c21": "一切鬼神。救護王身。百官之身。諸佛歡喜。",
    "X38n0695_004:0719c22": "由王臣崇敬三寶而受戒。則鬼神擁衛而身康。國",
    "X38n0695_004:0719c23": "界安寧。三災漸息。風雨常調。萬民受益。故心地觀",
    "X38n0695_004:0719c24": "經云。若有人王成就正見。如法化世。名為天主。以",
    "X38n0695_004:0720a01": "天善法。化世間故。諸天善神。及四天王。常來加護。",
    "X38n0695_004:0720a02": "守王宮故。雖處人間。修行天業。賞罰之心。無偏黨",
    "X38n0695_004:0720a03": "故。如是聖主。名正法王。大金光明經偈云。由諸天",
    "X38n0695_004:0720a04": "護持。亦得名天子。三十三天主。分力助人王。眾星",
    "X38n0695_004:0720a05": "依位行。日月無乖度。和風常應節。甘雨順時行。一",
    "X38n0695_004:0720a06": "切諸天眾。充滿於自宮。是故汝人王。忘身弘正法。",
    "X38n0695_004:0720a07": "以法化眾生。恒令得安隱。令彼一切人。修行於十",
    "X38n0695_004:0720a08": "善。率土常安樂。國界得安寧。言諸佛歡喜者。此心",
    "X38n0695_004:0720a09": "地大戒。乃千佛流傳。本期授受不絕。今王臣敬奉。",
    "X38n0695_004:0720a10": "則率土傚持。人人行善。箇箇佛子。寧不歡喜耶。",
    "X38n0695_004:0720a11": "既得戒已。生孝順心。恭敬心。見上座。和尚。阿闍黎。大",
    "X38n0695_004:0720a12": "德。同學。同見。同行者。應起承迎。禮拜問訊。",
    "X38n0695_004:0720a13": "上座有二。一是眾僧中上座。以上更無有人尊於",
    "X38n0695_004:0720a14": "彼者。故居我和尚闍黎之上。二是在我前受戒。乃",
    "X38n0695_004:0720a15": "至先一時一影者。是為上座。瓶沙王。稱佛弟子為",
    "X38n0695_004:0720a16": "上人。謂在王臣士庶之上。般若經。佛言。菩薩一心",
    "X38n0695_004:0720a17": "行無上菩提。心不散亂。是名上人。和尚如後釋。阿",
    "X38n0695_004:0720a18": "闍黎。此云軌範。軌範即是師義。謂能教弟子法則",
    "X38n0695_004:0720a19": "故也。若出家五眾。則有五闍黎。一為授十戒。二受",
    "X38n0695_004:0720a20": "大戒時。為作羯磨。三為作教授。四為依止。五為授",
    "X38n0695_004:0720a21": "經。大德。是尊稱。以其修行有德故也。同學。同一師",
    "X38n0695_004:0720a22": "學大乘法也。同見。心同一大乘正解也。同行。身同",
    "X38n0695_004:0720a23": "修一大乘行業也。彼將至。即應起承迎。迎已禮拜。",
    "X38n0695_004:0720a24": "禮者理也。亦履也。以恭敬謙遜。進退有度。為大理",
    "X38n0695_004:0720b01": "也。拜者服也。俗禮兩拜。取法兩儀。四拜。取法四象",
    "X38n0695_004:0720b02": "也。釋禮三拜。表三業致敬。而歸依三寶。得離三毒",
    "X38n0695_004:0720b03": "也。訊者。以言詢問也。禮已。當舒顏和色。平視正念。",
    "X38n0695_004:0720b04": "問訊云。不審少病少惱。起居安樂不。地持經云。道",
    "X38n0695_004:0720b05": "路清泰。四大調適。臥覺安不。如是隨時應問。事無",
    "X38n0695_004:0720b06": "一定。斯皆尊崇戒法。奉行孝敬之道也。",
    "X38n0695_004:0720b07": "而菩薩反生憍心。慢心。癡心。瞋心。不起承迎禮拜。一",
    "X38n0695_004:0720b08": "一不如法供養。以自賣身。國城男女。七寶百物。而供",
    "X38n0695_004:0720b09": "給之。若不爾者。犯輕垢罪。",
    "X38n0695_004:0720b10": "憍者放恣身心。慢者恃己輕人。癡者不別尊卑。瞋",
    "X38n0695_004:0720b11": "者忿疾於他。如此四心。若內懷其一。故外現不敬",
    "X38n0695_004:0720b12": "之相。遂不起承迎。接見禮拜也。供養者。進修財行",
    "X38n0695_004:0720b13": "名供。有所攝資名養。又下薦上為供。卑資尊曰養。",
    "X38n0695_004:0720b14": "自賣身者。是敬人尊法之至。竭誠盡供之極。如昔",
    "X38n0695_004:0720b15": "常啼菩薩。為聞般若故。自賣心肝骨髓。以供養曇",
    "X38n0695_004:0720b16": "無竭大士。釋迦如來因地中。為貧人時。為聽大涅",
    "X38n0695_004:0720b17": "槃經故。日割身肉三兩。賣與病者療疾。滿足一月。",
    "X38n0695_004:0720b18": "取錢供佛。今人雖貧。寧無少物。亦未至賣身男女",
    "X38n0695_004:0720b19": "等。由重財輕法。故得罪也。七寶者。金。銀。瑠璃。硨磲。",
    "X38n0695_004:0720b20": "玻黎。瑪瑙。赤珍珠也。百物者。乃供身資具之大數",
    "X38n0695_004:0720b21": "也。若不爾者。謂若不如上恭敬供給。即得輕垢罪。",
    "X38n0695_004:0720b22": "如菩薩優婆塞五戒威儀經云。設有言語餘談不",
    "X38n0695_004:0720b23": "聽。若有所問。不如實答者。犯重垢罪。若無慢瞋恚",
    "X38n0695_004:0720b24": "癡之意。直以懶惰。無記。散心。犯輕垢罪。若病。若聽",
    "X38n0695_004:0720c01": "法。說法。若先共他語。乃至護多人意。是名不犯。",
    "X38n0695_004:0720c02": "○第二飲酒戒。",
    "X38n0695_004:0720c03": "前戒制貨賣。今戒制自飲。",
    "X38n0695_004:0720c04": "若佛子。故飲酒。而酒生過失無量。若自身手過酒器",
    "X38n0695_004:0720c05": "與人飲酒者。五百世無手。何況自飲。",
    "X38n0695_004:0720c06": "酒生過失。非止三十六事。故曰無量。若過瓶杯酒",
    "X38n0695_004:0720c07": "器與人飲。尚獲五百世無手之報。況自飲不感重",
    "X38n0695_004:0720c08": "報乎。若墮畜生中。則為無知癡蛆。乃至水蛭。蚯蚓。",
    "X38n0695_004:0720c09": "鰍鱔等。無手之類也。鬼問目連經云。一鬼問言。我",
    "X38n0695_004:0720c10": "一生來。頑癡無知。何罪所致。目連答言。汝為人時。",
    "X38n0695_004:0720c11": "以酒施人。復強勸飲。令其顛倒。今受華報。果在地",
    "X38n0695_004:0720c12": "獄。正法念經云。若以酒與會僧眾。及受戒人。寂靜",
    "X38n0695_004:0720c13": "人。寂滅心人。得禪定者。以濁亂彼人故。墮呌喚地",
    "X38n0695_004:0720c14": "獄。問曰。論中謂菩薩行檀波羅蜜。有乞酒者。亦施",
    "X38n0695_004:0720c15": "與之。何也。答曰。大士修六度萬行。施度將滿。凡有",
    "X38n0695_004:0720c16": "乞者。不違其意。以欲滿足。檀波羅蜜故。如最上授",
    "X38n0695_004:0720c17": "所問經云。菩薩行布施波羅蜜時。若有人求乞所",
    "X38n0695_004:0720c18": "須物。應言。當依我作。而給與之。若樂酒者。使生正",
    "X38n0695_004:0720c19": "念。即與俱飲。後復令斷。如是菩薩清淨。方便攝受",
    "X38n0695_004:0720c20": "眾生。若其內心愛樂不捨。菩薩即為種種呵毀酒",
    "X38n0695_004:0720c21": "之過失。如利刀劍。決定遠離。不令相續。如是施者。",
    "X38n0695_004:0720c22": "則無過咎。此是菩薩見機得作。異於聲聞。如菩薩",
    "X38n0695_004:0720c23": "五戒威儀經云。菩薩為他人故。所可受衣。乃至百",
    "X38n0695_004:0720c24": "千。從非親里居士。盡力所求。如衣。鉢亦如是。為他",
    "X38n0695_004:0721a01": "人故。及應乞縷。教織師織。畜憍奢耶衣。受取金銀。",
    "X38n0695_004:0721a02": "乃至百千。如是之事。與聲聞異。故決定毗尼經云。",
    "X38n0695_004:0721a03": "持聲聞戒。是破菩薩戒。持菩薩戒是破聲聞戒。是",
    "X38n0695_004:0721a04": "也。或以私心倣大士行權之多積。乃自惜分文而",
    "X38n0695_004:0721a05": "不施。擬學行檀將滿。不逆他意。而妄為。其猶獼猴",
    "X38n0695_004:0721a06": "效佩珠瓔。誠自取敗。而況能免頑癡呌喚之報耶。",
    "X38n0695_004:0721a07": "亦不得教一切人飲。及一切眾生飲酒。況自飲酒。一",
    "X38n0695_004:0721a08": "切酒不得飲。若故自飲。教人飲者。犯輕垢罪。",
    "X38n0695_004:0721a09": "一切人者。男女老少在家出家。他邦異國之人也",
    "X38n0695_004:0721a10": "一切眾生者。非人異類。鬼神畜生等。教人。非人。自",
    "X38n0695_004:0721a11": "飲。三皆得輕垢。一切酒如前重戒中釋。律云。噉麴",
    "X38n0695_004:0721a12": "及糟能醉者。隨咽咽得罪。若有重病。餘藥莫治。必",
    "X38n0695_004:0721a13": "須以酒調和方瘥。如來為病故開。如比丘律。及舍",
    "X38n0695_004:0721a14": "利弗問經等明也。問。既生過失無量。云何義疏言。",
    "X38n0695_004:0721a15": "不為過患悉許。答。既云生過無量。而能免斯過者。",
    "X38n0695_004:0721a16": "故許也。如昔波斯匿王夫人末利。從佛受戒已。遇",
    "X38n0695_004:0721a17": "王欲殺厨官。夫人以酒讌王。共相歡勸。王喜夫人",
    "X38n0695_004:0721a18": "飲酒。樂已忘殺。其刑遂寢。夫人詣佛懺悔。佛言。如",
    "X38n0695_004:0721a19": "是飲者。獲大善利。不犯戒也。倘纔聞此語。而無末",
    "X38n0695_004:0721a20": "利權行善用。妄效其迹。則果報誠難逃也。又如齊",
    "X38n0695_004:0721a21": "僧曇顯。醉中與黃冠角法。能使無量道士歸降。佛",
    "X38n0695_004:0721a22": "法由此大興。飲酖毒而遺尿。石盡碎裂。飽酒肉而",
    "X38n0695_004:0721a23": "諷華嚴。一夜已終六帙。若能如此。則不生過失。苟",
    "X38n0695_004:0721a24": "無斯能。為害非小。今有狂禪。誹律為執相放恣身",
    "X38n0695_004:0721b01": "心。食無晝夜。寧分鬼畜噉[(歹*又)/食]。謗戒為小乘。飲謂無",
    "X38n0695_004:0721b02": "過。奚畏沸屎癡蛆。至使無智之徒倣效。自瞎瞎人。",
    "X38n0695_004:0721b03": "獲罪感報。如經所明。寧不懼哉(晉譯華嚴經。作六十卷。故為六帙)。",
    "X38n0695_004:0721b04": "○第三食肉戒。",
    "X38n0695_004:0721b05": "一切肉。皆從斷命中來。然菩薩以慈悲為本。利濟",
    "X38n0695_004:0721b06": "為懷。慈悲則拔苦與樂。利濟則廣行饒益。食肉則",
    "X38n0695_004:0721b07": "二行皆違。更有何法名為大士哉。",
    "X38n0695_004:0721b08": "若佛子。故食肉。一切眾生肉不得食。夫食肉者。斷大",
    "X38n0695_004:0721b09": "慈悲。佛性種子。一切眾生見而捨去。",
    "X38n0695_004:0721b10": "故食者。非誤食也。一切眾生肉者。不出水。陸。空行。",
    "X38n0695_004:0721b11": "之禽獸。乃至蠔蜆蚌蛤海蜥等。凡有命者。皆是也。",
    "X38n0695_004:0721b12": "大慈悲者。無上菩提心是。斷此心。即是斷佛性種",
    "X38n0695_004:0721b13": "子。種子既斷。則以何為成無上正覺之根本耶。眾",
    "X38n0695_004:0721b14": "生見而捨去者。殺習未除。生猶恐怖。如鴿投鶖子",
    "X38n0695_004:0721b15": "之影。戰慄不息。況食其肉。形色氣息。見者聞者。能",
    "X38n0695_004:0721b16": "無驚懾遠離。故楞伽經云。獵師屠兒。捕魚網鳥。諸",
    "X38n0695_004:0721b17": "惡人等。狗見驚吠。獸見奔走。空飛水陸。一切眾生",
    "X38n0695_004:0721b18": "見之。咸作是念。此人氣息。猶如羅剎。今來至此。必",
    "X38n0695_004:0721b19": "當殺我。為護命故。悉皆走避。故云見而捨去也。",
    "X38n0695_004:0721b20": "是故一切菩薩。不得食一切眾生肉。食肉得無量罪。",
    "X38n0695_004:0721b21": "若故食者。犯輕垢罪。",
    "X38n0695_004:0721b22": "一切菩薩者。從初受戒。至未得地。其已登地菩薩。",
    "X38n0695_004:0721b23": "自知持戒。食肉之過。楞嚴經云。佛告阿難。食肉之",
    "X38n0695_004:0721b24": "人。縱得心開。似三摩地。皆大羅剎。報終必沉生死",
    "X38n0695_004:0721c01": "苦海。云何是人。得出三界。楞伽經云。佛告大慧。一",
    "X38n0695_004:0721c02": "切眾生。從無始來。常為六親眷屬。易生而受禽獸",
    "X38n0695_004:0721c03": "等身。云何取之而食。菩薩見諸眾生。皆是親屬。乃",
    "X38n0695_004:0721c04": "至慈念。如一子想。一切諸肉。皆是精血污穢所成。",
    "X38n0695_004:0721c05": "求清淨人。云何取食。若修慈心。或持呪術。或求解",
    "X38n0695_004:0721c06": "脫。或趣大乘。以食肉故。一切不得成就。諸天遠離。",
    "X38n0695_004:0721c07": "睡夢不安。羅剎惡鬼。奪其精神。增長疾病。生諸罪",
    "X38n0695_004:0721c08": "惡。敗諸功德。偈曰。生死不解脫。為利殺眾生。以財",
    "X38n0695_004:0721c09": "網取肉。二俱是惡業。死墮呌喚獄。故云得無量罪",
    "X38n0695_004:0721c10": "也。一鬼問目連云。我一生來。多有兒子。皆端正可",
    "X38n0695_004:0721c11": "喜。而皆早死。念之斷絕。痛不可言。何罪所致。目連",
    "X38n0695_004:0721c12": "答言。汝為人時。見兒殺生。助喜噉肉。殺故短命。喜",
    "X38n0695_004:0721c13": "故痛毒。今受華報。果入地獄。見作隨喜。得報如是。",
    "X38n0695_004:0721c14": "況自作乎。",
    "X38n0695_004:0721c15": "○第四食五辛戒。",
    "X38n0695_004:0721c16": "凡物有葷臭。而非辛。阿魏等是也。有辛而非葷臭。",
    "X38n0695_004:0721c17": "薑芥等是也。有葷而復辛。五辛是也。",
    "X38n0695_004:0721c18": "若佛子。不得食五辛。大蒜。茖葱。慈葱。蘭葱。興渠。是五",
    "X38n0695_004:0721c19": "辛。一切食中。不得食。若故食者。犯輕垢罪。",
    "X38n0695_004:0721c20": "五辛。經律互出。名種不同。多云葱蒜韭薤興渠。今",
    "X38n0695_004:0721c21": "本經。以葱開三成五。亦由方土名異。古今呼別也。",
    "X38n0695_004:0721c22": "大蒜。一名葫。張騫使大宛國持回。今人常食者是。",
    "X38n0695_004:0721c23": "有云即胡葱。謂由從胡地持來故。本草云。胡葱。類",
    "X38n0695_004:0721c24": "食葱。莖葉細微短。如金燈似大蒜。而形小。如此則",
    "X38n0695_004:0722a01": "非大蒜也。茖葱。一名山葱。生山澤中。莖細葉大。亦",
    "X38n0695_004:0722a02": "名茖山葱。有云即薤也。慈葱。冬夏衰。春盛生。蘭葱。",
    "X38n0695_004:0722a03": "即小蒜。一名野生。有云即韭也。然葱之種類頗多。",
    "X38n0695_004:0722a04": "故有木葱。大官葱。水葱。樓葱。亦名龍用葱。由其葉",
    "X38n0695_004:0722a05": "上有八角。如龍角。亦名龍爪葱。冬葱。即凍葱。冬夏",
    "X38n0695_004:0722a06": "常有。漢葱。葉實俱梗。冬則葉枯。春末開花。結實可",
    "X38n0695_004:0722a07": "種。春葱。即[卄/糾]葱。有云糾是慈葱。以其莖葉慈柔故",
    "X38n0695_004:0722a08": "也。興渠。是梵語。亦云興宜。此云少。此方無有。葉似",
    "X38n0695_004:0722a09": "蕪菁。根似蘿蔔。冬則苗葉俱落。出土辛臭。凡是葷",
    "X38n0695_004:0722a10": "辛臭者。皆不得食。道家以芸薹胡荽為葷。非也。一",
    "X38n0695_004:0722a11": "切食中不得食者。謂以五辛。雜於一切食中。亦不",
    "X38n0695_004:0722a12": "得食。西域記。謂西域。家有食者。驅令出郭。若有重",
    "X38n0695_004:0722a13": "病。醫人教服。律開在外別居一室。過七日後。沐浴",
    "X38n0695_004:0722a14": "更衣。方聽入眾。楞嚴經云。食有五失。一者。熟食。發",
    "X38n0695_004:0722a15": "婬。生啖增瞋。二者縱能宣說十二部經。十方天仙。",
    "X38n0695_004:0722a16": "嫌其臭穢。咸皆遠離。三者。諸饑鬼等。舐其唇吻。常",
    "X38n0695_004:0722a17": "與鬼住。四者。福德日消。長無利益。五者。十方菩薩",
    "X38n0695_004:0722a18": "諸天善神。不來守護。大力魔王。得其方便。現作佛",
    "X38n0695_004:0722a19": "身。來為說法。非毀禁戒。讚婬瞋癡。命終自為魔王",
    "X38n0695_004:0722a20": "眷屬。受魔福盡。墮無間獄。今由其發婬增瞋。染污",
    "X38n0695_004:0722a21": "心地。賢聖遠離。故結輕垢。若其感報。終墮阿鼻。",
    "X38n0695_004:0722a22": "○第五不教悔罪戒。",
    "X38n0695_004:0722a23": "匿藏他罪。染污佛法。聲聞尚制。況大士護持正法。",
    "X38n0695_004:0722a24": "過於聲聞。百千萬倍。又專以利生為行。豈見他過",
    "X38n0695_004:0722b01": "姑而不舉。不教懺悔。令惡增長。殃及自他。實乖菩",
    "X38n0695_004:0722b02": "薩教化之道。大士護法之心也。",
    "X38n0695_004:0722b03": "若佛子。見一切眾生。犯八戒。五戒。十戒。毀禁。七逆。八",
    "X38n0695_004:0722b04": "難。一切犯戒罪。應教懺悔。",
    "X38n0695_004:0722b05": "一切眾生者。謂天龍八部。人非人等。但受佛大小",
    "X38n0695_004:0722b06": "乘戒者是也。縱不受戒。而有作惡行。行非法事。能",
    "X38n0695_004:0722b07": "諫諭者。即當方便訶諫令止悔過也。八戒者。即八",
    "X38n0695_004:0722b08": "關齋法。及地持經中八重。殺。盜。婬。妄。毀。惱。瞋。謗也。",
    "X38n0695_004:0722b09": "五戒。即近事男女五戒也。十戒。即沙彌十戒。及身",
    "X38n0695_004:0722b10": "三口四意三之十善戒也。毀禁者。毀謂毀犯。禁謂",
    "X38n0695_004:0722b11": "防禁。如來制戒。為防禁眾生根門。誡約身口。故禁",
    "X38n0695_004:0722b12": "即戒。戒品雖多。不出大小兩乘。大乘即三聚正戒。",
    "X38n0695_004:0722b13": "小乘即白四羯磨戒也。七逆如後出。八難者。一地",
    "X38n0695_004:0722b14": "獄。二畜生。三餓鬼。四長壽天。五北俱盧州。六盲聾",
    "X38n0695_004:0722b15": "瘖瘂。七世智辯聰。八生在佛前佛後。此八皆為障",
    "X38n0695_004:0722b16": "道。不得見佛聞法。故名為難。然此八事。或由前生",
    "X38n0695_004:0722b17": "犯戒。故致斯難。應教懺悔。以免再報。或今生犯戒",
    "X38n0695_004:0722b18": "作罪。當來必感此八難之報。故當教令懺悔。如作",
    "X38n0695_004:0722b19": "殺盜婬等。必感地獄餓鬼畜生報。修外道無想定",
    "X38n0695_004:0722b20": "則感長壽天五百劫報。不識三寶。作世間福。則感",
    "X38n0695_004:0722b21": "北州報。心生邪見。聞法不喜。感盲聾報。不信三寶。",
    "X38n0695_004:0722b22": "毀謗法師。感瘖瘂報。不信有出世法。躭味世教。故",
    "X38n0695_004:0722b23": "感邪智辯聰報。業重緣薄。故不值佛。而生在佛前",
    "X38n0695_004:0722b24": "佛後。經云。誹謗三寶。輕毀聖道。論他好惡。求人長",
    "X38n0695_004:0722c01": "短。強誣良善。憎嫉賢人。得讓吃瘖瘂報。問地獄經",
    "X38n0695_004:0722c02": "云。父母及師長。喚之不應。墮瘂鬼地獄。常燒鐵篦。",
    "X38n0695_004:0722c03": "烙其舌。經二百歲。後生為人瘂。是故應教懺悔。以",
    "X38n0695_004:0722c04": "免來報也。一切者。所犯若輕若重。若性若遮。悉教",
    "X38n0695_004:0722c05": "令慚愧。如法懺悔。無致罪惡日增。後墮三途。并辱",
    "X38n0695_004:0722c06": "法門。有違大士利生護法之弘願也。",
    "X38n0695_004:0722c07": "而菩薩不教懺悔。同住。同僧利養。而共布薩。一眾說",
    "X38n0695_004:0722c08": "戒。而不舉其罪。不教悔過者。犯輕垢罪。",
    "X38n0695_004:0722c09": "同住。謂同一大界內住。同利養。謂同僧一施利也。",
    "X38n0695_004:0722c10": "布薩。具云布灑陀。布灑是長養義。陀是淨除義。謂",
    "X38n0695_004:0722c11": "由半月半月集眾說戒。便能長養善法。清淨自心。",
    "X38n0695_004:0722c12": "除諸不善也。一眾說戒者。謂同一界內。眾僧半月",
    "X38n0695_004:0722c13": "半月共布薩誦戒也。或一大界內。有二住處。同一",
    "X38n0695_004:0722c14": "說戒。而別利養。今非彼故。故云同利養。一眾說戒",
    "X38n0695_004:0722c15": "也。不舉其罪者。但有見聞疑三根。即當舉其所犯。",
    "X38n0695_004:0722c16": "教令悔過。不舉不教。同僧利養。濫受信施。至令獲",
    "X38n0695_004:0722c17": "罪彌深。復違慈心悲心護心。故自得罪也。涅槃經",
    "X38n0695_004:0722c18": "云。有持戒護正法比丘。見壞正法者。即能驅遣。訶",
    "X38n0695_004:0722c19": "責徵治。當知是人。得福無量。不可稱計。若置而不",
    "X38n0695_004:0722c20": "訶責驅遣舉罪。當知是人。佛法中怨。若能驅遣訶",
    "X38n0695_004:0722c21": "責。是我弟子。菩薩優婆塞五戒威儀經云。菩薩為",
    "X38n0695_004:0722c22": "多人頭首。見諸眷屬。不如法事。應呵應擯。若瞋心",
    "X38n0695_004:0722c23": "惡心。捨不呵治者。犯重垢罪。若懶惰放逸。不教呵",
    "X38n0695_004:0722c24": "者。犯輕垢罪。優婆塞戒經云。寧受惡戒一日。斷無",
    "X38n0695_004:0723a01": "量眾生命根。終不畜養獘惡弟子。不能調伏。何以",
    "X38n0695_004:0723a02": "故。是惡律儀。殃齊自身。不能教誨惡弟子。乃令無",
    "X38n0695_004:0723a03": "量眾生作惡。能謗無量妙法。又善戒經云。旃陀羅",
    "X38n0695_004:0723a04": "等。及以屠兒。雖行惡業。不能破壞如來正法。不必",
    "X38n0695_004:0723a05": "定墮三惡道中。為師不能教訶弟子。則破佛法。必",
    "X38n0695_004:0723a06": "墮地獄。然舉他罪時。不得倉卒。須先向有德持戒",
    "X38n0695_004:0723a07": "人前舉。律中比丘。欲舉他罪。猶先從彼求聽。大士",
    "X38n0695_004:0723a08": "當以慈心。輭語教誨。令其慚愧心伏。若非如此。趨",
    "X38n0695_004:0723a09": "向他說。同前第六重。故僧祗律云。舉罪時。不得趨",
    "X38n0695_004:0723a10": "向人舉。當向善比丘說。若彼罪比丘兇暴。或依王",
    "X38n0695_004:0723a11": "臣力。兇惡人力。或起奪命因緣。傷自梵行者。應作",
    "X38n0695_004:0723a12": "是念。彼罪行業。必自有報。彼自應知。喻如失火。但",
    "X38n0695_004:0723a13": "自救身。焉知餘事。爾時但護根相應無罪。地持經",
    "X38n0695_004:0723a14": "云。若菩薩見眾生。造今世後世惡業。以嫌恨心。不",
    "X38n0695_004:0723a15": "為正說。是名為犯。若自無智。若無力。若使有力者",
    "X38n0695_004:0723a16": "說。若方便令彼調伏。若為正說。於我嫌恨。若出惡",
    "X38n0695_004:0723a17": "言顛倒受。若無愛敬。若彼人性[怡台+龍]悷。不犯。若見有",
    "X38n0695_004:0723a18": "應訶責者。應治罰者。應擯者。而不訶責。不罰。不擯。",
    "X38n0695_004:0723a19": "是名為犯。若彼不可治。不可與語。不可教誨。多起",
    "X38n0695_004:0723a20": "嫌恨。若恐起諍事。若相言訟。若壞僧等。應觀時。不",
    "X38n0695_004:0723a21": "犯。",
    "X38n0695_004:0723a22": "○第六不供給請法戒。",
    "X38n0695_004:0723a23": "初戒令敬師友。此中兼請說法。為別也。",
    "X38n0695_004:0723a24": "若佛子。見大乘法師。大乘同學同見同行。來入僧坊。",
    "X38n0695_004:0723b01": "舍宅城邑。若百里千里來者。即起迎來送去。禮拜供",
    "X38n0695_004:0723b02": "養。日日三時供養。日食三兩金。百味飲食。牀座醫藥。",
    "X38n0695_004:0723b03": "供事法師。一切所須。盡給與之。",
    "X38n0695_004:0723b04": "先標大乘法師。次標大乘同學見行三友。以揀小",
    "X38n0695_004:0723b05": "乘師友也。法師者。通達大乘經律性相。乃至能化",
    "X38n0695_004:0723b06": "導眾生令入佛地者是也。百里千里。是言其遠以",
    "X38n0695_004:0723b07": "攝其近。謂遠尚當供請。況其近者乎。三時供養者。",
    "X38n0695_004:0723b08": "謂日初出時。辰末巳初。及日中時也。三兩金。及百",
    "X38n0695_004:0723b09": "味者。言其敬事之極。而無慳惜怠慢之心。其受供",
    "X38n0695_004:0723b10": "者。應生慚愧。方消信施。宗鏡云。若學大乘佛法者。",
    "X38n0695_004:0723b11": "受施主食。如須彌山。受施主衣。可敷大地。如不學",
    "X38n0695_004:0723b12": "者。未墮僧數。十方無唾地處。永嘉云。若得不思議",
    "X38n0695_004:0723b13": "解脫力。妙用恒沙也無極。四事供養敢辭勞。萬兩",
    "X38n0695_004:0723b14": "黃金亦消得。粉骨碎身未足酬。一句了然超百億。",
    "X38n0695_004:0723b15": "雖然如是。猶當知足受用。始得無過也。盡給與之",
    "X38n0695_004:0723b16": "者。上是自發心供養。猶恐未足。今隨師友所須。勿",
    "X38n0695_004:0723b17": "違其念。當盡與之。此明供事殷勤。下明請法不懈。",
    "X38n0695_004:0723b18": "常請法師三時說法。日日三時禮拜。不生瞋心。患惱",
    "X38n0695_004:0723b19": "之心。為法滅身。請法不懈。若不爾者。犯輕垢罪。",
    "X38n0695_004:0723b20": "常請者。明非一日一時也。三時者。中前。中後。及入",
    "X38n0695_004:0723b21": "夜時而請益也。三時禮拜。是樂法服勤之不懈也。",
    "X38n0695_004:0723b22": "不可見師有小所失。而生瞋心。復不應厭患費財",
    "X38n0695_004:0723b23": "而生惱心。身尚可捨可滅。豈以憚勞供給。而生退",
    "X38n0695_004:0723b24": "心。如來因地。捨全身以求半偈。剜身千瘡然燈。而",
    "X38n0695_004:0723c01": "請說法。施妻子與夜叉食。欲聞法要。故普賢菩薩",
    "X38n0695_004:0723c02": "告善財言。我此法海中。無有一文一句。非是捨施",
    "X38n0695_004:0723c03": "轉輪王位。及一切所有。而求得者。況其身外之者",
    "X38n0695_004:0723c04": "乎。若惜身悋財。非大士忘身為法之行願。復乖恭",
    "X38n0695_004:0723c05": "敬孝順之本心故犯。圓覺經云。末世眾生。欲修行",
    "X38n0695_004:0723c06": "者。應當盡命供養善友。事善知識。彼善知識欲來",
    "X38n0695_004:0723c07": "親近。應斷憍慢。若復遠離。應斷瞋恨。現逆順境。猶",
    "X38n0695_004:0723c08": "如虗空。了知自心。畢竟平等。與諸眾生。同體無異。",
    "X38n0695_004:0723c09": "如此修行。方入圓覺。疏云。夫善友度人。種種方便",
    "X38n0695_004:0723c10": "師徒心契。法意方傳。是以俯物就機。相親相近。愚",
    "X38n0695_004:0723c11": "者無識。憍慢便生。慢既翳心。即不入道。故云應斷",
    "X38n0695_004:0723c12": "憍慢。或遇異緣相去相離。便生瞋恨。乃云疎我親",
    "X38n0695_004:0723c13": "彼。說愛說憎。既一念瞋。百萬障起。非論失道。亦墮",
    "X38n0695_004:0723c14": "三途。故云應斷瞋恨。按譬喻等經。阿難尊者。過去",
    "X38n0695_004:0723c15": "世時。曾為賣香童子。見一沙彌行乞。口誦經偈。因",
    "X38n0695_004:0723c16": "問其故。沙彌答言。我師山中學道。令我日輸米一",
    "X38n0695_004:0723c17": "升。兼誦一偈。故耳。復問。若不輸米。日可誦得幾偈。",
    "X38n0695_004:0723c18": "答言。可誦十偈。童子曰。今後勿復行乞。吾代輸米。",
    "X38n0695_004:0723c19": "沙彌歡喜。得靜坐學問。至代輸米九斛。試沙彌經。",
    "X38n0695_004:0723c20": "悉皆通利。由此福報。後生為佛弟子多聞第一。具",
    "X38n0695_004:0723c21": "足三明六通。傳佛心印。是知供給持經沙彌。尚感",
    "X38n0695_004:0723c22": "如是勝報。況供養大乘師友。能說法者。所得勝報。",
    "X38n0695_004:0723c23": "孰能思議哉。",
    "X38n0695_004:0723c24": "○第七懈怠不聽法戒。",
    "X38n0695_004:0724a01": "前戒彼來。我當請益。今戒彼在他處。我應往聽。惟",
    "X38n0695_004:0724a02": "此為異也。",
    "X38n0695_004:0724a03": "若佛子。一切處。有講法毗尼經律。大宅舍中。有講法",
    "X38n0695_004:0724a04": "處。",
    "X38n0695_004:0724a05": "講法者。說法論義之總稱也。梵語毗尼。此云滅。謂",
    "X38n0695_004:0724a06": "滅身口意惡也。亦云善治。謂善能自治婬怒癡。亦",
    "X38n0695_004:0724a07": "能治眾生之惡。此皆從功能為名。然非正譯。正譯",
    "X38n0695_004:0724a08": "為律。律者法也。此從教為名。謂處斷輕重。開遮持",
    "X38n0695_004:0724a09": "犯。非法不定也。又云毗。此言去。尼。此言真。謂去若",
    "X38n0695_004:0724a10": "干非。而就真。真即本源心地也。經律並稱毗尼者。",
    "X38n0695_004:0724a11": "經即梵網戒經。律即心地法律。及諸菩薩戒藏。又",
    "X38n0695_004:0724a12": "一切大乘經。有滅惡生善義。故亦同稱毗尼也。",
    "X38n0695_004:0724a13": "是新學菩薩。應持經律卷。至法師所。聽受咨問。若山",
    "X38n0695_004:0724a14": "林樹下。僧地房中。一切說法處。悉至聽受。若不至彼",
    "X38n0695_004:0724a15": "聽受咨問者。犯輕垢罪。",
    "X38n0695_004:0724a16": "新學者。謂初受心地戒之大士。學業未成。不知重",
    "X38n0695_004:0724a17": "法。自生慢怠。失大法利。日無勝進。終退心地。故特",
    "X38n0695_004:0724a18": "此勉勵。若不往。則日日犯輕垢。按地持經。不說遠",
    "X38n0695_004:0724a19": "近。優婆塞戒經。謂相去一由旬。不犯。以彼在家。俗",
    "X38n0695_004:0724a20": "務拘身。不能遠聽。出家無累。專以習法為事。畏遠",
    "X38n0695_004:0724a21": "不往。即是自怠慢法。故犯也。聽受咨問者。聽是以",
    "X38n0695_004:0724a22": "耳識專聞。受是以心納受。即聞思二慧也。咨是啟",
    "X38n0695_004:0724a23": "問。謂聞而深思。思而未達。復啟問所疑。疑釋即依",
    "X38n0695_004:0724a24": "之修進。悟入大乘心地法門也。上言一切處。是泛",
    "X38n0695_004:0724b01": "舉僧俗處所。次言大宅舍中。專指王宮。官宅俗舍。",
    "X38n0695_004:0724b02": "檀越。請講也。今言一切說法處。謂出家者所居山",
    "X38n0695_004:0724b03": "林樹下。寂靜蘭若。僧伽藍處也。如是諸處。不往聽",
    "X38n0695_004:0724b04": "受。非慢人慢法。即懈怠憚勞。故得罪。不犯者。如菩",
    "X38n0695_004:0724b05": "薩戒本經云。若病。若無氣力。若知彼人倒說。若知",
    "X38n0695_004:0724b06": "彼所說。是數所常聞。若自多聞。若具聞持。若修禪",
    "X38n0695_004:0724b07": "定。不欲暫廢等。不往皆無犯。",
    "X38n0695_004:0724b08": "○第八背大向小戒。",
    "X38n0695_004:0724b09": "心謂大乘教劣故背也。言二乘外道法勝故向也。",
    "X38n0695_004:0724b10": "一是背大欲向二乘。二是背大欲向外道。",
    "X38n0695_004:0724b11": "若佛子。心背大乘常住經律。言非佛說。",
    "X38n0695_004:0724b12": "大乘經律。從舍那心地流出。性本常住。不生不滅。",
    "X38n0695_004:0724b13": "不變不易。乃如來頓說一實之教。非方便權小隨",
    "X38n0695_004:0724b14": "事漸制之法。若凡夫初學菩薩。不辨大小邪正。故",
    "X38n0695_004:0724b15": "疑大乘經律。謂非佛說。言心者。葢心欲背。而念未",
    "X38n0695_004:0724b16": "決。口欲言。而辭未播。尚懷猶豫。故犯輕垢。若背向",
    "X38n0695_004:0724b17": "已成。即失戒。若謗聲已出。言辭外彰。害及他人。即",
    "X38n0695_004:0724b18": "屬第十重戒。",
    "X38n0695_004:0724b19": "而受持二乘聲聞。外道惡見。一切禁戒。邪見經律者。",
    "X38n0695_004:0724b20": "犯輕垢罪。",
    "X38n0695_004:0724b21": "二乘。即聲聞。緣覺。由聞如來四諦聲教。證無生果。",
    "X38n0695_004:0724b22": "故曰聲聞。觀十二因緣法。無師自悟。是曰緣覺。即",
    "X38n0695_004:0724b23": "梵云辟支佛是也。問。既從如來聲教得道。何名惡",
    "X38n0695_004:0724b24": "見。答。如來觀彼根劣。未堪授與大法。故暫示之小",
    "X38n0695_004:0724c01": "教。彼即厭苦斷集。欣滅修道。而證得人空偏理。獨",
    "X38n0695_004:0724c02": "出三界。無利人心。遂失本源心地正體。非惡見如",
    "X38n0695_004:0724c03": "何。若不知大乘常住之法。捨此心地大戒。而受持",
    "X38n0695_004:0724c04": "聲聞禁戒道法。亦不得圓滿具足。故涅槃經云。阿",
    "X38n0695_004:0724c05": "羅漢。不知三寶常住不變者。所有禁戒。亦不得具",
    "X38n0695_004:0724c06": "足。不能得聲聞之道。是則背向乖旨。大小俱失矣。",
    "X38n0695_004:0724c07": "大論云。寧起惡癩野干心。不生聲聞辟支佛意。心",
    "X38n0695_004:0724c08": "凶為惡。身病曰癩。乍起三途之心。不生二乘之念。",
    "X38n0695_004:0724c09": "所謂寧墮惡道得聞佛名。不願依老得長時生天",
    "X38n0695_004:0724c10": "是也。一切禁戒者。或持牛馬雞狗等戒。由外道見",
    "X38n0695_004:0724c11": "牛馬等生天。不知彼前生已種生天之福。便傚啖",
    "X38n0695_004:0724c12": "水草。甘食糞穢。或事火服風。或吸氣咽津。或翹一",
    "X38n0695_004:0724c13": "足。或五熱炙身。或自焚軀。或塗灰。臥棘。裸露身形",
    "X38n0695_004:0724c14": "等。皆自言精進。苦盡得樂。至於末世服水齋。自謂",
    "X38n0695_004:0724c15": "滌除五濁。或餓七日。自謂空寂四大。或隆冬赤脚。",
    "X38n0695_004:0724c16": "盛夏髼髮。自言寒暑不侵。如斯邪見自禁。非愚癡",
    "X38n0695_004:0724c17": "即誑惑他人。復有起諸妄計。造立種種典籍。是曰",
    "X38n0695_004:0724c18": "邪見經律。此中制意。誡大士不得背心地正因。失",
    "X38n0695_004:0724c19": "成佛之極果。而反學二乘斷見思惑。證灰身滅智",
    "X38n0695_004:0724c20": "之涅槃。永無利他之大用。故佛訶之為惡見惡人。",
    "X38n0695_004:0724c21": "非訶聲聞戒不可持。論心。則大小須分。故云若起",
    "X38n0695_004:0724c22": "一念二乘心者。犯輕垢罪。言戒。則大小雙持。故涅",
    "X38n0695_004:0724c23": "槃經。謂五篇七聚。並是出家菩薩律儀。輔行云。出",
    "X38n0695_004:0724c24": "家菩薩。六和十利。與聲聞同。六度四弘。異於小行。",
    "X38n0695_004:0725a01": "若在家菩薩。三歸五戒。咸趣菩提。況復梵網八萬",
    "X38n0695_004:0725a02": "威儀。七眾並資。五道通被。豈容破戒。稱為佛乘。菩",
    "X38n0695_004:0725a03": "薩戒本經云。若作如是言。菩薩不應聽聲聞經法。",
    "X38n0695_004:0725a04": "不應受。不應學。菩薩何用聲聞法為。是名為犯。何",
    "X38n0695_004:0725a05": "以故。菩薩尚學。外道異論。況復佛語。不犯者。專學",
    "X38n0695_004:0725a06": "菩薩藏。未能周及。地藏十輪經云。三乘皆應修學。",
    "X38n0695_004:0725a07": "不應憍慠。妄號大乘。謗毀聲聞緣覺乘法。我先惟",
    "X38n0695_004:0725a08": "為大乘法器。堅修行者。說如是言。惟修大乘。能得",
    "X38n0695_004:0725a09": "究竟。是故今昔。說不相違。如經所說。為策彼堅修",
    "X38n0695_004:0725a10": "行者。恐其棄大習小。復令一向習小法者。趣向大",
    "X38n0695_004:0725a11": "乘。非謂聲聞戒。可輕可忽。有慚有愧者。惟恐持之",
    "X38n0695_004:0725a12": "不逮。是以五天竺國。凡出家者。皆先學小。然後習",
    "X38n0695_004:0725a13": "大。俾知罪福因果。則不撥有談空。識其位次。始無",
    "X38n0695_004:0725a14": "妄修謬證。茲恐初學淺識無知。不達如來秘密之",
    "X38n0695_004:0725a15": "意。纔聞此即捨彼。取捨乖方。妄符經旨。悖佛言教。",
    "X38n0695_004:0725a16": "自取累於長劫。若屑聲聞戒不受。則不應剃髮染",
    "X38n0695_004:0725a17": "衣。作沙門之相。自當帶髮長髭。而為俗士。行菩薩",
    "X38n0695_004:0725a18": "道。未嘗不可。苟欣其相。而棄其戒。冒入法門。與僧",
    "X38n0695_004:0725a19": "同事。羯磨布薩。名為賊住。罪與五逆同科。後永不",
    "X38n0695_004:0725a20": "得受具戒。為害非小。切宜思之。摩訶迦葉。是佛聲",
    "X38n0695_004:0725a21": "聞弟子。受持二百五十大戒。復行十二頭陀行。自",
    "X38n0695_004:0725a22": "至終身不捨。如來以正法眼藏付之。而不付彌勒",
    "X38n0695_004:0725a23": "文殊。何也。正以菩薩隨類利生。化現無定。聲聞是",
    "X38n0695_004:0725a24": "世間住持僧寶。佛法二寶。賴之弘揚。為人天依仗。",
    "X38n0695_004:0725b01": "故知戒德。任重非輕。若廢聲聞戒不持。則僧寶失。",
    "X38n0695_004:0725b02": "而佛法二寶亦失。況戒有止惡生善之功能。持一",
    "X38n0695_004:0725b03": "戒則去一惡。生無量善。是故二萬五千福河常注。",
    "X38n0695_004:0725b04": "又復須知。心大則戒大。心小則戒小。故涅槃經。及",
    "X38n0695_004:0725b05": "十住婆沙論。皆指篇聚云。菩薩摩訶薩持是禁戒。",
    "X38n0695_004:0725b06": "當知戒無大小。由受者心期。唯除外道邪見。則世",
    "X38n0695_004:0725b07": "間無有一法。不是佛法。故云盡大地無非是藥。況",
    "X38n0695_004:0725b08": "如來金口親宣者。故圓覺經云。一切眾生。皆證圓",
    "X38n0695_004:0725b09": "覺。逢善知識。依彼所作。因地法行。爾時修習。便有",
    "X38n0695_004:0725b10": "頓漸。若遇如來無上菩提。正修行路。根無大小。皆",
    "X38n0695_004:0725b11": "成佛果。如經所說。即當疑惑氷消矣(餘如二十四戒所明)。",
    "X38n0695_004:0725b12": "○第九不看病戒。",
    "X38n0695_004:0725b13": "迷菩薩慈悲利濟之心。故不看。失大士恭敬孝順",
    "X38n0695_004:0725b14": "之行。故不供也。",
    "X38n0695_004:0725b15": "若佛子。見一切疾病人。常應供養。如佛無異。八福田",
    "X38n0695_004:0725b16": "中。看病福田。是第一福田。若父母師僧弟子病。諸根",
    "X38n0695_004:0725b17": "不具。百種病苦惱。皆供養令差。",
    "X38n0695_004:0725b18": "一切疾病人者。上則三乘賢聖。師僧父母。中則兄",
    "X38n0695_004:0725b19": "弟朋友親屬。下則弟子俗眾。老幼貴賤。他鄉異國",
    "X38n0695_004:0725b20": "人等。乃至禽獸畜生。悉皆供給調治也。如佛無異",
    "X38n0695_004:0725b21": "者。如來本為救度一切眾生。生老病死苦。故出現",
    "X38n0695_004:0725b22": "於世。今供病人令安。即稱佛本懷。況一切眾生。同",
    "X38n0695_004:0725b23": "一心源。當成正覺。故云如佛無異。如來在昔躬自",
    "X38n0695_004:0725b24": "與病比丘洗濯垢穢。然後為說法要。即證道果。遂",
    "X38n0695_004:0725c01": "令凡諸寺院病堂中。畵如來躬自看病像。而受大",
    "X38n0695_004:0725c02": "士戒者。不供不看。實違菩薩慈心愍心也。八福田",
    "X38n0695_004:0725c03": "者。一諸佛田。二聖人田(菩薩。緣覺。聲聞)。三眾僧田(是佛弟子。修出",
    "X38n0695_004:0725c04": "世行人)。四和尚田。五阿闍黎田。六父田。七母田。八病",
    "X38n0695_004:0725c05": "田。諸佛聖人眾僧三種。名敬田。和尚闍黎父母四",
    "X38n0695_004:0725c06": "種。名恩田。供養病人。施諸眾生。名悲田。若於此八",
    "X38n0695_004:0725c07": "中。供施。能生諸福善。如植嘉苗。秋獲成實。故名為",
    "X38n0695_004:0725c08": "田。八田之中。諸佛最勝。供養即獲世出世間諸福",
    "X38n0695_004:0725c09": "善果。滅除無量諸惡罪業。今以看病為第一者。謂",
    "X38n0695_004:0725c10": "大士以利生為首要。拔苦與樂為先務。故不擇親",
    "X38n0695_004:0725c11": "疎貴賤。惟以救濟為心。故云。地獄未空。誓不成佛。",
    "X38n0695_004:0725c12": "又云。如有一眾生未成佛。終不於此取泥洹。所以",
    "X38n0695_004:0725c13": "大士歷事諸佛。求一切法門。皆為利益一切眾生。",
    "X38n0695_004:0725c14": "是故菩薩。以悲田為第一也。諸根不具者。六根之",
    "X38n0695_004:0725c15": "中。隨有一壞。即受苦惱。況其四大違和。百病交煎",
    "X38n0695_004:0725c16": "之苦惱。百病者。四大為身。共有四百四十種病。今",
    "X38n0695_004:0725c17": "言百者。是略舉四之一耳。然諸病苦。痛亂心神。不",
    "X38n0695_004:0725c18": "能暫安。故云苦惱也。供養令差者。指上受病之人。",
    "X38n0695_004:0725c19": "當隨自力給與諸飲食衣服臥具醫藥。若自無力。",
    "X38n0695_004:0725c20": "應乞化供之。四分律云。看病得五功德。一知病人",
    "X38n0695_004:0725c21": "可食。不可食。可食便與。二不惡賤病人大小便利。",
    "X38n0695_004:0725c22": "唾吐。三有慈愍心。不為衣食。故看。四能經理湯藥。",
    "X38n0695_004:0725c23": "乃至差。若命終。五能為病人說法歡喜。彼身善法",
    "X38n0695_004:0725c24": "增長(差字去聲病瘳也)。",
    "X38n0695_004:0726a01": "而菩薩以瞋恨心不看。乃至僧坊。城邑。曠野。山林。道",
    "X38n0695_004:0726a02": "路中。見病不救濟者。犯輕垢罪。",
    "X38n0695_004:0726a03": "瞋恨心者。或日前與病人有讐隙。或病人嫌供給",
    "X38n0695_004:0726a04": "不如意。由此瞋恨故不看。乖大士怨親平等之心。",
    "X38n0695_004:0726a05": "不捨眾生之念。故得罪也。不但上之父母師僧親",
    "X38n0695_004:0726a06": "人不看得罪。即城邑乃至道路中疎人。不看亦犯。",
    "X38n0695_004:0726a07": "若自身有病。或無力能脫彼苦。當起慈念。祝令安",
    "X38n0695_004:0726a08": "樂。或轉託餘人看。或勸化他人看。或彼自有親屬。",
    "X38n0695_004:0726a09": "皆不犯(經明多病短命者。皆由前生殺業餘報未央。然亦有別緣能招於病。如佛弟子中。多",
    "X38n0695_004:0726a10": "病無過舍利弗尊者。佛謂其多生輕慢師長父母。故感斯報。是知父母師僧。特宜尊敬供養。毗尼母經云。",
    "X38n0695_004:0726a11": "若父母貧苦。應先受三歸。五戒。十善。然後施與。若不貧。雖受歸戒。不中施與。若施病者。及牢獄繫縛人。妊",
    "X38n0695_004:0726a12": "婦嬰兒。當以慈心隨宜施之。若錯誤與。為施所墮。此謂出家凡所有物。皆是檀越信心所施。非田。不堪受。",
    "X38n0695_004:0726a13": "在家菩薩。則任意而施。婆沙論云。若有孝子。能勸父母。於三寶因果等法。令信向及令修戒施禪慧。以自",
    "X38n0695_004:0726a14": "調伏。乃名真實報父母恩)。",
    "X38n0695_004:0726a15": "○第十畜殺眾生具戒。",
    "X38n0695_004:0726a16": "害物傷慈。乖心地之戒體。違利生之行願也。",
    "X38n0695_004:0726a17": "若佛子。不得畜一切刀杖。弓箭矛斧。鬬戰之具。及惡",
    "X38n0695_004:0726a18": "網羅罥殺生之器。一切不得畜。",
    "X38n0695_004:0726a19": "矛如鋌。而有三廉也。酋矛長二丈。夷矛長二丈四",
    "X38n0695_004:0726a20": "尺。刀杖等。皆兵器。故云鬬戰之具。網羅。或用繩線",
    "X38n0695_004:0726a21": "作。或以絲結成。是漁獵之器也。罥。以覊絆禽獸之",
    "X38n0695_004:0726a22": "足。亦罟也。鬬戰具。則傷人。殺生器。則害物。凡是傷",
    "X38n0695_004:0726a23": "生害物之器具。悉不應藏貯。故云一切不得畜。",
    "X38n0695_004:0726a24": "而菩薩。乃至殺父母。尚不加報。況殺一切眾生。不得",
    "X38n0695_004:0726b01": "畜殺眾生具。若故畜者。犯輕垢罪。",
    "X38n0695_004:0726b02": "殺父之讐不共戴天。而大士修出世行。行平等慈。",
    "X38n0695_004:0726b03": "視一切眾生猶己父母。而無有異。故不報復。若畜",
    "X38n0695_004:0726b04": "殺具。是殺生之漸。違孝順心也。網羅羂等。本為傷",
    "X38n0695_004:0726b05": "害禽獸。在家出家皆制。刀杖弓箭等。是衛國兵器。",
    "X38n0695_004:0726b06": "舊開國王王子將士。不在制限。餘人無國。故不聽",
    "X38n0695_004:0726b07": "畜。故畜即犯。",
    "X38n0695_004:0726b08": "如是十戒。應當學。敬心奉持。下六品中廣明。",
    "X38n0695_004:0726b09": "此文總結上十戒相。令勤習學。敬心奉持。不得暫",
    "X38n0695_004:0726b10": "時有忘也。若欲其詳。當如大本下六品中廣發明",
    "X38n0695_004:0726b11": "之。今所說者。是略耳。",
    "X38n0695_004:0726b12": "○第十一國使戒。",
    "X38n0695_004:0726b13": "大士當作如來使。以普安羣生為願。而反為敵國",
    "X38n0695_004:0726b14": "使命。起窺伺長短之心。生奸偽謀策之計。邀合戰",
    "X38n0695_004:0726b15": "陣。殺伐眾生。大違慈心善心。安慰眾生心也。",
    "X38n0695_004:0726b16": "若佛子。不得為利養惡心故。通國使命。軍陣合會。興",
    "X38n0695_004:0726b17": "師相伐。殺無量眾生。",
    "X38n0695_004:0726b18": "菩薩損己利他。慈念一切。而反為利養。起於惡心。",
    "X38n0695_004:0726b19": "作兩國之通使。為二君之命令。為害不淺也。陣者。",
    "X38n0695_004:0726b20": "兩軍行列也。師者。眾也。五旅為師。共二千五百人",
    "X38n0695_004:0726b21": "也。凡行軍多。則謂之軍。次則謂之師。少則謂之旅",
    "X38n0695_004:0726b22": "也。為利惡心會合二軍布陣。兩師相伐。損國非輕。",
    "X38n0695_004:0726b23": "傷殺無量生命。殃民不少。若夫說聽兩國。罷兵息",
    "X38n0695_004:0726b24": "爭。安邦恤眾。正大士之權宜。生多功德也。",
    "X38n0695_004:0726c01": "而菩薩尚不得入軍中往來。況故作國賊。若故作者。",
    "X38n0695_004:0726c02": "犯輕垢罪。",
    "X38n0695_004:0726c03": "賊者害也。損國災民。非賊如何。軍中惟論攻伐殺",
    "X38n0695_004:0726c04": "法。大士聞之何忍。暄閙羶穢。佛子履之奚安。聲聞",
    "X38n0695_004:0726c05": "自利猶制不聽。況大士慈悲利物為心乎。若教他",
    "X38n0695_004:0726c06": "征伐。或喜彼相戰。悉屬初重隨死結罪多寡。",
    "X38n0695_004:0726c07": "○第十二販賣戒。",
    "X38n0695_004:0726c08": "貪財害物。失本慈心。深傷法門。非大士行。",
    "X38n0695_004:0726c09": "若佛子。故販賣良人奴婢六畜。市易棺材板木。盛死",
    "X38n0695_004:0726c10": "之具。",
    "X38n0695_004:0726c11": "順世俗言。故云六畜。元總該一切禽獸也。作成者",
    "X38n0695_004:0726c12": "名棺材。未成者名板木。乃至函瓷。瓦缸等。載屍骨",
    "X38n0695_004:0726c13": "器。皆曰盛死之具。販者。賤買貴賣也。市易者。市井",
    "X38n0695_004:0726c14": "中貿易也。販人。則有眷屬別離之苦惱。復受下賤",
    "X38n0695_004:0726c15": "驅役打罵鞭撻之楚痛。販畜。便有湯火生剝殺害",
    "X38n0695_004:0726c16": "之慘毒。賣棺。遂生希望多死之惡心。故僧俗皆制。",
    "X38n0695_004:0726c17": "若尋常貿易。不損人害物。在家不遮。優婆塞戒經。",
    "X38n0695_004:0726c18": "謂如法得財。分作三分。一分供三寶。一分供給父",
    "X38n0695_004:0726c19": "母己身妻子眷屬。一分作如法販轉。薩婆多論云。",
    "X38n0695_004:0726c20": "寧作屠兒。不為販賣。何以故。屠兒正害畜生。販賣",
    "X38n0695_004:0726c21": "一切欺害。不問道俗賢愚。持戒毀戒。無往不欺。又",
    "X38n0695_004:0726c22": "常懷惡心。設若販穀。心恒希望。使世荒餓。設若販",
    "X38n0695_004:0726c23": "鹽。及貯積物。意常企望。四遠反亂。王路塞隔。販賣",
    "X38n0695_004:0726c24": "有如是惡心。雖不制俗。必無希望欺偽。公心不犯。",
    "X38n0695_004:0727a01": "律攝云。不依實說。或偽濫斗秤。欺誑於他。得妄語",
    "X38n0695_004:0727a02": "罪獲物之時。犯盜。",
    "X38n0695_004:0727a03": "尚不應自作。況教人作。若故自作。教人作者。犯輕垢",
    "X38n0695_004:0727a04": "罪。",
    "X38n0695_004:0727a05": "教人有二。或教他代我作。或教他自為。俱犯。若賣",
    "X38n0695_004:0727a06": "畜生令殺。若速欲賣棺呪人令死。皆犯初重。非輕",
    "X38n0695_004:0727a07": "垢也。若代人買畜。私匿他直。五錢。即犯殺盜二罪。",
    "X38n0695_004:0727a08": "若代買棺。私匿五錢。及誘他奴婢賣。悉得盜罪。若",
    "X38n0695_004:0727a09": "以棺材木施貧人。獲福無量。由慈濟他心。無希望",
    "X38n0695_004:0727a10": "故也。",
    "X38n0695_004:0727a11": "○第十三謗毀戒。",
    "X38n0695_004:0727a12": "興惡念。辱他人。無孝順心。失慈悲行。非菩薩利物",
    "X38n0695_004:0727a13": "之弘懷。護持正法之大願也。",
    "X38n0695_004:0727a14": "若佛子。以惡心故。無事謗他良人。善人。法師。師僧。國",
    "X38n0695_004:0727a15": "王。貴人。言犯七逆十重。",
    "X38n0695_004:0727a16": "惡心者。顯非善心有益前人。本為貪瞋。欲壞彼人",
    "X38n0695_004:0727a17": "名利功德故也。無事者。正謂前人無有犯戒之實",
    "X38n0695_004:0727a18": "事。亦無見聞疑之三根。而妄生誹謗也。良人。即賢",
    "X38n0695_004:0727a19": "良厚德有道之士。善人。是淳善慈愛萬物之者。法",
    "X38n0695_004:0727a20": "師。是宣揚如來三藏聖教之師。師僧者。師即自己",
    "X38n0695_004:0727a21": "和尚。闍黎。下至依止一宿。或受一呪。一偈。聞一法",
    "X38n0695_004:0727a22": "言。皆名阿闍黎。僧是眾僧也。貴人。是三公百寮也。",
    "X38n0695_004:0727a23": "已上皆是曾受佛戒之人。若向受戒法中人謗。故",
    "X38n0695_004:0727a24": "犯輕垢。若向未受大戒人謗。無問有根無根。同說",
    "X38n0695_004:0727b01": "四眾過戒。犯重。經云。天下善友。莫過師長。若能終",
    "X38n0695_004:0727b02": "身行道。正可自利。非報師恩。父母雖復生育訓誨。",
    "X38n0695_004:0727b03": "而不能使離三途。師長誘進。離生死苦。得涅槃樂。",
    "X38n0695_004:0727b04": "師或教誨。不肯信受。乃至惡言。起於誹謗。橫生是",
    "X38n0695_004:0727b05": "非。使佛法衰落。如是等人。謗師毀師。憎師嫉師。法",
    "X38n0695_004:0727b06": "中大魔。地獄種子。善恭敬經云。佛言。若於師所不",
    "X38n0695_004:0727b07": "起恭敬。說於師僧長短之者。彼愚痴人。應如法治。",
    "X38n0695_004:0727b08": "師實有過。尚不得說。况當無也。若於師邊不恭敬",
    "X38n0695_004:0727b09": "者。別有一地獄。名為推樸。當墮是中。一身四頭。身",
    "X38n0695_004:0727b10": "體俱然。狀如火聚。出大猛燄。熾然不息。復有鈎觜",
    "X38n0695_004:0727b11": "毒蟲。常咂舌根。從地獄出。生畜生中。恒食屎尿。捨",
    "X38n0695_004:0727b12": "彼身已。雖生人間。常生邊地。皮不似人。恒被輕賤。",
    "X38n0695_004:0727b13": "誹謗凌辱。離佛法僧。無有智慧。從彼死已。還墮地",
    "X38n0695_004:0727b14": "獄。更得無量無邊苦患之法。神變經云。佛告文殊",
    "X38n0695_004:0727b15": "師利。設若有人。於恒河沙等諸佛塔廟。悉皆焚毀。",
    "X38n0695_004:0727b16": "若於信解大乘菩薩起瞋恚心。加諸罵辱。或增誹",
    "X38n0695_004:0727b17": "謗。是罪過前焚毀諸佛塔廟。無量阿僧祗數。菩薩",
    "X38n0695_004:0727b18": "學論云。佛言。若於菩薩起陵蔑者。我說是人。住於",
    "X38n0695_004:0727b19": "地獄。不知限量。所以者何。若菩薩於說法師起誹",
    "X38n0695_004:0727b20": "謗者。即是遠離諸佛。毀謗正法。及比丘僧。又若輕",
    "X38n0695_004:0727b21": "賤諸說法師。不起尊重者。即是於佛如來。不生尊",
    "X38n0695_004:0727b22": "重。又按發覺淨心經。有六十初發心菩薩。來禮佛",
    "X38n0695_004:0727b23": "足已。悲涕雨淚。白佛言。我等業障。願世尊為分別",
    "X38n0695_004:0727b24": "說。令我等輩。勿復更造。佛言。汝等過去於拘留孫",
    "X38n0695_004:0727c01": "如來教中出家學道。於禁戒。多聞。頭陀功德。放逸",
    "X38n0695_004:0727c02": "損減。時有二法師比丘。汝於彼所。誹謗婬欲。乃至",
    "X38n0695_004:0727c03": "於法師親友檀越。汝復破壞離散。兩舌毀辱。令生",
    "X38n0695_004:0727c04": "疑惑。不生信心。時所有敬信隨順法師之者。令彼",
    "X38n0695_004:0727c05": "斷諸善根。作諸障礙。汝等以此業障故。於六十二",
    "X38n0695_004:0727c06": "百千歲。墮阿鼻大地獄中。復於四萬歲。墮等活地",
    "X38n0695_004:0727c07": "獄。復於三萬歲。墮黑繩地獄。復於八百千歲。墮熱",
    "X38n0695_004:0727c08": "地獄。後得人身。於五百世中。生盲無目。所生之處。",
    "X38n0695_004:0727c09": "一切暗鈍。忘失本心。善根閉塞。恒被欺陵。為人憎",
    "X38n0695_004:0727c10": "惡。毀訾誹謗。常生邊地貧賤之處。汝等從此捨命",
    "X38n0695_004:0727c11": "已。於後百歲中。正法滅時。還生於惡國惡人之處。",
    "X38n0695_004:0727c12": "貧窮下賤。被他誹謗。忘失本心。五百歲後。一切業",
    "X38n0695_004:0727c13": "障。爾乃滅盡(云云)。時六十菩薩聞已。捫淚。恐怖毛",
    "X38n0695_004:0727c14": "豎。向佛懺悔。立大誓願。於一切所。不起諸過。爾時",
    "X38n0695_004:0727c15": "世尊而說偈言。莫於他邊見過失。勿說他人是與",
    "X38n0695_004:0727c16": "非。不著他家淨活命。諸所惡言當棄捨。棄捨眾閙",
    "X38n0695_004:0727c17": "極遠離。無法比丘勿親近。當修蘭若佛所讚。不著",
    "X38n0695_004:0727c18": "利故得涅槃。",
    "X38n0695_004:0727c19": "於父母兄弟六親中。應生孝順心。慈悲心。而反更加",
    "X38n0695_004:0727c20": "於逆害。墮不如意處者。犯輕垢罪。",
    "X38n0695_004:0727c21": "六親有二。一是實己父母。伯叔兄弟之六親。二謂",
    "X38n0695_004:0727c22": "大士常念一切眾生如己六親。以孝順心。故無逆",
    "X38n0695_004:0727c23": "謗之事。以慈悲心。故無令墮不如意處之惱害。不",
    "X38n0695_004:0727c24": "如意處者。彰揚前人之過失。令彼心生羞恥。晝夜",
    "X38n0695_004:0728a01": "不安。甚至自害。陷沒其人之名利。事不稱心。時懷",
    "X38n0695_004:0728a02": "懊惱。故云墮不如意處也。前自讚毀他。及謗三寶",
    "X38n0695_004:0728a03": "戒。由其毀他兼自讚。故犯重罪。今單毀他。乃犯輕",
    "X38n0695_004:0728a04": "垢。前兼謗佛法。故犯重罪。今止謗僧。乃犯輕垢。罪",
    "X38n0695_004:0728a05": "雖輕垢。感報實重。謗一比丘。尚得苦報無窮。況謗",
    "X38n0695_004:0728a06": "恩人德人。昔有七歲之女。輕笑一比丘如烏。當五",
    "X38n0695_004:0728a07": "百世受瞎烏身。母聞佛說。詣佛求懺。猶不能免。以",
    "X38n0695_004:0728a08": "此毀謗。是性罪故。無問受戒不受戒。但謗皆招惡",
    "X38n0695_004:0728a09": "報。故經云。守口如瓶。防意如城。報恩經云。人生世",
    "X38n0695_004:0728a10": "間。禍從口生。甚於猛火。猛火惟燒一世。惡口能燒",
    "X38n0695_004:0728a11": "無數世。猛火但燒世間財。惡口能燒七聖財。是故",
    "X38n0695_004:0728a12": "一切眾生。常當護口。口中之舌。鑿身之斧。滅身之",
    "X38n0695_004:0728a13": "禍。是以古人謂唇如弓。心如弦。聲如箭。長夜虗發。",
    "X38n0695_004:0728a14": "何能傷人。惟自加塗炭。故瞿波離。生身陷於地獄。",
    "X38n0695_004:0728a15": "皆由出其惡言。普告諸人。若僧若俗。時當猛省。緘",
    "X38n0695_004:0728a16": "口慎心。無致遺殃長劫。悔之不及也。",
    "X38n0695_004:0728a17": "○第十四放火焚燒戒。",
    "X38n0695_004:0728a18": "楞嚴經云。清淨比丘。及諸菩薩。於岐路行。不蹋生",
    "X38n0695_004:0728a19": "草。況復以火焚燒。害及情與無情。過非小也。",
    "X38n0695_004:0728a20": "若佛子。以惡心故。放大火。燒山林曠野。四月乃至九",
    "X38n0695_004:0728a21": "月放火。",
    "X38n0695_004:0728a22": "惡心者。以不善心。瞋嫉他人。及與山林禽獸。故放",
    "X38n0695_004:0728a23": "火焚燒也。四月至九月。蜫蟲鳥獸孳生多故。元此",
    "X38n0695_004:0728a24": "為北方之地而言也。若東南溫土。冬春之初。蟲類",
    "X38n0695_004:0728b01": "不蟄。惟臘月嚴寒。稍無蟲螘耳。",
    "X38n0695_004:0728b02": "若燒他人家屋宅。城邑。僧坊。田木。及鬼神宮物。一切",
    "X38n0695_004:0728b03": "有生物。不得故燒。若故燒者。犯輕垢罪。",
    "X38n0695_004:0728b04": "前言山林。曠野。明其總。今言屋宅城邑等。明其別。",
    "X38n0695_004:0728b05": "由總而禍及於別。謂其始無燒宅等之惡心。因焚",
    "X38n0695_004:0728b06": "山林。殃及人家等也。田者生植百穀之所。鬼神宮",
    "X38n0695_004:0728b07": "物。一本作官物。若論官物。應有王物。然城邑等。已",
    "X38n0695_004:0728b08": "該王官物矣。律名一切草木為鬼神村。以諸鬼神",
    "X38n0695_004:0728b09": "皆依之居住。而為宮殿舍宅。故制比丘不得壞也。",
    "X38n0695_004:0728b10": "或曠野山林中。有鬼神祠廟。及樹木供具之類皆",
    "X38n0695_004:0728b11": "鬼神物。如[邱丘+共]亭湖廟竹木。若乞而未許。輙斫。舟即",
    "X38n0695_004:0728b12": "覆沒。一切有生物者。如墻壁。籬柵。生地。腐薪。俱有",
    "X38n0695_004:0728b13": "蟲螘依止也。若為除虎狼毒蛇之害。舊開在家不",
    "X38n0695_004:0728b14": "禁。由須觀時。慎心細察。無致傷生。始得無過。然亦",
    "X38n0695_004:0728b15": "有壞鬼神物之失。孰若不燒為當。此戒為燒林木。",
    "X38n0695_004:0728b16": "無心傷生。故犯輕垢。若以瞋心惡心害生而燒者。",
    "X38n0695_004:0728b17": "隨物死。一一結重。經云。焚燒山澤。決撤陂池。火炮",
    "X38n0695_004:0728b18": "雞子。墮火域中。煻煨齊心。東西馳走。不能得出。為",
    "X38n0695_004:0728b19": "火燒盡。一鬼問目連言。我一生已來。恒患熱渴。行",
    "X38n0695_004:0728b20": "見恒河冀入其中。以除熱渴。方入其中。身體焦爛。",
    "X38n0695_004:0728b21": "肌肉離骨。渴欲飲之。一口入腹。五臘焦爛。痛不可",
    "X38n0695_004:0728b22": "言。何罪所致。目連答言。汝為人時。喜焚燒山澤。殘",
    "X38n0695_004:0728b23": "害眾生。今受華報。果在地獄。過去劫時。有一樵夫。",
    "X38n0695_004:0728b24": "見火焚山。救之令滅。後身感報為梵天王。壽命住",
    "X38n0695_004:0728c01": "過一劫。救火尚得如是勝報。其焚燒者。罪當如何。",
    "X38n0695_004:0728c02": "○第十五僻教戒。",
    "X38n0695_004:0728c03": "僻謂偏僻邪教。二乘為偏。外道為邪。菩薩學大乘",
    "X38n0695_004:0728c04": "心地法門。而不以自所受法教人。反教以外道邪",
    "X38n0695_004:0728c05": "因。二乘自利偏見。永墮邪途。棄捨利他之行。非大",
    "X38n0695_004:0728c06": "士慈善心。大乘心也。",
    "X38n0695_004:0728c07": "若佛子。自佛弟子。及外道惡人。六親。一切善知識。應",
    "X38n0695_004:0728c08": "一一教受持大乘經律。應教解義理。使發菩提心。十",
    "X38n0695_004:0728c09": "發趣心。十長養心。十金剛心。於三十心中。一一解其",
    "X38n0695_004:0728c10": "次第法用。",
    "X38n0695_004:0728c11": "自者。從也。佛弟子。是內眾。由學佛內教故。外道是",
    "X38n0695_004:0728c12": "外眾。以學習外教故。六親知識。兼於內外。由彼有",
    "X38n0695_004:0728c13": "學內教外教故也。惡人。謂外道以不善法。撥無因",
    "X38n0695_004:0728c14": "果之教教人。致令誤墮三途。及一闡提。永無出期。",
    "X38n0695_004:0728c15": "故經云。眾生無邪。因師故邪。是故因惡師而誤墮",
    "X38n0695_004:0728c16": "惡道也。善知識。是熟識良朋。非法門師範也。一一",
    "X38n0695_004:0728c17": "者。指上內外等眾。當教彼受持讀誦。次教解義理。",
    "X38n0695_004:0728c18": "後教發菩提心。不受持。焉知大乘之義味妙理。不",
    "X38n0695_004:0728c19": "達義理。而所發心非正。不發菩提心。而所解者虗",
    "X38n0695_004:0728c20": "解。行解相應。方有證悟。此三十心。是入聖位之始",
    "X38n0695_004:0728c21": "行。故須先為開示。次第者。始從發心。乃至金剛心。",
    "X38n0695_004:0728c22": "一一為彼解說。令知次第進修功用。履踐三賢之",
    "X38n0695_004:0728c23": "果位也。",
    "X38n0695_004:0728c24": "而菩薩以惡心瞋心。橫教二乘聲聞經律。外道邪見",
    "X38n0695_004:0729a01": "論等。犯輕垢罪。",
    "X38n0695_004:0729a02": "惡心者。自立不善之念。欲人入於偏邪也。瞋心者。",
    "X38n0695_004:0729a03": "或因其人有所觸惱。而生瞋怒。故教之令入偏邪",
    "X38n0695_004:0729a04": "也。橫者。非正直。應教而不教。不應教而教。彼欲學",
    "X38n0695_004:0729a05": "大。而反教之以小。故名橫也。由瞋惡心故。不以正",
    "X38n0695_004:0729a06": "理開導。而橫教與二乘四阿含等經。五篇七聚之",
    "X38n0695_004:0729a07": "律。外道妄計邪見僧佉論等。故大智度論云。西域",
    "X38n0695_004:0729a08": "外道經論。大者有十八種。所謂弊迦蘭那。僧佉。韋",
    "X38n0695_004:0729a09": "陀等是也。金剛菩提心論云。行人知一切有情。皆",
    "X38n0695_004:0729a10": "含如來藏性。皆堪任安住無上菩提。是故不與二",
    "X38n0695_004:0729a11": "乘之法而令得度。聲聞執四諦法。緣覺執十二因",
    "X38n0695_004:0729a12": "緣。知四大五陰畢竟磨滅。深起厭離。破眾生執。勤",
    "X38n0695_004:0729a13": "修本法。尅證其果。趣本涅槃。已為究竟。二乘之人。",
    "X38n0695_004:0729a14": "雖破人執。猶有法執。但靜意識。不知其他。久久成",
    "X38n0695_004:0729a15": "果。以灰身滅智。趣其涅槃。如太虗空。湛然常寂。有",
    "X38n0695_004:0729a16": "定性者。難可發生。要待劫限等滿。方可發生。不定",
    "X38n0695_004:0729a17": "性者。無論劫限。遇緣便迴心向大。從化城起。為以",
    "X38n0695_004:0729a18": "超三界。謂宿信佛故。乃蒙諸佛菩薩。面以方便。遂",
    "X38n0695_004:0729a19": "發大心。從初十信。徧歷諸位。經三無數劫。難行苦",
    "X38n0695_004:0729a20": "行。乃得成佛。既知聲聞。緣覺智慧狹劣。亦不可樂。",
    "X38n0695_004:0729a21": "又諸外道等。戀其身命。或助藥物。得仙宮。住壽。或",
    "X38n0695_004:0729a22": "復生天。以為究竟。行人應觀彼等。業力若盡。未離",
    "X38n0695_004:0729a23": "三界。煩惱尚存。宿殃未殄。惡念旋起。當彼之時。沉",
    "X38n0695_004:0729a24": "淪苦海。難可出離。當知外道之法。亦同幻夢。陽燄",
    "X38n0695_004:0729b01": "也。是故非惡心。亦不應教以偏邪也。不犯者。以善",
    "X38n0695_004:0729b02": "心。就其所好所欲。權誘入小。後令向大。或以外教",
    "X38n0695_004:0729b03": "令入內教。所謂先以欲鉤牽。後以智拔拔。故華嚴",
    "X38n0695_004:0729b04": "五地菩薩。學百工技藝。而誘入佛道。斯皆大士善",
    "X38n0695_004:0729b05": "權利物。以四攝法。而攝受眾生。非惡瞋心橫教之",
    "X38n0695_004:0729b06": "也。瓔珞經云。菩薩亦以善權方便之力。入諸外道",
    "X38n0695_004:0729b07": "異學之中。隨彼法則。順從祠祀。觀其志趣。使得度",
    "X38n0695_004:0729b08": "脫。令諸外道興福無量。若反生樂著。即屬背大向",
    "X38n0695_004:0729b09": "小戒。",
    "X38n0695_004:0729b11": "佛說梵網經菩薩心地品下略疏卷四"
}