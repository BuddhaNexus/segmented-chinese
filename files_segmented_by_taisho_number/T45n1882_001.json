{
    "T45n1882_001:0671a03": "三聖圓融觀門",
    "T45n1882_001:0671a05": "沙門澄觀述",
    "T45n1882_001:0671a06": "夫上聖觀人設教，言不虛陳，按指發揮，觸事",
    "T45n1882_001:0671a07": "皆通。「因」有妙德，叩示以二聖表法之二義，",
    "T45n1882_001:0671a08": "遂著三聖圓融觀。一毛之智觀，難以度成；粗",
    "T45n1882_001:0671a09": "依教理，略示綱要，惟冀遠識，虛己而求之焉。",
    "T45n1882_001:0671a10": "三聖者：本師毘盧遮那如來，普賢、文殊二大",
    "T45n1882_001:0671a11": "菩薩是也。大覺應世，輔翼塵沙，而《華嚴經》中，",
    "T45n1882_001:0671a12": "獨標二聖為上首者，託以表法，不徒然也。今",
    "T45n1882_001:0671a13": "略顯二門：一、相對明表；二、相融顯圓。且初門",
    "T45n1882_001:0671a14": "中：三聖之內，二聖為因，如來為果。果起言想，",
    "T45n1882_001:0671a15": "且說二因。若悟二因之玄微，則知果海之深",
    "T45n1882_001:0671a16": "妙。然二聖法門略為三對：一、以能信、所信相",
    "T45n1882_001:0671a17": "對：謂普賢表所信之法界，即在纏如來藏，故",
    "T45n1882_001:0671a18": "《理趣般若》云：「一切眾生皆如來藏。」普賢菩薩",
    "T45n1882_001:0671a19": "自體遍故，初會即入如來藏身三昧者，意在",
    "T45n1882_001:0671a20": "此也。文殊表能信之心，《佛名經》云：「一切諸佛",
    "T45n1882_001:0671a21": "皆因文殊而發心」者，表依信發故。善財始見，",
    "T45n1882_001:0671a22": "發大心者，當信位故。《經》云：「文殊菩薩出生一",
    "T45n1882_001:0671a23": "切菩薩，無休息故。」然信，但有信而未能見，及",
    "T45n1882_001:0671a24": "所信所證無二理。故無初普賢，信可始生？理",
    "T45n1882_001:0671a25": "唯極見，故文殊居初，普賢居後。二、以解、行相",
    "T45n1882_001:0671a26": "對：普賢表所起萬行，上下諸經皆言：「普賢行」",
    "T45n1882_001:0671a27": "故。文殊表能起之解，通解事理，窮方便故。慈",
    "T45n1882_001:0671a28": "氏云：「汝先得見諸善知識，聞菩薩行，入解脫",
    "T45n1882_001:0671a29": "門，皆是文殊威神力」故。又云：「文殊常為一切",
    "T45n1882_001:0671b01": "菩薩師」故。又云：「文殊師利心念力」故。三、以理、",
    "T45n1882_001:0671b02": "智相對：普賢表所證法界，即出纏如來藏，「善",
    "T45n1882_001:0671b03": "財童子入其身」故。又云：「得究竟三世平等身」",
    "T45n1882_001:0671b04": "故。一毛廣大即無邊者，稱法性故。普賢身相，",
    "T45n1882_001:0671b05": "如虛空故。又，見普賢即得智波羅蜜者，明依",
    "T45n1882_001:0671b06": "於理而發智故。文殊表能證大智，本所事佛",
    "T45n1882_001:0671b07": "名不動智故。慈氏云：「文殊師利常為無量百",
    "T45n1882_001:0671b08": "千億那由他諸佛母」故。文殊於諸經中，所說",
    "T45n1882_001:0671b09": "法門多顯般若旨故。又云：「從文殊師利智慧",
    "T45n1882_001:0671b10": "大海所出生」故。見後文殊，方見普賢，顯其有",
    "T45n1882_001:0671b11": "智，方證理故。是以古德，銘後文殊，為智照無",
    "T45n1882_001:0671b12": "二相。不視身相者，表極智甚深，心、境兩已，",
    "T45n1882_001:0671b13": "信、解雙絕故。又，理開體用，智分權實故，以文",
    "T45n1882_001:0671b14": "殊二智，證普賢體用。此之一門，古德親問，三",
    "T45n1882_001:0671b15": "藏言：「有《經》說，未傳此方。」又，此一門，亦表定慧，",
    "T45n1882_001:0671b16": "理本寂故，智即慧故；亦表體用，普賢理寂，以",
    "T45n1882_001:0671b17": "為心體，文殊智照，為大用故。第二、相融顯圓",
    "T45n1882_001:0671b18": "者，亦二：先、明二聖法門各自圓融：謂文殊必",
    "T45n1882_001:0671b19": "因於信，方能成解。有解無信，增邪見故；有信",
    "T45n1882_001:0671b20": "無解，長無明故。信解真正，方了本原；成其極",
    "T45n1882_001:0671b21": "智，極智反照，不異初心；故初發心時，便成正",
    "T45n1882_001:0671b22": "覺。又，前方便之智，不離智體故；後文殊名智，",
    "T45n1882_001:0671b23": "照無二相。照信不殊於智，故從無身相而展",
    "T45n1882_001:0671b24": "右手，是以文殊三事，融通隱隱。次、普賢三事",
    "T45n1882_001:0671b25": "自相融者：理若無行，理終不顯；依體起行，行",
    "T45n1882_001:0671b26": "必稱體。由行證理，理無行外之理；由理顯行，",
    "T45n1882_001:0671b27": "無理外之行故。隨所證理，無不具一證一切",
    "T45n1882_001:0671b28": "證，故見普賢一毛所得法門，過前不可說倍，",
    "T45n1882_001:0671b29": "又是即體之用故。「毛」、「孔」法門，緣起無盡，由是",
    "T45n1882_001:0671c01": "普賢三事，涉入重重。二者、二聖法門互相融",
    "T45n1882_001:0671c02": "者：謂要因於信，方知法界信；不信理，信即為",
    "T45n1882_001:0671c03": "邪故。能、所不二。不信自心有如來藏，非菩薩",
    "T45n1882_001:0671c04": "故。次、要藉於解，方能起行，稱解起行，行不異",
    "T45n1882_001:0671c05": "解，則解、行不二。次、以智是理用，體理成智，還",
    "T45n1882_001:0671c06": "照於理，智與理冥，方曰真智，則理、智無二。",
    "T45n1882_001:0671c07": "故《經》云：「無有如外智能證於如，亦無智外如",
    "T45n1882_001:0671c08": "為智所入。」又，法界寂照名止，寂而常照名觀。",
    "T45n1882_001:0671c09": "觀窮數極，妙符乎寂，即定慧不二。又，即體之",
    "T45n1882_001:0671c10": "用曰智，即用之體曰理，即體用無二。是以文",
    "T45n1882_001:0671c11": "殊三事融通隱隱，即是普賢三事涉入重重，",
    "T45n1882_001:0671c12": "此二不異，名普賢帝網之行。故〈普賢行品〉，反",
    "T45n1882_001:0671c13": "上下諸經，廣顯理事圓融，為普賢行；非獨事",
    "T45n1882_001:0671c14": "行，名普賢行。既二聖相融而不名文殊行者，",
    "T45n1882_001:0671c15": "攝智屬理，唯一心法界故，舉一全收。二聖法",
    "T45n1882_001:0671c16": "門既相融者，則普賢因滿，離相絕言，沒因果",
    "T45n1882_001:0671c17": "海，是名毘盧遮那，光明遍照，唯證相應故。〈法",
    "T45n1882_001:0671c18": "界品〉中普賢之後便偈讚佛德者，顯果相也。",
    "T45n1882_001:0671c19": "品初，如來自入三昧，現相無言，表所證絕言；",
    "T45n1882_001:0671c20": "而普賢開顯，放光令悟，表能證絕言；而文殊",
    "T45n1882_001:0671c21": "開顯者，即斯意也。若合三聖法門以為經目",
    "T45n1882_001:0671c22": "者：普賢是「大」，所證理體，無不包故；文殊是「方",
    "T45n1882_001:0671c23": "廣」，理上之智，為業用故。又，通是普賢，理含體",
    "T45n1882_001:0671c24": "用，通為所證故，文殊、普賢二俱華嚴萬行，披、",
    "T45n1882_001:0671c25": "敷、信、智、解、行皆是因「華」用「嚴」。本寂體故，舍那",
    "T45n1882_001:0671c26": "即「佛」。通圓諸因，證上體用，故說即為「經」。因言",
    "T45n1882_001:0671c27": "顯故，既包題目無遺，則攝《大經》義盡，亦一代",
    "T45n1882_001:0671c28": "時教，不離於此理智等。然上理智等，竝不離",
    "T45n1882_001:0671c29": "心：心、佛、眾生無差別故。若於心能了，則念念",
    "T45n1882_001:0672a01": "因圓，念念果滿。〈出現品〉云：「菩薩應知自心，念",
    "T45n1882_001:0672a02": "念常有佛成正覺」故。而即一之異，不礙外觀，",
    "T45n1882_001:0672a03": "勿滯言說。若與此觀相應，則觸目對境，常見",
    "T45n1882_001:0672a04": "三聖及十方諸菩薩，一即一切故，心、境無二",
    "T45n1882_001:0672a05": "故。依此修行，一生不剋，三聖必圓矣。",
    "T45n1882_001:0672a06": "三聖圓融觀門(畢)"
}