{
    "T23n1442_034:0810c16": "根本說一切有部毘奈耶卷第三",
    "T23n1442_034:0810c17": "十四",
    "T23n1442_034:0810c19": "三藏法師義淨奉　制譯",
    "T23n1442_034:0810c20": "第四攝頌曰：",
    "T23n1442_034:0810c21": "數食一宿處、　　受鉢不為餘、",
    "T23n1442_034:0810c22": "足食別非時、　　觸不受妙食。",
    "T23n1442_034:0810c23": "31 展轉食學處展轉食學處第三十一",
    "T23n1442_034:0810c24": "爾時薄伽梵在王舍城羯蘭鐸迦池竹林園",
    "T23n1442_034:0810c25": "中。時具壽大目乾連於時時中，常往捺落迦、",
    "T23n1442_034:0810c26": "傍生、餓鬼、人、天諸趣慈愍觀察，於捺落迦中",
    "T23n1442_034:0810c27": "見諸有情備受刀劍斬斫其身，屍糞煻煨猛",
    "T23n1442_034:0810c28": "焰爐炭燒煮等苦；於傍生中見其更互相食",
    "T23n1442_034:0810c29": "噉等苦；於餓鬼處見為種種飢渴所逼等苦；",
    "T23n1442_034:0811a01": "於諸天處見將墜墮愛別離苦；於人趣中見",
    "T23n1442_034:0811a02": "有種種艱辛求覓資生衣食殺罰等苦。既見",
    "T23n1442_034:0811a03": "是已，於四眾中普皆宣告：「諸人當知！如我所",
    "T23n1442_034:0811a04": "見五趣差別，苦樂之報皆悉不虛。汝等應信，",
    "T23n1442_034:0811a05": "勿致疑惑。受苦報者惡業所招，謂殺、盜、邪婬，",
    "T23n1442_034:0811a06": "乃至邪見，不敬三寶、欺慢尊親，無慈愍心不",
    "T23n1442_034:0811a07": "持禁戒，由斯惡行得苦異熟。受樂報者善業",
    "T23n1442_034:0811a08": "所感，謂不殺盜乃至不邪見，崇信三寶、敬重",
    "T23n1442_034:0811a09": "尊親，具慈愍心奉持禁戒，由斯善行得樂異",
    "T23n1442_034:0811a10": "熟。」諸人聞已歎未曾有，悉皆舉手高聲唱言：",
    "T23n1442_034:0811a11": "「善哉！聖者能為我等盲冥之輩，但見現在不",
    "T23n1442_034:0811a12": "覩未來，親於五趣，觀善惡事還來相告，我等",
    "T23n1442_034:0811a13": "始知報應影響必不唐捐。從今已去改惡修",
    "T23n1442_034:0811a14": "福，希生善道不墮惡趣。」是時四眾既自聞已",
    "T23n1442_034:0811a15": "皆作是念：「我之男女或弟子等常為惡業，不",
    "T23n1442_034:0811a16": "勤修習清淨梵行。」欲令棄捨諸惡業故，悉皆",
    "T23n1442_034:0811a17": "將至聖者大目乾連處，令其聽法。既聞法已",
    "T23n1442_034:0811a18": "冀修善行，免墮惡趣證殊勝果。當爾之時四",
    "T23n1442_034:0811a19": "眾雲集來聽法要，人眾諠囂。世尊知而故問",
    "T23n1442_034:0811a20": "具壽阿難陀曰：「何故大目乾連處四眾雲集？」",
    "T23n1442_034:0811a21": "時阿難陀白佛言：「世尊具壽大目乾連遊行",
    "T23n1442_034:0811a22": "五趣見諸苦惱，於四眾中具說其事，由此諸",
    "T23n1442_034:0811a23": "人為聽法故皆來集會。」",
    "T23n1442_034:0811a24": "爾時世尊告阿難陀：「非一切時處常有大目",
    "T23n1442_034:0811a25": "乾連，如是之輩頗亦難得，是故我今勅諸苾",
    "T23n1442_034:0811a26": "芻，於寺門屋下畫生死輪。」時諸苾芻不知畫",
    "T23n1442_034:0811a27": "法，世尊告曰：「應隨大小圓作輪形處中安轂，",
    "T23n1442_034:0811a28": "次安五輻表五趣之相。當轂之下畫捺洛迦，",
    "T23n1442_034:0811a29": "於其二邊畫傍生、餓鬼。次於其上可畫人、天，",
    "T23n1442_034:0811b01": "於人趣中應作四洲：東毘提訶、南贍部洲、西",
    "T23n1442_034:0811b02": "瞿陀尼、北拘盧洲，於其轂處作圓白色，中畫",
    "T23n1442_034:0811b03": "佛像，於佛像前應畫三種形：初作鴿形表多",
    "T23n1442_034:0811b04": "貪染，次作蛇形表多瞋恚，後作猪形表多愚",
    "T23n1442_034:0811b05": "癡，於其輞處應作溉灌輪像，多安水罐畫作",
    "T23n1442_034:0811b06": "有情生死之像。生者於罐中出頭，死者於罐",
    "T23n1442_034:0811b07": "中出足，於五趣處各像其形，周圓復畫十二",
    "T23n1442_034:0811b08": "緣生生滅之相，所謂無明緣行乃至老死，無",
    "T23n1442_034:0811b09": "明支應作羅剎像，行支應作瓦輪像，識支應",
    "T23n1442_034:0811b10": "作獼猴像，名色支應作乘船人像，六處支應",
    "T23n1442_034:0811b11": "作六根像，觸支應作男女相摩觸像，受支應",
    "T23n1442_034:0811b12": "作男女受苦樂像，愛支應作女人抱男女像，",
    "T23n1442_034:0811b13": "取支應作丈夫持瓶取水像，有支應作大梵",
    "T23n1442_034:0811b14": "天像，生支應作女人誕孕像，老支應作男女",
    "T23n1442_034:0811b15": "衰老像，病應作男女帶病像，死支應作輿",
    "T23n1442_034:0811b16": "死人像，憂應作男女憂慼像，悲應作男女啼",
    "T23n1442_034:0811b17": "哭像，苦應作男女受苦之像，惱應作男女挽",
    "T23n1442_034:0811b18": "難調駱駝像。於其輪上應作無常大鬼蓬",
    "T23n1442_034:0811b19": "髮張口，長舒兩臂抱生死輪，於鬼頭兩畔書",
    "T23n1442_034:0811b20": "二伽他曰：",
    "T23n1442_034:0811b21": "「『汝當求出離，　　於佛教勤修，",
    "T23n1442_034:0811b22": "降伏生死軍，　　如象摧草舍。",
    "T23n1442_034:0811b23": "於此法律中，　　常為不放逸，",
    "T23n1442_034:0811b24": "能竭煩惱海，　　當盡苦邊際。』",
    "T23n1442_034:0811b25": "「次於無常鬼上應作白圓壇，以表涅槃圓淨",
    "T23n1442_034:0811b26": "之像。」如佛所教，於門屋下應作生死輪者，時",
    "T23n1442_034:0811b27": "諸苾芻奉教而作。諸有敬信婆羅門居士等",
    "T23n1442_034:0811b28": "見畫輪像，問言：「聖者！此之畫輪欲表何事？」苾",
    "T23n1442_034:0811b29": "芻答曰：「我亦不知何所表示？」諸人報曰：「若不",
    "T23n1442_034:0811c01": "解者何因圖畫？」時諸苾芻默無所對，即以此",
    "T23n1442_034:0811c02": "緣具白世尊。世尊告曰：「應差苾芻於門屋下",
    "T23n1442_034:0811c03": "坐，為來往諸人婆羅門等，指示生死輪轉因",
    "T23n1442_034:0811c04": "緣。」如佛所教令指示者，時諸苾芻遂不簡擇，",
    "T23n1442_034:0811c05": "令無識解者開導其事，不生物信更招譏醜，",
    "T23n1442_034:0811c06": "佛言：「令知解者指示諸人。」時王舍城有一長",
    "T23n1442_034:0811c07": "者，娶妻未久便誕一男，顏容端正人所樂見，",
    "T23n1442_034:0811c08": "告其妻曰：「賢首！我今有子，多有費用，宜入大",
    "T23n1442_034:0811c09": "海經求珍貨。」妻告言：「善。」長者即便持諸雜物",
    "T23n1442_034:0811c10": "入大海中，因風破舶往而不返。其妻辛苦，或",
    "T23n1442_034:0811c11": "假宗親、或以自力長養小兒，以孤貧養育名",
    "T23n1442_034:0811c12": "曰貧生。時貧生童子既漸長大，付師受業，遂",
    "T23n1442_034:0811c13": "與同學往竹林園。至寺門下見畫五趣生死之",
    "T23n1442_034:0811c14": "輪，問言：「聖者！此名何物？」苾芻報曰：「此是五趣",
    "T23n1442_034:0811c15": "生死之輪。」白言：「聖者！為我宣說。」苾芻告曰：「汝",
    "T23n1442_034:0811c16": "當善聽！所謂捺洛迦、傍生、餓鬼、人、天趣別。」又",
    "T23n1442_034:0811c17": "問：「聖者！此捺洛迦有情，曾作何業受斯斬斫",
    "T23n1442_034:0811c18": "碎身等苦？」苾芻報曰：「賢首！此於十惡業道，以",
    "T23n1442_034:0811c19": "極重心數作不息，由彼業力今受斯苦。」又問：",
    "T23n1442_034:0811c20": "「聖者！此傍生趣，曾作何業受斯負重相食等",
    "T23n1442_034:0811c21": "苦？」苾芻報曰：「賢首！此由造作十惡業道，以輕",
    "T23n1442_034:0811c22": "微心數作不息，由彼業力今受斯苦。」又問：「聖",
    "T23n1442_034:0811c23": "者！此餓鬼趣，曾作何業受斯飢渴燒然等苦？」",
    "T23n1442_034:0811c24": "苾芻報曰：「賢首！此由慳惜己物不肯惠施，見",
    "T23n1442_034:0811c25": "他施時便為遮止，於三寶處、父母親族無分",
    "T23n1442_034:0811c26": "布心，數習不已，由彼業力今受斯苦。」又問：「聖",
    "T23n1442_034:0811c27": "者！此之天趣，曾作何業受勝妙樂？」苾芻報曰：",
    "T23n1442_034:0811c28": "「賢首！此由以慇重心修十善業，敬信三寶受",
    "T23n1442_034:0811c29": "持禁戒，由彼業力今得生天受勝妙樂。」又問：",
    "T23n1442_034:0812a01": "「聖者！此之人趣，曾作何業受處中樂，而有馳",
    "T23n1442_034:0812a02": "求活命等苦？」苾芻報曰：「賢首！此於十善業道，",
    "T23n1442_034:0812a03": "以輕微心而數修習，由彼業力今得人身受",
    "T23n1442_034:0812a04": "處中樂，而有馳求活命等苦。」童子白言：「聖者！",
    "T23n1442_034:0812a05": "下三惡趣我所不欲，生人天中情有欽尚。聖",
    "T23n1442_034:0812a06": "者！我作何業生彼天中？」答曰：「汝若能於佛正",
    "T23n1442_034:0812a07": "教中善說法律而出家者，於現世中策勵修",
    "T23n1442_034:0812a08": "習，斷諸煩惱盡苦邊際。若不獲果，有餘煩惱",
    "T23n1442_034:0812a09": "而命終者，當生天上。」「聖者！若出家者當作何",
    "T23n1442_034:0812a10": "業？」答曰：「乃至命終無虧梵行。」曰：「我不能作，更",
    "T23n1442_034:0812a11": "有何業得生天上？」「若受八支及五學處為近",
    "T23n1442_034:0812a12": "住近事。」曰：「此作何事？」答曰：「若一日夜或至盡",
    "T23n1442_034:0812a13": "形，不殺、盜、婬、不妄語等。」曰：「此亦不能，更作何",
    "T23n1442_034:0812a14": "業當得生天？」答曰：「若以飲食供佛及僧，由此",
    "T23n1442_034:0812a15": "福因當生天上。」「聖者！可用幾物得為飲食供",
    "T23n1442_034:0812a16": "佛及僧？」答曰：「可用五百金錢。」「聖者！此事可辦。」",
    "T23n1442_034:0812a17": "即從座起禮足而去。還家白母曰：「我於向者",
    "T23n1442_034:0812a18": "詣竹林園，於寺門下見有彩畫五趣生死之",
    "T23n1442_034:0812a19": "輪，所謂捺洛迦、傍生、餓鬼及以人、天。下三惡",
    "T23n1442_034:0812a20": "趣我所不欲，上之二趣心有愛樂，母今欲得",
    "T23n1442_034:0812a21": "生人天不？」母曰：「欲得。」「若如是者，當可與我五",
    "T23n1442_034:0812a22": "百金錢，奉佛及僧一中供養，當得生天。」母曰：",
    "T23n1442_034:0812a23": "「汝少失父孤惸養育，或以自力、或假宗親，今",
    "T23n1442_034:0812a24": "始成人付師受業，束脩之直尚自不充，五百",
    "T23n1442_034:0812a25": "金錢卒何能得？」白言：「若貧無者，我當傭力求",
    "T23n1442_034:0812a26": "覓金錢。」母曰：「汝今少年氣力微劣，何能客作",
    "T23n1442_034:0812a27": "求覓珍財？」答曰：「我當勠力望及餘人。」母見慇",
    "T23n1442_034:0812a28": "懃即放令去，往市店所求自傭賃。時有婆羅",
    "T23n1442_034:0812a29": "門居士等來覓作人，曾不見問乃至日暮，佇",
    "T23n1442_034:0812b01": "立行中諸人散盡，遂便還舍。母問曰：「得傭力",
    "T23n1442_034:0812b02": "處不？」答言：「曾無見問。」母曰：「豈有作人如汝束",
    "T23n1442_034:0812b03": "帶。凡作人者，頭蒙塵土著破弊衣，在作行中",
    "T23n1442_034:0812b04": "他人見問。」既至明朝如母所說，著麁衣服住",
    "T23n1442_034:0812b05": "作行中。時有長者欲造宅舍，來至行中覓傭",
    "T23n1442_034:0812b06": "力者，將餘人去不問貧生。于時貧生報長者",
    "T23n1442_034:0812b07": "曰：「我亦客作，何不相雇？」長者曰：「汝容貌柔",
    "T23n1442_034:0812b08": "軟，豈能執作？」答曰：「傭力之人豈先與價？」長",
    "T23n1442_034:0812b09": "者曰：「日暮方酬。」貧生曰：「我且為作，至日晡時",
    "T23n1442_034:0812b10": "若稱作功當酬價直，若不愜意物不須與。」長",
    "T23n1442_034:0812b11": "者將歸令其作務，諸餘作者並不齊心，唯此",
    "T23n1442_034:0812b12": "貧生盡力為作。諸人報曰：「觀汝形勢，未解客",
    "T23n1442_034:0812b13": "作，但可度日，何苦自身？」貧生報曰：「兄等知不？",
    "T23n1442_034:0812b14": "我由惡業生在貧家，今更欺人當生何道？」諸",
    "T23n1442_034:0812b15": "人報曰：「汝今未解，且事勤勞，不久之間懶劇",
    "T23n1442_034:0812b16": "於我。」時彼貧生善能談說，為諸作者巧說當",
    "T23n1442_034:0812b17": "機，諸人樂聞執作隨走，欲聽其話不暇徐行，",
    "T23n1442_034:0812b18": "貧生引之乃至終日，一日之作比餘兩倍。長",
    "T23n1442_034:0812b19": "者至暮自來檢察，覩其所作倍勝於常，問當",
    "T23n1442_034:0812b20": "作人曰：「汝於今日加作人耶？」報言：「不加。」「若爾，",
    "T23n1442_034:0812b21": "何故兩倍於前？」其當作人以事具告，長者聞",
    "T23n1442_034:0812b22": "已極生歡喜，遂與貧人兩倍之價。貧人問曰：",
    "T23n1442_034:0812b23": "「兩日之價，豈併相酬？」長者曰：「我心愧汝，故倍",
    "T23n1442_034:0812b24": "酬直。」貧人曰：「若稱意者，乃至宅成常容我作，",
    "T23n1442_034:0812b25": "所有價直且未須還，作了之辰一時當付。」長",
    "T23n1442_034:0812b26": "者曰：「善哉！」遂常令執作，至宅功畢長者算錢",
    "T23n1442_034:0812b27": "欲酬作直，唯得四百五十未滿所期。貧人見",
    "T23n1442_034:0812b28": "已遂便啼泣，長者曰：「何故啼泣？豈我於汝相",
    "T23n1442_034:0812b29": "欺負耶！」答曰：「長者大人無容欺負，然我本心",
    "T23n1442_034:0812c01": "求錢五百，於佛及僧擬申供養，錢既未足更",
    "T23n1442_034:0812c02": "復苦身，為此因緣我悲啼耳！」長者曰：「若緣福",
    "T23n1442_034:0812c03": "事我願助成。」貧人報曰：「長者添滿自成福業，",
    "T23n1442_034:0812c04": "乖我本願不得生天。」長者曰：「汝以信心奉佛眾",
    "T23n1442_034:0812c05": "不？」報言：「如是。」「若爾，汝可往問世尊，如佛所說",
    "T23n1442_034:0812c06": "汝當奉行。」時彼貧人尋詣佛所，禮佛足已在",
    "T23n1442_034:0812c07": "一面坐，白佛言：「世尊！我為供佛僧眾，自賃己",
    "T23n1442_034:0812c08": "身求五百金錢，在某長者家多時客作，及至",
    "T23n1442_034:0812c09": "作了五百不充。長者見欠為我添滿，為當取",
    "T23n1442_034:0812c10": "耶？為不取耶？」佛言：「童子！應可取之。」白佛言：「世",
    "T23n1442_034:0812c11": "尊！他物相助恐不生天。」佛言：「童子！汝初發心",
    "T23n1442_034:0812c12": "當生天處，何況捨施不生天耶？」奉佛教已",
    "T23n1442_034:0812c13": "歡喜而去，至長者家取五百金錢還詣母所，",
    "T23n1442_034:0812c14": "白言：「慈母！此是五百金錢，幸願營辦供佛及",
    "T23n1442_034:0812c15": "僧。」母曰：「汝豈不知，家道先貧觸途闕乏，食手",
    "T23n1442_034:0812c16": "器具座褥皆無，欲請佛僧若為能濟？汝今可",
    "T23n1442_034:0812c17": "去白傭力處長者，令知彼舍寬容或能為作。」",
    "T23n1442_034:0812c18": "貧人聞告，詣長者處白言：「今我家貧觸途匱",
    "T23n1442_034:0812c19": "乏，食手器具座席並無，欲請佛僧事不能濟，",
    "T23n1442_034:0812c20": "敢欲憑告就此宅中為辦所須，請佛僧食是",
    "T23n1442_034:0812c21": "事得不？」長者便念：「我造新宅得供佛僧斯成",
    "T23n1442_034:0812c22": "善事。」告曰：「汝可留物往請佛僧，來就宅中為",
    "T23n1442_034:0812c23": "受供養。」時彼貧生留物而去，遂於明日往詣",
    "T23n1442_034:0812c24": "佛所，禮佛足已長跪合掌白言：「世尊！唯願明",
    "T23n1442_034:0812c25": "日就某宅中哀受微供。」",
    "T23n1442_034:0812c26": "爾時世尊默然受請。見佛受已禮足而去，報",
    "T23n1442_034:0812c27": "長者知時。彼長者即為具辦種種上妙飲食，",
    "T23n1442_034:0812c28": "於晨朝時敷設座褥，安大水器布列香花，令",
    "T23n1442_034:0812c29": "使白佛：「飲食已辦，願佛知時。」爾時世尊，於日",
    "T23n1442_034:0813a01": "初分著衣持鉢，與諸聖眾詣長者家。是時六",
    "T23n1442_034:0813a02": "眾苾芻問授事人曰：「今日誰家請佛僧眾？」報",
    "T23n1442_034:0813a03": "言：「某長者子。」六眾議曰：「彼客作人有何飲食？",
    "T23n1442_034:0813a04": "我今宜往餘相識處求覓小食。」至彼舍已，彼",
    "T23n1442_034:0813a05": "言：「聖者！可食小食。」即皆飽食方詣請處。爾時",
    "T23n1442_034:0813a06": "世尊并諸大眾至長者家，各洗足已就座而",
    "T23n1442_034:0813a07": "坐。是時貧生便以清淨上妙飲食，手自供給",
    "T23n1442_034:0813a08": "悉令飽滿，見六眾苾芻不能美食，便詣佛所",
    "T23n1442_034:0813a09": "白言：「世尊！我見眾中有諸聖者不能美食，將",
    "T23n1442_034:0813a10": "非由此障我生天？」佛言：「賢首！但施座褥定得",
    "T23n1442_034:0813a11": "生天，何況佛僧為受飲食。」是時貧人見佛僧",
    "T23n1442_034:0813a12": "眾飯食既訖，收鉢器已，便持小席在佛前坐，",
    "T23n1442_034:0813a13": "聽說妙法。佛為宣說示教利喜從座而去。當",
    "T23n1442_034:0813a14": "爾之時有五百商人，從大海來過王舍城，初",
    "T23n1442_034:0813a15": "至之日遇大節會，所將珍貨無人交易，共相",
    "T23n1442_034:0813a16": "議曰：「既無交易事欲如何？飲食所須無求覓",
    "T23n1442_034:0813a17": "處。」中有一人，曾近苾芻諳知法式，告諸人曰：",
    "T23n1442_034:0813a18": "「宜可散問，今朝何處供佛及僧？其家必有餘",
    "T23n1442_034:0813a19": "殘飲食，我等往彼而求覓之。」訪知某甲長者",
    "T23n1442_034:0813a20": "之宅已供佛僧，「我等往彼當以價直而求贖",
    "T23n1442_034:0813a21": "之。」即便至舍白言：「長者！佛僧食訖必有餘殘，",
    "T23n1442_034:0813a22": "求贖多少？」長者報言：「非是我食，是此少年所",
    "T23n1442_034:0813a23": "設飲食。」商人就彼同前求覓。貧人報曰：「我不",
    "T23n1442_034:0813a24": "須錢，直爾相惠。」時彼商人悉皆恣食，既飽滿",
    "T23n1442_034:0813a25": "已咸並稱歎，白長者曰：「仁於今日獲大善利，",
    "T23n1442_034:0813a26": "於己舍內供佛及僧，我等商人亦蒙飽足。」長",
    "T23n1442_034:0813a27": "者報曰：「此非我食，是此少年所設供養。」問曰：",
    "T23n1442_034:0813a28": "「今此少年是誰之子？」報云：「是某甲長者子。」商",
    "T23n1442_034:0813a29": "主報曰：「此人即是我知識之子。」便以大疊",
    "T23n1442_034:0813b01": "敷之于地，并安珍寶普相告曰：「諸君當知！我",
    "T23n1442_034:0813b02": "聞眾縷成衣渧水盈器，仁有施者宜安此處。」",
    "T23n1442_034:0813b03": "須臾之間便成寶聚。商主報曰：「當受此物。」貧",
    "T23n1442_034:0813b04": "生曰：「我但施食，無求物心。」商主曰：「斯非食價，",
    "T23n1442_034:0813b05": "此中一寶能成百供，非關食直，以慶喜心共",
    "T23n1442_034:0813b06": "相贈遺。」報言：「我今設食求覓生天，仁雖見惠",
    "T23n1442_034:0813b07": "我不敢取，勿緣此故障我生天。」商主曰：「汝信",
    "T23n1442_034:0813b08": "佛不？」答言：「我信。」「若信佛者可往問佛，隨佛所",
    "T23n1442_034:0813b09": "教當奉行之。」時長者子往詣佛所，禮佛足已",
    "T23n1442_034:0813b10": "白言：「世尊！我向設供尚有餘食，與五百商人",
    "T23n1442_034:0813b11": "皆令飽滿。時彼歡喜以眾多珍寶見惠於我，",
    "T23n1442_034:0813b12": "為受此物為不受耶？」佛言：「受取。」白言：「世尊！勿",
    "T23n1442_034:0813b13": "緣此寶障我生天！」佛言：「此是花報，果報在後。」",
    "T23n1442_034:0813b14": "時長者子禮佛而去，為受珍寶。",
    "T23n1442_034:0813b15": "爾時王舍城中有一首望長者，遇疾身亡更",
    "T23n1442_034:0813b16": "無子息，眾人議曰：「長者身死，首望交無，欲覓",
    "T23n1442_034:0813b17": "於誰共相領攝？宜應共覓大福德人立為首",
    "T23n1442_034:0813b18": "望。」諸人議曰：「如何得知是大福德？」中有智",
    "T23n1442_034:0813b19": "者，告諸人曰：「應以眾多種子置一𤬪中，令",
    "T23n1442_034:0813b20": "彼諸人以手探取。若得一色種子者，當立其",
    "T23n1442_034:0813b21": "人以為首望。」即便如議，以雜種子置一瓨中，",
    "T23n1442_034:0813b22": "眾人各探咸得雜種，獨此貧生得純色種子。",
    "T23n1442_034:0813b23": "眾人雖見而僉議曰：「我等豈可立客作人以",
    "T23n1442_034:0813b24": "為首望？」便令三取，皆得純色。諸人既見共生",
    "T23n1442_034:0813b25": "希有，云：「是天神之所加護，我等今者宜可同",
    "T23n1442_034:0813b26": "心請為尊首。」是時郭邑共拜貧生以為首望。",
    "T23n1442_034:0813b27": "時設供長者見是事已，即以眾寶瓔珞嚴飾",
    "T23n1442_034:0813b28": "其女而娉與之，時貧生善業力故宅中珍寶",
    "T23n1442_034:0813b29": "忽然自生，眾人因此號曰善生。時善生長者",
    "T23n1442_034:0813c01": "作如是念：「今我宅中所受果報，皆是世尊威",
    "T23n1442_034:0813c02": "神之力，我今宜可請佛及僧，來至宅中受我",
    "T23n1442_034:0813c03": "供養。」是時善生長者往詣佛所，禮佛足已在",
    "T23n1442_034:0813c04": "一面坐，佛為說法既聞法已，即起長跪整衣",
    "T23n1442_034:0813c05": "一肩，合掌恭敬白佛言：「世尊！唯願慈悲與諸",
    "T23n1442_034:0813c06": "苾芻，明當就宅為受微供。」爾時世尊默然為",
    "T23n1442_034:0813c07": "受。善生長者見佛受已，即禮佛足從坐而去。",
    "T23n1442_034:0813c08": "時善生長者，即於其夜備辦種種上妙飲食，",
    "T23n1442_034:0813c09": "廣說如前，手自持食奉佛僧眾。見收鉢已為",
    "T23n1442_034:0813c10": "欲聽法，便持小席在佛前坐。爾時世尊知彼",
    "T23n1442_034:0813c11": "長者意樂根性隨機說法，令彼長者心得開",
    "T23n1442_034:0813c12": "悟，即於座上夫婦二人以金剛智杵，摧破二",
    "T23n1442_034:0813c13": "十種薩迦耶見山，得預流果。既見諦已，白佛",
    "T23n1442_034:0813c14": "言：「世尊！我等由佛得解脫果，此非父母、高祖、",
    "T23n1442_034:0813c15": "人王，及諸天眾、沙門、婆羅門、親友、眷屬之所",
    "T23n1442_034:0813c16": "能作。我逢世尊大善知識故，於地獄、傍生、餓",
    "T23n1442_034:0813c17": "鬼趣中拔濟令出，安置人天勝妙之處，當盡",
    "T23n1442_034:0813c18": "苦際得涅槃樂，乾竭血海超越骨山，無始積",
    "T23n1442_034:0813c19": "集所有身見，悉皆除滅獲得初果。我今歸依",
    "T23n1442_034:0813c20": "佛法僧寶，唯願世尊證知我是鄔波索迦、鄔",
    "T23n1442_034:0813c21": "波斯迦，始從今日乃至命終，受五學處：不殺",
    "T23n1442_034:0813c22": "生乃至不飲酒。」說是語已俱禮佛足歡喜奉",
    "T23n1442_034:0813c23": "行。爾時世尊為彼夫婦宣說法要，示教利喜",
    "T23n1442_034:0813c24": "得勝果已，從座而去。至住處已，時諸苾芻咸",
    "T23n1442_034:0813c25": "皆有疑，請世尊曰：「彼善生長者曾作何業？由",
    "T23n1442_034:0813c26": "彼業力為客作人，復作何業於其宅中珍寶",
    "T23n1442_034:0813c27": "自出？」世尊告曰：「今此善生先所作業，緣合成",
    "T23n1442_034:0813c28": "熟果報不失。凡諸有情先身所作善惡之業，",
    "T23n1442_034:0813c29": "非於外界地水火風而令成熟，然於自身蘊",
    "T23n1442_034:0814a01": "界處中業果成熟。」即說頌曰：",
    "T23n1442_034:0814a02": "「假令經百劫，　　所作業不亡；",
    "T23n1442_034:0814a03": "因緣會遇時，　　果報還自受。",
    "T23n1442_034:0814a04": "「汝等苾芻！此之因緣，汝等應聽！過去世時於",
    "T23n1442_034:0814a05": "聚落中有一長者，大富多財受用豐足，春陽",
    "T23n1442_034:0814a06": "之月眾花遍開，茂林清池皆可愛樂，異色諸",
    "T23n1442_034:0814a07": "鳥發和雅音，所謂舍利、鸚鵡、百舌之類。時彼",
    "T23n1442_034:0814a08": "長者將諸男女，詣花林中共為遊觀。爾時世",
    "T23n1442_034:0814a09": "間無佛，有獨覺者出興於世，於貧窶類常懷",
    "T23n1442_034:0814a10": "哀愍，住下房舍及以麁食，譬如麟角獨現世",
    "T23n1442_034:0814a11": "間。時此獨覺為愍物故，人間遊行至斯聚落，",
    "T23n1442_034:0814a12": "於日初分著衣持鉢欲行乞食，復自思念：『我",
    "T23n1442_034:0814a13": "今何故為難滿身辛苦入村多處求食？宜住",
    "T23n1442_034:0814a14": "園內。若有節會人來，隨彼所施用自充足。』",
    "T23n1442_034:0814a15": "是時獨覺即往園中。長者遙見身心湛寂容",
    "T23n1442_034:0814a16": "儀詳序，彌加信敬起渴仰心，便就禮足白",
    "T23n1442_034:0814a17": "言：『聖者！仁為求食，我為求福，宜住園中受我",
    "T23n1442_034:0814a18": "供養。』時彼獨覺默然許之，長者於日日中奉",
    "T23n1442_034:0814a19": "施飲食。後時長者有事須詣餘村，告其婦曰：",
    "T23n1442_034:0814a20": "『賢首！我今有事須往某村，汝於聖者如常供",
    "T23n1442_034:0814a21": "養勿令有闕。』告已便去。時長者婦晨朝早起",
    "T23n1442_034:0814a22": "備辦飲食，其子問曰：『母今辛苦每日為誰？』母",
    "T23n1442_034:0814a23": "曰：『為上福田。』聞已怒曰：『彼不傭力而受他食。』",
    "T23n1442_034:0814a24": "母便訶叱：『汝莫作此口業重罪。』長者後還問",
    "T23n1442_034:0814a25": "其妻曰：『聖者飲食無闕乏不？』婦報之曰：『所供",
    "T23n1442_034:0814a26": "飲食無闕時須，然我童兒於聖者處作口業",
    "T23n1442_034:0814a27": "罪。』具陳子語。長者便念：『小兒無識自害其軀，",
    "T23n1442_034:0814a28": "當墮惡趣。』即携童兒詣尊者處。時彼獨覺遙",
    "T23n1442_034:0814a29": "見長者與子俱來，便作是念：『長者比來獨行",
    "T23n1442_034:0814b01": "而至，何故今日與伴俱來？』觀知事已，不用口",
    "T23n1442_034:0814b02": "言以身說法，為愍彼故踊身空界，猶若鵝王，",
    "T23n1442_034:0814b03": "現大神通作十八變，上騰紅焰下流清水，卷",
    "T23n1442_034:0814b04": "舒自在令生深信。凡夫之人見神通時，速能",
    "T23n1442_034:0814b05": "發悟如摧大樹，頓首歸依遙禮尊足，白言：『尊",
    "T23n1442_034:0814b06": "者慈悲淨意，唯願哀愍速為下來受我微誠",
    "T23n1442_034:0814b07": "略申供養。』時彼聖者為哀愍故縱身而下，長",
    "T23n1442_034:0814b08": "者即以隨時香花慇懃供養，父子悉皆頂禮",
    "T23n1442_034:0814b09": "尊足，而發願言：『此大福田是應供養，而反為",
    "T23n1442_034:0814b10": "惡罵出傭力言，願於當來勿受苦報。所有勤",
    "T23n1442_034:0814b11": "誠供養功德，願於來世生大富家，并得如是",
    "T23n1442_034:0814b12": "殊勝之果，勝此大師我當承事不生厭背。』「汝",
    "T23n1442_034:0814b13": "等苾芻勿生異念，往時長者子者即今善生",
    "T23n1442_034:0814b14": "長者是，由於獨覺所發瞋怒心作傭力語，遂",
    "T23n1442_034:0814b15": "於五百生中常為客作，至今傭力惡業方盡。",
    "T23n1442_034:0814b16": "復由至誠供養功德生大富家，由昔願言并",
    "T23n1442_034:0814b17": "得如是殊勝果者，今於我所得見真諦。又",
    "T23n1442_034:0814b18": "願勝此大師我當承事不生厭背者，我勝獨",
    "T23n1442_034:0814b19": "覺百千億倍，供養於我無厭背心。是故汝等",
    "T23n1442_034:0814b20": "苾芻！若作純黑業得純黑異熟，若作純白業",
    "T23n1442_034:0814b21": "得純白異熟，若作黑白雜業得雜異熟。汝等",
    "T23n1442_034:0814b22": "苾芻！應離純黑及以雜業，當修純白業得純",
    "T23n1442_034:0814b23": "白報，如是應學。」此是緣起，尚未制戒。",
    "T23n1442_034:0814b24": "爾時世尊出王舍城詣廣嚴城，住獼猴池側",
    "T23n1442_034:0814b25": "高閣堂中。時有長者名曰勇利，聞佛來至在",
    "T23n1442_034:0814b26": "高閣堂中，便詣佛所禮佛足已却坐一面，佛",
    "T23n1442_034:0814b27": "為說法示教利喜，令歡悅已默然而住。時勇",
    "T23n1442_034:0814b28": "利長者即從座起，頂禮佛足白言：「世尊！唯願",
    "T23n1442_034:0814b29": "哀愍，佛及眾僧明就我家為受微供。」世尊爾時",
    "T23n1442_034:0814c01": "默然而受。是時長者見佛受已禮足而去，既",
    "T23n1442_034:0814c02": "至宅已告家人曰：「我已請佛及僧明當就食，",
    "T23n1442_034:0814c03": "然佛僧眾疲於道路，汝等多辦上妙飲食。」時",
    "T23n1442_034:0814c04": "彼家人依言備辦。長者於晨朝時敷設座褥",
    "T23n1442_034:0814c05": "安大水器，遣使白佛：「飲食已辦，願佛知時。」六",
    "T23n1442_034:0814c06": "眾苾芻前至此城往門徒舍，彼見致敬，報言：",
    "T23n1442_034:0814c07": "「聖者！當食小食。」答曰：「我受他請。」又復白言：",
    "T23n1442_034:0814c08": "「可食少許菴沒羅餅。」答言：「好。」遂即飽食。時有",
    "T23n1442_034:0814c09": "乞食苾芻從門前過，長者出見亦喚食餅，苾",
    "T23n1442_034:0814c10": "芻報曰：「我一坐食，不應二處。」長者曰：「若如是",
    "T23n1442_034:0814c11": "者，隨意將去就彼俱食。」即以小鉢受取赴彼",
    "T23n1442_034:0814c12": "請家。爾時世尊不去赴請，苾芻皆往。有五因",
    "T23n1442_034:0814c13": "緣佛遣取食。云何為五？一為自宴默，二為諸",
    "T23n1442_034:0814c14": "天說法，三為觀病者，四為觀臥具，五為弟子",
    "T23n1442_034:0814c15": "制其學處。此中所為欲制學處，住在堂中令",
    "T23n1442_034:0814c16": "人取食。時勇利長者覩眾坐定，手自奉獻種",
    "T23n1442_034:0814c17": "種清淨上妙飲食，悉令飽滿。時彼長者行食",
    "T23n1442_034:0814c18": "之時見乞食者於小鉢中所持之飯，行食將",
    "T23n1442_034:0814c19": "了在乞食者前立，乞食苾芻作如是念：「今此",
    "T23n1442_034:0814c20": "長者獨觀於我欲有言說，乃至此未發言我",
    "T23n1442_034:0814c21": "當先語。」報言：「長者！何但我獨食此菴沒羅餅？",
    "T23n1442_034:0814c22": "彼六眾苾芻亦皆食訖。」長者答言：「聖者！是何",
    "T23n1442_034:0814c23": "言歟？」乞食者曰：「非我獨食菴沒羅餅，彼之六",
    "T23n1442_034:0814c24": "眾亦皆食訖。」長者聞已忿怒作色，告言：「聖者！",
    "T23n1442_034:0814c25": "豈我宅內無斯餅耶？」告家人曰：「汝可行此菴",
    "T23n1442_034:0814c26": "沒羅餅。」彼即行餅。時取食苾芻受得食已，往",
    "T23n1442_034:0814c27": "詣佛所頂禮佛足在一面立。世尊常法與取",
    "T23n1442_034:0814c28": "食人共相言問：「今日眾僧飲食飽不？」白言：「世",
    "T23n1442_034:0814c29": "尊！上妙飲食悉皆飽滿，然彼勇利長者有忿",
    "T23n1442_034:0815a01": "僧眾。」佛言：「何意？」時彼苾芻以事具白。佛言：「勇",
    "T23n1442_034:0815a02": "利長者出忿恨言，是應道理。」爾時世尊飯食",
    "T23n1442_034:0815a03": "訖收衣鉢，澡漱已出外洗足，旋入房中宴默",
    "T23n1442_034:0815a04": "而坐。於晡後時便從定起，詣常集處於僧眾",
    "T23n1442_034:0815a05": "前就座而坐，告六眾曰：「汝等實作展轉食耶？」",
    "T23n1442_034:0815a06": "六眾白言：「實爾。大德！」世尊種種呵責：「汝非威",
    "T23n1442_034:0815a07": "儀、非隨順行、非清淨法，所不應為。云何汝等",
    "T23n1442_034:0815a08": "作展轉食？」既呵責已告諸苾芻，廣說如前，乃",
    "T23n1442_034:0815a09": "至「為制學處，應如是說：",
    "T23n1442_034:0815a10": "「若復苾芻展轉食者，波逸底迦。」如是世尊為",
    "T23n1442_034:0815a11": "諸苾芻制其學處。佛在廣嚴城高閣堂中，時",
    "T23n1442_034:0815a12": "有苾芻身嬰疾苦，有解醫者來入寺中。苾芻",
    "T23n1442_034:0815a13": "見已報言：「賢首！宜觀我病為處藥方。」醫言：「聖",
    "T23n1442_034:0815a14": "者！可食小食。」報言：「賢首！世尊不許。」醫言：「此",
    "T23n1442_034:0815a15": "即是藥，非餘能療。」苾芻答曰：「世尊制戒不許",
    "T23n1442_034:0815a16": "我食。」醫曰：「世尊大悲，為有病緣必應聽食。」時",
    "T23n1442_034:0815a17": "諸苾芻聞斯事已以緣白佛，佛言：「除病因緣。」",
    "T23n1442_034:0815a18": "又有苾芻為營僧務，或為窣覩波事，身體飢",
    "T23n1442_034:0815a19": "虛遂便偃臥廢修善品。時有淨信婆羅門居",
    "T23n1442_034:0815a20": "士等來入寺中，見其偃臥作如是語：「聖者！世",
    "T23n1442_034:0815a21": "尊教法一向勤修，何故今時偃臥而住？」答言：",
    "T23n1442_034:0815a22": "「賢首！我極虛羸。」報言：「應食小食。」答曰：「佛制",
    "T23n1442_034:0815a23": "不許。」諸苾芻白佛，佛言：「除作因緣。」",
    "T23n1442_034:0815a24": "爾時世尊從廣嚴城往給孤獨園。時有苾芻，",
    "T23n1442_034:0815a25": "疲於道路身體羸損，共相謂曰：「我身疲倦。若",
    "T23n1442_034:0815a26": "佛世尊聽許我等食小食者，雖涉長途身不",
    "T23n1442_034:0815a27": "勞倦。」以事白佛，佛言：「除道行時。」",
    "T23n1442_034:0815a28": "爾時世尊至室羅伐城給孤獨園。時此城中",
    "T23n1442_034:0815a29": "有一長者，自立要期，每於月八日、十五日、二",
    "T23n1442_034:0815b01": "十三日、月盡日，於此四日受聖八支近住學",
    "T23n1442_034:0815b02": "處。又作要期，請苾芻就舍而食，乃至苾芻未",
    "T23n1442_034:0815b03": "來食者必不先食。同於此日有餘長者，請佛",
    "T23n1442_034:0815b04": "及僧就舍受食。佛及僧眾赴請之後，長者遂",
    "T23n1442_034:0815b05": "遣使人往詣寺中請僧來食。使者至寺不見",
    "T23n1442_034:0815b06": "苾芻，還報長者：「我於寺內不見一人。」長者曰：",
    "T23n1442_034:0815b07": "「彼何處去？」答曰：「有別長者請佛僧眾就舍而",
    "T23n1442_034:0815b08": "食。」長者曰：「彼食苾芻隨喚取一。」使人去喚，見",
    "T23n1442_034:0815b09": "彼苾芻悉皆食訖從舍而出，白言：「聖者！某甲",
    "T23n1442_034:0815b10": "長者家中設食，唯願慈悲無違所請。」苾芻曰：",
    "T23n1442_034:0815b11": "「我已食訖。」還報長者：「苾芻食訖。」長者曰：「汝更",
    "T23n1442_034:0815b12": "疾去白言：『聖者！可來就食，食了之後，以大㲲",
    "T23n1442_034:0815b13": "施。』」使者復去報苾芻曰：「可來就食，食了之後，",
    "T23n1442_034:0815b14": "以大㲲施。」苾芻曰：「我已足食，隨㲲大小無宜",
    "T23n1442_034:0815b15": "更去。」使報長者：「苾芻足食更不肯來，隨衣大",
    "T23n1442_034:0815b16": "小無宜重食。」時彼長者為待苾芻日時已過，",
    "T23n1442_034:0815b17": "遂便一日絕食。時彼隣人聞是事已共生嫌",
    "T23n1442_034:0815b18": "賤：「云何此諸沙門釋子他施衣時亦不肯食。",
    "T23n1442_034:0815b19": "違彼長者信敬之心，由不受請令他絕食。」諸",
    "T23n1442_034:0815b20": "苾芻聞以此因緣具白世尊，世尊告曰：「除施",
    "T23n1442_034:0815b21": "衣時。」爾時世尊讚歎少欲持戒敬重戒者，說",
    "T23n1442_034:0815b22": "隨順法告諸苾芻曰：「前是創制，此是隨開。」廣",
    "T23n1442_034:0815b23": "說如前。「我今為諸苾芻制其學處，應如是說：",
    "T23n1442_034:0815b24": "「若復苾芻展轉食者，除餘時，波逸底迦。餘時",
    "T23n1442_034:0815b25": "者，病時、作時、道行時、施衣時，此是時。」",
    "T23n1442_034:0815b26": "若復苾芻者，謂是六眾也，餘義如上。展轉食",
    "T23n1442_034:0815b27": "者，謂數數食。除餘時者，謂除其時。此中時者，",
    "T23n1442_034:0815b28": "謂是病時。病時者，若苾芻於一坐時不能飽",
    "T23n1442_034:0815b29": "足。作時者，若於窣覩波所有營作及眾僧事",
    "T23n1442_034:0815c01": "業，或時掃灑大如席許，或復塗拭如牛臥處。",
    "T23n1442_034:0815c02": "道行時者，若行半驛迴還，或直行一驛。施衣",
    "T23n1442_034:0815c03": "時者，謂如拭巾、裙量、縵條量等，此皆無犯，結",
    "T23n1442_034:0815c04": "罪同前。此中犯相其事云何？施衣之時請有",
    "T23n1442_034:0815c05": "多種，謂有衣施、或無衣施等有十六番。",
    "T23n1442_034:0815c06": "若苾芻前請有食有衣、後請有食有衣，兩請",
    "T23n1442_034:0815c07": "俱受二處皆食，並悉無犯。若苾芻前請有衣、",
    "T23n1442_034:0815c08": "後請無衣，應受前請，勿受後請。若受已，應轉",
    "T23n1442_034:0815c09": "與餘人，若不轉與人，受時惡作，食得墮罪。若",
    "T23n1442_034:0815c10": "苾芻前請有衣、後請有衣有衣直，俱受無犯。",
    "T23n1442_034:0815c11": "若苾芻前請有衣、後請無衣無衣直，應受前",
    "T23n1442_034:0815c12": "請，勿受後請。若受已，應轉與餘人，若不轉與",
    "T23n1442_034:0815c13": "餘人，受時惡作，食得墮罪此是初番，餘句咸應准此。",
    "T23n1442_034:0815c14": "若苾芻前請無衣、後請有衣，俱受無犯。若苾",
    "T23n1442_034:0815c15": "芻前請無衣、後請無衣，應受前捨後。若苾芻",
    "T23n1442_034:0815c16": "前請無衣、後請有衣有衣直，俱受無犯。若苾",
    "T23n1442_034:0815c17": "芻前請無衣、後請無衣無衣直，應受前請，勿",
    "T23n1442_034:0815c18": "受後請。若受已，應轉與餘人，若不轉與人，受",
    "T23n1442_034:0815c19": "時惡作，食得墮罪此是第二四番。",
    "T23n1442_034:0815c20": "若苾芻前請有衣有衣直、後請有衣，俱受無",
    "T23n1442_034:0815c21": "犯。若苾芻前請有衣有衣直、後請無衣，應受",
    "T23n1442_034:0815c22": "前捨後。若苾芻前請有衣有衣直、後請有衣",
    "T23n1442_034:0815c23": "有衣直，俱受無犯。若苾芻前請有衣有衣直、",
    "T23n1442_034:0815c24": "後請無衣無衣直，應受前請，勿受後請。若受",
    "T23n1442_034:0815c25": "已，應轉與餘人，若不轉與人，受時惡作，食得",
    "T23n1442_034:0815c26": "墮罪此是第三四番。",
    "T23n1442_034:0815c27": "若苾芻前請無衣無衣直、後請有衣，俱受無",
    "T23n1442_034:0815c28": "犯。若苾芻前請無衣無衣直、後請無衣，應受",
    "T23n1442_034:0815c29": "前捨後。若苾芻前請無衣無衣直、後請有衣",
    "T23n1442_034:0816a01": "有衣直，俱受無犯。若苾芻前請無衣無衣直、",
    "T23n1442_034:0816a02": "後請無衣無衣直，應受前請，勿受後請。若受",
    "T23n1442_034:0816a03": "已，應轉與餘人，若不轉與餘人，受時惡作，食",
    "T23n1442_034:0816a04": "得墮罪此是第四四番。",
    "T23n1442_034:0816a05": "又無犯者，最初犯人，或癡狂、心亂、痛惱所纏。",
    "T23n1442_034:0816a06": "根本說一切有部毘奈耶卷第三十四"
}