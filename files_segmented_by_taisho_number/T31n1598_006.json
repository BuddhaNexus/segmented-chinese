{
    "T31n1598_006:0413b08": "攝大乘論釋卷第六",
    "T31n1598_006:0413b10": "無性菩薩造",
    "T31n1598_006:0413b11": "三藏法師玄奘奉　詔譯",
    "T31n1598_006:0413b12": "4 入所知相分入所知相分第四",
    "T31n1598_006:0413b13": "論曰：如是已說所知相，入所知相云何應見？",
    "T31n1598_006:0413b14": "多聞熏習所依，非阿賴耶識所攝，如阿賴耶",
    "T31n1598_006:0413b15": "識成種子，如理作意所攝似法似義而生似",
    "T31n1598_006:0413b16": "所取事有見意言。釋曰：菩薩修習如是業",
    "T31n1598_006:0413b17": "已，如入現觀所應知相，今當顯說。多聞熏習",
    "T31n1598_006:0413b18": "所依者，謂於大乘而起多聞，聞法義已熏心",
    "T31n1598_006:0413b19": "心法相續所依，其少聞者無容得入此現觀",
    "T31n1598_006:0413b20": "故。如薄伽梵教授尊者羅怙羅經說如是言：",
    "T31n1598_006:0413b21": "唯願世尊教我現觀。世尊告曰：汝已受持正",
    "T31n1598_006:0413b22": "法藏耶？羅怙羅言：不也。世尊！世尊告曰：汝",
    "T31n1598_006:0413b23": "今且應受持法藏。如是等非阿賴耶識所攝",
    "T31n1598_006:0413b24": "者，謂此所依從最清淨法界流故、對治彼故，",
    "T31n1598_006:0413b25": "非彼性攝，彼相違故。如阿賴耶識成種子者，",
    "T31n1598_006:0413b26": "如阿賴耶識能為一切雜染法因。此所依性",
    "T31n1598_006:0413b27": "能為一切清淨法因，唯因性同故得為喻，非",
    "T31n1598_006:0413b28": "一切種。如有頌言：",
    "T31n1598_006:0413b29": "為欲利益常放逸，　　生盲不觀自樂者，",
    "T31n1598_006:0413c01": "諸佛降靈現世間，　　為彼宣說微妙法，",
    "T31n1598_006:0413c02": "譬如無價末尼寶，　　能除眾毒不思議。",
    "T31n1598_006:0413c03": "言似法者，謂契經等，如《十地》等。言似義者，",
    "T31n1598_006:0413c04": "謂彼所詮無我性等，似彼行相而生起故，說",
    "T31n1598_006:0413c05": "為似法似義而生似所取事者，如彼所取而顯",
    "T31n1598_006:0413c06": "現故。言有見者，謂耳識俱。言意言者，所謂",
    "T31n1598_006:0413c07": "意識。或與見分俱所取能取性，此即安立所",
    "T31n1598_006:0413c08": "取能取所依自性，如前已說。",
    "T31n1598_006:0413c09": "論曰：此中誰能悟入所應知相？大乘多聞熏",
    "T31n1598_006:0413c10": "習相續，已得逢事無量諸佛出現於世，已得",
    "T31n1598_006:0413c11": "一向決定勝解，已善積集諸善根故，善備福",
    "T31n1598_006:0413c12": "智資糧菩薩。釋曰：用及用具皆待作者，故",
    "T31n1598_006:0413c13": "問入者誰能悟入。答此問言大乘多聞熏習",
    "T31n1598_006:0413c14": "相續等，謂依大乘法而起多聞熏習相續，已",
    "T31n1598_006:0413c15": "得逢事無量諸佛出現於世者，由此相續故",
    "T31n1598_006:0413c16": "得現前逢事諸佛出現於世。已得一向決定",
    "T31n1598_006:0413c17": "勝解者，由逢事佛於大乘法深生信解，非諸",
    "T31n1598_006:0413c18": "惡友引令猶豫。由此大乘多聞等三因緣故，",
    "T31n1598_006:0413c19": "能善積集無量善根，是則名為善備福智資",
    "T31n1598_006:0413c20": "糧菩薩。",
    "T31n1598_006:0413c21": "論曰：何處能入？謂即於彼有見似法似義意",
    "T31n1598_006:0413c22": "言，大乘法相等所生起；勝解行地，見道、修道、",
    "T31n1598_006:0413c23": "究竟道中，於一切法唯有識性，隨聞勝解故、",
    "T31n1598_006:0413c24": "如理通達故、治一切障故、離一切障故。釋",
    "T31n1598_006:0413c25": "曰：何處能入者，問所入境及能入位。謂即於",
    "T31n1598_006:0413c26": "彼有見等者，謂於大乘法相所生，決定行相",
    "T31n1598_006:0413c27": "似法似義意言，能入於此境界。能入是用，所",
    "T31n1598_006:0413c28": "入境界，是業是持。於此意言或有能入，在勝",
    "T31n1598_006:0413c29": "解行地，於一切法唯識性中，但隨聽聞生勝",
    "T31n1598_006:0414a01": "解故。或有能入在見道中，如理通達此意言",
    "T31n1598_006:0414a02": "故。此中如理而通達者，謂通達彼非法非義，",
    "T31n1598_006:0414a03": "非所取非能取故。或有能入在修道中，由此",
    "T31n1598_006:0414a04": "修習對治煩惱所知障故。或有能入在究竟道",
    "T31n1598_006:0414a05": "中，最極清淨離諸障故。如是四種是能入位。",
    "T31n1598_006:0414a06": "論曰：由何能入？由善根力所任持故，謂三種",
    "T31n1598_006:0414a07": "相練磨心故、斷四處故、緣法義境止觀恒常",
    "T31n1598_006:0414a08": "慇重加行無放逸故。釋曰：由何能入者，此",
    "T31n1598_006:0414a09": "問入因，謂由何因於此能入。由善根力所任",
    "T31n1598_006:0414a10": "持故等者，謂雖有善根力，而心或退屈，故說",
    "T31n1598_006:0414a11": "三種相練磨心故等。",
    "T31n1598_006:0414a12": "論曰：無量諸世界無量人有情，剎那剎那證",
    "T31n1598_006:0414a13": "覺無上正等菩提，是為第一練磨其心。由此",
    "T31n1598_006:0414a14": "意樂能行施等波羅蜜多，我已獲得如是意",
    "T31n1598_006:0414a15": "樂，我由此故，少用功力修習施等波羅蜜多",
    "T31n1598_006:0414a16": "當得圓滿，是為第二練磨其心。若有成就",
    "T31n1598_006:0414a17": "諸有障善，於命終時即便可愛一切自體圓",
    "T31n1598_006:0414a18": "滿而生。我有妙善無障礙善，云何爾時不當",
    "T31n1598_006:0414a19": "獲得一切圓滿，是名第三練磨其心。釋曰：",
    "T31n1598_006:0414a20": "無量諸世界等者，此言顯示初練磨心，引",
    "T31n1598_006:0414a21": "他例己令心增盛無有退屈。由此意樂者，顯",
    "T31n1598_006:0414a22": "示第二練磨其心。我已獲得如是意樂者，顯",
    "T31n1598_006:0414a23": "此意樂離諸弊縛，謂此意樂遠離慳悋、遠",
    "T31n1598_006:0414a24": "離欲尋、遠離恚尋、遠離懈怠、遠離惛沈及",
    "T31n1598_006:0414a25": "以睡眠、遠離無明。我由此故少用功力修習",
    "T31n1598_006:0414a26": "施等波羅蜜多當得圓滿者，謂已獲得殊勝",
    "T31n1598_006:0414a27": "意樂，便能任運修行施等，速令圓滿。若有成",
    "T31n1598_006:0414a28": "就等者，顯示第三練磨其心。諸有障善者，謂",
    "T31n1598_006:0414a29": "有成就諸世間善，未能永斷所治障故，說名",
    "T31n1598_006:0414b01": "有障。我有妙善等者，謂我能永斷所對治障，",
    "T31n1598_006:0414b02": "由無障善而成其善，云何當來而不證得圓",
    "T31n1598_006:0414b03": "滿佛果。練磨心者，謂策舉心，令其猛利，對治",
    "T31n1598_006:0414b04": "退屈。",
    "T31n1598_006:0414b05": "論曰：此中有頌：",
    "T31n1598_006:0414b06": "人趣諸有情，　　處數皆無量，",
    "T31n1598_006:0414b07": "念念證等覺，　　故不應退屈。",
    "T31n1598_006:0414b08": "諸淨心意樂，　　能修行施等，",
    "T31n1598_006:0414b09": "此勝者已得，　　故能修施等。",
    "T31n1598_006:0414b10": "善者於死時，　　得隨樂自滿，",
    "T31n1598_006:0414b11": "勝善由永斷，　　圓滿云何無！",
    "T31n1598_006:0414b12": "釋曰：復以伽他攝如是義。人趣諸有情等者，",
    "T31n1598_006:0414b13": "其心怯弱名為退屈，勸彼不應心生退屈。謂",
    "T31n1598_006:0414b14": "我不能證覺無上正等菩提，名心怯弱。今勸",
    "T31n1598_006:0414b15": "進彼不應於己謂無功能，故無退屈。如有頌",
    "T31n1598_006:0414b16": "言：",
    "T31n1598_006:0414b17": "無量十方諸有情，　　念念已證善逝果，",
    "T31n1598_006:0414b18": "彼既丈夫我亦爾，　　不應自輕而退屈。",
    "T31n1598_006:0414b19": "諸淨心意樂能修行施等者，謂非不善及無",
    "T31n1598_006:0414b20": "記心而行施等，唯是善心故名淨心。如有世",
    "T31n1598_006:0414b21": "間不善無記散亂心中亦行施等，希願諸有",
    "T31n1598_006:0414b22": "及財位故；菩薩不爾，唯求無上正等菩提。",
    "T31n1598_006:0414b23": "言意樂者，謂能無礙修施等因，如先已說。此",
    "T31n1598_006:0414b24": "勝者已得故能修施等者，謂諸菩薩名為勝",
    "T31n1598_006:0414b25": "者，先已得此殊勝意樂，由此施等波羅蜜多",
    "T31n1598_006:0414b26": "任運而轉，如說而修故名已得。由此決定捨",
    "T31n1598_006:0414b27": "所對治，捨所治故不由功用，於其施等任運",
    "T31n1598_006:0414b28": "而轉。等者，等取戒乃至慧波羅蜜多。善者於",
    "T31n1598_006:0414b29": "死時者，謂由世間善而成善者，於命終時得。",
    "T31n1598_006:0414c01": "隨樂自滿者，謂得世間隨所愛樂自圓滿果，",
    "T31n1598_006:0414c02": "是乃至得有頂生義。勝善由永斷者，即是由",
    "T31n1598_006:0414c03": "彼永斷障善而成善義。圓滿云何無者，是隨",
    "T31n1598_006:0414c04": "所樂圓滿佛果，云何無義。",
    "T31n1598_006:0414c05": "論曰：由離聲聞獨覺作意，斷作意故；由於大",
    "T31n1598_006:0414c06": "乘諸疑離疑，以能永斷異慧疑故；由離所聞",
    "T31n1598_006:0414c07": "所思法中我我所執，斷法執故；由於現前現",
    "T31n1598_006:0414c08": "住安立一切相中無所作意無所分別，斷分",
    "T31n1598_006:0414c09": "別故。此中有頌：",
    "T31n1598_006:0414c10": "現前自然住，　　安立一切相，",
    "T31n1598_006:0414c11": "智者不分別，　　得最上菩提。",
    "T31n1598_006:0414c12": "釋曰：今當顯示斷除四處。斷作意故者，斷除",
    "T31n1598_006:0414c13": "二乘分引作意。以能永斷異慧疑故者，謂於",
    "T31n1598_006:0414c14": "大乘甚深廣大不起異慧顛倒及疑。斷法執",
    "T31n1598_006:0414c15": "故者，謂於所聞所思法中能永斷除我我所",
    "T31n1598_006:0414c16": "執，謂我能聞、我能思覺、我所聽文、我所思",
    "T31n1598_006:0414c17": "義，如是執著一切皆無，於其勝義證現觀故。",
    "T31n1598_006:0414c18": "斷分別故者，謂於現前任運而轉色等現住",
    "T31n1598_006:0414c19": "及作功用，諸骨鎖等淨定安立一切所緣諸",
    "T31n1598_006:0414c20": "境界相，作意分別悉能永斷，乃至一切諸佛",
    "T31n1598_006:0414c21": "菩薩波羅蜜多如是等相，執著分別悉能永",
    "T31n1598_006:0414c22": "離。其頌義顯，不須重釋。",
    "T31n1598_006:0414c23": "論曰：由何云何而得悟入？釋曰：此中雙問",
    "T31n1598_006:0414c24": "作具、所作。由有作者入所作業，應知定有能",
    "T31n1598_006:0414c25": "入之具。自現觀相是所作事，決定應有如是",
    "T31n1598_006:0414c26": "如是所作方便。是故今當二俱解釋。",
    "T31n1598_006:0414c27": "論曰：由聞熏習種類如理作意所攝似法似",
    "T31n1598_006:0414c28": "義有見意言。釋曰：此中先辨能入之具種",
    "T31n1598_006:0414c29": "類之聲，即因言說是為因義。",
    "T31n1598_006:0415a01": "論曰：由四尋思，謂由名義自性差別假立尋",
    "T31n1598_006:0415a02": "思及由四種如實遍智，謂由名事自性差別",
    "T31n1598_006:0415a03": "假立如實遍智，如是皆同不可得故。以諸菩",
    "T31n1598_006:0415a04": "薩如是如實為入唯識勤修加行，即於似文",
    "T31n1598_006:0415a05": "似義意言推求文名唯是意言，推求依此文",
    "T31n1598_006:0415a06": "名之義亦唯意言，推求名義自性差別唯是",
    "T31n1598_006:0415a07": "假立。若時證得唯有意言，爾時證知若名若",
    "T31n1598_006:0415a08": "義自性差別皆是假立，自性差別義相無故，",
    "T31n1598_006:0415a09": "同不可得。由四尋思及由四種如實遍智，於",
    "T31n1598_006:0415a10": "此似文似義意言便能悟入唯有識性。釋",
    "T31n1598_006:0415a11": "曰：由四尋思及由四種如實遍智者，依如先",
    "T31n1598_006:0415a12": "說能悟入具發起如實所作方便，於加行時",
    "T31n1598_006:0415a13": "推求行見假有實無方便因相說名尋思，了",
    "T31n1598_006:0415a14": "知假有實無所得決定行智方便果相名如",
    "T31n1598_006:0415a15": "實智。此中名者，謂色受等亦攝名因名果句",
    "T31n1598_006:0415a16": "等，尋思此名唯意言性、唯假非實，不離意言",
    "T31n1598_006:0415a17": "名名尋思。義尋思者，如名身等所詮表得蘊",
    "T31n1598_006:0415a18": "界處等，推求此性唯假非實。如有種類種類",
    "T31n1598_006:0415a19": "相應差別可得，如是所詮能詮相應不應理",
    "T31n1598_006:0415a20": "故。推求依此文名之義亦唯意言者，尋思依",
    "T31n1598_006:0415a21": "名所表外事唯意言性，思惟此義似外相",
    "T31n1598_006:0415a22": "轉，實唯在內。推求名義自性差別唯是假立",
    "T31n1598_006:0415a23": "者，尋思名義二種自性唯假立相，謂色受",
    "T31n1598_006:0415a24": "等名義自性實無所有假立自性，譬如假立",
    "T31n1598_006:0415a25": "補特伽羅，尋思名義二種差別亦假立相，謂",
    "T31n1598_006:0415a26": "無常等名義差別唯假立故。若名若義自性差",
    "T31n1598_006:0415a27": "別皆是假立者，證知四種虛妄顯現依他起",
    "T31n1598_006:0415a28": "攝自性差別義相無故。同不可得者，了達四",
    "T31n1598_006:0415a29": "種遍計執義皆不可得。應知此中四種方便",
    "T31n1598_006:0415b01": "說名尋思，四種果智說名四種如實遍智。謂",
    "T31n1598_006:0415b02": "推求名唯是假立實不可得說名尋思，若即",
    "T31n1598_006:0415b03": "於此果智生時決定了知假有實無名如實",
    "T31n1598_006:0415b04": "智。如是於事自性差別假有實無，推求決定",
    "T31n1598_006:0415b05": "說亦應爾。",
    "T31n1598_006:0415b06": "論曰：於此悟入唯識性中，何所悟入？如何悟",
    "T31n1598_006:0415b07": "入？入唯識性，相見二性及種種性，若名、若義、",
    "T31n1598_006:0415b08": "自性、差別假、自性差別義，如是六種義皆無",
    "T31n1598_006:0415b09": "故、所取能取性現前故、一時現似種種相義",
    "T31n1598_006:0415b10": "而生起故，如闇中繩顯現似蛇。譬如繩上蛇",
    "T31n1598_006:0415b11": "非真實，以無有故。若已了知彼義無者，蛇覺",
    "T31n1598_006:0415b12": "雖滅，繩覺猶在。若以微細品類分析，此又虛",
    "T31n1598_006:0415b13": "妄色香味觸為其相故，此覺為依繩覺當滅。",
    "T31n1598_006:0415b14": "如是於彼似文似義六相意言，伏除非實六",
    "T31n1598_006:0415b15": "相義時，唯識性覺，猶如蛇覺亦當除遣，由圓",
    "T31n1598_006:0415b16": "成實自性覺故。釋曰：於此悟入唯識性中，",
    "T31n1598_006:0415b17": "欲顯所入及入譬喻，故為此問。若義無有，於",
    "T31n1598_006:0415b18": "此悟入唯識性中，為何所入？此意難言：此唯",
    "T31n1598_006:0415b19": "識性即是其義，云何義無？為遮此難，故先說",
    "T31n1598_006:0415b20": "言入唯識性。謂此識義亦無義性，非唯外義",
    "T31n1598_006:0415b21": "是無所有。若無義性，云何得有十二處教？云",
    "T31n1598_006:0415b22": "何世間有義言說？為遮此難，故次說言相",
    "T31n1598_006:0415b23": "見二性雖無實義，識似內外二義顯現，無始",
    "T31n1598_006:0415b24": "言說熏習力故，識似義轉似了別用說名為",
    "T31n1598_006:0415b25": "見，故不相違。為唯悟入似相似見識別種類，",
    "T31n1598_006:0415b26": "為不爾耶？為答此問，故說悟入及種種性，謂",
    "T31n1598_006:0415b27": "唯一識，所取能取性差別故，於一時間分為",
    "T31n1598_006:0415b28": "二種。又於一識似三相現，所取、能取及自證",
    "T31n1598_006:0415b29": "分名為三相。如是三相，一識義分，非一非異，",
    "T31n1598_006:0415c01": "如餘處辨。於一識上有多相現，故名種種。",
    "T31n1598_006:0415c02": "名等六相無有義等，釋前三種。為答前問如",
    "T31n1598_006:0415c03": "何悟入，故復說言如闇中繩顯現似蛇，由此",
    "T31n1598_006:0415c04": "譬喻成立通達三種自性。譬如繩上蛇非真",
    "T31n1598_006:0415c05": "實，以無有故。如是似名似義意言，依他起上",
    "T31n1598_006:0415c06": "名等六種遍計所執亦非真實，以無有故。又",
    "T31n1598_006:0415c07": "於此中如依繩覺捨於蛇覺，如是依止唯識",
    "T31n1598_006:0415c08": "顯現依他起覺，捨於六義遍計執覺。如依色",
    "T31n1598_006:0415c09": "等細分之覺除遣繩覺，如是依止圓成實覺",
    "T31n1598_006:0415c10": "遣依他起迷亂之覺。如有頌言：",
    "T31n1598_006:0415c11": "於繩謂蛇智，　　見繩了義無，",
    "T31n1598_006:0415c12": "證見彼分時，　　知如蛇智亂。",
    "T31n1598_006:0415c13": "伏除非實六相義時者，是非有義，六種非實",
    "T31n1598_006:0415c14": "義非有為相故。",
    "T31n1598_006:0415c15": "論曰：如是菩薩悟入意言似義相故悟入遍",
    "T31n1598_006:0415c16": "計所執性：悟入唯識故悟入依他起性。云何",
    "T31n1598_006:0415c17": "悟入圓成實性？若已滅除意言聞法熏習種",
    "T31n1598_006:0415c18": "類唯識之想，爾時菩薩已遣義想，一切似義",
    "T31n1598_006:0415c19": "無容得生，故似唯識亦不得生。由是因緣，住一",
    "T31n1598_006:0415c20": "切義無分別名，於法界中便得現見相應而",
    "T31n1598_006:0415c21": "住。爾時菩薩平等平等所緣能緣無分別智",
    "T31n1598_006:0415c22": "已得生起，由此菩薩名已悟入圓成實性。",
    "T31n1598_006:0415c23": "釋曰：悟入意言似義相故悟入遍計所執性",
    "T31n1598_006:0415c24": "者，謂了知意言似義相現，無有遍計所執實",
    "T31n1598_006:0415c25": "義，由此故名悟入遍計所執自性。悟入唯識",
    "T31n1598_006:0415c26": "故悟入依他起性者，謂了知唯識無明解故，",
    "T31n1598_006:0415c27": "於無義中似義相現，由此悟入依他起性。為",
    "T31n1598_006:0415c28": "顯悟入圓成實性，故復說言已遣義想，即是",
    "T31n1598_006:0415c29": "已能除義想義。一切似義無容得生者，即是",
    "T31n1598_006:0416a01": "都無有能似義而生起義。故似唯識亦不得",
    "T31n1598_006:0416a02": "生者，所取無故能取亦無，即是唯識所成之",
    "T31n1598_006:0416a03": "義，亦不轉義。住一切義無分別名者，謂一切",
    "T31n1598_006:0416a04": "法是契經等名所依行處，名一切義。名有",
    "T31n1598_006:0416a05": "十種，前九種名有所分別，其第十名於一切",
    "T31n1598_006:0416a06": "義無所分別。安住如是於一切義無分別名，",
    "T31n1598_006:0416a07": "如說一切唯有其名。即如是名能起一切者，",
    "T31n1598_006:0416a08": "此中似名顯現識等假說為名。於法界中便",
    "T31n1598_006:0416a09": "得現見相應而住者，謂於法界內證相應而",
    "T31n1598_006:0416a10": "起勝解。平等平等者，謂如所緣都無所有，如",
    "T31n1598_006:0416a11": "是能緣亦無所有，是故所緣能緣二種平等",
    "T31n1598_006:0416a12": "平等。由此菩薩名已悟入圓成實性者，悟入",
    "T31n1598_006:0416a13": "遍計所執自性，依他起性是有餘故猶有作",
    "T31n1598_006:0416a14": "者，作用未息但名悟入。今於此中作者作用",
    "T31n1598_006:0416a15": "息滅究竟，名已悟入。",
    "T31n1598_006:0416a16": "論曰：此中有頌：",
    "T31n1598_006:0416a17": "法補特伽羅，　　法義略廣性，",
    "T31n1598_006:0416a18": "不淨淨究竟，　　名所行差別。",
    "T31n1598_006:0416a19": "釋曰：如前所說住一切義無分別名，今以伽",
    "T31n1598_006:0416a20": "他顯示此名自境差別。初法名者，謂色受等。",
    "T31n1598_006:0416a21": "補特伽羅名者，謂天授等、隨信行等佛教中",
    "T31n1598_006:0416a22": "名。後法名者，謂契經、應頌等。義名者，謂此",
    "T31n1598_006:0416a23": "所詮殺害於父母、誅國及隨行等。略名者，謂",
    "T31n1598_006:0416a24": "一切法皆無我等。廣名者，謂色無我等。性",
    "T31n1598_006:0416a25": "名者，謂阿等諸字，是詞句因故。不淨名者，謂",
    "T31n1598_006:0416a26": "諸異生為諸煩惱垢所染故。淨名者，謂諸賢",
    "T31n1598_006:0416a27": "聖垢永斷故。究竟名者，謂總所緣，即般若波",
    "T31n1598_006:0416a28": "羅蜜多及十地等，以總略義為所緣故。",
    "T31n1598_006:0416a29": "論曰：如是菩薩悟入唯識性故，悟入所知相。",
    "T31n1598_006:0416b01": "悟入此故入極喜地，善達法界生如來家，得",
    "T31n1598_006:0416b02": "一切有情平等心性，得一切菩薩平等心性，",
    "T31n1598_006:0416b03": "得一切佛平等心性，此即名為菩薩見道。",
    "T31n1598_006:0416b04": "釋曰：善達法界者，於此法界深作證故。生如",
    "T31n1598_006:0416b05": "來家者，謂佛法界名如來家，於此證會故名",
    "T31n1598_006:0416b06": "為生，於此所緣勝智生故，轉先所依生餘依",
    "T31n1598_006:0416b07": "故，紹繼佛種令不斷絕。如餘續生餘眾同分，",
    "T31n1598_006:0416b08": "所生能生相續不斷託所生家，如是般若波",
    "T31n1598_006:0416b09": "羅蜜多證佛法界，名於中生、名真佛子。由此",
    "T31n1598_006:0416b10": "般若波羅蜜多於佛法界能正作證，樹自相",
    "T31n1598_006:0416b11": "續自在現前故名為生。如有說言：",
    "T31n1598_006:0416b12": "一切雄猛，　　樂利他者，　　生母養母，",
    "T31n1598_006:0416b13": "所生所育。",
    "T31n1598_006:0416b14": "得一切有情平等心性者，遍見一切等無我",
    "T31n1598_006:0416b15": "故。如有說言：一切諸法皆如來藏，如是等。得",
    "T31n1598_006:0416b16": "一切菩薩平等心性者，得彼意樂平等性故。",
    "T31n1598_006:0416b17": "得一切佛平等心性者，得彼法身平等性故。",
    "T31n1598_006:0416b18": "此即名為菩薩見道者，見先未見勝法界故，",
    "T31n1598_006:0416b19": "譬如聲聞獨覺見道。",
    "T31n1598_006:0416b20": "論曰：復次為何義故入唯識性？由緣總法出",
    "T31n1598_006:0416b21": "世止觀智故、由此後得種種相識智故，為斷",
    "T31n1598_006:0416b22": "及相阿賴耶識諸相種子、為長能觸法身種",
    "T31n1598_006:0416b23": "子、為轉所依、為欲證得一切佛法、為欲證得",
    "T31n1598_006:0416b24": "一切智智入唯識性。又後得智於一切阿賴",
    "T31n1598_006:0416b25": "耶識所生一切了別相中，見如幻等性無倒",
    "T31n1598_006:0416b26": "轉。是故菩薩譬如幻師，於所幻事於諸相中",
    "T31n1598_006:0416b27": "及說因果常無顛倒。釋曰：復次為何義故",
    "T31n1598_006:0416b28": "等者，問入唯識所須。次應答言為欲證得一",
    "T31n1598_006:0416b29": "切智智，而先方便如所說者，為欲開示次第",
    "T31n1598_006:0416c01": "言故、為欲饒益堪受如是所化類故。由緣總",
    "T31n1598_006:0416c02": "法者，緣一切法總相所顯真如為境，謂大乘",
    "T31n1598_006:0416c03": "教中所說一切法皆真如為性故。緣真如即",
    "T31n1598_006:0416c04": "是解了一切法性，若不爾者雖經多時無分",
    "T31n1598_006:0416c05": "別智亦應不生。言出世者，是無漏故、無分別",
    "T31n1598_006:0416c06": "故。止觀智故者，由三摩呬多無顛倒智故。種",
    "T31n1598_006:0416c07": "種相識者，謂安立諸法因性果性有上無上",
    "T31n1598_006:0416c08": "等，即是所取能取分義。為斷及相阿賴耶識",
    "T31n1598_006:0416c09": "諸相種子者，為斷阿賴耶識中似色等相諸",
    "T31n1598_006:0416c10": "法種子及能熏相，此即說斷種子因果。為長",
    "T31n1598_006:0416c11": "能觸法身種子者，為欲增長一切大乘多聞",
    "T31n1598_006:0416c12": "熏習，由此為先得法身故。為轉所依者，通達",
    "T31n1598_006:0416c13": "真如，諸心心法離垢生故，或復真如善清淨",
    "T31n1598_006:0416c14": "故。為欲證得一切佛法者，為欲生起力無畏",
    "T31n1598_006:0416c15": "等諸佛法故。為欲證得一切智智者，為欲證",
    "T31n1598_006:0416c16": "得無垢無礙諸佛智故。又後得智者，顯後得",
    "T31n1598_006:0416c17": "智有所作用。於一切阿賴耶識所生者，此舉",
    "T31n1598_006:0416c18": "所生為取其因。一切了別相中者，此顯其果，",
    "T31n1598_006:0416c19": "即是能取所取分中。見如幻等性無倒轉者，",
    "T31n1598_006:0416c20": "如實觀見依他起性如幻事等，無迷亂故。譬",
    "T31n1598_006:0416c21": "如幻師於所幻事者，於草木等幻惑因中無",
    "T31n1598_006:0416c22": "有顛倒，如實見故；於象馬等幻惑相中亦無",
    "T31n1598_006:0416c23": "顛倒，如實見故。如是菩薩見真實者，如實現",
    "T31n1598_006:0416c24": "見無有所取能取自性圓成實已，起於後得",
    "T31n1598_006:0416c25": "能發語言世俗淨智，知因果時及說法時常",
    "T31n1598_006:0416c26": "無顛倒。其聽聞者雖有顛倒，而聞熏習熏相",
    "T31n1598_006:0416c27": "續故，次第漸漸得無顛倒。由彼成辦所應作",
    "T31n1598_006:0416c28": "故，此後得智亦無差別無染污故。",
    "T31n1598_006:0416c29": "論曰：於此悟入唯識性時，有四種三摩地，是",
    "T31n1598_006:0417a01": "四種順決擇分依止。云何應知？應知由四尋",
    "T31n1598_006:0417a02": "思於下品無義忍中有明得三摩地，是煖順",
    "T31n1598_006:0417a03": "決擇分依止。於上品無義忍中有明增三摩",
    "T31n1598_006:0417a04": "地，是頂順決擇分依止。復由四種如實遍智",
    "T31n1598_006:0417a05": "已入唯識，於無義中已得決定，有入真義一",
    "T31n1598_006:0417a06": "分三摩地，是諦順忍依止。從此無間伏唯識",
    "T31n1598_006:0417a07": "想，有無間三摩地，是世第一法依止。應知如",
    "T31n1598_006:0417a08": "是諸三摩地：是現觀邊。釋曰：於一切處入",
    "T31n1598_006:0417a09": "現觀時，皆有四種順決擇分，是前相故。現觀",
    "T31n1598_006:0417a10": "已顯故不重釋。由四尋思者，謂如前說推求",
    "T31n1598_006:0417a11": "名義自性差別假立為體。於下品無義忍中",
    "T31n1598_006:0417a12": "者，謂於下品覺慧愛樂諸義無所有中。明謂",
    "T31n1598_006:0417a13": "能照無有義智，所求果遂故名為得。此定創",
    "T31n1598_006:0417a14": "得無義智明，故得明得三摩地名，譬如最初",
    "T31n1598_006:0417a15": "求得火等。煖者即是煖品善根，譬如鑽火煖",
    "T31n1598_006:0417a16": "為前相，此亦如是真智前相。言依止者，謂是",
    "T31n1598_006:0417a17": "因義。言決擇者，即是現觀。此分即是法無我",
    "T31n1598_006:0417a18": "忍，引此善根說名為順，最居其上故名為頂。",
    "T31n1598_006:0417a19": "復由四種如實遍智者，謂如先說於名事等",
    "T31n1598_006:0417a20": "不可得中已得決定，如是轉時悟入唯識，似",
    "T31n1598_006:0417a21": "名等現決定了知都無有義。入真義一分三",
    "T31n1598_006:0417a22": "摩地者，唯能通達所取無故名入一分。由於",
    "T31n1598_006:0417a23": "此中了達義無，未能伏彼能取行相唯識令",
    "T31n1598_006:0417a24": "無，是故說此名諦順忍所依止定。順謂親近",
    "T31n1598_006:0417a25": "依所取無，令能取無。應知如是諸三摩地是",
    "T31n1598_006:0417a26": "現觀邊者，當知即是近彼轉義。",
    "T31n1598_006:0417a27": "論曰：如是菩薩已入於地、已得見道、已入唯",
    "T31n1598_006:0417a28": "識，於修道中云何修行？於如所說安立十地，",
    "T31n1598_006:0417a29": "攝一切經皆現前中，由緣總法出世後得止",
    "T31n1598_006:0417b01": "觀智故，經於無量百千俱胝那庾多劫數修",
    "T31n1598_006:0417b02": "習故而得轉依，為欲證得三種佛身精勤修",
    "T31n1598_006:0417b03": "行。釋曰：於如所說安立十地者，謂隨彼彼",
    "T31n1598_006:0417b04": "戲論言說自相共相十種地中。由緣總法者，",
    "T31n1598_006:0417b05": "相雜緣故，無緣別法而修正智。若不爾者，無",
    "T31n1598_006:0417b06": "分別智所集資糧不應得有。出世者，是無分",
    "T31n1598_006:0417b07": "別智，後得即是清淨世間能安立智，此後得",
    "T31n1598_006:0417b08": "故清淨，有相境故世間。而得轉依者，謂經多",
    "T31n1598_006:0417b09": "劫修無分別後得智故而得轉依，謂心心法",
    "T31n1598_006:0417b10": "相續清淨。為欲證得三種佛身精勤修行者，",
    "T31n1598_006:0417b11": "後當廣說。",
    "T31n1598_006:0417b12": "論曰：聲聞現觀、菩薩現觀，有何差別？謂菩薩",
    "T31n1598_006:0417b13": "現觀與聲聞異，由十一種差別應知。一由所",
    "T31n1598_006:0417b14": "緣差別，以大乘法為所緣故。二由資持差別，",
    "T31n1598_006:0417b15": "以大福智二種資糧為資持故。三由通達差",
    "T31n1598_006:0417b16": "別，以能通達補特伽羅法無我故。四由涅槃",
    "T31n1598_006:0417b17": "差別，攝受無住大涅槃故。五由地差別，依於",
    "T31n1598_006:0417b18": "十地而出離故。六七由清淨差別，斷煩惱習",
    "T31n1598_006:0417b19": "淨佛土故。八由於自他得平等心差別，成熟",
    "T31n1598_006:0417b20": "有情加行無休息故。九由生差別，生如來家",
    "T31n1598_006:0417b21": "故。十由受生差別，常於諸佛大集會中攝受",
    "T31n1598_006:0417b22": "生故。十一由果差別，十力無畏不共佛法無",
    "T31n1598_006:0417b23": "量功德果成滿故。釋曰：聲聞菩薩現觀差",
    "T31n1598_006:0417b24": "別，略有十種或十一種。所緣差別中，菩薩現",
    "T31n1598_006:0417b25": "觀以大乘法為聞慧等三種所緣，聲聞現觀",
    "T31n1598_006:0417b26": "聲聞乘法為其所緣。資持差別中，福資糧者",
    "T31n1598_006:0417b27": "謂施戒忍三種加行，智資糧者謂精進靜慮",
    "T31n1598_006:0417b28": "及聞慧等。言資糧者，經無量劫所運集故。通",
    "T31n1598_006:0417b29": "達差別中，聲聞現觀唯能通達補特伽羅空無",
    "T31n1598_006:0417c01": "我理，菩薩現觀俱能通達補特伽羅法空無",
    "T31n1598_006:0417c02": "我。涅槃差別中，菩薩現觀攝受悲慧方便資",
    "T31n1598_006:0417c03": "糧，生死涅槃無所住著以為涅槃，聲聞現觀",
    "T31n1598_006:0417c04": "唯住無為以為涅槃。地差別中，菩薩現觀依",
    "T31n1598_006:0417c05": "於十地而得出離，聲聞乘中無有如是諸地",
    "T31n1598_006:0417c06": "建立。清淨差別中，菩薩現觀永斷煩惱并諸",
    "T31n1598_006:0417c07": "習氣，及能清淨眾寶佛土；聲聞現觀雖斷煩",
    "T31n1598_006:0417c08": "惱，未除習氣全，不能淨眾寶佛土。言習氣者，",
    "T31n1598_006:0417c09": "雖無煩惱，然其所作似有煩惱。自他平等心",
    "T31n1598_006:0417c10": "差別中，菩薩現觀證得自他平等法性，成熟",
    "T31n1598_006:0417c11": "有情加行無絕；聲聞現觀分別自他，唯修自",
    "T31n1598_006:0417c12": "利不修他利。生差別中，菩薩現觀於如來家",
    "T31n1598_006:0417c13": "法界中生，是佛真子，如輪王家生有相子，非",
    "T31n1598_006:0417c14": "如聲聞同於下賤無智婢子。受生差別中，菩",
    "T31n1598_006:0417c15": "薩現觀常於諸佛大集會中蓮花臺上結加",
    "T31n1598_006:0417c16": "趺坐，乃至成佛恒受化生，所言諸佛大集會",
    "T31n1598_006:0417c17": "者謂無漏界諸佛國土，非如聲聞處母胎等。",
    "T31n1598_006:0417c18": "果差別者，菩薩現觀，力無畏等無量功德眾",
    "T31n1598_006:0417c19": "所莊嚴，能無功用起作一切利有情事，證得",
    "T31n1598_006:0417c20": "法身以為勝果，餘用無漏轉生為果。",
    "T31n1598_006:0417c21": "論曰：此中有二頌：",
    "T31n1598_006:0417c22": "名事互為客，　　其性應尋思，",
    "T31n1598_006:0417c23": "於二亦當推，　　唯量及唯假。",
    "T31n1598_006:0417c24": "實智觀無義，　　唯有分別三，",
    "T31n1598_006:0417c25": "彼無故此無，　　是即入三性。",
    "T31n1598_006:0417c26": "釋曰：以二伽他總攝尋思及尋思果，令易解",
    "T31n1598_006:0417c27": "了。名事互為客其性應尋思者，謂名於事為",
    "T31n1598_006:0417c28": "客，事於名亦爾。非如一類，謂聲與義相稱而",
    "T31n1598_006:0417c29": "生互相繫屬。於二亦當推唯量及唯假者，謂",
    "T31n1598_006:0418a01": "於自性及差別中，亦當推尋唯有分別唯有",
    "T31n1598_006:0418a02": "假立。其事云何？謂此二種唯有分別、唯有假",
    "T31n1598_006:0418a03": "立差別言說，都無真實自性差別。言實智者，",
    "T31n1598_006:0418a04": "謂從尋思所生四種如實遍智。觀無義者，謂",
    "T31n1598_006:0418a05": "觀其義本來無有。唯有分別三者，觀見唯有",
    "T31n1598_006:0418a06": "三種分別，謂名分別、自性假立分別、差別假",
    "T31n1598_006:0418a07": "立分別。彼無故此無者，謂義無故，觀此三種",
    "T31n1598_006:0418a08": "分別亦無。是即入三性者，如上所說即是悟",
    "T31n1598_006:0418a09": "入三種自性。謂初頌前半，觀名與事更互為",
    "T31n1598_006:0418a10": "客，即是悟入遍計所執自性。初頌後半，觀彼",
    "T31n1598_006:0418a11": "二種自性差別，唯有分別、唯有假立，即是悟",
    "T31n1598_006:0418a12": "入依他起自性。第二頌中即是悟入圓成實",
    "T31n1598_006:0418a13": "自性。此中但遣遍計所執各別心境，伏除分",
    "T31n1598_006:0418a14": "別不無其事。若不爾者，繫縛解脫俱不應成，",
    "T31n1598_006:0418a15": "淨與不淨皆無有故。",
    "T31n1598_006:0418a16": "論曰：復有教授二頌，如《分別瑜伽論》說：",
    "T31n1598_006:0418a17": "菩薩於定位，　　觀影唯是心，",
    "T31n1598_006:0418a18": "義想既滅除，　　審觀唯自想。",
    "T31n1598_006:0418a19": "如是住內心，　　知所取非有，",
    "T31n1598_006:0418a20": "次能取亦無，　　後觸無所得。",
    "T31n1598_006:0418a21": "釋曰：誰能如是尋思得果？如是教授當復為",
    "T31n1598_006:0418a22": "誰？為答此問說於二頌。菩薩於定位觀影唯",
    "T31n1598_006:0418a23": "是心者，謂觀所有似法似義定所行影唯是",
    "T31n1598_006:0418a24": "內心。如經言：我說識所緣，唯識所現故。言菩",
    "T31n1598_006:0418a25": "薩者，即說能觀。於定位者，心住一境。義想",
    "T31n1598_006:0418a26": "既滅除者，謂由彼影遣其義想。審觀唯自想",
    "T31n1598_006:0418a27": "者，謂審觀察如是似法似義之相，唯我定心",
    "T31n1598_006:0418a28": "之所變現。如是住內心者，是心於爾時即住",
    "T31n1598_006:0418a29": "自心義。知所取非有次能取亦無者，謂先已",
    "T31n1598_006:0418b01": "了所取是無，如所取性既無所有，所取性上",
    "T31n1598_006:0418b02": "能取之性亦不得成。後觸無所得者，謂從此",
    "T31n1598_006:0418b03": "後證無二性所得真如。",
    "T31n1598_006:0418b04": "論曰：復有別五現觀伽他，如《大乘經莊嚴論》",
    "T31n1598_006:0418b05": "說：",
    "T31n1598_006:0418b06": "福德智慧二資糧，　　菩薩善備無邊際，",
    "T31n1598_006:0418b07": "於法思量善決已，　　故了義趣唯言類。",
    "T31n1598_006:0418b08": "若知諸義唯是言，　　即住似彼唯心理，",
    "T31n1598_006:0418b09": "便能現證真法界，　　是故二相悉蠲除。",
    "T31n1598_006:0418b10": "體知離心無別物，　　由此即會心非有，",
    "T31n1598_006:0418b11": "智者了達二皆無，　　等住二無真法界。",
    "T31n1598_006:0418b12": "慧者無分別智力，　　周遍平等常順行，",
    "T31n1598_006:0418b13": "滅依榛梗過失聚，　　如大良藥銷眾毒。",
    "T31n1598_006:0418b14": "佛說妙法善成立，　　安慧并根法界中，",
    "T31n1598_006:0418b15": "了知念趣唯分別，　　勇猛疾歸德海岸。",
    "T31n1598_006:0418b16": "釋曰：福德智慧二資糧菩薩善備無邊際者，",
    "T31n1598_006:0418b17": "謂施等三波羅蜜多名福資糧，第六般若波",
    "T31n1598_006:0418b18": "羅蜜多名智資糧，精進俱修故通二種，靜慮",
    "T31n1598_006:0418b19": "亦爾。若緣無量，屬福資糧，其餘屬智，福智積",
    "T31n1598_006:0418b20": "集故名資糧。言善備者，是圓滿義。經無數時",
    "T31n1598_006:0418b21": "差別圓滿，名無邊際。於法思量善決已者，謂",
    "T31n1598_006:0418b22": "於一切契經等法，由定後智極善決定，得無",
    "T31n1598_006:0418b23": "猶豫故。了義趣唯言類者，是故能了一切義",
    "T31n1598_006:0418b24": "趣，唯用意言分別為因。若知諸義唯是言即",
    "T31n1598_006:0418b25": "住似彼唯心理者，謂若了知一切義相唯是",
    "T31n1598_006:0418b26": "意言，即能安心住似義相種種變現，唯心理",
    "T31n1598_006:0418b27": "中得決定故。此第二頌初半顯示菩薩在順",
    "T31n1598_006:0418b28": "決擇分位，初頌顯示此位加行。便能現證真",
    "T31n1598_006:0418b29": "法界是故二相悉蠲除者，由先了達義無所",
    "T31n1598_006:0418c01": "有，住唯心故，能除所取能取二相，現證無二",
    "T31n1598_006:0418c02": "真實法界，善決定智依此生故。此前半頌及",
    "T31n1598_006:0418c03": "後第三顯見道位，如所現證次當顯示。體知",
    "T31n1598_006:0418c04": "離心無別物由此即會心非有者，謂知離心",
    "T31n1598_006:0418c05": "無別一切所緣境界，由彼無故，能緣心性亦",
    "T31n1598_006:0418c06": "不得成。智者了達二皆無者，勝慧相應故名",
    "T31n1598_006:0418c07": "智者。於二無性能決定知，故名了達；遍計所",
    "T31n1598_006:0418c08": "執所緣能緣本來無性，名二皆無。等住二無",
    "T31n1598_006:0418c09": "真法界者，平等安住故名等住，所取能取悉",
    "T31n1598_006:0418c10": "皆遠離故言二無。如是現證法界非虛，名真",
    "T31n1598_006:0418c11": "法界。慧者無分別智力者，謂諸菩薩無分別",
    "T31n1598_006:0418c12": "智所有功能。周遍平等常順行者，謂總內外",
    "T31n1598_006:0418c13": "故名周遍。如所取無，能取亦爾，故名平等。隨",
    "T31n1598_006:0418c14": "順觀察契經等法其性平等，譬如虛空，故名",
    "T31n1598_006:0418c15": "順行。時恒故常。滅者除也。依謂一切雜染法",
    "T31n1598_006:0418c16": "因難可悟入，喻於榛梗。諸雜染法名為過失。",
    "T31n1598_006:0418c17": "習氣積集故名為聚。如大良藥銷眾毒者，其",
    "T31n1598_006:0418c18": "義易了。能除遠入諸過失，故如阿揭陀。此第",
    "T31n1598_006:0418c19": "四頌顯示修道。佛說妙法善成立者，謂牟尼",
    "T31n1598_006:0418c20": "尊所說正法極善成立。安慧并根法界中者，",
    "T31n1598_006:0418c21": "謂安其慧置佛所說善成立法，并其根本真",
    "T31n1598_006:0418c22": "法界中。根者，謂此是覺因故。或總緣法名為",
    "T31n1598_006:0418c23": "根本，謂一切經皆以十地為根本故。法依彼",
    "T31n1598_006:0418c24": "轉故名法界，即諸法空。了知念趣唯分別者，",
    "T31n1598_006:0418c25": "謂後得智依法界轉，了知念趣唯是分別，離",
    "T31n1598_006:0418c26": "分別外無所念法。謂彼所念契經等法，及所",
    "T31n1598_006:0418c27": "應念波羅蜜多并彼果等，遍計所執性皆無",
    "T31n1598_006:0418c28": "故。勇猛疾歸德海岸者，謂諸菩薩由先漸次",
    "T31n1598_006:0418c29": "修習現觀無分別智後得智故，速能證獲一",
    "T31n1598_006:0419a01": "切功德圓滿佛果。謂如來地超度無邊因位",
    "T31n1598_006:0419a02": "功德，名德海岸。如有頌言：",
    "T31n1598_006:0419a03": "證三菩提時，　　頓成圓滿果，",
    "T31n1598_006:0419a04": "度無邊德海，　　至無等等位。",
    "T31n1598_006:0419a05": "疾者速也。經無量劫乃成佛果，時既長久云",
    "T31n1598_006:0419a06": "何言疾？此義不然，時劫長遠唯分別故。如有",
    "T31n1598_006:0419a07": "頌言：",
    "T31n1598_006:0419a08": "處夢謂經年，　　寤乃須臾頃，",
    "T31n1598_006:0419a09": "故時雖無量，　　攝在一剎那。",
    "T31n1598_006:0419a10": "又佛精進極熾然故，雖經多劫而謂少時。如",
    "T31n1598_006:0419a11": "有頌言：",
    "T31n1598_006:0419a12": "愚修雖少時，　　怠心疑已久；",
    "T31n1598_006:0419a13": "佛於無量劫，　　勤勇謂須臾。",
    "T31n1598_006:0419a14": "言勇猛者，即智慧力，成無分別後得智故，無",
    "T31n1598_006:0419a15": "所怯憚故名勇猛。此頌顯示至第一義最勝",
    "T31n1598_006:0419a16": "尊高究竟道位。",
    "T31n1598_006:0419a17": "攝大乘論釋卷第六"
}