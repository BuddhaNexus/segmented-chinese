{
    "T29n1562_048:0610c21": "阿毘達磨順正理論卷第四十八",
    "T29n1562_048:0610c23": "尊者眾賢造",
    "T29n1562_048:0610c24": "三藏法師玄奘奉　詔譯",
    "T29n1562_048:0610c25": "辯隨眠品第五之四",
    "T29n1562_048:0610c26": "九十八隨眠中幾是遍行。幾非遍行頌曰。",
    "T29n1562_048:0610c27": "　見苦集所斷　　諸見疑相應",
    "T29n1562_048:0610c28": "　及不共無明　　遍行自界地",
    "T29n1562_048:0610c29": "　於中除二見　　餘九能上緣",
    "T29n1562_048:0611a01": "　除得餘隨行　　亦是遍行攝",
    "T29n1562_048:0611a02": "論曰。唯見苦集所斷隨眠。力能遍行。然非一",
    "T29n1562_048:0611a03": "切。謂唯諸見疑彼相應不共無明非餘貪等。",
    "T29n1562_048:0611a04": "見有七見。疑有二疑。相應無明即攝屬彼。不",
    "T29n1562_048:0611a05": "共有二。故成十一。如是十一。於諸界地中各",
    "T29n1562_048:0611a06": "能遍行。自界地五部。謂自界地五部法中。",
    "T29n1562_048:0611a07": "遍緣隨眠為因生染。是故唯此立遍行名。且",
    "T29n1562_048:0611a08": "約界說言三十三是遍然有師說。三十三中",
    "T29n1562_048:0611a09": "二十七是遍。餘六應分別。彼師於此唐設劬",
    "T29n1562_048:0611a10": "勞。以相應無明如所相應惑。遍非遍理不說",
    "T29n1562_048:0611a11": "成故。由是此中標別數者取自力起。不共無",
    "T29n1562_048:0611a12": "明非此無明。見苦集所斷有非是遍。是故但",
    "T29n1562_048:0611a13": "言三十三是遍。此說為善。依何義立此不共",
    "T29n1562_048:0611a14": "名。如是說者。相雜名共。以非共故立不共名",
    "T29n1562_048:0611a15": "即是彼此各別為義。如契經說。不共佛僧。此",
    "T29n1562_048:0611a16": "顯佛僧二寶各別。以不共行故名不共無明。",
    "T29n1562_048:0611a17": "非餘隨眠相雜行故。或普名共。即是遍義。由",
    "T29n1562_048:0611a18": "非共故立不共名。此不共名顯非共有。即是",
    "T29n1562_048:0611a19": "不遍諸煩惱義。與諸隨眠不相應故。有餘師",
    "T29n1562_048:0611a20": "說。與餘煩惱不相關涉。名為不共。即是惛重",
    "T29n1562_048:0611a21": "無動搖義。相應無明與餘煩惱共相應故。相",
    "T29n1562_048:0611a22": "有警動。不共無明由自力起。於諸事業皆不",
    "T29n1562_048:0611a23": "欲為惛重無動搖。如珊若娑病。是故名曰不",
    "T29n1562_048:0611a24": "共無明。何故唯於見苦集斷諸隨眠內有遍",
    "T29n1562_048:0611a25": "行耶。唯此普緣諸有漏法。意樂無別勢力堅",
    "T29n1562_048:0611a26": "牢。故能為因遍生五部見滅見道所斷隨眠。",
    "T29n1562_048:0611a27": "唯有能緣有漏一分。所緣有別勢不堅牢。不",
    "T29n1562_048:0611a28": "能為因遍生五部。故唯前二部有遍行隨眠。",
    "T29n1562_048:0611a29": "何緣得知修斷染法。以見所斷遍行為因。如",
    "T29n1562_048:0611b01": "何不知世間現見有我見者。由我見力外境",
    "T29n1562_048:0611b02": "貪增。我見若無。便於外境貪微薄故。又由至",
    "T29n1562_048:0611b03": "教。如說。云何見斷為因法。謂諸染污法。又",
    "T29n1562_048:0611b04": "說。云何無記為因法。謂不善法無記有為法。",
    "T29n1562_048:0611b05": "由此等證知彼為因。若遍行因生修斷染。已",
    "T29n1562_048:0611b06": "斷未斷有何差別。彼已斷時修所斷染。亦得",
    "T29n1562_048:0611b07": "現起如未斷故。又若一切修所斷染。皆用見",
    "T29n1562_048:0611b08": "斷為遍行因。因已斷時修所斷染既得現起。",
    "T29n1562_048:0611b09": "何故聖者慢類等法必不現行。且初難言。已",
    "T29n1562_048:0611b10": "斷未斷何差別者。甚有差別。謂未斷位。於自",
    "T29n1562_048:0611b11": "身中能為遍因取果與果。後已斷位。雖能為",
    "T29n1562_048:0611b12": "因不能取果。唯除先時已取果者。今有與義。",
    "T29n1562_048:0611b13": "又已斷位。雖能為因不障聖道。於自相續不",
    "T29n1562_048:0611b14": "復能引自得令生。與此相違是未斷位。何故",
    "T29n1562_048:0611b15": "聖者慢類等法。必不行者前已說因。修斷既",
    "T29n1562_048:0611b16": "同寧有起不起。此難非理。因有近遠故。謂修",
    "T29n1562_048:0611b17": "斷染有以見疑為隣近因連續而起見疑。若",
    "T29n1562_048:0611b18": "斷彼必不行。與彼相違容有起義。又非擇滅",
    "T29n1562_048:0611b19": "得未得殊。故有現行不現行者。由此所說二",
    "T29n1562_048:0611b20": "過俱無。此遍行名為目何義。但於一切有漏",
    "T29n1562_048:0611b21": "法中。能周遍緣是遍行義。謂上所說三十三",
    "T29n1562_048:0611b22": "隨眠。自界地中各能緣五部。雖有於受偏起",
    "T29n1562_048:0611b23": "我執。而此非唯緣自身受。以兼緣此種類法",
    "T29n1562_048:0611b24": "故。若起邪見。謂所修行妙行惡行皆空無果。",
    "T29n1562_048:0611b25": "此亦非唯緣自身業。總撥一切業生果能。由",
    "T29n1562_048:0611b26": "此准知餘遍緣義。貪等煩惱唯託見聞。所思",
    "T29n1562_048:0611b27": "量事方得現起。以於妻等起貪等時緣顯非",
    "T29n1562_048:0611b28": "形緣形非顯。故知貪等皆非遍緣。且據隨眠",
    "T29n1562_048:0611b29": "能遍緣義釋遍行義。故作是說。若據隨眠同",
    "T29n1562_048:0611c01": "聚諸法所有遍義。釋遍行名。則諸隨眠具三",
    "T29n1562_048:0611c02": "遍義。謂於五部遍緣隨眠。及能為因遍生染",
    "T29n1562_048:0611c03": "法。彼相應法具二遍義。謂於三義唯闕隨",
    "T29n1562_048:0611c04": "眠。彼俱有法具一遍義。謂但為因遍生染法。",
    "T29n1562_048:0611c05": "故前所釋無缺減過。雖爾無一能遍隨眠。於",
    "T29n1562_048:0611c06": "自體等不隨眠故。則應無有遍行隨眠。此難",
    "T29n1562_048:0611c07": "不然。以於五部無礙轉故。立遍行名。非頓隨",
    "T29n1562_048:0611c08": "眠諸有漏故。又於自體俱有法中。由於去來",
    "T29n1562_048:0611c09": "彼種類法。有隨眠故遍義亦成。何因無明修",
    "T29n1562_048:0611c10": "所斷者。唯名自相惑非見所斷耶。由此無明",
    "T29n1562_048:0611c11": "所緣少故。見所斷法非所緣故。又此但隨貪",
    "T29n1562_048:0611c12": "等轉故。貪等唯是自相惑故。見斷無明有",
    "T29n1562_048:0611c13": "是不共。彼唯行在異生身中。聞思位中修觀",
    "T29n1562_048:0611c14": "行者。以苦等行觀諸行時。由彼無明損瞖",
    "T29n1562_048:0611c15": "慧眼。令起多品諸顛倒見。故應舉喻顯彼過",
    "T29n1562_048:0611c16": "失。如日初沒。有一丈夫。遙見怨家便作是念。",
    "T29n1562_048:0611c17": "彼有怨家我不應往。正思念已。至黃昏時。",
    "T29n1562_048:0611c18": "夜前行闇損瞖其目。不能記憶怨相狀故。便",
    "T29n1562_048:0611c19": "於怨所起是杌覺或謂非怨或謂親友。如是",
    "T29n1562_048:0611c20": "應了不共無明。修斷無明則不如是。但由因",
    "T29n1562_048:0611c21": "力或境逼故。以貪瞋等為上首生。能遮障愛",
    "T29n1562_048:0611c22": "味過患出離覺。於所逼境唯不能知。非於諸",
    "T29n1562_048:0611c23": "境中皆無欲行轉。如珊若娑病惛重無動搖",
    "T29n1562_048:0611c24": "故。此無明唯自相惑若遍行惑能緣五部薩",
    "T29n1562_048:0611c25": "迦耶見。緣見滅道所斷法生為見何斷。若見",
    "T29n1562_048:0611c26": "苦斷貪等亦應緣五部故唯見苦斷又如見取",
    "T29n1562_048:0611c27": "緣見滅道所斷。能緣無漏境者。以彼親迷迷",
    "T29n1562_048:0611c28": "滅道故。亦是見滅見道所斷。如是身見亦是",
    "T29n1562_048:0611c29": "親迷迷滅道故應見彼斷。或應辯此差別因",
    "T29n1562_048:0612a01": "緣。又如見滅見道斷見取。要由遍知境所緣",
    "T29n1562_048:0612a02": "故斷。如是身見例亦。應然。復如身見遍知",
    "T29n1562_048:0612a03": "所緣斷。如是見取例亦應然。如是二途宗皆",
    "T29n1562_048:0612a04": "不許。是故所立於理不然。理必應然。義有別",
    "T29n1562_048:0612a05": "故。且初所例貪等亦應緣五部故唯見苦斷。",
    "T29n1562_048:0612a06": "或且舉此反例身見。理亦應通五部攝者。此",
    "T29n1562_048:0612a07": "例非理。貪等亦應一念頓緣五部法故。謂有",
    "T29n1562_048:0612a08": "身見一剎那中頓緣五部。受乃至識為我我",
    "T29n1562_048:0612a09": "所。理不應言一念身見體分五部。貪等皆是",
    "T29n1562_048:0612a10": "自相惑故。尚無一念頓緣二部。況能緣五。故",
    "T29n1562_048:0612a11": "例不成。後所例言。如見滅道所斷。見取身見",
    "T29n1562_048:0612a12": "亦然。俱是親迷迷滅道故。應亦見滅見道斷",
    "T29n1562_048:0612a13": "者。亦不應理薩迦耶見不能稱譽。謗彼見故。",
    "T29n1562_048:0612a14": "又所緣境無分限故。非有身見要先稱譽謗",
    "T29n1562_048:0612a15": "滅道見。方計為我。亦非於境作分限緣。見取",
    "T29n1562_048:0612a16": "必由稱譽能謗滅道邪見。方計第一於所緣",
    "T29n1562_048:0612a17": "境作分限緣。義既有殊不可為例。然有身。見",
    "T29n1562_048:0612a18": "見苦諦時。遍知所緣即全永斷。非見取者此",
    "T29n1562_048:0612a19": "有別因所緣行解等不等故。謂如三界見苦",
    "T29n1562_048:0612a20": "所斷諸蘊無我。乃至修斷諸蘊無我其相亦",
    "T29n1562_048:0612a21": "然。故見苦時無我見起。緣所見苦我見皆除。",
    "T29n1562_048:0612a22": "計勝不然。有於少法觀餘少法計為勝故。由",
    "T29n1562_048:0612a23": "此身見隨行見取。雖緣見滅道所斷法生麁。",
    "T29n1562_048:0612a24": "故如身見唯見苦斷。如緣修道所斷法生。謗",
    "T29n1562_048:0612a25": "滅道見隨行見取。雖亦緣彼所斷法生。而彼",
    "T29n1562_048:0612a26": "望前極微細故。樂淨行解所不攝故。親執不",
    "T29n1562_048:0612a27": "欲滅道無明。所引邪見為最勝故。雖見苦位",
    "T29n1562_048:0612a28": "遍知所緣。而要所緣永斷方斷。是故見取非",
    "T29n1562_048:0612a29": "如身見唯見苦時即全永斷。故所說斷差別",
    "T29n1562_048:0612b01": "理成。或緣見滅見道所斷見取各三。謂見苦",
    "T29n1562_048:0612b02": "集及見滅道隨一斷故。若於見滅見道所斷。",
    "T29n1562_048:0612b03": "執果分勝是見苦斷。執因分勝是見集斷。若",
    "T29n1562_048:0612b04": "唯執彼為真實覺。不偏執彼因分果分。隨",
    "T29n1562_048:0612b05": "緣何生與彼俱斷。故見取斷非如身見。雖爾",
    "T29n1562_048:0612b06": "應說見苦見集所斷見取差別。云何非由所",
    "T29n1562_048:0612b07": "緣行相有別。俱緣一切有漏為境。並執第一",
    "T29n1562_048:0612b08": "行相轉故。有作是言。若緣見苦見集所斷。見",
    "T29n1562_048:0612b09": "為最勝如其次第。見苦集斷彼越所宗許遍",
    "T29n1562_048:0612b10": "行故。若必爾者應許見苦所斷。見取有見集",
    "T29n1562_048:0612b11": "斷。見集所斷有見苦斷。然不許爾故不可",
    "T29n1562_048:0612b12": "依。今詳此二有差別者。若由常樂我淨等見",
    "T29n1562_048:0612b13": "力近引生。於諸行中執為最勝是見苦斷。若",
    "T29n1562_048:0612b14": "由撥無後有因見力近引生。於諸行中執為",
    "T29n1562_048:0612b15": "最勝是見集斷。有餘師言。所有見取若異熟",
    "T29n1562_048:0612b16": "果為門而入。於諸行中執為最勝是見苦斷。",
    "T29n1562_048:0612b17": "若業煩惱為門而入。於諸行中執為最勝是",
    "T29n1562_048:0612b18": "見集斷若有身見戒取見取。頓緣五部名為",
    "T29n1562_048:0612b19": "遍行。是則遍行非唯爾所。以於是處有我見",
    "T29n1562_048:0612b20": "行。是處必應起我愛慢。若於是處淨勝見行。",
    "T29n1562_048:0612b21": "是處必應希求高舉。是則愛慢應亦遍行。此",
    "T29n1562_048:0612b22": "難不然。雖見力起而此二種分限緣故。謂雖",
    "T29n1562_048:0612b23": "是處我見等行。是處必應起我愛慢而不可",
    "T29n1562_048:0612b24": "說愛慢頓緣。先已說為自相惑故。是故遍行",
    "T29n1562_048:0612b25": "唯此十一。餘非准此不說自成。前說十一於",
    "T29n1562_048:0612b26": "諸界地中。各能遍行自界地五部為有他界",
    "T29n1562_048:0612b27": "他地遍行。簡彼故言自界自地。亦有他界他",
    "T29n1562_048:0612b28": "地遍行。謂十一中除身邊見。所餘九種亦能",
    "T29n1562_048:0612b29": "上緣。上言正明上界上地。兼顯無有緣下隨",
    "T29n1562_048:0612c01": "眠。緣下則應遍知界壞。上境勝故。緣無此",
    "T29n1562_048:0612c02": "失。且欲見苦所斷邪見。謗色無色苦果為無。",
    "T29n1562_048:0612c03": "見取於中執為最勝。戒取於彼非因計因疑",
    "T29n1562_048:0612c04": "懷猶豫。無明不了見集所斷。如應當說色緣",
    "T29n1562_048:0612c05": "無色。倒此應知准界應思約地分別。然諸界",
    "T29n1562_048:0612c06": "地決定異者。欲界乃至第四靜慮。有緣上界",
    "T29n1562_048:0612c07": "上地遍行。三無色中闕緣上界。有頂一地二",
    "T29n1562_048:0612c08": "種俱無。雖有隨眠通緣自上。然理無有自上",
    "T29n1562_048:0612c09": "頓緣。以自地中諸境界事。是所緣境亦所隨",
    "T29n1562_048:0612c10": "眠。若上地中諸境界事。是所緣境非所隨眠。",
    "T29n1562_048:0612c11": "不可一念煩惱緣境。有隨眠處有不隨眠。勿",
    "T29n1562_048:0612c12": "於相應亦有爾故。於上界地必頓緣耶。非必",
    "T29n1562_048:0612c13": "頓緣或別或總。故本論說。有諸隨眠是欲界",
    "T29n1562_048:0612c14": "繫緣色界繫。有諸隨眠是欲界繫緣無色界",
    "T29n1562_048:0612c15": "繫。有諸隨眠是欲界繫緣色無色界繫。有諸",
    "T29n1562_048:0612c16": "隨眠是色界繫緣無色界繫。約地分別准界",
    "T29n1562_048:0612c17": "應知。身邊見何緣不緣上界地。緣他界地",
    "T29n1562_048:0612c18": "執我我所。及計斷常理不成故。謂非於此界",
    "T29n1562_048:0612c19": "此地中。生他界地蘊中有計為我。執有二我",
    "T29n1562_048:0612c20": "理不成故。執我不成故執我所不成。所執必",
    "T29n1562_048:0612c21": "依我執起故。邊見隨從有身見生。故亦無容",
    "T29n1562_048:0612c22": "緣他界地。由此唯九緣上理成。有餘師言。身",
    "T29n1562_048:0612c23": "邊二見愛力起故取有執受為己有故。以現",
    "T29n1562_048:0612c24": "見法為境界故必不上緣。生欲界中若緣大",
    "T29n1562_048:0612c25": "梵。起有情常見為何見攝耶。理實應言。此二",
    "T29n1562_048:0612c26": "非見。是身邊見所引邪智現見蘊中執我常",
    "T29n1562_048:0612c27": "已。於不現見比謂如斯故。有先觀有執受",
    "T29n1562_048:0612c28": "蘊為無我已。後亦於彼非執受蘊無我智生。",
    "T29n1562_048:0612c29": "知一一身皆無有我。若爾身見應非遍行。唯",
    "T29n1562_048:0613a01": "於執受蘊方計為我故。非他相續自所執受。",
    "T29n1562_048:0613a02": "不爾亦取種類法故。謂於受中計為我者。不",
    "T29n1562_048:0613a03": "言我受是我非餘。但作是思。此受是我。非大",
    "T29n1562_048:0613a04": "梵受有同此失。無惑頓緣自上地故。身見",
    "T29n1562_048:0613a05": "唯自界自地遍行故。經主於此作是責言。何",
    "T29n1562_048:0613a06": "緣所餘緣彼是見。此亦緣彼而非見耶。以欲",
    "T29n1562_048:0613a07": "界生不作是執我是大梵。亦不執言梵是我",
    "T29n1562_048:0613a08": "所。故非身見。身見無故邊見亦無。邊見必隨",
    "T29n1562_048:0613a09": "身見起故。非有餘見作此行相。故是身見所",
    "T29n1562_048:0613a10": "引邪智。諸作是說。生欲界中緣梵計常。此非",
    "T29n1562_048:0613a11": "邊見於劣計勝是見取攝。彼說非理。違本論",
    "T29n1562_048:0613a12": "故。如本論說。無常見常是邊見中常邊見攝。",
    "T29n1562_048:0613a13": "上座應計此我常見。如樂淨見邪見所攝。以",
    "T29n1562_048:0613a14": "上座執於四倒中樂淨二倒邪見為體。彼自",
    "T29n1562_048:0613a15": "釋言。若於生死計樂計淨。彼定撥無真阿羅",
    "T29n1562_048:0613a16": "漢正至正行。是故於苦不淨境中計樂計淨。",
    "T29n1562_048:0613a17": "是邪見攝。今詳彼說理亦應許。若於生死計",
    "T29n1562_048:0613a18": "我計常。彼定撥無真阿羅漢。無差別因故應",
    "T29n1562_048:0613a19": "亦邪見攝。然彼所說理定不然。於事增減是",
    "T29n1562_048:0613a20": "別見故。謂諸邪見實有事中。定撥為無。寧執",
    "T29n1562_048:0613a21": "樂淨。樂淨二見實無事中定執為有。寧是邪",
    "T29n1562_048:0613a22": "見。是故上座諸法相中背理凶言不應收採。",
    "T29n1562_048:0613a23": "傍論已了。應申正論。為遍行體唯是隨眠。不",
    "T29n1562_048:0613a24": "爾。云何。并隨行法謂上所說遍行隨眠。并彼",
    "T29n1562_048:0613a25": "隨行受等生等。皆遍行攝。同一果故。然隨行",
    "T29n1562_048:0613a26": "中唯除諸得。得與所得非一果故。由是遍行",
    "T29n1562_048:0613a27": "因與隨眠相對具成四句差別。九十八隨眠",
    "T29n1562_048:0613a28": "中。幾緣有漏。幾緣無漏。頌曰。",
    "T29n1562_048:0613a29": "　見滅道所斷　　邪見疑相應",
    "T29n1562_048:0613b01": "　及不共無明　　六能緣無漏",
    "T29n1562_048:0613b02": "　於中緣滅者　　唯緣自地滅",
    "T29n1562_048:0613b03": "　緣道六九地　　由別治相因",
    "T29n1562_048:0613b04": "　貪瞋慢二取　　並非無漏緣",
    "T29n1562_048:0613b05": "　應離境非怨　　靜淨勝性故",
    "T29n1562_048:0613b06": "論曰。唯見滅道所斷邪見疑。彼相應不共無",
    "T29n1562_048:0613b07": "明各三成六。能緣無漏。謂見滅道斷。二邪",
    "T29n1562_048:0613b08": "見二疑相應無明。即攝屬彼不共有二故合",
    "T29n1562_048:0613b09": "成六。如是六種諸界地中。能緣滅道名緣無",
    "T29n1562_048:0613b10": "漏。餘緣有漏不說自成。有說。無明無所緣故",
    "T29n1562_048:0613b11": "非緣無漏。何緣知此定無所緣。無智性故。非",
    "T29n1562_048:0613b12": "無智性可說緣境。譬如世間非智外闇。謂如",
    "T29n1562_048:0613b13": "外闇有損見能。不可說言彼能取境。無智亦",
    "T29n1562_048:0613b14": "爾。障解境智。不可說言與智俱轉。是故知此",
    "T29n1562_048:0613b15": "定無所緣。定有所緣心相應故。且已成立無",
    "T29n1562_048:0613b16": "明實有。若無明體非心相應。譬如外闇障心",
    "T29n1562_048:0613b17": "心所。令於境中不能取者。則心心所應永不",
    "T29n1562_048:0613b18": "生。應相續中恒現有故。如無心定無想異",
    "T29n1562_048:0613b19": "熟。不應說彼名迷所緣。非外黑闇障心心所。",
    "T29n1562_048:0613b20": "令於諸境皆不得生。色處所攝眼識境故。但",
    "T29n1562_048:0613b21": "於餘境有損見能。無明亦然。但於苦等四聖",
    "T29n1562_048:0613b22": "諦理障真見生。非於境中障我等見。既不能",
    "T29n1562_048:0613b23": "障一切見生。故知無明有所緣境。又如眠體",
    "T29n1562_048:0613b24": "應有所緣。如眠但能損覆智用。非不與智於",
    "T29n1562_048:0613b25": "境俱轉。以眠亦有取境用故。然於所緣令心",
    "T29n1562_048:0613b26": "昧鈍。無明亦爾。非無所緣。何故無緣見滅",
    "T29n1562_048:0613b27": "道斷。見滅道斷不共無明。見苦集時彼皆斷",
    "T29n1562_048:0613b28": "故。謂如見取於諸有漏法。由因果門樂淨行",
    "T29n1562_048:0613b29": "等轉。如是見取雖亦能緣見滅道斷。而真實",
    "T29n1562_048:0613c01": "見苦集諦時一切永斷。迷因果理對治生故。",
    "T29n1562_048:0613c02": "如是能障八行覺生。不共無明苦集現觀對",
    "T29n1562_048:0613c03": "治生故一切皆斷。除此更無緣見所斷諸法",
    "T29n1562_048:0613c04": "為境。不共無明豈不此應如彼見取。非全",
    "T29n1562_048:0613c05": "如彼行相別故。謂於有漏見取生時。行相",
    "T29n1562_048:0613c06": "眾多迷謬而轉。修觀行者見苦集時於見滅",
    "T29n1562_048:0613c07": "道所斷諸法見為苦等。雖已能違計樂淨等",
    "T29n1562_048:0613c08": "迷因果行。而於見滅見道所斷。見為功德",
    "T29n1562_048:0613c09": "餘最勝行。所有見取猶未能違。是故雖於苦",
    "T29n1562_048:0613c10": "集二諦已得現觀。猶有見滅見道所斷見取",
    "T29n1562_048:0613c11": "未除。不共無明無別行相。唯有惛重不欲行",
    "T29n1562_048:0613c12": "轉。於四聖諦各別親迷。除此更無餘別行相。",
    "T29n1562_048:0613c13": "緣見所斷非迷苦集。何須固訪不共無明。有",
    "T29n1562_048:0613c14": "別行相緣見滅道斷。令見滅道斷同見取耶。",
    "T29n1562_048:0613c15": "何緣此中緣見所斷。所起一切不共無明。見",
    "T29n1562_048:0613c16": "苦集時悉皆永斷。非緣修斷不共無明。見苦",
    "T29n1562_048:0613c17": "集時一切永斷。不應於此重責其緣。許不共",
    "T29n1562_048:0613c18": "無明有修所斷者。彼必應許不共無明。有唯",
    "T29n1562_048:0613c19": "能緣修所斷法。非迷苦集二聖諦理。說此無",
    "T29n1562_048:0613c20": "明緣見斷法。及無漏法理不成故。又必應許",
    "T29n1562_048:0613c21": "聖思法時離染恚高有染障故。謂彼修習正",
    "T29n1562_048:0613c22": "法觀時。應有惛迷不欲行轉。如眠惛昧障蔽",
    "T29n1562_048:0613c23": "其心。不共無明是修所斷。故知聖者集智已",
    "T29n1562_048:0613c24": "生。猶有唯緣修所斷法障思正法。不共無明",
    "T29n1562_048:0613c25": "見苦集時此何不斷。此無明是智所害故。諸",
    "T29n1562_048:0613c26": "忍非彼對治道故。不迷苦集二諦理故。不緣",
    "T29n1562_048:0613c27": "親迷諦理法故。謗滅邪見為見滅耶。不見滅",
    "T29n1562_048:0613c28": "耶。若見滅者。如何見滅謗言無滅。若不見",
    "T29n1562_048:0613c29": "滅者。如何無漏緣。又如何言此物非有應言",
    "T29n1562_048:0614a01": "見滅。但尋教見即謗如是所說滅無。豈不此",
    "T29n1562_048:0614a02": "見親能緣滅。如何即撥此滅為無。如有目者",
    "T29n1562_048:0614a03": "於多杌處。遙見人立撥為非人。雖親緣人而",
    "T29n1562_048:0614a04": "非不謗。故有見滅而撥為無。然非所有謗",
    "T29n1562_048:0614a05": "滅道慧。皆是見滅見道所斷謂若有慧非審",
    "T29n1562_048:0614a06": "察生。聞說滅道便生誹謗。唯緣名故非見彼",
    "T29n1562_048:0614a07": "斷。若慧於境因審尋伺推度而生。決定撥無。",
    "T29n1562_048:0614a08": "所說滅道方見彼斷。如為離繫說如是言。若",
    "T29n1562_048:0614a09": "能知風為水所鎮。即知尋伺所引諸見生起",
    "T29n1562_048:0614a10": "可息。乃至廣說。此無漏緣於一一地。各緣幾",
    "T29n1562_048:0614a11": "地滅道為境。諸緣滅者緣自地滅。謂欲界繫",
    "T29n1562_048:0614a12": "緣滅隨眠。唯緣欲界諸行擇滅。乃至有頂緣",
    "T29n1562_048:0614a13": "滅隨眠。唯緣有頂諸行擇滅。諸緣道者緣六",
    "T29n1562_048:0614a14": "九地。謂欲界繫緣道隨眠。唯緣六地法智品",
    "T29n1562_048:0614a15": "道。若治欲界若能治餘。諸法智品皆能緣故。",
    "T29n1562_048:0614a16": "色無色界八地所有緣道隨眠。一一唯能通",
    "T29n1562_048:0614a17": "緣九地類智品道。若治自地若能治餘。諸類",
    "T29n1562_048:0614a18": "智品皆能緣故。何緣謗苦謗集邪見。欲界繫",
    "T29n1562_048:0614a19": "者能緣九地。初靜慮者能緣八地。乃至有頂",
    "T29n1562_048:0614a20": "唯緣彼地。謗滅邪見於九地中。一一唯能緣",
    "T29n1562_048:0614a21": "自地滅此有所以。所以者何。謂若有法此",
    "T29n1562_048:0614a22": "地愛所潤。此地身見執為我我所。彼諸法滅",
    "T29n1562_048:0614a23": "還為此地見滅所斷。邪見所緣此所以非未",
    "T29n1562_048:0614a24": "遣疑。故謂何理故邪見緣滅。非如緣苦集通",
    "T29n1562_048:0614a25": "緣自他地。或諸邪見緣苦集者。何不如緣滅",
    "T29n1562_048:0614a26": "但緣於自地。故上所以未遣此疑。非未遣疑",
    "T29n1562_048:0614a27": "但不了意。然上意顯若諸行中。此地我愛我",
    "T29n1562_048:0614a28": "見轉者。彼由耽著此地行故。若聞說有此地",
    "T29n1562_048:0614a29": "行滅。便起此地邪見撥無。非上行中有下耽",
    "T29n1562_048:0614b01": "著。寧下邪見撥彼滅無。雖界地相望因果隔",
    "T29n1562_048:0614b02": "絕。而九地苦集展轉相牽。又生依立因更互",
    "T29n1562_048:0614b03": "為因故。一地邪見容有緣多滅。無相牽及相",
    "T29n1562_048:0614b04": "因理故。謗滅邪見唯緣自地滅。若爾善智緣",
    "T29n1562_048:0614b05": "滅諦時。應分齊緣如謗滅見。不應一念智頓",
    "T29n1562_048:0614b06": "緣多地滅。此二所緣理無別故。且有善智緣",
    "T29n1562_048:0614b07": "一地滅。然有頓緣多地滅者。由於前理與邪",
    "T29n1562_048:0614b08": "見異。謂前已說若諸行中。有耽著者聞此行",
    "T29n1562_048:0614b09": "滅。便起此地邪見撥無。非上行中有下耽著。",
    "T29n1562_048:0614b10": "寧下邪見撥彼滅無。善智不由耽著引起。緣",
    "T29n1562_048:0614b11": "多地滅於理何違。然善智生觀諸行過。審觀",
    "T29n1562_048:0614b12": "過已希求彼滅。故一地智緣多地境。且如",
    "T29n1562_048:0614b13": "煖等以總行相。觀諸行過欣求彼滅。不應執",
    "T29n1562_048:0614b14": "彼同於邪見。於所緣境有分限緣。迷悟理殊。",
    "T29n1562_048:0614b15": "不應為例。謂修觀者觀自地中過失所惱。欣",
    "T29n1562_048:0614b16": "自地滅。由此亦能觀於他地。諸行出離過失",
    "T29n1562_048:0614b17": "功德故。善智起悟境理通容有頓緣多地行",
    "T29n1562_048:0614b18": "滅。諸邪見起於境迷謬。固執所隔不能總緣。",
    "T29n1562_048:0614b19": "何緣邪見緣苦集滅。有通唯別緣道不然。由",
    "T29n1562_048:0614b20": "治有殊互相因故。謂所緣道雖諸地別。而展",
    "T29n1562_048:0614b21": "轉相屬互為因果故。因此邪見六九總緣。滅",
    "T29n1562_048:0614b22": "不相因唯緣自地。豈不法類二智品道。亦互",
    "T29n1562_048:0614b23": "相因下上邪見。應俱能緣法類品道。如緣苦",
    "T29n1562_048:0614b24": "集諸地無遮。此責不然。非對治故。若爾六",
    "T29n1562_048:0614b25": "地法智品道。應非欲界邪見總緣。上五地中",
    "T29n1562_048:0614b26": "法智品道。於欲界法非對治故。未至地亦非",
    "T29n1562_048:0614b27": "全屬上地者非欲治故治欲者亦非全邪見。",
    "T29n1562_048:0614b28": "唯是忍所治故。色無色界謗道邪見。應亦",
    "T29n1562_048:0614b29": "能緣法智品道。有法智品道治色無色故。若",
    "T29n1562_048:0614c01": "謂法智非全治彼。苦集法智品非彼對治故。",
    "T29n1562_048:0614c02": "亦非全能治色無色。不能治彼見所斷故。初",
    "T29n1562_048:0614c03": "品法智不能治彼初品煩惱。非此所治故法",
    "T29n1562_048:0614c04": "智品非彼所緣。是則應許色無色邪見。不能",
    "T29n1562_048:0614c05": "總緣九地類智品。非類智品總能對治上二界",
    "T29n1562_048:0614c06": "中諸煩惱故。謂非第二靜慮地等類智品道。",
    "T29n1562_048:0614c07": "亦能為初靜慮地等煩惱對治。初靜慮等亦",
    "T29n1562_048:0614c08": "非全。兩節推徵如前說。又緣道諦三界隨眠。",
    "T29n1562_048:0614c09": "非苦集滅忍所對治。故謗道見理應無能下",
    "T29n1562_048:0614c10": "上總緣。六九地道如是過網理實皆無。法類",
    "T29n1562_048:0614c11": "相望種類別故。法類智品治類同故。互相因",
    "T29n1562_048:0614c12": "故。互相緣故。謂法智品道同是欲界中。緣",
    "T29n1562_048:0614c13": "道諦惑對治種類。此同斷道由互相因互",
    "T29n1562_048:0614c14": "相緣故。設非對治亦欲緣道煩惱所緣。類智",
    "T29n1562_048:0614c15": "品道與法智品。雖互相因。由對治門種類別",
    "T29n1562_048:0614c16": "故。不相緣故。非欲緣道煩惱所緣。准此已",
    "T29n1562_048:0614c17": "遮色無色界緣道煩惱。亦應能緣治色無色",
    "T29n1562_048:0614c18": "法智品過。謂於此中雖有少分法智品道。能",
    "T29n1562_048:0614c19": "治上界少分煩惱亦互相因。而由治門種類",
    "T29n1562_048:0614c20": "別故。與類智品不相緣故。非上緣道煩惱所",
    "T29n1562_048:0614c21": "緣。於九地中類智品道。由一種類展轉相因。",
    "T29n1562_048:0614c22": "更互相緣治類同故。雖非對治而可總為上",
    "T29n1562_048:0614c23": "八地中緣道惑境。是故如頌所說理成。何故",
    "T29n1562_048:0614c24": "貪瞋慢及二取見。無漏斷不緣無漏。以諸",
    "T29n1562_048:0614c25": "欣求真解脫者。於貪煩惱定應捨離。若緣無",
    "T29n1562_048:0614c26": "漏如善法欲。希求涅槃及聖道故。求解脫者",
    "T29n1562_048:0614c27": "不應離貪。又滅道諦應是所斷。佛說離貪境",
    "T29n1562_048:0614c28": "名斷故。如契經說。汝於色中。若能斷貪色亦",
    "T29n1562_048:0614c29": "名斷。又於貪境見過失故方得離貪。若許有",
    "T29n1562_048:0615a01": "貪緣無漏者。應於滅道見過失時。貪方得離。",
    "T29n1562_048:0615a02": "此見非淨。豈能盡惑。又於貪境見功德故貪",
    "T29n1562_048:0615a03": "方得生。若許有貪緣無漏者。滅靜等行觀無",
    "T29n1562_048:0615a04": "漏時貪應增長。如何因此能盡諸惑。既俱不",
    "T29n1562_048:0615a05": "盡惑。生死應無窮。是故知貪不緣無漏。緣",
    "T29n1562_048:0615a06": "怨害事方得生瞋。無漏事中離怨害相。故緣",
    "T29n1562_048:0615a07": "無漏瞋必不生。又瞋隨眠其相麁惡。諸無漏",
    "T29n1562_048:0615a08": "法最極微妙。故瞋於彼無容得行。諸慢隨眠",
    "T29n1562_048:0615a09": "高舉相故性不寂靜。諸無漏法極寂靜故不",
    "T29n1562_048:0615a10": "生高舉。又生慢者作是念言。我得此法。非無",
    "T29n1562_048:0615a11": "漏法力能為緣起如是慢。以無漏法能治慢",
    "T29n1562_048:0615a12": "故。二取若能緣無漏者。是則應與正見相同。",
    "T29n1562_048:0615a13": "無漏是真淨勝性故。二取既無倒。應非見所",
    "T29n1562_048:0615a14": "斷。是故二取非無漏緣。若爾有於謗涅槃者。",
    "T29n1562_048:0615a15": "邪見等上起瞋隨眠。既稱所緣應無有過。於",
    "T29n1562_048:0615a16": "有過法起憎背心。正合其儀應遠離故。則應",
    "T29n1562_048:0615a17": "瞋恚非見滅斷。無如是失。愚滅相者於能謗",
    "T29n1562_048:0615a18": "者方起瞋故。謂於餘處執解脫已。於謗真解",
    "T29n1562_048:0615a19": "脫方起不忍心。是故要愚真滅相者。方於謗",
    "T29n1562_048:0615a20": "滅邪見等上。起極憎背見滅斷瞋。諸有不愚",
    "T29n1562_048:0615a21": "真滅相者。於能謗滅邪見等上。若生厭背非",
    "T29n1562_048:0615a22": "瞋隨眠。乃是無貪善根所攝。又如腹內積多",
    "T29n1562_048:0615a23": "病者。為活命故雖食美食。病所雜故皆成衰",
    "T29n1562_048:0615a24": "損。腹無病者。凡有所食一切於身有益無損。",
    "T29n1562_048:0615a25": "如是若有於非滅中妄謂是滅生貪愛者。相",
    "T29n1562_048:0615a26": "續穢故。於邪見等所起憎嫌。皆說名為緣見",
    "T29n1562_048:0615a27": "滅斷。邪見等法所起瞋恚。若有如理於真滅",
    "T29n1562_048:0615a28": "中知是真滅。無貪愛者相續淨故。於能謗滅",
    "T29n1562_048:0615a29": "邪見等中。所生厭背皆無過失。若於知有涅",
    "T29n1562_048:0615b01": "槃正見。所起瞋恚見何所斷。此不應責見所",
    "T29n1562_048:0615b02": "斷瞋。理必無容緣善法故。此緣正見。定修所",
    "T29n1562_048:0615b03": "斷。然已見諦者此不復行。緣謗滅見貪已永",
    "T29n1562_048:0615b04": "斷故。寧不信有緣無漏瞋。豈不此瞋世現知",
    "T29n1562_048:0615b05": "有。謂有外道言。涅槃中永滅諸根。是大衰損",
    "T29n1562_048:0615b06": "故。我於此定不欣求。此本非瞋乃是邪見。",
    "T29n1562_048:0615b07": "故本論說。於樂計苦。是見滅斷邪見所攝。理",
    "T29n1562_048:0615b08": "必應然。以一切苦至極樂處方得永滅。極樂",
    "T29n1562_048:0615b09": "處者。唯真涅槃。此極樂言。顯勝義樂。彼不能",
    "T29n1562_048:0615b10": "了此樂相故。又不能知生死過故。耽著諸有",
    "T29n1562_048:0615b11": "不樂出離。故起邪見非撥涅槃。寧執此為緣",
    "T29n1562_048:0615b12": "滅瞋恚。然上座說。許邪見疑及二無明緣無",
    "T29n1562_048:0615b13": "漏者。則應滅道俱成有漏。若謂滅道非惑所",
    "T29n1562_048:0615b14": "魅。要有漏事惑所魅者。是則若有於彼事中。",
    "T29n1562_048:0615b15": "有所求得可起煩惱。定無滅道成有漏失。由",
    "T29n1562_048:0615b16": "彼不成有漏相故。以佛說有漏唯是愛恚事。",
    "T29n1562_048:0615b17": "滅道既非愛恚事攝。故彼雖被邪見等緣。而",
    "T29n1562_048:0615b18": "決定無成有漏失。若爾不許貪瞋隨眠是共",
    "T29n1562_048:0615b19": "相惑。非一切境皆為貪瞋所繫縛故。應有有",
    "T29n1562_048:0615b20": "漏事亦成無漏失。彼定不了對法義宗。以許",
    "T29n1562_048:0615b21": "未來自相煩惱。定能繫縛諸有漏事。非滅道",
    "T29n1562_048:0615b22": "諦與三時中貪瞋隨眠為依為境。故與彼事",
    "T29n1562_048:0615b23": "不可例同。豈不世間諸外道類。現於無漏亦",
    "T29n1562_048:0615b24": "有起瞋。謂現有於他正見等真涅槃道。及涅",
    "T29n1562_048:0615b25": "槃中起極憎嫌。經中處處亦見廣說憎滅道",
    "T29n1562_048:0615b26": "者。又諸煩惱依總相說。皆入貪瞋二品攝故。",
    "T29n1562_048:0615b27": "如說三隨眠。復說七隨眠。有說三結。復說九",
    "T29n1562_048:0615b28": "結。非三隨眠不攝七隨眠。非三結不攝九",
    "T29n1562_048:0615b29": "結。又如經說大病有三。豈身見等非大病攝。",
    "T29n1562_048:0615c01": "若彼品攝亦名大病。貪瞋亦然。總攝無失。謂",
    "T29n1562_048:0615c02": "貪能總攝樂相應煩惱。瞋復能總攝苦相應",
    "T29n1562_048:0615c03": "煩惱。故許邪見疑二無明能緣滅道。則應滅",
    "T29n1562_048:0615c04": "道亦是瞋事成有漏失。如是所說理皆不然。",
    "T29n1562_048:0615c05": "且初所言諸外道類。現於無漏有起瞋者。彼",
    "T29n1562_048:0615c06": "由不了無漏相故。但闕樂欲非謂起瞋。謂彼",
    "T29n1562_048:0615c07": "深心樂著生死不樂出離。故起邪見。非謗滅",
    "T29n1562_048:0615c08": "道豈即名瞋。彼或撥無或謂有過。故於無漏",
    "T29n1562_048:0615c09": "唯不忍許。非不忍許即名為瞋。如佛弟子於",
    "T29n1562_048:0615c10": "外道說。自性士夫時方我等。亦不忍許豈即",
    "T29n1562_048:0615c11": "是瞋。又彼所言依總相說。貪瞋總攝一切煩",
    "T29n1562_048:0615c12": "惱。以邪見等緣滅道故。滅道則應瞋事所攝。",
    "T29n1562_048:0615c13": "成有漏者理亦不然。違自意故。太過失故。不",
    "T29n1562_048:0615c14": "決定故。應異說故。謂彼上座處處自言。世尊",
    "T29n1562_048:0615c15": "不應作迷謬說。若佛於此但舉貪瞋。意欲總",
    "T29n1562_048:0615c16": "攝一切煩惱。豈不此言極為迷謬。或若舉二",
    "T29n1562_048:0615c17": "便能攝餘。則後說餘便為無用。故彼所說自",
    "T29n1562_048:0615c18": "意相違。如何彼言有太過失。謂先已釋貪慢",
    "T29n1562_048:0615c19": "二取。不緣滅道其理極成。准汝所言應有緣",
    "T29n1562_048:0615c20": "義。以有邪見與樂相應。滅道亦應成貪事故。",
    "T29n1562_048:0615c21": "或雖許二總攝諸惑。而非總能緣滅道者。則",
    "T29n1562_048:0615c22": "應唯許邪見等緣。不應許瞋離怨相故。又約",
    "T29n1562_048:0615c23": "餘義有太過失。謂應但說大病有二。以許貪",
    "T29n1562_048:0615c24": "瞋總攝諸惑。業因緣集應無有三。如是等門",
    "T29n1562_048:0615c25": "數皆應減。不決定者。謂彼所言唯說貪瞋",
    "T29n1562_048:0615c26": "能攝諸惑。如隨眠等少能攝多。此不定然有",
    "T29n1562_048:0615c27": "處說少唯如名攝不攝餘故。有說總名許攝",
    "T29n1562_048:0615c28": "別故。如緣起處說愛緣取。彼宗唯許愛為取",
    "T29n1562_048:0615c29": "緣。非攝所餘樂相應惑。取名雖總唯許攝愛。",
    "T29n1562_048:0616a01": "又契經言。吾當為汝說諸愛網。此中唯說貪",
    "T29n1562_048:0616a02": "求相故攝愛非餘。又見餘經總說煩惱而不",
    "T29n1562_048:0616a03": "攝見。如五濁中或舉別名而總攝惑。如契經",
    "T29n1562_048:0616a04": "說無明緣行。又於此中三隨眠等。亦容說彼",
    "T29n1562_048:0616a05": "非攝一切。應異說者。謂若世尊欲依總相說",
    "T29n1562_048:0616a06": "諸煩惱。不應於此說貪與瞋。但應說無明如",
    "T29n1562_048:0616a07": "無明緣行。此能總攝一切煩惱。與諸煩惱相",
    "T29n1562_048:0616a08": "隨行故。若說貪瞋唯能自攝彼前所說。是則",
    "T29n1562_048:0616a09": "若有於彼事中。有所求得可起煩惱者。此言",
    "T29n1562_048:0616a10": "有何義非我宗說。要於境中有所求得方起",
    "T29n1562_048:0616a11": "煩惱。但由於境不能了知。起背起求起中煩",
    "T29n1562_048:0616a12": "惱。若爾寧說惑所魅言。謂若境中惑得自在。",
    "T29n1562_048:0616a13": "能攝受境令順生增。非惑生時攝取於境。置",
    "T29n1562_048:0616a14": "於心首寶玩名魅。但是境中惑得自在。攝令",
    "T29n1562_048:0616a15": "順已得生增義。若非所魅惑於境中。雖緣彼",
    "T29n1562_048:0616a16": "生而不增長。如人舉目觀日月輪。能令眼根",
    "T29n1562_048:0616a17": "損減增長。是故貪等不緣無漏其理極成。滅",
    "T29n1562_048:0616a18": "道雖為邪見等境。而非有漏。",
    "T29n1562_048:0616a19": "說一切有部順正理論卷第四十八"
}