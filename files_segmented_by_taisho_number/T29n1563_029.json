{
    "T29n1563_029:0913c21": "阿毘達磨藏顯宗論卷第二十九",
    "T29n1563_029:0913c23": "尊者眾賢造",
    "T29n1563_029:0913c24": "三藏法師玄奘奉　詔譯",
    "T29n1563_029:0913c25": "辯賢聖品第七之一",
    "T29n1563_029:0913c26": "已辯煩惱。隨諸品類雖有無量。而總立為三",
    "T29n1563_029:0913c27": "界五部。諸煩惱斷隨所繫事雖亦無量。而就",
    "T29n1563_029:0913c28": "勝位立九遍知。然斷必由道力故得。此所由",
    "T29n1563_029:0913c29": "道其相云何。頌曰。",
    "T29n1563_029:0914a01": "　已說煩惱斷　　由見修道故",
    "T29n1563_029:0914a02": "　見道見聖諦　　修道修九品",
    "T29n1563_029:0914a03": "論曰。世尊唯說有二煩惱。見修所斷有差",
    "T29n1563_029:0914a04": "別故。然諸論中開二為五。即五所斷。如前已",
    "T29n1563_029:0914a05": "說。今就略攝唯二如經斷彼但由見修道故。",
    "T29n1563_029:0914a06": "見道謂見四聖諦理。修道謂修九品差別。見",
    "T29n1563_029:0914a07": "唯無漏。修通二種。准前已顯。故頌不說。所見",
    "T29n1563_029:0914a08": "聖諦其相云何。頌曰。",
    "T29n1563_029:0914a09": "　諦四名已說　　謂苦集滅道",
    "T29n1563_029:0914a10": "　彼自體亦然　　次第隨現觀",
    "T29n1563_029:0914a11": "論曰。佛於經中說諦有四。一苦二集三滅四",
    "T29n1563_029:0914a12": "道。於此論中亦先已說。謂有為法除諸聖道。",
    "T29n1563_029:0914a13": "為果性邊皆名苦諦。為因性邊皆名集諦。物",
    "T29n1563_029:0914a14": "雖無異數分無失。依彼建立現觀位中。諸忍",
    "T29n1563_029:0914a15": "智等行相別故。如四正斷出離尋等。擇滅無",
    "T29n1563_029:0914a16": "為名為滅諦。學無學法皆名道諦。因前果後",
    "T29n1563_029:0914a17": "理數必然。由此定應列諦名處。苦居集後道",
    "T29n1563_029:0914a18": "在滅前。何故此中果前因後。隨現觀位次第",
    "T29n1563_029:0914a19": "而說。謂隨行者。現觀位中。前觀前說後觀",
    "T29n1563_029:0914a20": "後說。然或有法說次隨生。如念住等。或復",
    "T29n1563_029:0914a21": "有法說次隨便。如正勝等。何緣現觀次第必",
    "T29n1563_029:0914a22": "然。加行位中如是觀故。何緣加行必如是",
    "T29n1563_029:0914a23": "觀。謂若有法最為逼惱。修加行位理應先觀。",
    "T29n1563_029:0914a24": "次求彼因。次求彼脫。後應求彼解脫方便。譬",
    "T29n1563_029:0914a25": "如良醫先觀病者所患病狀。次尋其因。次思",
    "T29n1563_029:0914a26": "病愈。後求良藥。故契經言。夫醫王者。謂具四",
    "T29n1563_029:0914a27": "德能拔毒箭。一善知病狀。二善知病因。三",
    "T29n1563_029:0914a28": "善知病愈。四善知良藥。如來亦爾。為大醫",
    "T29n1563_029:0914a29": "王。如實了知苦集滅道。故加行位依此次觀。",
    "T29n1563_029:0914b01": "現觀位中觀次亦爾。由加行力所引發故。如",
    "T29n1563_029:0914b02": "縱心誦先所誦文。故列聖諦名隨現觀。次第",
    "T29n1563_029:0914b03": "現等覺。故立現觀名。正覺所緣。故唯無漏。此",
    "T29n1563_029:0914b04": "覺真淨。故得正名。此聖諦名為目何義。聖者",
    "T29n1563_029:0914b05": "諦故得聖諦名。謂唯聖者於此四諦能以聖",
    "T29n1563_029:0914b06": "行聖智實觀。異生不然。故名聖諦。唯受一分",
    "T29n1563_029:0914b07": "是苦自體。所餘並非。如何可言諸有漏行皆",
    "T29n1563_029:0914b08": "是苦諦。頌曰。",
    "T29n1563_029:0914b09": "　苦由三苦合　　如所應一切",
    "T29n1563_029:0914b10": "　可意非可意　　餘有漏行法",
    "T29n1563_029:0914b11": "論曰。有三苦性。一苦苦性。二行苦性。三壞",
    "T29n1563_029:0914b12": "苦性。諸有漏行如其所應。與此三種苦性合",
    "T29n1563_029:0914b13": "故。皆是苦諦。亦無有失。所以者何。諸有漏",
    "T29n1563_029:0914b14": "行有三可意非可意餘。可意者何。謂諸樂受",
    "T29n1563_029:0914b15": "及彼資具。餘二類然。此中可意有漏行法。由",
    "T29n1563_029:0914b16": "壞苦合故名為苦。未離染者。於彼壞時。必定",
    "T29n1563_029:0914b17": "應生憂愁等故。以薄伽梵契經中言。諸樂受",
    "T29n1563_029:0914b18": "生時樂住時樂壞時苦。順樂受諸行如樂受。",
    "T29n1563_029:0914b19": "應知諸非可意有漏行法。由苦苦合故。名為",
    "T29n1563_029:0914b20": "苦苦受。自體及順苦法現前。必能惱身心",
    "T29n1563_029:0914b21": "故。以薄伽梵契經中言。諸苦受生時苦住時",
    "T29n1563_029:0914b22": "苦壞時樂順苦受諸行如苦受應知除此所餘",
    "T29n1563_029:0914b23": "有漏行法。由行苦合故名為苦。因緣所造皆",
    "T29n1563_029:0914b24": "是非常。有漏非常無非是苦。故有漏法皆是",
    "T29n1563_029:0914b25": "苦性。豈不一切有漏行法據此皆容是行苦",
    "T29n1563_029:0914b26": "性。不應但說非苦樂受。及彼資糧為行苦性。",
    "T29n1563_029:0914b27": "雖有此理。然於此中依不共故。作如是說。此",
    "T29n1563_029:0914b28": "三苦性其體是何。應定判言三受為體。由三",
    "T29n1563_029:0914b29": "受故順三受法。如應亦得三苦性名。道無漏",
    "T29n1563_029:0914c01": "故非苦性攝。如上所辯。四聖諦中幾是世俗。",
    "T29n1563_029:0914c02": "幾是勝義。如是二諦其相云何。頌曰。",
    "T29n1563_029:0914c03": "　彼覺破便無　　慧析餘亦爾",
    "T29n1563_029:0914c04": "　如瓶水世俗　　異此名勝義",
    "T29n1563_029:0914c05": "論曰。諸和合物隨其所應。總有二種性類差",
    "T29n1563_029:0914c06": "別。一可以物破為細分。二可以慧析除餘法。",
    "T29n1563_029:0914c07": "謂且於色諸和合聚破為細分。彼覺便無名",
    "T29n1563_029:0914c08": "世俗諦。猶如瓶等。非破瓶等為瓦等時。復可",
    "T29n1563_029:0914c09": "於中生瓶等覺。有和合聚。雖破為多彼覺非",
    "T29n1563_029:0914c10": "無。猶如水等。若以勝慧析除餘法。彼覺方無。",
    "T29n1563_029:0914c11": "亦世俗諦。非水等被慧析除色等時。復可",
    "T29n1563_029:0914c12": "於中生水等覺。故於彼物未破析時。以世想",
    "T29n1563_029:0914c13": "名施設為彼。施設有故名為世俗。依世俗",
    "T29n1563_029:0914c14": "理說有瓶等。是實非虛名世俗諦。如世俗理",
    "T29n1563_029:0914c15": "說為有故。若物異此名勝義諦。謂彼物覺彼",
    "T29n1563_029:0914c16": "破不無。及慧析除彼覺仍有。名勝義諦。",
    "T29n1563_029:0914c17": "猶如色等。如色等物碎為細分。漸漸破析乃",
    "T29n1563_029:0914c18": "至極微。或以勝慧析除味等。彼色等覺如本",
    "T29n1563_029:0914c19": "恒存。受等亦然。但非色法無細分故。不可碎",
    "T29n1563_029:0914c20": "彼以為細分。乃至極微。然可以慧析至剎那。",
    "T29n1563_029:0914c21": "或可析除餘想等法。彼受等覺如本恒存。此",
    "T29n1563_029:0914c22": "真實有故名勝義。以一切時體恒有故。依勝",
    "T29n1563_029:0914c23": "義理說有色等。是實非虛名勝義諦。如勝義",
    "T29n1563_029:0914c24": "理說為有故。由此四聖諦皆勝義諦攝。細分",
    "T29n1563_029:0914c25": "別時覺不捨故。諸世俗諦依勝義理。世俗自",
    "T29n1563_029:0914c26": "體為有為無。若言是有諦應唯一。若言是無",
    "T29n1563_029:0914c27": "諦應無二。此應決定判言是有。以彼尊者世",
    "T29n1563_029:0914c28": "友說言。無倒顯義名是世俗諦。此名所顯義。",
    "T29n1563_029:0914c29": "是勝義諦名是實物。如先已辯。豈不已言。",
    "T29n1563_029:0915a01": "諦應唯一理實應爾。非勝義空可名諦故。何",
    "T29n1563_029:0915a02": "故立二。即勝義中依少別理立為世俗。非由",
    "T29n1563_029:0915a03": "體異。所以爾者。名是言依。隨世俗情流布",
    "T29n1563_029:0915a04": "性故。依如是義應作是言。諸是世俗必",
    "T29n1563_029:0915a05": "是勝義。有是勝義而非世俗。謂但除名餘實",
    "T29n1563_029:0915a06": "有義。即依勝義。是有義中。約少分理名世俗",
    "T29n1563_029:0915a07": "諦。約少分理名勝義諦。謂無簡別總相所取。",
    "T29n1563_029:0915a08": "一合相理名世俗諦。若有簡別別相所取。或",
    "T29n1563_029:0915a09": "類或物名勝義諦。如於一體有漏事中。所取",
    "T29n1563_029:0915a10": "果義名為苦諦。所取因義名為集諦。或如一",
    "T29n1563_029:0915a11": "體心心所法。有具六因及四緣性。由如是理。",
    "T29n1563_029:0915a12": "於大仙尊所說諦中。無有違害。如說一諦更",
    "T29n1563_029:0915a13": "無第二。唯有一道更無餘道。此四聖諦總體",
    "T29n1563_029:0915a14": "云何。一切有為及諸擇滅。以是煩惱聖道境",
    "T29n1563_029:0915a15": "故。染淨因果性差別故。空非擇滅有自體故。",
    "T29n1563_029:0915a16": "正見境故亦是諦擇。然非煩惱聖道境故。",
    "T29n1563_029:0915a17": "亦非染淨因果性故。亦非欣厭所行境故。非",
    "T29n1563_029:0915a18": "覺悟彼得成聖故。不預此中聖諦所攝。何緣",
    "T29n1563_029:0915a19": "煩惱不緣彼生。以彼二法是無漏故。不能違",
    "T29n1563_029:0915a20": "害有漏法故。謂愛但緣有漏為境。欣無漏法",
    "T29n1563_029:0915a21": "違諸有故。不名為愛。是善法欲。若境極能順",
    "T29n1563_029:0915a22": "生貪愛。此境遍是煩惱所緣。由愛所緣。便於",
    "T29n1563_029:0915a23": "彼滅及彼滅道不欲疑謗空非擇滅。與此相",
    "T29n1563_029:0915a24": "違故定不為煩惱境界。豈不於二譬喻等師。",
    "T29n1563_029:0915a25": "緣之亦生不欲疑謗。寧說緣彼煩惱不生。非",
    "T29n1563_029:0915a26": "緣彼生無智疑見障證苦滅及苦滅道。如緣",
    "T29n1563_029:0915a27": "苦等成染污性。如阿羅漢於道路等。亦有無",
    "T29n1563_029:0915a28": "智疑謗現行。豈可說為染污煩惱。是故皆是",
    "T29n1563_029:0915a29": "不染污性。由此說無緣彼煩惱。有說非謗空",
    "T29n1563_029:0915b01": "非擇滅。但謗其名不緣其體。此二唯善俗智",
    "T29n1563_029:0915b02": "境界。於苦等諦何不亦然。是故應知前說無",
    "T29n1563_029:0915b03": "失。今應思擇。於聖諦中求真見者。初修何",
    "T29n1563_029:0915b04": "行求見聖諦。初業地中所習行儀。極為繁廣。",
    "T29n1563_029:0915b05": "欲遍解者。當於眾聖所集觀行諸論中求。以",
    "T29n1563_029:0915b06": "要言之。初修行者。應於解脫具深意樂。觀涅",
    "T29n1563_029:0915b07": "槃德背生死過。先應方便親近善友。善友能",
    "T29n1563_029:0915b08": "為眾行本故。具聞等力得善友名。能品物機",
    "T29n1563_029:0915b09": "如應授法。故近善友名全梵行。行者既為能",
    "T29n1563_029:0915b10": "說正法。善友攝持應修何行。頌曰。",
    "T29n1563_029:0915b11": "　將趣見諦道　　應住戒勤修",
    "T29n1563_029:0915b12": "　聞思修所成　　謂名俱義境",
    "T29n1563_029:0915b13": "論曰。諸有發心將趣見諦。應先安住清淨尸",
    "T29n1563_029:0915b14": "羅。然後勤修聞所成等。故世尊說。依住尸羅",
    "T29n1563_029:0915b15": "於二法中能勤修習。謂先安住清淨戒已。復",
    "T29n1563_029:0915b16": "數親近諸瑜伽師。隨瑜伽師教授誡勗。精勤",
    "T29n1563_029:0915b17": "攝受順見諦聞。聞已勤求所聞法義。令師教",
    "T29n1563_029:0915b18": "誡所生慧增。漸勝漸明乃至淳熟。非唯於此",
    "T29n1563_029:0915b19": "生喜足心。復於法義自專思擇。如是如是決",
    "T29n1563_029:0915b20": "定慧生。自思為因決慧生已。能勤修習諸煩",
    "T29n1563_029:0915b21": "惱等自相共相二對治修。今於此中略攝義",
    "T29n1563_029:0915b22": "者。謂修行者住戒勤修。依聞所成慧。起思",
    "T29n1563_029:0915b23": "所成慧。依思所成慧。起修所成慧此三慧相",
    "T29n1563_029:0915b24": "差別云何。謂如次緣名俱義境。理實三慧。於",
    "T29n1563_029:0915b25": "成滿時。一切皆唯緣義為境。爾時難辯三慧",
    "T29n1563_029:0915b26": "相別。故今且約加行位辯。說聞思修緣名俱",
    "T29n1563_029:0915b27": "義。非唯緣名境。有決定慧生。故聞所成慧。不",
    "T29n1563_029:0915b28": "但緣名境。然隨師說名句文力故。於義差別",
    "T29n1563_029:0915b29": "有決定慧生。此慧名為聞所成慧。約入方便",
    "T29n1563_029:0915c01": "說但緣名。聞慧成已為知別義。復加精勤自",
    "T29n1563_029:0915c02": "審思擇。欲令思擇無謬失故。復念師教名句",
    "T29n1563_029:0915c03": "文身。由此後時於義差別生決定慧。名思所",
    "T29n1563_029:0915c04": "成。此加行時。由思義力引念名故說緣俱境。",
    "T29n1563_029:0915c05": "思慧成已等引現前。不待名言證義差別。此",
    "T29n1563_029:0915c06": "決定慧名修所成。故毘婆沙辯三慧相。謂若",
    "T29n1563_029:0915c07": "有慧於加行時。由緣名力引生義解。此所引",
    "T29n1563_029:0915c08": "慧名聞所成。若加行時由思義力引念名解。",
    "T29n1563_029:0915c09": "由此於後生決定慧名思所成。若不待名唯",
    "T29n1563_029:0915c10": "觀於義。起內證慧名修所成。此中二慧名所",
    "T29n1563_029:0915c11": "成者。是因聞思力所生義。第三修慧名所成",
    "T29n1563_029:0915c12": "者。是即以修為自性義。如言命器食寶所",
    "T29n1563_029:0915c13": "成諸有欲於修精勤學者。如何淨身器令修",
    "T29n1563_029:0915c14": "速成。頌曰。",
    "T29n1563_029:0915c15": "　具身心遠離　　無不足大欲",
    "T29n1563_029:0915c16": "　謂已得未得　　多求名所無",
    "T29n1563_029:0915c17": "　治相違界三　　無漏無貪性",
    "T29n1563_029:0915c18": "　四聖種亦爾　　前三唯喜足",
    "T29n1563_029:0915c19": "　三生具後業　　為治四愛生",
    "T29n1563_029:0915c20": "　我所我事欲　　暫息永除故",
    "T29n1563_029:0915c21": "論曰。身器清淨略由三因何等為三因。一",
    "T29n1563_029:0915c22": "身心遠離。二喜足少欲。三住四聖種。謂若欲",
    "T29n1563_029:0915c23": "令修速成者。要先精勤清淨身器。欲令身器",
    "T29n1563_029:0915c24": "得清淨者。要先修習身心遠離。身遠離者。謂",
    "T29n1563_029:0915c25": "遠惡朋。心遠離者。謂離惡尋。由身心離惡朋",
    "T29n1563_029:0915c26": "尋故。身器清淨心易得定。此二由何易可成",
    "T29n1563_029:0915c27": "者。由於衣等喜足少欲。言喜足者。無不喜",
    "T29n1563_029:0915c28": "足。少欲者無大欲。諸有多求資生具者。晝",
    "T29n1563_029:0915c29": "狎惡朋侶。夜起惡尋思。由此無容令心得定。",
    "T29n1563_029:0916a01": "所無二種差別云何。謂於已得妙多衣等。",
    "T29n1563_029:0916a02": "恨不得此倍妙倍多。即於此中顯等倍勝。",
    "T29n1563_029:0916a03": "更欣欲故名不喜足。若於未得妙多衣等求",
    "T29n1563_029:0916a04": "得。故名大欲。諸所有物足能治苦。若更多求",
    "T29n1563_029:0916a05": "便越善品。是此中義如契經言。隨有所得身",
    "T29n1563_029:0916a06": "安樂者。令心易定及能說法。由此希求治苦",
    "T29n1563_029:0916a07": "物者。是為助道非為過失。故於已得能治苦",
    "T29n1563_029:0916a08": "緣。更求妙多名不喜足。於全未得過量希",
    "T29n1563_029:0916a09": "求。名為大欲。是二別相。喜足少欲能治此故。",
    "T29n1563_029:0916a10": "與此相違應知相別。謂治不喜足不喜足相",
    "T29n1563_029:0916a11": "違。是喜足相能治大欲。大欲相違是少欲相。",
    "T29n1563_029:0916a12": "是於已得能治苦物不更希求。名為喜足。於",
    "T29n1563_029:0916a13": "所未得能治苦物不過量求。名少欲義。喜足",
    "T29n1563_029:0916a14": "少欲界繫通三。亦有越三。無漏攝者。謂欲界",
    "T29n1563_029:0916a15": "繫善心相應。喜足少欲是欲界繫。二界無漏",
    "T29n1563_029:0916a16": "例此應說。所治二種唯欲界繫。以何證知。色",
    "T29n1563_029:0916a17": "無色界亦有能治喜足少欲。以現見有生在",
    "T29n1563_029:0916a18": "欲界從色無色等引起時。所治二種現行遠",
    "T29n1563_029:0916a19": "故。能治二種現行增故。已說喜足少欲別相。",
    "T29n1563_029:0916a20": "二種通相。所謂無貪以二俱能對治貪故。所",
    "T29n1563_029:0916a21": "治通相。所謂欲貪聖種應知。如能治說。謂亦",
    "T29n1563_029:0916a22": "通三界無漏是無貪。如無色中雖無怨境。而",
    "T29n1563_029:0916a23": "亦得有無瞋善根。故無色中雖無衣等而亦",
    "T29n1563_029:0916a24": "得有無貪善根。如彼不貪身。亦不貪資具。故",
    "T29n1563_029:0916a25": "無色界具四聖種。受欲聖者於聖種中。有阿",
    "T29n1563_029:0916a26": "世耶而無加行。眾聖種故名為聖種。聖眾皆",
    "T29n1563_029:0916a27": "從此四生故。展轉承嗣次第不絕。前為後種",
    "T29n1563_029:0916a28": "世所極成。眾聖法身皆從於衣生喜足等力",
    "T29n1563_029:0916a29": "所引起。是聖族姓得聖種名。四中前三體唯",
    "T29n1563_029:0916b01": "喜足。謂於衣服飲食臥具隨所得中皆生喜",
    "T29n1563_029:0916b02": "足。此三喜足即三聖種。無貪善根有多品類。",
    "T29n1563_029:0916b03": "於中若治不喜足貪。此乃名為前三聖種。第",
    "T29n1563_029:0916b04": "四聖種。謂樂斷修斷。謂離繫修。謂聖道樂。謂",
    "T29n1563_029:0916b05": "於彼情深欣慕以樂斷及修名樂斷修。即是",
    "T29n1563_029:0916b06": "欣慕滅及道義。或樂斷之修名樂斷修。即是",
    "T29n1563_029:0916b07": "欣慕滅之道義。為證惑滅樂修道故。由此能",
    "T29n1563_029:0916b08": "治有無有貪。故此亦以無貪為性。豈不第四",
    "T29n1563_029:0916b09": "亦能治瞋等。則應亦以無瞋等為性。非無此",
    "T29n1563_029:0916b10": "義。然以前三為資糧故。前三唯是無貪性故。",
    "T29n1563_029:0916b11": "此亦自能對治貪故。從顯偏說。何緣唯立喜",
    "T29n1563_029:0916b12": "足為聖種。非少欲耶。以少欲者容於衣等物",
    "T29n1563_029:0916b13": "有希求故。謂有意樂性不劣者。於未得境不",
    "T29n1563_029:0916b14": "敢多求。設已得多容求下歇。見喜足者。少有",
    "T29n1563_029:0916b15": "所得尚不更求。況復多得。故唯喜足建立聖",
    "T29n1563_029:0916b16": "種。或為遮止苦行者。欲不說少欲以為聖種。",
    "T29n1563_029:0916b17": "非彼外道心有勝欲。恒有劣欲熏相續故。或",
    "T29n1563_029:0916b18": "隨所得生歡喜心不更欣求。名為喜足。斷樂",
    "T29n1563_029:0916b19": "欲樂此為最勝。欲界有情多樂欲樂。此樂欲",
    "T29n1563_029:0916b20": "樂違出家心。於離惑中令心闇鈍。能障梵行",
    "T29n1563_029:0916b21": "靜慮現前。為過最深。喜足能治。故唯喜足建",
    "T29n1563_029:0916b22": "立聖種。非於未得多衣等中起希求時心生歡",
    "T29n1563_029:0916b23": "喜。何況於少。是故少欲於能對治樂欲樂中",
    "T29n1563_029:0916b24": "非最勝故。不立聖種。緣衣服等所生喜足。如",
    "T29n1563_029:0916b25": "何可說是無漏耶。誰言如是喜足是無漏。若",
    "T29n1563_029:0916b26": "爾聖種寧皆通無漏。由彼增上所生聖道。彼",
    "T29n1563_029:0916b27": "所引故從彼為名。故言聖種皆通無漏。不作",
    "T29n1563_029:0916b28": "是言。緣衣服等所有喜足皆通無漏。少欲無",
    "T29n1563_029:0916b29": "漏。准此應釋。謂彼增上所生聖道。彼所引故",
    "T29n1563_029:0916c01": "從彼為名。非聖道生緣衣等境。世尊何故說",
    "T29n1563_029:0916c02": "四聖種。以諸弟子捨俗生具及俗事業歸佛",
    "T29n1563_029:0916c03": "出家。為彼顯示於佛聖法毘柰耶中有能助",
    "T29n1563_029:0916c04": "道生具事業。謂有厭離生死居家。出家求脫",
    "T29n1563_029:0916c05": "有何生具。於隨所得衣服等中深生喜足。作",
    "T29n1563_029:0916c06": "何事業深樂斷修。異此無能證涅槃故。何緣",
    "T29n1563_029:0916c07": "唯四。不增不減。齊此滿足聖生因故。謂聖生",
    "T29n1563_029:0916c08": "因略有二種。一棄捨過。二攝持德。如次即是",
    "T29n1563_029:0916c09": "前三第四。是故唯四。不增不減。或聞思修所",
    "T29n1563_029:0916c10": "成諸善皆是聖種。解脫依故。然為對治四種",
    "T29n1563_029:0916c11": "愛生。是故世尊略說四種。以契經說有四愛",
    "T29n1563_029:0916c12": "生。故契經言。苾芻諦聽。愛因衣服。應生時",
    "T29n1563_029:0916c13": "生。應住時住。應執時執。如是愛因飲食臥具。",
    "T29n1563_029:0916c14": "及有無有皆如是說。為治此四故。唯說四聖",
    "T29n1563_029:0916c15": "種。於藥喜足何非聖種。不說於彼有愛生故。",
    "T29n1563_029:0916c16": "為治愛生建立聖種。經唯說有四種愛生。是",
    "T29n1563_029:0916c17": "故於藥不立聖種。或即攝在前三中故。謂藥",
    "T29n1563_029:0916c18": "有在衣服中攝。有在飲食中攝。有在臥具中",
    "T29n1563_029:0916c19": "攝。故於藥喜足。不別立聖種。或若於中引憍",
    "T29n1563_029:0916c20": "等過。對治彼故建立聖種。於藥無引憍等過",
    "T29n1563_029:0916c21": "生。故聖種無於藥喜足。或一切人皆受用者。",
    "T29n1563_029:0916c22": "於彼喜足可立聖種。非彼尊者縛矩羅等曾",
    "T29n1563_029:0916c23": "無有病受用藥故。或一切時應受用者。於",
    "T29n1563_029:0916c24": "彼喜足可立聖種。非一切時受用藥故。或醫",
    "T29n1563_029:0916c25": "方論亦見說有。於藥喜足毘柰耶中。方見說",
    "T29n1563_029:0916c26": "有衣等喜足。聖種唯在內法有故。有言雖有",
    "T29n1563_029:0916c27": "於藥喜足。而不建立為聖種者。諸藥有能順",
    "T29n1563_029:0916c28": "梵行故。謂世現見樂學戒者。於藥喜足障梵",
    "T29n1563_029:0916c29": "行故。或佛為欲暫息永除我我所事欲故說",
    "T29n1563_029:0917a01": "四聖種。謂為暫息我所事欲故說前三聖種",
    "T29n1563_029:0917a02": "為永滅除及我事欲故說第四聖種。我所我",
    "T29n1563_029:0917a03": "執立以欲名。謂為暫時息我所執。故世尊說",
    "T29n1563_029:0917a04": "前三聖種。即於衣等所生喜足及彼增上所",
    "T29n1563_029:0917a05": "引聖道。為永滅除及我事執。故世尊說第四",
    "T29n1563_029:0917a06": "聖種。即樂斷修及彼增上所引聖道。皆名聖",
    "T29n1563_029:0917a07": "種。此門意顯令有身見暫息永除說四聖種。",
    "T29n1563_029:0917a08": "如是已說將趣見諦所應修行及修行已。為",
    "T29n1563_029:0917a09": "修速成淨治身器既集如是聖道資糧。欲正",
    "T29n1563_029:0917a10": "入修由何門入頌曰。",
    "T29n1563_029:0917a11": "　入修要二門　　不淨觀息念",
    "T29n1563_029:0917a12": "　貪尋增上者　　如次第應修",
    "T29n1563_029:0917a13": "論曰。諸有情類行別眾多。故入修門亦有多",
    "T29n1563_029:0917a14": "種。然彼多分依二門入。一不淨觀。二持息",
    "T29n1563_029:0917a15": "念。故唯此二名曰要門。為諸有情入皆由二。",
    "T29n1563_029:0917a16": "不爾如次貪尋增者。為貪增者入依初門。尋",
    "T29n1563_029:0917a17": "增上者入依息念。如非一病一藥能除。就近",
    "T29n1563_029:0917a18": "治門說不淨觀。能治貪病非不治餘。息念治",
    "T29n1563_029:0917a19": "尋應知亦爾。然持息念緣無差別微細境故。",
    "T29n1563_029:0917a20": "所緣繫屬自相續故。非如不淨觀緣多外境",
    "T29n1563_029:0917a21": "故能止亂尋。既已總說貪尋增者入修如次",
    "T29n1563_029:0917a22": "由前二門。此中先應辯不淨觀。如是觀相云",
    "T29n1563_029:0917a23": "何。頌曰。",
    "T29n1563_029:0917a24": "　為通治四貪　　且辯觀骨瑣",
    "T29n1563_029:0917a25": "　廣至海復略　　名初習業位",
    "T29n1563_029:0917a26": "　除足至頭半　　名為已熟修",
    "T29n1563_029:0917a27": "　繫心在眉間　　名超作意位",
    "T29n1563_029:0917a28": "論曰。修不淨觀正為治貪。然貪差別略有四",
    "T29n1563_029:0917a29": "種。一顯色貪。二形色貪。三妙觸貪。四供奉",
    "T29n1563_029:0917b01": "貪。對治四貪依二思擇。一觀內屍。二觀外屍。",
    "T29n1563_029:0917b02": "利根初依前。鈍根初依後。謂利根者。先於",
    "T29n1563_029:0917b03": "內身皮為邊際。足上頂下周遍觀察。令心厭",
    "T29n1563_029:0917b04": "患。若鈍根者。由根鈍故。煩惱猛利難可摧伏。",
    "T29n1563_029:0917b05": "藉外緣力方能伏治。故先明了觀察外屍。漸",
    "T29n1563_029:0917b06": "令自心煩惱摧伏。謂彼初欲觀外屍時。先起",
    "T29n1563_029:0917b07": "慈心往施身處。觀外屍相以況內身。彼相既",
    "T29n1563_029:0917b08": "然。此亦應爾。應修八想伏治四貪。為欲伏",
    "T29n1563_029:0917b09": "治顯色貪故。修青瘀想及異赤想。為欲伏",
    "T29n1563_029:0917b10": "治形色貪故。修被食想及分離想。為欲伏",
    "T29n1563_029:0917b11": "治妙觸貪故。修破壞想及骸骨想。為欲伏治",
    "T29n1563_029:0917b12": "供奉貪故。修膖脹想及膿爛想。許緣骨瑣",
    "T29n1563_029:0917b13": "修不淨觀。通能伏治如是四貪。以一骨瑣中",
    "T29n1563_029:0917b14": "具離四貪境。故應且辯修骨瑣觀。然於引發",
    "T29n1563_029:0917b15": "諸善根時。補特伽羅。約所修行說有三位。一",
    "T29n1563_029:0917b16": "初習業。二已熟修。三超作意。且觀行者欲修",
    "T29n1563_029:0917b17": "如是不淨觀時。應先繫心於自身分。或於足",
    "T29n1563_029:0917b18": "指或於眉間。或鼻頞中或於額等。隨所樂",
    "T29n1563_029:0917b19": "處專注不移。為令等持得堅牢故。從入已去",
    "T29n1563_029:0917b20": "名初習業。入言為顯最初繫心。假想自身足",
    "T29n1563_029:0917b21": "指等處。下至能見錢量白骨。由勝解力漸廣",
    "T29n1563_029:0917b22": "漸增。乃至具見全身骨瑣。謂於此位諸瑜伽",
    "T29n1563_029:0917b23": "師。假想思惟皮肉爛墜。漸令骨淨初量如錢。",
    "T29n1563_029:0917b24": "乃至遍身皆成白骨。彼於此位有多想轉。想",
    "T29n1563_029:0917b25": "轉言顯不捨所緣。數數轉生餘勝解想。有餘",
    "T29n1563_029:0917b26": "師說。觀行未成。作意但由想力故轉。觀行",
    "T29n1563_029:0917b27": "成已便由慧力。此位未成。故由想轉。應知此",
    "T29n1563_029:0917b28": "中所言作意。總顯一切心心所法。皆由想力",
    "T29n1563_029:0917b29": "相續而轉。見全身已復方便入。緣外白骨不",
    "T29n1563_029:0917c01": "淨觀門。謂為漸令勝解增故。觀外骨瑣在己",
    "T29n1563_029:0917c02": "身邊。漸遍一床一房一寺一園一邑一界一",
    "T29n1563_029:0917c03": "國。乃至遍地以海為邊。於其中間骨瑣充滿。",
    "T29n1563_029:0917c04": "為令勝解漸復增故。於所廣事漸略而觀。乃",
    "T29n1563_029:0917c05": "至唯觀自身骨瑣。齊此漸略不淨觀成。名",
    "T29n1563_029:0917c06": "瑜伽師初習業位。為令略觀勝解漸增。於",
    "T29n1563_029:0917c07": "白骨中復除足骨。思惟餘骨繫心而住。漸",
    "T29n1563_029:0917c08": "次乃至除頭半骨。思惟半骨繫心而住。齊此",
    "T29n1563_029:0917c09": "轉略不淨觀成。名瑜伽師已熟修位。為令略",
    "T29n1563_029:0917c10": "觀勝解自在。除半頭骨繫心眉間。專注一緣",
    "T29n1563_029:0917c11": "湛然而住。齊此極略不淨觀成。名瑜伽師超",
    "T29n1563_029:0917c12": "作意位。應知至此不淨觀成。諸所應為皆究",
    "T29n1563_029:0917c13": "竟故。所緣自在若小若大。應作四句。如理",
    "T29n1563_029:0917c14": "應思。隨欲而觀伏煩惱故。不名顛倒。得名為",
    "T29n1563_029:0917c15": "善。此不淨觀。何性幾地緣何境。何處生何行",
    "T29n1563_029:0917c16": "相。緣何世為有漏為無漏。為離染得。為加行",
    "T29n1563_029:0917c17": "得。頌曰。",
    "T29n1563_029:0917c18": "　無貪性十地　　緣欲色人生",
    "T29n1563_029:0917c19": "　不淨自世緣　　有漏通二得",
    "T29n1563_029:0917c20": "論曰。如先所問。今次第答。謂此觀以無貪為",
    "T29n1563_029:0917c21": "性。違逆作意為因所引。厭惡棄背與貪相翻。",
    "T29n1563_029:0917c22": "應知此中名不淨觀。應是慧者理亦不然。觀",
    "T29n1563_029:0917c23": "所順故。謂不淨觀能近治貪。故應正以無貪",
    "T29n1563_029:0917c24": "為性。貪因淨相由觀力除。故說無貪為觀所",
    "T29n1563_029:0917c25": "順。諸不淨觀皆是無貪。非諸無貪皆不淨觀。",
    "T29n1563_029:0917c26": "唯能伏治顯色等貪。方說名為此觀體故。此",
    "T29n1563_029:0917c27": "約自性若兼隨行。具以四蘊五蘊為性。通依",
    "T29n1563_029:0917c28": "十地。謂四靜慮及四近分中間欲界。唯爾所",
    "T29n1563_029:0917c29": "地此容有故。此觀唯緣欲界色處境欲界顯",
    "T29n1563_029:0918a01": "形為此觀境故。若爾何故契經中言。耳根律",
    "T29n1563_029:0918a02": "儀所防護者住不淨觀。乃至廣說。此言為說",
    "T29n1563_029:0918a03": "諸為色貪所摧伏者。彼必由為緣聲等貪之",
    "T29n1563_029:0918a04": "所摧伏。故欲摧伏緣色貪者。必先應住耳根",
    "T29n1563_029:0918a05": "律儀。由此方能住不淨觀。有說此觀唯依意",
    "T29n1563_029:0918a06": "識。能引所餘違逆行相。故若有住耳根律儀。",
    "T29n1563_029:0918a07": "彼必應先住不淨觀。此不淨觀力能遍緣欲",
    "T29n1563_029:0918a08": "界所攝一切色處。若謂尊者阿泥律陀不能",
    "T29n1563_029:0918a09": "觀天以為不淨。舍利子等於佛色身亦不能",
    "T29n1563_029:0918a10": "觀以為不淨。如何此觀遍緣欲色。此難不然。",
    "T29n1563_029:0918a11": "勝無滅者能觀天色為不淨故。佛能觀佛微",
    "T29n1563_029:0918a12": "妙色身為不淨故。由是此觀定能遍緣欲色",
    "T29n1563_029:0918a13": "為境。由此已顯緣義非名。亦已顯成通緣三",
    "T29n1563_029:0918a14": "性。初習業者。唯依人趣能生此觀。非北俱盧",
    "T29n1563_029:0918a15": "天趣中無青瘀等故。不能初起先於此起後",
    "T29n1563_029:0918a16": "生彼處。亦得現前此觀行相。唯不淨轉是善",
    "T29n1563_029:0918a17": "性故。體應是淨。約行相故。說為不淨。是身念",
    "T29n1563_029:0918a18": "住攝。加行非根本。雖與喜樂捨三根相應而",
    "T29n1563_029:0918a19": "厭俱行如苦集忍智隨在何世緣自世境。若",
    "T29n1563_029:0918a20": "不生法通緣三世。此觀行相非非常等十六",
    "T29n1563_029:0918a21": "行攝。故唯有漏。通加行得及離染得。離彼彼",
    "T29n1563_029:0918a22": "地染。得彼彼定時。亦即獲得彼地此觀。離染",
    "T29n1563_029:0918a23": "得已。於後後時。亦由加行令得現起。未離染",
    "T29n1563_029:0918a24": "者唯加行得。此中一切聖。最後有異生。皆通",
    "T29n1563_029:0918a25": "未曾。餘唯曾得。說不淨觀相差別已。次應辯",
    "T29n1563_029:0918a26": "持息念。此差別相云何。頌曰。",
    "T29n1563_029:0918a27": "　息念慧五地　　緣風依欲身",
    "T29n1563_029:0918a28": "　二得實外無　　有六謂數等",
    "T29n1563_029:0918a29": "論曰。言息念者。即契經中所說阿那阿波那",
    "T29n1563_029:0918b01": "念。言阿那者。謂持息入。是引外風令入身義。",
    "T29n1563_029:0918b02": "阿波那者。謂持息出。是引內風令出身義。如",
    "T29n1563_029:0918b03": "契經說。苾芻當知。持息入者。飲吸外風令入",
    "T29n1563_029:0918b04": "身內。持息出者。驅擯內風令出身外。慧由念",
    "T29n1563_029:0918b05": "力觀此為境。故名阿那阿波那念。有餘師說。",
    "T29n1563_029:0918b06": "言阿那者。謂能持來。阿波那者。謂能持去。此",
    "T29n1563_029:0918b07": "言意顯入息出息有能持義。慧由念觀此。故",
    "T29n1563_029:0918b08": "得此念名。辯屬身風略有六種。一入息風。二",
    "T29n1563_029:0918b09": "出息風。三發語風。四除棄風。五隨轉風。六",
    "T29n1563_029:0918b10": "動身風。謂諸有情處胎卵位。先於臍處業生",
    "T29n1563_029:0918b11": "風起。穿身成穴如藕根莖。最初有風來入身",
    "T29n1563_029:0918b12": "內。乘茲口鼻餘風續入。此初及後名入息風。",
    "T29n1563_029:0918b13": "此入息風適至身內。有風續出名出息風。如",
    "T29n1563_029:0918b14": "鍛金師開槖囊口。自然風入風性法爾。但",
    "T29n1563_029:0918b15": "有孔隙必隨入故。入已按之其風還出。入息",
    "T29n1563_029:0918b16": "出息次第亦然。理實此風無入無出。但如是",
    "T29n1563_029:0918b17": "轉能損益身。相續道中假名入出。入息轉位。",
    "T29n1563_029:0918b18": "能逐身中腐敗污垢諸臭穢物。增長火界令",
    "T29n1563_029:0918b19": "身輕舉。出息轉時。能除欝蒸損減火界令身",
    "T29n1563_029:0918b20": "沈重。發語風者。謂有別風。是欲為先展轉所",
    "T29n1563_029:0918b21": "引發語心起所令增盛。生從臍處流轉衝喉。",
    "T29n1563_029:0918b22": "擊異熟生長養大種。引等流性風大種生。鼓",
    "T29n1563_029:0918b23": "動齒脣舌腭差別。由此勢力引起未來。顯名",
    "T29n1563_029:0918b24": "句文造色自性。此居口內名語亦業。流出外",
    "T29n1563_029:0918b25": "時但名為語。心生大種其理極成。謂見貪瞋",
    "T29n1563_029:0918b26": "癡心起者。面有潤燥亂色異常。又亦傳聞懷",
    "T29n1563_029:0918b27": "瞋毒者。面門生焰非有慈心。貪引火生焚身",
    "T29n1563_029:0918b28": "等故。除棄風者。謂有別風。隨便路行能蠲",
    "T29n1563_029:0918b29": "二穢。由穢內逼有苦受生。由苦受生發除棄",
    "T29n1563_029:0918c01": "欲。由除棄欲引起風心。此心起風成除棄業。",
    "T29n1563_029:0918c02": "又此風力令身安隱。隨轉風者。謂有別風。",
    "T29n1563_029:0918c03": "遍隨身支諸毛孔轉。由此故得隨轉風名。此",
    "T29n1563_029:0918c04": "不依心但依業力。隨身孔隙自然流行。由此",
    "T29n1563_029:0918c05": "能除依孔隙住。腐敗污垢諸臭穢物。動身風",
    "T29n1563_029:0918c06": "者。謂有別風。能擊動身引起表業。應知此",
    "T29n1563_029:0918c07": "起以心為因。遍諸身支能為擊動。因顯風義",
    "T29n1563_029:0918c08": "乘辯六風。然於此中正明二息。此中意辯持",
    "T29n1563_029:0918c09": "息念故。此念自性是慧非餘。以契經說了知",
    "T29n1563_029:0918c10": "言故。此品念勝故得念名。由念力記持入出",
    "T29n1563_029:0918c11": "息量故。為顯緣息定慧得成。由念功能故",
    "T29n1563_029:0918c12": "說為念。并隨行性應准前門。此念所依唯通",
    "T29n1563_029:0918c13": "五地。謂依欲界靜慮中間及初二三靜慮近",
    "T29n1563_029:0918c14": "分。由此但與捨根相應。為對治身修此念",
    "T29n1563_029:0918c15": "故。樂苦等受能順引發親里等尋。故對治尋",
    "T29n1563_029:0918c16": "要任運受。現在前位有說下三。根本靜慮正",
    "T29n1563_029:0918c17": "在定位。亦有捨受。彼說此念通依八地。上",
    "T29n1563_029:0918c18": "定現前息便無故。此念但緣息風為境。非通",
    "T29n1563_029:0918c19": "緣上所說六風。此念初依欲界身起。唯人天",
    "T29n1563_029:0918c20": "趣。除北俱盧。唯加行得。非離染得。未離染",
    "T29n1563_029:0918c21": "者。定由加行現在前故。非離染得地所攝故。",
    "T29n1563_029:0918c22": "已說皆是近分地攝。非根本故。又此念唯是",
    "T29n1563_029:0918c23": "勝加行引故。不應說此有離染得。此唯真實",
    "T29n1563_029:0918c24": "作意相應。有說亦通勝解作意。正法有情方",
    "T29n1563_029:0918c25": "能修習。外道無有。無說者故。彼不能覺微",
    "T29n1563_029:0918c26": "細法故。此與我執極相違故。彼我執有故此",
    "T29n1563_029:0918c27": "念無。由具六因此相圓滿。何等為六。一數。",
    "T29n1563_029:0918c28": "二隨。三止。四觀。五轉。六淨。數謂繫心數入",
    "T29n1563_029:0918c29": "出息。從一至十不減不增。恐心於境極聚",
    "T29n1563_029:0919a01": "散故。然於此中容有三失。一數減失。二數增",
    "T29n1563_029:0919a02": "失。三雜亂失。復有三失。一太緩失。二太急",
    "T29n1563_029:0919a03": "失。三散亂失。若十中間心散亂者。復應從一",
    "T29n1563_029:0919a04": "次第數之。終而復始乃至得定。凡數息時應",
    "T29n1563_029:0919a05": "先數入。以初生位入息在先。乃至死時出息",
    "T29n1563_029:0919a06": "最後。如是覺察死生位故。於非常想漸能修",
    "T29n1563_029:0919a07": "習。隨謂繫心隨入出息念入出息為短為長",
    "T29n1563_029:0919a08": "為遠。至何復還旋返。且念入息為行遍身為",
    "T29n1563_029:0919a09": "行一分。隨彼息入行至喉心臍髖髀膝脛腂",
    "T29n1563_029:0919a10": "足指念恒隨逐。止謂繫念唯在鼻端。或在眉",
    "T29n1563_029:0919a11": "間乃至足指。隨所樂處安止其心。觀息住身",
    "T29n1563_029:0919a12": "如珠中縷。為冷為煖為損為益觀謂觀察此",
    "T29n1563_029:0919a13": "息風已。兼觀息俱大種造色。及依色住心及",
    "T29n1563_029:0919a14": "心所。具觀五蘊以為境界。轉謂移轉緣息風",
    "T29n1563_029:0919a15": "覺。安置後後勝善根中。謂念住為初。至世",
    "T29n1563_029:0919a16": "第一法。淨謂昇進入見道等。有餘師說。念住",
    "T29n1563_029:0919a17": "為初。金剛喻定為後名轉。盡智等方名淨息",
    "T29n1563_029:0919a18": "相。差別云何。應知。頌曰。",
    "T29n1563_029:0919a19": "　入出息隨身　　依二差別轉",
    "T29n1563_029:0919a20": "　情數非執受　　等流非下緣",
    "T29n1563_029:0919a21": "論曰。隨身生地息彼地攝。以息是身一分攝",
    "T29n1563_029:0919a22": "故。此入出息轉。依身心差別。故本論說息依",
    "T29n1563_029:0919a23": "身轉亦依心轉。隨其所應具四緣故。息方得",
    "T29n1563_029:0919a24": "轉。依此理說。隨所應言。顯息必依身心差",
    "T29n1563_029:0919a25": "別。言四緣者。一入出息所依身。二毛孔開。三",
    "T29n1563_029:0919a26": "風道通。四入出息地麁心現前。於此四中隨",
    "T29n1563_029:0919a27": "有所闕息便不轉。此入出息有情數收。無覺",
    "T29n1563_029:0919a28": "身中息無有故。是雖從外來。而繫屬內義。此",
    "T29n1563_029:0919a29": "入出息非有執受。以息闕減執受相故。身中",
    "T29n1563_029:0919b01": "雖有有執受風。而此息風唯無執受。此入出",
    "T29n1563_029:0919b02": "息體是等流。是同類因所生果故。身中雖有",
    "T29n1563_029:0919b03": "長養異熟風。而此息風唯是等流性。身增長",
    "T29n1563_029:0919b04": "位息便損減。身損減時息增長故。非所長養。",
    "T29n1563_029:0919b05": "斷已於後更相續故。非異熟生。餘異熟色無",
    "T29n1563_029:0919b06": "此相故。唯自上地心之所觀。非下地心所緣",
    "T29n1563_029:0919b07": "境故。謂生欲界起欲界心。彼欲界身欲界息",
    "T29n1563_029:0919b08": "依欲界心轉。即彼心所觀。若生欲界起初定",
    "T29n1563_029:0919b09": "心。彼欲界身欲界息依初定心轉。即彼心所",
    "T29n1563_029:0919b10": "觀。起二三定心皆准前。應說生初靜慮起三",
    "T29n1563_029:0919b11": "地心。生二生三起二起自。准生欲界如理應",
    "T29n1563_029:0919b12": "說若生上地起下地心。彼上地身上地息依",
    "T29n1563_029:0919b13": "下地心轉。非彼心所觀。如是欲界息。四地心",
    "T29n1563_029:0919b14": "所觀。初二三定息。如其次第為三二地息地",
    "T29n1563_029:0919b15": "心所觀有息地四無息地五。住有息地起無",
    "T29n1563_029:0919b16": "息地心。息必不轉住。無息地起有息地心。息",
    "T29n1563_029:0919b17": "亦不轉。住有息地起有息地心。隨其所應有",
    "T29n1563_029:0919b18": "入出息轉所辯持息念成滿相。云何應作是",
    "T29n1563_029:0919b19": "言。若觀行者。注想觀息微細徐流。謂想遍",
    "T29n1563_029:0919b20": "身如筒一穴。息風連續如貫末尼。不能動身",
    "T29n1563_029:0919b21": "不發身識。齊此應說持息念成。有餘師言。增",
    "T29n1563_029:0919b22": "長自在所作事辨。名此念成。初增長言。顯",
    "T29n1563_029:0919b23": "持息念下中上品次第成立。乃至若時隨其",
    "T29n1563_029:0919b24": "所樂。能入能出名為自在。若於此位能攝益",
    "T29n1563_029:0919b25": "身遠耽嗜依尋名所作事辦。有餘師說。若具",
    "T29n1563_029:0919b26": "六相遠離三失。或若具足修十六種殊勝行",
    "T29n1563_029:0919b27": "相。齊此應說持息念成。經說息念有十七種。",
    "T29n1563_029:0919b28": "謂念入出息了知我已念入出息短入出息長",
    "T29n1563_029:0919b29": "覺遍身止身行覺喜覺樂覺心行止心行覺心",
    "T29n1563_029:0919c01": "令心歡喜令心攝持令心解脫隨觀非常隨觀",
    "T29n1563_029:0919c02": "斷隨觀離隨觀滅。如是一一皆自了知。此十",
    "T29n1563_029:0919c03": "七中初是總觀。後十六種是差別觀。約四念",
    "T29n1563_029:0919c04": "住如次應知。各有四門成十六種。如何覺心",
    "T29n1563_029:0919c05": "行可受念住攝。因受果名故無有過。非此",
    "T29n1563_029:0919c06": "中說。心行謂思。應知此中受名心行。謂由耽",
    "T29n1563_029:0919c07": "著樂受味故。便於彼彼境界或生思造作心",
    "T29n1563_029:0919c08": "名為心行。受是思因故。名心行無失。或但能",
    "T29n1563_029:0919c09": "覺受自體者。義准亦於思等自體。次第能覺",
    "T29n1563_029:0919c10": "生住壞相。如甞大海一滴水鹹。則亦遍知大",
    "T29n1563_029:0919c11": "海水味。故唯覺受名覺心行。廣解一一相。如",
    "T29n1563_029:0919c12": "經釋中辯。",
    "T29n1563_029:0919c13": "說一切有部顯宗論卷第二十九"
}