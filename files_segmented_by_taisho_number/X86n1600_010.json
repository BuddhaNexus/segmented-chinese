{
    "X86n1600_010:0137c04": "宗統編年卷之十",
    "X86n1600_010:0137c06": "第五世祖",
    "X86n1600_010:0137c07": "諱宏忍。黃梅縣人也。先為破頭山中栽松道者。",
    "X86n1600_010:0137c08": "請法於四祖。祖許以再來。乃去。行水邊。見一女",
    "X86n1600_010:0137c09": "子浣衣。揖曰。寄宿得否。女曰。我有父兄可往求",
    "X86n1600_010:0137c10": "之。曰。諾。我即敢行。女首肯之。即回策而去。女周",
    "X86n1600_010:0137c11": "氏季子也。歸輒孕。父母大惡逐之。女無所歸。日",
    "X86n1600_010:0137c12": "傭紡里中。夕止於眾舘之下。已而生一子。以為",
    "X86n1600_010:0137c13": "不祥。棄濁港中。明日見之。泝流而上。氣體鮮明。",
    "X86n1600_010:0137c14": "大驚異。遂舉之成童。隨母乞食。里人呼為無姓",
    "X86n1600_010:0137c15": "兒。逢一智者歎曰。此子缺七種相。不逮如來。後",
    "X86n1600_010:0137c16": "遇四祖得法。嗣化破頭山。",
    "X86n1600_010:0137c17": "唐高宗壬子永徽三年。",
    "X86n1600_010:0137c18": "第五世東山祖嗣宗統(二十一年)。",
    "X86n1600_010:0137c19": "四月八日四祖塔戶自開。",
    "X86n1600_010:0137c20": "儀相如生。自後遂不敢復閉。",
    "X86n1600_010:0137c21": "癸丑四年。甲寅五年。乙卯六年。",
    "X86n1600_010:0137c22": "丙辰顯慶元年。",
    "X86n1600_010:0137c23": "丁巳二年。",
    "X86n1600_010:0137c24": "道人千歲寶掌寂　發明(掌從初祖悟法。何以不書嗣法。以印證皮髓時。掌不",
    "X86n1600_010:0138a01": "與也。掌應化聖賢。密跡難定。故書法如此)。",
    "X86n1600_010:0138a02": "掌中印度人。周威烈十二年丁卯。降神受質。則左",
    "X86n1600_010:0138a03": "掌握拳。七歲祝髮乃展。因名寶掌。魏晉之間。東遊",
    "X86n1600_010:0138a04": "此土。入蜀禮普贒。留大慈。常不食。日誦般若千餘",
    "X86n1600_010:0138a05": "卷。有詠之者曰。勞勞玉齒寒。似迸巖泉急。有時中",
    "X86n1600_010:0138a06": "夜坐。階前神鬼泣。一日謂眾曰。吾有願住世千歲。",
    "X86n1600_010:0138a07": "今六百二十有六矣。故人以千歲稱之。旋遊五臺。",
    "X86n1600_010:0138a08": "復南歷衡嶽。黃梅。匡廬。尋入建業。會初祖入梁。就",
    "X86n1600_010:0138a09": "而扣請。悟無生忍。武帝高其道臘。延供內庭。未幾",
    "X86n1600_010:0138a10": "如吳。述偈曰。梁城遇導師。參禪了心地。飄零兩浙",
    "X86n1600_010:0138a11": "遊。更盡隹山水。遂徧探兩浙名山。後居浦江之寶",
    "X86n1600_010:0138a12": "嚴。與朗禪師友善。每通問。遣白犬馳往。朗則使青",
    "X86n1600_010:0138a13": "猿。故有題朗壁者云。白犬銜書至。青猿洗鉢回云。",
    "X86n1600_010:0138a14": "顯慶二年正旦。手塑一像。至九日成。謂門人慧雲",
    "X86n1600_010:0138a15": "曰。此肖誰。雲曰。與和尚無異。即澡浴易衣趺坐。謂",
    "X86n1600_010:0138a16": "雲曰。吾住世已一千七十二年。今將謝世。聽吾偈",
    "X86n1600_010:0138a17": "曰。本來無生死。今亦示生死。吾得去住心。他生復",
    "X86n1600_010:0138a18": "來此。又囑曰。吾滅後六十年。有僧來取吾骨。勿拒。",
    "X86n1600_010:0138a19": "言訖而逝。入滅五十四年。有刺浮長老。自雲門至",
    "X86n1600_010:0138a20": "塔所。禮曰。冀塔洞開。少選。塔戶果啟。其骨連環若",
    "X86n1600_010:0138a21": "黃金。浮即特往秦望山。建窣堵波奉藏。以周威烈",
    "X86n1600_010:0138a22": "丁卯。至唐高宗顯慶二年。實一千七十二年。其在",
    "X86n1600_010:0138a23": "此土。葢歷四百餘歲云。",
    "X86n1600_010:0138a24": "四祖支下第一世禪師牛頭山法融寂。",
    "X86n1600_010:0138b01": "邑宰蕭元善請住建初寺。辭不克。先是善請就寺",
    "X86n1600_010:0138b02": "講大般若經。至滅靜品。地為震動。遂命入室。上首",
    "X86n1600_010:0138b03": "智巖。付以法印。將下山。謂眾曰。吾不復踐此山矣。",
    "X86n1600_010:0138b04": "時鳥獸哀號。踰月不止。山前有四大桐樹。仲夏之",
    "X86n1600_010:0138b05": "月。忽然凋落。時顯慶元年也。至二年正月二十三",
    "X86n1600_010:0138b06": "日。不疾而逝。窆於雞籠山。融生緣延陵韋氏。行化",
    "X86n1600_010:0138b07": "歸里。創今天甯寺(　皇清康熙丁卯。過菴輪禪師。重建大殿。題丈室曰。懶融堂云)。",
    "X86n1600_010:0138b08": "戊午三年。己未四年。庚申五年。",
    "X86n1600_010:0138b09": "辛酉龍朔元年。",
    "X86n1600_010:0138b10": "壬戌二年。",
    "X86n1600_010:0138b11": "沙門威秀表明不拜君親詔依議。",
    "X86n1600_010:0138b12": "四月十五日。勅令僧道咸施俗拜。京師大莊嚴寺",
    "X86n1600_010:0138b13": "沙門威秀上表。徵引經律。所以不拜之故。及歷朝",
    "X86n1600_010:0138b14": "會典崇奉之意。表上。集百官中臺議。時朝宰五百",
    "X86n1600_010:0138b15": "三十九人請不拜。三百五十四人請拜。至六月勅",
    "X86n1600_010:0138b16": "不拜君。而拜父母。尋以道重於所生。罷拜親之詔。",
    "X86n1600_010:0138b17": "如秀議。",
    "X86n1600_010:0138b18": "祥符蔭曰。佛制出家。不拜君親。佛以法眼。明見無",
    "X86n1600_010:0138b19": "差。非悖倫傲上也。以君為國主。雅有化育之恩。僧",
    "X86n1600_010:0138b20": "出世學道。志出三界之外。得道者。重其道。未得道",
    "X86n1600_010:0138b21": "者。申其志。歷代帝王。咸令不拜。著有令典。自宋奉",
    "X86n1600_010:0138b22": "勅住山。致有稱臣膜拜者。俯狥一時。乃踰佛制。當",
    "X86n1600_010:0138b23": "時以道自守者。或不然今則去古愈遠。僧稱知識",
    "X86n1600_010:0138b24": "者。葢為知時引分未得堅持篤守其道。帝王盛有",
    "X86n1600_010:0138c01": "雅重三寶者。而無遠公秀公其人表章之何必古",
    "X86n1600_010:0138c02": "道之盡復也。至親則生我一世之色身。而凡為僧",
    "X86n1600_010:0138c03": "者以道報親。度其親無量刧生死之苦。使親得知",
    "X86n1600_010:0138c04": "有法身向上事。以此校之。勝於生育色身之恩多",
    "X86n1600_010:0138c05": "矣。故親在所不拜。不然。儼然學佛祖之道。而岸傲",
    "X86n1600_010:0138c06": "悖謬。烏乎敢。亦何以受一切人天禮拜。而使之信",
    "X86n1600_010:0138c07": "服乎。",
    "X86n1600_010:0138c08": "大士善導化生淨土。",
    "X86n1600_010:0138c09": "導不知何處人。貞觀中見西河道綽九品道場。講",
    "X86n1600_010:0138c10": "誦觀經。(綽篤志淨土。有僧定中。見其數珠如七寶大山為眾講十六觀經。將二百遍。聽者搯",
    "X86n1600_010:0138c11": "珠念佛。響振林谷。念佛日以七萬為限。貞觀二年寂。眾見化佛空迎天花下散)大喜曰。此",
    "X86n1600_010:0138c12": "真入佛之津要。修餘行業迂僻難成。惟此法門。速",
    "X86n1600_010:0138c13": "超生死。於是晝夜禮誦。激發四眾。每入室長跪念",
    "X86n1600_010:0138c14": "佛。非力竭不休。雖時寒氷。亦須流汗。出則為人演",
    "X86n1600_010:0138c15": "說淨土法門。三十餘年。不暫睡眠。般舟行道。方等",
    "X86n1600_010:0138c16": "禮佛。護持戒品。纖毫不犯。好食送厨。麤惡自奉。乳",
    "X86n1600_010:0138c17": "酪醍醐。皆不經口。凡有襯施。用寫彌陀經十萬卷。",
    "X86n1600_010:0138c18": "畫淨土變相三百壁。壞寺廢塔。所至修營。然燈續",
    "X86n1600_010:0138c19": "明。常年不絕。三衣瓶鉢。不使人持。行不共眾。恐談",
    "X86n1600_010:0138c20": "世事。長安道族。傳授淨土法門者。不可勝數。或問。",
    "X86n1600_010:0138c21": "念佛往生耶。曰。如汝所念。遂汝所願。乃自念一聲。",
    "X86n1600_010:0138c22": "有一光明。從其口出。十至於百。光亦如之。其勸世",
    "X86n1600_010:0138c23": "偈曰。漸漸雞皮鶴髮。看看行步龍鍾。假饒金玉滿",
    "X86n1600_010:0138c24": "堂。豈免衰殘病苦。任是千般快樂。無常終是到來。",
    "X86n1600_010:0139a01": "惟有徑路修行。但念阿彌陀佛。一日忽。謂眾曰。吾",
    "X86n1600_010:0139a02": "將西歸。乃登樹投身而逝。同時有僧懷感。得念佛",
    "X86n1600_010:0139a03": "三昧。見佛金色玉毫。來迎而化。",
    "X86n1600_010:0139a04": "癸亥三年。",
    "X86n1600_010:0139a05": "譯大般若經畢。",
    "X86n1600_010:0139a06": "三藏法師玄奘。以己未年奉勅。於玉華官譯大般",
    "X86n1600_010:0139a07": "若。至是年冬。十月二十三日纔畢。凡六百卷。進上。",
    "X86n1600_010:0139a08": "帝嘉歎曰。今觀佛經之若是。瞻天望海。莫測高深。",
    "X86n1600_010:0139a09": "以儒道九流方之。如河瀅之類溟渤也。而世云三",
    "X86n1600_010:0139a10": "教齊致者。是妄談耳。",
    "X86n1600_010:0139a11": "甲子麟德元年。",
    "X86n1600_010:0139a12": "三藏法師玄奘寂。",
    "X86n1600_010:0139a13": "春正月五日。寂於玉華宮。表聞。上震慟。罷朝三日。",
    "X86n1600_010:0139a14": "公卿傷悼。上嗚咽悲不能勝。謂羣臣曰。法師今寂。",
    "X86n1600_010:0139a15": "四生失大導師。何異苦海方割。舟揖遽沉。闇室猶",
    "X86n1600_010:0139a16": "昏。燈炬斯掩。言已嗟惋不止。恩勅再三。卜襄葬事。",
    "X86n1600_010:0139a17": "祥符蔭曰。法師抗志輕生。涉險求法。闡唐風於異",
    "X86n1600_010:0139a18": "域。揭慧日乎中天。福芘四生。法流千古。可謂法苑",
    "X86n1600_010:0139a19": "之元勳。緇林之備美矣。",
    "X86n1600_010:0139a20": "乙丑二年。丙寅乾封元年。",
    "X86n1600_010:0139a21": "丁卯二年。",
    "X86n1600_010:0139a22": "律師京兆西明寺澄照道宣寂。",
    "X86n1600_010:0139a23": "宣丹徒人。母夢月貫其懷。復夢梵僧語曰。汝所妊",
    "X86n1600_010:0139a24": "者。梁朝律師僧祐。祐則南齊剡溪僧護也。在胎十",
    "X86n1600_010:0139b01": "二月。九歲能賦。習業如舊聞。厭棄世榮。十六依律",
    "X86n1600_010:0139b02": "師智頵出家。專精克念。感舍利見於寶函。受具智",
    "X86n1600_010:0139b03": "律。久之。晦迹終南山谷。地泉湧雪。瑞草披芳。有異",
    "X86n1600_010:0139b04": "徵。遷豐德寺。時有羣龍。易形男女來禮謁。及異人",
    "X86n1600_010:0139b05": "常獻奇花珍果。非世所有者。善處士孫思邈。詔充",
    "X86n1600_010:0139b06": "西明寺上座。同三藏法師玄奘譯經。時廷勅令僧",
    "X86n1600_010:0139b07": "拜。上啟止之。精修戒行。三衣皆紵。一食唯菽。每感",
    "X86n1600_010:0139b08": "天人梵釋等。往來諮受律相。及毗沙門天王太子",
    "X86n1600_010:0139b09": "那吒密侍。神蹟多端。秘而不言。撰法門文記。廣弘",
    "X86n1600_010:0139b10": "明集。續高僧傳。三寶錄。羯磨戒疏。行事鈔。義鈔等。",
    "X86n1600_010:0139b11": "二百二十餘卷。春秋七十二。臘五十二。將寂之前。",
    "X86n1600_010:0139b12": "有天來庭除禮白曰。師當生覩史天。持物一包云。",
    "X86n1600_010:0139b13": "是棘林香云。乃安坐十旬而化。時十月三日。靈昌",
    "X86n1600_010:0139b14": "太守李邕。工部朗中嚴厚本。各撰碑頌。以久居終",
    "X86n1600_010:0139b15": "南。故稱南山焉。塔曰淨光。",
    "X86n1600_010:0139b16": "祥符蔭曰。如來滅後。戒乃大師。如搆華堂。當培基",
    "X86n1600_010:0139b17": "扯。未有了明體性。而撥棄毗尼者。縱身心之解脫。",
    "X86n1600_010:0139b18": "必清淨以無依。律師辯洽精嚴。提綱振紀。誠可謂",
    "X86n1600_010:0139b19": "法門憲章。禪流砥柱者也。",
    "X86n1600_010:0139b20": "戊辰總章元年。",
    "X86n1600_010:0139b21": "西明寺釋道世撰法苑珠林成。",
    "X86n1600_010:0139b22": "凡一百卷。始從刧量。終於雜記。分門別序。十稔乃",
    "X86n1600_010:0139b23": "成。蘭臺郎李儼為之序。",
    "X86n1600_010:0139b24": "己巳二年。庚午咸亨元年。",
    "X86n1600_010:0139c01": "辛未二年。",
    "X86n1600_010:0139c02": "居士盧慧能來參經八月付衣。",
    "X86n1600_010:0139c03": "居士盧慧能。自新州來參謁。祖問曰。汝自何來。盧",
    "X86n1600_010:0139c04": "曰。嶺南。祖曰。欲須何事。盧曰。唯求作佛。祖曰。嶺南",
    "X86n1600_010:0139c05": "人無佛性。若為得佛。盧曰。人即有南北。佛性豈然。",
    "X86n1600_010:0139c06": "祖今隨眾作務。盧曰。弟子自心。常生智慧。不離自",
    "X86n1600_010:0139c07": "性。即是福田。未審和尚教作何務。祖曰。這獵獠。根",
    "X86n1600_010:0139c08": "性太利。著槽廠去。盧禮足而退。便入碓坊。服勞於",
    "X86n1600_010:0139c09": "杵臼。晝夜不息。經八月。祖知付授時至。告眾曰。正",
    "X86n1600_010:0139c10": "法難解。不可徒記吾言。持為己任。汝等各自隨意",
    "X86n1600_010:0139c11": "述一偈。若語意冥符。則衣法皆付。時會下七百餘",
    "X86n1600_010:0139c12": "僧。上座神秀者。學通內外。眾所宗仰。咸推稱曰。若",
    "X86n1600_010:0139c13": "非尊秀。疇敢當之。神秀竊聆眾譽。不復思惟。乃於",
    "X86n1600_010:0139c14": "廊壁書一偈曰。身是菩提樹。心如明鏡臺。時時勤",
    "X86n1600_010:0139c15": "拂拭。莫使惹塵埃。祖因經行。忽見此偈。知是神秀",
    "X86n1600_010:0139c16": "所述。乃讚歎曰。後代依此修行。亦得勝果。其壁本",
    "X86n1600_010:0139c17": "欲令。處士盧珍。繪楞伽變相。及見題偈在壁。遂止",
    "X86n1600_010:0139c18": "不畫。各令念誦。盧在碓坊忽聆誦偈。乃問同學。是",
    "X86n1600_010:0139c19": "何章句。同學曰。汝不知和尚求法嗣。令各述心偈。",
    "X86n1600_010:0139c20": "此則秀上座所述。和尚深加歎賞。必將付法傳衣",
    "X86n1600_010:0139c21": "也。盧曰。其偈云何。同學為誦。盧良久曰。美則美矣。",
    "X86n1600_010:0139c22": "了則未了。同學訶曰。庸流何知。勿發狂言。盧曰。子",
    "X86n1600_010:0139c23": "不信耶。願以一偈和之。同學不答。相視而笑。盧至",
    "X86n1600_010:0139c24": "夜。密告一童子。引至廊下。盧自秉燭。請別駕張日",
    "X86n1600_010:0140a01": "用。於秀偈之側。寫一偈曰。菩提本無樹。明鏡亦非",
    "X86n1600_010:0140a02": "臺。本來無一物。何處惹塵埃。祖後見此偈曰。此是",
    "X86n1600_010:0140a03": "誰作。亦未見性。眾聞祖語。遂不之顧。逮夜。祖潛詣",
    "X86n1600_010:0140a04": "碓坊問曰。米白也未。盧曰。白也。未有篩。祖以杖三",
    "X86n1600_010:0140a05": "擊其碓。盧即以三鼓入室。祖告曰。諸佛出世。為一",
    "X86n1600_010:0140a06": "大事故。隨機大小而引導之。遂有十地三乘。頓漸",
    "X86n1600_010:0140a07": "等旨。以為教門。然以無上微妙。秘密圓明。真實正",
    "X86n1600_010:0140a08": "法眼藏。付於上首大迦葉尊者。展轉傳授。二十八",
    "X86n1600_010:0140a09": "世。至達摩。居於此土。得可大師承襲。以至於今。以",
    "X86n1600_010:0140a10": "法寶。及所傳袈裟。用付於汝。善自保護。無令斷絕。",
    "X86n1600_010:0140a11": "聽吾偈曰。有情來下種。因地果還生。無情既無種。",
    "X86n1600_010:0140a12": "無性亦無生。盧跪受訖。問。法則既受。衣付何人。祖",
    "X86n1600_010:0140a13": "曰。昔達摩初至。人未之信。故傳衣以明得法。今信",
    "X86n1600_010:0140a14": "心已熟。衣乃爭端。止於汝身。不復傳也。且當遠隱。",
    "X86n1600_010:0140a15": "俟時行化。所謂受衣之人。命如懸絲也。盧曰。當隱",
    "X86n1600_010:0140a16": "何所。祖曰。逢懷即止。遇會且藏。盧禮足已。捧衣而",
    "X86n1600_010:0140a17": "出。是夜南邁。大眾莫知。祖自後不復上堂。大眾疑",
    "X86n1600_010:0140a18": "怪致問。祖曰。吾道行矣。何更詢之。復問。衣法誰得",
    "X86n1600_010:0140a19": "耶。祖曰。能者得。於是眾議盧行者名能。即共奔逐。",
    "X86n1600_010:0140a20": "壬申三年。",
    "X86n1600_010:0140a21": "僧惠明追及盧行者得法而回。",
    "X86n1600_010:0140a22": "行者南行兩月。至大庾嶺。僧惠明本將軍。同數百",
    "X86n1600_010:0140a23": "人。來欲奪衣鉢。明先及之。行者擲衣鉢於石曰。此",
    "X86n1600_010:0140a24": "衣表信。可力爭耶。明舉衣鉢。不能動。乃曰。我為法",
    "X86n1600_010:0140b01": "來。不為衣也。行者曰。汝既為法。可屏息諸緣。勿生",
    "X86n1600_010:0140b02": "一念。吾為汝說。明良久。行者曰。不思善。不思惡。正",
    "X86n1600_010:0140b03": "與麼時。那個是明上座本來面目。惠明言下大悟。",
    "X86n1600_010:0140b04": "復問曰。上來密語密意外。還更有密意旨否。行者",
    "X86n1600_010:0140b05": "曰。與汝說者。即非密也。汝若返照。密在汝邊。明曰。",
    "X86n1600_010:0140b06": "惠明雖在黃梅。實未省自己面目。今蒙指示。如人",
    "X86n1600_010:0140b07": "飲水。冷暖自知。今行者師惠明師也。行者曰。汝若",
    "X86n1600_010:0140b08": "如是。吾與汝同師黃梅。善自護持。明又問。惠明今",
    "X86n1600_010:0140b09": "宜何往。行者曰。逢袁則止。遇蒙則居。明禮辭。還至",
    "X86n1600_010:0140b10": "嶺下。謂眾曰。向涉崔嵬。杳無蹤跡。當別道尋之。趁",
    "X86n1600_010:0140b11": "眾遂散(明後居袁州蒙山。避祖諱。更名道明)。",
    "X86n1600_010:0140b12": "癸酉四年。",
    "X86n1600_010:0140b13": "道人萬回入王宮詔度為僧。",
    "X86n1600_010:0140b14": "回閿鄉張氏子。弱齡笑傲徉狂。鄉黨莫測。有兄萬",
    "X86n1600_010:0140b15": "年。久征遼左。母思其音信。回曰。此甚易爾。乃告母",
    "X86n1600_010:0140b16": "往。至暮而還。及持到書。鄰里驚異。因號萬回。回與",
    "X86n1600_010:0140b17": "龍興沙門大明少相狎。甞往來其室。屬給諫明崇",
    "X86n1600_010:0140b18": "儼。夜過寺。見回左右神兵侍衛。儼大駭。一日回令",
    "X86n1600_010:0140b19": "家人灑掃云。有勝客來。是日玄奘自西國還訪回。",
    "X86n1600_010:0140b20": "回問印度風境。了如所見。奘作禮圍繞。稱是菩薩。",
    "X86n1600_010:0140b21": "帝知其異。詔入宮度為沙門。時有扶風僧。蒙澒者。",
    "X86n1600_010:0140b22": "先在宮內每曰。回來回來。及回至。澒曰。替到當去。",
    "X86n1600_010:0140b23": "旬日而澒逝。回神異多端。舘於集賢院。給侍二美",
    "X86n1600_010:0140b24": "人。甞有偈曰。明暗兩忘開佛眼。不繫一法出蓮叢。",
    "X86n1600_010:0140c01": "真空不壞靈智性。妙用甞存無作功。聖智本來成",
    "X86n1600_010:0140c02": "佛道。寂光非照自圓通。",
    "X86n1600_010:0140c03": "祥符蔭曰。神異變通。乃小乘顯化之所為。大乘法",
    "X86n1600_010:0140c04": "印。一切平等。聖見凡情。二俱不涉。如回者。偈句圓",
    "X86n1600_010:0140c05": "明。葢密機混世。乘權利物者也。塵世中如回者多",
    "X86n1600_010:0140c06": "但凡夫難測識耳。",
    "X86n1600_010:0140c07": "甲戌上元元年。",
    "X86n1600_010:0140c08": "乙亥二年。",
    "X86n1600_010:0140c09": "第五世東山大滿祖示寂。",
    "X86n1600_010:0140c10": "祖一日告眾曰。吾今事畢。時可行矣。即入室。安坐",
    "X86n1600_010:0140c11": "而逝。塔曰法雨。",
    "X86n1600_010:0140c12": "第六世祖",
    "X86n1600_010:0140c13": "諱慧能。姓盧氏。其先范陽人。父行瑫。武德中。左",
    "X86n1600_010:0140c14": "官南海之新州。遂占籍焉。母李氏。感異夢。覺而",
    "X86n1600_010:0140c15": "異香滿室。黎明有僧來語瑫曰。此子可名慧能。",
    "X86n1600_010:0140c16": "語畢不知所之。祖不飲母乳。遇夜。神人灌以甘",
    "X86n1600_010:0140c17": "露。三歲父喪。母守貧鞠育。幼則樵採資養。一日",
    "X86n1600_010:0140c18": "鬻薪於市。聞客誦金剛經。悚立聽之。至應無所",
    "X86n1600_010:0140c19": "住而生其心處。泠然感悟。而問客曰。此何法也。",
    "X86n1600_010:0140c20": "客曰。此金剛經。黃梅忍大師教人恒誦。祖聞。勃",
    "X86n1600_010:0140c21": "然思出家求法。乃乞於一客。為母備歲儲。遂辭",
    "X86n1600_010:0140c22": "母。直抵韶州。遇高士劉志略。結為友。尼無盡藏",
    "X86n1600_010:0140c23": "者。即志略之姑也。甞讀涅槃經。祖暫聽之。即為",
    "X86n1600_010:0140c24": "解義。尼敬異之。告鄉耆艾。請居寶林寺。四眾營",
    "X86n1600_010:0141a01": "葺。俄成寶坊。祖曰。本求大法。止此何為。遂棄之。",
    "X86n1600_010:0141a02": "抵黃梅。呈偈後。三更入室。五祖徵其初悟。至應",
    "X86n1600_010:0141a03": "無所住而生其心語。祖言下大徹。遂啟五祖曰。",
    "X86n1600_010:0141a04": "一切萬法。不離自性。何期自性。本自清淨。何期",
    "X86n1600_010:0141a05": "自性。本不生滅。何期自性。本自具足。何期自性。",
    "X86n1600_010:0141a06": "本無動搖。何期自性。能生萬法。五祖知悟本性。",
    "X86n1600_010:0141a07": "乃告曰。不識本心。學法無益。若識本心。見自本",
    "X86n1600_010:0141a08": "性。即名大丈夫。天人師。佛。遂傳衣法。隱於漁獵",
    "X86n1600_010:0141a09": "隊中。經四載。",
    "X86n1600_010:0141a10": "丙子儀鳳元年。",
    "X86n1600_010:0141a11": "第六世曹溪寶林祖嗣宗統(三十八年)。",
    "X86n1600_010:0141a12": "祖至法性寺法師印宗請開法。",
    "X86n1600_010:0141a13": "正月八日。祖至廣州法性寺。值印宗法師講涅槃",
    "X86n1600_010:0141a14": "經。暮夜風颺剎旛。二僧抗論。一曰風動。一曰旛動。",
    "X86n1600_010:0141a15": "往復不已。祖曰。非風旛動。仁者心動。印宗竊聆。竦",
    "X86n1600_010:0141a16": "然異之。延祖上席。徵詰奧義。知祖受法黃梅。於是",
    "X86n1600_010:0141a17": "印宗執弟子之禮。乃告四眾曰。印宗具足凡夫。今",
    "X86n1600_010:0141a18": "遇肉身菩薩。因請出所傳衣鉢。悉令瞻禮。至十五",
    "X86n1600_010:0141a19": "曰。集諸名德。為祖剃髮。二月八日。就法性寺。智光",
    "X86n1600_010:0141a20": "律師授滿分戒。其戒壇。即宋求那跋陀三藏之所",
    "X86n1600_010:0141a21": "立也。三藏記云。後當有肉身菩薩在此壇受戒。又",
    "X86n1600_010:0141a22": "梁末。真諦三藏於壇之側。手植二菩提樹。謂眾曰。",
    "X86n1600_010:0141a23": "却後一百二十年。有大士。於此樹下。演無上乘。度",
    "X86n1600_010:0141a24": "無量眾。祖受戒已。於樹下開示大法。宛如宿契(印宗",
    "X86n1600_010:0141b01": "會參黃梅。有所證悟)。",
    "X86n1600_010:0141b02": "丁丑二年。",
    "X86n1600_010:0141b03": "祖開法曹溪里人陳亞仙捨山成寶林寺。",
    "X86n1600_010:0141b04": "韶州刺史韋據。請於大梵寺說法。并受心地戒。門",
    "X86n1600_010:0141b05": "人并記法性寺所說者成錄。目為壇經。乃至曹溪",
    "X86n1600_010:0141b06": "寶林寺。見堂宇湫隘。不足容眾。欲廣之。遂謁里人",
    "X86n1600_010:0141b07": "陳亞仙。乞檀越一坐具地。亞仙唯唯。祖以坐具一",
    "X86n1600_010:0141b08": "展。盡罩曹溪四境。四天王出見四隅。亞仙願盡捨",
    "X86n1600_010:0141b09": "為寶坊。遂成蘭若。一十三所。",
    "X86n1600_010:0141b10": "懷讓生(是為南岳)。",
    "X86n1600_010:0141b11": "四月八日。生於金州杜氏。生時白光燭天。太史奏",
    "X86n1600_010:0141b12": "白氣應於玄象。在安康之分。帝問。是何瑞太史對",
    "X86n1600_010:0141b13": "曰。國之法器。不染世榮。帝傳勅金州太守韓偕。親",
    "X86n1600_010:0141b14": "往存慰。見讓炳然殊異。性惟恩讓。乃安名懷讓。",
    "X86n1600_010:0141b15": "戊寅三年。",
    "X86n1600_010:0141b16": "禪師雙峯(即牛頭山)第二世智巖寂。",
    "X86n1600_010:0141b17": "巖曲阿人。姓華。弱冠過人。身長七尺六寸。隋大業",
    "X86n1600_010:0141b18": "中為郎將。頻立戰功。年四十。乞出家。宴坐定中。覩",
    "X86n1600_010:0141b19": "異僧謂曰。卿八十生出家。宜加精進。嘗在谷中入",
    "X86n1600_010:0141b20": "定。山水瀑漲。怡然不為動。有舊從軍者。入山訪之。",
    "X86n1600_010:0141b21": "謂曰。郎將狂耶。何為住此。答曰。我狂欲醒。君狂正",
    "X86n1600_010:0141b22": "發。感悟歡息而去。後謁融得法。遷住石頭城。壽七",
    "X86n1600_010:0141b23": "十八。示寂室有異香。經旬不散。顏色不變。遺言水",
    "X86n1600_010:0141b24": "葬。臘三十有九。",
    "X86n1600_010:0141c01": "己卯調露元年。",
    "X86n1600_010:0141c02": "庚辰永隆元年。",
    "X86n1600_010:0141c03": "法師台宗第三世法華智威寂。",
    "X86n1600_010:0141c04": "威嗣章安頂。住天台鍊丹山。剪棘刈茅。班荊為座。",
    "X86n1600_010:0141c05": "聚石為徒。晝講夜禪。每登座。有紫雲覆頂如寶葢。",
    "X86n1600_010:0141c06": "鳥雀旁止。自然馴狎。眾苦乏水。浚一石井。纔三尺。",
    "X86n1600_010:0141c07": "日給千眾。冬夏無竭。十一月二十八日。趺坐而化",
    "X86n1600_010:0141c08": "異香在室。七日不散。東陽威傳其教(時謂小威)。",
    "X86n1600_010:0141c09": "辛巳開耀元年。",
    "X86n1600_010:0141c10": "壬午永湻元年。",
    "X86n1600_010:0141c11": "律師西京恒濟寺懷素寂。",
    "X86n1600_010:0141c12": "素京兆人姓范氏。母李。夢雲雷震駭有娠。誕之夕。",
    "X86n1600_010:0141c13": "神光滿室。占者云。此子極貴。當為王者之師。年十",
    "X86n1600_010:0141c14": "歲。禮玄奘法師出家。依法礪律師學戒。得其指南。",
    "X86n1600_010:0141c15": "著疏十卷。并四分律記。上元三年。詔住西太原寺。",
    "X86n1600_010:0141c16": "尋歸恒濟。撰俱舍論疏十五卷。及經律疏鈔。共五",
    "X86n1600_010:0141c17": "十卷。壽七十四。臘五十三。奄然坐逝。時聞空中天",
    "X86n1600_010:0141c18": "樂瀏亮。葬之日。有鴻鶴繞塔悲鳴。至暮乃散。南康",
    "X86n1600_010:0141c19": "韋臯撰記。素辭翰兼美。尤精於律云。",
    "X86n1600_010:0141c20": "相宗慈恩第一世法師窺基寂。",
    "X86n1600_010:0141c21": "基尉遲氏。父左金吾將軍。松州都督。江由縣開國",
    "X86n1600_010:0141c22": "公。諱宗。其鄂國公德。則諸父也。母裴氏。夢攬月輪",
    "X86n1600_010:0141c23": "吞之有孕。年十七。奉勅為玄奘法師弟子。凡百經",
    "X86n1600_010:0141c24": "論。一覽無遺。切問近思。勤於著述。造疏計將百本。",
    "X86n1600_010:0142a01": "尋遊五臺。登太行。感異夢。探得彌勒上生經。恍然",
    "X86n1600_010:0142a02": "曰。得此。慈氏令我造疏通其義乎遂援毫次。筆鋒",
    "X86n1600_010:0142a03": "有舍利。累累而隕。二七粒。大如舍桃。色亦可愛。次",
    "X86n1600_010:0142a04": "零然而下者。如黃梁粟粒。感歎希有。疏遂不日而",
    "X86n1600_010:0142a05": "成。先是奘公從西域法師戒賢。親授瑜伽師地唯",
    "X86n1600_010:0142a06": "識宗。而基盡領其妙。恢廓源流。天下後世。稱之為",
    "X86n1600_010:0142a07": "三乘法相顯理宗慈恩教。與宣律師善。宣忽其坦",
    "X86n1600_010:0142a08": "率。一日過談。宣每有天使侍役。是日基去方來。宣",
    "X86n1600_010:0142a09": "怪其遲。對曰。適大乘菩薩在此。金剛翼從者多。我",
    "X86n1600_010:0142a10": "曹不得前耳。十一月十二日寂。壽五十一。基矢願",
    "X86n1600_010:0142a11": "生兜率。寂之日。身光爛然。一名乘基。高宗製讚。稱",
    "X86n1600_010:0142a12": "百本疏主云。",
    "X86n1600_010:0142a13": "祥符蔭曰。祥符寺在太湖中。為七十二峯之首。創",
    "X86n1600_010:0142a14": "建於唐貞觀年間。相傳三藏法師奘公。從西竺歸。",
    "X86n1600_010:0142a15": "遊東南。見此山形。彷彿靈鷲。因呼為小靈山。屬基",
    "X86n1600_010:0142a16": "公開法焉。傳中載公貌豐碩。長八尺。氣葢萬夫。頂",
    "X86n1600_010:0142a17": "有玉枕。十指羅紋。皆盤折如印。見者讋伏。然心慈",
    "X86n1600_010:0142a18": "善。每出以三車自隨。又稱三車法師。晚節祈生內",
    "X86n1600_010:0142a19": "院。循戒彌篤云。",
    "X86n1600_010:0142a20": "中宗(名顯)。",
    "X86n1600_010:0142a21": "中宗癸未弘道元年。",
    "X86n1600_010:0142a22": "甲申(嗣聖元二月文明元九月太后光宅元)年。",
    "X86n1600_010:0142a23": "乙酉垂拱元年。丙戌二年。",
    "X86n1600_010:0142a24": "丁亥三年。",
    "X86n1600_010:0142b01": "懷讓出家。",
    "X86n1600_010:0142b02": "讓幼樂佛書。有三藏玄靜過舍。告其父母曰。此子",
    "X86n1600_010:0142b03": "若出家。必獲上乘。廣度眾生。至是。年方十二。辭親",
    "X86n1600_010:0142b04": "往荊州玉泉寺。依弘景律師出家。",
    "X86n1600_010:0142b05": "戊子四年。己丑永昌元年。庚寅天授元年。",
    "X86n1600_010:0142b06": "辛卯二年。",
    "X86n1600_010:0142b07": "壬辰(如意改長壽)元年。",
    "X86n1600_010:0142b08": "禪師仁儉說法王宮。",
    "X86n1600_010:0142b09": "儉即騰騰和尚。四月武后詔迎入宮。儉視后。良久",
    "X86n1600_010:0142b10": "曰。會麼。曰。不會。曰。老僧持不語戒。言訖而去。進短",
    "X86n1600_010:0142b11": "歌十九首有曰。修道道無可修。問法法無可問。迷",
    "X86n1600_010:0142b12": "人不了色空。悟者本無逆順。八萬四千法門。至理",
    "X86n1600_010:0142b13": "不離方寸。識取自家城郭。莫謾尋他州郡。不用廣",
    "X86n1600_010:0142b14": "學多聞。不要辯才聰俊。不知月之大小。不管歲之",
    "X86n1600_010:0142b15": "餘閏。煩惱即是菩提。淨華生於泥糞。人來問我若",
    "X86n1600_010:0142b16": "為。不能共伊談論。寅朝用粥充饑。齋時更餐一頓。",
    "X86n1600_010:0142b17": "今日任運騰騰。明日騰騰任運。心中了了總知。且",
    "X86n1600_010:0142b18": "作佯癡縛鈍。",
    "X86n1600_010:0142b19": "癸巳二年。甲午延載元年。",
    "X86n1600_010:0142b20": "乙未天冊萬歲元年。",
    "X86n1600_010:0142b21": "沙門實叉難提等譯華嚴經。",
    "X86n1600_010:0142b22": "初武后聞于闐。有梵本華嚴大經。遣使求之。并請",
    "X86n1600_010:0142b23": "善梵學者一人。隨經以來。於是于闐國王。以實叉",
    "X86n1600_010:0142b24": "難提。(此云覺喜)遣來應命。乙未三月。詔入大遍空寺翻",
    "X86n1600_010:0142c01": "譯。",
    "X86n1600_010:0142c02": "沙彌法藏開示華嚴宗旨。",
    "X86n1600_010:0142c03": "藏姓康。康居國人。初杜順傳晉譯華嚴法界觀於",
    "X86n1600_010:0142c04": "智儼。藏久侍儼。盡得其教。儼滅藏以巾幘說法。武",
    "X86n1600_010:0142c05": "后度為僧。乙未詔藏開示華嚴宗旨。方序經題。白",
    "X86n1600_010:0142c06": "光昱然。自口而出。須臾成葢停空。后大悅。賜號贒",
    "X86n1600_010:0142c07": "首。",
    "X86n1600_010:0142c08": "禪師牛頭山第三世慧方寂。",
    "X86n1600_010:0142c09": "方延陵人。嗣牛頭巖。住山十載。不出林樾。四方學",
    "X86n1600_010:0142c10": "者雲集。八月一日謂眾曰。吾將他適。眾見五百許",
    "X86n1600_010:0142c11": "人。髻髮後垂。狀如菩薩。各持旛花。而來迎請。乃寂",
    "X86n1600_010:0142c12": "山林變白。溪澗絕流者七日。道俗哀慕聲動山谷。",
    "X86n1600_010:0142c13": "壽六十七。臘四十。",
    "X86n1600_010:0142c14": "禪師慧安神秀應詔入王宮。",
    "X86n1600_010:0142c15": "安秀俱得法五祖。安棲嵩少。初隋煬帝嘗徵。不赴",
    "X86n1600_010:0142c16": "高宗召。亦不赴。至是。春秋已百餘。武后以師禮。同",
    "X86n1600_010:0142c17": "秀迎入內道場供養。后問安甲子多少。曰。不記。生",
    "X86n1600_010:0142c18": "死之身。有若循環。環無起盡。識心流注。無有間斷。",
    "X86n1600_010:0142c19": "見漚起滅者。乃妄想耳。從初識。至動相滅時。亦只",
    "X86n1600_010:0142c20": "如此。何年月可記乎。天下之人。稱老安國師。",
    "X86n1600_010:0142c21": "丙申萬歲通天元年。",
    "X86n1600_010:0142c22": "丁酉神功元年。",
    "X86n1600_010:0142c23": "懷讓來參　發明(曹溪以後。參承者眾。難以具書。書傳宗統及一二。年月有徵者以槩",
    "X86n1600_010:0142c24": "之)。",
    "X86n1600_010:0143a01": "讓受戒後習毗尼藏。一日自歎曰。夫出家者。為無",
    "X86n1600_010:0143a02": "為法。天上人間。無有勝者。時同學坦然。同謁嵩山",
    "X86n1600_010:0143a03": "安禪師。安啟發之。乃直詣曹溪禮祖。祖問甚處來。",
    "X86n1600_010:0143a04": "讓曰。嵩山來。祖曰。什麼物。與麼來。讓無語(後經八載忽悟)。",
    "X86n1600_010:0143a05": "戊戌聖歷元年。己亥二年。庚子久視元年。",
    "X86n1600_010:0143a06": "辛丑長安元年。",
    "X86n1600_010:0143a07": "賢首法師法藏應詔講華嚴。",
    "X86n1600_010:0143a08": "詔藏講新譯華嚴。至華藏世界品。地震動。召對問。",
    "X86n1600_010:0143a09": "帝網十重。玄門海印三昧。藏敷宣有緒。玄旨通貫。",
    "X86n1600_010:0143a10": "后聞驚異。藏指殿隅金獅子為曉譬之。至一毛頭",
    "X86n1600_010:0143a11": "獅子。百億毛頭獅子。后乃豁然。",
    "X86n1600_010:0143a12": "壬寅二年。",
    "X86n1600_010:0143a13": "禪師牛頭山第四世法持寂。",
    "X86n1600_010:0143a14": "持江甯人。受法牛頭方。嗣其席。終金陵延祚寺。",
    "X86n1600_010:0143a15": "癸卯三年。甲辰四年。",
    "X86n1600_010:0143a16": "乙巳神龍元年(帝復位)。",
    "X86n1600_010:0143a17": "祖印懷讓所悟。",
    "X86n1600_010:0143a18": "讓居八年。一日忽悟曰。說似一物即不中。祖曰。還",
    "X86n1600_010:0143a19": "可修證否。讓曰。修證即不無。污染即不得。祖曰。只",
    "X86n1600_010:0143a20": "此不污染。諸佛之所護念。汝既如是。吾亦如是。西",
    "X86n1600_010:0143a21": "天般若多羅讖。汝足下出一馬駒。踏殺天下人。應",
    "X86n1600_010:0143a22": "在汝心。不須速說。",
    "X86n1600_010:0143a23": "梵僧般剌蜜諦賷楞嚴梵夾至高州。",
    "X86n1600_010:0143a24": "時相國房融流高州。就制止寺。同諦翻譯。融筆授。",
    "X86n1600_010:0143b01": "禪師智隍參祖悟道。",
    "X86n1600_010:0143b02": "隍初參五祖。自謂已得正受。結菴長坐。積二十年。",
    "X86n1600_010:0143b03": "祖弟子玄策。遊方至河朔。聞隍名。造菴激以勤求",
    "X86n1600_010:0143b04": "法要。隍遂捨菴徑來謁祖。祖垂開抉。即於言下豁",
    "X86n1600_010:0143b05": "然契悟。前二十年所得心。都無影響。其夜河北士",
    "X86n1600_010:0143b06": "庶。聞空中聲云。隍禪師今日始得道也。後回河北。",
    "X86n1600_010:0143b07": "開化四眾。",
    "X86n1600_010:0143b08": "僧志徹禮謁曹溪。",
    "X86n1600_010:0143b09": "徹初名行昌。姓張。少任俠。自南北分化。二宗主雖",
    "X86n1600_010:0143b10": "忘彼我。而徒侶競起愛憎北宗忌祖傳衣。囑行昌",
    "X86n1600_010:0143b11": "刺祖。祖預知其事。置金十兩於座間。昌懷刃入室。",
    "X86n1600_010:0143b12": "祖舒頸就之。昌揮刃者三。都無所損。祖曰。只負汝",
    "X86n1600_010:0143b13": "金。不負汝命。昌驚仆。久而方蘇。求哀悔過。願出家。",
    "X86n1600_010:0143b14": "祖以金授曰。汝且去。他日易形而來。吾當攝受。昌",
    "X86n1600_010:0143b15": "遂宵遁。出家精進。一日過曹溪謁祖曰。蒙和尚赦",
    "X86n1600_010:0143b16": "罪。今雖出家苦行。難報深恩。其惟傳法度生乎。弟",
    "X86n1600_010:0143b17": "子嘗覽涅槃經。未曉常無常義。乞和尚慈悲。祖便",
    "X86n1600_010:0143b18": "與之宣說。昌如醉醒。說偈曰。因守無常心。佛演有",
    "X86n1600_010:0143b19": "常性。不知方便者。猶春池拾礫。我今不施功。佛性",
    "X86n1600_010:0143b20": "而見前。非師相授與。我亦無所得。祖曰。汝今徹也。",
    "X86n1600_010:0143b21": "宜名志徹。禮謝而去。",
    "X86n1600_010:0143b22": "遣使薛簡奉詔迎祖以疾辭。",
    "X86n1600_010:0143b23": "詔云。朕請安秀二師宮中供養。萬機之暇。每究一",
    "X86n1600_010:0143b24": "乘。二師並推讓云。南方有能禪師。密受忍大師衣",
    "X86n1600_010:0143c01": "法。可就彼問。今遣內侍薛簡馳詔迎師。願師慈念。",
    "X86n1600_010:0143c02": "速赴上京。祖上表辭疾。願終林麓。簡問曰。京城禪",
    "X86n1600_010:0143c03": "德皆云。欲得會道。必須坐禪習定。若不因禪定。而",
    "X86n1600_010:0143c04": "得解脫者。未之有也。未審師所說法如何。祖曰。道",
    "X86n1600_010:0143c05": "由心悟。豈在坐也。經云。若言如來若坐若臥。是行",
    "X86n1600_010:0143c06": "邪道。何故。無所從來。亦無所去。無生無滅。是如來",
    "X86n1600_010:0143c07": "清淨禪。諸法空寂。是如來清淨坐。究竟無證。豈況",
    "X86n1600_010:0143c08": "坐耶。簡曰。弟子回京。主上必問。願師慈悲。指示心",
    "X86n1600_010:0143c09": "要。傳奏兩宮及京城學道者。譬如一燈。然百千燈。",
    "X86n1600_010:0143c10": "冥者皆明。明明無盡。祖曰。道無明暗。明暗是代謝",
    "X86n1600_010:0143c11": "之義。明明無盡。亦是有盡。相待立名。故淨名經云。",
    "X86n1600_010:0143c12": "法無有比。無相待故。簡曰。明喻智慧。暗喻煩惱。修",
    "X86n1600_010:0143c13": "道之人。若不以智慧照破煩惱。無始生死。憑何出",
    "X86n1600_010:0143c14": "離。祖曰。煩惱即是菩提。無二無別。若以智慧照破",
    "X86n1600_010:0143c15": "煩惱者。此是二乘見解。羊鹿等機。上智大根。悉不",
    "X86n1600_010:0143c16": "如是。簡曰。如何是大乘見解。祖曰。明與無明。凡夫",
    "X86n1600_010:0143c17": "見二。智者了達其性無二。無二之性。即是實性。實",
    "X86n1600_010:0143c18": "性者。處凡愚而不減。在聖贒而不增。住煩惱而不",
    "X86n1600_010:0143c19": "亂。居禪定而不寂。不斷不常。不來不去。不在中間。",
    "X86n1600_010:0143c20": "及其內外。不生不滅。性相如如。常住不遷。名之曰",
    "X86n1600_010:0143c21": "道。簡曰。師說不生不滅。何異外道。祖曰。外道所說",
    "X86n1600_010:0143c22": "不生不滅者。將滅止生。以生顯滅。滅猶不滅。生說",
    "X86n1600_010:0143c23": "不生。我說不生不滅者。本自無生。今亦不滅。所以",
    "X86n1600_010:0143c24": "不同外道。汝若欲知心要。但一切善惡。都莫思量。",
    "X86n1600_010:0144a01": "自然得入清淨心體。湛然常寂。妙用恒沙。簡蒙指",
    "X86n1600_010:0144a02": "教。豁然大悟。禮辭歸闕。表奏師語。有詔謝祖。并賜",
    "X86n1600_010:0144a03": "摩衲袈裟。絹五百尺。寶鉢一口。",
    "X86n1600_010:0144a04": "十二月十九日勅改古寶林為中興寺。",
    "X86n1600_010:0144a05": "行思來參令首眾。",
    "X86n1600_010:0144a06": "思吉州劉氏子。幼歲出家。每羣居論道。思惟默然。",
    "X86n1600_010:0144a07": "後參祖。問曰。當何所務。即不落階級。祖曰。汝曾作",
    "X86n1600_010:0144a08": "甚麼來。思曰。聖諦亦不為。祖曰。落何階級。思曰。聖",
    "X86n1600_010:0144a09": "諦尚不為。何階級之有。祖深器之。令首眾。",
    "X86n1600_010:0144a10": "玄覺參。",
    "X86n1600_010:0144a11": "覺永嘉戴氏子。精止觀法門。因閱維摩經。發明心",
    "X86n1600_010:0144a12": "地。後遇左谿激勵。與玄策同參祖。初到。振錫繞祖",
    "X86n1600_010:0144a13": "三匝。卓然而立。祖曰。夫沙門者。具三千威儀。八萬",
    "X86n1600_010:0144a14": "細行。大德自何方來。生大我慢。曰。生死事大。無常",
    "X86n1600_010:0144a15": "迅速。曰。何不體取無生。了無速乎。曰。體即無生。了",
    "X86n1600_010:0144a16": "本無速。曰。如是如是。於時大眾無不愕然。覺方具",
    "X86n1600_010:0144a17": "威儀禮拜。須臾告辭。祖曰。返太速乎。曰。本自無動。",
    "X86n1600_010:0144a18": "豈有速耶。曰。誰知非動。曰。仁者自生分別。曰。汝甚",
    "X86n1600_010:0144a19": "得無生之意。曰。無生豈有意耶。曰。無意誰當分別。",
    "X86n1600_010:0144a20": "曰。分別亦非意。曰。善哉。少留一宿。時謂一宿覺。",
    "X86n1600_010:0144a21": "丙午二年。",
    "X86n1600_010:0144a22": "五祖支下禪師東都天宮寺大通神秀寂(是為北宗)。",
    "X86n1600_010:0144a23": "秀開封尉氏人。姓李。捨儒服出家。久侍東山。誓心",
    "X86n1600_010:0144a24": "苦節。以樵汲自役。五祖深器重之。武后欽風。召至",
    "X86n1600_010:0144b01": "都下。於內道場供養。特加禮敬。王公士庶。望塵拜",
    "X86n1600_010:0144b02": "伏。中宗復位。尤加崇重。大臣張說。嘗問法要。執弟",
    "X86n1600_010:0144b03": "子之禮。寂後勅羽儀法物。殯於龍門。帝送至橋。王",
    "X86n1600_010:0144b04": "公士庶。皆至葬所。張說及徵士盧鴻一。各為碑誄。",
    "X86n1600_010:0144b05": "秀為兩京法主。三帝國師。禮敬尊崇。異於常等。",
    "X86n1600_010:0144b06": "祖示智通三身四智偈。",
    "X86n1600_010:0144b07": "通看楞伽經。約千餘遍。不會三身四智。禮祖求解",
    "X86n1600_010:0144b08": "其義。祖曰。三身者。清淨法身。汝之性也。圓滿報身。",
    "X86n1600_010:0144b09": "汝之智也。千百億化身。汝之行也。若離本性。別說",
    "X86n1600_010:0144b10": "三身。即名有身無智。若悟三身無有自性。即名四",
    "X86n1600_010:0144b11": "智菩提。通曰。四智之義。可得聞乎。祖曰。既會三身。",
    "X86n1600_010:0144b12": "便明四智。若離三身。別譚四智。此名有智無身也。",
    "X86n1600_010:0144b13": "即此有智。還成無智。偈曰。大圓鏡智性清淨。平等",
    "X86n1600_010:0144b14": "性智心無病。妙觀察智見非功。成所作智同圓鏡。",
    "X86n1600_010:0144b15": "五八六七果因轉。但用名言無實性。若於轉處不",
    "X86n1600_010:0144b16": "留情。繁興永處那伽定。",
    "X86n1600_010:0144b17": "丁未景隆元年。",
    "X86n1600_010:0144b18": "五祖支下國師嵩嶽慧安寂。",
    "X86n1600_010:0144b19": "安辭返嵩嶽。三月三日囑門人曰。吾死。將尸向林",
    "X86n1600_010:0144b20": "中。待野火焚之。俄爾萬回公來見安。猖狂握手言",
    "X86n1600_010:0144b21": "論。旁侍傾耳。都不體會。至八日閉戶偃身而寂。春",
    "X86n1600_010:0144b22": "秋一百二十八。門人遵旨舁置林中。果野火自然",
    "X86n1600_010:0144b23": "闍維。得舍利八十粒。",
    "X86n1600_010:0144b24": "戊申二年。",
    "X86n1600_010:0144c01": "法師荊州玉泉寺恒景振錫還山。",
    "X86n1600_010:0144c02": "景習天台止觀。三被詔入內。為受戒師。奏乞歸山。",
    "X86n1600_010:0144c03": "詔中書門下。及學士。於林光宮設齋餞送。帝親賦",
    "X86n1600_010:0144c04": "詩。學士中書令李嶠等。應和。景捧詩振錫而行。天",
    "X86n1600_010:0144c05": "下榮之。",
    "X86n1600_010:0144c06": "證聖大師泗洲僧伽寂。",
    "X86n1600_010:0144c07": "伽神化事迹。具載本傳。二月三日寂。勅就薦福寺",
    "X86n1600_010:0144c08": "起塔。忽臭氣滿城。上祝送歸臨淮。言訖異香騰馥。",
    "X86n1600_010:0144c09": "乾符中。諡證聖大師。",
    "X86n1600_010:0144c10": "己酉三年。",
    "X86n1600_010:0144c11": "勅賜中興寺額為法泉新州舊居為國恩寺。",
    "X86n1600_010:0144c12": "睿宗(名旦在位二年)。",
    "X86n1600_010:0144c13": "庚戌景雲元年。",
    "X86n1600_010:0144c14": "祖示一相三昧一行三昧。",
    "X86n1600_010:0144c15": "祖示眾略曰。若欲成就種智。須達一相三昧。一行",
    "X86n1600_010:0144c16": "三昧。若人具此三昧。決獲菩提。",
    "X86n1600_010:0144c17": "祥符蔭曰。初祖示入道之要。不出理行二種。今祖",
    "X86n1600_010:0144c18": "垂示一相一行三昧。融凡聖之情見。發本體之妙",
    "X86n1600_010:0144c19": "用。真實達道者。日用親證。方契如如。否則觸處猶",
    "X86n1600_010:0144c20": "存隔礙。未能念念與道相應也。",
    "X86n1600_010:0144c21": "辛亥二年。",
    "X86n1600_010:0144c22": "壬子(太極元玄宗先天元)年。",
    "X86n1600_010:0144c23": "祖付法。",
    "X86n1600_010:0144c24": "祖告懷讓行思等曰。吾忝受忍大師衣法。今為汝",
    "X86n1600_010:0145a01": "等說法。不付其衣。葢汝等性根湻熟。堪任大事。聽",
    "X86n1600_010:0145a02": "吾偈曰。心地含諸種。普雨悉皆萌。頓悟花情已。菩",
    "X86n1600_010:0145a03": "提果自成。",
    "X86n1600_010:0145a04": "祥符蔭曰。祖當法運中開。羣機湻熟之時。其所說",
    "X86n1600_010:0145a05": "法。如大雲時雨。普潤皆萌。厥後一物不中的。脚下",
    "X86n1600_010:0145a06": "騰踏馬駒。建立無相三昧。直接大機大用。不落階",
    "X86n1600_010:0145a07": "級底。嶺南消息。盡從這裏去。一花五葉。二桂昌昌。",
    "X86n1600_010:0145a08": "頓悟花情。菩提果就。達摩氏之道。於是乎岳立雲",
    "X86n1600_010:0145a09": "擎。昭昭天下矣。",
    "X86n1600_010:0145a10": "禪師懷讓往衡嶽居般若寺。",
    "X86n1600_010:0145a11": "度沙彌希遷。",
    "X86n1600_010:0145a12": "問曰。和尚百年後。當依附何人。祖曰。尋思去。",
    "X86n1600_010:0145a13": "祖命弟子往新州國恩寺建報恩塔。",
    "X86n1600_010:0145a14": "玄宗(名隆基)。",
    "X86n1600_010:0145a15": "玄宗癸丑(開元元先天二)年。",
    "X86n1600_010:0145a16": "祖辭眾歸新州。",
    "X86n1600_010:0145a17": "祖謂門人曰。吾欲歸新州。汝等速理舟楫。大眾留",
    "X86n1600_010:0145a18": "甚堅。祖曰。諸佛出見。猶示涅槃。有來必去。理亦常",
    "X86n1600_010:0145a19": "然。吾此形骸。歸必有所。眾曰。師從此去。蚤晚可回。",
    "X86n1600_010:0145a20": "祖曰。葉落歸根。來時無口。及示讖垂誡等。如錄所",
    "X86n1600_010:0145a21": "載。",
    "X86n1600_010:0145a22": "法師京兆大薦福寺義淨寂。",
    "X86n1600_010:0145a23": "淨從咸亨二年出西域。經二十五年。歷三十餘國。",
    "X86n1600_010:0145a24": "得梵本經論四百部。以天冊元年乙未仲夏還。至",
    "X86n1600_010:0145b01": "洛陽。天后親迎於上東門。命修文舘大學士李嶠。",
    "X86n1600_010:0145b02": "兵部侍郎張說等。二十餘人。同於薦福寺翻譯。弘",
    "X86n1600_010:0145b03": "法之功。不在奘下。寂。勅塔龍門北岡。",
    "X86n1600_010:0145b04": "第六世曹溪大鑑祖示寂。",
    "X86n1600_010:0145b05": "八月三日祖示眾已。沐浴端坐。至三更奄然遷化。",
    "X86n1600_010:0145b06": "異香彌空。白虹委地。林木改色。禽獸哀鳴。遠近緇",
    "X86n1600_010:0145b07": "素。如失所天。",
    "X86n1600_010:0145b08": "十一月十三日奉祖龕并衣鉢歸曹溪。",
    "X86n1600_010:0145b09": "時廣韶新三州官僚。暨門人。僧俗。爭迎真身。莫決",
    "X86n1600_010:0145b10": "所之。乃焚香禱曰。香烟指處。師所歸焉。時香烟直",
    "X86n1600_010:0145b11": "貫曹溪。乃奉龕歸曹溪。塔曰元和靈照。入塔時。白",
    "X86n1600_010:0145b12": "光自塔起上亘天。三日始散。",
    "X86n1600_010:0145b13": "祖春秋七十六。三十四傳衣。三十八剃髮。說法三",
    "X86n1600_010:0145b14": "十八年。",
    "X86n1600_010:0145b15": "歷年表曰。自西竺一祖嗣統於周穆王癸酉。至貞",
    "X86n1600_010:0145b16": "定王辛卯。佛滅五百年。為正法住世之初。九祖皆",
    "X86n1600_010:0145b17": "躬承聖記。密持心印。東震聖人之教。顯示倫常。世",
    "X86n1600_010:0145b18": "賴以治。而人心尚有約束。自貞定王壬辰。至東漢",
    "X86n1600_010:0145b19": "光武辛亥。佛滅一千年。大法行於西竺者。周徧純",
    "X86n1600_010:0145b20": "熟。而東震聖人之教。燬於秦。厖出於諸子。漢儒之",
    "X86n1600_010:0145b21": "矯雜。人心日失其真。不可收拾。若非佛法攝受之。",
    "X86n1600_010:0145b22": "則漸不可救。於是金身應夢。像法東垂。所以慈濟",
    "X86n1600_010:0145b23": "四生。陰翊王化者。至矣。自壬辰至梁武帝丁未大",
    "X86n1600_010:0145b24": "通元年。佛滅一千將五百年。大教東來。已四百六",
    "X86n1600_010:0145c01": "十年。三乘內典。廣事翻研。梵行高流。咸資神用。化",
    "X86n1600_010:0145c02": "儀既洽。宗旨未申。般若智光。於焉運照。少林初祖",
    "X86n1600_010:0145c03": "雖則直接上根。然實無機不被。無法不周。安心懺",
    "X86n1600_010:0145c04": "罪。大地眾生聞斯二者。尚何佛之可成。法之可說。",
    "X86n1600_010:0145c05": "自丁未至唐玄宗癸丑開元二年。二百餘年之間。",
    "X86n1600_010:0145c06": "六世相承。正位凝命。真機密用。厚植深培。佛祖之",
    "X86n1600_010:0145c07": "道。至曹溪而始集。此後南嶽青原。分燈照世。心宗",
    "X86n1600_010:0145c08": "綿亘。雖無分今古。然化隨時異。道以人弘。時節因",
    "X86n1600_010:0145c09": "緣。間不容髮也。",
    "X86n1600_010:0145c11": "宗統編年卷之十"
}