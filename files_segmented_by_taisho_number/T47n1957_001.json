{
    "T47n1957_001:0001a02": "略論安樂淨土義",
    "T47n1957_001:0001a04": "釋曇鸞撰",
    "T47n1957_001:0001a05": "問曰：「安樂國於三界中，何界所攝？」",
    "T47n1957_001:0001a06": "答曰：「如釋論言：『如斯淨土，非三界所攝。』何",
    "T47n1957_001:0001a07": "以故？無欲故，非欲界；地居故，非色界；有形",
    "T47n1957_001:0001a08": "色故，非無色界。經曰：『阿彌陀佛本行菩薩道",
    "T47n1957_001:0001a09": "時，作比丘，名曰法藏。於世自在王佛所，請",
    "T47n1957_001:0001a10": "問諸佛淨土之行，時佛為說二百一十億諸",
    "T47n1957_001:0001a11": "佛剎土，天人善惡，國土精麁，悉現與之。于時",
    "T47n1957_001:0001a12": "法藏菩薩，即於佛前，發弘誓大願，取諸佛土。』",
    "T47n1957_001:0001a13": "於無量阿僧祇劫，如所發願，行諸波羅蜜，萬",
    "T47n1957_001:0001a14": "善圓滿，成無上道。別業所得，非三界也。」",
    "T47n1957_001:0001a15": "問曰：「安樂國有幾種莊嚴，名為淨土？」",
    "T47n1957_001:0001a16": "答曰：「若依經據義，法藏菩薩四十八願即是",
    "T47n1957_001:0001a17": "其事，尋讚可知，不復重序。若依《無量壽論》，",
    "T47n1957_001:0001a18": "以二種清淨，攝二十九種莊嚴成就。二種清",
    "T47n1957_001:0001a19": "淨者：一器世間清淨、二是眾生世間清淨。",
    "T47n1957_001:0001a20": "「器世間清淨，有十七種莊嚴成就：一者、國土",
    "T47n1957_001:0001a21": "相勝過三界道。二者、其國廣大，量如虛空，無",
    "T47n1957_001:0001a22": "有齊限。三者、從菩薩正道大慈悲出世善根",
    "T47n1957_001:0001a23": "所起。四者、清淨光明圓滿莊嚴。五者、備具第",
    "T47n1957_001:0001a24": "一珍寶性，出奇妙寶物。六者、潔淨光明常照",
    "T47n1957_001:0001a25": "世間。七者、其國寶物柔軟，觸者適悅，生於勝",
    "T47n1957_001:0001a26": "樂。八者、千萬寶華，莊嚴池沼，寶殿、寶樓閣種",
    "T47n1957_001:0001a27": "種寶樹，雜色光明影納世界，無量寶網覆",
    "T47n1957_001:0001a28": "虛空，四面懸鈴，常吐法音。九者、於虛空中，自",
    "T47n1957_001:0001a29": "然常雨天華、天衣、天香，莊嚴普熏。十者、佛",
    "T47n1957_001:0001b01": "慧光明，照除癡闇。十一者、梵聲開悟，遠聞十",
    "T47n1957_001:0001b02": "方。十二者、阿彌陀佛無上法王，善力住持。十",
    "T47n1957_001:0001b03": "三者、從如來淨華所化生。十四者、愛樂佛法",
    "T47n1957_001:0001b04": "味，禪三昧為食。十五者、永離身心諸苦，受樂",
    "T47n1957_001:0001b05": "無間。十六者、乃至不聞二乘、女人、根缺之名。",
    "T47n1957_001:0001b06": "十七者、眾生有所欲樂，隨心稱意，無不滿足。",
    "T47n1957_001:0001b07": "如是等十七種，是名器世間清淨。「眾生世間",
    "T47n1957_001:0001b08": "清淨，有十二種莊嚴成就：一者、無量大珍寶",
    "T47n1957_001:0001b09": "王微妙華臺，以為佛座。二者、無量相好，無量",
    "T47n1957_001:0001b10": "光明，莊嚴佛身。三者、佛無量辯才，應機說法，",
    "T47n1957_001:0001b11": "具足清白，令人樂聞，聞者必悟解，言不虛",
    "T47n1957_001:0001b12": "說。四者、佛真如智慧，猶如虛空，照了諸法",
    "T47n1957_001:0001b13": "總相別相，心無分別。五者、天人不動眾，廣大",
    "T47n1957_001:0001b14": "莊嚴。譬如須彌山，映顯四大海，法王相具足。",
    "T47n1957_001:0001b15": "六者、成就無上果，尚無能及，況復過者。七",
    "T47n1957_001:0001b16": "者、為天人丈夫、調御師，大眾恭敬圍遶。如師",
    "T47n1957_001:0001b17": "子王，師子圍遶。八者、佛本願力莊嚴、住持諸",
    "T47n1957_001:0001b18": "功德，遇者無空過，能令速滿足一切功德海。",
    "T47n1957_001:0001b19": "未證淨心菩薩，畢竟得證平等法身，與淨",
    "T47n1957_001:0001b20": "心菩薩，與上地菩薩，畢竟同得寂滅平等。九",
    "T47n1957_001:0001b21": "者、安樂國諸菩薩眾，身不動搖而遍至十方，",
    "T47n1957_001:0001b22": "種種應化，如實修行，常作佛事。十者、如是菩",
    "T47n1957_001:0001b23": "薩應化身，一切時不前、不後，一心、一念放大",
    "T47n1957_001:0001b24": "光明，悉能遍至十方世界，教化眾生，種種方",
    "T47n1957_001:0001b25": "便，修行所成，滅除一切眾生苦惱。十一者、是",
    "T47n1957_001:0001b26": "等菩薩於一切世界無餘，照諸佛大會無餘，",
    "T47n1957_001:0001b27": "廣大無量供養、恭敬、讚歎諸佛如來功德。十",
    "T47n1957_001:0001b28": "二者、是諸菩薩於十方一切世界無三寶處，",
    "T47n1957_001:0001b29": "住持、莊嚴佛、法、僧寶功德大海，遍示令解，如",
    "T47n1957_001:0001b30": "實修行。如是等法王八種莊嚴功德成就，如",
    "T47n1957_001:0001c01": "是菩薩四種莊嚴功德成就，是名眾生世間",
    "T47n1957_001:0001c02": "清淨。「安樂國土具如是等二十九種莊嚴功",
    "T47n1957_001:0001c03": "德成就，故名淨土。」",
    "T47n1957_001:0001c04": "問曰：「生安樂土者，凡有幾品輩？有幾因緣？」",
    "T47n1957_001:0001c05": "答曰：「《無量壽經》中，唯有三輩：上、中、下；《無量壽",
    "T47n1957_001:0001c06": "觀經》中，一品又分為上、中、下，三三而九，合",
    "T47n1957_001:0001c07": "為九品。今依傍《無量壽經》為讚，且據此經",
    "T47n1957_001:0001c08": "作三品論之。「上輩生者，有五因緣：一者、捨",
    "T47n1957_001:0001c09": "家離欲，而作沙門。二者、發無上菩提心。三",
    "T47n1957_001:0001c10": "者、一向專念無量壽佛。四者、修諸功德。五",
    "T47n1957_001:0001c11": "者、願生安樂國。具此因緣，臨命終時，無量",
    "T47n1957_001:0001c12": "壽佛與諸大眾現其人前，即便隨佛，往生安",
    "T47n1957_001:0001c13": "樂，於七寶華中，自然化生，住不退轉，智慧勇",
    "T47n1957_001:0001c14": "猛，神通自在。「中輩生者，有七因緣：一者、發無",
    "T47n1957_001:0001c15": "上菩提心。二者、一向專念無量壽佛。三者、多",
    "T47n1957_001:0001c16": "少修善，奉持齋戒。四者、起立塔像。五者、飯",
    "T47n1957_001:0001c17": "食沙門。六者、懸繒然燈，散華燒香。七者、以",
    "T47n1957_001:0001c18": "此迴向願生安樂。臨命終時，無量壽佛化現",
    "T47n1957_001:0001c19": "其身，光明相好具如真佛，與諸大眾現其人",
    "T47n1957_001:0001c20": "前，即隨化佛往生安樂，住不退轉，功德智",
    "T47n1957_001:0001c21": "慧次如上輩。「下輩生者，有三因緣：一者、假使",
    "T47n1957_001:0001c22": "不能作諸功德，當發無上菩提心。二者、一向",
    "T47n1957_001:0001c23": "專意乃至十念，念無量壽佛。三者、以至誠心",
    "T47n1957_001:0001c24": "願生安樂。臨命終時，夢見無量壽佛，亦得往",
    "T47n1957_001:0001c25": "生，功德智慧次如中輩。「又有一種往生安樂，",
    "T47n1957_001:0001c26": "不入三輩中：謂以疑惑心，修諸功德，願生",
    "T47n1957_001:0002a01": "安樂。不了佛智、不思議智、不可稱智、大乘廣",
    "T47n1957_001:0002a02": "智、無等無倫最上勝智，於此諸智疑惑不信，",
    "T47n1957_001:0002a03": "然猶信罪福，修習善本，生安樂。生安樂國",
    "T47n1957_001:0002a04": "七寶宮殿，或百由旬，或五百由旬，各於其中",
    "T47n1957_001:0002a05": "受諸快樂，如忉利天，亦皆自然。於五百歲中，",
    "T47n1957_001:0002a06": "常不見佛，不聞經法，不見菩薩、聲聞聖眾。",
    "T47n1957_001:0002a07": "安樂國土謂之邊地，亦曰胎生。邊地者，言其",
    "T47n1957_001:0002a08": "五百歲中不見聞三寶，義同邊地之難；或亦",
    "T47n1957_001:0002a09": "於安樂國土最在其邊。胎生者，譬如胎生人",
    "T47n1957_001:0002a10": "初生之時，人法未成。邊言其難，胎言其闇，此",
    "T47n1957_001:0002a11": "二名皆借此況彼耳，非是八難中邊地，亦非",
    "T47n1957_001:0002a12": "胞胎中胎生。何以知之？安樂國土一向化",
    "T47n1957_001:0002a13": "生故，故知非實胎生；五百年後還得見聞三",
    "T47n1957_001:0002a14": "寶故，故知非八難中邊地也。」",
    "T47n1957_001:0002a15": "問曰：「彼胎生者，處七寶宮殿中，受快樂否？復",
    "T47n1957_001:0002a16": "何所憶念？」",
    "T47n1957_001:0002a17": "答曰：「經喻云：『譬如轉輪王子，得罪於王，內",
    "T47n1957_001:0002a18": "於後宮，繫以金鎖，一切供具無所乏少，猶",
    "T47n1957_001:0002a19": "如王。王子于時，雖有好妙種種自娛樂具，",
    "T47n1957_001:0002a20": "心不受樂，但念設諸方便，求免悕出。』彼胎",
    "T47n1957_001:0002a21": "生者亦復如是，雖處七寶宮殿，有好色、香、味、",
    "T47n1957_001:0002a22": "觸，不以為樂；但不見三寶，不得供養、修諸",
    "T47n1957_001:0002a23": "善本，以之為苦。識其本罪，深自責悔，求離",
    "T47n1957_001:0002a24": "彼處，即得如意。還同三輩生者，當是五百年",
    "T47n1957_001:0002a25": "末，方識罪悔耳。」",
    "T47n1957_001:0002a26": "問曰：「以疑惑心往生安樂，名曰胎生者。云何",
    "T47n1957_001:0002a27": "起疑？」",
    "T47n1957_001:0002a28": "答曰：「經中但云：『疑惑不信』，不出所以疑意。尋",
    "T47n1957_001:0002a29": "不了五句，敢以對治言之。不了佛智者，謂不",
    "T47n1957_001:0002a30": "能信了佛一切種智，不了故故起疑。此一句，",
    "T47n1957_001:0002b01": "總辨所疑；下四句，一一對治所疑。「疑有四意：",
    "T47n1957_001:0002b02": "一者、疑但憶念阿彌陀佛，不必得往生安",
    "T47n1957_001:0002b03": "樂。何以故？經言：『業道如秤，重者先牽。』云何",
    "T47n1957_001:0002b04": "一生或百年，或十年或一月，無惡不造，但",
    "T47n1957_001:0002b05": "以十念相續，便得往生，即入正定聚，畢竟不",
    "T47n1957_001:0002b06": "退，與三途諸苦永隔乎？若爾，先牽之義，何",
    "T47n1957_001:0002b07": "以所信？又曠劫已來，俱造諸行有漏之法，",
    "T47n1957_001:0002b08": "繫屬三界，云何不斷三界結惑，直以少時念",
    "T47n1957_001:0002b09": "阿彌陀佛，便出三界乎？繫業之義，復欲云何？",
    "T47n1957_001:0002b10": "對治此疑，故言不思議智。「不思議智者，謂佛",
    "T47n1957_001:0002b11": "智力能以少作多，以多作少；以近為遠，以",
    "T47n1957_001:0002b12": "遠為近；以輕為重，以重為輕；以長為短，以短",
    "T47n1957_001:0002b13": "為長。如是等佛智，無量、無邊不可思議。「譬如",
    "T47n1957_001:0002b14": "百夫、百年聚薪，積高千仞，豆許火焚，半日便",
    "T47n1957_001:0002b15": "盡。豈可得言，百年之薪積，半日不盡乎？「又",
    "T47n1957_001:0002b16": "如躄者寄載他船，因風帆勢，一日至千里。豈",
    "T47n1957_001:0002b17": "可得言，躄者云何一日至千里乎？「又如下賤貧",
    "T47n1957_001:0002b18": "人獲一瑞物而以貢主。主慶所得加諸重賞，",
    "T47n1957_001:0002b19": "斯須之頃，富貴盈溢。豈可得言，以可有數十",
    "T47n1957_001:0002b20": "年仕備盡辛懃，上下尚不達歸者，言彼富",
    "T47n1957_001:0002b21": "貴無此事乎？「又如劣夫以己身力，擲驢不上，",
    "T47n1957_001:0002b22": "從轉輪王行，便乘虛空飛騰自然。復可以",
    "T47n1957_001:0002b23": "擲驢之劣夫，言必不能乘空耶？「又如十圍之",
    "T47n1957_001:0002b24": "索，千夫不制，童子揮劍，瞬頃兩分。豈可得言，",
    "T47n1957_001:0002b25": "一小兒力，不能斷索乎？「又如鴆鳥入水，魚蜯",
    "T47n1957_001:0002b26": "斯斃，犀角觸泥，死者咸起。豈可得言，性命一",
    "T47n1957_001:0002b27": "斷，無可生乎？「又如黃鵠呼子安，子安還活。",
    "T47n1957_001:0002b28": "豈可得言，墳下千歲齡，決無可甦乎？「一切萬",
    "T47n1957_001:0002b29": "法，皆有自力、他力，自攝、他攝，千開萬閉，無量",
    "T47n1957_001:0002b30": "無邊。安得以有礙之識，疑彼無礙之法乎？「又",
    "T47n1957_001:0002c01": "五不思議中，佛法最不可思議。而以百年之",
    "T47n1957_001:0002c02": "惡為重，疑十念念佛為輕，不得往生安樂，入",
    "T47n1957_001:0002c03": "正定聚者，是事不然。「二者、疑佛智於人不為",
    "T47n1957_001:0002c04": "玄絕。何以故？夫一切名字從相待生，覺智從",
    "T47n1957_001:0002c05": "不覺生，如是迷方從記方生。若便迷絕不",
    "T47n1957_001:0002c06": "迷，迷卒不解；迷若可解，必迷者解亦可云解",
    "T47n1957_001:0002c07": "者迷。迷解、解迷猶手反覆耳，乃可明、昧為",
    "T47n1957_001:0002c08": "異，亦安得超然哉？起此疑故，於佛智慧生疑",
    "T47n1957_001:0002c09": "不信。對治此疑，故言不可稱智。「不可稱智者，",
    "T47n1957_001:0002c10": "言佛智絕稱謂，非相形待。何以言之？法若是",
    "T47n1957_001:0002c11": "有，必應有知有之智；法若是無，亦應有知",
    "T47n1957_001:0002c12": "無之智。諸法離於有、無，故佛冥諸法，則智",
    "T47n1957_001:0002c13": "絕相待。汝引解、迷為喻，猶是一迷耳，不成迷",
    "T47n1957_001:0002c14": "解。亦如夢中與他解夢，雖云解夢，非是不夢。",
    "T47n1957_001:0002c15": "以知取佛，不曰知佛；以不知取佛，非知佛；",
    "T47n1957_001:0002c16": "以非知、非不知取佛，亦非知佛；以非非知、非",
    "T47n1957_001:0002c17": "非不知取佛，亦非知佛。佛智離此四句，緣之",
    "T47n1957_001:0002c18": "者心行滅，損之者言語斷。以是義故，釋論",
    "T47n1957_001:0002c19": "云：『若人見般若，是則為被縛；若不見般若，",
    "T47n1957_001:0002c20": "是亦為被縛。若人見般若，是則為解脫；若不",
    "T47n1957_001:0002c21": "見般若，是亦為解脫。』此偈中說，不離四句者",
    "T47n1957_001:0002c22": "為縛，離四句者為解脫。汝疑佛智與人不玄",
    "T47n1957_001:0002c23": "絕者，是事不然。「三者、疑佛實不能度一切",
    "T47n1957_001:0002c24": "眾生。何以故？過去世有無量阿僧祇恒沙諸",
    "T47n1957_001:0002c25": "佛，現在十方世界亦有無量、無邊阿僧祇恒",
    "T47n1957_001:0003a01": "沙諸佛，若使佛實能度一切眾生，則應久無",
    "T47n1957_001:0003a02": "三界。第二佛則不應復為眾生發菩提心，具",
    "T47n1957_001:0003a03": "修淨土，攝受眾生。而實有第二佛，攝受眾生，",
    "T47n1957_001:0003a04": "乃至實有三世、十方無量諸佛，攝受眾生。故",
    "T47n1957_001:0003a05": "知，佛實不能度一切眾生。起此疑故，於阿彌",
    "T47n1957_001:0003a06": "陀佛作有量想。對治此疑，故言大乘廣智。「大",
    "T47n1957_001:0003a07": "乘廣智者，言佛無法不知，無煩惱不斷，無",
    "T47n1957_001:0003a08": "善不備，無眾生不度。所以有三世、十方者，",
    "T47n1957_001:0003a09": "有五義：一者、若便無第二佛，乃至無阿僧",
    "T47n1957_001:0003a10": "祇恒沙諸佛者，佛便不能度一切眾生。以實",
    "T47n1957_001:0003a11": "能度一切眾生故，則有十方無量諸佛，無",
    "T47n1957_001:0003a12": "量諸佛即是前佛所度眾生。二者、若一佛度",
    "T47n1957_001:0003a13": "一切眾生盡者，復亦不應後有佛。何以故？",
    "T47n1957_001:0003a14": "無覺他義故，復依何義，說有三世佛乎？依",
    "T47n1957_001:0003a15": "覺他義故，說佛佛皆度一切眾生。三者、後佛",
    "T47n1957_001:0003a16": "能度，猶是前佛之能。何以故？由前佛有後佛",
    "T47n1957_001:0003a17": "故。譬如帝王之甲，得相紹襲，後王即是前",
    "T47n1957_001:0003a18": "王之能故。四者、佛力雖能度一切眾生，要須",
    "T47n1957_001:0003a19": "有因緣，若眾生與前佛無因緣，復須後佛。如",
    "T47n1957_001:0003a20": "是無緣眾生，動逕百千萬佛，不聞、不見，非佛",
    "T47n1957_001:0003a21": "力劣也。譬如日、月周四天下，破諸闇冥，而盲",
    "T47n1957_001:0003a22": "者不見，非日不明也；雷震裂耳，而聾者不",
    "T47n1957_001:0003a23": "聞，非聲不勵也。覺諸緣理，號之曰佛。若情強",
    "T47n1957_001:0003a24": "違緣理，非正覺也。是故眾生無量，佛亦無",
    "T47n1957_001:0003a25": "量。徵佛莫問有緣、無緣，何不盡度一切眾生",
    "T47n1957_001:0003a26": "者，非理言也。五、眾生若盡，世間即墮有邊。",
    "T47n1957_001:0003a27": "以是義故，則有無量佛，度一切眾生。「問曰：『若",
    "T47n1957_001:0003a28": "眾生不可盡，世間復須墮無邊，無邊故，佛則",
    "T47n1957_001:0003a29": "實不能度一切眾生？』「答曰：『世間非有邊、非無",
    "T47n1957_001:0003b01": "邊，亦絕四句。佛令眾生離此四句，名之為度。",
    "T47n1957_001:0003b02": "其實非度、非不度，非盡、非不盡。譬如夢渡大",
    "T47n1957_001:0003b03": "海，值濤波諸難，其人畏怖叫聲徹外，外人喚",
    "T47n1957_001:0003b04": "覺，坦然無憂，但為渡夢，不為渡河。』「問曰：『言",
    "T47n1957_001:0003b05": "渡與不渡皆墮邊見，何以但說渡一切眾生",
    "T47n1957_001:0003b06": "為大乘廣智，不說不渡眾生為大乘廣智？』「答",
    "T47n1957_001:0003b07": "曰：『眾生莫不厭苦求樂，畏縛求解。聞渡則歸",
    "T47n1957_001:0003b08": "向，聞不渡不知所以不渡，便謂佛非大慈悲，",
    "T47n1957_001:0003b09": "則不歸向。不歸向故，長寢久夢，無由可息。",
    "T47n1957_001:0003b10": "為是人故，多說渡，不說不渡。復次，《諸法無行",
    "T47n1957_001:0003b11": "經》亦言：「佛不得佛道，亦不渡眾生，凡夫強",
    "T47n1957_001:0003b12": "分別，作佛渡眾生。」言：「度眾生」，是對治悉檀；",
    "T47n1957_001:0003b13": "言：「不度眾生」，是第一義悉檀。二言各有所以，",
    "T47n1957_001:0003b14": "不相違背。』「問曰：『如夢得息，豈不是度耶？若一",
    "T47n1957_001:0003b15": "切眾生，所夢皆息，世間豈不盡乎？』「答曰：『說",
    "T47n1957_001:0003b16": "夢為世間，若夢息，則無夢者。若無夢者，亦不",
    "T47n1957_001:0003b17": "說度者。如是知世間即是出世間，雖度無",
    "T47n1957_001:0003b18": "量眾生，則不墮顛倒。』「四者、疑佛不得一切種",
    "T47n1957_001:0003b19": "智。何以故？若能遍知諸法，諸法墮有邊故；",
    "T47n1957_001:0003b20": "若不能遍知，則非一切種智故。對治此疑故，",
    "T47n1957_001:0003b21": "言無等、無倫最上勝智。「無等、無倫最上勝智",
    "T47n1957_001:0003b22": "者，凡夫智虛妄，佛智如實，虛實玄殊，理無得",
    "T47n1957_001:0003b23": "等，故言無等。聲聞、辟支佛欲有所知，入定方",
    "T47n1957_001:0003b24": "知，出定不知，又知亦有限；佛得如實三昧，常",
    "T47n1957_001:0003b25": "在深定，而遍知照萬法二與無二，深法非倫，",
    "T47n1957_001:0003b26": "故言無倫。八地已上菩薩，雖得報生三昧用無",
    "T47n1957_001:0003b27": "出入，而習氣微熏三昧不極明淨，形待佛智，",
    "T47n1957_001:0003b28": "猶為有上。佛智、斷具足，如法而照，法無量故，",
    "T47n1957_001:0003b29": "照亦無量。譬如函大，蓋亦大，故言最上。「此",
    "T47n1957_001:0003c01": "三句亦可展轉相成，以佛智無與等者故所",
    "T47n1957_001:0003c02": "以無倫，以無倫故最上勝；亦可最上勝故無",
    "T47n1957_001:0003c03": "等，無等故無倫。但言無等便足，復何以須下",
    "T47n1957_001:0003c04": "二句者？如須陀洹智，不與阿羅漢等，而是其",
    "T47n1957_001:0003c05": "類；初地至十地亦如是，智雖不等，非不其倫。",
    "T47n1957_001:0003c06": "何以故？非最上故。「汝以知有邊為難，疑佛",
    "T47n1957_001:0003c07": "非一切智者，是事不然。」",
    "T47n1957_001:0003c08": "問曰：「下輩生中，云『十念相續，便得往生』。云何",
    "T47n1957_001:0003c09": "名為十念相續？」",
    "T47n1957_001:0003c10": "答曰：「譬如有人，空曠迴處，值遇怨賊，拔刃",
    "T47n1957_001:0003c11": "奮勇，直來欲殺。其人勁走，視渡一河，若",
    "T47n1957_001:0003c12": "得渡河，首領可全。爾時但念渡河方便：『我",
    "T47n1957_001:0003c13": "至河岸，為著衣渡？為脫衣渡？若著衣納，恐不",
    "T47n1957_001:0003c14": "得過；若脫衣納，恐無得暇。』但有此念，更無他",
    "T47n1957_001:0003c15": "緣，一念何當渡河，即是一念。如是不雜心，",
    "T47n1957_001:0003c16": "名為十念相續。行者亦爾，念阿彌陀佛，如彼",
    "T47n1957_001:0003c17": "念渡，逕于十念：若念佛名字，若念佛相好，",
    "T47n1957_001:0003c18": "若念佛光明，若念佛神力，若念佛功德，若念",
    "T47n1957_001:0003c19": "佛智慧，若念佛本願。無他心間雜，心心相次",
    "T47n1957_001:0003c20": "乃至十念，名為十念相續。「一往言十念相續，",
    "T47n1957_001:0003c21": "似若不難。然凡夫心猶野馬，識劇猿猴，馳",
    "T47n1957_001:0003c22": "騁六塵，不暫停息。宜至信心，預自剋念，便",
    "T47n1957_001:0003c23": "積習成性，善根堅固也。如佛告頻婆娑羅",
    "T47n1957_001:0003c24": "王：『人積善行，死無惡念。如樹西傾，必倒隨",
    "T47n1957_001:0003c25": "曲。』若便刀風一至，百苦湊身，若習前不",
    "T47n1957_001:0003c26": "在懷，念何可辨？「又宜同志五、三共結言要，垂",
    "T47n1957_001:0003c27": "命終時，迭相開曉，為稱阿彌陀佛名號，願生",
    "T47n1957_001:0003c28": "安樂，聲聲相次，使成十念也。譬如蠟印印泥，",
    "T47n1957_001:0003c29": "印壞文成；此命斷時，即是生安樂時。一入",
    "T47n1957_001:0004a01": "正定聚，更何所憂也！」",
    "T47n1957_001:0004a02": "略論安樂淨土義畢"
}