{
    "X08n0236_036:0365a14": "華嚴懸談會玄記卷第三十六",
    "X08n0236_036:0365a15": "蒼山再光寺比丘　普瑞集",
    "X08n0236_036:0365a16": "疏統收所計不出四見等者亦即唯識意彼論云然",
    "X08n0236_036:0365a17": "諸外道品類雖多所執有法不過四種一執有法與",
    "X08n0236_036:0365a18": "有等性其體定一如數論等彼執非理所以者何勿",
    "X08n0236_036:0365a19": "一切法即有性故皆如有性體無差別又若色等即",
    "X08n0236_036:0365a20": "色等性色等應無青黃等異二執有法與有等性其",
    "X08n0236_036:0365a21": "體定異如勝論等彼執非理所以者何勿一切法非",
    "X08n0236_036:0365a22": "有性故如已滅無體不可得便違實等自體非無亦",
    "X08n0236_036:0365a23": "違世間現見有物又若色等非色等性應如聲等非",
    "X08n0236_036:0365a24": "眼等境三執有法與有等性亦一亦異如無慚等(應等",
    "X08n0236_036:0365b01": "勒沙婆也此云苦行或是無慚梵語)彼執非理所以者何一異同前一",
    "X08n0236_036:0365b02": "異過故二相違體應別故一異體同俱不成故勿一",
    "X08n0236_036:0365b03": "切法皆同一體或應一異是假非實而執為實理定",
    "X08n0236_036:0365b04": "不成四執有法與有等性非一非異如邪見等(疏云若提",
    "X08n0236_036:0365b05": "子此是六師之數具云尼犍陀若提子據此即尼犍也故偏云邪見爾)彼執非理所以",
    "X08n0236_036:0365b06": "者何非一異執同一異故非一異言為遮為表若唯",
    "X08n0236_036:0365b07": "是表應不雙非若但是遮應無所執亦遮亦表應互",
    "X08n0236_036:0365b08": "相違非遮非表應成戲論又非一異違世共知有一",
    "X08n0236_036:0365b09": "異物亦違己宗色等有法決定實有是故彼言唯矯",
    "X08n0236_036:0365b10": "避過諸有智者勿謬許之。",
    "X08n0236_036:0365b11": "疏則因中有果者數論計自性諦中有二十三諦即",
    "X08n0236_036:0365b12": "因中有果也勝論計大有離實德業外別有一法即",
    "X08n0236_036:0365b13": "因中無果也。",
    "X08n0236_036:0365b14": "鈔皆廣如百論者以彼論有破因中有果品破因",
    "X08n0236_036:0365b15": "中無果品此二品廣申立破故也其略去若因中",
    "X08n0236_036:0365b16": "先有果先無果二俱無生何以故若因中無果者",
    "X08n0236_036:0365b17": "何以但泥中有瓶縷中有布若其俱無泥應是布",
    "X08n0236_036:0365b18": "縷應是瓶若因中先有果者是因中是果生是事",
    "X08n0236_036:0365b19": "不然何以故是因即是果汝法因果不異故因中",
    "X08n0236_036:0365b20": "若先有果若先無果是皆不生復次若因中先有",
    "X08n0236_036:0365b21": "果者乳中有酪酥若果中先有因者酥中有酪乳",
    "X08n0236_036:0365b22": "等若乳中有酪酥等則一因多果若酥有酪乳等",
    "X08n0236_036:0365b23": "則一果中多因如是先後因果一時俱有過若因",
    "X08n0236_036:0365b24": "中無果亦如是過是故因中有果無果是皆無生",
    "X08n0236_036:0365c01": "又云若瓶與泥團不異者瓶生時泥團不應滅泥",
    "X08n0236_036:0365c02": "團亦不應為瓶因若泥團與瓶異者瓶不應生瓶",
    "X08n0236_036:0365c03": "亦不應為泥團果是故若因中有果若因中無果",
    "X08n0236_036:0365c04": "物不應生物(以上無生破彼執也)又云外曰若諸法空無相",
    "X08n0236_036:0365c05": "者世間人盡不信受內曰是因緣法世人信受所",
    "X08n0236_036:0365c06": "以者何因緣生法則是無相汝謂乳中有酪酥等",
    "X08n0236_036:0365c07": "童女已妊諸子食中已有糞又除梁椽等別有屋",
    "X08n0236_036:0365c08": "除縷別有布或言因中有果或言因中無果或言",
    "X08n0236_036:0365c09": "離因緣諸法生其實空不應言說世事是人所執",
    "X08n0236_036:0365c10": "誰當信受我法不爾與世人同故一切信受。",
    "X08n0236_036:0365c11": "疏從虗空生即是無因者問前十一計所等之中自",
    "X08n0236_036:0365c12": "有無因何故此中指虗空為無因耶答前約所等自",
    "X08n0236_036:0365c13": "有無因此約能等十計相望虗空對餘眾情所見共",
    "X08n0236_036:0365c14": "云無體故指虗空為無因也。",
    "X08n0236_036:0365c15": "鈔無而忽有下有二初略釋二因得如乳生酪下",
    "X08n0236_036:0365c16": "逆次廣明二因先釋邪因後一切諸法下釋無因",
    "X08n0236_036:0365c17": "配屬可見者指於疏文離佛法外總結釋也。",
    "X08n0236_036:0365c18": "鈔有物混成先天地生者唐明皇注云將欲明道",
    "X08n0236_036:0365c19": "立名之由故云有物言有物混然而成含孕一切",
    "X08n0236_036:0365c20": "尋其生化乃在天地之先寂兮寥兮至為天下母",
    "X08n0236_036:0365c21": "者注云有物之體寂寥虗靜妙體湛然常寂故獨",
    "X08n0236_036:0365c22": "立而不移改應用徧於群有故周行而不危殆而",
    "X08n0236_036:0365c23": "萬物資以生成被其茂姜之德故可以為天下母",
    "X08n0236_036:0365c24": "言不知其名至遠曰返故者注云吾見有物生成",
    "X08n0236_036:0366a01": "隱無名氏故通生表其德字之曰道以包含目其",
    "X08n0236_036:0366a02": "體強名曰大妙用無方強名不得故自大而求之",
    "X08n0236_036:0366a03": "則逝而往矣自往而求之則遠不及矣若能了悟",
    "X08n0236_036:0366a04": "則返在於身心而證之。▲鈔注云因其所大下即",
    "X08n0236_036:0366a05": "釋上道大天大地大王亦大之文也。",
    "X08n0236_036:0366a06": "鈔域中者八極之內也言人謂王也等者廣鈔第",
    "X08n0236_036:0366a07": "七云由前所說人從天地生天地從道生故為人",
    "X08n0236_036:0366a08": "王者還法於本也言意在道法自然者謂鈔中由",
    "X08n0236_036:0366a09": "文相攝雖委細引之然疏本意唯在道法自然耳",
    "X08n0236_036:0366a10": "故上雖廣說以自然為極也鈔道動下釋道生一",
    "X08n0236_036:0366a11": "也於生物下增一名二釋上一生二也陽氣不能",
    "X08n0236_036:0366a12": "下釋二生三也積冲和下覆釋上義以歸經文言",
    "X08n0236_036:0366a13": "萬物負陰而抱陽下注云萬物得陰陽冲氣生成",
    "X08n0236_036:0366a14": "之故負抱陰陽含養冲氣以為柔和也。",
    "X08n0236_036:0366a15": "鈔大宗師篇者彼第三篇也注云雖天地之大萬",
    "X08n0236_036:0366a16": "物之富其所宗而師者無心也言有情有信等者",
    "X08n0236_036:0366a17": "彼疏云明鑒洞照有情也赴機若響有信也恬淡",
    "X08n0236_036:0366a18": "寂寞無為也視之不見無形也。▲鈔可傳而不可",
    "X08n0236_036:0366a19": "受者彼疏云寄言詮理可傳也體非數量不可受",
    "X08n0236_036:0366a20": "也方寸獨悟可得也離於形色不可見也。▲鈔自",
    "X08n0236_036:0366a21": "古以固存下彼疏云自從也存有也虗通至道無",
    "X08n0236_036:0366a22": "始無終從本已來未有天地五氣未兆吾道存焉。",
    "X08n0236_036:0366a23": "▲鈔神鬼神帝下彼疏云言大道能神於鬼靈神",
    "X08n0236_036:0366a24": "於天帝開明三景生立二儀至無之力有茲功用",
    "X08n0236_036:0366b01": "斯乃不神而神不生而生非神而神非生而生者",
    "X08n0236_036:0366b02": "也故老經云天得一以清神得一以靈也。▲鈔在",
    "X08n0236_036:0366b03": "太極之先下彼疏云太極五氣也六極六合也且",
    "X08n0236_036:0366b04": "道在五氣之上不為高遠在六合之下不為深邃",
    "X08n0236_036:0366b05": "先天地生不為長久長於萬古不為耆艾言道非",
    "X08n0236_036:0366b06": "高非深非久非老故道無不在所在皆無也。",
    "X08n0236_036:0366b07": "鈔狶韋氏下彼疏云狶韋氏文字已前遠古帝王",
    "X08n0236_036:0366b08": "號也得靈通之道故能驅馭羣品提挈二儀又作",
    "X08n0236_036:0366b09": "契字者契合也言能混同萬物符合二儀者也伏",
    "X08n0236_036:0366b10": "犧三皇也能伏牛乘馬伏犧牲故謂之伏犧也襲",
    "X08n0236_036:0366b11": "合也氣母者元氣之母應道也為得至道故能畫",
    "X08n0236_036:0366b12": "八卦演六爻調陰陽合六氣也維斗北斗也為眾",
    "X08n0236_036:0366b13": "星綱維故謂之維斗忒差也古始得於至道故歷",
    "X08n0236_036:0366b14": "於終始維持天地必無差忒日月光證於一道故",
    "X08n0236_036:0366b15": "得始終照臨竟無休息者也崑崙山名也在北海",
    "X08n0236_036:0366b16": "之北堪杯崑崙山神名也襲入也堪杯人面獸身",
    "X08n0236_036:0366b17": "得道入崑崙山為神姓馮名夷弘農華陰潼鄉提",
    "X08n0236_036:0366b18": "首里人也服八石神丹得水仙大川黃河也天帝",
    "X08n0236_036:0366b19": "錫馮夷為河伯故遊處孟津大山之中也肩吾神",
    "X08n0236_036:0366b20": "名(司馬云山神不死至孔子時亦有)得道故處東嶽為大川之神",
    "X08n0236_036:0366b21": "黃帝軒轅也採首山之銅鑄鼎於荊山之下鼎成",
    "X08n0236_036:0366b22": "有龍垂胡髯以迎帝帝遂將羣臣及後宮七十二",
    "X08n0236_036:0366b23": "人白日乘雲駕龍以登上天仙化而去。▲鈔又云",
    "X08n0236_036:0366b24": "知天之所為等者彼疏云天者自然之謂至者造",
    "X08n0236_036:0366c01": "極之名天之所為者謂三景晦明四時生殺風雲",
    "X08n0236_036:0366c02": "舒卷雷雨寒溫也人之所為者謂手捉脚行目視",
    "X08n0236_036:0366c03": "耳聽心知巧拙凡心施為知天之所為悉皆自爾",
    "X08n0236_036:0366c04": "非關造作豈由智力是以內放其身外冥於物浩",
    "X08n0236_036:0366c05": "然大觀與眾玄同窮理盡性故稱為至也。",
    "X08n0236_036:0366c06": "鈔即莊子文者具云夫鵠(有本又作鶴同胡各切)不日浴而",
    "X08n0236_036:0366c07": "白烏不日黔(其金切黑也)而黑(自然各已是也)彼疏云夫鵠白",
    "X08n0236_036:0366c08": "烏黑稟之自然豈須日日浴染方得如是以言物",
    "X08n0236_036:0366c09": "性其義例然言亦涅槃經者即第四十云納衣梵",
    "X08n0236_036:0366c10": "志說如刺生自然尖飛鳥自然色別毒蛇生已自",
    "X08n0236_036:0366c11": "然食土魚見鈎餌自然吞食龜陸生已自能入水",
    "X08n0236_036:0366c12": "犢子生已自能飲乳誰有教者佛言善男子是義",
    "X08n0236_036:0366c13": "不然若言入水非因緣者何不入火若言飲乳非",
    "X08n0236_036:0366c14": "因緣者何不唼角等。",
    "X08n0236_036:0366c15": "鈔二引周易等者下等者二字剩也言繫者繫屬",
    "X08n0236_036:0366c16": "也下彼疏云謂繫詞者凡有二義論字取繫屬之",
    "X08n0236_036:0366c17": "義聖人繫屬此辭於爻卦之下故又音為系者取",
    "X08n0236_036:0366c18": "綱系之義卦之與爻各有其辭以釋其義則卦之",
    "X08n0236_036:0366c19": "與爻各有綱系所以音為系也夫子本作十翼申",
    "X08n0236_036:0366c20": "說上下二篇經文繫辭條貫義理別自為卷總曰",
    "X08n0236_036:0366c21": "繫辭言此上應加是故二字者以本文中有是故",
    "X08n0236_036:0366c22": "二字故彼文云是故易有太極等。▲鈔注云者即",
    "X08n0236_036:0366c23": "韓康伯注也言孔云者即孔頴達疏也謂混元下",
    "X08n0236_036:0366c24": "問老子一生二前謂冲氣之一生第二陽氣何故",
    "X08n0236_036:0367a01": "今云太極生兩儀即老子一生二也答廣鈔第七",
    "X08n0236_036:0367a02": "云謂道動出冲元之氣道生一也於物之理未足",
    "X08n0236_036:0367a03": "又生陰陽二氣一生二陰氣下凝為地陽氣上騰",
    "X08n0236_036:0367a04": "為天和氣中為人倫二生三也三才成八卦萬物",
    "X08n0236_036:0367a05": "生焉三生萬物也文通二意引證家取意有異故",
    "X08n0236_036:0367a06": "不相違。▲鈔彼注云質性也又釋太易指周易太",
    "X08n0236_036:0367a07": "極者即漢張湛注也今具書其注文庶見其始末",
    "X08n0236_036:0367a08": "列子云有太易太初太始太素(注云此明物之自微至著變化之相",
    "X08n0236_036:0367a09": "因襲也)太易者未有氣也(易者無凝滯之稱凝寂於虗之域將何所見即如易",
    "X08n0236_036:0367a10": "繫之太極老氏之混成也)太初者氣之始也(陰陽未判即下說所謂渾淪也渾淪",
    "X08n0236_036:0367a11": "者言萬物相渾淪而未相離也)太始者形之始也(陰陽既判則品物流形也)太",
    "X08n0236_036:0367a12": "素者質之始也(質性也既為物矣則方圓剛柔靜躁浮沉各有其性故也)。▲鈔",
    "X08n0236_036:0367a13": "此則太初非太易等者會孔疏意謂張湛既指太",
    "X08n0236_036:0367a14": "易是太極則孔謂太初者非也(以太初是第二名既同太易則非第",
    "X08n0236_036:0367a15": "二名也)然鈔文少倒應云此則太易(意云是太易也)非太初",
    "X08n0236_036:0367a16": "便成太極在初文理方順智者詳之。▲鈔若准易",
    "X08n0236_036:0367a17": "鈎命下會太極却在後也然易謂太極乃取有之",
    "X08n0236_036:0367a18": "所極處即是無也勾命決謂之太極取其形質圓",
    "X08n0236_036:0367a19": "具極處說也一是有初之極(故上同太易)一是有終之",
    "X08n0236_036:0367a20": "極(故在四運之後)故名同義異也而圭山原人論注云彼",
    "X08n0236_036:0367a21": "始有太易五重運轉乃至太極(即勾命第五重)太極生兩",
    "X08n0236_036:0367a22": "儀評曰清涼兩存故鈔云雖小異同皆是元氣生",
    "X08n0236_036:0367a23": "天地耳圭山直以易之太極同勾命決之太極似",
    "X08n0236_036:0367a24": "不順今文然勾命決以一氣有五運則一氣同耳",
    "X08n0236_036:0367b01": "於理無妨。▲鈔謂震木離火等者四方四時也又",
    "X08n0236_036:0367b02": "巽同下四維也說卦云乾為天為圓為君為父為",
    "X08n0236_036:0367b03": "玉為金等故同兌金也巽為木為風為長女等故",
    "X08n0236_036:0367b04": "同震木也言八卦既立者從西北為首乾坎艮震",
    "X08n0236_036:0367b05": "巽離坤兌若約卦象乾三長坤六短離中",
    "X08n0236_036:0367b06": "虗坎中滿震仰盂艮覆椀兌上缺巽",
    "X08n0236_036:0367b07": "下短又乾為天坤為地離為火坎為水艮為山兌",
    "X08n0236_036:0367b08": "為澤震為雷巽為風此為八卦也爻象相推者一",
    "X08n0236_036:0367b09": "卦有八重八有六十四卦每一卦有六爻總計有",
    "X08n0236_036:0367b10": "三百八十四爻如此相推有吉凶故。",
    "X08n0236_036:0367b11": "鈔一陽一陰之謂道陰陽不測謂之神此二句非",
    "X08n0236_036:0367b12": "連次之文故鈔重牒初句引注釋之也其陰陽不",
    "X08n0236_036:0367b13": "測謂之神者注云神也者變化之極妙萬物而為",
    "X08n0236_036:0367b14": "言不可以形詰者也故曰陰陽不測。",
    "X08n0236_036:0367b15": "疏然無因邪因乃成大過等者圭山原人論云儒道",
    "X08n0236_036:0367b16": "二教說人畜等皆是虗無大道生成養育謂道法自",
    "X08n0236_036:0367b17": "然生於元氣元氣生天地天地生萬物故愚智貴賤",
    "X08n0236_036:0367b18": "貧富苦樂皆稟於天由於時命故死後却歸天地復",
    "X08n0236_036:0367b19": "其虗無者今略舉而詰之所言萬物皆從虗無大道",
    "X08n0236_036:0367b20": "而生者大道即是生死賢愚之本吉凶禍福之基基",
    "X08n0236_036:0367b21": "本既其常存則禍亂凶愚不可除也福慶賢善不可",
    "X08n0236_036:0367b22": "益也何用莊老之教耶又道育虎狼胎桀紂夭顏冉",
    "X08n0236_036:0367b23": "禍夷齊何名尊乎又言萬物皆是自然化生非因緣",
    "X08n0236_036:0367b24": "者則一切無因緣處悉應生化謂石應生草草或生",
    "X08n0236_036:0367c01": "人人生畜等又應生無前後起無早晚神仙不籍丹",
    "X08n0236_036:0367c02": "藥太平不籍賢良仁義不籍教習莊老周孔何用立",
    "X08n0236_036:0367c03": "教為軌則乎又言皆從元氣而生者則歘生之神未",
    "X08n0236_036:0367c04": "曾習慮豈得嬰孩便能愛惡驕恣焉若言歘有自然",
    "X08n0236_036:0367c05": "便能隨念愛惡等者則五德六藝悉能隨念而解何",
    "X08n0236_036:0367c06": "待因緣學習而成又若生是稟氣而歘有死是氣散",
    "X08n0236_036:0367c07": "而歘無則誰為鬼神乎且世有鑒達前生追憶往事",
    "X08n0236_036:0367c08": "則知生前相續非稟氣而歘有又驗鬼神靈知不斷",
    "X08n0236_036:0367c09": "則知死後非氣散而歘無故祭祀求禱典籍有文況",
    "X08n0236_036:0367c10": "死而蘇者說幽途事或死後感動妻子讐報怨恩今",
    "X08n0236_036:0367c11": "古皆有耶且天地之氣本無知也人稟無知之氣安",
    "X08n0236_036:0367c12": "得歘起而有知乎草木亦皆稟氣何不知乎又言貧",
    "X08n0236_036:0367c13": "富貴賤賢愚善惡吉凶禍福皆由天命者則天之賦",
    "X08n0236_036:0367c14": "命奚有貧多富少賤多貴少乃至禍多福少苟多少",
    "X08n0236_036:0367c15": "之分在天天何不平乎況有無行而貴守行而賤無",
    "X08n0236_036:0367c16": "德而富有德而貧逆吉義凶仁夭暴壽乃至有道者",
    "X08n0236_036:0367c17": "喪無道者興既皆由天天乃興不道而喪有道何有",
    "X08n0236_036:0367c18": "福善益謙之賞禍淫害盈之罰焉又既禍亂返逆皆",
    "X08n0236_036:0367c19": "由天命則聖人設教責人不責天罪物不罪命是不",
    "X08n0236_036:0367c20": "當也然則詩刺亂政書贊王道禮稱安上樂號移風",
    "X08n0236_036:0367c21": "豈是奉上天之意順造化之心乎故知專此教者未",
    "X08n0236_036:0367c22": "能原人。",
    "X08n0236_036:0367c23": "鈔即唯大乘者問今以小乘因緣破彼彼應迷小",
    "X08n0236_036:0367c24": "乘因緣何故此中亦迷大乘因緣耶答若約彼迷",
    "X08n0236_036:0368a01": "何分大小若約破時但用小乘因緣是破於彼何",
    "X08n0236_036:0368a02": "用大耶言十地有文者經云三界所有唯是一心",
    "X08n0236_036:0368a03": "如來於此分別演說十二有支皆依一心而得成",
    "X08n0236_036:0368a04": "立。▲鈔謂心法剎那等者謂第八識心為諸識本",
    "X08n0236_036:0368a05": "剎那剎那前滅後生各各自類相續故無始時界",
    "X08n0236_036:0368a06": "者界者因義即種子識展轉傳來前滅故不常後",
    "X08n0236_036:0368a07": "生故不斷此等心法依憑因緣對待而有非稟氣",
    "X08n0236_036:0368a08": "而成唯是識心為緣為對故豈同下顯異於彼也",
    "X08n0236_036:0368a09": "至耶字文勢稍長而義易知。▲鈔即淨名經者上",
    "X08n0236_036:0368a10": "句全是經文下句義引言從癡有愛者痴即無明",
    "X08n0236_036:0368a11": "有愛謂三有之愛也此二為本生死無窮故言一",
    "X08n0236_036:0368a12": "無明發業等者(此明大乘二世一重因果也謂無明乃至愛取有十支為現在因生",
    "X08n0236_036:0368a13": "老死二支為未來果)言無明發業者謂能發雖通三毒無明",
    "X08n0236_036:0368a14": "為正故唯識云此中無明唯取能發正感後世善",
    "X08n0236_036:0368a15": "惡業者以為其體即分別全俱生一分言愛能潤",
    "X08n0236_036:0368a16": "業者能潤雖該三毒三有之愛偏增唯識云於潤",
    "X08n0236_036:0368a17": "業位愛力偏增說愛如水能沃潤故要數溉灌方",
    "X08n0236_036:0368a18": "生有芽言二過去下(若大乘義三世一重因果若小乘義三世二重因果)大",
    "X08n0236_036:0368a19": "乘義者唯識云此十二支十因二果定不同世(彼疏",
    "X08n0236_036:0368a20": "云以異熟自非造業身即受果故約身死生為同世十因二果定不同世)因中前七與",
    "X08n0236_036:0368a21": "愛取有或異或同(若順生受業愛初生時其世必同第二生已去乃至後報業等",
    "X08n0236_036:0368a22": "世不同也今身造業後二世將受果時方起愛取故評曰若同世即前二世義若異世即今三世義)",
    "X08n0236_036:0368a23": "若二三七各定同世(生老死二愛取有三無明等七各定同世由痴發業熏發",
    "X08n0236_036:0368a24": "報種即識等五故前七支必定同世起愛取水潤先行識等六種轉名為有亦非異時非異時非起能潤",
    "X08n0236_036:0368b01": "隔世異時方成所潤生及老死同世可知若前七在過去愛取有三在現在生老死二在未來即十二支",
    "X08n0236_036:0368b02": "通三世有)言小乘唯後義者說有三世現在愛取之義",
    "X08n0236_036:0368b03": "雖同却有二重因果謂過去無明行二支為因現",
    "X08n0236_036:0368b04": "在識等五支為果現在愛取有三支為因未來生",
    "X08n0236_036:0368b05": "死二支為果也言雖由三毒下釋疑可知涅槃下",
    "X08n0236_036:0368b06": "引證。▲鈔小乘立三毒下由貪嗔癡發身口意造",
    "X08n0236_036:0368b07": "非福業感三塗總報惡業及人天別報苦業若造",
    "X08n0236_036:0368b08": "福業感欲界人天此上皆在欲界若造不動業中",
    "X08n0236_036:0368b09": "修四靜慮感色界報修四空定感四無色界報也。",
    "X08n0236_036:0368b10": "▲鈔眾生癡所覆下復說無明為生死本已上三",
    "X08n0236_036:0368b11": "節一癡愛言發潤也二三毒言因之造業受果也",
    "X08n0236_036:0368b12": "三無明言為本勝也。▲鈔然外道下釋疑疑云數",
    "X08n0236_036:0368b13": "論立薩埵等三德亦翻貪嗔癡和合能成諸法與",
    "X08n0236_036:0368b14": "佛教何殊答意云彼不知三毒是心王所有相應",
    "X08n0236_036:0368b15": "之心所能令造業等乃有諸法又計三德從冥諦",
    "X08n0236_036:0368b16": "而起用故是邪推求耳。▲鈔若大乘說下唯心親",
    "X08n0236_036:0368b17": "種為因癡愛發潤為緣也若小乘以癡愛是根本",
    "X08n0236_036:0368b18": "故為因能招業等為緣言亦以者意顯或可業種",
    "X08n0236_036:0368b19": "為因癡愛為緣也大乘或以業種為緣名言種子",
    "X08n0236_036:0368b20": "為因言亦以者或通業種為因故。",
    "X08n0236_036:0368b21": "鈔性空通初頓終教者若因緣生法無性故空即",
    "X08n0236_036:0368b22": "破相始教義若因緣所生諸法自性本空真理挺",
    "X08n0236_036:0368b23": "然露現即頓教義若因緣無別自體即真如隨緣",
    "X08n0236_036:0368b24": "而有今推無性即理故云性空即終教義言妙有",
    "X08n0236_036:0368c01": "即是實教者此不同前性通權通實故云即實教",
    "X08n0236_036:0368c02": "也若以性空融於妙有交徹具德即是圓教。",
    "X08n0236_036:0368c03": "鈔三揀濫顯邪等者總揀此土西方外道言相濫",
    "X08n0236_036:0368c04": "同釋教蓋隨己邪思安立全乖正理謂易云下繫",
    "X08n0236_036:0368c05": "辭文也注云至神者寂然而無不應斯蓋功用之",
    "X08n0236_036:0368c06": "母此濫佛教真如不變隨緣也。▲鈔禮云下注云",
    "X08n0236_036:0368c07": "言性不見物則無欲亦濫隨緣之義。▲鈔老子云",
    "X08n0236_036:0368c08": "下即道經窈冥不測生成之用精妙甚存窈冥之",
    "X08n0236_036:0368c09": "精本無假雜物感必應亦濫真如之義也莊子下",
    "X08n0236_036:0368c10": "注云任之而自爾非偽也有濫一心之義。▲鈔如",
    "X08n0236_036:0368c11": "今時成英尊師者奘三藏傳云道士蔡晃成英等",
    "X08n0236_036:0368c12": "競引釋論中百之意用通道經奘曰佛道兩教其",
    "X08n0236_036:0368c13": "致天殊安用佛言用通道義窮覈言跡本出無從",
    "X08n0236_036:0368c14": "晃歸情曰自昔相傳祖憑佛教至於三論晃所師",
    "X08n0236_036:0368c15": "遵唯義幽通無不同會故引解也如僧肇著論咸",
    "X08n0236_036:0368c16": "引莊老狷白申明不相為怪佛言似道何爽論言",
    "X08n0236_036:0368c17": "奘曰佛教初開深文尚擁老談玄理微附佛言肇",
    "X08n0236_036:0368c18": "論所傳引為連類豈以喻詞而成通極今經繁富",
    "X08n0236_036:0368c19": "各有司南老子但五千言論無文解自餘千卷多",
    "X08n0236_036:0368c20": "是鑿方至如此土賢明何晏王弼周顒蕭懌顧顗",
    "X08n0236_036:0368c21": "之徒初數十家注解老子何不引用乃復旁通釋",
    "X08n0236_036:0368c22": "氏不乃推步逸蹤乎(故知當時亦不許彼引用也)。▲鈔即涅槃",
    "X08n0236_036:0368c23": "經第三下先依彼疏科條後逐難解釋。",
    "X08n0236_036:0369a01": "科文分二。",
    "X08n0236_036:0369a02": "初問(二)",
    "X08n0236_036:0369a03": "初問佛差別(爾時)",
    "X08n0236_036:0369a04": "二難使無別(二)",
    "X08n0236_036:0369a05": "初舉邪正二常(如佛)",
    "X08n0236_036:0369a06": "後就其設難(二)",
    "X08n0236_036:0369a07": "初難佛常同世常(若言)",
    "X08n0236_036:0369a08": "後徵世常同佛佛常",
    "X08n0236_036:0369a09": "後答(三)",
    "X08n0236_036:0369a10": "初明邪異正(二)",
    "X08n0236_036:0369a11": "初喻(七)",
    "X08n0236_036:0369a12": "初過佛說經喻(佛告)",
    "X08n0236_036:0369a13": "二外道[穴/耤]法喻(長者)",
    "X08n0236_036:0369a14": "三無師自攝喻(賊得)",
    "X08n0236_036:0369a15": "四學佛求常喻(爾時)",
    "X08n0236_036:0369a16": "五求常不得喻(我等)",
    "X08n0236_036:0369a17": "六妄加己情喻(爾時)",
    "X08n0236_036:0369a18": "七加情損失喻(以水)",
    "X08n0236_036:0369a19": "二合分(二)",
    "X08n0236_036:0369a20": "初正合前五喻(五)",
    "X08n0236_036:0369a21": "一合第二喻(凡夫)",
    "X08n0236_036:0369a22": "二合第三喻(諸凡)",
    "X08n0236_036:0369a23": "三合第五喻(以是)",
    "X08n0236_036:0369a24": "四合第六喻(如彼)",
    "X08n0236_036:0369a25": "五合第七喻(寶亦)",
    "X08n0236_036:0369a26": "後重顯加水之相(是諸)",
    "X08n0236_036:0369a27": "二辨正異邪(三)",
    "X08n0236_036:0369a28": "初法(是故)",
    "X08n0236_036:0369a29": "二喻(六)",
    "X08n0236_036:0369a30": "一如來出現喻(如轉法輪)",
    "X08n0236_036:0369a31": "二外道退散喻(福德)",
    "X08n0236_036:0369a32": "三正法無損喻(牛無)",
    "X08n0236_036:0369a33": "四付人脩學喻(時轉)",
    "X08n0236_036:0369a34": "五脩學得常喻(是人)",
    "X08n0236_036:0369a35": "六得常廣益喻(以醍)",
    "X08n0236_036:0369a36": "三合(六)",
    "X08n0236_036:0369a37": "一如來出現喻(如轉法輪)",
    "X08n0236_036:0369a38": "二外道退散喻(諸凡)",
    "X08n0236_036:0369a39": "三正法無損喻(爾時)",
    "X08n0236_036:0369a40": "四付人脩學喻(為眾)",
    "X08n0236_036:0369a41": "五脩學得常喻(菩薩)",
    "X08n0236_036:0369a42": "六得常廣益喻(復合)",
    "X08n0236_036:0369a43": "三結勸脩學(二)",
    "X08n0236_036:0369a44": "初結(以是)",
    "X08n0236_036:0369a45": "後勸(迦葉)",
    "X08n0236_036:0369a46": "鈔性常者即數論師自性諦常也後徵中言世性",
    "X08n0236_036:0369a47": "者弘決云謂世間由冥諦而有即冥諦為世間本",
    "X08n0236_036:0369a48": "性也。▲鈔譬如長者下長者喻過佛牛喻行法行",
    "X08n0236_036:0369a49": "門差別名色種種同顯一詮名共一羣委修行者",
    "X08n0236_036:0369a50": "隨緣修習名牧放人隨逐水草為得涅槃不期餘",
    "X08n0236_036:0369b01": "報名但為醍醐不求乳酪菩薩如牧牛者依法思",
    "X08n0236_036:0369b02": "量說之為搆得義充神名為自食。▲鈔長者命終",
    "X08n0236_036:0369b03": "下過佛示滅名為命終諸外道等盜佛正法安置",
    "X08n0236_036:0369b04": "己典名為羣賊之所抄掠(上楚孝切奪也下力約切取也劫也)。▲鈔",
    "X08n0236_036:0369b05": "賊得牛下彼無善巧解釋之師名為婦女出情圖",
    "X08n0236_036:0369b06": "度名自搆捋憶想作解以用充神名得已食。▲鈔",
    "X08n0236_036:0369b07": "彼大長者下遠尋聖意我等下學佛求常夫醍醐",
    "X08n0236_036:0369b08": "下歎其所求。▲鈔我等無器下外道自忖身無道",
    "X08n0236_036:0369b09": "機名無器依法修善名為得乳無有道機錄彼善",
    "X08n0236_036:0369b10": "行名無妄處外道唯有世俗善機收錄彼善故唯",
    "X08n0236_036:0369b11": "有皮囊不能觀察破相求實不知攢搖(正觀名攢旁推名搖)",
    "X08n0236_036:0369b12": "世善頗生名漿猶難得道果絕分名況生酥。▲鈔",
    "X08n0236_036:0369b13": "以醍醐故下欲得常果於生死中妄相建立宣說",
    "X08n0236_036:0369b14": "自在天等以為常樂。▲鈔以水多下由加妄情失",
    "X08n0236_036:0369b15": "於世善名為失乳失於賢聖所修道行名為失酪",
    "X08n0236_036:0369b16": "不得涅槃名失醍醐此等應得不得故名失也。▲",
    "X08n0236_036:0369b17": "鈔凡夫亦爾下但合五喻略不合第一第四合第",
    "X08n0236_036:0369b18": "二喻中先正合何以下釋如彼下舉喻以帖。▲鈔",
    "X08n0236_036:0369b19": "凡夫雖得戒定慧者即說三學文也合賊得牛無",
    "X08n0236_036:0369b20": "有方便不能解說者合無婦女。▲鈔以是義下合",
    "X08n0236_036:0369b21": "漿猶難得況復生酥如彼下舉喻以帖。▲鈔如彼",
    "X08n0236_036:0369b22": "羣賊下先牒舉前喻凡夫下舉法以合。▲鈔實亦",
    "X08n0236_036:0369b23": "不得下合乳酪等一切俱失如彼下舉喻以帖。▲",
    "X08n0236_036:0369b24": "鈔是諸凡夫下人天少善如所加乳妄說常等名",
    "X08n0236_036:0369c01": "為加水。▲鈔如轉輪王者輪王喻佛出現世間名",
    "X08n0236_036:0369c02": "出現於世言以諸牛下喻佛以正法附諸菩薩言",
    "X08n0236_036:0369c03": "是人方便即得醍醐下喻菩薩巧修證會常法以",
    "X08n0236_036:0369c04": "己所得化佗同證令出生死名無患苦。▲鈔所謂",
    "X08n0236_036:0369c05": "如來常樂我淨者喻中云無患苦合中言得常樂",
    "X08n0236_036:0369c06": "言左右耳。▲鈔抨驢乳等者抨字二切若披耕切",
    "X08n0236_036:0369c07": "訓彈也若補耕切訓使也從也二訓皆通若訓彈",
    "X08n0236_036:0369c08": "則彈捋之義若訓使即用謂故用驢乳不成酥酪",
    "X08n0236_036:0369c09": "又從驢出乳安成酥酪。▲鈔依外教修行但招苦",
    "X08n0236_036:0369c10": "果者不能出生死故如西域記第二說人壽百歲",
    "X08n0236_036:0369c11": "時波你尼仙造千頌聲明論盛行於世後五百年",
    "X08n0236_036:0369c12": "有大羅漢見梵志為小童誦其聲明不及乃打之",
    "X08n0236_036:0369c13": "羅漢因而大哭梵志問其所以羅漢曰聞昔波你",
    "X08n0236_036:0369c14": "尼仙人否彼答曰曾聞今誦聲明即所造也羅漢",
    "X08n0236_036:0369c15": "曰今小童即彼仙人後身也但以強識翫習世典",
    "X08n0236_036:0369c16": "不究真理神智唐捐流轉未息是知習世俗之典",
    "X08n0236_036:0369c17": "展轉愚暗無所成益。",
    "X08n0236_036:0369c18": "鈔然西方下已上正消疏文自下文外別敘以對",
    "X08n0236_036:0369c19": "外宗之異先舉西方外道之勝尚去佛道懸遠言",
    "X08n0236_036:0369c20": "真源小差者由不了自心何知正道從顛倒慧增",
    "X08n0236_036:0369c21": "長諸惡是故訶為邪說況此方下以全迷三世因",
    "X08n0236_036:0369c22": "果故又不及西方外道之多云何三教得同也。▲",
    "X08n0236_036:0369c23": "鈔善止一身者謂行善只在現在一身雖禮記云",
    "X08n0236_036:0369c24": "父母亡歿君子有終身之憂小人有三年持孝而",
    "X08n0236_036:0370a01": "不慮父母他世之何如。▲鈔齊死生一榮枯者莊",
    "X08n0236_036:0370a02": "子云古之真人不知悅生不知惡死又云其有旦",
    "X08n0236_036:0370a03": "夜之常天之道也窮達貧富命也言聚散氣為生",
    "X08n0236_036:0370a04": "死者莊子云人之生也氣之聚也散則為死言歸",
    "X08n0236_036:0370a05": "無物者道經云繩繩不可名復歸於無物(注云繩繩者運",
    "X08n0236_036:0370a06": "動不息之意妙本湛然故云復歸於無物也)此上之說彼皆為至極之",
    "X08n0236_036:0370a07": "道若方之釋教如以十歲之童望百歲之老不合",
    "X08n0236_036:0370a08": "言其同年也。",
    "X08n0236_036:0370a09": "鈔棄智者亦即道經注云棄凡夫智詐之用淳朴",
    "X08n0236_036:0370a10": "淳朴則巧偽不作絕聰者莊子云黜聰明注云內",
    "X08n0236_036:0370a11": "不覺有一身外不覺有天地然後曠然與變化為",
    "X08n0236_036:0370a12": "體而無不通也言萬行會本者性本清淨由無明",
    "X08n0236_036:0370a13": "顛倒故生死長往能知真淨法身靈鑒真心即不",
    "X08n0236_036:0370a14": "妄認四大緣慮身心無邊煩惱秪為此身既不認",
    "X08n0236_036:0370a15": "此身即貪嗔自息貪嗔既息則不造業無業則無",
    "X08n0236_036:0370a16": "六道之報念念離過念念稱性修行而顯恒沙性",
    "X08n0236_036:0370a17": "德契會本性矣。▲鈔以聚氣下繫辭云精氣為物",
    "X08n0236_036:0370a18": "遊魂為變注云精氣氤氛聚而成物聚極則散而",
    "X08n0236_036:0370a19": "遊魂為變也遊魂言其遊散也言死則歸天天地",
    "X08n0236_036:0370a20": "等者上天字誤書應是夫字禮記云魂氣歸乎天",
    "X08n0236_036:0370a21": "形魄歸乎地。▲鈔縱言慎其所習也如云修身慎",
    "X08n0236_036:0370a22": "行子張學干祿子曰多聞闕疑慎言其餘則寡尤",
    "X08n0236_036:0370a23": "多見闕殆慎行其餘則寡悔等此雖言身慎德秪",
    "X08n0236_036:0370a24": "在此身豈知習解脫之因而出生死等也。▲鈔蠕",
    "X08n0236_036:0370b01": "飛者音輭又音喘皆虫動之貌也即虫類也飛即",
    "X08n0236_036:0370b02": "羽族也。▲鈔四相遷流者生住異滅也言皆由緣",
    "X08n0236_036:0370b03": "力者由心生滅等緣萬法豈能常住又緣聚則生",
    "X08n0236_036:0370b04": "緣離則滅非由日月令遷也言力負自爾者即莊",
    "X08n0236_036:0370b05": "子云藏舟於壑藏山於澤謂之固矣然而夜半有",
    "X08n0236_036:0370b06": "力者負之而走昧者不知也(彼疏云夜半暗冥以譬之理玄遠也有力",
    "X08n0236_036:0370b07": "者造化也夫藏舟於海壑正合其冥隱山於澤中謂之得所然而造化之力相負而趨夔故曰新驟如遊",
    "X08n0236_036:0370b08": "水凡惑之徒心靈愚昧而不知也)。",
    "X08n0236_036:0370b09": "鈔故謀未兆下德經云其安易持其未兆易謀(言人",
    "X08n0236_036:0370b10": "正性安靜之時將欲執持令不散亂次雖欲起心尚未形兆謀度絕之使令不起並甚易爾)其",
    "X08n0236_036:0370b11": "脆易破其微易散(欲心初染尚自危脆能絕之者則易破禍患初起形兆尚微將",
    "X08n0236_036:0370b12": "欲防之則易散)言故受而喜之者莊子云受而喜之(不問所受",
    "X08n0236_036:0370b13": "者何物過之而無不適也)忘而復之(復之不由於識)疏云上句喜所遇",
    "X08n0236_036:0370b14": "下句反未生也言絕於聖下即道經具云絕聖棄",
    "X08n0236_036:0370b15": "智注云絕聖人言教之跡則化無為言不住不染",
    "X08n0236_036:0370b16": "者若心不住著不染污道諦也逈超生死之外體",
    "X08n0236_036:0370b17": "性離斷離常滅諦也高出空有之巔又滅諦無在",
    "X08n0236_036:0370b18": "云不住性靜故不染逈超生死之外道諦離斷常",
    "X08n0236_036:0370b19": "之見高出空有之巔又道於諸境無住云無住滅",
    "X08n0236_036:0370b20": "本無其方所云無住道能除漏云不染滅性本寂",
    "X08n0236_036:0370b21": "云不染言因心下依心造業集也三界輪迴苦也",
    "X08n0236_036:0370b22": "較言下明二宗逈異比較其言無一可得同也。",
    "X08n0236_036:0370b23": "鈔染非染下老以等者道經云絕仁民復孝慈失",
    "X08n0236_036:0370b24": "道而有兼愛之仁絕兼愛之仁則復於大孝慈言",
    "X08n0236_036:0370c01": "欲害下道經云常有欲以見其徼常無欲以觀其",
    "X08n0236_036:0370c02": "妙言利累於下道經云絕巧棄利盜賊無有注云",
    "X08n0236_036:0370c03": "人矜偏能巧必有爭利之心故絕巧則人不爭棄",
    "X08n0236_036:0370c04": "利則人自足則不為盜賊矣言禮出於亂下德經",
    "X08n0236_036:0370c05": "云夫禮者忠信之薄而亂之首(注云制禮者為忠信衰薄而以禮為",
    "X08n0236_036:0370c06": "救亂之首爾)又莊子云禮者道之華而亂之首言理由",
    "X08n0236_036:0370c07": "於道下德經云不出戶知天下不窺牖見天道(注云",
    "X08n0236_036:0370c08": "垂拱無為不出教令於戶外是知理天下之道人事知則天象順故不煩窺牖而天道可知也)其",
    "X08n0236_036:0370c09": "出彌遠其智彌少(若不能無為假使出入彌遠其智理天下之道彌少)不為",
    "X08n0236_036:0370c10": "而成(不為言教而天下化成)為者敗之(凡情不能因任營為分外為者求遂理必",
    "X08n0236_036:0370c11": "敗之)言得在於時下道經云將欲取天下而為之吾",
    "X08n0236_036:0370c12": "見其不得已(天下者大寶之位也有道之者必待曆數在躬若暴亂之人將欲以力取而為",
    "X08n0236_036:0370c13": "之主者故或云吾見其不得矣)言不在於爭也者有本云不在於",
    "X08n0236_036:0370c14": "事然爭字為正言欲為生死下圓覺云一切眾生",
    "X08n0236_036:0370c15": "從無始際由有種種恩愛貪欲故有輪迴既能絕",
    "X08n0236_036:0370c16": "之故超生死言教方既別者方者法也二教所詮",
    "X08n0236_036:0370c17": "之法既別二教全異之理易知。",
    "X08n0236_036:0370c18": "鈔歸非歸異者有本云歸異歸別有本云歸別歸",
    "X08n0236_036:0370c19": "異然皆約所歸辯異也言可搴可拔者搴音褰又",
    "X08n0236_036:0370c20": "音蹇皆訓取也言控御下已上皆始末信解自下",
    "X08n0236_036:0370c21": "並如理修行言逈登下尅證菩提妙智無所不達",
    "X08n0236_036:0370c22": "如登高臺而遠鑒故仁王經云如登高臺普觀一",
    "X08n0236_036:0370c23": "切無不明了涅槃具德聖靈遊集謂之園苑湛然",
    "X08n0236_036:0370c24": "下覆釋二依妙果存泯無礙嶷(魚力切高也)。",
    "X08n0236_036:0371a01": "鈔生與死命也下莊子云死生存亡賢與不肖命",
    "X08n0236_036:0371a02": "也捍(音旱抵也)則能安處下莊子云是遁天倍情亡其",
    "X08n0236_036:0371a03": "所受(天性所受各有本分不可逃亦不可加)安時而處順哀樂所不",
    "X08n0236_036:0371a04": "入也(夫哀樂生於得失也今玄通合變之士無時而不安無順而不處冥然與造化為一則無住而",
    "X08n0236_036:0371a05": "所我矣將何得何失孰為生哉故任其所受而哀樂無所措其間矣)言孤劭者一音",
    "X08n0236_036:0371a06": "翹二音邵若翹音即精意之意若劭音即勉也即",
    "X08n0236_036:0371a07": "孤然得精意於寰中亦自勉於寰中也言澹然下",
    "X08n0236_036:0371a08": "莊子云澹然無極而眾美從之平易恬澹則憂患",
    "X08n0236_036:0371a09": "不能入邪氣不能襲(泯然與正理俱住)故無天災(災生於逆天故)",
    "X08n0236_036:0371a10": "無物累(累生於逆物故)泊音怕也言所歸既異下總結以",
    "X08n0236_036:0371a11": "所歸究竟既異能歸發迹亦殊其一人東行一人",
    "X08n0236_036:0371a12": "西往相去渺然何限千里。",
    "X08n0236_036:0371a13": "鈔此上之十異即冀審思慎之深衷等者似勸勉",
    "X08n0236_036:0371a14": "於學者思之然有本云李思慎之深衷姓李名思",
    "X08n0236_036:0371a15": "慎故准弘決云自古先賢久判真偽近代名德仍",
    "X08n0236_036:0371a16": "因是非不如儒俗猶分清濁如李思慎十異等文",
    "X08n0236_036:0371a17": "故知姓李名思慎也不須異釋言衷者正也是此",
    "X08n0236_036:0371a18": "人甚深中正之理故言多以小乘等者鈔主斷詞",
    "X08n0236_036:0371a19": "顯少用大乘故有本云多用大乘者非也況乎下",
    "X08n0236_036:0371a20": "方是大乘故五教可知。▲鈔無得下遮過習邪下",
    "X08n0236_036:0371a21": "明損圓。▲覺疏云宿遇邪宗既熏其心積習成種",
    "X08n0236_036:0371a22": "故於聖道難起信心傳授之人下更偏誡說法之",
    "X08n0236_036:0371a23": "人於上邪正不善揀擇為人演說聞者信順如指",
    "X08n0236_036:0371a24": "引盲故圓覺經云若諸眾生雖求善友遇邪見者",
    "X08n0236_036:0371b01": "未得正悟是則名為外道種性邪師過謬非眾生",
    "X08n0236_036:0371b02": "咎也。",
    "X08n0236_036:0371b04": "華嚴懸談會玄記卷第三十六"
}