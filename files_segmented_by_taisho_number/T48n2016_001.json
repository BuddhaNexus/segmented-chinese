{
    "T48n2016_001:0415a03": "宗鑑錄序",
    "T48n2016_001:0415a05": "左朝請郎尚書禮部",
    "T48n2016_001:0415a06": "員外郎護軍楊傑撰",
    "T48n2016_001:0415a07": "諸佛真語。以心為宗。眾生信道。以宗為鑑。眾",
    "T48n2016_001:0415a08": "生界即諸佛界。因迷而為眾生。諸佛心是眾",
    "T48n2016_001:0415a09": "生心。因悟而成諸佛。心如明鑑。萬象歷然。佛",
    "T48n2016_001:0415a10": "與眾生。其猶影像。涅槃生死。俱是強名。鑒體",
    "T48n2016_001:0415a11": "寂而常照。鑒光照而常寂。心佛眾生。三無差",
    "T48n2016_001:0415a12": "別。國初吳越永明智覺壽禪師。證最上乘。了",
    "T48n2016_001:0415a13": "第一義。洞究教典。深達禪宗。稟奉律儀。廣行",
    "T48n2016_001:0415a14": "利益。因讀楞伽經云。佛語心為宗。乃製宗",
    "T48n2016_001:0415a15": "鑑錄。於無疑中起疑。非問處設問。為不請",
    "T48n2016_001:0415a16": "友。真大導師。擲龍宮之寶。均施群生。徹祖門",
    "T48n2016_001:0415a17": "之關。普容來者。舉目而視。有欲皆充。信手而",
    "T48n2016_001:0415a18": "拈。有疾皆愈。蕩滌邪見。指歸妙源。所謂舉一",
    "T48n2016_001:0415a19": "心為宗。照萬法為鑑矣。若人以佛為鑑。則知",
    "T48n2016_001:0415a20": "戒定慧為諸善之宗。人天聲聞緣覺菩薩如",
    "T48n2016_001:0415a21": "來。由此而出。一切善類莫不信受。若以眾生",
    "T48n2016_001:0415a22": "為鑑。則知貪瞋癡為諸惡之宗。脩羅旁生地",
    "T48n2016_001:0415a23": "獄鬼趣。由此而出。一切惡類莫不畏憚。善惡",
    "T48n2016_001:0415a24": "雖異。其宗則同。返鑑其心。則知靈明湛寂。廣",
    "T48n2016_001:0415a25": "大融通。無為無住。無修無證。無塵可染。無垢",
    "T48n2016_001:0415a26": "可磨。為一切諸法之宗矣。初吳越忠懿王。",
    "T48n2016_001:0415a27": "序之。祕于教藏。至元豐中。",
    "T48n2016_001:0415a28": "皇弟魏端獻王。鏤板分施名藍。四方學者。罕",
    "T48n2016_001:0415a29": "遇其本。元祐六年夏。游東都法雲道場。始見",
    "T48n2016_001:0415b01": "錢唐新本。尤為精詳。乃吳人徐思恭。請法涌",
    "T48n2016_001:0415b02": "禪師。同永樂法真二三耆宿。遍取諸錄。用三",
    "T48n2016_001:0415b03": "乘典籍。聖賢教語。校讀成就。以廣流布。其益",
    "T48n2016_001:0415b04": "甚博。法涌知予喜閱是錄。因請為序云。",
    "T48n2016_001:0415b07": "宗鏡錄序",
    "T48n2016_001:0415b09": "天下大元帥吳越國王俶製",
    "T48n2016_001:0415b10": "詳夫。域中之教者三。正君臣。親父子。厚人倫。",
    "T48n2016_001:0415b11": "儒。吾之師也。寂兮寥兮。視聽無得。自微妙。升",
    "T48n2016_001:0415b12": "虛無。以止乎乘風馭景。君得之則善建不拔。",
    "T48n2016_001:0415b13": "人得之則延貺無窮。道。儒之師也。四諦十二",
    "T48n2016_001:0415b14": "因緣。三明八解脫。時習不忘。日修以得。一登",
    "T48n2016_001:0415b15": "果地。永達真常。釋道之宗也。惟此三教。並自",
    "T48n2016_001:0415b16": "心修。心鏡錄者。智覺禪師所撰也。總乎百卷。",
    "T48n2016_001:0415b17": "包盡微言。",
    "T48n2016_001:0415b18": "我佛金口所宣。盈于海藏。蓋亦提誘後學。師",
    "T48n2016_001:0415b19": "之智慧辯才。演暢萬法。明了一心。禪際河遊。",
    "T48n2016_001:0415b20": "慧間雲布。數而稱之。莫能盡紀。聊為小序。以",
    "T48n2016_001:0415b21": "頌宣行云爾。",
    "T48n2016_001:0415b24": "宗鏡錄序",
    "T48n2016_001:0415b26": "大宋吳越國慧日永明",
    "T48n2016_001:0415b27": "寺主智覺禪師延壽集",
    "T48n2016_001:0415b28": "伏以。真源湛寂。覺海澄清。絕名相之端。無能",
    "T48n2016_001:0415b29": "所之迹。最初不覺。忽起動心。成業識之由。為",
    "T48n2016_001:0415c01": "覺明之咎。因明起照。見分俄興。隨照立塵。相",
    "T48n2016_001:0415c02": "分安布。如鏡現像。頓起根身。次則隨想。而世",
    "T48n2016_001:0415c03": "界成差。後即因智。而憎愛不等。從此遺真",
    "T48n2016_001:0415c04": "失性。執相徇名。積滯著之情塵。結相續之識",
    "T48n2016_001:0415c05": "浪。鎖真覺於夢夜。沈迷三界之中。瞽智眼於",
    "T48n2016_001:0415c06": "昏衢。匍匐九居之內。遂乃縻業繫之苦。喪解",
    "T48n2016_001:0415c07": "脫之門。於無身中受身。向無趣中立趣。約依",
    "T48n2016_001:0415c08": "處則分二十五有。論正報則具十二類生。皆",
    "T48n2016_001:0415c09": "從情想根由。遂致依正差別。向不遷境上。虛",
    "T48n2016_001:0415c10": "受輪迴。於無脫法中。自生繫縛。如春蠶作繭。",
    "T48n2016_001:0415c11": "似秋蛾赴燈。以二見妄想之絲。纏苦聚之業",
    "T48n2016_001:0415c12": "質。用無明貪愛之翼。撲生死之火輪。用谷響",
    "T48n2016_001:0415c13": "言音。論四生妍醜。以妄想心鏡。現三有形儀。",
    "T48n2016_001:0415c14": "然後。違順想風。動搖覺海。貪癡愛水。資潤苦",
    "T48n2016_001:0415c15": "芽。一向徇塵。罔知反本。發狂亂之知見。翳於",
    "T48n2016_001:0415c16": "自心。立幻化之色聲。認為他法。從此。一微涉",
    "T48n2016_001:0415c17": "境。漸成戞漢之高峯。滴水興波。終起吞舟之",
    "T48n2016_001:0415c18": "巨浪。邇後將欲反初復本。約根利鈍不同。",
    "T48n2016_001:0415c19": "於一真如界中。開三乘五性。或見空而證果。",
    "T48n2016_001:0415c20": "或了緣而入真。或三祇熏鍊。漸具行門。或一",
    "T48n2016_001:0415c21": "念圓修。頓成佛道。斯則剋證有異。一性非殊。",
    "T48n2016_001:0415c22": "因成凡聖之名。似分真俗之相。若欲窮微洞",
    "T48n2016_001:0415c23": "本。究旨通宗。則根本性離。畢竟寂滅。絕昇沈",
    "T48n2016_001:0415c24": "之異。無縛脫之殊。既無在世之人。亦無滅度",
    "T48n2016_001:0415c25": "之者。二際平等。一道清虛。識智俱空。名體",
    "T48n2016_001:0415c26": "咸寂。逈無所有。唯一真心。達之名見道之人。",
    "T48n2016_001:0415c27": "昧之號生死之始。復有邪根外種。小智權機。",
    "T48n2016_001:0415c28": "不了生死之病原。罔知人我之見本。唯欲厭",
    "T48n2016_001:0415c29": "喧斥動。破相析塵。雖云味靜冥空。不知埋真",
    "T48n2016_001:0416a01": "拒覺。如不辯眼中之赤眚。但滅燈上之重光。",
    "T48n2016_001:0416a02": "罔窮識內之幻身。空避日中之虛影。斯則勞",
    "T48n2016_001:0416a03": "形役思。喪力捐功。不異足水助氷。投薪益火。",
    "T48n2016_001:0416a04": "豈知重光在眚。虛影隨身。除病眼而重光自",
    "T48n2016_001:0416a05": "消。息幻質而虛影當滅。若能迴光就已。反境",
    "T48n2016_001:0416a06": "觀心。佛眼明而業影空。法身現而塵跡絕。以",
    "T48n2016_001:0416a07": "自覺之智刃。剖開纏內之心珠。用一念之慧",
    "T48n2016_001:0416a08": "鋒。斬斷塵中之見網。此窮心之旨。達識之詮。",
    "T48n2016_001:0416a09": "言約義豐。文質理詣。揭疑關於正智之戶。薙",
    "T48n2016_001:0416a10": "妄草於真覺之原。愈入髓之沈痾。截盤根之",
    "T48n2016_001:0416a11": "固執。則物我遇智火之焰。融唯心之爐。名相",
    "T48n2016_001:0416a12": "臨慧日之光。釋一真之海。斯乃內證之法。豈",
    "T48n2016_001:0416a13": "在文詮。知解莫窮。見聞不及。今為未見者。演",
    "T48n2016_001:0416a14": "無見之妙見。未聞者。入不聞之圓聞。未知者。",
    "T48n2016_001:0416a15": "說無知之真知。未解者。成無解之大解。所冀",
    "T48n2016_001:0416a16": "因指見月。得兔忘罤。抱一冥宗。捨詮檢理。了",
    "T48n2016_001:0416a17": "萬物由我。明妙覺在身。可謂搜抉玄根。磨礱",
    "T48n2016_001:0416a18": "理窟。剔禪宗之骨髓。標教網之紀綱。餘惑微",
    "T48n2016_001:0416a19": "瑕。應手圓淨。玄宗妙旨。舉意全彰。能摧七慢",
    "T48n2016_001:0416a20": "之山。永塞六衰之路。塵勞外道。盡赴指呼。生",
    "T48n2016_001:0416a21": "死魔軍。全消影響。現自在力。闡大威光。示",
    "T48n2016_001:0416a22": "真寶珠。利用無盡。傾祕密藏。周濟何窮。可",
    "T48n2016_001:0416a23": "謂。香中爇其牛頭。寶中探其驪頷。華中採其",
    "T48n2016_001:0416a24": "靈瑞。照中耀其神光。食中啜其乳糜。水中飲",
    "T48n2016_001:0416a25": "其甘露。藥中服其九轉。主中遇其聖王。故得",
    "T48n2016_001:0416a26": "法性山高。頓落群峯之峻。醍醐海闊。橫吞眾",
    "T48n2016_001:0416a27": "派之波。似夕魄之騰輝。奪小乘之星宿。如朝",
    "T48n2016_001:0416a28": "陽之孕彩。破外道之昏蒙。猶貧法財之人。值",
    "T48n2016_001:0416a29": "大寶聚。若渴甘露之者。遇清涼池。為眾生所",
    "T48n2016_001:0416b01": "敬之天。作菩薩真慈之父。抱膏肓之疾。逢善",
    "T48n2016_001:0416b02": "見之藥王。迷險難之途。偶明達之良導。久",
    "T48n2016_001:0416b03": "居闇室。忽臨寶炬之光明。常處裸形。頓受天",
    "T48n2016_001:0416b04": "衣之妙服。不求而自得。無功而頓成。故知。無",
    "T48n2016_001:0416b05": "量國中。難聞名字。塵沙劫內。罕遇傳持。以如",
    "T48n2016_001:0416b06": "上之因緣。目為心鏡。現一道而清虛可鑒。辟",
    "T48n2016_001:0416b07": "群邪而毫髮不容。妙體無私。圓光匪外。無邊",
    "T48n2016_001:0416b08": "義海。咸歸顧眄之中。萬像形容。盡入照臨之",
    "T48n2016_001:0416b09": "內。斯乃曹谿一味之旨。諸祖同傳。鵠林不二",
    "T48n2016_001:0416b10": "之宗。群經共述。可謂萬善之淵府。眾哲之玄",
    "T48n2016_001:0416b11": "源。一字之寶王。群靈之元祖。遂使離心之境。",
    "T48n2016_001:0416b12": "文理俱虛。即識之塵。詮量有據。一心之海印。",
    "T48n2016_001:0416b13": "揩定圓宗。八識之智燈。照開邪闇。實謂。含",
    "T48n2016_001:0416b14": "生靈府。萬法義宗。轉變無方。卷舒自在。應緣",
    "T48n2016_001:0416b15": "現迹。任物成名。諸佛體之號三菩提。菩薩修",
    "T48n2016_001:0416b16": "之稱六度行。海慧變之為水。龍女獻之為珠。",
    "T48n2016_001:0416b17": "天女散之為無著華。善友求之為如意寶。緣",
    "T48n2016_001:0416b18": "覺悟之為十二緣起。聲聞證之為四諦人空。",
    "T48n2016_001:0416b19": "外道取之為邪見河。異生執之作生死海。論",
    "T48n2016_001:0416b20": "體則妙符至理。約事則深契正緣。然雖標法",
    "T48n2016_001:0416b21": "界之總門。須辯一乘之別旨。種種性相之義。",
    "T48n2016_001:0416b22": "在大覺以圓通。重重即入之門。唯種智而妙",
    "T48n2016_001:0416b23": "達。但以根羸靡鑒。學寡難周。不知性相二門。",
    "T48n2016_001:0416b24": "是自心之體用。若具用而失恒常之體。如無",
    "T48n2016_001:0416b25": "水有波。若得體而闕妙用之門。似無波有水。",
    "T48n2016_001:0416b26": "且未有無波之水。曾無不濕之波。以波徹水",
    "T48n2016_001:0416b27": "源。水窮波末。如性窮相表。相達性原。須知體",
    "T48n2016_001:0416b28": "用相成。性相互顯。今則細明總別。廣辯異同。",
    "T48n2016_001:0416b29": "研一法之根元。搜諸緣之本末。則可稱宗鏡。",
    "T48n2016_001:0416c01": "以鑒幽微。無一法以逃形。則千差而普會。遂",
    "T48n2016_001:0416c02": "則編羅廣義。撮略要文。鋪舒於百卷之中。卷",
    "T48n2016_001:0416c03": "攝在一心之內。能使難思教海。指掌而念念",
    "T48n2016_001:0416c04": "圓明。無盡真宗。目覩而心心契合。若神珠在",
    "T48n2016_001:0416c05": "手。永息馳求。猶覺樹垂陰。全消影跡。獲真寶",
    "T48n2016_001:0416c06": "於春池之內。拾礫渾非。得本頭於古鏡之前。",
    "T48n2016_001:0416c07": "狂心頓歇。可以深挑見刺。永截疑根。不運一",
    "T48n2016_001:0416c08": "毫之功。全開寶藏。匪用剎那之力。頓獲玄珠。",
    "T48n2016_001:0416c09": "名為一乘大寂滅場。真阿蘭若正修行處。此",
    "T48n2016_001:0416c10": "是如來自到境界。諸佛本住法門。是以普勸",
    "T48n2016_001:0416c11": "後賢。細垂玄覽。遂得智窮性海。學洞真源。此",
    "T48n2016_001:0416c12": "識此心。唯尊唯勝。此識者。十方諸佛之所證。",
    "T48n2016_001:0416c13": "此心者。一代時教之所詮。唯尊者。教理行果",
    "T48n2016_001:0416c14": "之所歸。唯勝者。信解證入之所趣。諸賢依之",
    "T48n2016_001:0416c15": "而解釋。論起千章。眾聖體之以弘宣。談成四",
    "T48n2016_001:0416c16": "辯。所以掇奇提異。研精洞微。獨舉宏綱。大張",
    "T48n2016_001:0416c17": "正網。撈摝五乘機地。昇騰第一義天。廣證此",
    "T48n2016_001:0416c18": "宗。利益無盡。遂得正法久住。摧外道之邪林。",
    "T48n2016_001:0416c19": "能令廣濟含生。塞小乘之亂轍。則無邪不正。",
    "T48n2016_001:0416c20": "有偽皆空。由自利故。發智德之原。由利他故。",
    "T48n2016_001:0416c21": "立恩德之事。成智德故。則慈起無緣之化。成",
    "T48n2016_001:0416c22": "恩德故。則悲含同體之心。以同體故。則心起",
    "T48n2016_001:0416c23": "無心。以無緣故。則化成大化。心起無心故。",
    "T48n2016_001:0416c24": "則何樂而不與。化成大化故。則何苦而不",
    "T48n2016_001:0416c25": "收。何樂而不與。則利鈍齊觀。何苦而不收。則",
    "T48n2016_001:0416c26": "怨親普救。遂使三草二木。咸歸一地之榮。邪",
    "T48n2016_001:0416c27": "種焦芽。同霑一雨之潤。斯乃盡善盡美。無比",
    "T48n2016_001:0416c28": "無儔。可謂括盡因門。搜窮果海。故得創發菩",
    "T48n2016_001:0416c29": "提之士。初求般若之人。了知成佛之端由。頓",
    "T48n2016_001:0417a01": "圓無滯。明識歸家之道路。直進何疑。或離此",
    "T48n2016_001:0417a02": "別修。隨他妄解。如搆角取乳。緣木求魚。徒歷",
    "T48n2016_001:0417a03": "三祇。終無一得。若依此旨。信受弘持。如快舸",
    "T48n2016_001:0417a04": "隨流。無諸阻滯。又遇便風之勢。更加櫓棹之",
    "T48n2016_001:0417a05": "功。則疾屆寶城。忽登覺岸。可謂資糧易辦。道",
    "T48n2016_001:0417a06": "果先成。被迦葉上行之衣。坐釋迦法空之座。",
    "T48n2016_001:0417a07": "登彌勒毘盧之閣。入普賢法界之身。能令客",
    "T48n2016_001:0417a08": "作賤人。全領長者之家業。忽使沈空小果。頓",
    "T48n2016_001:0417a09": "受如來之記名。未有一門匪通斯道。必無一",
    "T48n2016_001:0417a10": "法不契此宗。過去覺王。因茲成佛。未來大士。",
    "T48n2016_001:0417a11": "仗此證真。則何一法門而不開。何一義理而",
    "T48n2016_001:0417a12": "不現。無一色非三摩鉢地。無一聲非陀羅尼",
    "T48n2016_001:0417a13": "門。甞一味而盡變醍醐。聞一香而皆入法界。",
    "T48n2016_001:0417a14": "風柯月渚。並可傳心。烟島雲林。咸提妙旨。步",
    "T48n2016_001:0417a15": "步蹈金色之界。念念嗅薝蔔之香。掬滄海而",
    "T48n2016_001:0417a16": "已得百川。到須彌而皆同一色。煥兮開觀象",
    "T48n2016_001:0417a17": "之目。盡復自宗。寂爾導求珠之心。俱還本法。",
    "T48n2016_001:0417a18": "遂使邪山落仞。苦海收波。智檝以之安流。妙",
    "T48n2016_001:0417a19": "峯以之高出。今詳祖佛大意。經論正宗。削去",
    "T48n2016_001:0417a20": "繁文。唯搜要旨。假申問答。廣引證明。舉一心",
    "T48n2016_001:0417a21": "為宗。照萬法如鏡。編聯古製之深義。撮略寶",
    "T48n2016_001:0417a22": "藏之圓詮。同此顯揚。稱之曰錄。分為百卷。大",
    "T48n2016_001:0417a23": "約三章。先立正宗。以為歸趣。次申問答。用去",
    "T48n2016_001:0417a24": "疑情。後引真詮。成其圓信。以茲妙善。普施含",
    "T48n2016_001:0417a25": "靈。同報",
    "T48n2016_001:0417a26": "佛恩共傳斯旨耳。",
    "T48n2016_001:0417b02": "宗鏡錄卷第一",
    "T48n2016_001:0417b04": "標宗章第一",
    "T48n2016_001:0417b05": "詳夫。祖標禪理。傳默契之正宗。佛演教門。立",
    "T48n2016_001:0417b06": "詮下之大旨。則前賢所稟。後學有歸。是以先",
    "T48n2016_001:0417b07": "列標宗章。為有疑故問。以決疑故答。因問而",
    "T48n2016_001:0417b08": "疑情得啟。因答而妙解潛生。謂此圓宗難信",
    "T48n2016_001:0417b09": "難解。是第一之說。備最上之機。若不假立言",
    "T48n2016_001:0417b10": "詮。無以蕩其情執。因指得月。不無方便之門。",
    "T48n2016_001:0417b11": "獲兔忘罤。自合天真之道。次立問答章。但以",
    "T48n2016_001:0417b12": "時當末代。罕遇大機。觀淺心浮根微智劣。雖",
    "T48n2016_001:0417b13": "知宗旨的有所歸。問答決疑漸消惑障。欲堅",
    "T48n2016_001:0417b14": "信力。須假證明。廣引祖佛之誠言。密契圓常",
    "T48n2016_001:0417b15": "之大道。遍採經論之要旨。圓成決定之真心。",
    "T48n2016_001:0417b16": "後陳引證章。以此三章。通為一觀。搜羅該括。",
    "T48n2016_001:0417b17": "備盡於茲矣。問。先德云。若教我立宗定旨。如",
    "T48n2016_001:0417b18": "龜上覓毛。兔邊求角。楞伽經偈云。一切法不",
    "T48n2016_001:0417b19": "生。不應立是宗。何故標此章名。答。斯言遣",
    "T48n2016_001:0417b20": "滯。若無宗之宗。則宗說兼暢。古佛皆垂方便",
    "T48n2016_001:0417b21": "門。禪宗亦開一線道。切不可執方便而迷大",
    "T48n2016_001:0417b22": "旨。又不可廢方便而絕後陳。然機前無教。教",
    "T48n2016_001:0417b23": "後無實。設有一解一悟。皆是落後之事。屬第",
    "T48n2016_001:0417b24": "二頭。所以大智度論云。以佛眼觀一切十方",
    "T48n2016_001:0417b25": "國土中一切物。尚不見無。何況有法。畢竟空",
    "T48n2016_001:0417b26": "法。能破顛倒。令菩薩成佛。是事尚不可得。何",
    "T48n2016_001:0417b27": "況凡夫顛倒有法。今依祖佛言教之中。約今",
    "T48n2016_001:0417b28": "學人。隨見心性發明之處。立心為宗。是故西",
    "T48n2016_001:0417b29": "天釋迦文佛云。佛語心為宗。無門為法門。此",
    "T48n2016_001:0417c01": "土初祖達磨大師云。以心傳心。不立文字。則",
    "T48n2016_001:0417c02": "佛佛手授。授斯旨。祖祖相傳。傳此心。已上約",
    "T48n2016_001:0417c03": "祖佛所立宗旨。又諸賢聖所立宗體者。杜順",
    "T48n2016_001:0417c04": "和尚依華嚴經。立自性清淨圓明體。此即是",
    "T48n2016_001:0417c05": "如來藏中法性之體。從本已來。性自滿足。處",
    "T48n2016_001:0417c06": "染不垢。修治不淨。故云自性清淨。性體遍照。",
    "T48n2016_001:0417c07": "無幽不矚。故曰圓明。又隨流加染而不垢。返",
    "T48n2016_001:0417c08": "流除染而不淨。亦可在聖體而不增。處凡身",
    "T48n2016_001:0417c09": "而不減。雖有隱顯之殊。而無差別之異。煩惱",
    "T48n2016_001:0417c10": "覆之則隱。智慧了之則顯。非生因之所生。唯",
    "T48n2016_001:0417c11": "了因之所了。斯即一切眾生自心之體。靈知",
    "T48n2016_001:0417c12": "不昧。寂照無遺。非但華嚴之宗。亦是一切教",
    "T48n2016_001:0417c13": "體。佛地論。立一清淨法界體。論云。清淨法界",
    "T48n2016_001:0417c14": "者。一切如來真實自體。無始時來。自性清淨。",
    "T48n2016_001:0417c15": "具足種種過十方界極微塵數性相功德。無",
    "T48n2016_001:0417c16": "生無滅。猶如虛空。遍一切有情。平等共有。與",
    "T48n2016_001:0417c17": "一切法。不一不異。非有非無。離一切相。一切",
    "T48n2016_001:0417c18": "分別。一切名言。皆不能得。唯是清淨聖智所",
    "T48n2016_001:0417c19": "證。二空無我所顯。真如為其自性。諸聖分證。",
    "T48n2016_001:0417c20": "諸佛圓證。此清淨法界。即真如妙心。為諸佛",
    "T48n2016_001:0417c21": "果海之源。作群生實際之地。此皆是立宗之",
    "T48n2016_001:0417c22": "異名。非別有體。或言宗者。尊也。以心為宗。故",
    "T48n2016_001:0417c23": "云。天上天下。唯我獨尊。或言體者。性也。以心",
    "T48n2016_001:0417c24": "為體。故云。知一切法。即心自性。或言智者。以",
    "T48n2016_001:0417c25": "心為智。即是本性寂照之用。所以云。自覺聖",
    "T48n2016_001:0417c26": "智。普光明智等。若約義用而分。則體宗用別。",
    "T48n2016_001:0417c27": "若會歸平等。則一道無差。所以華嚴記問",
    "T48n2016_001:0417c28": "云。等妙二位。全同如來普光明智者。結成入",
    "T48n2016_001:0417c29": "普。所以。此會說等妙二覺。二覺全同普光明",
    "T48n2016_001:0418a01": "智。即是會歸之義。問。等覺同妙覺。於理可然。",
    "T48n2016_001:0418a02": "妙覺之外。何有如來普光明智。為所同耶。答。",
    "T48n2016_001:0418a03": "說等覺。說妙覺。即是約位。普光明智。不屬因",
    "T48n2016_001:0418a04": "果。該通因果。其由自覺聖智超絕因果。故楞",
    "T48n2016_001:0418a05": "伽經。妙覺位外。更立自覺聖智之位。亦猶佛",
    "T48n2016_001:0418a06": "性有因。有果。有因因。有果果。以因取之。是因",
    "T48n2016_001:0418a07": "佛性。以果取之。是果佛性。然則佛性非因非",
    "T48n2016_001:0418a08": "果。普光明智。亦復如是。體絕因果。為因果依。",
    "T48n2016_001:0418a09": "果方究竟。故云。如來。普光明智。或稱為本者。",
    "T48n2016_001:0418a10": "以心為本。故涅槃疏云。涅槃宗本者。諸行皆",
    "T48n2016_001:0418a11": "以大涅槃心為本。本立道生。如無綱目不立。",
    "T48n2016_001:0418a12": "無皮毛靡附。心為本故。其宗得立。",
    "T48n2016_001:0418a13": "問。若欲明宗。只合純提祖意。何用兼引諸佛",
    "T48n2016_001:0418a14": "菩薩言教。以為指南。故宗門中云。借蝦為眼。",
    "T48n2016_001:0418a15": "無自己分。只成文字聖人。不入祖位。",
    "T48n2016_001:0418a16": "答。從上非是一向不許看教。恐慮不詳佛語。",
    "T48n2016_001:0418a17": "隨文生解。失於佛意。以負初心。或若因詮得",
    "T48n2016_001:0418a18": "旨。不作心境對治。直了佛心。又有何過。只如",
    "T48n2016_001:0418a19": "藥山和尚。一生看大涅槃經。手不釋卷。時有",
    "T48n2016_001:0418a20": "學人問。和尚尋常不許學人看經。和尚為什麼",
    "T48n2016_001:0418a21": "自看。師云。只為遮眼。問。學人還看得不。師",
    "T48n2016_001:0418a22": "云。汝若看。牛皮也須穿。且如西天第一祖師。",
    "T48n2016_001:0418a23": "是本師釋迦牟尼佛。首傳摩訶迦葉為初祖。",
    "T48n2016_001:0418a24": "次第相傳。迄至此土六祖。皆是佛弟子。今引",
    "T48n2016_001:0418a25": "本師之語。訓示弟子。令因言薦道。見法知宗。",
    "T48n2016_001:0418a26": "不外馳求。親明佛意。得旨即入祖位。誰論頓",
    "T48n2016_001:0418a27": "漸之門。見性現證圓通。豈標前後之位。若如",
    "T48n2016_001:0418a28": "是者。何有相違。且如西天上代二十八祖。此",
    "T48n2016_001:0418a29": "土六祖。乃至洪州馬祖大師。及南陽忠國師。",
    "T48n2016_001:0418b01": "鵝湖大義禪師。思空山本淨禪師等。並博通",
    "T48n2016_001:0418b02": "經論。圓悟自心。所有示徒。皆引誠證。終不出",
    "T48n2016_001:0418b03": "自胸臆。妄有指陳。是以綿歷歲華。真風不墜。",
    "T48n2016_001:0418b04": "以聖言為定量。邪偽難移。用至教為指南。依",
    "T48n2016_001:0418b05": "憑有據。故圭峯和尚云。謂諸宗始祖。即是釋",
    "T48n2016_001:0418b06": "迦。經是佛語。禪是佛意。諸佛心口。必不相違。",
    "T48n2016_001:0418b07": "諸祖相承。根本。是佛親付。菩薩造論。始末。唯",
    "T48n2016_001:0418b08": "弘佛經。況迦葉乃至毱多弘傳皆兼三藏。及",
    "T48n2016_001:0418b09": "馬鳴龍樹。悉是祖師。造論釋經。數十萬偈。觀",
    "T48n2016_001:0418b10": "風化物。無定事儀。所以凡稱知識。法爾須明",
    "T48n2016_001:0418b11": "佛語。印可自心。若不與了義一乘圓教相應。",
    "T48n2016_001:0418b12": "設證聖果。亦非究竟。今且錄一二以證斯文。",
    "T48n2016_001:0418b13": "洪州馬祖大師云。達磨大師從南天竺國來。",
    "T48n2016_001:0418b14": "唯傳大乘一心之法。以楞伽經印眾生心。恐",
    "T48n2016_001:0418b15": "不信此一心之法。楞伽經云。佛語心為宗。無",
    "T48n2016_001:0418b16": "門為法門。何故佛語心為宗。佛語心者。即心",
    "T48n2016_001:0418b17": "即佛。今語即是心語。故云。佛語心為宗。無門",
    "T48n2016_001:0418b18": "為法門者。達本性空。更無一法。性自是門。性",
    "T48n2016_001:0418b19": "無有相。亦無有門。故云。無門為法門。亦名空",
    "T48n2016_001:0418b20": "門。亦名色門。何以故。空是法性空。色是法性",
    "T48n2016_001:0418b21": "色。無形相故。謂之空。知見無盡故。謂之色。故",
    "T48n2016_001:0418b22": "云。如來色無盡。智慧亦復然。隨生諸法處。",
    "T48n2016_001:0418b23": "復有無量三昧門。遠離內外知見情執。亦名",
    "T48n2016_001:0418b24": "總持門。亦名施門。謂不念內外善惡諸法。乃",
    "T48n2016_001:0418b25": "至皆是諸波羅蜜門。色身佛。是實相佛家用。",
    "T48n2016_001:0418b26": "經云。三十二相。八十種好。皆從心想生。亦名法",
    "T48n2016_001:0418b27": "性家焰。亦法性功勳。菩薩行般若時。火燒三",
    "T48n2016_001:0418b28": "界內外諸物盡。於中不損一草葉。為諸法如",
    "T48n2016_001:0418b29": "相故。故經云。不壞於身而隨一相。今知自性",
    "T48n2016_001:0418c01": "是佛。於一切時中行住坐臥。更無一法可得。",
    "T48n2016_001:0418c02": "乃至真如不屬一切名。亦無無名。故經云。智",
    "T48n2016_001:0418c03": "不得有無。內外無求。任其本性。亦無任性之",
    "T48n2016_001:0418c04": "心。經云。種種意生身。我說為心量。即無心之",
    "T48n2016_001:0418c05": "心。無量之量。無名為真名。無求是真求。經云。",
    "T48n2016_001:0418c06": "夫求法者。應無所求。心外無別佛。佛外無別",
    "T48n2016_001:0418c07": "心。不取善。不作惡。淨穢兩邊俱不依。法。無自",
    "T48n2016_001:0418c08": "性。三界唯心。經云。森羅及萬像。一法之所印。",
    "T48n2016_001:0418c09": "凡所見色。皆是見心。心不自心。因色故心。色",
    "T48n2016_001:0418c10": "不自色。因心故色。故經云。見色即是見心。南",
    "T48n2016_001:0418c11": "陽忠國師云。禪宗法者。應依佛語一乘了義。",
    "T48n2016_001:0418c12": "契取本原心地。轉相傳授。與佛道同。不得依",
    "T48n2016_001:0418c13": "於妄情。及不了義教。橫作見解。疑誤後學。俱無",
    "T48n2016_001:0418c14": "利益。縱依師匠領受宗旨。若與了義教相應。",
    "T48n2016_001:0418c15": "即可依行。若不了義教。互不相許。譬如師子身",
    "T48n2016_001:0418c16": "中蟲。自食師子身中肉。非天魔外道。而能破滅",
    "T48n2016_001:0418c17": "佛法矣。時有禪客問曰。阿那箇是佛心。師曰。",
    "T48n2016_001:0418c18": "牆壁瓦礫無情之物。並是佛心。禪客曰。與經",
    "T48n2016_001:0418c19": "大相違也。經云。離牆壁瓦礫無情之物。名為",
    "T48n2016_001:0418c20": "佛性。今云。一切無情之物皆是佛心。未審心",
    "T48n2016_001:0418c21": "之與性。為別不別。師曰。迷人即別。悟人不別。",
    "T48n2016_001:0418c22": "禪客曰。與經又相違也。經云。善男子。心非佛",
    "T48n2016_001:0418c23": "性。佛性是常。心是無常。今云不別。未審此意",
    "T48n2016_001:0418c24": "如何。師曰。汝自依語不依義。譬如寒月結水",
    "T48n2016_001:0418c25": "為氷。及至暖時釋氷成水。眾生迷時結性成",
    "T48n2016_001:0418c26": "心。悟時釋心成性。汝定執無情之物非心者。",
    "T48n2016_001:0418c27": "經不應言三界唯心。故華嚴經云。應觀法界",
    "T48n2016_001:0418c28": "性。一切唯心造。今且問汝。無情之物。為在三界",
    "T48n2016_001:0418c29": "內。為在三界外。為復是心不是心。若非心者。",
    "T48n2016_001:0419a01": "經不應言三界唯心。若是心者。又不應言無",
    "T48n2016_001:0419a02": "性。汝自違經。我不違也。鵝湖大義禪師。因詔",
    "T48n2016_001:0419a03": "入內。遂問京城諸大師。大德。汝等以何為道。",
    "T48n2016_001:0419a04": "或有對云。知見為道。師云。維摩經云。法離見",
    "T48n2016_001:0419a05": "聞覺知。云何以知見為道。又有對云。無分別",
    "T48n2016_001:0419a06": "為道。師云。經云。善能分別諸法相。於第一義",
    "T48n2016_001:0419a07": "而不動。云何以無分別為道。又皇帝問。如何",
    "T48n2016_001:0419a08": "是佛性。答不離陛下所問。是以或直指明心。",
    "T48n2016_001:0419a09": "或破執入道。以無方之辯。祛必定之執。運無",
    "T48n2016_001:0419a10": "得之智。屈有量之心。思空山本淨禪師。語京",
    "T48n2016_001:0419a11": "城諸大德云。汝莫執心。此心皆因前塵而有。",
    "T48n2016_001:0419a12": "如鏡中像。無體可得。若執實有者。則失本原。",
    "T48n2016_001:0419a13": "常無自性。圓覺經云。妄認四大為自身相。六",
    "T48n2016_001:0419a14": "塵緣影為自心相。楞伽經云。不了心及緣。則",
    "T48n2016_001:0419a15": "生二妄想。了心及境界。妄想則不生。維摩經",
    "T48n2016_001:0419a16": "云。法非見聞覺知。且引三經。證斯真實。五祖",
    "T48n2016_001:0419a17": "下莊嚴大師。一生示徒。唯舉維摩經寶積長",
    "T48n2016_001:0419a18": "者讚佛頌末四句云。不著世間如蓮華。常善",
    "T48n2016_001:0419a19": "入於空寂行。達諸法相無罣礙。稽首如空無",
    "T48n2016_001:0419a20": "所依。學人問云。此是佛語。欲得和尚自語。師",
    "T48n2016_001:0419a21": "云。佛語即我語。我語即佛語。是故初祖西來。",
    "T48n2016_001:0419a22": "創行禪道。欲傳心印。須假佛經。以楞伽為證",
    "T48n2016_001:0419a23": "明。知教門之所自。遂得外人息謗。內學稟承。",
    "T48n2016_001:0419a24": "祖胤大興玄風廣被。是以初心始學之者。未",
    "T48n2016_001:0419a25": "自省發已前。若非聖教正宗。憑何修行進道。",
    "T48n2016_001:0419a26": "設不自生妄見。亦乃盡值邪師。故云。我眼本",
    "T48n2016_001:0419a27": "正。因師故邪。西天九十六種執見之徒。皆是",
    "T48n2016_001:0419a28": "斯類。故知木匪繩而靡直。理非教而不圓。如",
    "T48n2016_001:0419a29": "上略引二三。皆是大善知識。物外宗師。禪苑",
    "T48n2016_001:0419b01": "麟龍。祖門龜鏡。示一教而風行電卷。垂一語",
    "T48n2016_001:0419b02": "而山崩海枯。帝王親師。朝野歸命。叢林取則。",
    "T48n2016_001:0419b03": "後學稟承。終不率自胸襟。違於佛語。凡有釋",
    "T48n2016_001:0419b04": "疑去偽。顯性明宗。無不一一廣引經文。備彰佛",
    "T48n2016_001:0419b05": "意。所以永傳後嗣。不墜家風。若不然者。又焉",
    "T48n2016_001:0419b06": "得至今紹繼昌盛。法力如是。證驗非虛。又若",
    "T48n2016_001:0419b07": "欲研究佛乘。披尋寶藏。一一須消歸自己。言",
    "T48n2016_001:0419b08": "言使冥合真心。但莫執義上之文。隨語生見。",
    "T48n2016_001:0419b09": "直須探詮下之旨。契會本宗。則無師之智現",
    "T48n2016_001:0419b10": "前。天真之道不昧。如華嚴經云。知一切法。即",
    "T48n2016_001:0419b11": "心自性。成就慧身。不由他悟。故知教有助道",
    "T48n2016_001:0419b12": "之力。初心安可暫忘。細詳法利無邊。是乃搜",
    "T48n2016_001:0419b13": "揚纂集。且凡論宗旨。唯逗頓機。如日出照高",
    "T48n2016_001:0419b14": "山駃馬見鞭影。所以丹霞和尚云。相逢不",
    "T48n2016_001:0419b15": "擎出。舉意便知有。如今宗鏡。尚不待舉意。",
    "T48n2016_001:0419b16": "便自知有。故首楞嚴經云。圓明了知。不因心",
    "T48n2016_001:0419b17": "念。揚眉動目。早是周遮。如先德頌云。便是猶",
    "T48n2016_001:0419b18": "倍句。動目即差違。若問曹谿旨。不更待揚眉。",
    "T48n2016_001:0419b19": "今為樂佛乘人。實未薦者。假以宗鏡。助顯真",
    "T48n2016_001:0419b20": "心。雖挂文言。妙旨斯在。俯收中下。盡被群機。",
    "T48n2016_001:0419b21": "但任當人。各資己利。百川雖潤。何妨大海廣",
    "T48n2016_001:0419b22": "含。五嶽自高。不礙太陽普照。根機莫等。樂欲",
    "T48n2016_001:0419b23": "匪同。於四門入處雖殊。在一真見時無別。如",
    "T48n2016_001:0419b24": "獲鳥者羅之一目。不可以一目為羅。理國者",
    "T48n2016_001:0419b25": "功在一人。不可以一人為國。如內德論云。夫",
    "T48n2016_001:0419b26": "一水無以和羹。一木無以構室。一衣不稱眾",
    "T48n2016_001:0419b27": "體。一藥不療殊疾。一彩無以為文繡。一聲無",
    "T48n2016_001:0419b28": "以諧琴瑟。一言無以勸眾善。一戒無以防多",
    "T48n2016_001:0419b29": "失。何得怪漸頓之異。令法門之專一。故云。如",
    "T48n2016_001:0419c01": "為一人。眾多亦然。如為眾多。一人亦然。豈同",
    "T48n2016_001:0419c02": "劣解凡情。而生局見。我此無礙廣大法門。如",
    "T48n2016_001:0419c03": "虛空非相。不拒諸相發揮。似法性無身。匪礙",
    "T48n2016_001:0419c04": "諸身頓現。須以六相義該攝。斷常之見方消。",
    "T48n2016_001:0419c05": "用十玄門融通。去取之情始絕。又若實得一聞",
    "T48n2016_001:0419c06": "千悟。獲大總持。即胡假言詮。無勞解釋。船筏",
    "T48n2016_001:0419c07": "為渡迷津之者。導師因引失路之人。凡關一",
    "T48n2016_001:0419c08": "切言詮。於圓宗所示。皆為未了。文字性離。即",
    "T48n2016_001:0419c09": "是解脫。迷一切諸法真實之性。向心外取法。",
    "T48n2016_001:0419c10": "而起文字見者。今還將文字對治。示其真實。",
    "T48n2016_001:0419c11": "若悟諸法本源。即不見有文字。及絲毫發現。",
    "T48n2016_001:0419c12": "方知一切諸法。即心自性。則境智融通。色空",
    "T48n2016_001:0419c13": "俱泯。當此親證圓明之際。入斯一法平等之",
    "T48n2016_001:0419c14": "時。又有何法是教而可離。何法是祖而可重。",
    "T48n2016_001:0419c15": "何法是頓而可取。何法是漸而可非。則知皆",
    "T48n2016_001:0419c16": "是識心。橫生分別。所以祖佛善巧。密布權門。",
    "T48n2016_001:0419c17": "廣備教乘。方便逗會。纔得見性。當下無心。乃",
    "T48n2016_001:0419c18": "藥病俱消。教觀咸息。如楞伽經偈云。諸天及",
    "T48n2016_001:0419c19": "梵乘。聲聞緣覺乘。諸佛如來乘。我說此諸乘。",
    "T48n2016_001:0419c20": "乃至有心轉。諸乘非究竟。若彼心滅盡無乘",
    "T48n2016_001:0419c21": "及乘者。無有乘建立。我說為一乘。引導眾生",
    "T48n2016_001:0419c22": "故。分別說諸乘。故先德云。一瞖在目。千華亂",
    "T48n2016_001:0419c23": "空。一妄在心。恒沙生滅。瞖除華盡。妄滅證真。",
    "T48n2016_001:0419c24": "病差藥除。氷融水在。神丹九轉。點鐵成金。至",
    "T48n2016_001:0419c25": "理一言轉凡成聖。狂心不歇。歇即菩提。鏡淨",
    "T48n2016_001:0419c26": "心明。本來是佛。",
    "T48n2016_001:0419c27": "問。如上所標。已知大意。何用向下更廣開",
    "T48n2016_001:0419c28": "釋。答。上根利智。宿習生知。纔看題目宗之一",
    "T48n2016_001:0419c29": "字。已全入佛智海中。永斷纖疑。頓明大旨。則",
    "T48n2016_001:0420a01": "一言無不略盡。攝之無有遺餘。若直覽至一",
    "T48n2016_001:0420a02": "百卷終。乃至恒沙義趣。龍宮寶藏。鷲嶺金文。",
    "T48n2016_001:0420a03": "則殊說更無異途。舒之遍周法界。以前略後",
    "T48n2016_001:0420a04": "廣。唯是一心。本卷末舒。皆同一際。終無異旨",
    "T48n2016_001:0420a05": "有隔前宗。都謂迷情妄興取捨。唯見紙墨文",
    "T48n2016_001:0420a06": "字。嫌卷軸多。但執寂默無言。欣為省要。皆是",
    "T48n2016_001:0420a07": "迷心徇境。背覺合塵。不窮動靜之本原。靡達",
    "T48n2016_001:0420a08": "一多之起處。偏生局見。唯懼多聞。如小乘之",
    "T48n2016_001:0420a09": "怖法空。似波旬之難眾善。以不達諸法真實",
    "T48n2016_001:0420a10": "性故。隨諸相轉。墮落有無。如大涅槃經云。若",
    "T48n2016_001:0420a11": "人聞說大涅槃一字一句。不作字相。不作句",
    "T48n2016_001:0420a12": "相。不作聞相。不作佛相。不作說相。如是義",
    "T48n2016_001:0420a13": "者。名無相相。釋曰。若云即文字無相。是常見。",
    "T48n2016_001:0420a14": "若云離文字無相。是斷見。又若執有相相。亦",
    "T48n2016_001:0420a15": "是常見。若執無相相。亦是斷見。但亡即離斷",
    "T48n2016_001:0420a16": "常。四句百非。一切諸見。其旨自現。當親現入",
    "T48n2016_001:0420a17": "宗鏡之時。何文言識智之能詮述乎。所以先",
    "T48n2016_001:0420a18": "德云。若覓經。了性真如無可聽。若覓法鷄足",
    "T48n2016_001:0420a19": "山間問迦葉。大士持衣在此山。無情不用求",
    "T48n2016_001:0420a20": "專甲。斯則豈可運見聞覺知之心。作文字句",
    "T48n2016_001:0420a21": "義之解。若明宗達性之者。雖廣披尋。尚不見",
    "T48n2016_001:0420a22": "一字之相。終不作言詮之解。以迷心作物者。",
    "T48n2016_001:0420a23": "生斯紙墨之見耳。故信心銘云。六塵不惡。還",
    "T48n2016_001:0420a24": "同正覺。智者無為。愚人自縛。如斯達者。則六",
    "T48n2016_001:0420a25": "塵皆是真宗。萬法無非妙理。何局於管見。而",
    "T48n2016_001:0420a26": "迷於大旨耶。豈知諸佛廣大境界。菩薩作用",
    "T48n2016_001:0420a27": "之門。所以大海龍王。置十千之問。釋迦文佛。",
    "T48n2016_001:0420a28": "開八萬勞生之門。普慧菩薩。申二百之疑。普",
    "T48n2016_001:0420a29": "賢大士答二千樂說之辯。如華嚴經普眼法",
    "T48n2016_001:0420b01": "門。假使有人以大海量墨。須彌聚筆。寫於此",
    "T48n2016_001:0420b02": "普眼法門。一品中一門。一門中一法。一法中一",
    "T48n2016_001:0420b03": "義。一義中一句。不得少分。何況能盡。又如大",
    "T48n2016_001:0420b04": "涅槃經中。佛言。我所覺了一切諸法。如因大",
    "T48n2016_001:0420b05": "地生草木等。為諸眾生所宣說者。如手中葉。",
    "T48n2016_001:0420b06": "只如已所說法。教溢龍宮。龍樹菩薩。暫看有",
    "T48n2016_001:0420b07": "一百洛叉。出在人間。於西天尚百分未及一。",
    "T48n2016_001:0420b08": "翻來東土。故不足言。豈況未所說法耶。斯乃",
    "T48n2016_001:0420b09": "無盡妙旨。非淺智所知。性起法門。何劣解能",
    "T48n2016_001:0420b10": "覽。燕雀焉測鴻鵠之志。井蛙寧識滄海之淵。",
    "T48n2016_001:0420b11": "如師子大哮吼。狸不能為。如香象所負擔。驢",
    "T48n2016_001:0420b12": "不能勝。如毘沙門寶。貧不能等。如金翅鳥飛。",
    "T48n2016_001:0420b13": "烏不能及。唯依情而起見。但逐物而意移。或",
    "T48n2016_001:0420b14": "說有而不涉空。或言空而不該有。或談略為",
    "T48n2016_001:0420b15": "多外之一。或立廣為一外之多。或離默而執",
    "T48n2016_001:0420b16": "言。或離言而求默。或據事外之理。或著理外",
    "T48n2016_001:0420b17": "之事。殊不能悟此自在圓宗。演廣非多。此是",
    "T48n2016_001:0420b18": "一中之多。標略非一。此是多中之一。談空不",
    "T48n2016_001:0420b19": "斷。斯乃即有之空。論有不常。斯乃即空之有。",
    "T48n2016_001:0420b20": "或有說亦得。此即默中說。或無說亦得。此即",
    "T48n2016_001:0420b21": "說中默。或理事相即亦得。此理是成事之理。",
    "T48n2016_001:0420b22": "此事是顯理之事。或理理相即亦得。以一如",
    "T48n2016_001:0420b23": "無二如。真性常融會。或事事相即亦得。此全",
    "T48n2016_001:0420b24": "理之事。一一無礙。或理事不即亦得。以全事",
    "T48n2016_001:0420b25": "之理非事。所依非能依。不隱真諦故。以全理",
    "T48n2016_001:0420b26": "之事非理。能依非所依。不壞俗諦故。斯則存",
    "T48n2016_001:0420b27": "泯一際。隱顯同時。如闡普眼之法門。皆是理",
    "T48n2016_001:0420b28": "中之義。似舒大千之經卷。非標心外之文。故",
    "T48n2016_001:0420b29": "經云。一法能生無量義。非聲聞緣覺之所知。",
    "T48n2016_001:0420c01": "不同但空孤調之詮。偏枯決定之見。今此無",
    "T48n2016_001:0420c02": "盡妙旨。標一法而眷屬隨生。圓滿性宗。舉一",
    "T48n2016_001:0420c03": "門。而諸門普會。非純非雜。不一不多。如五味",
    "T48n2016_001:0420c04": "和其羹。雜綵成其繡。眾寶成其藏。百藥成其",
    "T48n2016_001:0420c05": "丸。邊表融通。義味周足。搜微抉妙。盡宗鏡中。",
    "T48n2016_001:0420c06": "依正混融。因果無礙。人法無二初後同時。凡",
    "T48n2016_001:0420c07": "舉一門。皆能圓攝無盡法界。非內非外。不一",
    "T48n2016_001:0420c08": "不多。舒之則涉入重重。卷之則真門寂寂。如",
    "T48n2016_001:0420c09": "華嚴經中。師子座中。莊嚴具內。各出一佛世",
    "T48n2016_001:0420c10": "界塵數菩薩身雲。此是依正人法無礙。又如",
    "T48n2016_001:0420c11": "佛眉間出勝音等佛世界塵數菩薩。此是因",
    "T48n2016_001:0420c12": "果初後無礙。乃至剎土微塵。各各具無邊智",
    "T48n2016_001:0420c13": "德。毛孔身分。一一攝廣大法門。何故如是奇",
    "T48n2016_001:0420c14": "異難思。乃一心融即故爾。以要言之。但一切",
    "T48n2016_001:0420c15": "無邊差別佛事。皆不離無相真心而有。如華",
    "T48n2016_001:0420c16": "嚴經頌云。佛住甚深真法性。寂滅無相同虛",
    "T48n2016_001:0420c17": "空。而於第一實義中。示現種種所行事。所作",
    "T48n2016_001:0420c18": "利益眾生事。皆依法性而得有。相與無相無",
    "T48n2016_001:0420c19": "差別。入於究竟皆無相。又攝大乘論頌云。即",
    "T48n2016_001:0420c20": "諸三摩地。大師說為心。由心彩畫故。如所作",
    "T48n2016_001:0420c21": "事業。故知。凡聖所作。真俗緣生。此一念之心。",
    "T48n2016_001:0420c22": "剎那起時。即具三性三無性六義。謂一念之",
    "T48n2016_001:0420c23": "心。是緣起法。是依他起。情計有實。即是遍計",
    "T48n2016_001:0420c24": "所執。體。本空寂。即是圓成。即依三性說三無",
    "T48n2016_001:0420c25": "性。故六義具矣。若一念心起。具斯六義。即",
    "T48n2016_001:0420c26": "具一切法矣。以一切真俗萬法。不出三性三無",
    "T48n2016_001:0420c27": "性故。法性論云。凡在起滅。皆非性也。起無",
    "T48n2016_001:0420c28": "起性故。雖起而不常。滅無滅性。雖滅而不斷。",
    "T48n2016_001:0420c29": "如其有性。則陷於四見之網。又云。尋相以推",
    "T48n2016_001:0421a01": "性。見諸法之無性。尋性以求相。見諸法之無",
    "T48n2016_001:0421a02": "相。是以性相互推。悉皆無性。是以若執有性。",
    "T48n2016_001:0421a03": "墮四見之邪林。若了性空。歸一心之正道。故",
    "T48n2016_001:0421a04": "華嚴經云。自深入無自性真實法。亦令他入",
    "T48n2016_001:0421a05": "無自性真實法。心得安隱。以茲妙達。方入此",
    "T48n2016_001:0421a06": "宗。則物物冥真。言言契旨。若未親省。不發圓",
    "T48n2016_001:0421a07": "機。言之則乖宗。默之又致失。豈可以四句而",
    "T48n2016_001:0421a08": "取六情所知歟。但祖教並施。定慧雙照。自利",
    "T48n2016_001:0421a09": "利他。則無過矣。設有堅執己解。不信。佛言起",
    "T48n2016_001:0421a10": "自障心。絕他學路。今有十問以定紀綱。還得",
    "T48n2016_001:0421a11": "了了見性。如晝觀色。似文殊等不。還逢緣對",
    "T48n2016_001:0421a12": "境。見色聞聲。舉足下足。開眼合眼。悉得明宗。與",
    "T48n2016_001:0421a13": "道相應不。還覽一代時教。及從上祖師言句。",
    "T48n2016_001:0421a14": "聞深不怖。皆得諦了無疑不。還因差別問難。",
    "T48n2016_001:0421a15": "種種徵詰。能具四辯。盡決他疑不。還於一切",
    "T48n2016_001:0421a16": "時一切處。智照無滯。念念圓通。不見一法能為",
    "T48n2016_001:0421a17": "障礙。未曾一剎那中暫令間斷不。還於一切",
    "T48n2016_001:0421a18": "逆順好惡境界現前之時。不為間隔。盡識得破",
    "T48n2016_001:0421a19": "不。還於百法明門心境之內。一一得見微細",
    "T48n2016_001:0421a20": "體性根原起處。不為生死根塵之所惑亂不。",
    "T48n2016_001:0421a21": "還向四威儀中行住坐臥。欽承祗對。著衣喫飯。",
    "T48n2016_001:0421a22": "執作施為之時。一一辯得真實不。還聞說有",
    "T48n2016_001:0421a23": "佛無佛。有眾生無眾生。或讚或毀。或是或非。",
    "T48n2016_001:0421a24": "得一心不動不還聞差別之智。皆能明達。性相",
    "T48n2016_001:0421a25": "俱通。理事無滯。無有一法不鑒其原。乃至千聖",
    "T48n2016_001:0421a26": "出世。得不疑不。若實未得如是功。不可起過",
    "T48n2016_001:0421a27": "頭欺誑之心。生自許知足之意。直須廣披至",
    "T48n2016_001:0421a28": "教。博問先知。徹祖佛自性之原。到絕學無疑",
    "T48n2016_001:0421a29": "之地。此時方可歇學灰息遊心。或自辦則禪",
    "T48n2016_001:0421b01": "觀相應。或為他則方便開示。設不能遍參法",
    "T48n2016_001:0421b02": "界。廣究群經。但細看宗鏡之中。自然得入。此",
    "T48n2016_001:0421b03": "是諸法之要。趣道之門。如守母以識子。得本",
    "T48n2016_001:0421b04": "而知末。提綱而孔孔皆正。牽衣而縷縷俱來。",
    "T48n2016_001:0421b05": "又如以師子筋為琴絃。音聲一奏。一切餘絃",
    "T48n2016_001:0421b06": "悉皆斷壞。此宗鏡力。亦復如是。舉之而萬類",
    "T48n2016_001:0421b07": "沈光。顯之而諸門泯跡。以此一則。則破千途。",
    "T48n2016_001:0421b08": "何須苦涉關津。別生岐路。所以志公歌云。六",
    "T48n2016_001:0421b09": "賊和光同塵。無力大難推托。內發解空無",
    "T48n2016_001:0421b10": "相。大乘力能翻却。唯在玄覽得旨之時。可驗",
    "T48n2016_001:0421b11": "斯文究竟真實。",
    "T48n2016_001:0421b12": "宗鏡錄卷第一"
}