{
    "X82n1571_099:0571b13": "五燈全書卷第九十九",
    "X82n1571_099:0571b15": "京都聖感禪寺住持(臣)僧　(超永)　編輯",
    "X82n1571_099:0571b16": "京都古華嚴寺住持(臣)僧　(超揆)　較閱　進",
    "X82n1571_099:0571b17": "呈",
    "X82n1571_099:0571b18": "　　臨濟宗",
    "X82n1571_099:0571b19": "　　　南嶽下三十六世隨錄",
    "X82n1571_099:0571b20": "羅山慵菴玉禪師溧陽牟氏子。神氣秀頴。父異望之。",
    "X82n1571_099:0571b21": "三日僧來立名尼錫。暗符牟姓。稍長。英銳不羣。甞從",
    "X82n1571_099:0571b22": "老衲遊。留心大道。視浮華同芻狗。遂投顧龍山薙染。",
    "X82n1571_099:0571b23": "首參大覺琇。陸沈眾務。力行苦節。語不停綴。機無抗",
    "X82n1571_099:0571b24": "衡。琇亦側目而視。繼而上天童。登徑山。剖析疑義。殆",
    "X82n1571_099:0571c01": "無虗日。叩吾祖奇于棲真。激揚飛捷。上下動色。奇示",
    "X82n1571_099:0571c02": "寂。芙蓉覺。向既同參。水乳得合。而印之。遂入金陵。結",
    "X82n1571_099:0571c03": "放笠居居焉。住四載。尋過晉安羅山彌陀寺。緇素延",
    "X82n1571_099:0571c04": "之而駐錫。師每事務持大體。慨然挽迴時風為己任。",
    "X82n1571_099:0571c05": "感愴唏噓。掀髯營目。意無可一世。世亦無有傲所長",
    "X82n1571_099:0571c06": "以難師者。素強無疾。忽病肺。薄糜不沾口者月餘。怡",
    "X82n1571_099:0571c07": "然吟咏。疾革。書扇曰。薰風昨夜送微凉。桂子雲中落",
    "X82n1571_099:0571c08": "異香。不以金莖承玉露。庭前一曲已流觴。擲筆一笑",
    "X82n1571_099:0571c09": "而逝(自閒覺嗣)。",
    "X82n1571_099:0571c10": "瑞安寶峰雷門墜禪師晚參。盡大地是個公案。拈起",
    "X82n1571_099:0571c11": "則亡鋒結舌。放下則七縱八橫。逗到寶峰手裏。畢竟",
    "X82n1571_099:0571c12": "如何。眾擬議。師喝一喝曰。洎合打破蔡州　晚參。舉",
    "X82n1571_099:0571c13": "翠巖示眾云。一夏與諸兄弟。東語西話。看翠巖眉毛",
    "X82n1571_099:0571c14": "在麼。師曰。翠巖可謂心粗膽細。寶峰則不然。一夏與",
    "X82n1571_099:0571c15": "諸人。東語西話。眉毛端在眼上。還見麼。心不負人。面",
    "X82n1571_099:0571c16": "無慙色(慧日昇嗣)。",
    "X82n1571_099:0571c17": "台州太平崇國具彰略禪師僧問。如何是崇國境。師",
    "X82n1571_099:0571c18": "曰。夜寒三徑雪。雲曉萬山春。曰如何是境中人。師曰。",
    "X82n1571_099:0571c19": "雨後移蘭香夜月。風前看竹埽雲烟(慧日昇嗣)。",
    "X82n1571_099:0571c20": "台州臨海惠因無瑕玉禪師僧問。如何是惠因境。師",
    "X82n1571_099:0571c21": "曰。雲澹手爐峰寂寂。月明龍井夜遲遲。如何是境中",
    "X82n1571_099:0571c22": "人。師曰。呼來猿鶴乾坤外。畫斷烟嵐水石間。僧近前",
    "X82n1571_099:0571c23": "作女人拜。師展兩手示之。僧喝。師便打(慧日昇嗣)。",
    "X82n1571_099:0571c24": "台州天寧指月明禪師上堂。舉百丈野狐因緣。師曰。",
    "X82n1571_099:0572a01": "不昧不落。笊籬木杓。前後百丈。一坑埋却。卓拄杖曰。",
    "X82n1571_099:0572a02": "官不容針。私通車馬(慧日昇嗣)。",
    "X82n1571_099:0572a03": "桐廬大奇月菴潔禪師西蜀遂寧樊氏子。小參。今夜",
    "X82n1571_099:0572a04": "七期已滿。適來兩序諸執事。敦請要為諸人說。晚參。",
    "X82n1571_099:0572a05": "山僧冷地思量。人人鼻孔撩天。脚跟點地。又何用淨",
    "X82n1571_099:0572a06": "地上撒沙。却也不得辜負來機。及乎到了座上。抖擻",
    "X82n1571_099:0572a07": "肚腸。并無一個元字脚。只得借木上座。為諸人說法",
    "X82n1571_099:0572a08": "一上。遂拈拄杖。一時打趂　師問僧。乾坤之內。宇宙",
    "X82n1571_099:0572a09": "之間。中有一寶。秘在形山。如何是寶。僧喝。師曰錯。曰",
    "X82n1571_099:0572a10": "和尚作麼生。師亦喝。僧罔措(破顏祖嗣)。",
    "X82n1571_099:0572a11": "海鹽法雲石樵玘禪師江南懷寧于氏子。繼席秦山",
    "X82n1571_099:0572a12": "法雲。上堂。舉百丈因僧問如何是奇特事。丈曰獨坐",
    "X82n1571_099:0572a13": "大雄峰。僧禮拜。丈便打。師曰。問既越格。答更超羣。賓",
    "X82n1571_099:0572a14": "主投機。古今榜樣。今日或有人問如何是奇特事。只",
    "X82n1571_099:0572a15": "向伊道。緇素同登峰頂上。清風襲襲動林間。僧若禮",
    "X82n1571_099:0572a16": "拜。更向伊道。祖禰不了。累及兒孫　上堂。絕情愛離",
    "X82n1571_099:0572a17": "見聞。覿面提無向背。只許老胡知。不許老胡會。以拄",
    "X82n1571_099:0572a18": "杖卓一卓曰。還會麼。復卓一卓曰。吾無隱乎爾(破顏祖嗣)。",
    "X82n1571_099:0572a19": "瑞安悟真南野纘禪師上堂。無為雖真。執之則慧性",
    "X82n1571_099:0572a20": "不朗。有為雖幻。棄之則道業難成。欲得自他兼利。必",
    "X82n1571_099:0572a21": "須解行相應。三脚驢。鱉鼻蛇。水牯牛。野鴨子。驀豎拄",
    "X82n1571_099:0572a22": "杖曰。若要撐著者個門戶。總是闕伊不得。且道。誰是",
    "X82n1571_099:0572a23": "其人。良久。顧左右曰。是處是慈氏。無門無善財。卓拄",
    "X82n1571_099:0572a24": "杖一下　示眾。鳶飛戾天。魚躍于淵。龍吟霧集。虎嘯",
    "X82n1571_099:0572b01": "風旋。搬柴運水。喫飯打眠。頭頭本成現。物物自天然。",
    "X82n1571_099:0572b02": "七期三日了也。汝等諸人寒山子作麼生。良久曰。一",
    "X82n1571_099:0572b03": "點是非纔入耳。從前好事盡成冤　問文殊是七佛",
    "X82n1571_099:0572b04": "之師。因甚出女子定不得。師曰。官清鬼退三千里。曰",
    "X82n1571_099:0572b05": "罔明乃下方菩薩。因甚出得女子定。師曰。吏瘦民肥",
    "X82n1571_099:0572b06": "百萬家。僧佇思。師便打(破顏祖嗣)。",
    "X82n1571_099:0572b07": "雲山佛奧寺鐵山基禪師上堂。問如何是奪人不奪",
    "X82n1571_099:0572b08": "境。師曰。幽谷雲深樵子隱。曰如何是奪境不奪人。師",
    "X82n1571_099:0572b09": "曰。舉頭不見前峰頂。曰如何是人境兩俱奪。師曰。口",
    "X82n1571_099:0572b10": "吞佛祖。眼葢乾坤。曰如何是人境俱不奪。師曰。當今",
    "X82n1571_099:0572b11": "主聖。天下太平。乃曰。我本無心。有所希求。祖翁田地。",
    "X82n1571_099:0572b12": "歷代傳流。大眾還知者一片田地落處麼。拈花微笑。",
    "X82n1571_099:0572b13": "播揚家醜。正為者一片田地。面壁安心。惡聲流布。亦",
    "X82n1571_099:0572b14": "為者一片田地。黃梅夜渡。南嶽打車。祇為者一片田",
    "X82n1571_099:0572b15": "地。至于禾山鼓。雪峰毬。秘魔杈。道吾笏。臨濟喝。德山",
    "X82n1571_099:0572b16": "棒。無非為者一片田地。既各各為者一片田地。後代",
    "X82n1571_099:0572b17": "兒孫。履踐者固多。拋離者不少。茲承同門相逼入山。",
    "X82n1571_099:0572b18": "事不獲已。特陞此座。且道。是為者一片田地。不是為",
    "X82n1571_099:0572b19": "者一片田地。良久曰。掀翻海嶽求知己。撥轉乾坤建",
    "X82n1571_099:0572b20": "太平(大用志嗣)。",
    "X82n1571_099:0572b21": "太倉香林石璞質禪師上堂。斬釘截鐵。大功若拙。本",
    "X82n1571_099:0572b22": "無全提。豈有妙訣。鵠白烏本黑。松直棘自曲。堪笑千",
    "X82n1571_099:0572b23": "花盧舍那。放出寶光成多說。且道。說個甚麼。喝一喝",
    "X82n1571_099:0572b24": "　晚參。香林寺裏人打七。天下禪流毛骨寒。額爛腿",
    "X82n1571_099:0572c01": "酸成底事。看來也是太無端。豎拂子曰。且道。是諸人",
    "X82n1571_099:0572c02": "無端。是山僧無端。擲下曰。無端無端　小參。欲識諸",
    "X82n1571_099:0572c03": "佛心。但向眾生心行中識取。欲識常住不凋性。但向",
    "X82n1571_099:0572c04": "萬物遷變處會取。古人恁麼說話。大似坐佛床斫佛",
    "X82n1571_099:0572c05": "脚。不敬東家孔夫子。却向他鄉習禮樂。還有人檢點",
    "X82n1571_099:0572c06": "得出麼。豎拂子曰。自從春色來嵩少。三十六峰青至",
    "X82n1571_099:0572c07": "今　示眾。執之失度。必入邪路。放之自然。體無去住。",
    "X82n1571_099:0572c08": "祖師恁麼道。也是玉石不分。金沙混雜。若據衲僧門",
    "X82n1571_099:0572c09": "下。天地懸隔。且衲僧門下。有甚長處。靈苗瑞草和根",
    "X82n1571_099:0572c10": "拔。滿地從教荊棘生　晚參。西天鬍子沒髭鬚。無位",
    "X82n1571_099:0572c11": "真人面門赤。併却咽喉道將來。明如杲日黑如漆。報",
    "X82n1571_099:0572c12": "諸人須委悉。九九原來八十一。豎拄杖曰。且道。者木",
    "X82n1571_099:0572c13": "上座是多少。喝一喝　問如何是徑截法門。師打曰。",
    "X82n1571_099:0572c14": "一棒一條痕。曰如何保任。師又打曰。喚作一棒。入地",
    "X82n1571_099:0572c15": "獄如箭射　僧參。師曰。相見了也。僧擬開口。師震聲",
    "X82n1571_099:0572c16": "一喝(佛古聞嗣)。",
    "X82n1571_099:0572c17": "溫州寶寧紫芝有禪師上堂。起爐作竈。琢玉烹金。豎",
    "X82n1571_099:0572c18": "拂拈椎。靈機密運。棒頭有眼。打草只要蛇驚。鋼刀雖",
    "X82n1571_099:0572c19": "快。無罪之人不斬。所以臨濟老祖。覓個不受惑的。寶",
    "X82n1571_099:0572c20": "寧今日開爐。棒打石人頭。嚗嚗論實事。且道。如何是",
    "X82n1571_099:0572c21": "實事。卓拄杖。喝一喝　上堂。臘月初五。敲鐘打鼓。弘",
    "X82n1571_099:0572c22": "演毗尼。大開門戶。文殊烹爛鐵作黃金。彌勒鞭狸奴",
    "X82n1571_099:0572c23": "成佛祖。老瞿曇不動脣皮。一任泥中洗土。拄杖子忍",
    "X82n1571_099:0572c24": "俊不禁。爭肯釘樁搖櫓。翻身觸倒七金山。發機須是",
    "X82n1571_099:0573a01": "千鈞弩。卓拄杖。下座　示眾。曉起開門看遠山。午携",
    "X82n1571_099:0573a02": "短钁出松關。鉏來一片荒榛地。疏得三條筧水灣。伶",
    "X82n1571_099:0573a03": "俐漢莫偷閒。生死真同呼吸間。百尺竿頭須進步。未",
    "X82n1571_099:0573a04": "登寶所莫空還　師指火爐。問僧曰。三世諸佛。在此",
    "X82n1571_099:0573a05": "轉法輪。僧便踢倒火爐。師曰。著忙作麼　師一日普",
    "X82n1571_099:0573a06": "請摘菜次。僧問。無根菜作麼生摘。師曰。共出隻手。曰",
    "X82n1571_099:0573a07": "者猶是有根底。師曰。莫眼花。僧拈菜曰。者個是甚麼。",
    "X82n1571_099:0573a08": "師曰。菜也不識(法柱長嗣)。",
    "X82n1571_099:0573a09": "樂清雁山羅漢寺冶翁伯禪師上堂。僧問。寶劒未出",
    "X82n1571_099:0573a10": "匣時如何。師曰。鋒鋩不露。曰出匣後如何。師曰險。僧",
    "X82n1571_099:0573a11": "喝。師便打。乃曰。朔風凜凜。閉口則溫。開口則寒。大道",
    "X82n1571_099:0573a12": "巍巍。見之則易。行之則難。山僧雖無離婁之明。聊以",
    "X82n1571_099:0573a13": "識其微細。無師曠之聰。聊以識其音聲。無工輸之巧。",
    "X82n1571_099:0573a14": "聊以識其繩墨。或有問如何是微細音聲繩墨邊事。",
    "X82n1571_099:0573a15": "卓拄杖曰。昨夜風吹雲翳淨。嶺梅新綻數枝春　上",
    "X82n1571_099:0573a16": "堂。五九四十五。玄沙當路虎。通身牙爪不曾施。一一",
    "X82n1571_099:0573a17": "從頭為汝舉。擲拄杖曰。大眾。還有捋虎鬚者麼。喝一",
    "X82n1571_099:0573a18": "喝　上堂。昨夜嚴霜無月。一天星斗皎潔。蒙頭歘爾",
    "X82n1571_099:0573a19": "發曉鐘。忙入佛前把香爇。不祝是非來入耳。惟願人",
    "X82n1571_099:0573a20": "人消己業。三頭六臂現那吒。爍迦羅眼窺不徹。以拂",
    "X82n1571_099:0573a21": "子畫○○曰。證龜成鼈　上堂。兔角杖打天邊月。龜",
    "X82n1571_099:0573a22": "毛繩繫樹頭風。其中端的誰能委。特地與君仔細通。",
    "X82n1571_099:0573a23": "喝一喝　上堂。舉玄沙三種病人畢。師曰。見前大眾。",
    "X82n1571_099:0573a24": "且喜無此三種病。何故。若言患聾。適纔鳴鐘不合聞。",
    "X82n1571_099:0573b01": "若言患盲。適纔集眾不合拜。若言患啞。適纔香讚不",
    "X82n1571_099:0573b02": "合念。良久曰。鍾馗頭上不合貼卦　小參。撲落非他",
    "X82n1571_099:0573b03": "物。莫眼花。縱橫不是塵。是甚麼。山河及大地。郎當不",
    "X82n1571_099:0573b04": "少。全露法王身。弗得認奴作郎。豎拂子曰。見麼。山僧",
    "X82n1571_099:0573b05": "罪過　一日入僧堂。豎起拄杖曰。者個不得喚做拄",
    "X82n1571_099:0573b06": "杖。喚作甚麼。眾無語。師以拄杖打散曰。尿床鬼子。者",
    "X82n1571_099:0573b07": "個也不識　師一日山行。遇一虎橫行過。相去不遠。",
    "X82n1571_099:0573b08": "師乃振威一喝。虎昂首直視。師曰。擬議即不堪。虎咆",
    "X82n1571_099:0573b09": "哮而去。師歸舉示眾曰。今日幾遭虎口。一僧曰。可惜",
    "X82n1571_099:0573b10": "許。師曰。汝作麼生。僧乃作虎勢逼師。師擒住曰。道道。",
    "X82n1571_099:0573b11": "僧打師一掌。師乃拓開曰。不入虎穴。焉得虎子。僧禮",
    "X82n1571_099:0573b12": "拜(古泉清嗣)。",
    "X82n1571_099:0573b13": "蘄州慈雲子固方禪師住福興。上堂。欲識佛性義。當",
    "X82n1571_099:0573b14": "觀時節因緣。若喚作時節因緣。將甚麼作佛性義。若",
    "X82n1571_099:0573b15": "喚作佛性義。又將甚麼作時節因緣。不可離時節因",
    "X82n1571_099:0573b16": "緣。別有佛性義。亦不可離佛性義。別有時節因緣。諸",
    "X82n1571_099:0573b17": "仁者。還會麼。遂拈起拂子。揮一揮曰。自有一般堪愛",
    "X82n1571_099:0573b18": "處。不風流處也風流　晚參。小年大年。甚是可憐。百",
    "X82n1571_099:0573b19": "無一有。正好參禪。參得禪。月大三十日。月小二十九。",
    "X82n1571_099:0573b20": "擲下拄杖曰。究竟不期。然而自然(商尊玄嗣)。",
    "X82n1571_099:0573b21": "泰州福慧生白虗禪師僧問。至道無難。唯嫌揀擇。如",
    "X82n1571_099:0573b22": "何是不揀擇。師指庭前竹曰。這竿得與麼長。那竿得",
    "X82n1571_099:0573b23": "與麼短。曰恁麼則揀擇也。師曰。仁者見之為之仁。智",
    "X82n1571_099:0573b24": "者見之為之智　問休去歇去時如何。師曰。好人不",
    "X82n1571_099:0573c01": "肯做。偏要屎裏臥　問如何是堂奧中事。師遂喚僧。",
    "X82n1571_099:0573c02": "僧應諾師曰。含元殿裏更覓長安(商尊玄嗣)。",
    "X82n1571_099:0573c03": "寧國寧元祖建承禪師上堂。秋葉黃冬月霜。春來處",
    "X82n1571_099:0573c04": "處百花香。夏日薰風滿院凉。寧元佛法無多子。嬴得",
    "X82n1571_099:0573c05": "莊周蝶夢長(漢目杲嗣)。",
    "X82n1571_099:0573c06": "廣德石溪崇化達禪師上堂。秋日耀長空。秋光含虗",
    "X82n1571_099:0573c07": "碧。傷嗟門外人。處處尋彌勒。驀路忽擡頭。相逢不相",
    "X82n1571_099:0573c08": "識。大眾既是相逢。為甚麼不相識。良久曰。莫　示眾。",
    "X82n1571_099:0573c09": "法鼓淵淵繚亂擊。無限真機俱漏洩。了然不昧本來",
    "X82n1571_099:0573c10": "人。法鼓未鳴先委悉。大眾且道。委悉個甚麼。良久曰。",
    "X82n1571_099:0573c11": "作家龍象討甚巴鼻。喝一喝(了悟能嗣)。",
    "X82n1571_099:0573c12": "建平開法慧光聖禪師高淳孔氏子。晚參。舖面弘開",
    "X82n1571_099:0573c13": "列寶珍。一回拈出一回新。黃金自有黃金價。終不和",
    "X82n1571_099:0573c14": "沙賣與人。舖面新開。公案仍舊。雲門餅。趙州茶。金剛",
    "X82n1571_099:0573c15": "圈。栗棘蓬。作麼吞透。良久曰。好大眾。不貪香餌味。可",
    "X82n1571_099:0573c16": "謂碧潭龍(了悟能嗣)。",
    "X82n1571_099:0573c17": "蘄州棲賢壽山琦禪師示眾。舉本師拈文殊令善財",
    "X82n1571_099:0573c18": "采藥因緣曰。文殊大智。却被善財熱瞞。師曰。吾師善",
    "X82n1571_099:0573c19": "能舉唱。亦被龍門熱瞞。何故。神仙秘訣。父子不傳",
    "X82n1571_099:0573c20": "　問一人相逢不相識。一人相識不相逢。且道。阿那個",
    "X82n1571_099:0573c21": "的是。師曰。烏山嶺頭曾出沒。望州亭際得團圓。曰若",
    "X82n1571_099:0573c22": "不出此問。怎得見師機。師曰。瞎(捃拾學嗣)。",
    "X82n1571_099:0573c23": "吳江徐崧松之居士從幼過精舍。聞梵聲輙悲。感不",
    "X82n1571_099:0573c24": "能去。年稍長。絕意進取。力參宗乘。心如木石者有年。",
    "X82n1571_099:0574a01": "後歷見諸老。一日寓東塔。忽于中夜。聞鴉鳴一聲。如",
    "X82n1571_099:0574a02": "虗空[囗@力]地。即頌曰。嗄笑一聲。更有何物。豁開兩眼。天",
    "X82n1571_099:0574a03": "青日出　又頌曰。鵲噪不鵲噪。寂寞無人到。松門夜",
    "X82n1571_099:0574a04": "不關。却被知音笑　往見地藏學。聞板響。有頌呈曰。",
    "X82n1571_099:0574a05": "西天念經。東土打鼓。非去非來。無事不可　自題像",
    "X82n1571_099:0574a06": "曰。覿面阿誰。似乃未似。家私蕩盡。胸無一字。豎起如",
    "X82n1571_099:0574a07": "意。通天徹地。倘遇識者。喚作居士(捃拾學嗣)。",
    "X82n1571_099:0574a08": "汝州風穴雪兆性禪師上堂。盡十方世界。是個禪堂。",
    "X82n1571_099:0574a09": "就中是凡是聖。若僧若俗。正見邪見。鈍根利根。情與",
    "X82n1571_099:0574a10": "無情。以拄杖一卓曰。都向者裏結却了也。還有知落",
    "X82n1571_099:0574a11": "處者麼。萬別千差無著處。十方世界現全身　晚參。",
    "X82n1571_099:0574a12": "若論此事。性上座開口不得。莫有開得口的麼。出來",
    "X82n1571_099:0574a13": "道看。僧出。師曰。向你道。開口不得。出來堪作甚麼。以",
    "X82n1571_099:0574a14": "拄杖直打出。便歸方丈　上堂。舉祖師道。一人在途",
    "X82n1571_099:0574a15": "中不離家舍。一人離家舍不在途中。阿那個合人天",
    "X82n1571_099:0574a16": "供養。試道看。一僧曰。大家在裏許。師曰。與麼見解。滴",
    "X82n1571_099:0574a17": "水難消。乃曰。途中家舍。不隔一毫。大家有分。滴水難",
    "X82n1571_099:0574a18": "消。殺人須用殺人劒。活人須是活人刀　晚參。舉靈",
    "X82n1571_099:0574a19": "山會上。廣額屠兒。日殺千羊。放下屠刀曰。我是千佛",
    "X82n1571_099:0574a20": "一數。這漢得與麼瞥脫。汝等諸人。用盡許多伎倆。大",
    "X82n1571_099:0574a21": "似泥裏洗土塊。一僧纔出。師打曰。勘破了也。便歸方",
    "X82n1571_099:0574a22": "丈　小參。天下叢林。今朝結制。鶴林禪院。今日開爐。",
    "X82n1571_099:0574a23": "且喜六和共聚。何愁七事蕭疎須。進步莫躊躇。衲僧",
    "X82n1571_099:0574a24": "方便有多途。萬里乾坤為槖。籥兩輪日月作紅爐。且",
    "X82n1571_099:0574b01": "道。煅煉阿誰。良久曰。蝦跳不出斗(雲峩喜嗣)。",
    "X82n1571_099:0574b02": "新蔡金粟冲涵恒禪師上堂。問如何是佛。師曰。遠親",
    "X82n1571_099:0574b03": "不如近隣。曰如何是法。師曰。多虗不如少實。曰如何",
    "X82n1571_099:0574b04": "是僧。師曰。求人不如求己。師以拂子打○相曰。非瓦",
    "X82n1571_099:0574b05": "礫非珍寶。圓陀陀兮光皎皎。爍破威音雪谷春。照開",
    "X82n1571_099:0574b06": "空劫壺天曉。各努力休潦草。蹉過當陽無處討。遂高",
    "X82n1571_099:0574b07": "聲召曰。大眾。眾側聆。師拍禪床曰。此時不了。何時了",
    "X82n1571_099:0574b08": "　上堂。舉昔有跨驢人。問眾僧何往。僧曰。道場去。其",
    "X82n1571_099:0574b09": "人曰。何處不是道場。僧乃毆之曰。這漢沒道理。因甚",
    "X82n1571_099:0574b10": "向道場裏。騎驢不下。其人無對。師頌曰。九品十要了",
    "X82n1571_099:0574b11": "無疑。始可撩零不受欺。輕速須防逢勁敵。等閒輸却",
    "X82n1571_099:0574b12": "一盤棊　謝徐二文學至。上堂。舉世尊陞座。眾纔集",
    "X82n1571_099:0574b13": "定。文殊白椎曰。諦觀法王法。法王法如是。世尊便下",
    "X82n1571_099:0574b14": "座。師曰。此則因緣。自古至今。更無一人分明剖露。金",
    "X82n1571_099:0574b15": "粟今日權借儒宗鼻孔。下個註脚。世尊陞座。以我為",
    "X82n1571_099:0574b16": "隱乎。吾無隱乎爾。文殊白椎。小不忍則亂大謀。祇如",
    "X82n1571_099:0574b17": "世尊便下座。又作麼生。良久曰。若是孔門親弟子。自",
    "X82n1571_099:0574b18": "然不昧化三千　僧問。如何是無見頂相。師直上覰。",
    "X82n1571_099:0574b19": "僧擬議。師便打。曰學人實不會。師曰。你若會。山僧即",
    "X82n1571_099:0574b20": "無藏身之地　問正當停午時。因甚道猶虧一半。師",
    "X82n1571_099:0574b21": "曰。老僧不在明白裏。曰和尚即今在甚麼處。師便掌",
    "X82n1571_099:0574b22": "　問生死到來。將甚麼藥醫。師曰。渠無生死。僧作禮。",
    "X82n1571_099:0574b23": "師扣齒曰。今日無端。僧擬申問。師驟步歸方丈　僧",
    "X82n1571_099:0574b24": "參。禮拜起便喝。師亦喝。僧又喝。師曰。三喝四喝後如",
    "X82n1571_099:0574c01": "何。僧作掀禪床勢。師起揖曰。作家。僧擬議。師曰。這瞎",
    "X82n1571_099:0574c02": "漢也來亂做。拈棒直打出(雲峩喜嗣)。",
    "X82n1571_099:0574c03": "京都延壽如如極禪師上堂。以言顯道。曲為今時。豎",
    "X82n1571_099:0574c04": "拂揚眉。周遮示誨。天然上士。豈受提撕。中下之機。鈎",
    "X82n1571_099:0574c05": "頭取則。投機不妙。過在阿誰。更或躊蹰。轉加鈍置。舉",
    "X82n1571_099:0574c06": "拂曰。若向者裏。一肩擔荷。直下承當。興國兩手分付。",
    "X82n1571_099:0574c07": "更待如何若何。白雲萬里　示眾。凡人見水是水。諸",
    "X82n1571_099:0574c08": "天見水是瑠璃。魚龍見水是窟宅。餓鬼見水是火。衲",
    "X82n1571_099:0574c09": "僧見水。喚作甚麼。若喚作水。同凡夫見。若喚作瑠璃。",
    "X82n1571_099:0574c10": "同諸天見。若喚作窟宅。同魚龍見。若喚作火。同餓鬼",
    "X82n1571_099:0574c11": "見。畢竟喚作甚麼即得。向這裏道得。恰好許你具一",
    "X82n1571_099:0574c12": "隻眼。良久曰。寧可截舌。不犯國諱　小參。堂中今日",
    "X82n1571_099:0574c13": "起七。劈面寒風冷徹骨。王老圍爐笑呵呵。透頂透底",
    "X82n1571_099:0574c14": "人不識。極容易最難得。火便紅兮煤便黑。大眾既是",
    "X82n1571_099:0574c15": "容易。為甚麼難得。眾下語不契。師曰。且待當來問彌",
    "X82n1571_099:0574c16": "勒　問千說萬說不如一默時如何。師曰。死水不藏",
    "X82n1571_099:0574c17": "龍。曰興風作浪時如何。師曰。蝦跳不出斗　問狹路",
    "X82n1571_099:0574c18": "相逢事如何。師曰。退身三步。曰百年三萬六千日。反",
    "X82n1571_099:0574c19": "覆原來是這漢。師曰。錯認定盤星(法曇海嗣)。",
    "X82n1571_099:0574c20": "房山上方山永慈覺興隆禪師宛平王氏子。僧問。除",
    "X82n1571_099:0574c21": "却棒喝語言。有人問西來大意。作麼生答。師曰。截斷",
    "X82n1571_099:0574c22": "兩頭。另致一問來。曰也跳不出這個圈子。師打曰。還",
    "X82n1571_099:0574c23": "出得者一棒麼。僧沉吟。師曰。切忌作棒會　問釋迦",
    "X82n1571_099:0574c24": "未出世。祖師未西來。如何是第一義。師打曰。劄。曰釋",
    "X82n1571_099:0575a01": "迦已出世。祖師已西來。又作麼生。師復打曰。將謂別",
    "X82n1571_099:0575a02": "有麼　懷淨土詩曰。白藕香風拂拂來。這回親得出",
    "X82n1571_099:0575a03": "塵埃。豁然識得彌陀面。曠劫無明當下灰　淨土惟",
    "X82n1571_099:0575a04": "心莫別求。山明水秀自悠悠。驢鳴犬吠皆相應。可笑",
    "X82n1571_099:0575a05": "騎牛更覓牛(法曇海嗣)。",
    "X82n1571_099:0575a06": "京都西山廣泉自曉□禪師示眾。舉徑山國一欽禪",
    "X82n1571_099:0575a07": "師因馬祖遣人送書因緣畢。師曰。馬師圓相。欽師被",
    "X82n1571_099:0575a08": "惑則且置。還知這一點至今無著落麼　示眾。舉南",
    "X82n1571_099:0575a09": "泉斬猫話畢。師曰。道得即不斬。正恁麼時。雖則盡大",
    "X82n1571_099:0575a10": "地一切人性命。俱在南泉手裏。還知正恁麼時。南泉",
    "X82n1571_099:0575a11": "性命。却落在一切人手裏麼。至若趙州頭頂草鞵。止",
    "X82n1571_099:0575a12": "解順水推舟。不會逆風把柁。縱然救得。也只是個死",
    "X82n1571_099:0575a13": "猫兒　頌文殊白椎世尊下座曰。心曲殷殷寄短桐。",
    "X82n1571_099:0575a14": "知音未舉便流通。鍾期去後無消息。狼藉寒烟逐曉",
    "X82n1571_099:0575a15": "風　頌女子出定曰。行盡江南數十程。曉風殘月入",
    "X82n1571_099:0575a16": "華清。朝元閣上西風急。都入長楊作雨聲　頌法眼",
    "X82n1571_099:0575a17": "指簾曰。一得一失。曲中藏直。山高月小。水落石出",
    "X82n1571_099:0575a18": "　頌高峰四句曰。鞦韆影裏蕩流蘇。漏泄春光入畵圖。",
    "X82n1571_099:0575a19": "任是僧繇描不就。青山掩映白雲孤(法曇海嗣)。",
    "X82n1571_099:0575a20": "洛陽韶山雪霽睿禪師照鏡時有僧問。鏡內雪霽。鏡",
    "X82n1571_099:0575a21": "外雪霽。未審那個是真的。師曰。一滴水墨。兩處成龍。",
    "X82n1571_099:0575a22": "曰非師境界。師曰。莫是上座境界麼。僧茫然。師以鏡",
    "X82n1571_099:0575a23": "驀面便打(雲父徧嗣)。",
    "X82n1571_099:0575a24": "寧波大慈漢雷音禪師蛟川李氏子。問教中道。法喜",
    "X82n1571_099:0575b01": "禪悅食。更無餘食想。如何是法喜食。師以手作喫飯",
    "X82n1571_099:0575b02": "勢。如何是禪悅食。師作拭口勢。復顧視曰。會麼。曰不",
    "X82n1571_099:0575b03": "會。師曰。誰教你問。曰實是某甲疑處。師打曰。獃猫頭。",
    "X82n1571_099:0575b04": "直饒你疑到驢年去。也未夢見在　問智過于師。方",
    "X82n1571_099:0575b05": "堪傳授。未審傳授個甚麼。師舉起拳頭曰。試道道看",
    "X82n1571_099:0575b06": "　問如何是衲衣下事。師曰。撩起看。僧便撩衣。師曰。",
    "X82n1571_099:0575b07": "未有端的在　問如何是無位真人。師和聲便打。曰",
    "X82n1571_099:0575b08": "畢竟如何。師曰。鳥嘴魚腮(印山先嗣)。",
    "X82n1571_099:0575b09": "桐鄉長慶新逸微禪師元日上堂。昨日舊年去。今朝",
    "X82n1571_099:0575b10": "令已新。梅花三四點。笑破隴頭春。不改舊時行履處。",
    "X82n1571_099:0575b11": "開門即是閉門人。且道。這個門頭。還許諸人慶讚也",
    "X82n1571_099:0575b12": "無。鵰弓已挂狼烟息。萬姓謳歌樂太平(印山先嗣)。",
    "X82n1571_099:0575b13": "太平青山白雲芝山觀禪師上堂。客冬結制青山裏。",
    "X82n1571_099:0575b14": "今日辭雲各有還。莫道青山不把住。放行處處是青",
    "X82n1571_099:0575b15": "山。諸仁者。莫向有處立。休從無處探。有無俱不立。一",
    "X82n1571_099:0575b16": "個閒人天地間。喝一喝(印山先嗣)。",
    "X82n1571_099:0575b18": "五燈全書卷第九十九",
    "X82n1571_099:0575b20": "五燈全書卷第九十九補遺",
    "X82n1571_099:0575b22": "　　臨濟宗",
    "X82n1571_099:0575b23": "　　　南嶽下第三十六世隨錄",
    "X82n1571_099:0575b24": "普陀潮音旭禪師上堂。二十年前。要津把斷。不通凡",
    "X82n1571_099:0575c01": "聖。所以花宮紺宇。化作頺垣廢址。蓮臺獅座。鞠為茂",
    "X82n1571_099:0575c02": "草荒榛。聖僧打失鼻孔。金剛碎作微塵。彌勒開張大",
    "X82n1571_099:0575c03": "口。笑他廿四圓通。全沒巴鼻。惟有烏芻瑟摩。却較些",
    "X82n1571_099:0575c04": "子。倒騎佛殿。走出三門。二十年後。八字打開。直得青",
    "X82n1571_099:0575c05": "蓮呈瑞。古柏重榮。於百草頭上。現瓊樓玉殿。革故鼎",
    "X82n1571_099:0575c06": "新。光揚佛日。且道。承誰恩力。寰中天子頒綸勅。閫外",
    "X82n1571_099:0575c07": "將軍有佛心　佛誕日上堂。蔴三斤乾矢橛。杖林山",
    "X82n1571_099:0575c08": "下竹筋鞭。三大老。證龜成鼈。設有問普陀如何是佛。",
    "X82n1571_099:0575c09": "又作麼生祗對。夜短睡不足。日長饑有餘　上堂。山",
    "X82n1571_099:0575c10": "之深廣。鳳麟之美。梟獍之惡。無所不容。海之濶大。黿",
    "X82n1571_099:0575c11": "鼉蛟龍。鯤鯨魚鱉。無所不藏。日月之明。普天匝地。無",
    "X82n1571_099:0575c12": "不照臨。人聖之君。率土之濵。無不化被。諸佛之慈。家",
    "X82n1571_099:0575c13": "三子四。情與無情。無不普度。拈拄杖曰。拄杖子峭巍",
    "X82n1571_099:0575c14": "巍地。又具甚麼道理。卓一卓曰。向下文長。付在來日",
    "X82n1571_099:0575c15": "　解七晚參。僧問。如何是佛。師曰。丫角女子白頭絲。",
    "X82n1571_099:0575c16": "曰如何是法。師曰。冬到寒食一百五。曰如何是僧。師",
    "X82n1571_099:0575c17": "曰。圓頂方袍。乃曰。道得底三十棒。道不得底三十棒。",
    "X82n1571_099:0575c18": "道得道不得。總與三十棒。何故。重賞之下。必有勇夫",
    "X82n1571_099:0575c19": "　晚參。達磨不來東土。官路少人行。二祖不往西天。",
    "X82n1571_099:0575c20": "私酒多人喫。普陀則不然。達磨不來東土。好箇清平",
    "X82n1571_099:0575c21": "世界。二祖不往西天。那箇池無月。誰家樹不春　晚",
    "X82n1571_099:0575c22": "參。多說不如少說。少說不如不說。設有道因甚長老",
    "X82n1571_099:0575c23": "口喃喃地。驀拈拄杖。卓一卓曰。田厙奴。你道。山僧說",
    "X82n1571_099:0575c24": "什麼　晚參。坐斷百城烟水。相交四海英賢。祇如龍",
    "X82n1571_099:0576a01": "蛇混雜。凡聖交參。阿誰是凡。阿誰是聖。却笑長汀憨",
    "X82n1571_099:0576a02": "布袋。逢人要乞一文錢　晚參。雲門放洞山三頓。石",
    "X82n1571_099:0576a03": "中有玉。黃蘗打臨濟三頓。沙裏無油。今日既到普陀",
    "X82n1571_099:0576a04": "手裏。又作麼生為人。金簇慣調曾百戰。鐵鞭多力恨",
    "X82n1571_099:0576a05": "無讐(無礙徹嗣)。",
    "X82n1571_099:0576a06": "龍游靈耀延喜瑢禪師中秋小參。靈山指月。揑目生",
    "X82n1571_099:0576a07": "花。曹溪話月。證龜成鱉。靈耀寺裏賞月。應時及節。更",
    "X82n1571_099:0576a08": "羨雷公電母。仝降法筵。風伯雨師。齊來翫月。同則普",
    "X82n1571_099:0576a09": "天匝地同。別則普天匝地別。別別。八閩兩浙。春寒秋",
    "X82n1571_099:0576a10": "熱　小參。師舉南泉示眾曰。昨夜文殊普賢。起佛見",
    "X82n1571_099:0576a11": "法見。各與二十棒。貶向二鐵圍山去也。趙州曰。和尚",
    "X82n1571_099:0576a12": "棒教誰吃。泉曰。王老師有什麼過。州禮拜。泉便歸方",
    "X82n1571_099:0576a13": "丈。師曰。南泉虗開大口不合。趙州當頭撞破。及乎收",
    "X82n1571_099:0576a14": "拾將來。也是一場漏逗。某長老。昨夜眉毛眼睫。起佛",
    "X82n1571_099:0576a15": "見法見。亦各與二十棒。教伊莫妄想。設有問長老棒",
    "X82n1571_099:0576a16": "教誰吃。亦與二十棒。何故。不見道。口似禍門　除夕",
    "X82n1571_099:0576a17": "小參。一年三百六十日。都盧總在今宵畢。東村王老",
    "X82n1571_099:0576a18": "夜燒錢。露地白牛忙不徹。普天率土禪家兒。拾得眼",
    "X82n1571_099:0576a19": "睛失却鼻。拈拄杖曰。惟有者箇木上座。從來毋固亦",
    "X82n1571_099:0576a20": "毋必。任他佛來與祖來。不是攔腮便劈脊。問諸仁。瞥",
    "X82n1571_099:0576a21": "不瞥。須從者裏急翻身。莫道來朝有初一(無礙徹嗣)。",
    "X82n1571_099:0576a22": "永嘉雲山道隆[王*慧]禪師開爐上堂。雲山結制。諸方舊",
    "X82n1571_099:0576a23": "例。端的有來由。活潑無本據。竭盡老婆心。單提第一",
    "X82n1571_099:0576a24": "句。沸水深鍋一錠金。取手須是生鐵鑄。喝一喝。下座",
    "X82n1571_099:0576b01": "　解制上堂。住山討得好便宜。解制何如結制時。兩",
    "X82n1571_099:0576b02": "隻草鞋休著脚。莫離寶所踏塵泥。出門去路多岐。雨",
    "X82n1571_099:0576b03": "宿風飡著甚痴。莫道雲山沒好處。乾柴白米淡黃虀。",
    "X82n1571_099:0576b04": "仍舊貫意如何。山泉流出人間去。清水自然成濁溪",
    "X82n1571_099:0576b05": "　佛誕上堂。世尊初生錯。一手指天一手指地錯。周",
    "X82n1571_099:0576b06": "行七步錯。目顧四方錯。天上天下惟我獨尊。展轉見",
    "X82n1571_099:0576b07": "錯。召大眾。五箇錯中有一錯。過於雲門關。趙州無。臨",
    "X82n1571_099:0576b08": "濟喝。德山棒。百千萬億倍。言下正與土木偶人。眉毛",
    "X82n1571_099:0576b09": "相對。鼻孔相連。復召大眾。還檢點得出麼。卓拄杖曰。",
    "X82n1571_099:0576b10": "山僧陞座。也是將錯就錯。便下座　頌世尊初生雲",
    "X82n1571_099:0576b11": "門一棒曰。一出娘胎意氣豪。凶星入命自家招。當時",
    "X82n1571_099:0576b12": "若解深藏舌。何待而今脫戰袍　頌殃屈產難曰。獨",
    "X82n1571_099:0576b13": "坐幽篁裏。彈琴復長嘯。深林人不知。明月來相照",
    "X82n1571_099:0576b14": "　頌法眼指簾曰。堪輿那問方隅向按定中心子午鍼。",
    "X82n1571_099:0576b15": "端的動絃無別調。是非不到白雲間　頌非心非佛",
    "X82n1571_099:0576b16": "曰。澄潭月影鏡中生。鼓吹何勞絃上聲。喜得子房施",
    "X82n1571_099:0576b17": "計好。楚歌頓散八千兵　問如何是祖師西來意。師",
    "X82n1571_099:0576b18": "搖手曰。西來無意。曰搖手又作麼生。師便打(大用志嗣)。",
    "X82n1571_099:0576b19": "淅川法海斌雅鑑禪師上堂。春深物茂。日暖風和。燕",
    "X82n1571_099:0576b20": "喜鶯歡。時清道泰。般若流通。法元無隱。擊禪床曰。聲",
    "X82n1571_099:0576b21": "不是聲。徒勞側耳。色不是色。難為檢別。復卓拄杖曰。",
    "X82n1571_099:0576b22": "啼得血流無用處。不如緘口過殘春　解制上堂。師",
    "X82n1571_099:0576b23": "拈拄杖曰。一不做二不休。遼天一鏃。撥轉雲頭。會得",
    "X82n1571_099:0576b24": "的鵬程萬里。不會的歸家穩坐。就中有些誵訛。終不",
    "X82n1571_099:0576c01": "與人說破。大眾且道。誵訛在甚麼處。卓拄杖曰。錯錯。",
    "X82n1571_099:0576c02": "祥麟只有一隻角　問四分律云。以手擊[捱-圭+(林/止)]比丘者",
    "X82n1571_099:0576c03": "波逸提。因甚德山逢人便棒。師曰。停禽養勇。終待驚",
    "X82n1571_099:0576c04": "人。曰嫌罵知事者波逸提。因甚麼臨濟進門便喝。師",
    "X82n1571_099:0576c05": "曰。霧豹澤毛未甞下食。曰與麼則一莖草上瓊樓現。",
    "X82n1571_099:0576c06": "百煉爐中彩鳳飛。師便打　上堂。湖天浪靜。碧湛琉",
    "X82n1571_099:0576c07": "璃。眼睛突出。鼻孔下垂。牛首賀蘭相期鬬額。僧堂厨",
    "X82n1571_099:0576c08": "庫笑傲欣歡。惟有當陽寶塔日面佛月面佛。巍巍獨",
    "X82n1571_099:0576c09": "坐上頭關。伶俐漢謂。我誑嚇閭閻矒[目*董]底。正好橫參",
    "X82n1571_099:0576c10": "豎參。試問大眾。七日內。踏破幾緉草鞵　佛成道日",
    "X82n1571_099:0576c11": "上堂。問即心即佛多些。非心非佛少些。拈過二邊。請",
    "X82n1571_099:0576c12": "師速道。師曰。千年田地。八百主人。乃曰。正覺山前老",
    "X82n1571_099:0576c13": "凍齈。縵天網子要擒風。賺他無限英靈子。錯認黃斑",
    "X82n1571_099:0576c14": "作大虫。下座　上堂。聞聲悟道。掘地覓天。見色明心。",
    "X82n1571_099:0576c15": "掉棒打月。直饒百發百中。雙放雙收。於生死分中。了",
    "X82n1571_099:0576c16": "無交涉。拈拄杖曰。吾今為汝保任此事終不虗也。波",
    "X82n1571_099:0576c17": "斯學梵語。笑倒金剛神。擲拄杖。下座　劉居士披薙。",
    "X82n1571_099:0576c18": "請上堂。今朝四月初一。雲外山青水碧。隨機稱性且",
    "X82n1571_099:0576c19": "從。面赤不如語直。無常畏若曉霜。身世安如火急。不",
    "X82n1571_099:0576c20": "達自性淵源。生死如何抵敵。有抵敵。萬緣放下絕馳",
    "X82n1571_099:0576c21": "求。一日鉢盂兩度濕　頌那吒太子析骨曰。還父析",
    "X82n1571_099:0576c22": "肉還母。然後現本身。為父母說法　殘雲斂盡山光",
    "X82n1571_099:0576c23": "寂。秋月臨空宇宙新。雪後寒松增晚翠。猿啼青嶂一",
    "X82n1571_099:0576c24": "聲聲　頌庭前柏樹子曰。騷士才高藝過人。辭鋒筆",
    "X82n1571_099:0577a01": "力妙通神。生成一幅佳山水。點畵分明似不真　頌",
    "X82n1571_099:0577a02": "黃蘗噇酒糟話曰。大唐國裏無禪師。綠水青山休更",
    "X82n1571_099:0577a03": "疑。竹杖化龍歸去也。獃郎尤自眼眵眵　頌百丈野",
    "X82n1571_099:0577a04": "狐曰。珠走盤兮盤走珠。天師門裏賣桃符。野狐跳入",
    "X82n1571_099:0577a05": "金毛隊。五百生前不丈夫(雲峩喜嗣)。",
    "X82n1571_099:0577a06": "汝州風穴憨休乾禪師蜀西龍安胡氏子。十九脫白。",
    "X82n1571_099:0577a07": "二十圓戒。徧參諸方。各有省處。後詣少林禮祖。過風",
    "X82n1571_099:0577a08": "穴。參雲峩喜。機緣相契。乃授記莂。開法涇陽興福。長",
    "X82n1571_099:0577a09": "安興善。復繼席風穴。上堂。撥草瞻風二十秋。全機不",
    "X82n1571_099:0577a10": "動信優游。無端扶上華王座。擘破三元接上流。宗乘",
    "X82n1571_099:0577a11": "一唱三藏絕詮。至道恢弘。十途合轍。眾流截斷。遍塵",
    "X82n1571_099:0577a12": "剎而任運全該。妙轉元樞。括有無而憑垂指注。光超",
    "X82n1571_099:0577a13": "日月。智出聖凡。動靜無私。隱顯不昧。髑髏常干世界。",
    "X82n1571_099:0577a14": "鼻孔摩觸家風。綿密安祥。權開洞山五位。暗機圓合。",
    "X82n1571_099:0577a15": "要出溈仰三生。一字關大雲門之高古。六相義挕法",
    "X82n1571_099:0577a16": "眼之現成。奪境奪人。直捷痛快。立賓立主。大用天旋。",
    "X82n1571_099:0577a17": "印水印泥印空。匪作家難辨。非心非佛非物。唯證徹",
    "X82n1571_099:0577a18": "乃知。似地普擎。如天普葢。真機剖露。萬法全彰。正恁",
    "X82n1571_099:0577a19": "麼時。且道。即今開堂祝聖一句。作麼生道。擊壤歌揚",
    "X82n1571_099:0577a20": "忘帝力。由賡詩詠樂時雍(雲峩喜嗣)。",
    "X82n1571_099:0577a21": "桃源瑞麟孤月朗禪師合州楊氏子。歷徧諸方。參箬",
    "X82n1571_099:0577a22": "庵問打徹。謁宕山遠印證。住瑞麟。上堂。只著芒鞋不",
    "X82n1571_099:0577a23": "用舟。脚跟下事愈沉浮。而今渴飲饑餐也。未卜橋流",
    "X82n1571_099:0577a24": "是水流。小參。驀豎拂子曰。此是向上第一著。未會之",
    "X82n1571_099:0577b01": "人沒棲泊。權曰此事與君持。細細嚼來味似檗。放下",
    "X82n1571_099:0577b02": "拂子。拍膝一下(宕山遠嗣)。",
    "X82n1571_099:0577b03": "新蔡金粟虎堂福禪師結制上堂。根源直截。豈落階",
    "X82n1571_099:0577b04": "梯。大用全提。不存軌則。盡大地是箇禪堂。何分內外。",
    "X82n1571_099:0577b05": "盡十方通為火爐。當下銷鎔。一切處即事即真。十二",
    "X82n1571_099:0577b06": "時輝天鑑地。以拂子擊禪床曰。若能如是薦去。何用",
    "X82n1571_099:0577b07": "外求。脫或未然。打起精神休瞌睡。莫教燎却兩莖眉",
    "X82n1571_099:0577b08": "　解制上堂。打破情關。了無遮葢。突出無位真人。縱",
    "X82n1571_099:0577b09": "橫得大自在。且道。超方獨步一句。又作麼生道。閒雲",
    "X82n1571_099:0577b10": "不擊從舒卷。野鶴無拘任往來　上堂。盡道迷因悟",
    "X82n1571_099:0577b11": "遣除。不知悟是迷根由。直饒迷悟兩忘却。未免全身",
    "X82n1571_099:0577b12": "在半途。且如何是到家一句。竿頭須進步。撒手莫遲",
    "X82n1571_099:0577b13": "疑　上堂。春日晴和春鳥鳴。春山疊疊水盈盈。分明",
    "X82n1571_099:0577b14": "漏泄天真事。何用他方向外尋　上堂。春山青春水",
    "X82n1571_099:0577b15": "綠。一覺纔惺夢初足。攜笻趁伴出松門。是處桃英香",
    "X82n1571_099:0577b16": "半馥。因思昔日靈雲道。三十年來無處討。如今競愛",
    "X82n1571_099:0577b17": "摘楊花。紅香未發春猶早。幸值商水舊耆年。問法南",
    "X82n1571_099:0577b18": "塘求至寶。山僧不惜兩莖眉。一一分明須自保。等閒",
    "X82n1571_099:0577b19": "莫作文字觀。得失有無一齊掃　舉國師三喚侍者。",
    "X82n1571_099:0577b20": "頌曰。汝負吾兮吾負汝。直如鈎處曲如絃。千江水急",
    "X82n1571_099:0577b21": "東流去。五嶽峰高不到天　舉趙州訪二庵主。頌曰。",
    "X82n1571_099:0577b22": "一番陰雨一番晴。惱亂春風送客行。故國不知何處",
    "X82n1571_099:0577b23": "是。猶聞啼鳥兩三聲(雲峩喜嗣)。",
    "X82n1571_099:0577b24": "龍舒慶元氷鑑真禪師頌百丈野狐曰。五百生來墮",
    "X82n1571_099:0577c01": "野狐。不知何處有偏枯。臨機應用珠投水。清濁渾忘",
    "X82n1571_099:0577c02": "月影孤　頌黃龍三關曰。我手何似佛手。應用無分",
    "X82n1571_099:0577c03": "好醜。一拳打破太虗。驚起須彌倒走。我脚何似驢脚。",
    "X82n1571_099:0577c04": "趙州不識略杓。輕輕踢倒淨釻。一任填溝塞壑。人人",
    "X82n1571_099:0577c05": "有個生緣。誰家竈裏無煙。有口祇堪喫飰。那管成佛",
    "X82n1571_099:0577c06": "成仙(乳峰溧嗣)。",
    "X82n1571_099:0577c07": "四明太清景雲瑞禪師上堂。黃鸝鳴綠樹。白鷺舂青",
    "X82n1571_099:0577c08": "田。古今諸祖意。不昧見聞緣。門外落雲冉冉。石根流",
    "X82n1571_099:0577c09": "水濺濺。舍此別無一要。何方更有三玄。喝一喝　上",
    "X82n1571_099:0577c10": "堂。登山觀洪水者。必知山之嶙峋。水之流注。入林玩",
    "X82n1571_099:0577c11": "脩竹者。必知林之疎密。竹之參橫。且衲僧家喫了現",
    "X82n1571_099:0577c12": "成茶飯。無為為事。又知些甚麼。三斤鹽換五升荳。一",
    "X82n1571_099:0577c13": "束香還十箇錢　上堂。東說西說。不如不說好。逆行",
    "X82n1571_099:0577c14": "順行。不如不行更好。何謂也。不行底脚跟穩實。已到",
    "X82n1571_099:0577c15": "安樂田地。不說底口業清淨。得入無諍三昧。設有恁",
    "X82n1571_099:0577c16": "麼人。山僧喚來。與他摩頂授記　上堂。山僧嬾說宗。",
    "X82n1571_099:0577c17": "瞑到日頭紅。若人來問法。耳朵撲教聾。為甚麼事。聻。",
    "X82n1571_099:0577c18": "只怪其攪亂我睡　僧問。如何是佛。師曰。塐不就。曰",
    "X82n1571_099:0577c19": "如何是法。師曰。詮不及。曰如何是僧。師曰。山僧不是",
    "X82n1571_099:0577c20": "謝三郎　問牛頭未見四祖時如何。師曰。穿靴入市。",
    "X82n1571_099:0577c21": "曰見後如何。師曰。赤脚歸家(印山先嗣)。",
    "X82n1571_099:0577c22": "吉州躭源鍵畿銓禪師上堂。僧出作一○相。叉手立。",
    "X82n1571_099:0577c23": "師曰。暗裏畵符信不及。曰難瞞識者。師曰。不見大眾",
    "X82n1571_099:0577c24": "咬母指麼曰誰人知此意。令我憶汾陽。師曰。只恐不",
    "X82n1571_099:0578a01": "是玉。是玉也大奇。僧禮拜。師乃揮拂曰。明投暗合。丁",
    "X82n1571_099:0578a02": "一卓二。體用全該。古今無別。縱使竭世樞機。劖關奪",
    "X82n1571_099:0578a03": "幟底漢。到者裏。且拈過一邊。遂以拂子。畫此[○@(囗@智)][○@尾][○@女]",
    "X82n1571_099:0578a04": "相曰。今將千百年。九十六種。八臂那吒扶不起。千眼",
    "X82n1571_099:0578a05": "大悲覷不破。陳餿糊餅。一一為先。躭源門庭。重整舊",
    "X82n1571_099:0578a06": "令新行。直得德山縮手。臨濟吞聲。天下老和尚。退身",
    "X82n1571_099:0578a07": "有分。眾中莫有似仰山者。出來與山僧相見。復作此",
    "X82n1571_099:0578a08": "相曰。看看。若也會得。不妨今日親見躭源。擲拂子",
    "X82n1571_099:0578a09": "下座　冬至小參。一滴水一滴凍。兔角龜毛成大用。",
    "X82n1571_099:0578a10": "牛頭沒馬頭回。安南塞北路崔嵬。喫官酒臥官床。那",
    "X82n1571_099:0578a11": "管京師出大黃。陰漸消陽漸長。鐵額銅頭沒伎倆。眾",
    "X82n1571_099:0578a12": "中還有能為萬象主。不逐四時凋者麼。卓杖曰。向下",
    "X82n1571_099:0578a13": "文長　元旦上堂。跨三脚驢。撾九重之法皷。放無毛",
    "X82n1571_099:0578a14": "鷂。起八極之春風。頭頭示現。露出瓶內鵝黃。物物全",
    "X82n1571_099:0578a15": "彰。豁開籠中鴨綠。三身四智。各呈本地風光。五眼六",
    "X82n1571_099:0578a16": "通。共顯真如玅用。諸仁者。還會麼。海濶浪平龍睡穩。",
    "X82n1571_099:0578a17": "天空雲靜鶴飛高(無礙徹嗣)。",
    "X82n1571_099:0578a18": "六安準提雲靉宗禪師示眾。舉德山托鉢話畢。師曰。",
    "X82n1571_099:0578a19": "這箇公案。諸方盡道。是鐵門檻。從來諸大老。至今批",
    "X82n1571_099:0578a20": "判不下。且道。誵訛在甚麼處。良久曰。咄咄咄。△○∴。",
    "X82n1571_099:0578a21": "初三十一。中九下七　頌溈山有句無句曰。鴛鴦對",
    "X82n1571_099:0578a22": "對宿蘆花。水淺山高雲影遮。夜半黑風吹不動。依然",
    "X82n1571_099:0578a23": "天曉散晴霞　頌萬法歸一曰。滿天風色白蘋洲。截",
    "X82n1571_099:0578a24": "斷長江水逆流。直得虗空成粉碎。相逢堪笑又堪愁",
    "X82n1571_099:0578b01": "(乳峰溧嗣)。",
    "X82n1571_099:0578b02": "溫州雁山羅漢雲峰學禪師睦州人。上堂。即心即佛",
    "X82n1571_099:0578b03": "謾商量。梅子熟時到處香。囑付人天正法眼。不知擔",
    "X82n1571_099:0578b04": "荷孰承當。還有承當者麼。拈拄杖曰。只知開口易。不",
    "X82n1571_099:0578b05": "覺舌頭長　問向上宗風即不問。如何是本來面目。",
    "X82n1571_099:0578b06": "師曰。七穿八穴(慧日昇嗣)。",
    "X82n1571_099:0578b07": "衢州石巖世拙智禪師義烏毛姓。以居士身。參雙林",
    "X82n1571_099:0578b08": "瞿。令看狗子無佛性話。於一喝之下。默契其旨。即呈",
    "X82n1571_099:0578b09": "偈曰。聞師一喝。山崩海竭。驚起碧潭龍。捧出團圞月。",
    "X82n1571_099:0578b10": "瞿曰。是即是。是即未是。後謁慧日昇。昇問。甚處來。師",
    "X82n1571_099:0578b11": "曰雙林。昇曰。彼中有傅大士。是否。師曰是。昇曰。來時",
    "X82n1571_099:0578b12": "向汝道什麼。師進前曰。恭惟和尚萬福。昇曰。此是奴",
    "X82n1571_099:0578b13": "婢。如何是主。師便出(慧日昇嗣)。",
    "X82n1571_099:0578b14": "池州雨臺海獅野關賢禪師上堂。雨臺峰高。飛鳥難",
    "X82n1571_099:0578b15": "度。獅子林深。無容異獸。須各有出身路可得。高聲召",
    "X82n1571_099:0578b16": "眾曰。有麼有麼。良久。拋下拄杖。山僧直得撒手行去",
    "X82n1571_099:0578b17": "　示眾。白雲自異。流水自深。照破影響。由除影響。者",
    "X82n1571_099:0578b18": "段風光。塞耳盈目。雖然。八萬威儀。百千三昧。祇能治",
    "X82n1571_099:0578b19": "己。不能為人。且道。如何是為人一句。召眾曰。須彌直",
    "X82n1571_099:0578b20": "上磨今古。折草量天枉用工(乳峰溧嗣)。",
    "X82n1571_099:0578b21": "石溪崇化慧燈智禪師上堂。豎拂曰。大眾還見麼。世",
    "X82n1571_099:0578b22": "尊覩明星於正覺山前。靈雲見桃花於春風陌上。於",
    "X82n1571_099:0578b23": "此見得。道非物外。良久。擲下拂曰。一任騐取　上堂。",
    "X82n1571_099:0578b24": "涅槃心易曉。差別智難明。會得差別智。徧野是黃金。",
    "X82n1571_099:0578c01": "拈拄杖曰。喚作拄杖子。與你一頓。不喚作拄杖子。亦",
    "X82n1571_099:0578c02": "與你一頓。何故。多虗不如少實(了悟能嗣)。",
    "X82n1571_099:0578c03": "崇化佛舟隆禪師上堂。第一義諦。巍巍卓犖。法法全",
    "X82n1571_099:0578c04": "彰。情與無情。頭頭顯露。豎拂子曰。還見麼。人人眼裏",
    "X82n1571_099:0578c05": "有睛。決定是見。擊拂曰。還聞麼。個個耳中有竅。決定",
    "X82n1571_099:0578c06": "是聞。不待豎拂拈椎。早已騎聲葢色(了悟能嗣)。",
    "X82n1571_099:0578c07": "廣德建平法古純徹弘禪師示眾。舉臨濟因兩堂首",
    "X82n1571_099:0578c08": "座同時下喝話。師曰。首座各展洪機。臨濟關頭把住。",
    "X82n1571_099:0578c09": "雖是一門宗匠。爭免者僧勘破。何故。不見道。鴆鳥下",
    "X82n1571_099:0578c10": "田魚鼈死。毒龍行處草皆枯(了悟能嗣)。",
    "X82n1571_099:0578c11": "會稽泰寧餐顥西禪師小參。檻外梧桐葉落頻。金風",
    "X82n1571_099:0578c12": "體露騐當人。浩歌一曲秋光靜。笑看黃花面目新。喝",
    "X82n1571_099:0578c13": "一喝。師問新到。甚處來。僧曰顯聖。師曰。與者裏相去",
    "X82n1571_099:0578c14": "多少。曰十里。師曰。來時阿誰在前。曰某甲飯後動身。",
    "X82n1571_099:0578c15": "師曰。不謬在顯聖來(無礙徹嗣)。",
    "X82n1571_099:0578c16": "衡陽泉石隱禪師小參。看不見處。千聖骨髓。行不到",
    "X82n1571_099:0578c17": "處。萬靈本源。明眼衲僧。貴在機先。領略則知無背無",
    "X82n1571_099:0578c18": "面。佛祖莫測端由。魔外豈能諳識。天地以此長育。萬",
    "X82n1571_099:0578c19": "物以此發生。敢問大眾。只如雪峰輥毬。禾山打皷。且",
    "X82n1571_099:0578c20": "道。明甚麼邊事。擊拂子曰。看脚下(木偶耀嗣)。",
    "X82n1571_099:0578c21": "寒木林禪師武昌顧氏子。小參。年年舊向今宵盡。歲",
    "X82n1571_099:0578c22": "歲新從明日起。豎拂子曰。惟有者個不推遷。却為諸",
    "X82n1571_099:0578c23": "公特地舉。特地舉。須薦取。百年三萬六千朝。俯仰折",
    "X82n1571_099:0578c24": "旋渠是汝(木偶耀嗣)。",
    "X82n1571_099:0579a01": "古潤蓮峰佛髻頂禪師示眾。諸人還會麼。終日迎待",
    "X82n1571_099:0579a02": "往來底。料理人事底。喜怒哀樂底。若道有。覔之不見。",
    "X82n1571_099:0579a03": "若道無。歷歷分明。且道。不落有無。畢竟如何理會。遂",
    "X82n1571_099:0579a04": "震威一喝曰。切忌當面錯過　頌世尊初生曰。纔出",
    "X82n1571_099:0579a05": "母胎便著忙。指天指地惹災殃。當時不遇雲門老。逐",
    "X82n1571_099:0579a06": "隊成羣滿大唐(月瓢度嗣)。",
    "X82n1571_099:0579a07": "明州大慈孤峻極禪師晚參。蘇州有常州有。揩桌用",
    "X82n1571_099:0579a08": "底破衲布。掃地用底禿苕帚。草本原來天下同。因甚",
    "X82n1571_099:0579a09": "只道蘇常有。諸人者還會麼。若也會得的。當許你具",
    "X82n1571_099:0579a10": "行脚眼。其或不然。總是癡狂外邊走(印山先嗣)。",
    "X82n1571_099:0579a11": "杭州清流太虗廣禪師舉趙州訪二庵主話。頌曰。兩",
    "X82n1571_099:0579a12": "個拳頭一樣齊。趙州口裏有玄機。知音不用將拳豎。",
    "X82n1571_099:0579a13": "疑殺當年老古錐　頌深明二上座見魚跳因緣曰。",
    "X82n1571_099:0579a14": "金鱗戲水下長川。游到龍門碧海淵。幸喜迅雷輕一",
    "X82n1571_099:0579a15": "震。翻騰直上九重天(印山先嗣)。",
    "X82n1571_099:0579a16": "慈修颿庵順禪師小參。靈機迅發。射透凡聖髑髏。智",
    "X82n1571_099:0579a17": "鑑晶瑩洞徹。人天肝膽。縱擒互換。照用齊彰。三玄戈",
    "X82n1571_099:0579a18": "甲精鮮。九帶綱宗畢備。麻三觔。乾矢橛。趙州茶。雲門",
    "X82n1571_099:0579a19": "餅。俱是殘飯餿羹。若人噉著。俱要愁眉嘆息。別有滋",
    "X82n1571_099:0579a20": "味甚深。不與諸人道破。驀拈拄杖。卓一卓下座　小",
    "X82n1571_099:0579a21": "參。汾陽有三訣。慈修祇一訣。露柱忙然問。燈籠開口",
    "X82n1571_099:0579a22": "說。昨夜三更屋角頭。照見烏龜吞却鼈　頌世尊初",
    "X82n1571_099:0579a23": "生曰。纔出頭來便著忙。自誇自衒自顛狂。脚跟到底",
    "X82n1571_099:0579a24": "隨人轉。賺得兒孫學不良　頌婆子燒庵曰。漢地尋",
    "X82n1571_099:0579b01": "遊蜀地居。東吳西楚遞君書。不談兵革人間事。誘得",
    "X82n1571_099:0579b02": "孔明出艸廬(無礙徹嗣)。",
    "X82n1571_099:0579b03": "首山麗光楚禪師晚參。舉僧問楊岐。如何是佛。岐曰",
    "X82n1571_099:0579b04": "三脚驢子弄蹄行。僧曰。不會。岐曰湖南長老。師曰。大",
    "X82n1571_099:0579b05": "小楊岐。被這僧一拶。指東劃西。且道。首山為人在甚",
    "X82n1571_099:0579b06": "麼處　小參。從上佛祖道不盡底。諸人放不下底。提",
    "X82n1571_099:0579b07": "不起底。山僧一時顯露了也。旋棒打退。歸方丈。(宕山遠嗣)。",
    "X82n1571_099:0579b08": "東山頴鋒展禪師小參。舉鹽官示眾曰。虗空為皷。須",
    "X82n1571_099:0579b09": "彌為槌。甚麼人打得。南泉曰。王老師不打這破皷。法",
    "X82n1571_099:0579b10": "眼曰。但道王老師不打。自然是破皷。曰二老辨驗龍",
    "X82n1571_099:0579b11": "蛇。分別緇素。總是逐隊摟搜。未免傍者咲。慈氏這裏。",
    "X82n1571_099:0579b12": "也要出隻手。為鹽官出氣。遂皷掌曰。一任舉事諸方",
    "X82n1571_099:0579b13": "(雲父徧嗣)。"
}