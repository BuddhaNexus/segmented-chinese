{
    "X09n0240_072:0226a04": "大方廣佛華嚴經綱要卷第七十二",
    "X09n0240_072:0226a05": "于闐國三藏沙門實叉難陀　譯經",
    "X09n0240_072:0226a06": "清涼山大華嚴寺沙門澄觀　疏義",
    "X09n0240_072:0226a07": "明匡山法雲寺憨山沙門德清提挈",
    "X09n0240_072:0226a08": "入法界品第三十九之十三",
    "X09n0240_072:0226a09": "爾時善財童子。入菩薩甚深自在妙音解脫門修行",
    "X09n0240_072:0226a10": "增進。往詣開敷一切樹華夜神所。見其身在眾寶香",
    "X09n0240_072:0226a11": "樹樓閣之內妙寶所成師子座上。百萬夜神所共圍",
    "X09n0240_072:0226a12": "繞。時善財童子頂禮其足。於前合掌而作是言。聖者。",
    "X09n0240_072:0226a13": "我已先發阿耨多羅三藐三菩提心。而未知菩薩云",
    "X09n0240_072:0226a14": "何學菩薩行。云何得一切智。唯願垂慈為我宣說。夜",
    "X09n0240_072:0226a15": "神言。善男子。我於此娑婆世界日光已沒蓮華覆合。",
    "X09n0240_072:0226a16": "諸人眾等罷遊觀時。見其一切若山若水若城若野",
    "X09n0240_072:0226a17": "如是等處種種眾生。咸悉發心欲還所住。我皆密護",
    "X09n0240_072:0226a18": "令得正道達其處所宿夜安樂。善男子。若有眾生盛",
    "X09n0240_072:0226a19": "年好色。憍慢放逸五欲自恣。我為示現老病死相。令",
    "X09n0240_072:0226a20": "生恐怖捨離諸惡。復為稱歎種種善根使其修習。為",
    "X09n0240_072:0226a21": "慳悋者讚歎布施。為破戒者稱揚淨戒。有瞋恚者教",
    "X09n0240_072:0226a22": "住大慈。懷惱害者令行忍辱。若懈怠者令起精進。若",
    "X09n0240_072:0226a23": "散亂者令修禪定。住惡慧者令學般若。樂小乘者令",
    "X09n0240_072:0226a24": "住大乘。樂著三界諸趣中者令住菩薩願波羅蜜。若",
    "X09n0240_072:0226b01": "有眾生福智微劣為諸結業之所逼迫多留礙者。令",
    "X09n0240_072:0226b02": "住菩薩力波羅蜜。若有眾生其心闇昧無有智慧。令",
    "X09n0240_072:0226b03": "住菩薩智波羅蜜。善男子。我已成就菩薩出生廣大",
    "X09n0240_072:0226b04": "喜光明解脫門。善財言。大聖。此解脫門境界云何。夜",
    "X09n0240_072:0226b05": "神言。善男子。入此解脫能知如來普攝眾生巧方便",
    "X09n0240_072:0226b06": "智。云何普攝。善男子。一切眾生所受諸樂皆是如來",
    "X09n0240_072:0226b07": "威德力故。順如來教故。行如來語故。學如來行故。得",
    "X09n0240_072:0226b08": "如來所護力故。修如來所印道故。種如來所行善故。",
    "X09n0240_072:0226b09": "依如來所說法故。如來智慧日光之所照故。如來性",
    "X09n0240_072:0226b10": "淨業力之所攝故。云何知然。善男子。我入此出生廣",
    "X09n0240_072:0226b11": "大喜光明解脫。憶念毗盧遮那如來應正等覺往昔",
    "X09n0240_072:0226b12": "所修菩薩行海。悉皆明見。善男子。世尊往昔為菩薩",
    "X09n0240_072:0226b13": "時見一切眾生著我我所住無明闇室。入諸見稠林。",
    "X09n0240_072:0226b14": "為貪愛所縛。忿怒所壞。愚癡所亂。慳嫉所纏。生死輪",
    "X09n0240_072:0226b15": "迴貧窮困苦。不得值遇諸佛菩薩。見如是已。起大悲",
    "X09n0240_072:0226b16": "心。利益眾生。所謂起願得一切妙寶資具攝眾生心。",
    "X09n0240_072:0226b17": "願一切眾生皆悉具足資生之物無所乏心。於一切",
    "X09n0240_072:0226b18": "眾事離執著心。於一切境界無貪染心。於一切所有",
    "X09n0240_072:0226b19": "無慳悋心。於一切果報無希望心。於一切榮好無羨",
    "X09n0240_072:0226b20": "慕心。於一切因緣無迷惑心。起觀察真實法性心。起",
    "X09n0240_072:0226b21": "救護一切眾生心。起深入一切法漩澓心。起於一切",
    "X09n0240_072:0226b22": "眾生住平等大慈心。起於一切眾生行方便大悲心。",
    "X09n0240_072:0226b23": "起為大法蓋普覆眾生心。起以大智金剛杵破一切",
    "X09n0240_072:0226b24": "眾生煩惱障山心。起令一切眾生增長喜樂心。起願",
    "X09n0240_072:0226c01": "一切眾生究竟安樂心。起隨眾生所欲雨一切財寶",
    "X09n0240_072:0226c02": "心。起以平等方便成熟一切眾生心。起令一切眾生",
    "X09n0240_072:0226c03": "滿足聖財心。起願一切眾生究竟皆得十方智果心。",
    "X09n0240_072:0226c04": "起如是心已。得菩薩力現大神變。徧法界虗空界。於",
    "X09n0240_072:0226c05": "一切眾生前普雨一切資生之物。隨其所欲悉滿其",
    "X09n0240_072:0226c06": "意。皆令歡喜。不悔不悋。無間無斷。以是方便普攝眾",
    "X09n0240_072:0226c07": "生。教化成熟皆令得出生死苦難。不求其報。淨治一",
    "X09n0240_072:0226c08": "切眾生心寶。令其生起一切諸佛同一善根。增一切",
    "X09n0240_072:0226c09": "智福德大海。菩薩如是念念成熟一切眾生。念念嚴",
    "X09n0240_072:0226c10": "淨一切佛剎。念念普入一切法界。念念皆悉徧虗空",
    "X09n0240_072:0226c11": "界。念念普入一切三世。念念成就調伏一切諸眾生",
    "X09n0240_072:0226c12": "智。念念恒轉一切法輪。念念恒以一切智道利益眾",
    "X09n0240_072:0226c13": "生。念念普於一切世界種種差別諸眾生前。盡未來",
    "X09n0240_072:0226c14": "劫現一切佛成等正覺。念念普於一切世界一切諸",
    "X09n0240_072:0226c15": "劫修菩薩行不生二想。所謂普入一切廣大世界海",
    "X09n0240_072:0226c16": "一切世界種中種種際畔諸世界。種種莊嚴諸世界。",
    "X09n0240_072:0226c17": "種種體性諸世界。種種形狀諸世界。種種分布諸世",
    "X09n0240_072:0226c18": "界。或有世界穢而兼淨。或有世界淨而兼穢。或有世",
    "X09n0240_072:0226c19": "界一向雜穢。或有世界一向清淨。或小或大。或麤或",
    "X09n0240_072:0226c20": "細。或正或側。或覆或仰。如是一切諸世界中。念念修",
    "X09n0240_072:0226c21": "行諸菩薩行。入菩薩位。現菩薩力。亦現三世一切佛",
    "X09n0240_072:0226c22": "身。隨眾生心普使知見。善男子。毗盧遮那如來於過",
    "X09n0240_072:0226c23": "去世。如是修行菩薩行時見諸眾生不修功德。無有",
    "X09n0240_072:0226c24": "智慧。著我我所無明翳障。不正思惟入諸邪見。不識",
    "X09n0240_072:0227a01": "因果順煩惱業。墮於生死險難深坑。具受種種無量",
    "X09n0240_072:0227a02": "諸苦。起大悲心。具修一切波羅蜜行。為諸眾生稱揚",
    "X09n0240_072:0227a03": "讚歎堅固善根。令其安住。遠離生死貧窮之苦。勤修",
    "X09n0240_072:0227a04": "福智助道之法。為說種種諸因果門。為說業報不相",
    "X09n0240_072:0227a05": "違反。為說於法證入之處。為說一切眾生欲解。及說",
    "X09n0240_072:0227a06": "一切受生國土。令其不斷一切佛種。令其守護一切",
    "X09n0240_072:0227a07": "佛教。令其捨離一切諸惡。又為稱讚趣一切智助道",
    "X09n0240_072:0227a08": "之法。令諸眾生心生歡喜。令行法施普攝一切。令其",
    "X09n0240_072:0227a09": "發起一切智行。令其修學諸大菩薩波羅蜜道。令其",
    "X09n0240_072:0227a10": "增長成一切智諸善根海。令其滿足一切聖財。令其",
    "X09n0240_072:0227a11": "得入佛自在門。令其攝取無量方便。令其觀見如來",
    "X09n0240_072:0227a12": "威德。令其安住菩薩智慧。善財童子言。聖者。發阿耨",
    "X09n0240_072:0227a13": "多羅三藐三菩提心。其已久如。夜神言。善男子。此處",
    "X09n0240_072:0227a14": "難信難知難解難入難說。一切世間及以二乘皆不",
    "X09n0240_072:0227a15": "能知。唯除諸佛神力所護善友所攝。集勝功德。欲樂",
    "X09n0240_072:0227a16": "清淨無下劣心。無襍染心。無諂曲心。得普照耀智光",
    "X09n0240_072:0227a17": "明心。發普饒益諸眾生心。一切煩惱及以眾魔無能",
    "X09n0240_072:0227a18": "壞心。起必成就一切智心。不樂一切生死樂心。樂求",
    "X09n0240_072:0227a19": "一切諸佛妙樂。能滅一切眾生苦惱。能修一切佛功",
    "X09n0240_072:0227a20": "德海。能觀一切諸法實性。能具一切清淨信解。能起",
    "X09n0240_072:0227a21": "一切生死暴流。能入一切如來智海。能決定到無上",
    "X09n0240_072:0227a22": "法城。能勇猛入如來境界。能速疾趣諸佛地位。能即",
    "X09n0240_072:0227a23": "成就一切智力。能於十力已得究竟。如是之人。於此",
    "X09n0240_072:0227a24": "能持能入能了。何以故。此是如來智慧境界。一切菩",
    "X09n0240_072:0227b01": "薩尚不能知。況餘眾生。然我今者以佛威力。欲令調",
    "X09n0240_072:0227b02": "順可化眾生意速清淨。欲令修習善根眾生心得自",
    "X09n0240_072:0227b03": "在。隨汝所問。為汝宣說。爾時開敷一切樹華夜神。欲",
    "X09n0240_072:0227b04": "重明其義。觀察三世知來境界。而說頌言。",
    "X09n0240_072:0227b05": "　佛子汝所問　　甚深佛境界　　難思剎塵劫",
    "X09n0240_072:0227b06": "　說之不可盡　　非是貪恚癡　　憍慢惑所覆",
    "X09n0240_072:0227b07": "　如是眾生等　　能知佛妙法　　非是住慳嫉",
    "X09n0240_072:0227b08": "　諂誑諸濁意　　煩惱業所覆　　能知佛境界",
    "X09n0240_072:0227b09": "　非著蘊界處　　及計於有身　　見倒想倒人",
    "X09n0240_072:0227b10": "　能知佛所覺　　佛境界寂靜　　性淨離分別",
    "X09n0240_072:0227b11": "　非著諸有者　　能知此法性　　生於諸佛家",
    "X09n0240_072:0227b12": "　為佛所守護　　持佛法藏者　　智眼之境界",
    "X09n0240_072:0227b13": "　親近善知識　　愛樂白淨法　　勤求諸佛力",
    "X09n0240_072:0227b14": "　聞此法歡喜　　心淨無分別　　猶如太虗空",
    "X09n0240_072:0227b15": "　慧燈破諸闇　　是彼之境界　　以大慈悲意",
    "X09n0240_072:0227b16": "　普覆諸世間　　一切皆平等　　是彼之境界",
    "X09n0240_072:0227b17": "　歡喜心無著　　一切皆能捨　　平等施眾生",
    "X09n0240_072:0227b18": "　是彼之境界　　心淨離諸惡　　究竟無所悔",
    "X09n0240_072:0227b19": "　順行諸佛教　　是彼之境界　　了知法自性",
    "X09n0240_072:0227b20": "　及以諸業種　　其心無動亂　　是彼之境界",
    "X09n0240_072:0227b21": "　勇猛勤精進　　安住心不退　　勤修一切智",
    "X09n0240_072:0227b22": "　是彼之境界",
    "X09n0240_072:0227b23": "　其心寂靜住三昧　　究竟清涼無熱惱",
    "X09n0240_072:0227b24": "　已修一切智海因　　此證悟者之解脫",
    "X09n0240_072:0227c01": "　善知一切真實相　　深入無邊法界門",
    "X09n0240_072:0227c02": "　普度羣生靡有餘　　此慧燈者之解脫",
    "X09n0240_072:0227c03": "　了達眾生真實性　　不著一切諸有海",
    "X09n0240_072:0227c04": "　如影普現心水中　　此正道者之解脫",
    "X09n0240_072:0227c05": "　從於一切三世佛　　方便願種而出生",
    "X09n0240_072:0227c06": "　盡諸劫剎勤修行　　此普賢者之解脫",
    "X09n0240_072:0227c07": "　普入一切法界門　　悉見十方諸剎海",
    "X09n0240_072:0227c08": "　亦見其中劫成壞　　而心畢竟無分別",
    "X09n0240_072:0227c09": "　法界所有微塵中　　悉見如來坐道樹",
    "X09n0240_072:0227c10": "　成就菩提化羣品　　此無礙眼之解脫",
    "X09n0240_072:0227c11": "　汝於無量大劫海　　親近供養善知識",
    "X09n0240_072:0227c12": "　為利羣生求正法　　聞已憶念無遺忘",
    "X09n0240_072:0227c13": "　毗盧遮那廣大境　　無量無邊不可思",
    "X09n0240_072:0227c14": "　我承佛力為汝說　　令汝深心轉清淨",
    "X09n0240_072:0227c15": "善男子。乃往古世過世界海微塵數劫。有世界海名",
    "X09n0240_072:0227c16": "普光明真金摩尼山。其世界海中有佛出現。名普照",
    "X09n0240_072:0227c17": "法界智慧山寂靜威德王。善男子。其佛往修菩薩行",
    "X09n0240_072:0227c18": "時淨彼世界海。其世界海中有世界微塵數世界種。",
    "X09n0240_072:0227c19": "一一世界種有世界微塵數世界。一一世界皆有如",
    "X09n0240_072:0227c20": "來出興於世。一一如來說世界海微塵數修多羅。一",
    "X09n0240_072:0227c21": "一修多羅授佛剎微塵數諸菩薩記。現種種神力。說",
    "X09n0240_072:0227c22": "種種法門。度無量眾生。善男子。彼普光明真金摩尼",
    "X09n0240_072:0227c23": "山世界海中有世界種。名普莊嚴幢。此世界種中有",
    "X09n0240_072:0227c24": "世界。名一切寶色普光明。以現一切化佛影摩尼王",
    "X09n0240_072:0228a01": "為體。形如天城。以現一切如來道場影像摩尼王為",
    "X09n0240_072:0228a02": "其下際。住一切寶華海上。淨穢相雜。此世界中有須",
    "X09n0240_072:0228a03": "彌山微塵數四天下。有一四天下最處其中。名一切",
    "X09n0240_072:0228a04": "寶山幢。其四天下一一縱廣十萬由旬。一一各有一",
    "X09n0240_072:0228a05": "萬大城。其閻浮提中有一王都名堅固妙寶莊嚴雲",
    "X09n0240_072:0228a06": "燈。一萬大城周帀圍繞。閻浮提人壽萬歲時。其中有",
    "X09n0240_072:0228a07": "王名一切法音圓滿蓋。有五百大臣六萬采女七百",
    "X09n0240_072:0228a08": "王子。其諸王子皆端正勇健有大威力。爾時彼王威",
    "X09n0240_072:0228a09": "德普被閻浮提內無有冤敵。時彼世界劫欲盡時有",
    "X09n0240_072:0228a10": "五濁起。一切人眾壽命短促資財乏少。形色鄙陋多",
    "X09n0240_072:0228a11": "苦少樂。不修十善專作惡業。更相忿諍互相毀辱。離",
    "X09n0240_072:0228a12": "他眷屬妬他榮好。任情起見。非法貪求。以是因緣。風",
    "X09n0240_072:0228a13": "雨不時。苗稼不登。園林草樹一切枯槁。人民匱乏。多",
    "X09n0240_072:0228a14": "諸疫病。馳走四方靡所依怙。咸來共繞王都大城。無",
    "X09n0240_072:0228a15": "量無邊百千萬億。四面周帀高聲大呼。或舉其手。或",
    "X09n0240_072:0228a16": "合其掌。或以頭扣地。或以手搥胸。或屈膝長號。或踊",
    "X09n0240_072:0228a17": "身大叫。頭髮蓬亂。衣裳弊惡。皮膚皴裂。面目無光。而",
    "X09n0240_072:0228a18": "向王言。大王大王。我等今者貧窮孤露。飢渴寒凍。疾",
    "X09n0240_072:0228a19": "病衰羸。眾苦所逼命將不久。無依無救無所控告。我",
    "X09n0240_072:0228a20": "等今者來歸大王。我觀大王仁慈智慧。於大王所生",
    "X09n0240_072:0228a21": "得安樂想。得所愛想。得活命想。得攝受想。得寶藏想。",
    "X09n0240_072:0228a22": "遇津梁想。逢道路想。值船筏想。見寶洲想。獲財利想。",
    "X09n0240_072:0228a23": "升天宮想。爾時大王聞此語已。得百萬阿僧祇大悲",
    "X09n0240_072:0228a24": "門。一心思惟發十種大悲語。其十者何。所謂哀哉眾",
    "X09n0240_072:0228b01": "生墮於無底生死大坑。我當云何而速勉濟令其得",
    "X09n0240_072:0228b02": "住一切智地。哀哉眾生為諸煩惱之所逼迫。我當云",
    "X09n0240_072:0228b03": "何而作救護令其安住一切善業。哀哉眾生生老病",
    "X09n0240_072:0228b04": "死之所恐怖。我當云何為作歸依令其永得身心安",
    "X09n0240_072:0228b05": "隱。哀哉眾生常為世間眾怖所逼。我當云何而為祐",
    "X09n0240_072:0228b06": "助令其得住一切智道。哀哉眾生無有智眼常為身",
    "X09n0240_072:0228b07": "見疑惑所覆。我當云何為作方便令其得抉疑見翳",
    "X09n0240_072:0228b08": "膜。哀哉眾生常為痴闇之所迷惑。我當云何為作明",
    "X09n0240_072:0228b09": "炬令其照見一切智城。哀哉眾生常為慳嫉諂誑所",
    "X09n0240_072:0228b10": "濁。我當云何而為開曉令其證得清淨法身。哀哉眾",
    "X09n0240_072:0228b11": "生長時漂沒生死大海。我當云何而普運度令其得",
    "X09n0240_072:0228b12": "上菩提彼岸。哀哉眾生諸根剛彊難可調伏。我當云",
    "X09n0240_072:0228b13": "何而為調御令其具足諸佛神力。哀哉眾生猶如盲",
    "X09n0240_072:0228b14": "瞽不見道路。我當云何而為引導令其得入一切智",
    "X09n0240_072:0228b15": "門。作是語已擊鼓宣令。我今普施一切眾生。隨有所",
    "X09n0240_072:0228b16": "須悉令充足。即時頒下閻浮提內大小諸城及諸聚",
    "X09n0240_072:0228b17": "落。悉開庫藏出種種物置四衢道。所謂金銀瑠璃摩",
    "X09n0240_072:0228b18": "尼等寶衣服飲食華香瓔珞。宮殿屋宅牀榻敷具。建",
    "X09n0240_072:0228b19": "大光明摩尼寶幢。其光觸身悉使安隱。亦施一切病",
    "X09n0240_072:0228b20": "緣湯藥。種種寶器盛眾雜寶。金剛器中盛種種香。寶",
    "X09n0240_072:0228b21": "香器中盛種種衣。輦轝車乘幢旛繒蓋。如是一切資",
    "X09n0240_072:0228b22": "生之物。悉開庫藏而以給施。亦施一切村營城邑山",
    "X09n0240_072:0228b23": "澤林藪。妻子眷屬及以王位。頭目耳鼻脣舌牙齒。手",
    "X09n0240_072:0228b24": "足皮肉心腎肝肺。內外所有悉皆能捨。其堅固妙寶",
    "X09n0240_072:0228c01": "莊嚴雲燈城東面有門。名摩尼山光明。於其門外有",
    "X09n0240_072:0228c02": "施會處。其地廣博清淨平坦。無諸坑坎荊棘沙礫。一",
    "X09n0240_072:0228c03": "切皆以妙寶所成。散眾寶華。熏諸妙香。然諸寶燈。一",
    "X09n0240_072:0228c04": "切香雲充滿虗空。無量寶樹次第行列。無量華網無",
    "X09n0240_072:0228c05": "量香網彌覆其上。無量百千億那由他諸音樂器恒",
    "X09n0240_072:0228c06": "出妙音。如是一切皆以妙寶而為莊嚴。悉是菩薩淨",
    "X09n0240_072:0228c07": "業果報。於彼會中置師子座。十寶為地。十寶欄楯。十",
    "X09n0240_072:0228c08": "種寶樹周帀圍繞。金剛寶輪以承其下。以一切寶為",
    "X09n0240_072:0228c09": "龍神像而共捧持。種種寶物以為嚴飾。幢旛間列眾",
    "X09n0240_072:0228c10": "網覆上。無量寶香常出香雲。種種寶衣處處分布。百",
    "X09n0240_072:0228c11": "千種樂恒奏美音。復於其上張施寶蓋。常放無量寶",
    "X09n0240_072:0228c12": "燄光明。如閻浮金熾然清淨。覆以寶網垂諸瓔珞。摩",
    "X09n0240_072:0228c13": "尼寶帶周迴間列。種種寶鈴恒出妙音。勸諸眾生修",
    "X09n0240_072:0228c14": "行善業。時彼大王處師子座。形容端正人相具足。光",
    "X09n0240_072:0228c15": "明妙寶以為其冠。那羅延身不可沮壞。一一肢分悉",
    "X09n0240_072:0228c16": "皆圓滿。性普賢善王種中生。於財及法悉得自在。辯",
    "X09n0240_072:0228c17": "才無礙智慧明達。以政治國無違命者。爾時閻浮提",
    "X09n0240_072:0228c18": "無量無數百千萬億那由他眾生。種種國土。種種族",
    "X09n0240_072:0228c19": "類。種種形貌。種種衣服。種種言辭。種種欲樂。俱來此",
    "X09n0240_072:0228c20": "會觀察彼王。咸言此王是大智人。是福須彌。是功德",
    "X09n0240_072:0228c21": "月。住菩薩願。行廣大施。時王見彼諸來乞者。生悲愍",
    "X09n0240_072:0228c22": "心。生歡喜心。生尊重心。生善友心。生廣大心。生相續",
    "X09n0240_072:0228c23": "心。生精進心。生不退心。生捨施心。生周徧心。善男子。",
    "X09n0240_072:0228c24": "爾時彼王見諸乞者。心大歡喜。經須臾頃。假使忉利",
    "X09n0240_072:0229a01": "天王。夜摩天王。兜率陀天王。盡百千億那由他劫所",
    "X09n0240_072:0229a02": "受快樂亦不能及。善化天王於無數劫所受快樂。自",
    "X09n0240_072:0229a03": "在天王於無量劫所受快樂。大梵天王於無邊劫所",
    "X09n0240_072:0229a04": "受梵樂。光音天王於難思劫所受天樂。徧淨天王於",
    "X09n0240_072:0229a05": "無盡劫所受天樂。淨居天王不可說劫住寂靜樂。悉",
    "X09n0240_072:0229a06": "不能及。善男子。譬如有人仁慈孝友遭逢世難。父母",
    "X09n0240_072:0229a07": "妻息兄弟姊妹並皆散失。忽於曠野道路之間而相",
    "X09n0240_072:0229a08": "值遇。瞻奉撫對情無厭足。時彼大王見來求者。心生",
    "X09n0240_072:0229a09": "歡喜亦復如是。善男子。其王爾時因善知識。於佛菩",
    "X09n0240_072:0229a10": "提解欲增長。諸根成就。信心清淨。歡喜圓滿。何以故。",
    "X09n0240_072:0229a11": "此菩薩勤修諸行求一切智。願得利益一切眾生。願",
    "X09n0240_072:0229a12": "獲菩提無量妙樂。捨離一切諸不善心。常樂積集一",
    "X09n0240_072:0229a13": "切善根。常願救護一切眾生。常樂觀察薩婆若道。常",
    "X09n0240_072:0229a14": "樂修行一切智法。滿足一切眾生所願。入一切佛功",
    "X09n0240_072:0229a15": "德大海。破一切魔業惑障山。隨順一切如來教行。行",
    "X09n0240_072:0229a16": "一切智無障礙道。已能深入一切智流。一切法流常",
    "X09n0240_072:0229a17": "現在前。大願無盡。為大丈夫住大人法。積集一切普",
    "X09n0240_072:0229a18": "門善藏。離一切著。不染一切世間境界。知諸法性猶",
    "X09n0240_072:0229a19": "如虗空。於來乞者生一子想。生父母想。生福田想。生",
    "X09n0240_072:0229a20": "難得想。生恩益想。生堅固想。師想。佛想。不簡方處。不",
    "X09n0240_072:0229a21": "擇族類。不選形貌。隨有來至。如其所欲。以大慈心平",
    "X09n0240_072:0229a22": "等無礙。一切普施皆令滿足。求飲食者施與飲食。求",
    "X09n0240_072:0229a23": "衣服者施與衣服。求香華者施與香華。求鬘蓋者施",
    "X09n0240_072:0229a24": "與鬘蓋。幢旛瓔珞。宮殿園苑。象馬車乘。床座被褥。金",
    "X09n0240_072:0229b01": "銀摩尼諸珍寶物。一切庫藏。及諸眷屬。城邑聚落。皆",
    "X09n0240_072:0229b02": "悉如是普施眾生。時此會中有長者女名寶光明。與",
    "X09n0240_072:0229b03": "六十童女俱。端正殊妙人所喜見。皮膚金色。目髮紺",
    "X09n0240_072:0229b04": "青。身出妙香。口演梵音。上妙寶衣以為莊嚴。常懷慚",
    "X09n0240_072:0229b05": "愧。正念不亂。具足威儀。恭敬師長。常念順行甚深妙",
    "X09n0240_072:0229b06": "行。所聞之法憶持不忘。宿世善根流潤其心。清淨廣",
    "X09n0240_072:0229b07": "大猶如虗空。等安眾生。常見諸佛求一切智。時寶光",
    "X09n0240_072:0229b08": "明女去王不遠。合掌頂禮作如是念。我獲善利我獲",
    "X09n0240_072:0229b09": "善利。我今得見大善知識。於彼王所生大師想。善知",
    "X09n0240_072:0229b10": "識想。具慈悲想。能攝受想。其心正直生大歡喜。脫身",
    "X09n0240_072:0229b11": "瓔珞持奉彼王。作是願言。今此大王。為無量無邊無",
    "X09n0240_072:0229b12": "明眾生作所依處。願我未來亦復如是。如彼大王所",
    "X09n0240_072:0229b13": "知之法。所載之乘。所修之道。所具色相。所有財產。所",
    "X09n0240_072:0229b14": "攝眾會。無邊無盡難勝難壞。願我未來悉得如是。隨",
    "X09n0240_072:0229b15": "所生處皆隨往生。爾時大王知此童女發如是心。而",
    "X09n0240_072:0229b16": "告之言。童女。隨汝所欲我皆與汝。我今所有一切皆",
    "X09n0240_072:0229b17": "捨。令諸眾生普得滿足。時寶光明女信心清淨。生大",
    "X09n0240_072:0229b18": "歡喜。即以偈頌。而讚王言。",
    "X09n0240_072:0229b19": "　往昔此城邑　　大王未出時　　一切不可樂",
    "X09n0240_072:0229b20": "　猶如餓鬼處　　眾生相殺害　　竊盜縱婬佚",
    "X09n0240_072:0229b21": "　兩舌不實語　　無義麤惡言　　貪愛他財物",
    "X09n0240_072:0229b22": "　瞋恚懷毒心　　邪見不善行　　命終墮惡道",
    "X09n0240_072:0229b23": "　以是等眾生　　愚癡所覆蔽　　住於顛倒見",
    "X09n0240_072:0229b24": "　天旱不降澤　　以無時雨故　　百穀悉不生",
    "X09n0240_072:0229c01": "　草木皆枯槁　　泉流亦乾竭　　大王未興世",
    "X09n0240_072:0229c02": "　津池悉枯涸　　園苑多骸骨　　望之如曠野",
    "X09n0240_072:0229c03": "　大王升寶位　　廣濟諸羣生　　汕雲被八方",
    "X09n0240_072:0229c04": "　普雨皆充洽　　大王臨庶品　　普斷諸暴虐",
    "X09n0240_072:0229c05": "　刑獄皆止措　　惸獨悉安隱　　往昔諸眾生",
    "X09n0240_072:0229c06": "　各各相殘害　　飲血而噉肉　　今悉起慈心",
    "X09n0240_072:0229c07": "　往昔諸眾生　　貧窮少衣服　　以草自遮蔽",
    "X09n0240_072:0229c08": "　飢羸如餓鬼　　大王既興世　　粳米自然生",
    "X09n0240_072:0229c09": "　樹中出妙衣　　男女皆嚴飾　　昔日競微利",
    "X09n0240_072:0229c10": "　非法相陵奪　　今時並豐足　　如遊帝釋園",
    "X09n0240_072:0229c11": "　昔時人作惡　　非分生貪染　　他妻及童女",
    "X09n0240_072:0229c12": "　種種相侵逼　　今見他婦人　　端正妙嚴飾",
    "X09n0240_072:0229c13": "　而心無染著　　猶如知足天　　昔日諸眾生",
    "X09n0240_072:0229c14": "　妄言不真實　　非法無利益　　諂曲取人意",
    "X09n0240_072:0229c15": "　今日羣生類　　悉離諸惡言　　其心既柔輭",
    "X09n0240_072:0229c16": "　發語亦調順　　昔日諸眾生　　種種行邪法",
    "X09n0240_072:0229c17": "　合掌恭敬禮　　牛羊犬豚類　　今聞王正法",
    "X09n0240_072:0229c18": "　悟解除邪見　　了知苦樂報　　悉從因緣起",
    "X09n0240_072:0229c19": "　大王演妙音　　聞者皆欣樂　　梵釋音聲等",
    "X09n0240_072:0229c20": "　一切無能及　　大王眾寶蓋　　逈處虗空中",
    "X09n0240_072:0229c21": "　擎以瑠璃幹　　覆以摩尼網　　金鈴自然出",
    "X09n0240_072:0229c22": "　如來和雅音　　宣揚微妙法　　除滅眾生惑",
    "X09n0240_072:0229c23": "　次復廣演說　　十方諸佛剎　　一切諸劫中",
    "X09n0240_072:0229c24": "　如來并眷屬　　又復次第說　　過去十方剎",
    "X09n0240_072:0230a01": "　及彼國土中　　一切諸如來　　又出微妙音",
    "X09n0240_072:0230a02": "　普徧閻浮界　　廣說人天等　　種種業差別",
    "X09n0240_072:0230a03": "　眾生聽聞已　　自知諸業藏　　離惡勤修行",
    "X09n0240_072:0230a04": "　迴向佛菩提　　王父淨光明　　王母蓮華光",
    "X09n0240_072:0230a05": "　五濁出現時　　處位治天下　　時有廣大園",
    "X09n0240_072:0230a06": "　園有五百池　　一一千樹繞　　各各華彌覆",
    "X09n0240_072:0230a07": "　於其池岸上　　建立千柱堂　　欄楯等莊嚴",
    "X09n0240_072:0230a08": "　一切無不備　　末世惡法起　　積年不降雨",
    "X09n0240_072:0230a09": "　池流悉乾竭　　草樹皆枯槁　　王生七日前",
    "X09n0240_072:0230a10": "　先現靈瑞相　　見者咸心念　　救世今當出",
    "X09n0240_072:0230a11": "　爾時於中夜　　大地六種動　　有一寶華池",
    "X09n0240_072:0230a12": "　光明猶日現　　五百諸池內　　功德水充滿",
    "X09n0240_072:0230a13": "　枯樹悉生枝　　華葉皆榮茂　　池水既盈滿",
    "X09n0240_072:0230a14": "　流演一切處　　普及閻浮地　　靡不皆霑洽",
    "X09n0240_072:0230a15": "　藥草及諸樹　　百穀苗稼等　　枝葉華果實",
    "X09n0240_072:0230a16": "　一切皆繁盛　　溝坑及塠阜　　種種高下處",
    "X09n0240_072:0230a17": "　如是一切地　　莫不皆平坦　　荊棘沙礫等",
    "X09n0240_072:0230a18": "　所有諸雜穢　　皆於一念中　　變成眾寶玉",
    "X09n0240_072:0230a19": "　眾生見是已　　歡喜而讚歎　　咸言得善利",
    "X09n0240_072:0230a20": "　如渴飲美水　　時彼光明王　　眷屬無量眾",
    "X09n0240_072:0230a21": "　僉然備法駕　　遊觀諸園苑　　五百諸池內",
    "X09n0240_072:0230a22": "　有池名慶喜　　池上有法堂　　父王於此住",
    "X09n0240_072:0230a23": "　先王語夫人　　我念七夜前　　中宵地震動",
    "X09n0240_072:0230a24": "　此中有光現　　時彼華池內　　千葉蓮華出",
    "X09n0240_072:0230b01": "　光如七日照　　上徹須彌頂　　金剛以為莖",
    "X09n0240_072:0230b02": "　閻浮金為臺　　眾寶為華葉　　妙香作鬚藥",
    "X09n0240_072:0230b03": "　王生彼華上　　端身結加坐　　相好以莊嚴",
    "X09n0240_072:0230b04": "　天神所恭敬　　先王大歡喜　　入池自撫鞠",
    "X09n0240_072:0230b05": "　持以授夫人　　汝子應欣慶　　寶藏皆涌出",
    "X09n0240_072:0230b06": "　寶樹生妙衣　　天樂奏美聲　　充滿虗空中",
    "X09n0240_072:0230b07": "　一切諸眾生　　皆生大歡喜　　合掌稱希有",
    "X09n0240_072:0230b08": "　善財救護心　　王時放身光　　普照於一切",
    "X09n0240_072:0230b09": "　能令四天下　　闇盡病除滅　　夜叉毗舍闍",
    "X09n0240_072:0230b10": "　毒蟲諸惡獸　　所欲害人者　　一切自藏匿",
    "X09n0240_072:0230b11": "　惡名失善利　　橫事病所持　　如是眾苦滅",
    "X09n0240_072:0230b12": "　一切皆歡喜　　凡是眾生類　　相視如父母",
    "X09n0240_072:0230b13": "　離惡起慈心　　專求一切智　　關閉諸惡趣",
    "X09n0240_072:0230b14": "　開示人天路　　宣揚薩婆若　　度脫諸羣生",
    "X09n0240_072:0230b15": "　我等見大王　　普獲於善利　　無歸無導者",
    "X09n0240_072:0230b16": "　一切悉安樂",
    "X09n0240_072:0230b17": "爾時寶光明童女。以偈讚歎一切法音圓滿蓋王已。",
    "X09n0240_072:0230b18": "繞無量帀。合掌頂禮。曲躬恭敬。却住一面。時彼大王",
    "X09n0240_072:0230b19": "告童女言。善哉童女。汝能信知他人功德。是為希有。",
    "X09n0240_072:0230b20": "童女。一切眾生不能信知他人功德。童女。一切眾生",
    "X09n0240_072:0230b21": "不知報恩無有智慧。其心濁亂性不明了。本無志力",
    "X09n0240_072:0230b22": "又退修行。如是之人不信不知菩薩如來所有功德",
    "X09n0240_072:0230b23": "神通智慧。童女。汝今決定求趣菩提。能知菩薩如是",
    "X09n0240_072:0230b24": "功德。汝今生此閻浮提中。發勇猛心普攝眾生功不",
    "X09n0240_072:0230c01": "唐捐。亦當成就如是功德。王讚女已。以無價寶衣手",
    "X09n0240_072:0230c02": "自授與寶光童女并其眷屬。一一告言。汝著此衣。時",
    "X09n0240_072:0230c03": "諸童女雙膝著地。兩手承捧。置於頂上然後而著。既",
    "X09n0240_072:0230c04": "著衣已右繞於王。諸寶衣中。普出一切星宿光明。眾",
    "X09n0240_072:0230c05": "人見之咸作是言。此諸女等皆悉端正。如淨夜天星",
    "X09n0240_072:0230c06": "宿莊嚴。善男子。爾時一切法音圓滿蓋王者豈異人",
    "X09n0240_072:0230c07": "乎。今毗盧遮那如來應正等覺是也。光明王者淨飯",
    "X09n0240_072:0230c08": "王是。蓮華光夫人者摩耶夫人是。寶光童女者即我",
    "X09n0240_072:0230c09": "身是。其王爾時以四攝法所攝眾生。即此會中一切",
    "X09n0240_072:0230c10": "菩薩是。皆於阿耨多羅三藐三菩提得不退轉。或住",
    "X09n0240_072:0230c11": "初地乃至十地。具種種大願。集種種助道。修種種妙",
    "X09n0240_072:0230c12": "行。備種種莊嚴。得種種神通。住種種解脫。於此會中",
    "X09n0240_072:0230c13": "處於種種妙法宮殿。爾時開敷一切樹華主夜神。為",
    "X09n0240_072:0230c14": "善財童子。欲重宣此解脫義。而說頌言。",
    "X09n0240_072:0230c15": "　我有廣大眼　　普見於十方　　一切剎海中",
    "X09n0240_072:0230c16": "　五趣輪迴者　　亦見彼諸佛　　菩提樹下坐",
    "X09n0240_072:0230c17": "　神通徧十方　　說法度眾生　　我有清淨耳",
    "X09n0240_072:0230c18": "　普聞一切聲　　亦聞佛說法　　歡喜而信受",
    "X09n0240_072:0230c19": "　我有他心智　　無二無所礙　　能於一念中",
    "X09n0240_072:0230c20": "　悉了諸心海　　我得宿命智　　能知一切劫",
    "X09n0240_072:0230c21": "　自身及他人　　分別悉明了　　我於一念知",
    "X09n0240_072:0230c22": "　剎海微塵劫　　諸佛及菩薩　　五道眾生類",
    "X09n0240_072:0230c23": "　憶知彼諸佛　　始發菩提願　　乃至修諸行",
    "X09n0240_072:0230c24": "　一一悉圓滿　　亦知彼諸佛　　成就菩提道",
    "X09n0240_072:0231a01": "　以種種方便　　為眾轉法輪　　亦知彼諸佛",
    "X09n0240_072:0231a02": "　所有諸乘海　　正法住久近　　眾生度多少",
    "X09n0240_072:0231a03": "　我於無量劫　　修習此法門　　我令為汝說",
    "X09n0240_072:0231a04": "　佛子汝應學",
    "X09n0240_072:0231a05": "善男子。我唯知此菩薩出生廣大喜光明解脫門。如",
    "X09n0240_072:0231a06": "諸菩薩摩訶薩。親近供養一切諸佛。入一切智大願",
    "X09n0240_072:0231a07": "海。滿一切佛諸願海。得勇猛智。於一菩薩地普入一",
    "X09n0240_072:0231a08": "切菩薩地海。得清淨願。於一菩薩行普入一切菩薩",
    "X09n0240_072:0231a09": "行海。得自在力。於一菩薩解脫門普入一切菩薩解",
    "X09n0240_072:0231a10": "脫門海。而我云何能知能說彼功德行。善男子。此道",
    "X09n0240_072:0231a11": "場中有一夜神名大願精進力救護一切眾生。汝詣",
    "X09n0240_072:0231a12": "彼問菩薩云何教化眾生令趣阿耨多羅三藐三菩",
    "X09n0240_072:0231a13": "提。云何嚴淨一切佛剎。云何承事一切如來。云何修",
    "X09n0240_072:0231a14": "行一切佛法。時善財童子頂禮其足。繞無數帀。殷勤",
    "X09n0240_072:0231a15": "瞻仰。辭退而去。",
    "X09n0240_072:0231a16": "第七開敷一切樹華夜神。寄遠行地。遠行者。謂至",
    "X09n0240_072:0231a17": "無相住功用後邊。出過世間二乘道故。爾時善財",
    "X09n0240_072:0231a18": "童子。聞菩薩甚深自在妙音解脫門已。能悟入修",
    "X09n0240_072:0231a19": "行增進依教趣求。往開敷一切樹華夜神所。見其",
    "X09n0240_072:0231a20": "身在眾寶香樹樓閣之內妙寶師子座上而坐。善",
    "X09n0240_072:0231a21": "財頂禮。陳已發心。諮問法要。夜神即授己法界。先",
    "X09n0240_072:0231a22": "顯功用云。我於此娑婆世界日光已沒。於夜暗中。",
    "X09n0240_072:0231a23": "見一切處種種眾生遠遊歸者。我皆密護。達其處",
    "X09n0240_072:0231a24": "所宿夜安樂。其有盛年眾生好色放逸五欲自恣",
    "X09n0240_072:0231b01": "者。我示老病死相。恐怖令其捨欲修善。其有種種",
    "X09n0240_072:0231b02": "著欲眾生。我說六波羅蜜法。一一對治。令其捨蔽",
    "X09n0240_072:0231b03": "住菩薩道。此我所行之行。因善財問菩薩行。故先",
    "X09n0240_072:0231b04": "告以此。然後乃示法門之名曰。我已成就菩薩出",
    "X09n0240_072:0231b05": "生廣大喜光明解脫門。善財問言。此解脫門境界",
    "X09n0240_072:0231b06": "云何。乃問解脫之業用分齊也。夜神答意。入此解",
    "X09n0240_072:0231b07": "脫能知如來普攝眾生巧方便智。此總標答言。謂",
    "X09n0240_072:0231b08": "以知佛攝生之智為業用分齊。次云何普攝。謂一",
    "X09n0240_072:0231b09": "切眾生所受諸樂。皆是如來威德力故。通有十句。",
    "X09n0240_072:0231b10": "略顯普攝之相。下云何知然。乃徵釋廣顯巧方便",
    "X09n0240_072:0231b11": "智。云我入此解脫時。我見如來從因至果大悲巧",
    "X09n0240_072:0231b12": "攝眾生。故知樂由佛生。此總標其意。下文先示如",
    "X09n0240_072:0231b13": "來因中所發善巧普攝之心。以見一切眾生著我",
    "X09n0240_072:0231b14": "我所。住無明暗室。入諸見稠林。種種顛倒造種種",
    "X09n0240_072:0231b15": "業。輪迴生死。貧窮困苦。不得值遇諸佛菩薩。故是",
    "X09n0240_072:0231b16": "可悲之境。遂發大悲救苦之心。利益眾生。所謂願",
    "X09n0240_072:0231b17": "眾生得一切妙寶資具攝眾生心。由是發二十種",
    "X09n0240_072:0231b18": "心。通有十五行經。以顯悲智雙運之心既發救苦",
    "X09n0240_072:0231b19": "普攝之心。即行救苦之行。次下起如是心已得菩",
    "X09n0240_072:0231b20": "薩力。現大神變。徧法界虗空界。於一切眾生前。普",
    "X09n0240_072:0231b21": "雨一切資生之物。隨其所欲。悉滿其意。皆令歡喜。",
    "X09n0240_072:0231b22": "不悔不悋。無間無斷。起如是心已下有十八行經。",
    "X09n0240_072:0231b23": "具明起普攝之行。謂念念周徧盡眾生界。廣無齊",
    "X09n0240_072:0231b24": "限。下善男子毗盧遮那如來於過去世修菩薩行",
    "X09n0240_072:0231c01": "時。無一類眾生不度。故無一行不修。是以修種種",
    "X09n0240_072:0231c02": "雜行。以眾生苦有無涯。故行亦無量。皆令眾生心",
    "X09n0240_072:0231c03": "生歡喜。毗盧遮那下有十三行半經。悉明種種行。",
    "X09n0240_072:0231c04": "此上通答解脫境界之問。以能知如來往昔因中",
    "X09n0240_072:0231c05": "普攝眾生巧方便智。如上略說。乃解脫之境界也。",
    "X09n0240_072:0231c06": "下善財童子問言。聖者發心其已久如。此問夜神",
    "X09n0240_072:0231c07": "發心之始。以辨法界根深。據下答處。乃與毗盧遮",
    "X09n0240_072:0231c08": "那同時發心。故所窮深遠難測。故夜神答言。此處",
    "X09n0240_072:0231c09": "難信難知。難解難入難說。以此法界心緣處滅非",
    "X09n0240_072:0231c10": "聞思修境。故難信難知難解難入。以言語道斷。故",
    "X09n0240_072:0231c11": "難說。以此超情離見之境。故非世間二乘所知。亦",
    "X09n0240_072:0231c12": "非權教菩薩之所知也。所可許知者。唯諸佛神力",
    "X09n0240_072:0231c13": "所護。永斷煩惱。得成就如來智者。乃知之耳。以此",
    "X09n0240_072:0231c14": "法界是如來智慧境界。故非三乘所知。上有十一",
    "X09n0240_072:0231c15": "行半經。皆明許可知之人。然此法門固不可說。我",
    "X09n0240_072:0231c16": "今承佛神力。亦可說之。雖難得能知之人。然欲為",
    "X09n0240_072:0231c17": "調順可化眾生。亦有上上根可能信入者。故今隨",
    "X09n0240_072:0231c18": "汝所問亦可說也。下爾時開敷一切樹華夜神。觀",
    "X09n0240_072:0231c19": "察三世如來境界。重宣上難知難說之意。先說頌",
    "X09n0240_072:0231c20": "以顯其義。而說頌言。佛子汝所問。甚深佛境界。難",
    "X09n0240_072:0231c21": "思剎塵劫。說之不可盡。以下有二十一偈。皆重顯",
    "X09n0240_072:0231c22": "甚深難知之意。上乃敘法門之意。下乃正酬所問。",
    "X09n0240_072:0231c23": "有長行偈頌。先敘答發心之始。云善男子。乃往古",
    "X09n0240_072:0231c24": "世過世界海微塵數劫。即此一句已不可思議矣。",
    "X09n0240_072:0232a01": "言世界海者。以一佛剎碎為微塵。一塵一剎。聚此",
    "X09n0240_072:0232a02": "多多塵數之剎。合為一世界海。此中取喻。將世界",
    "X09n0240_072:0232a03": "海通碎為塵。以此一塵一劫。如是之劫。豈可得而",
    "X09n0240_072:0232a04": "思議耶。此舉過此剎海塵數之劫已前。乃是毗盧",
    "X09n0240_072:0232a05": "遮那發心之始。此處安可得而知之耶。言過此塵",
    "X09n0240_072:0232a06": "劫已前。有世界海。名普光明真金摩尼山。此舉最",
    "X09n0240_072:0232a07": "初一世界海之都名。是為大剎種。此總顯發心時",
    "X09n0240_072:0232a08": "處。有七行經。但說彼時佛興於世說法度生之事。",
    "X09n0240_072:0232a09": "次善男子。彼普光明世界海中有世界種名普莊",
    "X09n0240_072:0232a10": "嚴幢者。意顯前普光明世界海乃聚多多剎種而",
    "X09n0240_072:0232a11": "為世界海。此普莊嚴世界種乃彼海中多中之一",
    "X09n0240_072:0232a12": "世界種耳。次云。此世界種中有世界。名一切寶色",
    "X09n0240_072:0232a13": "普光明。意顯聚多世界成一普莊嚴世界種。此一",
    "X09n0240_072:0232a14": "切寶色世界。乃彼種中之一世界耳。自寬至陋。從",
    "X09n0240_072:0232a15": "無邊剎海中。敘到一世界。意顯法界無量。此一一",
    "X09n0240_072:0232a16": "處皆能知也。下敘一切寶色世界中有須彌山微",
    "X09n0240_072:0232a17": "塵數四天下。此又從多四天下敘。縮至一四天下",
    "X09n0240_072:0232a18": "內一南閻浮提。乃正是毗盧遮那發心之處。上敘",
    "X09n0240_072:0232a19": "世界有八行經。次云其中有王下乃正敘本事。言",
    "X09n0240_072:0232a20": "閻浮提王。乃鐵輪王耳。名一切法音圓滿蓋。此正",
    "X09n0240_072:0232a21": "是毗盧遮那最初發心之本身。下時彼世界劫欲",
    "X09n0240_072:0232a22": "盡時有五濁起。此下敘輪王最初發心攝生之行。",
    "X09n0240_072:0232a23": "言劫欲盡時。謂因眾生五濁惡業。感三災之苦。有",
    "X09n0240_072:0232a24": "五行經。敘劫中苦事。次云咸來共繞王都大城。言",
    "X09n0240_072:0232b01": "苦眾生來求救於王。正是可悲之境。有八行半經。",
    "X09n0240_072:0232b02": "敘可悲之狀。次爾時大王聞此語已。得百萬阿僧",
    "X09n0240_072:0232b03": "祇大悲門。此言大悲救苦之心一時頓發。何其勇",
    "X09n0240_072:0232b04": "猛。故發十種大悲。語云。哀哉眾生墮於無底生死",
    "X09n0240_072:0232b05": "大坑。我云何而能速勉濟令其得住一切智地。此",
    "X09n0240_072:0232b06": "乃毗盧遮那如來最初一念所發之心。觀此一語",
    "X09n0240_072:0232b07": "不但盡拔眾生之苦。盡與其樂。且云令住一切智",
    "X09n0240_072:0232b08": "地。謂各各令其究竟成佛得涅槃樂。此心豈二乘",
    "X09n0240_072:0232b09": "及權教菩薩可知耶。此下有十哀哉眾生。而所哀",
    "X09n0240_072:0232b10": "者有三等眾生。謂欲求。有求。邪梵行求。以三界內",
    "X09n0240_072:0232b11": "之苦眾生止。此三種耳。故此十哀。欲盡救拔。此十",
    "X09n0240_072:0232b12": "哀經意甚隱。疏引二地之文釋之。乃見其妙。故十",
    "X09n0240_072:0232b13": "哀末後云。我當云何而為引導令其得入一切智",
    "X09n0240_072:0232b14": "門。故為弟子者。不可不知吾佛往劫修因最初所",
    "X09n0240_072:0232b15": "發之心也。次作是語已。乃作十哀之語已。遂擊鼓",
    "X09n0240_072:0232b16": "宣令。曉喻求救眾生云。我今普施一切眾生。隨有",
    "X09n0240_072:0232b17": "所須悉令充足。即頒所統南閻浮提大小諸城悉",
    "X09n0240_072:0232b18": "開庫藏。出種種物。盡施眾生。下有五十七行經。敘",
    "X09n0240_072:0232b19": "廣行大施之事。及王歡喜之心。及因施深入一切",
    "X09n0240_072:0232b20": "法門。而云不擇方處。不擇族類。不選形貌。隨有來",
    "X09n0240_072:0232b21": "者。如其所欲。以大慈平等。如是普施一切眾生。即",
    "X09n0240_072:0232b22": "此最初一念發心。所行一行。如此廣大無遮。又豈",
    "X09n0240_072:0232b23": "可得而思議耶。上敘毗盧遮那發心之始。次下敘",
    "X09n0240_072:0232b24": "開敷樹華夜神發心之始。乃與毗盧遮那同時。故",
    "X09n0240_072:0232c01": "其來久遠可知矣。次時此會中有長者女。名寶光",
    "X09n0240_072:0232c02": "明。此女乃夜神往昔發心之本身也。王正設施會",
    "X09n0240_072:0232c03": "時。寶光明女去王不遠。見王行廣大施。遂生難遭",
    "X09n0240_072:0232c04": "之想。乃脫身瓔珞。持以奉王。作是願言。願我未來",
    "X09n0240_072:0232c05": "亦復如是。此即夜神往昔最初一念發心。乃因王",
    "X09n0240_072:0232c06": "而發也。以寶光明女發心願一切如王。且隨所生",
    "X09n0240_072:0232c07": "處。皆得往生。爾時大王知此童女發如是心。而告",
    "X09n0240_072:0232c08": "之曰。童女隨汝所欲。我皆與汝。此上有十四行半",
    "X09n0240_072:0232c09": "經。敘童女發心見夜神之往因。次時寶光女說偈",
    "X09n0240_072:0232c10": "讚王。共有五十二偈。從初至迴向佛菩提二十五",
    "X09n0240_072:0232c11": "偈。總讚二德。次後王父淨光明王母蓮華光已下",
    "X09n0240_072:0232c12": "有二十七偈。顯王之本生父母。所以敘及王之父",
    "X09n0240_072:0232c13": "母者。要顯今之淨飯摩耶皆毗盧往昔最初發心",
    "X09n0240_072:0232c14": "之父母所由來矣。偈中敘王本生之事。以見一會",
    "X09n0240_072:0232c15": "之因緣也。爾時寶光明女讚王已。合掌恭敬。却住",
    "X09n0240_072:0232c16": "一面。時彼大王深讚童女。且記以亦當成就如是",
    "X09n0240_072:0232c17": "功德。乃以寶衣手授童女。令即著之。童女著已。眾",
    "X09n0240_072:0232c18": "見此女端正。如淨夜天星宿莊嚴。此夜神之記自",
    "X09n0240_072:0232c19": "是而來。上有十三行經。敘王讚童女之事。此上二",
    "X09n0240_072:0232c20": "大段歷敘往因。正答善財發心久如之問。觀其發",
    "X09n0240_072:0232c21": "心一事一行之難思。以歷劫數之長遠。故夜神初",
    "X09n0240_072:0232c22": "言。此處難信難解難入難知難說也。上已敘發心",
    "X09n0240_072:0232c23": "之始。乃指昔因。故今會昔。次云善男子。爾時一切",
    "X09n0240_072:0232c24": "法音圓滿蓋王者豈異人乎。今毗盧遮那如來是。",
    "X09n0240_072:0233a01": "光明王者淨飯王是。蓮華光夫人者摩耶夫人是。",
    "X09n0240_072:0233a02": "寶光童女者即我身是。其王爾時以四攝法所攝",
    "X09n0240_072:0233a03": "眾生。即此會中諸菩薩是。皆於無上菩提得不退",
    "X09n0240_072:0233a04": "轉。或住初地乃至十地者。有七行經。結會古今。爾",
    "X09n0240_072:0233a05": "時開敷一切樹華主夜神。為善財童子。重宣解脫",
    "X09n0240_072:0233a06": "義而說頌言。我有廣大眼。普見於十方。一切剎海",
    "X09n0240_072:0233a07": "中。五趣輪迴者。已下通有十偈。但是解脫總相。顯",
    "X09n0240_072:0233a08": "己能知。後一偈云。我於無量劫。修習此法門。我今",
    "X09n0240_072:0233a09": "為汝說。佛子汝應學。結已法界勸令修學。次下謙",
    "X09n0240_072:0233a10": "己推勝云。我唯知此菩薩出生廣大喜光明解脫",
    "X09n0240_072:0233a11": "門而已。如諸菩薩親近供養一切諸佛。入一切智",
    "X09n0240_072:0233a12": "大願海。乃至普入一切解脫海。我何能知。乃推後",
    "X09n0240_072:0233a13": "友云。此道場中有一夜神名大願精進力救護一",
    "X09n0240_072:0233a14": "切眾生。汝可往問。當為汝說。時善財童子。頂禮其",
    "X09n0240_072:0233a15": "足。殷勤瞻仰。辭退而去。",
    "X09n0240_072:0233a17": "大方廣佛華嚴經綱要卷第七十二"
}