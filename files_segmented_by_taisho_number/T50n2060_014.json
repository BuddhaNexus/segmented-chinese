{
    "T50n2060_014:0531b13": "10續高僧傳卷第十四",
    "T50n2060_014:0531b15": "大唐西明寺沙門釋道宣撰",
    "T50n2060_014:0531b16": "義解篇十　本紀十四　附見五",
    "T50n2060_014:0531b17": "唐蘇州武丘山釋智琰傳一",
    "T50n2060_014:0531b18": "唐益州福成寺釋道基傳二慧景　寶暹",
    "T50n2060_014:0531b19": "唐蒲州仁壽寺釋道愻傳三道謙",
    "T50n2060_014:0531b20": "唐京師崇義寺釋慧頵傳四",
    "T50n2060_014:0531b21": "唐同州大興國寺釋道宗傳五",
    "T50n2060_014:0531b22": "唐京師靈化寺釋三慧傳六",
    "T50n2060_014:0531b23": "唐蘇州通玄寺釋慧頵傳七",
    "T50n2060_014:0531b24": "唐蘇州武丘山釋法恭傳八",
    "T50n2060_014:0531b25": "唐終南山至相寺釋智正傳九智現",
    "T50n2060_014:0531b26": "唐襄州紫金寺釋慧稜傳十",
    "T50n2060_014:0531b27": "唐襄州常濟寺釋智拔傳十一法長",
    "T50n2060_014:0531b28": "唐荊州玉泉寺釋慧瑜傳十二",
    "T50n2060_014:0531b29": "唐越州弘道寺釋慧持傳十三",
    "T50n2060_014:0531c01": "唐越州嘉祥寺釋智凱傳十四",
    "T50n2060_014:0531c02": "釋智琰。字明璨。俗姓朱氏。吳郡吳人祖獻梁",
    "T50n2060_014:0531c03": "員外散騎侍郎。父珉陳奉朝請。琰託質華宗。",
    "T50n2060_014:0531c04": "應生觀德。母氏張夫人。初懷孕日。夢升通",
    "T50n2060_014:0531c05": "玄寺塔。登相輪而坐。遠視臨虛曾無懼色。",
    "T50n2060_014:0531c06": "斯乃得道超生之勝兆。人師無上之奇徵。是",
    "T50n2060_014:0531c07": "知二曜入懷。雙龍枕膝。弗能及也。誕育之",
    "T50n2060_014:0531c08": "後取異儕童。秀氣貞心早形瞻視。八歲出",
    "T50n2060_014:0531c09": "家。事通玄璩法師為弟子。提屨持衣恭",
    "T50n2060_014:0531c10": "侍弗怠。瀉瓶執杓受道彌勤。年十二。妙法",
    "T50n2060_014:0531c11": "華經通誦一部。明悟聽察咸謂神童。乃自",
    "T50n2060_014:0531c12": "惟曰。翼翼京邑四方是則。何得久拘坎井",
    "T50n2060_014:0531c13": "乎。時年十六。即日出都。聽報恩持法師講",
    "T50n2060_014:0531c14": "成實論。聰慧夙成深智開發。故得條振穎",
    "T50n2060_014:0531c15": "披後來莫二。屬持公南上法筵用輟。因還",
    "T50n2060_014:0531c16": "故里覲省二親。仍於本寺開弘經法。峯堞",
    "T50n2060_014:0531c17": "峻峙辯對如流。時年十九。莫不嗟其少秀。",
    "T50n2060_014:0531c18": "逾年返京從泰皇寺延法師進具。德瓶儀",
    "T50n2060_014:0531c19": "鉢深護戒根。大莊嚴寺㬭法師。慧重中",
    "T50n2060_014:0531c20": "原名高日下。乃依而請道重研新實。意得",
    "T50n2060_014:0531c21": "情欵功倍由來。誠驥足之逢善馭也。陳至",
    "T50n2060_014:0531c22": "德三年。建仁王齊集。百師百坐。競流天口",
    "T50n2060_014:0531c23": "之辯。千燈七夜。爭折動神之微。時年二十",
    "T50n2060_014:0531c24": "有二。以英少之質參諸耆德。通情則高衝",
    "T50n2060_014:0531c25": "折機。縱難亦大車柅軸。皇上欣賞百辟嗟",
    "T50n2060_014:0531c26": "稱。莫不愛其閑典服其敏捷。每以人世囂",
    "T50n2060_014:0531c27": "雜。幽栖清曠。屬陳氏喪鼎。便事東歸削迹",
    "T50n2060_014:0531c28": "武丘。將三十載。憑巖面壑。任三業而閑",
    "T50n2060_014:0531c29": "安。酌㵎披松。隨四儀而宴處。雖形隱而名",
    "T50n2060_014:0532a01": "揚。亦道潛而化洽於是八方歸仰四部虔心。",
    "T50n2060_014:0532a02": "尚書令楚國公楊素。經文緯武。王佐國均。",
    "T50n2060_014:0532a03": "乘貴負才。未嘗許物。行軍淮海。聞琰道",
    "T50n2060_014:0532a04": "勝栖山。鳴鐃赴隴傾蓋承顏。五體投誠。恨",
    "T50n2060_014:0532a05": "接足之晚。左僕射邳國公蘇威。重道愛仁彌",
    "T50n2060_014:0532a06": "賞閑放。奉使吳越躬造山楹。覩貌餐音",
    "T50n2060_014:0532a07": "虔拜欣躍。煬帝居蕃。惟揚作鎮。大招英",
    "T50n2060_014:0532a08": "彥遠集賢明。琰既道盛名高。教書爰及。慮",
    "T50n2060_014:0532a09": "使乎之負罪。嗟以已之累人。於是披衣",
    "T50n2060_014:0532a10": "出谷蒙敬厚禮。因以辭疾得返舊山。隋文",
    "T50n2060_014:0532a11": "遠欽爰降書問。屬炎曆有終鋒鏑騰沸。四",
    "T50n2060_014:0532a12": "海同弊三吳益甚。檀越子弟迎出毘壇。首尾",
    "T50n2060_014:0532a13": "十載化行帝部。大唐統宇咸返舊居。武德",
    "T50n2060_014:0532a14": "七年。蘇州總管武陽公李世嘉。與內外公私",
    "T50n2060_014:0532a15": "同共奉迎。還歸山寺。於是禪賓慧侶更復",
    "T50n2060_014:0532a16": "曩時。龍沼鳳林信為懷喜。然琰自他兩化得",
    "T50n2060_014:0532a17": "離俱修。講念之餘。常行法華金光明普賢",
    "T50n2060_014:0532a18": "等懺又誦法華三千餘遍。感應冥祥神瑞",
    "T50n2060_014:0532a19": "非一。宵爐未爇自起煙芬。夕鑵纔空潛加",
    "T50n2060_014:0532a20": "溢水。又願生淨土。造彌陀像。行三種淨業。",
    "T50n2060_014:0532a21": "修十六妙觀。與州內檀越五百餘人。每月一",
    "T50n2060_014:0532a22": "集建齋講觀。勝輪相踵將逾十載。與夫般",
    "T50n2060_014:0532a23": "若臺內匡俗山陰共誓同期。何以異也。後見",
    "T50n2060_014:0532a24": "疾浹旬大漸。斯及誡訓慈切。眾侶哀涼。以",
    "T50n2060_014:0532a25": "貞觀八年十月十一日旦。遷神武丘之東寺。",
    "T50n2060_014:0532a26": "春秋七十一。其月二十二日。窆于寺之南嶺。",
    "T50n2060_014:0532a27": "遠近奔馳皂素通集。花香亂空野哀慟若雲",
    "T50n2060_014:0532a28": "雷。自有送終。奚復過也。惟琰幼小矜莊立",
    "T50n2060_014:0532a29": "性端儼。精誠在操苦節彌勤。口辭雜味日",
    "T50n2060_014:0532b01": "無再飯。非義理而不履。非法言而不談。",
    "T50n2060_014:0532b02": "美貌奇姿乃超眾表。牆岸整肅氷雪凜懷。陳",
    "T50n2060_014:0532b03": "臨海王弟道安法師。厭世出家內外通博。沙",
    "T50n2060_014:0532b04": "門遍知學優業淨。交遊二子。時號三英。及",
    "T50n2060_014:0532b05": "屏志林泉永絕人世。芳風令德蹊逕成規。",
    "T50n2060_014:0532b06": "莫不迴旟造山親傳香法。信法海之朝宗。",
    "T50n2060_014:0532b07": "釋門之棟幹矣。講涅槃法華維摩各三十遍。",
    "T50n2060_014:0532b08": "講觀經一百一十遍。常州弘業寺沙門法宣",
    "T50n2060_014:0532b09": "曰。余與法師昔同京縣狎道華年。今接善",
    "T50n2060_014:0532b10": "隣敦交暮齒。雖攀桂之歡或舛。而折麻之",
    "T50n2060_014:0532b11": "贈不遺。想清顏之如在。悲德音之已寂。",
    "T50n2060_014:0532b12": "愧披文於色絲。終寄言於貞石。乃與寺主",
    "T50n2060_014:0532b13": "智峯等。共樹高碑。在于寺宇。",
    "T50n2060_014:0532b14": "釋道基。俗姓呂氏。河南東平人也。素挺生",
    "T50n2060_014:0532b15": "知譽標岐嶷。年甫十四。負帙遊于彭城。博",
    "T50n2060_014:0532b16": "聽眾師隨聞成德。討論奧旨則解悟言前。",
    "T50n2060_014:0532b17": "披折新寄則思超文外。故徐許騰其明",
    "T50n2060_014:0532b18": "略。河海重其義方。致使儕等高推前修仰",
    "T50n2060_014:0532b19": "止。隋太尉尚書令楊素。負材經國任總權",
    "T50n2060_014:0532b20": "衡。嘗奉清猷躬申禮敬。敘言命理噎歎而",
    "T50n2060_014:0532b21": "旋。顧諸宰伯曰。基法師佛法之後寄也。自",
    "T50n2060_014:0532b22": "見名僧罕儔其匹。即請於東都講揚心",
    "T50n2060_014:0532b23": "論。既夙承風駕體預當衢。遊刃眾部玄機",
    "T50n2060_014:0532b24": "秀舉。遂能談寫河傾響對雷動。于時大業",
    "T50n2060_014:0532b25": "初歲。隋運會昌。義學高於風雲。搢紳峙於",
    "T50n2060_014:0532b26": "山岳。皆擁經講肆問道知歸。踵武相趨遐",
    "T50n2060_014:0532b27": "邇鱗萃。乃纘雜心玄章并抄八卷。大小兩帙",
    "T50n2060_014:0532b28": "由來共傳。成得諸門自昔相導。皆經緯部",
    "T50n2060_014:0532b29": "裂詞飛戾天。控敘抑揚範超前古。自爾",
    "T50n2060_014:0532c01": "四海標領盛結慧日道場。皆望氣相師指途",
    "T50n2060_014:0532c02": "知返。以基榮冠望表韻逸寰中。大業五年",
    "T50n2060_014:0532c03": "勅召來止。遂即對揚玄論允塞天心。隋后",
    "T50n2060_014:0532c04": "解統玄儒將觀釋府。總集義學躬臨論",
    "T50n2060_014:0532c05": "場。鑾駕徐移。鳴笳滿於馳道。御筵暫止。駐",
    "T50n2060_014:0532c06": "驆清于教門。自大法東流。斯席為壯觀也。",
    "T50n2060_014:0532c07": "時仗辯之徒。俱開令譽。及將登法座各",
    "T50n2060_014:0532c08": "擅英雄。而解有所歸。並揖基而為玄宰。既",
    "T50n2060_014:0532c09": "居眾望經綸乃心。便創舉宏綱次光帝德。",
    "T50n2060_014:0532c10": "百辟卿士。咸異嚮而共嗟焉。有隋墜曆寇",
    "T50n2060_014:0532c11": "蕩中原。求禮四夷宣尼有旨。乃鼓錫南鄭",
    "T50n2060_014:0532c12": "張教西岷。於是巴蜀奔飛望煙來萃。莫不",
    "T50n2060_014:0532c13": "廓清遊霧。邪正分焉。敦閱大乘弘揚攝",
    "T50n2060_014:0532c14": "論。釐改先轍緝纘亡遺。道邁往初名高",
    "T50n2060_014:0532c15": "宇內。以聽徒難襲承業易迷。乃又綴大乘",
    "T50n2060_014:0532c16": "章抄八卷。並詞致清遠風教倫通故覽卷",
    "T50n2060_014:0532c17": "履軾若登龍門焉。信鴻漸之有日矣。故",
    "T50n2060_014:0532c18": "貞觀帝里。㝢內知名之僧。傳寫流輝實為",
    "T50n2060_014:0532c19": "符契。但以世接無常生涯有寄。將修論疏。",
    "T50n2060_014:0532c20": "溘爾而終。以貞觀十一年二月。卒於益部福",
    "T50n2060_014:0532c21": "成寺。春秋六十有餘矣。時彭門蜀壘復有",
    "T50n2060_014:0532c22": "慧景寶暹者。並明攝論譽騰京國。景清慧",
    "T50n2060_014:0532c23": "獨舉詮暢玄津。文疏抽引亟發英采。暹神",
    "T50n2060_014:0532c24": "志包總高岸倫儔。談論倚伏態出新異。數術",
    "T50n2060_014:0532c25": "方藝無學不長。自預比肩莫有淪溺。末年",
    "T50n2060_014:0532c26": "耽滯偏駮遂掩徽猷。故不為時匠之所班",
    "T50n2060_014:0532c27": "列。",
    "T50n2060_014:0532c28": "釋道愻。姓張氏。河東虞鄉人也。神氣高邈器",
    "T50n2060_014:0532c29": "度虛簡。善通機會鑒達治方。子史流略嘗",
    "T50n2060_014:0533a01": "頗遊處。護法御眾誠其本據。雖大通群籍。",
    "T50n2060_014:0533a02": "偏以涅槃攝論。為栖神之宅也。與弟道謙",
    "T50n2060_014:0533a03": "發蒙相化。俱趣曇延法師。延正法城塹道",
    "T50n2060_014:0533a04": "俗宗歸。觀屬天倫可為法嗣。乃度為弟",
    "T50n2060_014:0533a05": "子。荷擔陪隨。遊栖宮闕講悟談述。皆簉下",
    "T50n2060_014:0533a06": "筵欣敘玄奧。每思擊節。故聽涉乃多而特",
    "T50n2060_014:0533a07": "覽其綱要。登預講釋屢結炎涼。三晉英髦",
    "T50n2060_014:0533a08": "望風騰集。晚住蒲州仁壽寺。聚徒御化",
    "T50n2060_014:0533a09": "樹業當衢。然以地居方會。賓旅湊從季",
    "T50n2060_014:0533a10": "俗情蕪多縱凡度。既行向背憎愛由生。愻道",
    "T50n2060_014:0533a11": "會晉川。行光河表。日延主客資給法財。皆",
    "T50n2060_014:0533a12": "委僧儲通濟成軌。或有所匱者。便課力",
    "T50n2060_014:0533a13": "經。始周告有緣。德洽民庶。為無不遂。所",
    "T50n2060_014:0533a14": "以方遠傳譽更振由來。自蕃王府宰臺省",
    "T50n2060_014:0533a15": "群僚。並紆駕造展。諮謁餘訓或怱遽不過",
    "T50n2060_014:0533a16": "者。心愧悚戰。如謂有所失矣。斯固德動",
    "T50n2060_014:0533a17": "物情。為若此也。愻癊道自資坐鎮時俗。雖",
    "T50n2060_014:0533a18": "復貴賤參請。曾無迎送。加以言笑溫雅談謔",
    "T50n2060_014:0533a19": "任時。接晤緣機並稱詞令。而奉禁守節",
    "T50n2060_014:0533a20": "不妄虧盈。頻致祥感時所重敬。大業末歲",
    "T50n2060_014:0533a21": "妖氣雲奔。因事返京夜停關首。所投主人",
    "T50n2060_014:0533a22": "家有五男。又勾外盜。見愻馬壯。欲共私之。",
    "T50n2060_014:0533a23": "夜往其所。乃見十人圍遶其馬形並雄怒",
    "T50n2060_014:0533a24": "擐甲執兵。眾盜同怖。因之退縮。細尋不見。",
    "T50n2060_014:0533a25": "又往趣之還見如初。無敢近者。進退至五",
    "T50n2060_014:0533a26": "遂達天明。既不見人。知是神感乃合面歸",
    "T50n2060_014:0533a27": "懺焉。其冥通顯益如此例也。又以仁讓之性",
    "T50n2060_014:0533a28": "出自天心。預見危苦。哀憐拯濟無擇怨憎。",
    "T50n2060_014:0533a29": "通情盡一。唐初廓定未拔蒲州。愻與寺僧",
    "T50n2060_014:0533b01": "被擁城內。時有一僧恒欲危害。非類加",
    "T50n2060_014:0533b02": "謗乃形言色。愻雖聞此曾不輟慮。既規",
    "T50n2060_014:0533b03": "不遂乃欲翻城。事發將戮並無救者。愻涕",
    "T50n2060_014:0533b04": "泣辭謝於執事曰。此僧為過事屬愻身。教",
    "T50n2060_014:0533b05": "導未通故為罪釁。此則過由愻起。宜當見",
    "T50n2060_014:0533b06": "戮。苦復設諫。執事知是其敵。而不忍見愻",
    "T50n2060_014:0533b07": "之云云。遂即釋放。自此已後更發仁風。據",
    "T50n2060_014:0533b08": "事引之。達量之弘者矣。逮貞觀中年冬。有",
    "T50n2060_014:0533b09": "請講涅槃者。預知將終苦不受請。前人",
    "T50n2060_014:0533b10": "不測意故鄭重延之。乃告曰。所以固辭者。",
    "T50n2060_014:0533b11": "不終此席耳。不免來意且後相煩。遂往",
    "T50n2060_014:0533b12": "王城谷中。道俗齊集。愻登座主題已告四",
    "T50n2060_014:0533b13": "眾曰。世界法爾不久當終。敢辭大眾。云何",
    "T50n2060_014:0533b14": "偈後請寄來生。遂依文敘釋。恰至偈初即",
    "T50n2060_014:0533b15": "覺失念。經纔三宿卒于山所。春秋七十有",
    "T50n2060_014:0533b16": "五。即其年十二月二十五日也。闔境同號若",
    "T50n2060_014:0533b17": "喪考妣。當夜雪降周三四里。乃掃路通行。",
    "T50n2060_014:0533b18": "陳屍山嶺。經夕忽有異花遶屍周匝披地",
    "T50n2060_014:0533b19": "踊出。莖長一二尺許。上發鮮榮。似欵冬色",
    "T50n2060_014:0533b20": "而形相全異。七眾驚奉悲慶諠山。有折將入",
    "T50n2060_014:0533b21": "城示諸耆宿。乃內水瓶中者。至明年五",
    "T50n2060_014:0533b22": "月猶不萎悴。後拔之於地。方始枯矣。其冥",
    "T50n2060_014:0533b23": "祥所感希世如此。晉州有人性愛遊獵。初",
    "T50n2060_014:0533b24": "不奉信。有傳遜之祥兆達其耳者。乃造",
    "T50n2060_014:0533b25": "山覓之。花滅屍亡唯覩空處。仍大哭曰。",
    "T50n2060_014:0533b26": "生不蒙開信。死不蒙花瑞。一何無感。必神",
    "T50n2060_014:0533b27": "道有徵。願重靈相。言訖地踊奇花還長",
    "T50n2060_014:0533b28": "尺許。欣慰嘉應。遂折取而歸通告鄉川。由",
    "T50n2060_014:0533b29": "斯起信。並近年目信可妄傳乎。愻弟道謙。",
    "T50n2060_014:0533c01": "學行之美少劣於兄。而講解十地有聞關",
    "T50n2060_014:0533c02": "表。以仁壽住寺既濱關路。每因此囂塵地",
    "T50n2060_014:0533c03": "接京都亟勞人事。乃顧言幽遁曆觀山",
    "T50n2060_014:0533c04": "水。谷號王城。因而栖處。時復登高臨遠。摛",
    "T50n2060_014:0533c05": "體風雲具引名篇。高調清逸道俗賓會。又",
    "T50n2060_014:0533c06": "聚山門談謔引心未曾虛老。以貞觀元年",
    "T50n2060_014:0533c07": "卒于山舍。春秋六十七。愻撫之洒淚。與弟",
    "T50n2060_014:0533c08": "子道基等闍毘遺陰。收其餘塵散之風府。",
    "T50n2060_014:0533c09": "追惟恩悌。為造釋迦塼塔一軀。勒碑樹",
    "T50n2060_014:0533c10": "德沙門行友為文。",
    "T50n2060_014:0533c11": "和上諱慧頵。俗姓張氏。清河人也。有晉永",
    "T50n2060_014:0533c12": "嘉。避地居于建業焉。天性通簡風神詳正。",
    "T50n2060_014:0533c13": "洽聞博達砥礪後賢。昔在志學早經庠塾。",
    "T50n2060_014:0533c14": "業貫儒宗藝能多具。父正見有陳文國英彥",
    "T50n2060_014:0533c15": "所高。自有別集。嘉其欣奉釋門。悟其神宇",
    "T50n2060_014:0533c16": "將欲繼世其業。故有所志請。並抑奪之",
    "T50n2060_014:0533c17": "和上識真日積情陳切至。若不出家誓",
    "T50n2060_014:0533c18": "當去世。乃恐其畢命。且隷李宗。既處靜",
    "T50n2060_014:0533c19": "觀權持巾褐。遂授三五祕要符籙真文并算",
    "T50n2060_014:0533c20": "數式易禁劾等法。神慧開明指掌通曉。又旁",
    "T50n2060_014:0533c21": "詢莊老三洞三清楊子太玄葛生內訣。莫不",
    "T50n2060_014:0533c22": "鏡識根源究尋支派。末乃思其真際崇尚",
    "T50n2060_014:0533c23": "自然。駐采練形。終期羽化。討尋至理。若",
    "T50n2060_014:0533c24": "響難追。即密誦法華意歸佛種。未經時",
    "T50n2060_014:0533c25": "序文言並竟。會陳帝度僧。便預比挍。太建",
    "T50n2060_014:0533c26": "年中便蒙勅度。令住同泰。剃落之後親親乃",
    "T50n2060_014:0533c27": "知。既是官許即便稱慶。由附緇侶稟聽眾",
    "T50n2060_014:0533c28": "經。後至前達日增榮唱。隋降陳國北度江",
    "T50n2060_014:0533c29": "都。又止華林栖遑問法。有解法師。成論名",
    "T50n2060_014:0534a01": "匠。因從累載聽談玄義。稽洽先聞更弘神",
    "T50n2060_014:0534a02": "略。以道行成著緇素攸歸。開皇末年被召",
    "T50n2060_014:0534a03": "京寺。于時晉王開信盛延大德同至日嚴。",
    "T50n2060_014:0534a04": "並海內杞梓遞互相師。每日講乘五輪方駕。",
    "T50n2060_014:0534a05": "遂得通觀異部遍覽眾傳讎討舊聞考定",
    "T50n2060_014:0534a06": "新軌。陶津玄奧慧悟彌新。深鑒訶黎漏文",
    "T50n2060_014:0534a07": "小道。乃歸宗龍樹弘揚大乘。故得中百般",
    "T50n2060_014:0534a08": "若唯識等論。皆飲沐神化披閱文言講導",
    "T50n2060_014:0534a09": "相仍用為己任。時閑屏退成慮研思。所誦",
    "T50n2060_014:0534a10": "法華通持猶昔并講文義以為來習。貞慤",
    "T50n2060_014:0534a11": "守正不妄參迎。沙門智首道岳等。並學窮",
    "T50n2060_014:0534a12": "稽古架業重霄。飲德欽風留連信宿。詳",
    "T50n2060_014:0534a13": "議法律刪定憲章。歡笑而旋尋復造展。武德",
    "T50n2060_014:0534a14": "之始。皇姊桂陽長公主。造崇義寺。久崇戒",
    "T50n2060_014:0534a15": "範。義而居之。世屬休明物情望重。律師玄",
    "T50n2060_014:0534a16": "琓道張朝市。行感紫宸氣結風雲。遊從龍",
    "T50n2060_014:0534a17": "象每事邀延。敘言友敬而謙虛成治。時復",
    "T50n2060_014:0534a18": "栖焉。琓深戢機神彌隆致接故。有出罪",
    "T50n2060_014:0534a19": "受戒。常居元席矣。貞觀十一年夏末。風疾",
    "T50n2060_014:0534a20": "屢增。召門人曰。形勢不久將畢大辭。宜",
    "T50n2060_014:0534a21": "各敦自愛。不宜後悔。恨福業未就。以為慮",
    "T50n2060_014:0534a22": "耳。乃割其冬服並用成之。又曰。若識神自",
    "T50n2060_014:0534a23": "課可有常規。恐脫昏昧。非時索食一無與",
    "T50n2060_014:0534a24": "法後將大漸。時過索粥。答曰。齋時過矣。便",
    "T50n2060_014:0534a25": "默然不言。其臨終奉正為如此也。至其年",
    "T50n2060_014:0534a26": "七月二十六日卒於所住。春秋七十有四。",
    "T50n2060_014:0534a27": "葬于高陽原之西。鑿穴處之。後又遷南山",
    "T50n2060_014:0534a28": "豐德寺東巖。󱆇石為龕就銘表德余學年",
    "T50n2060_014:0534a29": "奉侍歲盈二紀慈誥溫洽喜怒不形誨以行",
    "T50n2060_014:0534b01": "綱曲示纖密。蒸嘗御涉炎涼不倦。初受具",
    "T50n2060_014:0534b02": "後。性愛定門啟陳所請。乃曰。戒淨定明。道",
    "T50n2060_014:0534b03": "之次矣。宜先學律。持犯照融然後可也。一",
    "T50n2060_014:0534b04": "聽律筵。十有餘載。因循章句遂欣祖習。",
    "T50n2060_014:0534b05": "貞觀初年。拔思關表廣流聞見。乃跪陳行",
    "T50n2060_014:0534b06": "意。便累余曰。出家為道。任從觀化。必事世",
    "T50n2060_014:0534b07": "善。不可離吾。因而流涕。余勇意聞道。暫",
    "T50n2060_014:0534b08": "往便歸。不謂風樹易喧逝川難靜。往還十",
    "T50n2060_014:0534b09": "載遂隱終天。悲哉。",
    "T50n2060_014:0534b10": "釋道宗。姓衛氏。憑翊人也。行性虛融寬仁篤",
    "T50n2060_014:0534b11": "愛。優洽成濟有名當世。弱年遺俗敦務釋",
    "T50n2060_014:0534b12": "門。專志大論講散文旨。周武廢道隱形俗",
    "T50n2060_014:0534b13": "壤。內薀明禁外附世塵。隋朝開教便預剃",
    "T50n2060_014:0534b14": "落。住同州大興國寺。寺即文祖之生地也。",
    "T50n2060_014:0534b15": "房宇堂塔前後增榮。背城臨水重輪疊映。",
    "T50n2060_014:0534b16": "寺立四碑峙列方面。宗於其中敷弘連席。",
    "T50n2060_014:0534b17": "悟物既廣開洗塵心。而形解雄邃聽徒崇重。",
    "T50n2060_014:0534b18": "四方賓客日別經過。周給供擬著名道俗。大",
    "T50n2060_014:0534b19": "業季曆荐餒相尋。丘壑填骸人民相食。惟",
    "T50n2060_014:0534b20": "宗偏廣四恩開化氓隷。施物所及並充其",
    "T50n2060_014:0534b21": "供。故蒲州道愻。同州道宗。住隔關河途經",
    "T50n2060_014:0534b22": "即日。情同拯濟騰實廣焉。眾以德望攸",
    "T50n2060_014:0534b23": "歸。舉知寺任。統收僧侶。慈旨弘被。以法",
    "T50n2060_014:0534b24": "寄人弘成濟在律僧眾餘學彛倫斯亂。乃",
    "T50n2060_014:0534b25": "到京室。延請沙門智首。中夏講說。宗率其",
    "T50n2060_014:0534b26": "部屬三百餘人。橫經承旨初不覺倦。立寺",
    "T50n2060_014:0534b27": "極久淨地全無。雖未執觸終染宿煮。釋文",
    "T50n2060_014:0534b28": "至此宗乃知非。銜慨晚學未成護法。乃停",
    "T50n2060_014:0534b29": "講翻穢方進後文。又常徒布薩物貴新聞。",
    "T50n2060_014:0534c01": "眾多說欲不赴斯集。及聞欲之為教。誠",
    "T50n2060_014:0534c02": "為悕求。本是厭怠不成聖法。自爾盡報躬",
    "T50n2060_014:0534c03": "臨說戒。諸有不來量事方許。每至累約。",
    "T50n2060_014:0534c04": "言涉勤繁者。皆為之流淚沾巾歔欷不",
    "T50n2060_014:0534c05": "已。其欽敬正法為若此也以貞觀十二",
    "T50n2060_014:0534c06": "年遘疾卒于所住。春秋八十有五。門徒弟子",
    "T50n2060_014:0534c07": "五百餘人。奉佩法訓無因景仰。乃竭情厚",
    "T50n2060_014:0534c08": "葬。故𨎪駕連陰幢蓋相接。數里之間皂白斯",
    "T50n2060_014:0534c09": "滿。墳於城東立碑表德。",
    "T50n2060_014:0534c10": "釋三慧。婁煩人。崇履涅槃以為正業。行",
    "T50n2060_014:0534c11": "流河朔名振伊瀍。大業初年。以學功成采。",
    "T50n2060_014:0534c12": "下勅徵入慧日道場。東都晚進玄津通涉。慧",
    "T50n2060_014:0534c13": "有功矣。而神氣清嚴顧盻成則。鼓言動論",
    "T50n2060_014:0534c14": "眾所憚焉。帝以通道明機務須揚選。乃勅",
    "T50n2060_014:0534c15": "往巴蜀搜舉藝能。屬隋運告終寓居卭",
    "T50n2060_014:0534c16": "𤏡。流離從物因事引生。而性絕煩囂屏居",
    "T50n2060_014:0534c17": "弘業。酇國公竇軌作鎮庸蜀。偏所諮崇。服",
    "T50n2060_014:0534c18": "其處靜自虛。致斯隆敬異等。慧觀時制用。",
    "T50n2060_014:0534c19": "故無虛影。武德九年遠朝京闕。勅見勞問",
    "T50n2060_014:0534c20": "任處黃圖。工部尚書段綸。宿樹善因造靈",
    "T50n2060_014:0534c21": "化寺。欽慧道素上奏任之。時復闡弘重移",
    "T50n2060_014:0534c22": "滎采。頗傳筆記。後學稱尋。貞觀年中召",
    "T50n2060_014:0534c23": "入參譯。綴文證義倫次可崇。製翻經館序。",
    "T50n2060_014:0534c24": "控情置列贍勇豐矣。以其年卒於本寺。春",
    "T50n2060_014:0534c25": "秋七十矣。慧昔在絳州。獨處別院感見神",
    "T50n2060_014:0534c26": "童。形質希世。致敬於慧云。屈法師誡勗",
    "T50n2060_014:0534c27": "知事勿耕墓所。言已便隱。初未之為述。",
    "T50n2060_014:0534c28": "後復重來還述前事。若不為語。當打彼僧",
    "T50n2060_014:0534c29": "必至死也。登為問之。乃正耕田中故塚。遂",
    "T50n2060_014:0535a01": "令止之。由是僧侶清晏卒無後患。自非立",
    "T50n2060_014:0535a02": "正處懷。焉使非人投告。故慧之垂訓。不許",
    "T50n2060_014:0535a03": "觸犯幽顯。如所引云。",
    "T50n2060_014:0535a04": "釋慧頵。姓李氏。江夏人。本寔隴西。世戴蟬",
    "T50n2060_014:0535a05": "冕。遙派合於天潢。遠條連於若木。十一世",
    "T50n2060_014:0535a06": "祖西晉都亭侯。重避難徂南亭于夏汭因",
    "T50n2060_014:0535a07": "遂家焉。十歲出家。師事舅氏光嚴寺明智法",
    "T50n2060_014:0535a08": "師。智即建初之入室。蒙命說以開筵。乃竭",
    "T50n2060_014:0535a09": "志依承。義門斯啟。于斯時也。南國令主雅",
    "T50n2060_014:0535a10": "重仁王。每歲肆筵高選名德。年纔弱冠預",
    "T50n2060_014:0535a11": "擬斯倫。高第既臨聲唱逾遠。天子目覩天人",
    "T50n2060_014:0535a12": "仰贊。光寵國恩恭先是立。及天厭陳德隋",
    "T50n2060_014:0535a13": "運克昌。金陵講席掃土俱盡。乃杖策遊吳。",
    "T50n2060_014:0535a14": "大乘頓轡爰整其旅。廣開學市。遠招八埏",
    "T50n2060_014:0535a15": "之士。以扇一極之風。蘇州刺史劉權。果達",
    "T50n2060_014:0535a16": "三德才著九能。又於簡易時務依影法筵",
    "T50n2060_014:0535a17": "悅飲河之滿腹。欣負山而無倦。自有陳",
    "T50n2060_014:0535a18": "淪沒物我分崩。或漏網以東歸。或入籠而",
    "T50n2060_014:0535a19": "北上。谷風以恩相棄。伐木以德相高。積佇",
    "T50n2060_014:0535a20": "朋從咸來謁敬。大業之始曲降皇華。竟以疾",
    "T50n2060_014:0535a21": "辭逸情山水。吳之高人為之胥附。咸請處",
    "T50n2060_014:0535a22": "於通玄依瑞象而弘演。有隋昏逸作梗妖",
    "T50n2060_014:0535a23": "氛。乃避地毘陵沈默宴處。而顯靈瑞相二寺",
    "T50n2060_014:0535a24": "僧徒翹請弘法。寺有沙門智󰒯智猛。風猷",
    "T50n2060_014:0535a25": "警邁不乏精神。既遇通人傾心北面。勤則",
    "T50n2060_014:0535a26": "不匱敏而有功。並繼敷揚俱馳東箭于",
    "T50n2060_014:0535a27": "時刑新輕典世涉屯蒙。長淮已南猶稱吳",
    "T50n2060_014:0535a28": "國。杜威專制端委君臨。崇尚佛理。欽茲",
    "T50n2060_014:0535a29": "歸戒。大唐高祖掃舊布新。起師臨洛徵威",
    "T50n2060_014:0535b01": "謁帝。俛首應詔不悅于躬。頵為說宿因。",
    "T50n2060_014:0535b02": "釋威憂憤。達頂生之非固。曉吳󱛮之失圖。",
    "T50n2060_014:0535b03": "威乃接足烏咽由斯而別。有餘杭沙門道",
    "T50n2060_014:0535b04": "願法濟等。先稟成論義同門戶。不遠千里",
    "T50n2060_014:0535b05": "請道金陵。乃欝相然諾。既而敷暢至理藥",
    "T50n2060_014:0535b06": "木滋繁。爰逮施奉並無輕費。於遠行龍泉",
    "T50n2060_014:0535b07": "二寺。造金銅彌勒像各一軀。坐高一丈五",
    "T50n2060_014:0535b08": "尺。用結來生之緣也。貞觀元年通玄上德",
    "T50n2060_014:0535b09": "惠儀法師。道心精粹量包山海。修己安人",
    "T50n2060_014:0535b10": "非幾不踐。東晉之日吳有白尼。至誠感神",
    "T50n2060_014:0535b11": "無遠弗屆。天竺石像雙濟滄波。照燭神光",
    "T50n2060_014:0535b12": "融曜滬瀆。白尼迎接因止通玄。自晉距陳",
    "T50n2060_014:0535b13": "多顯靈瑞。隋末軍飈玉石俱盡。二像尊儀",
    "T50n2060_014:0535b14": "蒙犯霜露。儀師獨苦心行切情昏曉。以佛",
    "T50n2060_014:0535b15": "無殿僧何得安。乃跋涉山谷升景󱓘材。",
    "T50n2060_014:0535b16": "不逾一年浮汎千丈。履深冒險還到大",
    "T50n2060_014:0535b17": "吳。廣開月殿指畫斯立。頵以風雨相感。席",
    "T50n2060_014:0535b18": "卷而還。無替兩時功兼二事。有吳縣令陳",
    "T50n2060_014:0535b19": "士綽者。排繁從義傾仰法音。請講法華涅",
    "T50n2060_014:0535b20": "槃。文軸纔竟疲役增勞。即以麈尾付囑學",
    "T50n2060_014:0535b21": "士智奘曰。強學待問無憚惠風。師逸功",
    "T50n2060_014:0535b22": "倍不慚屢照。誓言既止怡然冥目。以貞觀",
    "T50n2060_014:0535b23": "四年十月終于通玄。春秋六十有七。其年十",
    "T50n2060_014:0535b24": "一月墳于白虎之南嶺。學士弟子等千餘人",
    "T50n2060_014:0535b25": "哀泗傷心。恐芳儀之有絕。乃樹高碑。江王",
    "T50n2060_014:0535b26": "學士諸麟為文。貞觀五年弟子法韶等。孝情",
    "T50n2060_014:0535b27": "殷至攀號靡及。謹於墳前建塼塔五層。禪",
    "T50n2060_014:0535b28": "師慧儀鄉拜勝德。香火情軫兼事經綸。故",
    "T50n2060_014:0535b29": "使瞰逈憑高當衢向術。生平子弟。仰瓊",
    "T50n2060_014:0535c01": "級而霑襟。宿昔德朋。望玉輪而屑涕。常",
    "T50n2060_014:0535c02": "州沙門法宣曰。余與上人情均道勰。君終我",
    "T50n2060_014:0535c03": "疾。枕淚眠號素車不馳。玄壤長隔欲伸悲",
    "T50n2060_014:0535c04": "緒。聊書短銘。方墳在列。靈塔斯布。爰屬",
    "T50n2060_014:0535c05": "勝人允茲崇樹。於惟法主人勝德全。愛河",
    "T50n2060_014:0535c06": "早越心燈幼傳。巖嶽一簣哮吼三年。青蒲應",
    "T50n2060_014:0535c07": "舉紫極聞天。名邦佇化利物攸往。衢罇日",
    "T50n2060_014:0535c08": "斟懸鏡常朗。義海傍溢談峯直上。誰謂明珠",
    "T50n2060_014:0535c09": "忽潛幽壤。神丘掩穴素塔標墳。瓊龕宿霧",
    "T50n2060_014:0535c10": "玉掌排雲。㵎松送響巖桂呈芬。山飛海運",
    "T50n2060_014:0535c11": "遷貿相踵。火入秦陵書開汲冢。惟茲道力",
    "T50n2060_014:0535c12": "巍巍長竦。",
    "T50n2060_014:0535c13": "釋法恭。姓顧氏。吳郡吳人也。正信天發成",
    "T50n2060_014:0535c14": "德自然。妙識悟道高情拔俗。故知為道者",
    "T50n2060_014:0535c15": "貴其精力。通方者歸其至當。立朝者宗其",
    "T50n2060_014:0535c16": "篤誠。招隱者味其閑放。詳之於恭。諒法侶",
    "T50n2060_014:0535c17": "之羽儀。人倫之准的矣。初生之夕室有異光。",
    "T50n2060_014:0535c18": "爰洎撫塵便能捨俗。事武丘聚法師為弟",
    "T50n2060_014:0535c19": "子也。受具之後。聽餘杭寵公成實屺公毘",
    "T50n2060_014:0535c20": "曇。逮寵將亡。乃以麈尾付囑。凡斯先達皆",
    "T50n2060_014:0535c21": "人傑也。恭既受法寄相續弘持。三吳九派之",
    "T50n2060_014:0535c22": "流。爭趨問道。而勞謙終日應對不疲。行高",
    "T50n2060_014:0535c23": "而挾如愚。學廣而陳面壁。後言遊建業歷",
    "T50n2060_014:0535c24": "詢宗匠。深疑碩難每祛懷抱。固有無得之",
    "T50n2060_014:0535c25": "道大弘。遺名之情斯著。乃旋軫舊壤。幽居",
    "T50n2060_014:0535c26": "於武丘山焉。燒指供心。痛惱之情頓遣。檐",
    "T50n2060_014:0535c27": "禽庭獸。長往之志彌存。開皇中年。州將劉權。",
    "T50n2060_014:0535c28": "政成吳土心遊釋教。乃嚴駕山庭屈還",
    "T50n2060_014:0535c29": "城邑。住迴向寺。既迫茲固請翻然迴慮。以",
    "T50n2060_014:0536a01": "為體道由心。道存則喪於彼我。立教在迹。",
    "T50n2060_014:0536a02": "教行則混其顯晦。乃遊洛轉法通流甘露。",
    "T50n2060_014:0536a03": "挹河仰岳均美前奇。大唐闡化彌崇弘演。",
    "T50n2060_014:0536a04": "貞觀十一年下勅赴洛。常州法宣同時被召",
    "T50n2060_014:0536a05": "亦既來儀。深降恩禮對揚帷扆。辯說紛綸",
    "T50n2060_014:0536a06": "明像教之興滅。證遺法之囑付。入侍讌筵",
    "T50n2060_014:0536a07": "既摛雅什。田衣作詠仍即賜縑。有感聖衷",
    "T50n2060_014:0536a08": "深見顏色。特詔留住傳送京師。四事資給",
    "T50n2060_014:0536a09": "務令優厚。雍州牧魏王。遙加欽請以為戒",
    "T50n2060_014:0536a10": "師。親降疏曰。昔道安晦迹襄陽。聲馳秦闕。",
    "T50n2060_014:0536a11": "慧遠栖心廬岳。名振晉京。故知善言之應",
    "T50n2060_014:0536a12": "非徒千里。明月所照不隔九重。法師笠澤",
    "T50n2060_014:0536a13": "上仁震維高德。律行淨於青眼。威儀整於赤",
    "T50n2060_014:0536a14": "髭。傳燈之智不窮。法施之財無盡。弟子攝",
    "T50n2060_014:0536a15": "此心馬。每渴仰於調御。墾此身田常載懷",
    "T50n2060_014:0536a16": "於法雨。若得師資有託。冀以祛此六塵。善",
    "T50n2060_014:0536a17": "尊啟行。庶無迷於八正。謹遣諮祈佇承",
    "T50n2060_014:0536a18": "慈誘。既膺斯請供施特隆。自爾朝野明達",
    "T50n2060_014:0536a19": "緇素清高。聞風延佇望室奔湊者。厥罕書",
    "T50n2060_014:0536a20": "矣。然其廣植德本遐舉勝幢。寶殿臨雲金",
    "T50n2060_014:0536a21": "容照日。講筵初闢負笈相趨。談疏纔成名都",
    "T50n2060_014:0536a22": "紙貴。加以博通內外。學海截其波濤。鴻筆",
    "T50n2060_014:0536a23": "彫章。文囿開其林藪。以貞觀十四年十月",
    "T50n2060_014:0536a24": "六日。遷神于西京大莊嚴寺。春秋七十有三。",
    "T50n2060_014:0536a25": "冕旒興悼有識含悲降勅加以賻贈。并造",
    "T50n2060_014:0536a26": "靈輿。遞給傳乘。付弟子慧襲送柩還鄉。",
    "T50n2060_014:0536a27": "以十五年二月十五日。窆於武丘之南嶺。道",
    "T50n2060_014:0536a28": "俗奔赴望途悼泣。門人等師資增感歲序易",
    "T50n2060_014:0536a29": "馳。非夫琓琰孰陳不朽。乃共竪豐碑。式",
    "T50n2060_014:0536b01": "陳偈頌。中書令江陵公岑文本制序。朝散",
    "T50n2060_014:0536b02": "大夫著作郎劉子翼制銘。兩敘風聲各其",
    "T50n2060_014:0536b03": "志矣。",
    "T50n2060_014:0536b04": "釋智正。姓白氏。定州安喜人也。家傳信奉",
    "T50n2060_014:0536b05": "夙著弘通。纔預有知便辭世網。識見弘舉",
    "T50n2060_014:0536b06": "不群蒙稚。年十一將欲落采。父母諸戚對",
    "T50n2060_014:0536b07": "之泣淚。而顏色無改。師知其遠度也。日授",
    "T50n2060_014:0536b08": "未聞。隨得緣記錄為譜諜。有所遺忘尋",
    "T50n2060_014:0536b09": "問相續。身無戲掉口不妄傳。奉戒精勤昏",
    "T50n2060_014:0536b10": "曉自策。和上同師私共歎異。年雖弱冠曾無",
    "T50n2060_014:0536b11": "驅役。供贍所須恣其學問。不盈數載慧聲",
    "T50n2060_014:0536b12": "遂遠。開皇十年。文皇廣訪英賢。遂與曇遷",
    "T50n2060_014:0536b13": "禪師同入魏闕。奉勅慰問令住勝光。仁壽",
    "T50n2060_014:0536b14": "元年。左僕射虞慶則。欽正高行為奏寺額。",
    "T50n2060_014:0536b15": "造仁覺寺延而住之。厚禮設御。正乃深惟",
    "T50n2060_014:0536b16": "苦本。將捐此務歸靜幽林。承終南至相有",
    "T50n2060_014:0536b17": "淵法師者。解行相高京城推仰。遂往從焉。道",
    "T50n2060_014:0536b18": "味江湖不期而會。因留同住二十八年。靜恭",
    "T50n2060_014:0536b19": "無事不涉人世。有請便講詳論正理。無請",
    "T50n2060_014:0536b20": "便止安心止觀。世情言晤不附其口。貞梗自",
    "T50n2060_014:0536b21": "課六時無憩。以貞觀十三年二月二十八日",
    "T50n2060_014:0536b22": "卒於本住。春秋八十有一。弟子智現等。追",
    "T50n2060_014:0536b23": "惟永往感息難顧。鳩拾餘身。於寺之西",
    "T50n2060_014:0536b24": "北鑿巖龕之。銘記如在。現少出家諮承法",
    "T50n2060_014:0536b25": "教。正之箴誡略無乖緒。致所著諸疏並現",
    "T50n2060_014:0536b26": "筆受。故正之製作也。端坐思微。現執紙筆",
    "T50n2060_014:0536b27": "承顏立侍。隨出隨書終于畢部。乃經累載",
    "T50n2060_014:0536b28": "初不賜坐也。或足疼心悶不覺倒仆。正呵",
    "T50n2060_014:0536b29": "責曰。昔人翹足七日尚有傳揚。今爾纔立",
    "T50n2060_014:0536c01": "顛墜。心輕致也。其翹仰之極。復何得而加焉。",
    "T50n2060_014:0536c02": "正凡講華嚴攝論楞伽勝鬘唯識等不紀其",
    "T50n2060_014:0536c03": "遍。製華嚴疏十卷。餘並為抄記。具行於",
    "T50n2060_014:0536c04": "世。",
    "T50n2060_014:0536c05": "釋慧稜。姓申屠氏。西隆人。胎中父亡。惟母",
    "T50n2060_014:0536c06": "鞠育。三歲懁慧。思願聞法。母氏憐其孤",
    "T50n2060_014:0536c07": "苦。相從來聽襄陽閏法師三論。文義之間",
    "T50n2060_014:0536c08": "深有領覽。年至八歲其母又終。無師自發。",
    "T50n2060_014:0536c09": "獨詣邑西檀溪寺誕律師而出家。十六乃往",
    "T50n2060_014:0536c10": "荊州茅山明法師下。依位伏聽。問經大意",
    "T50n2060_014:0536c11": "深有奇理。召入房中。三年曲教惟陳不有",
    "T50n2060_014:0536c12": "有也稜於此義深會其旨。隋末還襄。又",
    "T50n2060_014:0536c13": "逐安州暠師入蜀凡有法輪皆令覆述。吐",
    "T50n2060_014:0536c14": "言質樸談理入微。時人同號得意稜也。及",
    "T50n2060_014:0536c15": "暠下獄。稜亦同繩。身被桎梏於成都縣。一",
    "T50n2060_014:0536c16": "獄囚徒請講三論。周於五遍。勅遂釋放。便",
    "T50n2060_014:0536c17": "逐暠還。既達安州糧粒勇貴。旦往隨州巡",
    "T50n2060_014:0536c18": "里告索。暮達暠所如常採聽。往還三百深",
    "T50n2060_014:0536c19": "有足功。然其報力雄猛。生無一患。門學所",
    "T50n2060_014:0536c20": "推。及暠力微四大退貶。令代講涅槃。咸怪",
    "T50n2060_014:0536c21": "其言謂違暠義。時席端俊異者三十餘人。將",
    "T50n2060_014:0536c22": "往副水百有餘日。惟講三論。後暠患愈還",
    "T50n2060_014:0536c23": "返安州。常於暠房敘經大意。外有側聽皆",
    "T50n2060_014:0536c24": "為漫語白暠曰。稜於初章全若不解。明",
    "T50n2060_014:0536c25": "日上講。請為定之。及時告曰。欲定初章者",
    "T50n2060_014:0536c26": "出來。時問侶蓋眾者二十五人。一一誦呈。",
    "T50n2060_014:0536c27": "皆云不是。稜最後述句。句雖異皆云得意。",
    "T50n2060_014:0536c28": "由是靡伏莫敢輕者。暠之將終告曰。稜公",
    "T50n2060_014:0536c29": "來。吾今付囑最後續種。自吾講來惟汝一",
    "T50n2060_014:0537a01": "人得經旨趣。乃握稜手曰。夫講說者應如",
    "T50n2060_014:0537a02": "履劍。不貪利養不憚劬勞。欲得燈傳多",
    "T50n2060_014:0537a03": "於山寺。讀經法事並為物軌。如為一人眾",
    "T50n2060_014:0537a04": "多亦然。如此可名報佛恩也。又曰。共公同",
    "T50n2060_014:0537a05": "涉苦辛。年載不少。惟以無相為本。然後",
    "T50n2060_014:0537a06": "言矣。語已而終。初未囑前。稜夢神人失兩",
    "T50n2060_014:0537a07": "眼。又見一人著青衣執寶鏡放光來印。",
    "T50n2060_014:0537a08": "稜心既受訣已。百日懷戀。後還襄州紫金",
    "T50n2060_014:0537a09": "寺。講論五年。眾有三百。貞觀八年又還須",
    "T50n2060_014:0537a10": "彌。講涅槃大品惟度等經。至十二年三月。",
    "T50n2060_014:0537a11": "夢鷹入寺群鳥飛去。因即散眾。及司功搜",
    "T50n2060_014:0537a12": "訪。一無所獲蔣王臨襄。佛法昌顯。請於梵",
    "T50n2060_014:0537a13": "雲相續齋講。道俗翕習又復騰涌。至十四",
    "T50n2060_014:0537a14": "年正月半。有感通寺昶法師。曰夢見閻王",
    "T50n2060_014:0537a15": "請稜公講三論。拔公講法華如何。稜曰。",
    "T50n2060_014:0537a16": "善哉。慧稜發願。常處地獄教化眾生講大",
    "T50n2060_014:0537a17": "乘經。既有此徵。斯願畢矣。至九月末。蔣王",
    "T50n2060_014:0537a18": "見稜氣弱。送韶州乳二兩。逼令服之。其夕",
    "T50n2060_014:0537a19": "夢見一衣冠者曰。勿服此乳。閻羅王莊嚴",
    "T50n2060_014:0537a20": "道場已竟大有乳藥。至十月半黃昏時。遂",
    "T50n2060_014:0537a21": "覺不悆。告弟子曰。吾五藏已崩無有痛所。",
    "T50n2060_014:0537a22": "四更起坐告寺主寶度曰。憶年八歲往龍泉",
    "T50n2060_014:0537a23": "寺借觀音。未至耆闍已講三遍皎如目前。",
    "T50n2060_014:0537a24": "言未訖。外有大聲告曰。法師早起燒香。使",
    "T50n2060_014:0537a25": "人即到。度曰何人。答曰。閻羅王使迎。稜即起",
    "T50n2060_014:0537a26": "燒香洗浴懺悔禮佛訖。還房中與度別。食",
    "T50n2060_014:0537a27": "粥未了。便取一生私記焚之曰。此私記於",
    "T50n2060_014:0537a28": "他讀之。不得其致矣。至小食時異香忽",
    "T50n2060_014:0537a29": "來。稜斂容便卒。即十四年十月十六日也。春",
    "T50n2060_014:0537b01": "秋六十有五。合境僧眾七日七夜法集功德。",
    "T50n2060_014:0537b02": "蔣王贈絹五十疋。送於鳳林山。玄素同集五",
    "T50n2060_014:0537b03": "千餘人。開講設齋。終日方退云。",
    "T50n2060_014:0537b04": "釋智拔。姓張襄陽人。幼年清悟雅好道法。",
    "T50n2060_014:0537b05": "六歲出家。初為閏師弟子。閏顧有濟器。乃",
    "T50n2060_014:0537b06": "携付哲法師。哲亦襄川僧望。具之別傳。初",
    "T50n2060_014:0537b07": "誦法華。日通五紙。經中理路略有規度。惟",
    "T50n2060_014:0537b08": "曰。斯經諸佛出世之大意也。一人一道非弘",
    "T50n2060_014:0537b09": "不通。誓畢依持開悟蒙俗。周聽乃洽。承",
    "T50n2060_014:0537b10": "帝京上德吉藏法師四海標領三乘明匠。尋",
    "T50n2060_014:0537b11": "詣奉旨欣擊素心。首尾兩遍命令覆述。英",
    "T50n2060_014:0537b12": "俊鼓言無非亂轍。藏親臨坐。拔問眾曰。",
    "T50n2060_014:0537b13": "一乘為兩。遂分為三。亦可一乘為兩。分",
    "T50n2060_014:0537b14": "為三兩。眾無敢答。藏曰。拔公此問深得旨",
    "T50n2060_014:0537b15": "矣乃囑累。大法必在機緣。於是還襄。會賊",
    "T50n2060_014:0537b16": "徒擾攘無由講悟。晝藏夜伏私薀文義。",
    "T50n2060_014:0537b17": "後值清平住耆闍寺。恒在常濟。講法華經",
    "T50n2060_014:0537b18": "年別五遍。門人法長後生穎萃。見住梵雲領",
    "T50n2060_014:0537b19": "徒承業。貞觀十四年九月十七日。於清信",
    "T50n2060_014:0537b20": "士張英家。宿集竪義開法華題。或問今昔",
    "T50n2060_014:0537b21": "開覆三一之旨者。答對如風響。解悟啟時",
    "T50n2060_014:0537b22": "心。便告稜法師曰。智拔答畢須彌來難。盡",
    "T50n2060_014:0537b23": "皆神俊。詣八方鄉里大德檀越等相別。時",
    "T50n2060_014:0537b24": "不測其言也。遂即潛然。迫而察之。已遷化",
    "T50n2060_014:0537b25": "矣。合境玄素嗟惋驚慟。顏狀如生。加坐堅",
    "T50n2060_014:0537b26": "正蔣王躬臨燒香供養。贈物百餘段。墓所",
    "T50n2060_014:0537b27": "設五千僧齋。春秋六十八矣。",
    "T50n2060_014:0537b28": "釋慧瑜。姓岑氏。少孤窘。三歲二親俱喪。養",
    "T50n2060_014:0537b29": "於舅氏。五歲隨外祖往長沙寺聽。見佛",
    "T50n2060_014:0537c01": "啼泣戀慕不肯還家。遂住之為寺救苦法",
    "T50n2060_014:0537c02": "師弟子。令誦大品。五十日中一部通利。晚",
    "T50n2060_014:0537c03": "聽三論大品。鏡其宗領。隨有行文。觀用明",
    "T50n2060_014:0537c04": "的。逢難入玉泉山。寺側有泉旁作草庵。",
    "T50n2060_014:0537c05": "於中宴坐二十三年。初無暫離。觀心純淨未",
    "T50n2060_014:0537c06": "可言覩。泉神供奉時或見聞。黑蛇一頭長二",
    "T50n2060_014:0537c07": "丈許。隱顯現身如守護相。群賊雖來無敢",
    "T50n2060_014:0537c08": "近者。有老賊張赫伽者。勇悍無前携引十",
    "T50n2060_014:0537c09": "賊。身挾兩刀欲殺此蛇。去二百步。蛇乃張",
    "T50n2060_014:0537c10": "目出光。賊徒皆倒經兩日間瑜覺往救。七",
    "T50n2060_014:0537c11": "人已死。蛇隨瑜行。為誦大品大明呪訖。三",
    "T50n2060_014:0537c12": "人方活。於是四遠聞風往造供施委積。貞觀",
    "T50n2060_014:0537c13": "十年。荊州道俗請出勝覺寺講三論大品。",
    "T50n2060_014:0537c14": "開化未聞佛法由盛。十四年七月二十三日。",
    "T50n2060_014:0537c15": "合寺同見群星入井。不測其故。至八月十",
    "T50n2060_014:0537c16": "七日。講大品至往生文未訖。手執如意",
    "T50n2060_014:0537c17": "於座而卒。春秋七十有九。",
    "T50n2060_014:0537c18": "釋慧持。姓周。汝南人也。開皇初年。父任豫",
    "T50n2060_014:0537c19": "章太守。因而生焉。少機警美姿制。栖遊之",
    "T50n2060_014:0537c20": "方欣其言晤。履歷名邦將挹道化。初達丹",
    "T50n2060_014:0537c21": "陽開善寺。投滿法師而為息慈。令誦大品。",
    "T50n2060_014:0537c22": "日通五紙。斯經易誦難持。而能文句無爽。",
    "T50n2060_014:0537c23": "時共美之。年登冠具。身長七尺色相光偉。",
    "T50n2060_014:0537c24": "執持威容不妄迴視。故俗又目曰象王持",
    "T50n2060_014:0537c25": "也。乃聽東安莊法師。又聽高麗實法師三",
    "T50n2060_014:0537c26": "論。鉤探幽極門學所高。兼善老莊易史。談",
    "T50n2060_014:0537c27": "玄之次寄言洗理。越公楊素治兵淮海。聞",
    "T50n2060_014:0537c28": "風造展。歎其清悟曰。斯寔絕倫之僧也。隋",
    "T50n2060_014:0537c29": "末避難往越州住弘道寺。常講三論大品",
    "T50n2060_014:0538a01": "涅槃華嚴莊老。累年不絕。立志堅白。書翰有",
    "T50n2060_014:0538a02": "聞。不出寺門將三十載。加坐不臥勤苦",
    "T50n2060_014:0538a03": "至終。以貞觀十六年八月二十三日旦。告",
    "T50n2060_014:0538a04": "弟子曰。吾欲往他方教化。急作食。及時",
    "T50n2060_014:0538a05": "至三下。前食還房。加坐繩床斂容而逝。",
    "T50n2060_014:0538a06": "弟子謂言入定。三日任之。會稽丞杜伏護",
    "T50n2060_014:0538a07": "者蔬素長齋。依常參拜聞有異香方知久",
    "T50n2060_014:0538a08": "化。跏結鏗然伸而不得。乃坐送大禹山。都",
    "T50n2060_014:0538a09": "督已下玄素萬餘人。悲歎相嗟至于殮所。",
    "T50n2060_014:0538a10": "春秋六十八矣。",
    "T50n2060_014:0538a11": "釋智凱。姓馮氏。丹陽人。父早亡。六年聽吉",
    "T50n2060_014:0538a12": "藏法師法華火宅品。夜告母曰。經明火宅",
    "T50n2060_014:0538a13": "者。只我身耳。若我是火宅。我應燒人。既其",
    "T50n2060_014:0538a14": "不燒明知無我。終夜達朝詣藏出家。身相",
    "T50n2060_014:0538a15": "黑色。故號烏凱。年十三。覆藏經論縱達。論",
    "T50n2060_014:0538a16": "並不拘檢約。隨藏會稽嘉祥等寺。門人英",
    "T50n2060_014:0538a17": "達無敢右之。及藏入京即還靜林聚徒",
    "T50n2060_014:0538a18": "常講。武德七年。剡縣立講聽徒五百貞觀元",
    "T50n2060_014:0538a19": "年。往餘姚縣小龍泉寺。常講三論大品等",
    "T50n2060_014:0538a20": "經。誓不出寺脇不親席。不受供施自僧",
    "T50n2060_014:0538a21": "而已。佛殿之後忽生一池。便曰。只飲此池",
    "T50n2060_014:0538a22": "可以卒耳。為性慈仁言極獚厲。時越常",
    "T50n2060_014:0538a23": "俗多棄狗子。凱聞憐之乃令拾聚。三十五",
    "T50n2060_014:0538a24": "十常事養育。氈被臥寢不辭污染。至十九",
    "T50n2060_014:0538a25": "年。齊都督請出嘉祥令講三論。四方義學",
    "T50n2060_014:0538a26": "八百餘人。上下僚庶依時翔集。用為興顯",
    "T50n2060_014:0538a27": "也。百有餘日日論十人。答對冷然消散無",
    "T50n2060_014:0538a28": "滯。初發龍泉小池即竭。凱聞歎曰。池竭食",
    "T50n2060_014:0538a29": "亡吾無返矣。至二十年七月二十八日。依",
    "T50n2060_014:0538b01": "常登座。手執如意默然不言。就撿已終。",
    "T50n2060_014:0538b02": "乃加坐送大禹山七日供養。常有異香。州",
    "T50n2060_014:0538b03": "宰自撿深發堅信。乃起塔七層以旌厥德",
    "T50n2060_014:0538b04": "云。",
    "T50n2060_014:0538b05": "續高僧傳卷第十四"
}