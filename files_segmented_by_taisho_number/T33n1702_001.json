{
    "T33n1702_001:0170a06": "金剛經纂要刊定記并序",
    "T33n1702_001:0170a08": "釋氏教《金剛經》，世所由來尚矣。自秦至今凡",
    "T33n1702_001:0170a09": "幾百載，諷誦無卑高，感應盈簡牘，利及幽壞",
    "T33n1702_001:0170a10": "而達乎神明，蓋趣大之坦塗，破小之宏略也。",
    "T33n1702_001:0170a11": "故補處頌以為本，二論釋而有貫，諸疏互解",
    "T33n1702_001:0170a12": "或依或違。圭山大師，撮掇精英黜逐浮偽，",
    "T33n1702_001:0170a13": "命曰《纂要》。蓋取中庸，復申記略，用備傳習。石",
    "T33n1702_001:0170a14": "壁師，仍貫義意別為廣錄，美則美矣辭或繁",
    "T33n1702_001:0170a15": "長，後學多不便用。今更刊定，翦削煩亂，俾流",
    "T33n1702_001:0170a16": "而無滯、學而思講，庶吾道無墜地之患也已。",
    "T33n1702_001:0170a17": "大宋天聖紀號之明年季冬月甲子日序云",
    "T33n1702_001:0170a20": "金剛經纂要刊定記卷第一",
    "T33n1702_001:0170a22": "長水沙門子璿錄",
    "T33n1702_001:0170a23": "疏文分三初標題目二初經疏名題《金剛般",
    "T33n1702_001:0170a24": "若經疏論纂要》者，此題九字，從寬至狹能所",
    "T33n1702_001:0170a25": "六重。一、能所釋。謂金剛等五字是所，疏論下",
    "T33n1702_001:0170a26": "四字屬能。二、能所詮。謂經字屬能，金剛等四",
    "T33n1702_001:0170a27": "字是所。三、能所簡。有二。一簡通，謂經通一代",
    "T33n1702_001:0170a28": "時教，般若唯局當部。二簡別，般若猶通八部，",
    "T33n1702_001:0170a29": "金剛但屬一經。五、能所喻。金剛是能，般若屬",
    "T33n1702_001:0170b01": "所。六、能所纂。纂字屬能，謂疏主也。要字是所，",
    "T33n1702_001:0170b02": "謂正義也。若著并序二字，復加一重。二字是",
    "T33n1702_001:0170b03": "能，上皆所攝。然此七重，不出教行人理。謂經",
    "T33n1702_001:0170b04": "及疏論并序五字是教，謂能詮、能釋、能序也。",
    "T33n1702_001:0170b05": "般若通行，謂觀照也。纂字屬人，疏主也。金剛",
    "T33n1702_001:0170b06": "要字屬理。金剛喻實相，即真理。要字是正，義",
    "T33n1702_001:0170b07": "即道理。既知一題能所去著，須知題內義理",
    "T33n1702_001:0170b08": "淺深。金剛有三義，謂堅、利、明也。般若亦三義，",
    "T33n1702_001:0170b09": "謂實相、觀照、文字也。經有三義，謂常、貫、攝也。",
    "T33n1702_001:0170b10": "疏亦三義，謂疎、決、布也。論者議也，亦三義，謂",
    "T33n1702_001:0170b11": "議理、議智、議行也。纂要亦三義，謂要義、要行、",
    "T33n1702_001:0170b12": "要文也。且金剛三義者，以萬物不能壞，能壞",
    "T33n1702_001:0170b13": "於萬物，復能有照用，可喻三種般若矣。堅喻",
    "T33n1702_001:0170b14": "實相，以其雖經多劫流迸六道，未嘗生滅未",
    "T33n1702_001:0170b15": "嘗虧缺，故云堅也。故《心經》云：「是諸法空相，不",
    "T33n1702_001:0170b16": "生不滅、不垢不淨、不增不減」等。利喻觀照般",
    "T33n1702_001:0170b17": "若，謂此顯時照諸法空，故言利也。故《心經》云：",
    "T33n1702_001:0170b18": "「觀自在菩薩，行深般若波羅蜜多時，照見五",
    "T33n1702_001:0170b19": "蘊皆空，度一切苦厄，乃至云無智亦無得」等。",
    "T33n1702_001:0170b20": "明喻文字般若，以文字能詮顯彰，明實相觀",
    "T33n1702_001:0170b21": "照令顯現故。由斯三義似彼金剛，故舉金剛",
    "T33n1702_001:0170b22": "以喻般若。然此般若諸佛眾生悉皆有之，由",
    "T33n1702_001:0170b23": "彼在纏故不能利用，苟能聞教解悟內外熏",
    "T33n1702_001:0170b24": "力，則能斷煩惱出生死，理智相冥能起大用，",
    "T33n1702_001:0170b25": "與佛無異。其猶金在鑛中不能隨用，苟能出",
    "T33n1702_001:0170b26": "鑛必能成器斷物，故知此慧無不有之，故知",
    "T33n1702_001:0170b27": "此慧能建大義。今云般若，蓋大慧之梵音也。",
    "T33n1702_001:0170b28": "金剛即般若之正喻，法喻雙彰，故曰金剛般",
    "T33n1702_001:0170b29": "若也。若準經題，具足合云波羅蜜，即歎慧之",
    "T33n1702_001:0170c01": "功也。唐言彼岸到，此猶西域之風；若順此方，",
    "T33n1702_001:0170c02": "合云到彼岸。彼岸者即是涅槃，為對生死之",
    "T33n1702_001:0170c03": "此故，號涅槃為彼，意明般若是到彼岸慧，斯",
    "T33n1702_001:0170c04": "則慧之別相也。然到彼岸慧略有二意，所謂",
    "T33n1702_001:0170c05": "頓、漸也。頓者，此慧顯時，一剎那間照諸法空，",
    "T33n1702_001:0170c06": "即是到彼岸，故名到彼岸慧，以不歷多時乃",
    "T33n1702_001:0170c07": "名為頓。漸者雖則頓照法空，且習以性成，任",
    "T33n1702_001:0170c08": "運計執，所以策彼頓悟之慧覺察妄情，損之",
    "T33n1702_001:0170c09": "又損之以至於無為，此則究竟到於彼岸，亦名",
    "T33n1702_001:0170c10": "到彼岸慧，以歷多時故名為漸。漸之與頓遲",
    "T33n1702_001:0170c11": "速雖殊，一種得名到彼岸慧。所以具足合云：",
    "T33n1702_001:0170c12": "金剛般若波羅蜜。今略不言也。次明經字具",
    "T33n1702_001:0170c13": "三義者。然準諸家解釋，共有多義，謂湧泉、出",
    "T33n1702_001:0170c14": "生、繩墨、結鬘之類。若《佛地論》中唯說二義，謂",
    "T33n1702_001:0170c15": "貫也、攝也。貫穿所應說義，攝持所化眾生。且",
    "T33n1702_001:0170c16": "如來入滅二千餘年遺風若存，得聞正法者，",
    "T33n1702_001:0170c17": "斯皆經之貫穿之義也。眾生流浪莫知所從，",
    "T33n1702_001:0170c18": "得佛教門咸歸正趣者，斯皆經之攝持之義",
    "T33n1702_001:0170c19": "也。具此二義故名為經。今以此二復加常義，",
    "T33n1702_001:0170c20": "以對三種般若，謂實相常、觀照貫、文字攝也。",
    "T33n1702_001:0170c21": "然此一經羅什所譯，句偈清潤令人樂聞，至",
    "T33n1702_001:0170c22": "今長幼高卑盈於寰宇，靡不受持此經也。疏",
    "T33n1702_001:0170c23": "論纂要者，即此一卷疏文也。疏即青龍大雲、",
    "T33n1702_001:0170c24": "資聖塵外等疏。疏謂疎通理趣、決擇義相、布",
    "T33n1702_001:0170c25": "致文言也。論即天親、無著《智度》、《金剛仙》、《功德",
    "T33n1702_001:0170c26": "施》等論，一一論中任運議於理智行也。問：「既",
    "T33n1702_001:0170c27": "有疏論釋經，何必更製斯疏？」答：「以纂要故，即",
    "T33n1702_001:0170c28": "是纂他疏論之要義，而成此疏也。然《纂要》之",
    "T33n1702_001:0170c29": "設總有兩意，一則上符聖旨，二則下叶人心。",
    "T33n1702_001:0171a01": "意顯諸說有不符聖旨、不叶人心者。「且初意",
    "T33n1702_001:0171a02": "者，只如此經是空無相宗，有以法相行位廣",
    "T33n1702_001:0171a03": "列而釋，此則不符聖旨，失於宗故。故序云：『或",
    "T33n1702_001:0171a04": "配入名相著事乖宗。』有人聞是空宗便作一",
    "T33n1702_001:0171a05": "味無相道理解釋，此亦不符聖旨。以宗雖無",
    "T33n1702_001:0171a06": "相、義乃千端，既以一味解釋，此則迷於末也。",
    "T33n1702_001:0171a07": "故序云：『或但云一真望源迷派。』前則乖宗不",
    "T33n1702_001:0171a08": "迷派，此則迷派不乖宗，互有得失俱未圓暢。",
    "T33n1702_001:0171a09": "復有縱於僻見以之注釋，宗派俱失不足評",
    "T33n1702_001:0171a10": "量。故序云：『其餘胸談臆注，不足論矣。』然其諸",
    "T33n1702_001:0171a11": "說雖各有舛的，以未兼暢故，皆判云不符聖",
    "T33n1702_001:0171a12": "旨也。今製此疏，不添法相免乖於宗，隨文釋",
    "T33n1702_001:0171a13": "之不迷於派，離前二過宛乎得中，此則超然",
    "T33n1702_001:0171a14": "獨符聖旨。然今疏內皆用聖言，故序云：『故今",
    "T33n1702_001:0171a15": "所述不攻異端，疏是論文乳非城內。』況二菩",
    "T33n1702_001:0171a16": "薩師補處尊，補處如來師釋迦佛，展轉推本",
    "T33n1702_001:0171a17": "佛佛相承，降及無著、天親更無異說，故知此",
    "T33n1702_001:0171a18": "疏便是佛言，謗此疏者即同謗佛也。故序云：",
    "T33n1702_001:0171a19": "『且天親、無著師補處尊，後學何疑，或添或棄。』",
    "T33n1702_001:0171a20": "「次下叶人心者，且諸家章疏在理未當、於文",
    "T33n1702_001:0171a21": "且繁，致令學人少敢措意，故轉念者廣、通會",
    "T33n1702_001:0171a22": "者稀。故序云：『致使口諷牛毛、心通麟角。』然今",
    "T33n1702_001:0171a23": "此疏，撮其樞要直下銷經，經疏相兼盈五十",
    "T33n1702_001:0171a24": "紙，不問緇侶塵俗可以留心，不唯上中下根",
    "T33n1702_001:0171a25": "可以學習，有斯兩意所以述之，此則前智後",
    "T33n1702_001:0171a26": "悲，自他兼利也。故云『金剛般若經疏論纂要』。」",
    "T33n1702_001:0171a27": "并序者，并謂共兼及也。序者敘也，敘述經疏",
    "T33n1702_001:0171a28": "之意故。又序者緒也，謂頭緒也。意明此半紙",
    "T33n1702_001:0171a29": "之言，是述疏入作之頭緒也。二、作者嘉號，京",
    "T33n1702_001:0171b01": "者都也大也，即士庶貴賤都會之大處也。然",
    "T33n1702_001:0171b02": "是西京非謂東北，以有大興福寺闇揀故，不",
    "T33n1702_001:0171b03": "言西也。沙門梵語此云勤息，即釋眾之通號，",
    "T33n1702_001:0171b04": "謂勤修諸行息煩惱故。述者明非製作，符上",
    "T33n1702_001:0171b05": "纂要之言，但是敘述先聖之旨，非別製作故",
    "T33n1702_001:0171b06": "也。例如夫子云：「述而不作信而好古，竊比於",
    "T33n1702_001:0171b07": "我老彭。」二、序宗旨二一、序贊經旨二一、通明",
    "T33n1702_001:0171b08": "起教之緣二一、明迷真起妄二一、真空。言鏡",
    "T33n1702_001:0171b09": "心等者。以要言之，上句即真性離緣，下句即",
    "T33n1702_001:0171b10": "緣無自性，大約如此。若其委明，應先略配，後",
    "T33n1702_001:0171b11": "當廣釋。略配者。此兩句中，鏡像是喻，心色是",
    "T33n1702_001:0171b12": "法，本淨元空通於法喻。以鏡喻於心，以像喻",
    "T33n1702_001:0171b13": "於色，像是鏡之所現，如色是心之所現。鏡雖",
    "T33n1702_001:0171b14": "現像其像元空，即顯鏡本淨也。心雖現色其",
    "T33n1702_001:0171b15": "色元空，即顯心本淨也。言本淨者即是性淨，",
    "T33n1702_001:0171b16": "通因果凡聖故。故《華嚴》云：「非識所能識，亦非",
    "T33n1702_001:0171b17": "心境界，其性本清淨，開示諸群生。」此略指配",
    "T33n1702_001:0171b18": "也。若廣釋者。鏡即人間所用之鏡，然有塵薶",
    "T33n1702_001:0171b19": "不堪用者，有雖淨而在匣者，有淨無塵垢挂",
    "T33n1702_001:0171b20": "之高臺萬像斯鑒者。今取後者為喻。心者性",
    "T33n1702_001:0171b21": "相二宗所說各異。相宗說者，或以集起為心，",
    "T33n1702_001:0171b22": "唯第八識集諸種子起現行故。或以緣慮為",
    "T33n1702_001:0171b23": "心，通於八識俱能緣慮自分境故。然此所說",
    "T33n1702_001:0171b24": "但是有為生滅，非今所喻。性宗說者，即如來",
    "T33n1702_001:0171b25": "藏，本源自性清淨心也。然今所明正是此心，",
    "T33n1702_001:0171b26": "以是迷悟根本、凡聖通依、世出世間皆不離此。",
    "T33n1702_001:0171b27": "所以《起信論》中立為大乘法體。故論云：「摩訶",
    "T33n1702_001:0171b28": "衍者，一法，二義。」所言法者謂眾生心，是心則",
    "T33n1702_001:0171b29": "攝一切世間出世間法，依於此心顯示摩訶",
    "T33n1702_001:0171c01": "衍義。又云依一心法有二種門：一者心真如",
    "T33n1702_001:0171c02": "門，二者心生滅門。是二種門皆各總攝一切",
    "T33n1702_001:0171c03": "法。此義云何？以是二門不相離故，以真如門",
    "T33n1702_001:0171c04": "是通相，故攝一切。生滅門雖是別相，以是即",
    "T33n1702_001:0171c05": "真如之生滅，亦攝一切。以此二門同依一心",
    "T33n1702_001:0171c06": "為源，則知萬法不出此心。又如華嚴是圓極",
    "T33n1702_001:0171c07": "一乘，亦以此心為一真法界之體。故彼疏說：",
    "T33n1702_001:0171c08": "「統四法界為一真法界」，謂寂寥虛曠、沖深包",
    "T33n1702_001:0171c09": "博、總該萬有，即是一心，體絕有無、相非生滅。",
    "T33n1702_001:0171c10": "乃至云：「諸佛證此妙覺圓明，現成菩提為物",
    "T33n1702_001:0171c11": "開示」等。然此一心有性有相。相則凡聖迷悟、",
    "T33n1702_001:0171c12": "因果染淨等異，性則靈靈不昧、了了常知。然",
    "T33n1702_001:0171c13": "此性相不即不離。以相不離性故，只向同處",
    "T33n1702_001:0171c14": "異；性不離相故，只於異處同。性不即相故，未",
    "T33n1702_001:0171c15": "始有差別；相不即性故，未嘗不殊異。蓋緣性",
    "T33n1702_001:0171c16": "相一味，所以同異兩存。其猶一水波濕，性相",
    "T33n1702_001:0171c17": "同異可知。然此靈心本非一切，能為一切，心",
    "T33n1702_001:0171c18": "之名字亦由此立。今云淨者，但約畢竟空義，",
    "T33n1702_001:0171c19": "非是揀染名淨。以但唯一心，貫通染淨故。荷",
    "T33n1702_001:0171c20": "澤云：「知之一字眾妙之門」，一切諸法依此建",
    "T33n1702_001:0171c21": "立，既為得失之祕府，乃是昇降之玄樞。稱眾",
    "T33n1702_001:0171c22": "沙門實為至矣。今所辨者即是此心。然前所",
    "T33n1702_001:0171c23": "說相宗二種，乃是此心之內生滅一門。對辨",
    "T33n1702_001:0171c24": "淺深故須料揀，和會通攝則實無所遺。本淨",
    "T33n1702_001:0171c25": "者喻則可知。法中有二意：一則此心從本已",
    "T33n1702_001:0171c26": "來，性畢竟空故。二則現為煩惱所纏而無染",
    "T33n1702_001:0171c27": "故。此當《起信論》中真如門也。故《大集經》云：「善",
    "T33n1702_001:0171c28": "男子！一切眾生心性本淨。心本淨故，煩惱諸",
    "T33n1702_001:0171c29": "結不能染著。猶如虛空不可玷污，心性空性",
    "T33n1702_001:0172a01": "等無有二」等。像即鏡中所現萬像，色即本淨",
    "T33n1702_001:0172a02": "之心所現諸法。然所現法不出色心，今唯言",
    "T33n1702_001:0172a03": "色而不言心者，一為文句窄故，二為影在下",
    "T33n1702_001:0172a04": "故，三為以初攝後故。前二可知，後意者一切",
    "T33n1702_001:0172a05": "諸法不出五蘊，色之一字貫五之初，今言色",
    "T33n1702_001:0172a06": "者舉初攝後也。故《大般若》中，每例諸法皆以",
    "T33n1702_001:0172a07": "色字為初。如云：「善現！般若波羅蜜多清淨故",
    "T33n1702_001:0172a08": "色清淨，色清淨故一切智智清淨」等。由是文",
    "T33n1702_001:0172a09": "雖標色而意兼於心，色心既彰萬法備矣。元",
    "T33n1702_001:0172a10": "空者喻則可知。法中有二意：一即本來是空。",
    "T33n1702_001:0172a11": "論云：「一切諸法唯依妄念而有差別，若離心",
    "T33n1702_001:0172a12": "念則無一切境界之相。」二即現見空。故色等",
    "T33n1702_001:0172a13": "諸法本來自空，迷人不知妄執為有，雖然執",
    "T33n1702_001:0172a14": "有未始不空。故《中論》云：「諸法若不空，即無道",
    "T33n1702_001:0172a15": "無果。」又云：「以有空義故，一切法得成。」然此一",
    "T33n1702_001:0172a16": "句亦是釋疑，恐人聞說心性本淨。復見論云：",
    "T33n1702_001:0172a17": "「是心則攝世間法」等，便謂本具染等，不合言",
    "T33n1702_001:0172a18": "淨故。下句釋云像色元空也。意云色等若實",
    "T33n1702_001:0172a19": "則污淨心，色等既空憑何污心？如鏡現穢像，",
    "T33n1702_001:0172a20": "穢像元空似有實無，云何染污？故云鏡心本",
    "T33n1702_001:0172a21": "淨、像色元空也。《無上依經》云：「清淨有二義：一",
    "T33n1702_001:0172a22": "者自性清淨，是其通相。二者離垢清淨，是其",
    "T33n1702_001:0172a23": "別相。」《寶性論》中亦有二義：一自性清淨，謂性",
    "T33n1702_001:0172a24": "淨解脫。二離垢清淨，謂障盡解脫。魏譯《唯識",
    "T33n1702_001:0172a25": "論》云：「心有二種。一者相應心，所謂一切煩惱",
    "T33n1702_001:0172a26": "受想行等。二者不相應心，所謂第一義諦常",
    "T33n1702_001:0172a27": "住不變，自性清淨心也。」今所明者，即自性清",
    "T33n1702_001:0172a28": "淨及第一義諦心，故云本淨。復次，兩句更互",
    "T33n1702_001:0172a29": "釋成。以上句釋下句，成色空義。以下句釋上",
    "T33n1702_001:0172b01": "句，成心淨義。色若不空心則不淨，心若不淨",
    "T33n1702_001:0172b02": "色即不空。由心淨故色空，由色空故心淨。以",
    "T33n1702_001:0172b03": "色心二法不相離故，當知由心淨故方能現",
    "T33n1702_001:0172b04": "色。如鏡淨故方能現像，染則不能。又由色空",
    "T33n1702_001:0172b05": "故不能染心，如像空故不能污鏡，實則污也。",
    "T33n1702_001:0172b06": "上句下句法喻對明、反覆相成，故云互釋。疏",
    "T33n1702_001:0172b07": "夢識下。二、明妄有即正當《起信論》中心生滅",
    "T33n1702_001:0172b08": "門。然此亦具法喻。以夢喻識，以夢中所現之",
    "T33n1702_001:0172b09": "物喻境。如人睡後作夢，於無物處見物，喻心",
    "T33n1702_001:0172b10": "迷成識，於無境處見境。然雖物依夢現，而夢",
    "T33n1702_001:0172b11": "物皆虛，雖境從識生，而識境俱妄也。夢者如",
    "T33n1702_001:0172b12": "常，人被睡蓋所覆，心識昧略恍忽成夢。準切",
    "T33n1702_001:0172b13": "韻中，夢者心亂之貌，亦云寐見曰夢。意明心",
    "T33n1702_001:0172b14": "識昏亂見於異事，名之為夢。識者本淨，一心",
    "T33n1702_001:0172b15": "忽然不覺，不覺是妄，心性乃真，真妄和合目",
    "T33n1702_001:0172b16": "之為識，即是第八阿梨耶識也。故《起信》云：「依",
    "T33n1702_001:0172b17": "如來藏故有生滅心，所謂不生不滅，與生滅",
    "T33n1702_001:0172b18": "和合非一非異，名阿梨耶識。」無初者初始也。",
    "T33n1702_001:0172b19": "意明此識無前際故。然真心妄識雖虛實有",
    "T33n1702_001:0172b20": "殊，若究其源俱無初際。然有兩意：一則如《佛",
    "T33n1702_001:0172b21": "頂經》說：「煩惱菩提二俱無始。」謂自有此真心已",
    "T33n1702_001:0172b22": "來，便有此妄識，非謂真先妄後，亦非妄先真",
    "T33n1702_001:0172b23": "後。若言真先妄後，即應諸佛更起無明。若言",
    "T33n1702_001:0172b24": "妄先真後，何有無真之妄居然獨立？由是故",
    "T33n1702_001:0172b25": "知二俱無始，此則夢喻不齊。却似金之與鑛。",
    "T33n1702_001:0172b26": "若言鑛先金後，即合所棄之鑛鍊之得金。若",
    "T33n1702_001:0172b27": "言金先鑛後，應可純淨金器重生於鑛。由是",
    "T33n1702_001:0172b28": "二物俱無初際，於法可知。問：「如論云：『依如來",
    "T33n1702_001:0172b29": "藏故有生滅心』，既言依真有妄，則是妄後真",
    "T33n1702_001:0172c01": "先，何得說之二俱無始？」答：「不然。所言依者，明",
    "T33n1702_001:0172c02": "妄無自體依真而成，顯本末之義，非先後之",
    "T33n1702_001:0172c03": "義。故《起信》云：『以如來藏無前際故，無明之相",
    "T33n1702_001:0172c04": "亦無有始。』若說三界外更有眾生始起者，即",
    "T33n1702_001:0172c05": "是外道經說。二者謂妄體全空，都無生起之",
    "T33n1702_001:0172c06": "蹤跡，故言妄無始也。故《起信》云：『覺心初起心",
    "T33n1702_001:0172c07": "無初相』，即斯義也。若據此意，夢喻正同，以夢",
    "T33n1702_001:0172c08": "生時無蹤跡故。有茲兩意，故云妄無初也。然",
    "T33n1702_001:0172c09": "上夢鑛二喻之中，各取少分共況一識，無初",
    "T33n1702_001:0172c10": "之義方盡其理。夢則喻無初法，鑛則喻無初",
    "T33n1702_001:0172c11": "時。若單用鑛喻，則妄識有實。若唯取夢喻，則",
    "T33n1702_001:0172c12": "妄識有始。今既分取相似之處，理極成矣。物",
    "T33n1702_001:0172c13": "者即夢中所現之物也。境者即是識中所變",
    "T33n1702_001:0172c14": "我法等境。成有者，且如夢中所見自他境界，",
    "T33n1702_001:0172c15": "覺來反想即定是無，正在夢時決定為有。若",
    "T33n1702_001:0172c16": "不然者，何有讚喜謗瞋、厭苦欣樂等事耶？故",
    "T33n1702_001:0172c17": "知有也。如《莊子》中說，莊周夢為蝴蝶，都來妄",
    "T33n1702_001:0172c18": "却莊周，及乎睡覺夢除，何曾更有蝴蝶？為莊",
    "T33n1702_001:0172c19": "周時既不羨蝴蝶，為蝴蝶時亦不羨莊周，彼",
    "T33n1702_001:0172c20": "此各行互不相識。然準彼書意，以顯生死齊",
    "T33n1702_001:0172c21": "平；今之所引，意明執實之義。謂依於妄識，變",
    "T33n1702_001:0172c22": "起我法等相，悟來了達則誠知是空，若正迷",
    "T33n1702_001:0172c23": "時定執為有。若不然者，何有貪瞋愛惡取捨",
    "T33n1702_001:0172c24": "等事耶？故知是有。故《成唯識論》云：『依識所變",
    "T33n1702_001:0172c25": "妄見我法，猶如幻夢。幻夢力故，心似種種外",
    "T33n1702_001:0172c26": "境相現，緣此執為實有外境。』然雖夢中見種",
    "T33n1702_001:0172c27": "種事，推其根本唯一夢心，以夢心滅時夢事",
    "T33n1702_001:0172c28": "皆滅。法中亦爾，境雖無量，原其根本唯一識",
    "T33n1702_001:0172c29": "心，識心滅時境界隨滅。故《起信》論云：『一切諸",
    "T33n1702_001:0173a01": "法唯依妄念而有差別。若離心念，即無一切",
    "T33n1702_001:0173a02": "境界之相。』則知三界唯心萬法唯識，諒不虛",
    "T33n1702_001:0173a03": "哉！由是三界世間，一切有漏染法，皆從妄識",
    "T33n1702_001:0173a04": "而生，故名此識以為妄本。「然一切有漏染法，",
    "T33n1702_001:0173a05": "生起微著次第，總有兩重：一無始根本，二展",
    "T33n1702_001:0173a06": "轉枝末。展轉枝末即後逐妄科中所明，無始",
    "T33n1702_001:0173a07": "根本正當此段。言根本者即根本無明。言無",
    "T33n1702_001:0173a08": "明者，謂無妙覺之明故。以就通相言之，故當",
    "T33n1702_001:0173a09": "此識。然根本無明具有二義，所謂迷真、執妄",
    "T33n1702_001:0173a10": "也。迷真者，即真心本不生滅。德相業用量過",
    "T33n1702_001:0173a11": "塵沙，日用不知如狂如醉。若貧女宅中寶藏，",
    "T33n1702_001:0173a12": "窮子衣內明珠，雖有如無，枉受難苦。故《華嚴》",
    "T33n1702_001:0173a13": "云：『於第一義不了，名曰無明。』執妄者，妄即五",
    "T33n1702_001:0173a14": "蘊色之與心，如幻如化，本無實體，眾生認此",
    "T33n1702_001:0173a15": "為自身心，計虛為實故名執妄。故《圓覺經》云：",
    "T33n1702_001:0173a16": "『妄認四大為自身相，六塵緣影為自心相』，乃",
    "T33n1702_001:0173a17": "至結云：『由此妄有輪轉生死，故名無明。』然此",
    "T33n1702_001:0173a18": "二義遞互相成，舉一則兼未嘗獨立，但若執",
    "T33n1702_001:0173a19": "妄必須迷真，但若迷真必須執妄。譬如有人",
    "T33n1702_001:0173a20": "迷東必執西亦互相成立，思之可見。」疏由是",
    "T33n1702_001:0173a21": "下。二、明習妄流轉即當妄法生起第二門展轉",
    "T33n1702_001:0173a22": "枝末也。由是等者，由因也，是此也。因此迷真",
    "T33n1702_001:0173a23": "成識，現起世間一切境界，緣此境界起惑造",
    "T33n1702_001:0173a24": "業受報無窮。此中惑業報應四字，但是三道。",
    "T33n1702_001:0173a25": "然此三法諸教之中，有名三障，障聖道故。或",
    "T33n1702_001:0173a26": "名三道，引心邐迤至業報故。或名三雜染，以",
    "T33n1702_001:0173a27": "性不清淨故。又此三障更相由藉，由煩惱故",
    "T33n1702_001:0173a28": "起惡業，由惡業因緣故得苦果。初言惑者即",
    "T33n1702_001:0173a29": "煩惱也。品類即根本及隨。根本有六，謂貪、瞋、",
    "T33n1702_001:0173b01": "癡、慢、疑、惡見。隨煩惱有二十，謂忿、恨、覆、惱、嫉、",
    "T33n1702_001:0173b02": "慳乃至散亂、不正知等。若以要言之，不出根",
    "T33n1702_001:0173b03": "本中三，謂貪、瞋、癡，即此三種便能成就三界",
    "T33n1702_001:0173b04": "世間。故《華嚴》云：「由貪瞋癡發身口意，作諸惡",
    "T33n1702_001:0173b05": "業無量無邊」等。此惑因起，由前無明迷平等",
    "T33n1702_001:0173b06": "理，妄認五蘊身心，即此身心是過患根本。故",
    "T33n1702_001:0173b07": "肇公云：「約天地為高下，約日月為東西，約身",
    "T33n1702_001:0173b08": "為彼此，約心為是非。」老子亦云：「吾有大患，為",
    "T33n1702_001:0173b09": "吾有身。及吾無身，吾有何患？」故知此身是一",
    "T33n1702_001:0173b10": "切過患根本。既執之為有，遂分自他，依此身",
    "T33n1702_001:0173b11": "心起諸煩惱。於一切順情境上，起於貪心。於",
    "T33n1702_001:0173b12": "一切違情境上，起於瞋心。以護自身將為主",
    "T33n1702_001:0173b13": "宰也。於此二中不知是妄，任運而起，乃名為",
    "T33n1702_001:0173b14": "癡。此等煩惱究其所因，皆從根本無明而有",
    "T33n1702_001:0173b15": "也。次云業者。然業雖無量，統唯有三：謂善、惡、",
    "T33n1702_001:0173b16": "不動也。由前貪瞋熾盛，發動身口作諸惡業，",
    "T33n1702_001:0173b17": "即身三、口四、意三等十惡業也。或有稍知因",
    "T33n1702_001:0173b18": "果，貪來生榮樂之事，即翻惡為善，持不殺等",
    "T33n1702_001:0173b19": "五八十戒，即善業也。或厭下苦麁障、欣上淨",
    "T33n1702_001:0173b20": "妙利，修有漏禪定，名不動業。然此三種業雖",
    "T33n1702_001:0173b21": "勝劣不同，皆由迷心所造，俱有漏攝。故《圓覺",
    "T33n1702_001:0173b22": "經》中，結三業云：「皆輪迴故不成聖道。」由是則",
    "T33n1702_001:0173b23": "知前之三業皆依煩惱所成也。言報應者，應",
    "T33n1702_001:0173b24": "即是報，既有業種蘊在藏識，因緣會時必須",
    "T33n1702_001:0173b25": "受報。《涅槃經》云：「非空非海中，非入山石間，無",
    "T33n1702_001:0173b26": "有地方所，脫之不受報。」《尚書》云：「天作孽猶可",
    "T33n1702_001:0173b27": "違，自作孽不可逭。」由是有業必有報應。然若",
    "T33n1702_001:0173b28": "推諸業體相都無，及受報時未嘗差錯。惡因",
    "T33n1702_001:0173b29": "苦果，善因樂果，如影如響的無差謬。然泛論",
    "T33n1702_001:0173c01": "果報六道不同，以類收之但唯三種：謂苦、樂、",
    "T33n1702_001:0173c02": "捨。由前惡業為因，則感三塗苦報，謂：地獄、餓",
    "T33n1702_001:0173c03": "鬼、畜生也。由前善業為因，即感人天樂報，謂：",
    "T33n1702_001:0173c04": "四洲、六欲也。由前不動業為因，即感上界差",
    "T33n1702_001:0173c05": "別之報，即色無色界也。然於三界之中，所受",
    "T33n1702_001:0173c06": "苦樂之身是別業正報，所居勝劣器界即共",
    "T33n1702_001:0173c07": "業依報。正報有生老病死，依報有成住壞空。",
    "T33n1702_001:0173c08": "器界空而復成，有情死而還生，無始至今聯",
    "T33n1702_001:0173c09": "綿不絕，迷惑耽戀誠可悲夫！故《法華》云：「三界",
    "T33n1702_001:0173c10": "無安猶如火宅」，由是報因業感，業由惑成，惑",
    "T33n1702_001:0173c11": "因無明，無明無始一念妄有也。則知三界六",
    "T33n1702_001:0173c12": "道有情無情，究其所從，皆因夢識而有襲習",
    "T33n1702_001:0173c13": "綸輪者。襲謂承襲即相續義，由惑發業業能",
    "T33n1702_001:0173c14": "招苦，次第相續故。習謂熏習即相斆義，意明",
    "T33n1702_001:0173c15": "惑業念念斆學念念熏習故。《唯識》云：「由諸業",
    "T33n1702_001:0173c16": "習氣、二取習氣俱，故名為習。」然此二義必互",
    "T33n1702_001:0173c17": "相資，謂相續故相斆，相斆故相續，故云襲習。",
    "T33n1702_001:0173c18": "故《唯識》云：「前異熟已盡，復生餘異熟」也。譬如",
    "T33n1702_001:0173c19": "有人襲儒學文，由承襲於儒故，方能學習於",
    "T33n1702_001:0173c20": "文。又由學習於文故，方能承襲於儒也。相資",
    "T33n1702_001:0173c21": "之義豈不昭然。綸即綸緒也。謂眾生業種雖",
    "T33n1702_001:0173c22": "復無邊，終不一時受六道報。報有次緒故名",
    "T33n1702_001:0173c23": "綸緒也。然有兩意：一如人負債，強者先牽故。",
    "T33n1702_001:0173c24": "二如人種物，潤者先生故。輪謂輪轉，謂生已",
    "T33n1702_001:0173c25": "復死、死已還生，生死不停故名輪轉。或天上",
    "T33n1702_001:0173c26": "死人間生，人間死畜生生等。故《無常經》云：「循",
    "T33n1702_001:0173c27": "環三界內，猶如汲井輪。」然此二義亦互相資，",
    "T33n1702_001:0173c28": "由綸緒故輪轉，由輪轉故綸緒也。共猶搔繭",
    "T33n1702_001:0173c29": "抽絲，由彼絲輪轉而不止，故使絲緒起之不",
    "T33n1702_001:0174a01": "絕。亦由絲緒起之不絕，故使絲輪轉而不止。",
    "T33n1702_001:0174a02": "或可淪字其義亦通，即沒溺義也。謂於生死",
    "T33n1702_001:0174a03": "大河，長受沒溺故云淪。《涅槃經》云：「若有眾生",
    "T33n1702_001:0174a04": "樂諸有為造作諸業，是人迷失真常，是名暫",
    "T33n1702_001:0174a05": "出還沒。」疏中且用輪字如向所說，惑業則言",
    "T33n1702_001:0174a06": "其襲習，報應則言其綸輪。然二二對辨亦互",
    "T33n1702_001:0174a07": "相資，謂由惑業襲習，故使報應綸輪。實由報",
    "T33n1702_001:0174a08": "應綸輪，故令惑業襲習。斯則乘因感果、依果",
    "T33n1702_001:0174a09": "造因，因果相資以之不絕。此即十二因緣前",
    "T33n1702_001:0174a10": "前為因，後後為果之義。故《唯識頌》云：「由諸業",
    "T33n1702_001:0174a11": "習氣，二取習氣俱，前異熟已盡，復生餘異熟。」",
    "T33n1702_001:0174a12": "或曰：「如是起惑造業，受報輪轉、時劫長短耶？」",
    "T33n1702_001:0174a13": "故次云：「塵沙劫波莫之遏絕也。」塵即碎十方",
    "T33n1702_001:0174a14": "世界之微塵。沙即殑伽河中如麵之沙，謂此",
    "T33n1702_001:0174a15": "河周四十里沙細如麪。劫波者梵音，此云時",
    "T33n1702_001:0174a16": "分，大劫小劫長時短時延促雖殊，通名時分。",
    "T33n1702_001:0174a17": "莫之者猶不能也。遏絕者止滅也。意言六道",
    "T33n1702_001:0174a18": "眾生起惑造業受生輪轉已來，將一沙為一劫",
    "T33n1702_001:0174a19": "波，沙盡而劫波不盡，又將一塵為一劫波，塵盡",
    "T33n1702_001:0174a20": "而劫波無盡，塵沙有限劫波無窮，相續至今，",
    "T33n1702_001:0174a21": "不能止之滅之，故云莫之遏絕也。然此二段",
    "T33n1702_001:0174a22": "字句雖多，若論實事不過五字，謂：心、識、惑、業、",
    "T33n1702_001:0174a23": "報。其餘並是顯敘真妄成立輪迴之辭。意謂",
    "T33n1702_001:0174a24": "本是一心，不覺成識，起惑造業，生死無窮；是",
    "T33n1702_001:0174a25": "故如來現身說教。故大科云起教緣也。疏故",
    "T33n1702_001:0174a26": "我下。二、別明說教之意如《法華經》云：「我以佛",
    "T33n1702_001:0174a27": "眼觀見六道眾生，貧窮無福慧，入生死嶮道，",
    "T33n1702_001:0174a28": "相續苦不斷；乃至為是眾生故，而起大悲心」",
    "T33n1702_001:0174a29": "等。文二一、敘說阿含之意二一、正敘今初兩句",
    "T33n1702_001:0174b01": "標佛現身也。故者所以義。我即指佛也。言滿",
    "T33n1702_001:0174b02": "淨者揀異分淨，以佛無明永盡，無念之極故。",
    "T33n1702_001:0174b03": "覺則覺悟者即指人，謂佛是覺悟之人也。若",
    "T33n1702_001:0174b04": "梵語菩提此翻為覺，斯則約法。梵語佛陀此",
    "T33n1702_001:0174b05": "云覺者，斯則約人。今此辨人故言覺者。亦可",
    "T33n1702_001:0174b06": "滿字是總，淨覺為別。者字屬人，即明如來是",
    "T33n1702_001:0174b07": "滿淨滿覺之者，揀諸聖人覺淨未滿，唯佛如",
    "T33n1702_001:0174b08": "來三障都盡，三覺具圓，故號如來為滿淨覺",
    "T33n1702_001:0174b09": "者。若以此二，望眾生、二乘、菩薩、諸佛及本性",
    "T33n1702_001:0174b10": "料揀，有兩種四句：一者眾生不淨，二乘菩薩",
    "T33n1702_001:0174b11": "分淨，諸佛滿淨，本性但淨。二者眾生不覺，二",
    "T33n1702_001:0174b12": "乘菩薩分覺，諸佛滿覺，本性但覺。今於此二",
    "T33n1702_001:0174b13": "四句中，皆當第三也。現相者，即化身相也。人",
    "T33n1702_001:0174b14": "中者，即現化之處也。唯向人中示相者，天上",
    "T33n1702_001:0174b15": "著樂無由發心，三塗極苦正當難處，唯於人",
    "T33n1702_001:0174b16": "中苦樂相兼，對苦必能發心，所以佛出現化，",
    "T33n1702_001:0174b17": "天上如病未發，豈須針艾，三塗似膏盲之病，",
    "T33n1702_001:0174b18": "不足醫治。人中如小瘵所縈，堪可與藥，故佛",
    "T33n1702_001:0174b19": "出現。然如來現相總有四種，謂：他受用報身、",
    "T33n1702_001:0174b20": "大化、小化、隨類化身等。今明說此教者，即小",
    "T33n1702_001:0174b21": "化身也。然有八相，謂：一、從兜率天退。二、入胎。",
    "T33n1702_001:0174b22": "三、住胎。四、出胎。五、出家，【註】年十九。【本】六、成道，",
    "T33n1702_001:0174b23": "【註】年二十五。【本】七、轉法輪，【註】經五十五年。【本】八、",
    "T33n1702_001:0174b24": "入涅槃，【註】年八十。【本】此論現身，但明成道之相，",
    "T33n1702_001:0174b25": "次明說法，即轉法輪相。佛成道之相，身長丈",
    "T33n1702_001:0174b26": "六紫磨金容，項佩圓光胸題卍字，三十二相",
    "T33n1702_001:0174b27": "八十種好，八部擁衛四眾欽崇，巍巍峨峨光",
    "T33n1702_001:0174b28": "映日月，德相繁廣不可具陳。此小化身其相",
    "T33n1702_001:0174b29": "劣弱，若望受用即雲泥有殊。故《法華經》說：「長",
    "T33n1702_001:0174c01": "者脫珍御服著弊垢衣」，珍御之服以喻受用",
    "T33n1702_001:0174c02": "之身，弊垢之衣即況紫磨金體。蓋以眾生垢",
    "T33n1702_001:0174c03": "重，不堪見勝妙之身。既不能見亦無所聞，則",
    "T33n1702_001:0174c04": "於眾生都無利益，大悲接物故現小化。亦如",
    "T33n1702_001:0174c05": "《法華經》說：「窮子見父踞師子床，寶几承足，富",
    "T33n1702_001:0174c06": "貴殊勝威德特尊。窮子見之竊作是念：『此或",
    "T33n1702_001:0174c07": "是王或是王等，非我傭力得物之處。』長者見",
    "T33n1702_001:0174c08": "子默而識之。」乃至云：「即脫瓔珞細軟上服嚴",
    "T33n1702_001:0174c09": "飾之具，更著麁弊垢膩之衣，右手執持除糞",
    "T33n1702_001:0174c10": "之器，以此方便得近窮子。」此喻如來隱彼勝",
    "T33n1702_001:0174c11": "身現於劣相也。疏先說下。正明設教。以此方",
    "T33n1702_001:0174c12": "佛事籍以音聲，若無言教現相何益？教先說",
    "T33n1702_001:0174c13": "小後方說大。或曰：「此明般若，何論小乘？」答：「雖",
    "T33n1702_001:0174c14": "同佛言有深有淺，若不對辨安知淺深。然一",
    "T33n1702_001:0174c15": "代佛教不出大乘小乘，乃至圓宗亦大乘攝。",
    "T33n1702_001:0174c16": "其所宗者皆宗因緣，雖則同宗因緣，於中淺",
    "T33n1702_001:0174c17": "深有異。小乘即生滅因緣，大乘即無性因緣。",
    "T33n1702_001:0174c18": "無性因緣者，如《中論》云：『因緣所生法，我說即",
    "T33n1702_001:0174c19": "是空。』空即無性義也。今明小乘故云生滅因",
    "T33n1702_001:0174c20": "緣。生滅因緣者，諸法緣會即生，緣離即滅，既",
    "T33n1702_001:0174c21": "生既滅，足知無常。然則不無生滅之法，以有",
    "T33n1702_001:0174c22": "法執故也。然佛出世先說小者，有二對治。故",
    "T33n1702_001:0174c23": "說生滅對治凡夫外道執我，我是主宰義，既",
    "T33n1702_001:0174c24": "言生滅則知無主，無主無宰則無我也。說因",
    "T33n1702_001:0174c25": "緣對治外道自然之計，外道所執多執神我，",
    "T33n1702_001:0174c26": "有作受故兼執自然，既言因緣則非神我、自",
    "T33n1702_001:0174c27": "然也。為治此二，是故先說生滅因緣。即佛初",
    "T33n1702_001:0174c28": "成道，始從鹿苑度五俱輪，次度舍利弗、目連、",
    "T33n1702_001:0174c29": "迦葉三兄弟等，於十二年間所說，即諸部《阿",
    "T33n1702_001:0175a01": "含》等經是也。」今悟等者。佛說此法意令眾生",
    "T33n1702_001:0175a02": "悟四真諦也。此有兩種因果。謂：集是世間因，",
    "T33n1702_001:0175a03": "苦是世間果；道是出世因，滅是出世果也。苦",
    "T33n1702_001:0175a04": "即三苦、八苦。三苦謂：苦苦、壞苦、行苦。八苦謂：",
    "T33n1702_001:0175a05": "生、老、病、死、求不得、五陰盛、愛別離、怨憎會。集",
    "T33n1702_001:0175a06": "即業惑，如逐妄中說，滅即有餘、無餘二種涅",
    "T33n1702_001:0175a07": "槃，入經可見。道即八正道，謂：正見、正思惟、正",
    "T33n1702_001:0175a08": "語、正業、正命、正精進、正念、正定也。諦者誠實",
    "T33n1702_001:0175a09": "義。如世間苦集，逼迫和合事無虛謬，名為實",
    "T33n1702_001:0175a10": "義，非謂不生不滅名實。即說苦定苦、集定集",
    "T33n1702_001:0175a11": "等，以是義故四皆是也。故《遺教經》云：「日可令",
    "T33n1702_001:0175a12": "冷，月可令熱，佛說苦諦實，苦不可令樂。」即如",
    "T33n1702_001:0175a13": "佛於鹿苑為五比丘三轉四諦法輪之例也。",
    "T33n1702_001:0175a14": "三轉者。一示相轉。示謂顯示苦行相等，令其",
    "T33n1702_001:0175a15": "悟解，云此是苦、此是集等。二勸修轉。勸謂誡",
    "T33n1702_001:0175a16": "勸令其修斷，云此是苦汝須知，此是集汝須",
    "T33n1702_001:0175a17": "斷等。三作證轉。作證謂引已所作令其信受，",
    "T33n1702_001:0175a18": "云此是苦我已知，此是集我已斷等。意言我",
    "T33n1702_001:0175a19": "已知、已斷、已修、已證，汝等學我，當知、當斷、當",
    "T33n1702_001:0175a20": "修、當證。如是說已，一類小根之人如言啟悟，",
    "T33n1702_001:0175a21": "厭生死苦樂求涅槃，發心進修作五停心等",
    "T33n1702_001:0175a22": "七種方便，斷三界四諦下分別麁惑，得初果",
    "T33n1702_001:0175a23": "證，乃至進修漸斷三界俱生細惑，證餘三果",
    "T33n1702_001:0175a24": "得阿羅漢，則令世間因亡果喪、出世間因生",
    "T33n1702_001:0175a25": "果證。《法華》云：「為求聲聞者，說應四諦法」，度生",
    "T33n1702_001:0175a26": "老病死，究竟涅槃。是故疏云：「先說生滅因緣，",
    "T33n1702_001:0175a27": "令悟苦集滅道。」疏既除下。二、結判我執者，即",
    "T33n1702_001:0175a28": "於五蘊總相計有主宰，名為我執。若一一推",
    "T33n1702_001:0175a29": "求，色等性中不見我體，名為我空。若見五蘊",
    "T33n1702_001:0175b01": "之法實有體性，名為法執。若了五蘊如幻如",
    "T33n1702_001:0175b02": "化從緣無性，名為法空。既除者已盡也，以小",
    "T33n1702_001:0175b03": "乘人聞說生滅因緣不執於我故，云既除我",
    "T33n1702_001:0175b04": "執。未達者，以未聞說無性因緣，猶計蘊法為",
    "T33n1702_001:0175b05": "實故，云未達法空。若具言之，合云既除我執",
    "T33n1702_001:0175b06": "已達我空，未達法空未除法執。今則上執下",
    "T33n1702_001:0175b07": "空，文影略故，入除我執，便是已達我空未達",
    "T33n1702_001:0175b08": "法空，便是未除法執故也。疏欲盡下。二、敘說",
    "T33n1702_001:0175b09": "般若意二一、總云大部二一、敘教釋意病根",
    "T33n1702_001:0175b10": "者喻法執也。如人有病令人不安，如木有根",
    "T33n1702_001:0175b11": "能生枝葉。意云二執如病，令諸眾生不得安",
    "T33n1702_001:0175b12": "樂，若取法執為病，病即是根，持業釋也。若取",
    "T33n1702_001:0175b13": "我執為病，是病之根，即依主釋。今則病通二",
    "T33n1702_001:0175b14": "執，根喻法執，以能所依二體異故。我是能依，",
    "T33n1702_001:0175b15": "法是所依，以能從所生，故能非根，根唯局所",
    "T33n1702_001:0175b16": "也。由是凡夫有我執，必兼有法執；二乘有法",
    "T33n1702_001:0175b17": "執，不必具我執。又二乘無我執則未必無法",
    "T33n1702_001:0175b18": "執；菩薩無法執，則必無我執。如因迷杌方可",
    "T33n1702_001:0175b19": "見人等。般若即慧也，為顯此法故遺言成教，",
    "T33n1702_001:0175b20": "教即文字，般若即觀照、實相二般若也。今約",
    "T33n1702_001:0175b21": "佛論，故通法教俱名般若也。此中意云：如來",
    "T33n1702_001:0175b22": "意欲盡眾生有執之病根，方談空宗之般若。",
    "T33n1702_001:0175b23": "然大乘教法無量無邊，何故此中唯談般若？",
    "T33n1702_001:0175b24": "謂正能破執大乘初門，二執若除真性自現，",
    "T33n1702_001:0175b25": "故唯談此除其病也。故古德云：「《華嚴經》如治",
    "T33n1702_001:0175b26": "國之法、養性之藥，般若教如定亂之將、治病之",
    "T33n1702_001:0175b27": "藥。」二經既爾，餘可例知。心境等者。然佛初說",
    "T33n1702_001:0175b28": "小乘心境俱有，說大乘法相即境空心有，說",
    "T33n1702_001:0175b29": "般若教即心境俱空，今正明此，故云齊泯。心",
    "T33n1702_001:0175c01": "即心心所法，境即諸識相分。心通能變能緣，",
    "T33n1702_001:0175c02": "境通本質影像。心境等亡故云齊泯。謂約遍",
    "T33n1702_001:0175c03": "計則都無所有，如繩上蛇。約依他則緣無自",
    "T33n1702_001:0175c04": "性，如麻上繩。由心故境、由境故心，境滅心",
    "T33n1702_001:0175c05": "空、心如境謝。然諸法雖多不出心境，心境",
    "T33n1702_001:0175c06": "既泯則一切皆泯也。《心經》亦云：「無眼耳鼻舌",
    "T33n1702_001:0175c07": "身意，無色聲香味觸法，無眼界乃至無意識",
    "T33n1702_001:0175c08": "界」等，故云齊泯。即是真心者，顯非斷滅。恐聞",
    "T33n1702_001:0175c09": "一切諸法泯之皆無，諸法既無應成斷滅。故",
    "T33n1702_001:0175c10": "此顯云即是真心。然此心與上心字不同，上",
    "T33n1702_001:0175c11": "是緣生忘心，即前夢識也；此是常住真心，即",
    "T33n1702_001:0175c12": "前鏡心也。為揀別故，故特言真，以一切諸法",
    "T33n1702_001:0175c13": "皆依此心，若離此心無別有法。故經云：「一切",
    "T33n1702_001:0175c14": "世界因果微塵因心成體。」心之所現名曰依",
    "T33n1702_001:0175c15": "他，執之為實乃名遍計，依計既泯即是圓成。",
    "T33n1702_001:0175c16": "如繩依麻有蛇託繩生，繩蛇既亡則麻著矣！",
    "T33n1702_001:0175c17": "此是疏主出般若之密意。若據經文，即但言",
    "T33n1702_001:0175c18": "諸法皆空，不言即是真心。故下文云：「離一切",
    "T33n1702_001:0175c19": "相即名諸佛」，文雖不彰義實如此。若法性宗，",
    "T33n1702_001:0175c20": "即直於諸法空處顯出真心。故《圓覺經》云：「種",
    "T33n1702_001:0175c21": "種幻化皆生如來圓覺妙心，猶如空華從空",
    "T33n1702_001:0175c22": "而有」，乃至云：「諸幻盡滅覺心不動」，故云即是",
    "T33n1702_001:0175c23": "真心也。垢淨雙亡者。上言心境染淨已舍，文",
    "T33n1702_001:0175c24": "未顯彰，故重明也。意云非但無諸有漏心境",
    "T33n1702_001:0175c25": "之法，若於法中染淨之法亦復不有。為對治",
    "T33n1702_001:0175c26": "垢染，方彰淨法之名。所治之垢既亡，能治之",
    "T33n1702_001:0175c27": "淨何立？如無慳貪，布施亦遣等。則知若理若",
    "T33n1702_001:0175c28": "智、若因若果，一切行位諸對治門，悉皆不有，",
    "T33n1702_001:0175c29": "垢淨並無，故曰雙亡。故《心經》云：「無無明亦無",
    "T33n1702_001:0176a01": "無明盡」等。一切清淨者。此淨與上淨字不同，",
    "T33n1702_001:0176a02": "上即對染之淨，此名真空曰淨。以聲聞怖空",
    "T33n1702_001:0176a03": "故言清淨，清淨即空義也。《大般若》中，或則云",
    "T33n1702_001:0176a04": "空或言清淨，然萬法雖多不出心境，恐收不",
    "T33n1702_001:0176a05": "盡，又約垢淨重明，斯則是法皆攝竟無所遺，",
    "T33n1702_001:0176a06": "故言一切也。故《大般若》云：「善現！般若波羅蜜",
    "T33n1702_001:0176a07": "多清淨故色清淨」，乃至「諸佛無上菩提悉皆清",
    "T33n1702_001:0176a08": "淨。」又非謂泯却心境、顯真心了，然後亡垢淨、",
    "T33n1702_001:0176a09": "顯真空。此乃文家成隔句對。若欲順義，應云",
    "T33n1702_001:0176a10": "心境齊泯、垢淨雙亡，一切清淨即是真心。理",
    "T33n1702_001:0176a11": "則明矣！謂真心之中，本無心境垢淨等法，名",
    "T33n1702_001:0176a12": "之為空。非謂無於心法成於斷滅。故《唯識頌》",
    "T33n1702_001:0176a13": "云：「初即相無性，次無自然性。後由遠離前，所",
    "T33n1702_001:0176a14": "執我法性，此諸法勝義。亦即是真如，常如其",
    "T33n1702_001:0176a15": "性故，即唯識實性。」然此與前迷真習妄，正為",
    "T33n1702_001:0176a16": "翻對。若無前意焉起此文。疏三千下。二、顯瑞",
    "T33n1702_001:0176a17": "彰會三千即三千大千世界，如下所明。瑞即",
    "T33n1702_001:0176a18": "祥瑞。煥明也。佛說此經之時，放大光明照三",
    "T33n1702_001:0176a19": "千界非不煥然，復現種種奇異之事，有此祥",
    "T33n1702_001:0176a20": "瑞，故云三千瑞煥。故《大般若經》第一云：「爾時",
    "T33n1702_001:0176a21": "世尊於師子座上，自敷尼師壇結加趺坐，入",
    "T33n1702_001:0176a22": "等持王三昧，安祥而起，一一身分各放六十",
    "T33n1702_001:0176a23": "百千俱胝那庾多光，各照三千大千世界」，乃",
    "T33n1702_001:0176a24": "至云：「令此世界六種變動，盲者得視，聾者得聞」",
    "T33n1702_001:0176a25": "等。又云：「其諸天人佛神力故，各見於佛正坐",
    "T33n1702_001:0176a26": "其前，咸謂如來獨為說法。」十六會彰者。然般",
    "T33n1702_001:0176a27": "若類有八部，謂：大品、小品、放光、光贊、道行、勝",
    "T33n1702_001:0176a28": "天王、文殊問、金剛。唐譯六百卷，二百七十五",
    "T33n1702_001:0176a29": "品，總一十六分。前五無名，後十一分有名，前",
    "T33n1702_001:0176b01": "六分品，後十不分品。即初分、七十九品，第二",
    "T33n1702_001:0176b02": "分、八十五品，第三、三十一品，第四、二十九品，",
    "T33n1702_001:0176b03": "第五、二十四品，第六、勝天王般若分，一十七",
    "T33n1702_001:0176b04": "品，第七、曼殊室利分，第八、那伽室利分，第九、",
    "T33n1702_001:0176b05": "能斷金剛分，第十、般若理趣分，第十一、施波",
    "T33n1702_001:0176b06": "羅蜜多分，十二、淨戒，十三、安忍，十四、精進，十五、",
    "T33n1702_001:0176b07": "靜慮，十六、般若。即《大明度無極經》四卷，同前",
    "T33n1702_001:0176b08": "五分，《儒首菩薩無上清淨分衛經》二卷，即第",
    "T33n1702_001:0176b09": "九分，《實相般若》即第十分，《道行》、《小品》各十卷，",
    "T33n1702_001:0176b10": "同第四分，《光讚》十卷、《放光》三十卷、《大品》三十",
    "T33n1702_001:0176b11": "卷，皆同第二分。然上諸本開合大部，文勢次",
    "T33n1702_001:0176b12": "緒事理一一皆同，但廣略之異，唯《仁王》一本，",
    "T33n1702_001:0176b13": "不在八部之中。疏今之下。二、別示今經二初、",
    "T33n1702_001:0176b14": "略標指如文二、廣序讚二一、序歎幽玄二一、",
    "T33n1702_001:0176b15": "具序一經詮旨三句偈下。一、正序句有文句",
    "T33n1702_001:0176b16": "義句，今通此二，偈謂積句所成，亦通此二。隱",
    "T33n1702_001:0176b17": "謂潛隱，即現在無文，如經中多無所斷之疑",
    "T33n1702_001:0176b18": "文及其住名。略謂少也。即現雖有文而不廣",
    "T33n1702_001:0176b19": "故，如經中唯有能斷之文及有住義。旨謂意",
    "T33n1702_001:0176b20": "旨。趣謂旨之所歸。徹理曰深，難覺曰微。難覺",
    "T33n1702_001:0176b21": "有二意，一為文隱略故義趣難覺，二為徹理",
    "T33n1702_001:0176b22": "故甚深難覺。然隱略深微之相，即下所云慧，",
    "T33n1702_001:0176b23": "即返流淨用，約斷執觀空得名。般若正翻云",
    "T33n1702_001:0176b24": "慧，不云智也。下釋題中廣辨體相。三空者，即",
    "T33n1702_001:0176b25": "我空、法空、俱空也。如下經云：「無我相人相」等，",
    "T33n1702_001:0176b26": "即我空也。「我相即是非相」等，即法空也。「離一",
    "T33n1702_001:0176b27": "切相即名諸佛」，是俱空也。二空可知。俱空有",
    "T33n1702_001:0176b28": "三說：一別觀人法名二空，同一剎那雙觀人",
    "T33n1702_001:0176b29": "法曰俱空。二即二執既遣，二空亦遣名俱空。",
    "T33n1702_001:0176c01": "三即能所遣時慧亦無住，即與本性相應。此",
    "T33n1702_001:0176c02": "時自無人、法二相及非法相等名俱空。徹謂",
    "T33n1702_001:0176c03": "透徹。慧是能徹，三空是所徹。般若照時透過",
    "T33n1702_001:0176c04": "三空之表，即與本源相應。以本心源非空非",
    "T33n1702_001:0176c05": "有，為對人執方說人空，為對法執方說法空，",
    "T33n1702_001:0176c06": "為對二執方說俱空。即空是能對、執為所對，",
    "T33n1702_001:0176c07": "所對之執既遣，能對之空亦除，空執兩亡方",
    "T33n1702_001:0176c08": "契本性，若住空境未曰相應。所以疏中特言",
    "T33n1702_001:0176c09": "慧徹。由是四加行位菩薩，為取空相不名見",
    "T33n1702_001:0176c10": "道。故唯識偈云：「現前立少物，謂是唯識性，以",
    "T33n1702_001:0176c11": "有所得故，非真住唯識。」今既徹於空相，能所",
    "T33n1702_001:0176c12": "兼亡，即同唯識見道頌云：「若時於所緣，智都",
    "T33n1702_001:0176c13": "無所得，爾時住唯識，離二取相故。」檀舍萬行",
    "T33n1702_001:0176c14": "者。梵音檀那此云布施。舍謂舍攝萬行，即菩",
    "T33n1702_001:0176c15": "薩所行之行不唯於萬，今舉大數耳。以布施",
    "T33n1702_001:0176c16": "舍於三施，三施該於六度，六度包於萬行，以",
    "T33n1702_001:0176c17": "本望末故，曰檀舍萬行也。所以佛答修行，唯",
    "T33n1702_001:0176c18": "言布施。故彌勒頌云：「檀義攝於六，資生無畏",
    "T33n1702_001:0176c19": "法，此中一二三，是名修行住。」住一十八下。約",
    "T33n1702_001:0176c20": "二論以敘歎。準無著論中，從佛正說已下，乃",
    "T33n1702_001:0176c21": "至經終分，為十八住處。謂第一發心住，乃至",
    "T33n1702_001:0176c22": "第十八上求佛地住。即是修大乘行人，從因",
    "T33n1702_001:0176c23": "至果安住之處。密示階差者。謂隱密示現行",
    "T33n1702_001:0176c24": "人修行入位階降差別之相。以經中都無十",
    "T33n1702_001:0176c25": "八住名，含有十八住義，以不顯配故云密示。",
    "T33n1702_001:0176c26": "前後淺深不同故云階差也。然階差之相，在",
    "T33n1702_001:0176c27": "下正宗文前疏文具明。斷二十七疑者。準天",
    "T33n1702_001:0176c28": "親論，從佛答三問畢，便躡跡斷疑，乃至經終",
    "T33n1702_001:0176c29": "二十七段。謂第一求佛行施住相疑，乃至第",
    "T33n1702_001:0177a01": "二十七入寂如何說法疑。潛通血脈者。潛謂",
    "T33n1702_001:0177a02": "潛闇，通謂通流，血脈者喻也。以經中多分唯",
    "T33n1702_001:0177a03": "有能斷之語而無所斷之言，由是文起孤然勢",
    "T33n1702_001:0177a04": "意斷絕，及尋經旨皆有所因，文雖不彰理且",
    "T33n1702_001:0177a05": "連貫，以不明顯故曰潛通。其猶人身血脈，外",
    "T33n1702_001:0177a06": "雖不彰內宛流注，約喻顯法，故曰潛通血脈",
    "T33n1702_001:0177a07": "也。此意見於逐叚敘疑之文。疏不先下。二、反",
    "T33n1702_001:0177a08": "顯不先遣遣者，即反顯慧徹三空之義。謂二",
    "T33n1702_001:0177a09": "執為所遣，二空為能遣。又二空為所遣，俱空",
    "T33n1702_001:0177a10": "為能遣。以俱空遣二空，空病亦空，故云遣遣。",
    "T33n1702_001:0177a11": "如《圓覺》云：「應當遠離一切幻化虛妄境界，由",
    "T33n1702_001:0177a12": "堅執持遠離心故，心如幻者亦復遠離，遠離",
    "T33n1702_001:0177a13": "為幻亦復遠離，離遠離幻亦復遠離。」曷契如",
    "T33n1702_001:0177a14": "如者。曷何也、契合也。如如者，即上三空之表，",
    "T33n1702_001:0177a15": "本源真性也。二空破執，執喪空明，空病亦空，",
    "T33n1702_001:0177a16": "方契本元真性也。意云：若不先遣遣，即滯有",
    "T33n1702_001:0177a17": "滯空，何能契合真如本性。然此語勢亦是御",
    "T33n1702_001:0177a18": "注序文，彼云：「咸歸遣遣之旨，盡入如如之妙。」",
    "T33n1702_001:0177a19": "疏故雖下。三、順結如經中度四生即是策修，",
    "T33n1702_001:0177a20": "無生可度即是無相。行六度即是策修，不住",
    "T33n1702_001:0177a21": "相布施等即是無相。如是類例遍於經中。然",
    "T33n1702_001:0177a22": "度生修行合是有相，今以無生可度、無住布施、",
    "T33n1702_001:0177a23": "無法可說、無我修善，故順經宗無相之義，一",
    "T33n1702_001:0177a24": "經前後無不談此，故曰始終。又因心果心咸",
    "T33n1702_001:0177a25": "皆如是，斯則正策修時無相，正無相處策修，",
    "T33n1702_001:0177a26": "非謂前後始終皆爾。疏由斯下。二、結歎四法",
    "T33n1702_001:0177a27": "幽玄三一、正結歎若據前正敘歎中，約教義分",
    "T33n1702_001:0177a28": "能詮所詮。今於所詮之中，別開行果，即四法",
    "T33n1702_001:0177a29": "足矣。然教密如前句偈隱略，理密如前旨趣",
    "T33n1702_001:0177b01": "深微。行果二玄前文未顯，故宜別明。行玄者，",
    "T33n1702_001:0177b02": "夫菩薩行不出二種，謂隨相行、離相行也。隨",
    "T33n1702_001:0177b03": "相即同前策修，離相即同前無相。玄者妙也。",
    "T33n1702_001:0177b04": "若二行抗行，或先或後，不名為玄。二行同時",
    "T33n1702_001:0177b05": "不相妨閡，乃名為玄。若唯隨相即同凡夫，若",
    "T33n1702_001:0177b06": "唯離相即同二乘，二行相資宛符中道，即觀",
    "T33n1702_001:0177b07": "空而萬行沸騰，涉有而一道清淨，是菩薩行",
    "T33n1702_001:0177b08": "矣。果立者，果即佛果也。此中佛果總有二種，",
    "T33n1702_001:0177b09": "所謂真身、應身。應身有相，真身無相。玄者。若",
    "T33n1702_001:0177b10": "二身各異，相無相殊，不名為玄。以相即無相、",
    "T33n1702_001:0177b11": "無相即相，真應無閡，故曰玄也。所以經中，若",
    "T33n1702_001:0177b12": "以相觀佛，則是人行邪道，不以具足相發心，",
    "T33n1702_001:0177b13": "則墮斷滅，以此真身應身不一不二故使然",
    "T33n1702_001:0177b14": "也。由斯者因此也。即正指說此一卷經，是密",
    "T33n1702_001:0177b15": "是玄也。此則結指前文之所明，標為後說之",
    "T33n1702_001:0177b16": "所以也。疏致使下。二、示難了致遂也使令也。",
    "T33n1702_001:0177b17": "由前四法幽玄之故，遂令諷誦甚多而解者極",
    "T33n1702_001:0177b18": "少。口諷即讀誦其文也。牛毛喻其多也。妙解",
    "T33n1702_001:0177b19": "經意乃名心通。麟者瑞獸，君聖則現。角者麟",
    "T33n1702_001:0177b20": "唯一角，喻悟者少也。此有兩重相望，以論多",
    "T33n1702_001:0177b21": "少。謂麟比牛而已少，角比毛而又少，意謂讀",
    "T33n1702_001:0177b22": "誦者多中之多，通悟者少中之少。疏或配下。",
    "T33n1702_001:0177b23": "三、彰謬解前四句即但不符聖旨，別作意度",
    "T33n1702_001:0177b24": "不得圓暢，雖非邪僻亦名謬解。後二句胸談",
    "T33n1702_001:0177b25": "臆注正是邪謬。前言心通者少、不通者多，此",
    "T33n1702_001:0177b26": "之三類即是不通之相也。此前兩家皆先敘",
    "T33n1702_001:0177b27": "因，然後結過。配入名相者。謂有疏將法相名",
    "T33n1702_001:0177b28": "句配入其中，此則貪著其事，好尚法相也。如",
    "T33n1702_001:0177b29": "下經云：「凡夫之人貪著其事。」乖宗者，以經宗",
    "T33n1702_001:0177c01": "無相真空，既以法相解之，寧契經旨，以不順",
    "T33n1702_001:0177c02": "理名之為乖。但云一真者，但猶獨也。以聞說",
    "T33n1702_001:0177c03": "此經是空無相宗，則首末作離心離境空無相",
    "T33n1702_001:0177c04": "道理一味銷釋，故云一真。望源迷派者。望謂",
    "T33n1702_001:0177c05": "瞻望。源謂水生之處也。迷謂昏迷。派謂流派。",
    "T33n1702_001:0177c06": "路分曰岐，水分曰派。意云：此經雖宗無相，而",
    "T33n1702_001:0177c07": "文義千差。今雖符大底宗源，而全乖差別義",
    "T33n1702_001:0177c08": "理，故云望源迷派已。斯言乃是曉公《起信》序",
    "T33n1702_001:0177c09": "文。今雖用之，而意異彼。彼則以一心為源，隨",
    "T33n1702_001:0177c10": "緣生滅為派。此則以經宗為源，義理為派。故",
    "T33n1702_001:0177c11": "不同也。其餘等者。前則各有一長，此乃都來",
    "T33n1702_001:0177c12": "邪僻。前則依人依教，此乃率意推胸、率爾疎",
    "T33n1702_001:0177c13": "謬之言。故曰：「胸談臆注不堪採覽，置之言外」，",
    "T33n1702_001:0177c14": "故云不足論矣。就中此釋宇內偏多。疏主云：",
    "T33n1702_001:0177c15": "「予久志斯經，徧詢諸疏，親見數十本。或假託",
    "T33n1702_001:0177c16": "金剛藏，或云志公，或云傅大士，或云達磨，或",
    "T33n1702_001:0177c17": "云五祖，或題自名，皆好紙好墨裝飾甚華，其",
    "T33n1702_001:0177c18": "中文義總不堪採。如釋舍衛國云衛者百靈",
    "T33n1702_001:0177c19": "衛護，舉一例諸首末皆爾，苟有無限愚人，不",
    "T33n1702_001:0177c20": "能甄別，寶為至妙，誠可悲哉！」故云胸談等，若",
    "T33n1702_001:0177c21": "將源派約迷不迷，前後相望有其四句。一、迷",
    "T33n1702_001:0177c22": "源不迷派，即配入名相者。二、迷派不迷源，即",
    "T33n1702_001:0177c23": "但云一真者。三、源派俱迷，即胸談臆注也。四、",
    "T33n1702_001:0177c24": "源派俱不迷，即下不攻異端，是此疏也。疏河",
    "T33n1702_001:0177c25": "沙下。二、引文結顯河沙珍寶者，即經云：「如恒",
    "T33n1702_001:0177c26": "河中所有沙，有如是等恒河，是諸恒河沙寧",
    "T33n1702_001:0177c27": "為多不？乃至此福德勝前福德。」三時身命者。",
    "T33n1702_001:0177c28": "即經云：「須菩提！若有善男子、善女人，初日分",
    "T33n1702_001:0177c29": "以恒河沙等身命布施，乃至何況書寫受持",
    "T33n1702_001:0178a01": "讀誦為人解說。」喻所下有二意。一即於此內、",
    "T33n1702_001:0178a02": "外二財喻之不及。二即如下文云：「我念過去",
    "T33n1702_001:0178a03": "無量阿僧祇劫，於然燈佛前，乃至譬喻所不",
    "T33n1702_001:0178a04": "能及。」含茲二意故云喻所不及。豈徒然哉者。",
    "T33n1702_001:0178a05": "豈者可也。徒者空也。意云可空如此也。意謂",
    "T33n1702_001:0178a06": "此經句偈隱略有趣深微，尋波討源卒難得",
    "T33n1702_001:0178a07": "意，儻悟玄理隨分受持，得福德多不可思議。",
    "T33n1702_001:0178a08": "既若如此，非聖智不能造其源，常情之流豈",
    "T33n1702_001:0178a09": "合措意。此文意含兩勢：一驗凡心不曉，二驗",
    "T33n1702_001:0178a10": "持者福多也。疏且天親下。二、述造疏意二一、",
    "T33n1702_001:0178a11": "示疏論師承有據二一、示論師承斥他添削",
    "T33n1702_001:0178a12": "梵語提婆盤豆，此云天親，是地前四加行位",
    "T33n1702_001:0178a13": "菩薩，即無著弟也。無著，梵語阿僧佉，是初地",
    "T33n1702_001:0178a14": "菩薩，即天親兄也。補處即彌勒菩薩，見在兜",
    "T33n1702_001:0178a15": "率天上次補佛處，號曰當來下生彌勒尊佛。",
    "T33n1702_001:0178a16": "以二菩薩依稟彌勒菩薩偈頌，造論解經，故",
    "T33n1702_001:0178a17": "云師補處尊。下懸談廣明。後學下斥其違論。",
    "T33n1702_001:0178a18": "即無著、天親之後，製疏之者也。何疑者責辭",
    "T33n1702_001:0178a19": "也。添即前云配入名相者。於本論外，加以大",
    "T33n1702_001:0178a20": "小乘法相行位故云添。棄即前云但云一真",
    "T33n1702_001:0178a21": "者。棄却兩論別自解釋也。不知彼人云我勝",
    "T33n1702_001:0178a22": "菩薩為，復不知菩薩所造論耶。若言不是我",
    "T33n1702_001:0178a23": "勝菩薩，亦非不知造論，但以志道參玄忘言",
    "T33n1702_001:0178a24": "取意，截徑修進不務枝流，誰有心力尋於論",
    "T33n1702_001:0178a25": "文者，即應責之曰：「尋論釋經則推無心力，推",
    "T33n1702_001:0178a26": "胸率意心力何多。」且者約截之辭。以不論所",
    "T33n1702_001:0178a27": "餘截徑而斥意云：「今不論儞有理無理，且論",
    "T33n1702_001:0178a28": "主是入位上流，復從彌勒所受義句，此蓋佛",
    "T33n1702_001:0178a29": "佛相傳展轉師授。儞之後學，何得固違而自",
    "T33n1702_001:0178b01": "率意耶？一是凡聖愚智懸隔。二是師父之言。",
    "T33n1702_001:0178b02": "背智率愚、悖師無禮，如父有所作子乃故違，",
    "T33n1702_001:0178b03": "豈合天道耶！」故此引師以斥也。疏故今下。二、明",
    "T33n1702_001:0178b04": "今述解不攻異端。今初兩句對非顯。是故今",
    "T33n1702_001:0178b05": "者由菩薩展轉相授，所以今之述作不攻異",
    "T33n1702_001:0178b06": "端。攻謂攻擊，異謂別異，端即端倪，即顯諸家",
    "T33n1702_001:0178b07": "却是異端也。故云對非顯是。故《論語》云：「攻乎",
    "T33n1702_001:0178b08": "異端斯害也。」已注云：「善道有統故殊塗而同",
    "T33n1702_001:0178b09": "歸，異端不同歸也。」疏是下二句，出其因由，既",
    "T33n1702_001:0178b10": "用本論釋經，不攻異端明矣。乳非下引經喻。",
    "T33n1702_001:0178b11": "《涅槃》第十云：「復次，善男子！如牧牛女為欲賣",
    "T33n1702_001:0178b12": "乳，貪多利故加二分水，轉復賣與餘牧牛女。",
    "T33n1702_001:0178b13": "彼牧牛女得已，復加二分水，轉賣與近城女",
    "T33n1702_001:0178b14": "人。彼女得已復加二分水，賣與城中女人。彼",
    "T33n1702_001:0178b15": "女得已復加二分水，詣市賣之。時有一人為",
    "T33n1702_001:0178b16": "子納婦，當須好乳以待賓客，至市欲買。是",
    "T33n1702_001:0178b17": "賣乳者多索價數。是人答言：『汝乳多水，不直",
    "T33n1702_001:0178b18": "爾許之直。今我贍待賓客，是故當取。』取已還",
    "T33n1702_001:0178b19": "家煮用，作麋而無乳味，然於苦味中千倍為",
    "T33n1702_001:0178b20": "勝。何以故？乳之為味，諸味中最。善男子！我涅",
    "T33n1702_001:0178b21": "槃後，正法未滅餘八十年。爾時是經於閻浮",
    "T33n1702_001:0178b22": "提當廣流布。是時當有諸比丘，抄略是經分",
    "T33n1702_001:0178b23": "作多分，抄前著後、抄後著前，前後著中、中著",
    "T33n1702_001:0178b24": "前後，雜以世語錯定是經。今多眾生不得正",
    "T33n1702_001:0178b25": "見。如彼女人展轉賣乳，乃至成麋而無乳味。",
    "T33n1702_001:0178b26": "然彼經意以喻涅槃，此借用之以喻般若。此",
    "T33n1702_001:0178b27": "中城內之言語稍漫通，今取最初新搆之乳",
    "T33n1702_001:0178b28": "未加水者，以為喻也。」或曰：「此中豈無疏主自",
    "T33n1702_001:0178b29": "語，應同添水乳耶？」答：「不然。雖有自言，但是連",
    "T33n1702_001:0178c01": "合前後，或引文之端，皆從本義而非添也。」疏",
    "T33n1702_001:0178c02": "纂要下。二、示名題義意在下。諸家至此皆略",
    "T33n1702_001:0178c03": "判經題，今務簡削繁，下文委釋。三、解本文二",
    "T33n1702_001:0178c04": "初、偈文歸請將欲製疏，恐未上符下合，故歸",
    "T33n1702_001:0178c05": "請也。意云：《法華經》說：「假使滿世間，皆如舍利",
    "T33n1702_001:0178c06": "弗，盡思共度量，不能測佛智。」聖智尚難圖度，",
    "T33n1702_001:0178c07": "凡心豈可測量。由是祈請加護冀無紕繆。於",
    "T33n1702_001:0178c08": "中前三句歸敬三寶，後一句祈願利生。初二",
    "T33n1702_001:0178c09": "字能歸至誠。稽者稽也。首即頭也。《尚書》云：「稽",
    "T33n1702_001:0178c10": "首拜手」，注云：「稽首，謂首至地也。拜手，首至手",
    "T33n1702_001:0178c11": "也。今則屈頭至地稽留少時，表敬之甚也。」又",
    "T33n1702_001:0178c12": "禮有三種，謂下揖、中跪、上稽首。今則上禮表",
    "T33n1702_001:0178c13": "無慢心。然能歸之人必具三業，表佛有天眼、",
    "T33n1702_001:0178c14": "天耳、他心知故。謂以身業歸，表佛有天眼見。",
    "T33n1702_001:0178c15": "以口業歸，表佛有天耳聞。以意業歸，表佛有他",
    "T33n1702_001:0178c16": "心知。又圓滿三業善故，成就三輪因故。以未",
    "T33n1702_001:0178c17": "歸三寶之前，三業悉皆不善，今歸三寶故，三",
    "T33n1702_001:0178c18": "業皆善也。三輪者，謂神通輪、記心輪、教誡輪。",
    "T33n1702_001:0178c19": "因中身業歸，果獲神通輪。因中口業歸，果獲",
    "T33n1702_001:0178c20": "教誡輪。因中意業歸，果獲記心輪。據此即三",
    "T33n1702_001:0178c21": "業是因、三輪是果。三輪之因，依主釋也。今言",
    "T33n1702_001:0178c22": "稽首即當身業，但舉身業餘者自具。謂稱三",
    "T33n1702_001:0178c23": "寶名，及述所為事，即口業也。心不虔誠寧肯",
    "T33n1702_001:0178c24": "歸禮，即意業也。牟尼下，正舉三寶。謂佛法僧",
    "T33n1702_001:0178c25": "為福之田，三皆可寶故云三寶，帶數釋也。然有",
    "T33n1702_001:0178c26": "三種：一住持。即塑畫等，像佛也。三藏教文，法",
    "T33n1702_001:0178c27": "也。五眾和合，僧也。遵守遺言任持像法，名曰",
    "T33n1702_001:0178c28": "住持。二別相者。佛即三身，法即教理行果，僧",
    "T33n1702_001:0178c29": "即二乘菩薩。三同體者。覺照名佛，軌持名法，",
    "T33n1702_001:0179a01": "和合名僧。於中復有本性觀行融通之異，皆",
    "T33n1702_001:0179a02": "一法上說之，故云同體。於上三中，今所歸者",
    "T33n1702_001:0179a03": "即別相也。五教之中當其始教，以此經屬始",
    "T33n1702_001:0179a04": "教故。今但取當宗之中能說般若為佛，所說",
    "T33n1702_001:0179a05": "般若為法，發起流通者為因，故非餘教。牟尼",
    "T33n1702_001:0179a06": "下，佛也。梵音釋迦牟尼，此云能仁寂默。能仁",
    "T33n1702_001:0179a07": "故不住涅槃，寂默故不住生死。又寂者現相",
    "T33n1702_001:0179a08": "無相，默者示說無說，此則即真之應也。大覺",
    "T33n1702_001:0179a09": "者，覺即是佛，大揀餘聖，餘聖雖覺未名為大，",
    "T33n1702_001:0179a10": "二乘偏覺、菩薩分覺，皆非大也。唯佛如來一",
    "T33n1702_001:0179a11": "覺永覺、無所不覺，如大夢覺、如蓮華開，逈超",
    "T33n1702_001:0179a12": "群聖故獨稱大。尊者具上九號為物所尊，下",
    "T33n1702_001:0179a13": "文廣辨。能開下，法也。於中能字屬佛。開字通",
    "T33n1702_001:0179a14": "佛及法，謂在佛為能開，在法為所開。般若三",
    "T33n1702_001:0179a15": "空句五字，唯局法也。然於此中具教理行果，",
    "T33n1702_001:0179a16": "般若果也，以是到彼岸慧故。三空理也。句即",
    "T33n1702_001:0179a17": "教也。理果合論行也。以慧照理是菩薩行故。",
    "T33n1702_001:0179a18": "發起下，僧也。發起上士即須菩提，因興三問",
    "T33n1702_001:0179a19": "故佛說之。流通上士，即是彌勒、無著、天親也。",
    "T33n1702_001:0179a20": "邐迤解釋方始弘傳。上士者高上之士也，或曰",
    "T33n1702_001:0179a21": "上人，故馬鳴菩薩《讚無常經歸敬偈》云：「八輩",
    "T33n1702_001:0179a22": "上人能離染」；或云大士，故《大雲疏》云：「如斯大",
    "T33n1702_001:0179a23": "士皆歸命」，斯皆通用故隨人稱。疏冥資下一",
    "T33n1702_001:0179a24": "句。祈願利生也。冥闇，資助也。所述即此疏也。",
    "T33n1702_001:0179a25": "契合也。群機即一切眾生也。然資助加護有",
    "T33n1702_001:0179a26": "二種：一即顯加，謂現身說法有所見聞。二即",
    "T33n1702_001:0179a27": "冥加，但得智力無所視聽。今於二中唯求冥",
    "T33n1702_001:0179a28": "加也。以製疏釋經唯籍智力，但得冥助不須",
    "T33n1702_001:0179a29": "見聞。以此經云：「若以色見聲求是行邪道。」為",
    "T33n1702_001:0179b01": "順此教故不求顯然，凡所設教皆契理契機。",
    "T33n1702_001:0179b02": "今不言契理者，以疏是論文已契理故，又疏",
    "T33n1702_001:0179b03": "主於二利中利他偏甚。今唯言契機者，悲增",
    "T33n1702_001:0179b04": "之相也。",
    "T33n1702_001:0179b05": "金剛經纂要刊定記卷第一"
}