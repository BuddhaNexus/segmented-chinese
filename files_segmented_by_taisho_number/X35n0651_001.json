{
    "X35n0651_001:0217a03": " 金剛三昧經註解敘",
    "X35n0651_001:0217a05": "夫真心獨露若皓月之朗於太虗法性無虧似驪珠",
    "X35n0651_001:0217a06": "之耀於滄海了了不昧日用明明無生即生以真如",
    "X35n0651_001:0217a07": "不守自性而變現隨緣生即無生以實相本來無物",
    "X35n0651_001:0217a08": "而一塵不受求之叵得如木中火決定是有而方處",
    "X35n0651_001:0217a09": "無憑體之即神比鏡內華儼然可見而取不能得無",
    "X35n0651_001:0217a10": "方妙用猶暎色之摩尼影雖移而體實不變具足本",
    "X35n0651_001:0217a11": "來若迷家之貧子身雖困而寶未甞無悲夫我輩沈",
    "X35n0651_001:0217a12": "埋曠劫迷背日深本有家財致生難認良由不逢善",
    "X35n0651_001:0217a13": "友開悟何從故我如來離兜率降皇宮捨富貴逃雪",
    "X35n0651_001:0217a14": "嶺苦行六年覩星成道作眾生之慈父為九界之宗",
    "X35n0651_001:0217a15": "師三七思惟法輪大轉葢為利鈍難齊所以教分漸",
    "X35n0651_001:0217a16": "頓四十餘年欲說不能說權實互覆涅槃時近欲休",
    "X35n0651_001:0217a17": "不能休罄示一心其猶握金剛劒用斬群疑豎正法",
    "X35n0651_001:0217a18": "幢破諸邪惑革小乘而純入一乘會百川而同歸大",
    "X35n0651_001:0217a19": "海真救病之良藥運寶筏以濟人是故世尊無問自",
    "X35n0651_001:0217a20": "說施甘露而普救沉疴伽陀說偈贊揚鼓瑟琶而相",
    "X35n0651_001:0217a21": "席打令解脫發廣問之端知六度皆歸無相心王問",
    "X35n0651_001:0217a22": "無生之義識三行惟一自心無住示法身非來非去",
    "X35n0651_001:0217a23": "大力啟果德有証有修身子重聞一偈之因緣達真",
    "X35n0651_001:0217a24": "空具含四德梵行守真修之一味即俗諦頓具四緣",
    "X35n0651_001:0217b01": "地藏騰七品之餘疑阿難請一經之名字始末究竟",
    "X35n0651_001:0217b02": "秪是自心前後辨明寧逃法性惜乎澆漓末世妙典",
    "X35n0651_001:0217b03": "難逢茲得無瑕師夢祈神授刻此流通旨奧文奇讀",
    "X35n0651_001:0217b04": "者彷彿由是不揣愚庸伸此管見若夫昔人片言而",
    "X35n0651_001:0217b05": "擲地金聲一語而大千廣被余何敢言但心慕大乘",
    "X35n0651_001:0217b06": "聊希贊嘆奈聖言莫測凡智叵思倘或淆訛願施懺",
    "X35n0651_001:0217b07": "悔。",
    "X35n0651_001:0217b08": "明傳曹洞正宗第二十七代會稽雲門山顯聖寺住",
    "X35n0651_001:0217b09": "持圓澄註并序",
    "X35n0651_001:0217c01": "金剛三昧經註解目次",
    "X35n0651_001:0217c03": "卷第一",
    "X35n0651_001:0217c04": "自序",
    "X35n0651_001:0217c05": "序品第一",
    "X35n0651_001:0217c06": "無相法品第二",
    "X35n0651_001:0217c07": "卷第二",
    "X35n0651_001:0217c08": "無性行品第三",
    "X35n0651_001:0217c09": "本覺利品第四",
    "X35n0651_001:0217c10": "卷第三",
    "X35n0651_001:0217c11": "入實際品第五",
    "X35n0651_001:0217c12": "真性空品第六",
    "X35n0651_001:0217c13": "卷第四",
    "X35n0651_001:0217c14": "如來藏品第七",
    "X35n0651_001:0217c15": "總持品第八",
    "X35n0651_001:0217c16": "跋",
    "X35n0651_001:0217c18": "金剛三昧經註解目次(終)",
    "X35n0651_001:0218a03": "金剛三昧經註卷第一",
    "X35n0651_001:0218a05": "失譯人名附北凉錄",
    "X35n0651_001:0218a06": "明會稽顯聖寺沙門　圓澄　註",
    "X35n0651_001:0218a07": "金剛義言堅固三昧義翻正見世以不見為昧佛",
    "X35n0651_001:0218a08": "法以無見為正見故亦云正定因二行所發故有",
    "X35n0651_001:0218a09": "二名為止所發則名正定修觀所發則名正見見",
    "X35n0651_001:0218a10": "驅內惑定却外魔二者同得堅固取喻金剛也夫",
    "X35n0651_001:0218a11": "金剛之為義也而有多種姑舉三名一曰能持二",
    "X35n0651_001:0218a12": "曰勇徤三曰威猛是三者合三世間能持者即是",
    "X35n0651_001:0218a13": "器世間故楞嚴曰堅明立礙堅覺寶成故有金輪",
    "X35n0651_001:0218a14": "保持國土是故世界皆依金剛際所持也勇徤者",
    "X35n0651_001:0218a15": "即是眾生世間故人中有金剛力士之稱威猛即",
    "X35n0651_001:0218a16": "是智正覺世間故曰金剛藏王菩薩精心陰速摧",
    "X35n0651_001:0218a17": "伏魔冤保綏法忍是知乃聖乃凡若情無情莫不",
    "X35n0651_001:0218a18": "皆稟金剛三昧為本覺正體也又復通因徹果因",
    "X35n0651_001:0218a19": "即是眾生本覺故曰一切眾生本根覺利所以云",
    "X35n0651_001:0218a20": "心佛及眾生是三無差別者此也果即是諸佛始",
    "X35n0651_001:0218a21": "覺菩薩華臺受職十方諸佛同放寶光灌菩薩頂",
    "X35n0651_001:0218a22": "入金剛三昧一剎那中轉成正覺者是也曰若金",
    "X35n0651_001:0218a23": "剛三昧即是眾生本覺胡不一時成佛而有凡聖",
    "X35n0651_001:0218a24": "差別者何也答正因佛性生佛本同緣因佛性眾",
    "X35n0651_001:0218b01": "生未具諸菩薩等皆由十信十住十行十迴向十",
    "X35n0651_001:0218b02": "地等覺至等覺已是覺方獲金剛心中初乾慧地",
    "X35n0651_001:0218b03": "如是重重單複十二方盡妙覺眾生無緣因故不",
    "X35n0651_001:0218b04": "能一時成佛也蓋本師深知一切眾生本自具足",
    "X35n0651_001:0218b05": "迷而罔返出世以種種方便種種因緣開導眾生",
    "X35n0651_001:0218b06": "知依緣因漸漸修集始契未有故曰始覺也而涅",
    "X35n0651_001:0218b07": "槃經取喻多種經云譬如金剛所擬之處無不碎",
    "X35n0651_001:0218b08": "壞而是金剛無有折損金剛三昧亦復如是所擬",
    "X35n0651_001:0218b09": "之法無不碎壞而是三昧無有折損善男子如諸",
    "X35n0651_001:0218b10": "寶中金剛最勝菩薩所得金剛三昧亦復如是於",
    "X35n0651_001:0218b11": "諸三昧為最第一何以故菩薩摩訶薩修是三昧",
    "X35n0651_001:0218b12": "一切三昧悉來歸屬善男子如諸小王悉來歸屬",
    "X35n0651_001:0218b13": "轉輪聖王一切三昧亦復如是悉來歸屬金剛三",
    "X35n0651_001:0218b14": "昧善男子譬如有人為國怨讐人所厭患有人殺",
    "X35n0651_001:0218b15": "之一切世人無不稱讚是人功德金剛三昧亦復",
    "X35n0651_001:0218b16": "如是菩薩修習能壞一切眾生怨敵是故常為一",
    "X35n0651_001:0218b17": "切三昧之所宗敬善男子譬如有人其力盛壯人",
    "X35n0651_001:0218b18": "無當者復更有人力能伏之當知是人世所稱美",
    "X35n0651_001:0218b19": "金剛三昧亦復如是力能摧伏難伏之法以是義",
    "X35n0651_001:0218b20": "故一切三昧悉來歸屬善男子譬如有人在大海",
    "X35n0651_001:0218b21": "浴當知是人已用諸河泉池之水菩薩摩訶薩亦",
    "X35n0651_001:0218b22": "復如是修習如是金剛三昧當知已為修習諸餘",
    "X35n0651_001:0218b23": "一切三昧善男子如香山中有一泉水名阿耨達",
    "X35n0651_001:0218b24": "其泉具足八味之水有人飲之無諸病苦金剛三",
    "X35n0651_001:0218c01": "昧亦復如是具八正道菩薩修習斷諸煩惱瘡疣",
    "X35n0651_001:0218c02": "重病善男子如人供養摩醯首羅當知是人已為",
    "X35n0651_001:0218c03": "供養一切諸天金剛三昧亦復如是有人修習當",
    "X35n0651_001:0218c04": "知已為修習一切諸餘三昧善男子若有菩薩安",
    "X35n0651_001:0218c05": "住如是金剛三昧見一切法無有障礙如於掌中",
    "X35n0651_001:0218c06": "觀阿摩勒果菩薩雖復得如是見終不作想見一",
    "X35n0651_001:0218c07": "切法善男子譬如有人坐四衢道見諸眾生來去",
    "X35n0651_001:0218c08": "坐臥金剛三昧亦復如是見一切法生滅出沒善",
    "X35n0651_001:0218c09": "男子譬如高山有人登之遠望諸方皆悉明了金",
    "X35n0651_001:0218c10": "剛定山亦復如是菩薩登之遠望諸法無不明了",
    "X35n0651_001:0218c11": "善男子譬如春月天降甘雨其渧微緻間無空處",
    "X35n0651_001:0218c12": "淨眼之人見之明了菩薩亦爾得金剛定清淨之",
    "X35n0651_001:0218c13": "目遠見東方所有世界其中或有國土成壞一切",
    "X35n0651_001:0218c14": "皆見明了無障乃至十方亦復如是善男子如由",
    "X35n0651_001:0218c15": "乾陀山七日並出其山所有樹木叢林一切燒盡",
    "X35n0651_001:0218c16": "菩薩修習金剛三昧亦復如是所有一切煩惱叢",
    "X35n0651_001:0218c17": "林即時消滅善男子譬如金剛雖能摧破一切有",
    "X35n0651_001:0218c18": "物終不生念我能摧破金剛三昧亦復如是菩薩",
    "X35n0651_001:0218c19": "修已能破煩惱終不生念我能壞結善男子譬如",
    "X35n0651_001:0218c20": "大地能持萬物終不生念我力能持火亦不念我",
    "X35n0651_001:0218c21": "能燒物水亦不念我能潤漬風亦不念我能動物",
    "X35n0651_001:0218c22": "空亦不念我能容受涅槃亦復不生念言我令眾",
    "X35n0651_001:0218c23": "生而得滅度金剛三昧亦復如是雖能滅除一切",
    "X35n0651_001:0218c24": "煩惱而初無心言我能滅若有菩薩安住如是金",
    "X35n0651_001:0219a01": "剛三昧於一念中變身如佛其數無量徧滿十方",
    "X35n0651_001:0219a02": "恒河沙等諸佛世界如是菩薩雖作是化其心初",
    "X35n0651_001:0219a03": "無憍慢之想何以故菩薩常念誰有是定能作是",
    "X35n0651_001:0219a04": "化唯有菩薩安住如是金剛三昧乃能作耳菩薩",
    "X35n0651_001:0219a05": "摩訶薩安住如是金剛三昧於一念中徧至十方",
    "X35n0651_001:0219a06": "恒河沙等諸佛世界還其本處雖有是力亦不念",
    "X35n0651_001:0219a07": "言我能如是何以故以是三昧因緣力故菩薩摩",
    "X35n0651_001:0219a08": "訶薩安住如是金剛三昧於一念中能斷十方恒",
    "X35n0651_001:0219a09": "河沙等世界眾生所有煩惱而心初無斷諸眾生",
    "X35n0651_001:0219a10": "煩惱之想何以故以是三昧因緣力故菩薩住是",
    "X35n0651_001:0219a11": "金剛三昧以一音聲有所演說一切眾生各隨種",
    "X35n0651_001:0219a12": "類而得解了示現一色一切眾生各各皆見種種",
    "X35n0651_001:0219a13": "色相安住一處身不移易能令眾生隨其方面各",
    "X35n0651_001:0219a14": "各而見演說一法若界若入一切眾生各隨本解",
    "X35n0651_001:0219a15": "而得聞之菩薩安住如是三昧雖見眾生而心初",
    "X35n0651_001:0219a16": "無眾生之相雖見男女無男女相雖見色法無有",
    "X35n0651_001:0219a17": "色相乃至見識亦無識相雖見晝夜無晝夜相雖",
    "X35n0651_001:0219a18": "見一切無一切相雖見一切煩惱諸結亦無一切",
    "X35n0651_001:0219a19": "煩惱之相見入聖道無聖道相雖見菩提無菩提",
    "X35n0651_001:0219a20": "相見於涅槃無涅槃相何以故善男子一切諸法",
    "X35n0651_001:0219a21": "本無相故菩薩以是三昧力故見一切法如本無",
    "X35n0651_001:0219a22": "相何故名為金剛三昧善男子譬如金剛若在日",
    "X35n0651_001:0219a23": "中色則不定金剛三昧亦復如是在於大眾色亦",
    "X35n0651_001:0219a24": "不定是故名為金剛三昧善男子譬如金剛一切",
    "X35n0651_001:0219b01": "世人不能平價金剛三昧亦復如是所有功德一",
    "X35n0651_001:0219b02": "切人天不能平量是故復名金剛三昧善男子譬",
    "X35n0651_001:0219b03": "如貧人得金剛寶即得遠離貧窮困苦惡鬼邪毒",
    "X35n0651_001:0219b04": "菩薩摩訶薩亦復如是得是三昧則能遠離煩惱",
    "X35n0651_001:0219b05": "諸苦諸魔邪毒是故復名金剛三昧是知金剛三",
    "X35n0651_001:0219b06": "昧義利難思功德難思豈小智之能議哉准天台",
    "X35n0651_001:0219b07": "大師以五重玄義用釋一經旨趣此經以三種名",
    "X35n0651_001:0219b08": "共目一經一曰攝大乘經即是能攝二曰金剛三",
    "X35n0651_001:0219b09": "昧即是法喻三曰無量義宗即是所攝法身無相",
    "X35n0651_001:0219b10": "為萬法所宗即中道義解脫猛利摧堅破惑即妙",
    "X35n0651_001:0219b11": "有義般若無知無所不知普含萬有即真空義進",
    "X35n0651_001:0219b12": "不至四退不至二祗目三名是知此經以三德圓",
    "X35n0651_001:0219b13": "融為名顯秘密藏作涅槃之先導也曰既具三名",
    "X35n0651_001:0219b14": "何以獨名金剛三昧耶答破惑義顯故以名之以",
    "X35n0651_001:0219b15": "本覺利行為體故經首名一味真實無相無生決",
    "X35n0651_001:0219b16": "定實際本覺利行若有聞是經乃至受持一四句",
    "X35n0651_001:0219b17": "偈是人則為入佛智地以真空實相為宗故偈曰",
    "X35n0651_001:0219b18": "一味無相利猶如太虗空無有不容受(云云)他經",
    "X35n0651_001:0219b19": "以破疑蕩執為用此經不然以無執可蕩無疑可",
    "X35n0651_001:0219b20": "破無化為化無修為修無得為得是此經之妙用",
    "X35n0651_001:0219b21": "也故經云若化眾生無生於化不生無化其化大",
    "X35n0651_001:0219b22": "焉(云云)他經以各善己味為教相此經不然應是",
    "X35n0651_001:0219b23": "般若最後法華當先以二時不定為教相何也般",
    "X35n0651_001:0219b24": "若雖則指示家財未敢希取一飡之意猶住門外",
    "X35n0651_001:0219c01": "止宿草菴既未的明父子一乘尚昧而此經偈云",
    "X35n0651_001:0219c02": "當為入實說隨順皆一乘又云一味之法潤普充",
    "X35n0651_001:0219c03": "於一切又決定斷疑悔一法之印成寧不為般若",
    "X35n0651_001:0219c04": "之後耶此經雖示一乘一法一雨一味而未蒙面",
    "X35n0651_001:0219c05": "授劫國嘉號故知法華前矣若准賢首即是一乘",
    "X35n0651_001:0219c06": "頓教他經以行布熏修至等覺已是覺始獲金剛",
    "X35n0651_001:0219c07": "心中初乾慧地此經一時於人天眾前無問凡聖",
    "X35n0651_001:0219c08": "頓說金剛三昧現前大眾一念開悟便名本得頓",
    "X35n0651_001:0219c09": "同佛體是知其為頓教也經者道也其猶大王之",
    "X35n0651_001:0219c10": "道人人可以共行無有委曲離諸險難徑達帝都",
    "X35n0651_001:0219c11": "此經徑直捨方便令入於佛道直指自心見性成",
    "X35n0651_001:0219c12": "佛不落見思不涉邪小真猶長安大道也。",
    "X35n0651_001:0219c13": "序品第一",
    "X35n0651_001:0219c14": "如是我聞一時佛在王舍大城耆闍崛山中與大比",
    "X35n0651_001:0219c15": "丘眾一萬人俱皆得阿羅漢道其名曰舍利弗大目",
    "X35n0651_001:0219c16": "犍連須菩提如是眾等阿羅漢復有菩薩摩訶薩二",
    "X35n0651_001:0219c17": "千人俱其名曰解脫菩薩心王菩薩無住菩薩如是",
    "X35n0651_001:0219c18": "等菩薩復有長者八萬人俱其名曰梵行長者大梵",
    "X35n0651_001:0219c19": "長者樹提長者如是等長者復有天龍夜叉乾闥婆",
    "X35n0651_001:0219c20": "阿修羅迦樓羅緊那羅摩睺羅伽人非人等六十萬",
    "X35n0651_001:0219c21": "億。",
    "X35n0651_001:0219c22": "如是乃指法之辭我聞者法有憑據非為謬集一",
    "X35n0651_001:0219c23": "時者廣舉有多不同總指即有五時所謂華嚴時",
    "X35n0651_001:0219c24": "等此經的在般若法華兩間之時如前明佛乃說",
    "X35n0651_001:0220a01": "法之主闍崛山乃弘法之處葢言如是之法我從",
    "X35n0651_001:0220a02": "佛聞要見佛何時何處所說故時處並舉也以據",
    "X35n0651_001:0220a03": "事相大途如是若依理序又且不然何也葢真理",
    "X35n0651_001:0220a04": "無朕無相無狀不可以文言求不可以有無得不",
    "X35n0651_001:0220a05": "可以言辭載不可以心識辨一切禁止但曰如是",
    "X35n0651_001:0220a06": "而已使人默識於意外了鑒於言前阿難恐人不",
    "X35n0651_001:0220a07": "信疑為謬談指佛為證使人必信也故寶鏡三昧",
    "X35n0651_001:0220a08": "云如是之法佛祖密付汝今得之宜善保護銀盌",
    "X35n0651_001:0220a09": "盛雪明月藏露類之弗齊混則知處意不在言來",
    "X35n0651_001:0220a10": "機亦赴是知傳佛心宗曾無別旨阿難恐又別人",
    "X35n0651_001:0220a11": "作難云雖則時處可憑為復惟汝一人得聞為復",
    "X35n0651_001:0220a12": "多人共聞非我一人比丘有一萬人菩薩有二千",
    "X35n0651_001:0220a13": "長者有八萬天龍等有六十萬億以杜一人獨聞",
    "X35n0651_001:0220a14": "之難也。",
    "X35n0651_001:0220a15": "爾時世尊四眾圍繞為諸大眾說大乘經名一味真",
    "X35n0651_001:0220a16": "實無相無生決定實際本覺利行若聞是經乃至受",
    "X35n0651_001:0220a17": "持一四句偈是人則為入佛智地能以方便教化眾",
    "X35n0651_001:0220a18": "生為一切眾生作大知識。",
    "X35n0651_001:0220a19": "佛所說經有五味差別所謂乳味酪味生酥味熟",
    "X35n0651_001:0220a20": "酥味醍醐味此經純一醍醐更無餘味無餘味者",
    "X35n0651_001:0220a21": "即是真實自心生佛本同眾生全迷諸佛全悟聖",
    "X35n0651_001:0220a22": "賢居於迷悟兩間故我本師直以金剛三昧盡破",
    "X35n0651_001:0220a23": "其迷使獲究竟故為說也以真心無相為眾相所",
    "X35n0651_001:0220a24": "依目曰法身真性無生不妨熾然發生目曰法性",
    "X35n0651_001:0220b01": "法身無相猶如虗空虗空無相普含萬有法性無",
    "X35n0651_001:0220b02": "生猶如天地天地無生不妨萬物發生佛為眾生",
    "X35n0651_001:0220b03": "文字詮表開化物務故立假名若我等契旨言前",
    "X35n0651_001:0220b04": "了不可得決定秪是一實相也不說無相而說實",
    "X35n0651_001:0220b05": "相何也恐人不解無相而空之義作有無見故說",
    "X35n0651_001:0220b06": "實相也何以為實以人人本覺終不容他如眼不",
    "X35n0651_001:0220b07": "容塵火之不容水等何以為利行所言本覺利行",
    "X35n0651_001:0220b08": "即楞嚴所謂本覺妙明也上言無相無生若定執",
    "X35n0651_001:0220b09": "無相則落外道斷常邪見而安知法身無相而靡",
    "X35n0651_001:0220b10": "所不相法性無生而無所不生真心無為而無所",
    "X35n0651_001:0220b11": "不為般若無知而無所不知今以本覺妙明有如",
    "X35n0651_001:0220b12": "是利行眼如是見耳如是聞曾非心思言議所及",
    "X35n0651_001:0220b13": "略著意思則成妄想非本覺也以妙明故不期然",
    "X35n0651_001:0220b14": "而然不知所以然而然莊子無知目為自然似差",
    "X35n0651_001:0220b15": "一著矣雖然須知如是註釋猶是畵蛇添足何也",
    "X35n0651_001:0220b16": "昔者世尊陞座默然而文殊白椎云諦觀法王法",
    "X35n0651_001:0220b17": "法王法如是世尊便下座若如是者世尊云一味",
    "X35n0651_001:0220b18": "真實無相無生決定實際本覺利行都來是箇註",
    "X35n0651_001:0220b19": "解若非文殊識破則學者往往錯過也若人受持",
    "X35n0651_001:0220b20": "世尊未開口以前一句真經是人則為入佛智地",
    "X35n0651_001:0220b21": "所謂自證實相者既能證實便解施權作眾生大",
    "X35n0651_001:0220b22": "知識也何以故惟實非權則收機不廣惟權非實",
    "X35n0651_001:0220b23": "終難究竟權實並施三根等利寧不為真知識耶。",
    "X35n0651_001:0220b24": "佛說此經已結跏趺坐即入金剛三昧身心不動。",
    "X35n0651_001:0220c01": "上文以文言顯無文言之理故古人云他說的說",
    "X35n0651_001:0220c02": "箇不說的而學者終滯言詮今則跏趺入定以無",
    "X35n0651_001:0220c03": "言顯無言直使心思路絕言語道斷非神通所至",
    "X35n0651_001:0220c04": "文殊不能出女子之定非三昧可到普眼不能見",
    "X35n0651_001:0220c05": "普賢之身非言語可辨淨名杜口於毗耶非身世",
    "X35n0651_001:0220c06": "可擬世尊掩跡於摩竭非金剛三昧而何。",
    "X35n0651_001:0220c07": "爾時眾中有一比丘名曰阿伽陀從座而起合掌胡",
    "X35n0651_001:0220c08": "跪欲宣此義而說偈言。",
    "X35n0651_001:0220c09": "上文世尊說經已而入三昧者雖則有言而終歸",
    "X35n0651_001:0220c10": "無言也此中比丘名阿伽陀者梵語未翻以多含",
    "X35n0651_001:0220c11": "故意謂無言無言則無說無說而不妨說偈對佛",
    "X35n0651_001:0220c12": "所謂說即無說無說即說不偏枯不沁漏圓融中",
    "X35n0651_001:0220c13": "道自在若此。",
    "X35n0651_001:0220c14": "　大慈滿足尊　　智慧通無礙　　廣度眾生故",
    "X35n0651_001:0220c15": "　說於一諦義　　皆以一味道　　終不以小乘",
    "X35n0651_001:0220c16": "　所說義味處　　皆悉離不實　　入諸佛智地",
    "X35n0651_001:0220c17": "　決定真實際　　聞者皆出世　　無有不解脫",
    "X35n0651_001:0220c18": "慈能與樂悲能拔苦三乘共有但彼以愛見經懷",
    "X35n0651_001:0220c19": "不名滿足豈若世尊無緣慈悲不揀冤親等皆度",
    "X35n0651_001:0220c20": "脫故稱大稱滿智慧有二一者寶二者權三乘同",
    "X35n0651_001:0220c21": "入法性聲聞執實迷權故目偏空菩薩執權滯實",
    "X35n0651_001:0220c22": "故曰事度而世尊初以大擬次以小導始也從實",
    "X35n0651_001:0220c23": "開權終則廢權顯實而中間應權與權應實與實",
    "X35n0651_001:0220c24": "無方化導故曰無礙小乘度人如羊車載人中乘",
    "X35n0651_001:0221a01": "大乘可知其化有限豈若世尊以虗空無礙乘度",
    "X35n0651_001:0221a02": "人故稱廣度三乘以分證智齊已所解用度眾生",
    "X35n0651_001:0221a03": "非不欲廣度以力不及也世尊智慧無礙一乘作",
    "X35n0651_001:0221a04": "無量乘說究竟秪是一諦一諦即是一心此心生",
    "X35n0651_001:0221a05": "佛同稟其味真正猶如醍醐非前四味大小相隔",
    "X35n0651_001:0221a06": "故能廣度所說義味義即一諦味即醍醐一諦無",
    "X35n0651_001:0221a07": "二諦一味非襍味無二無襍皆離不實矣既離不",
    "X35n0651_001:0221a08": "實當詣何所離不實故詣實際而入佛智宜矣如",
    "X35n0651_001:0221a09": "是之法希有難遇苟能遇之若見若聞皆得出世",
    "X35n0651_001:0221a10": "解脫也比丘說偈有二已上對眾稱揚此下勸眾",
    "X35n0651_001:0221a11": "廣問。",
    "X35n0651_001:0221a12": "　無量諸菩薩　　皆悉度眾生　　為眾廣深問",
    "X35n0651_001:0221a13": "　知法寂滅相　　入於決定處　　如來智方便",
    "X35n0651_001:0221a14": "　當為入實說　　隨順皆一乘　　無有諸雜味",
    "X35n0651_001:0221a15": "　猶如一雨潤　　眾草皆悉榮　　隨其性各異",
    "X35n0651_001:0221a16": "　一味之法潤　　普充於一切　　如彼一雨潤",
    "X35n0651_001:0221a17": "　皆長菩提芽　　入於金剛昧　　證法真實定",
    "X35n0651_001:0221a18": "　決定斷疑悔　　一法之印成",
    "X35n0651_001:0221a19": "上來稱揚已竟此下勸問揀云菩薩智深志固自",
    "X35n0651_001:0221a20": "度有餘何必更問意謂菩薩度生為懷若不廣問",
    "X35n0651_001:0221a21": "深要安能如世尊之廣也所以下文解脫等菩薩",
    "X35n0651_001:0221a22": "皆因勸發起問也由廣問故知法寂滅知寂滅故",
    "X35n0651_001:0221a23": "入決定處此證實智也既證實智當問如來權智",
    "X35n0651_001:0221a24": "了明權智當如如來善巧方便會諸方便皆為入",
    "X35n0651_001:0221b01": "實而隨順一乘無有雜味設喻猶如天雨一味平",
    "X35n0651_001:0221b02": "等草木根莖大小之不同而受益各異非謂雨有",
    "X35n0651_001:0221b03": "私也如來一音說法眾生隨類各解雖則各解之",
    "X35n0651_001:0221b04": "不同而究竟所以無非皆長一乘菩提之芽入此",
    "X35n0651_001:0221b05": "金剛三昧斷疑生信更無別印也。",
    "X35n0651_001:0221b06": "無相法品第二",
    "X35n0651_001:0221b07": "爾時世尊從三昧起而說是言諸佛智地入實法相",
    "X35n0651_001:0221b08": "決定性故方便神通皆無相利一覺了義難解難入",
    "X35n0651_001:0221b09": "非諸二乘之所知見惟佛菩薩乃能知之可度眾生",
    "X35n0651_001:0221b10": "皆說一味。",
    "X35n0651_001:0221b11": "前品結集家首敘世尊說法一味真實無相無生",
    "X35n0651_001:0221b12": "提起示人意在言先利根之人見鞭影而行不待",
    "X35n0651_001:0221b13": "再說恐中下之機不信不解故世尊從定而起無",
    "X35n0651_001:0221b14": "問自說作不請友入實法相決定性者乃諸佛自",
    "X35n0651_001:0221b15": "覺聖智地境界惟佛與佛乃能究盡不通他解是",
    "X35n0651_001:0221b16": "為實智此由出定反示入定之事也何也葢此事",
    "X35n0651_001:0221b17": "非文字語言所到之境若非入定何能斬斷羣疑",
    "X35n0651_001:0221b18": "所言方便神通者即是權智指前所謂一味真實",
    "X35n0651_001:0221b19": "無相無生等於自分上本無可說為眾生故從實",
    "X35n0651_001:0221b20": "施權以無礙智神而通之方便為說種種名相如",
    "X35n0651_001:0221b21": "是名義雖權非實非權無以導其實然權不自權",
    "X35n0651_001:0221b22": "乃顯實故施權實不自實為遣權故說實是二者",
    "X35n0651_001:0221b23": "皆從諸佛自覺地流出故皆無相一覺了義以三",
    "X35n0651_001:0221b24": "乘見隔權實難融故曰難解難入也。",
    "X35n0651_001:0221c01": "爾時解脫菩薩即從座起合掌胡跪而白佛言尊者",
    "X35n0651_001:0221c02": "若佛滅後正法去世像法住世於末劫中五濁眾生",
    "X35n0651_001:0221c03": "多諸惡業輪迴三界無有出時願佛慈悲為後眾生",
    "X35n0651_001:0221c04": "宣說一味決定真實令彼眾生等同解脫。",
    "X35n0651_001:0221c05": "此菩薩名解脫者因佛入定深悟真實所有一切",
    "X35n0651_001:0221c06": "群疑眾惑皆不為累故名解脫也其問有二一為",
    "X35n0651_001:0221c07": "阿伽陀比丘所勸廣深問故問二者自既解脫憫",
    "X35n0651_001:0221c08": "及將來未解脫者故問也佛在世時佛自教化不",
    "X35n0651_001:0221c09": "待我問佛滅度後正法已去於像法時彼等眾生",
    "X35n0651_001:0221c10": "不能面稟嘉猷將何依准末法眾生無救無歸無",
    "X35n0651_001:0221c11": "依無怙更兼五濁濃厚鬪諍堅固既無師法可憑",
    "X35n0651_001:0221c12": "悞造惡業輪迴莫返故請世尊預懸法鏡炤彼將",
    "X35n0651_001:0221c13": "來使識正道等同解脫也。",
    "X35n0651_001:0221c14": "佛言善男子汝能問我出世之因欲化眾生令彼眾",
    "X35n0651_001:0221c15": "生獲得出世之果是一大事不可思議以大慈故以",
    "X35n0651_001:0221c16": "大悲故我若不說即墮慳貪汝等一心諦聽為汝宣",
    "X35n0651_001:0221c17": "說。",
    "X35n0651_001:0221c18": "出世之因者法華云諸佛世尊為一大事因緣故",
    "X35n0651_001:0221c19": "出現於世所言一大事者即佛知見也眾生迷佛",
    "X35n0651_001:0221c20": "知見故入生死諸佛入佛知見故證涅槃證涅槃",
    "X35n0651_001:0221c21": "故就無量樂入生死故受無量苦故世尊美云汝",
    "X35n0651_001:0221c22": "若非有大慈悲安能問此不思議事也汝既以慈",
    "X35n0651_001:0221c23": "悲心為眾故問我當以大喜捨心與汝宣說。",
    "X35n0651_001:0221c24": "善男子若化眾生無生於化不生無化其化大焉令",
    "X35n0651_001:0222a01": "彼眾生皆離心我一切心我本來空寂若得空心心",
    "X35n0651_001:0222a02": "不幻化無幻無化即得無生無生之心在於無化。",
    "X35n0651_001:0222a03": "世尊既許與說恐其不解落於能所故云若化眾",
    "X35n0651_001:0222a04": "生無生於化若存能化之心所化之眾則涉愛見",
    "X35n0651_001:0222a05": "其化有限不稱大慈故金剛經云所有一切眾生",
    "X35n0651_001:0222a06": "之類我皆令入無餘涅槃而滅度之如是滅度無",
    "X35n0651_001:0222a07": "量無數無邊眾生實無眾生得滅度者何以故須",
    "X35n0651_001:0222a08": "菩提若菩薩有我相人相眾生相壽者相即非菩",
    "X35n0651_001:0222a09": "薩然亦不生無化何以故若生無化即不與眾生",
    "X35n0651_001:0222a10": "界接慈無所施書云天何言哉四時行焉天何言",
    "X35n0651_001:0222a11": "哉萬物育焉實乃無欲無言方見天地之大化若",
    "X35n0651_001:0222a12": "天言我能育萬物地言我能載萬物其量窄小豈",
    "X35n0651_001:0222a13": "稱大德雖則無言而天下之人推功有本皆歸天",
    "X35n0651_001:0222a14": "地故惟諸佛以離能所化被大千功牟天地矣既",
    "X35n0651_001:0222a15": "非能化所化何名化眾生也實無所化諸聖了知",
    "X35n0651_001:0222a16": "一切眾生所有身心皆非身心無明妄執枉受生",
    "X35n0651_001:0222a17": "死方便開示令離心我所言心我者我即是色身",
    "X35n0651_001:0222a18": "心即是緣影圓覺所謂妄認四大為自身相六塵",
    "X35n0651_001:0222a19": "緣影為自心相云何開示耶身如幻泡遇緣成形",
    "X35n0651_001:0222a20": "緣盡則滅心如石火剎那不住一念了達當體空",
    "X35n0651_001:0222a21": "寂此所謂虗妄身心也若得空心者所謂常住真",
    "X35n0651_001:0222a22": "心也不同四大緣影虗幻不實以其常實無幻無",
    "X35n0651_001:0222a23": "化了此無幻無化即得無生無生之心性自寂滅",
    "X35n0651_001:0222a24": "非他能化也。",
    "X35n0651_001:0222b01": "解脫菩薩而白佛言尊者眾生之心性本空寂空寂",
    "X35n0651_001:0222b02": "之心體無色相云何修習得本空心願佛慈悲為我",
    "X35n0651_001:0222b03": "宣說。",
    "X35n0651_001:0222b04": "菩薩上聞若得空心心不幻化則知眾生心性本",
    "X35n0651_001:0222b05": "來空寂空寂則無色相可求無求則云何脩習得",
    "X35n0651_001:0222b06": "本空心。",
    "X35n0651_001:0222b07": "佛言菩薩一切心相本來無本本無本處空寂無生",
    "X35n0651_001:0222b08": "若心無生即入空寂空寂心地即得心空善男子無",
    "X35n0651_001:0222b09": "相之心無心無我一切法相亦復如是。",
    "X35n0651_001:0222b10": "佛答所言心性本空為度眾生作此詮表究竟實",
    "X35n0651_001:0222b11": "旨則本來無本無本處所空寂故無本無生故無",
    "X35n0651_001:0222b12": "處直了自心無處無本即入空寂所謂心欲緣而",
    "X35n0651_001:0222b13": "慮忘口欲談而辭喪無相故不可以識識無心故",
    "X35n0651_001:0222b14": "不可以智知了達心相二邊無我可得古人所謂",
    "X35n0651_001:0222b15": "一念不生全體現者也菩薩向依三乘熏煉執有",
    "X35n0651_001:0222b16": "身心修證可得今聞一乘頓說身心本來空寂以",
    "X35n0651_001:0222b17": "解無修無得心未決了故騰此問而世尊意謂我",
    "X35n0651_001:0222b18": "說本來不本來猶是表詮之說若了惟名無實即",
    "X35n0651_001:0222b19": "得空心何必更說脩與不修證與非證。",
    "X35n0651_001:0222b20": "解脫菩薩而白佛言尊者一切眾生若有我者若有",
    "X35n0651_001:0222b21": "心者以何法覺令彼眾生出離斯縛。",
    "X35n0651_001:0222b22": "承上答菩薩領解心性空寂本無脩證理果有在",
    "X35n0651_001:0222b23": "事即不然何也若一切眾生現前執有身心未審",
    "X35n0651_001:0222b24": "世尊何法開示令其覺悟出離斯縛。",
    "X35n0651_001:0222c01": "佛言善男子若有我者令觀十二因緣十二因緣本",
    "X35n0651_001:0222c02": "從因果因果所起興於心行心尚不有何況有身若",
    "X35n0651_001:0222c03": "有我者令滅有見若無我者令滅無見若心生者令",
    "X35n0651_001:0222c04": "滅生性若心滅者令滅滅性滅是見性即入實際何",
    "X35n0651_001:0222c05": "以故本生不滅本滅不生不滅不生不生不滅一切",
    "X35n0651_001:0222c06": "法相亦復如是。",
    "X35n0651_001:0222c07": "十二因緣資始為因助因為緣冥通三世由迷背",
    "X35n0651_001:0222c08": "自心名曰無明無明不覺曰行此二支屬過去因",
    "X35n0651_001:0222c09": "不動而動妄起分別曰識不緣而緣曰名色根塵",
    "X35n0651_001:0222c10": "相會曰六入根境相對曰觸領歸苦樂曰受此五",
    "X35n0651_001:0222c11": "支屬現在果因受起憎愛曰愛由憎愛故造未來",
    "X35n0651_001:0222c12": "業曰取聚三界業曰有此三支屬現在因三界受",
    "X35n0651_001:0222c13": "生曰生老死相繼此二支屬未來果緣業為因受",
    "X35n0651_001:0222c14": "報為果如是因果皆由無明不覺妄心取捨今觀",
    "X35n0651_001:0222c15": "緣生之法三世不住剎那不停何處有心因心不",
    "X35n0651_001:0222c16": "有由心妄搆幻身當念消滅故圓覺云四大既已",
    "X35n0651_001:0222c17": "各有所歸今者妄身當在何處以此十二因緣反",
    "X35n0651_001:0222c18": "復窮究何者是我若眾生執有我者為無明是我",
    "X35n0651_001:0222c19": "耶行識名色乃至生老病死是我耶若一一是我",
    "X35n0651_001:0222c20": "應有十二我若一一非我則有見自除此對凡夫",
    "X35n0651_001:0222c21": "執有我者所破若二乘外道執無我者彼因緣所",
    "X35n0651_001:0222c22": "生之法應離心有若離心有無我者則同外物非",
    "X35n0651_001:0222c23": "我所預誰定有無若即心有無我者因緣變滅若",
    "X35n0651_001:0222c24": "同變滅顯發一切都無都無則知無者誰知無不",
    "X35n0651_001:0223a01": "無故令滅無見復有執云因緣去來皆從心生既",
    "X35n0651_001:0223a02": "知從心所生而復應知心本無生因境有生前境",
    "X35n0651_001:0223a03": "若無生亦叵得若二乘執心永滅不生心本圓融",
    "X35n0651_001:0223a04": "無生不生妄執成謬若知其謬妄執自遣故楞伽",
    "X35n0651_001:0223a05": "云大慧我說藏識相滅不說性滅若性滅者無始",
    "X35n0651_001:0223a06": "流注應斷而是藏性實不滅滅是見性者非謂明",
    "X35n0651_001:0223a07": "心見性之見乃是執有無生滅等見若滅是見即",
    "X35n0651_001:0223a08": "入實際何以故本生不滅以法性真常無滅可滅",
    "X35n0651_001:0223a09": "本滅不生剎那不住無生可生由是吾心外推萬",
    "X35n0651_001:0223a10": "法等一無生故云亦復如是。",
    "X35n0651_001:0223a11": "解脫菩薩而白佛言尊者若有眾生見法生時令滅",
    "X35n0651_001:0223a12": "何見見法滅時令滅何見。",
    "X35n0651_001:0223a13": "前有我見者令觀十二因緣因緣無生由心妄生",
    "X35n0651_001:0223a14": "故若心生滅令滅妄心則故是若法生滅令滅何",
    "X35n0651_001:0223a15": "見。",
    "X35n0651_001:0223a16": "佛言菩薩若有眾生見法生時令滅無見見法滅時",
    "X35n0651_001:0223a17": "令滅有見若滅是見得法真源無入決定性決定無",
    "X35n0651_001:0223a18": "生。",
    "X35n0651_001:0223a19": "法法無生因心成見若彼凡夫執法本無見法念",
    "X35n0651_001:0223a20": "念出生豈是永無令滅無見若彼凡夫執法本有",
    "X35n0651_001:0223a21": "見法念念滅壞豈是常有令滅有見若法有無不",
    "X35n0651_001:0223a22": "定定知法無自性無性故無生無生故無見何也",
    "X35n0651_001:0223a23": "譬如明暗相傾夜則無明晝則無暗世人不解各",
    "X35n0651_001:0223a24": "起定執智者示云汝言無明當明生時明相現前",
    "X35n0651_001:0223b01": "那得云無即滅無見汝云有明當明滅時暗相現",
    "X35n0651_001:0223b02": "前何處有明即滅有見明暗自相傾奪虗空何預",
    "X35n0651_001:0223b03": "前塵自相有無於心何預以無預故當其生滅達",
    "X35n0651_001:0223b04": "法本空知心妄計滅心妄見然亦不可定執有無",
    "X35n0651_001:0223b05": "若法定有有不應無云何剎那不住若法定無無",
    "X35n0651_001:0223b06": "不應有云何念念出生故曰無入決定性。",
    "X35n0651_001:0223b07": "解脫菩薩而白佛言尊者令彼眾生住於無生是無",
    "X35n0651_001:0223b08": "生耶佛言住於無生即是有生何以故無住無生乃",
    "X35n0651_001:0223b09": "是無生菩薩若生無生以生滅生生滅俱滅本生不",
    "X35n0651_001:0223b10": "生心常空寂空寂無住心無有住乃是無生。",
    "X35n0651_001:0223b11": "若謂住於無生是無生者有無生可住即是有法",
    "X35n0651_001:0223b12": "有法有住即是有生非無生也無住無生乃是無",
    "X35n0651_001:0223b13": "生雙遣之辭若以前念能生之心滅於後念所生",
    "X35n0651_001:0223b14": "之法是即為生若以後念能滅之念滅前已滅之",
    "X35n0651_001:0223b15": "法是即為滅如是則但名生滅豈為無生直使生",
    "X35n0651_001:0223b16": "滅俱滅心常空寂亦不住生亦不住滅兩頭坐斷",
    "X35n0651_001:0223b17": "中間自虗也。",
    "X35n0651_001:0223b18": "解脫菩薩而白佛言尊者心無有住有何修學為有",
    "X35n0651_001:0223b19": "學耶為無學耶佛言菩薩無生之心心無出入本如",
    "X35n0651_001:0223b20": "來藏性寂不動亦非有學亦非無學無有學不學是",
    "X35n0651_001:0223b21": "即無學非無有學是為所學。",
    "X35n0651_001:0223b22": "若心無住則超然自得非因學就而世尊嘗勸人",
    "X35n0651_001:0223b23": "脩學為有學耶為無學耶世尊意曰我勸人脩學",
    "X35n0651_001:0223b24": "者葢由無生之心非內非外本如來藏人不能自",
    "X35n0651_001:0223c01": "知攀緣顛倒起內外有無等見故我勸彼了證自",
    "X35n0651_001:0223c02": "心入無生地原非有學離外慕故亦非無學親近",
    "X35n0651_001:0223c03": "觀照自心故自心迷背日久若非數數親近則何",
    "X35n0651_001:0223c04": "由證入無生無別所學是即無學以學其無所學",
    "X35n0651_001:0223c05": "故非謂一無所學是所學也。",
    "X35n0651_001:0223c06": "解脫菩薩而白佛言尊者云何如來藏性寂不動佛",
    "X35n0651_001:0223c07": "言如來藏者生滅慮知相隱理不顯是如來藏性寂",
    "X35n0651_001:0223c08": "不動。",
    "X35n0651_001:0223c09": "如來藏有二種一曰在纏眾生為生滅所隱二曰",
    "X35n0651_001:0223c10": "出纏復有三種謂空如來藏不空如來藏空不空",
    "X35n0651_001:0223c11": "如來藏諸佛圓證顯了無礙故能出生入死救護",
    "X35n0651_001:0223c12": "眾生眾生為無明所覆死此生彼自尚不知何能",
    "X35n0651_001:0223c13": "化他雖則無知而本性未嘗有動以不動故勸令",
    "X35n0651_001:0223c14": "數數親近學知不動非出非入是為所學無別學",
    "X35n0651_001:0223c15": "也。",
    "X35n0651_001:0223c16": "解脫菩薩而白佛言尊者云何生滅慮知相佛言菩",
    "X35n0651_001:0223c17": "薩理無可不若有可不即生諸念千思萬慮是生滅",
    "X35n0651_001:0223c18": "相菩薩觀本性相理自滿足千思萬慮不益道理徒",
    "X35n0651_001:0223c19": "為動亂失本心王。",
    "X35n0651_001:0223c20": "根境如如心性無知意識隨緣思慮妄起分別緣",
    "X35n0651_001:0223c21": "現則生緣散則滅生滅皆緣於我何有妄認自心",
    "X35n0651_001:0223c22": "真理為隱隨順緣慮則生滅宛然隨順真理則了",
    "X35n0651_001:0223c23": "不可得眾生由認妄為己即生諸念乃至千思萬",
    "X35n0651_001:0223c24": "慮總是生滅故我世尊勸諸菩薩常須觀理觀理",
    "X35n0651_001:0224a01": "則理自滿足心王處於正堂巍巍自在不應隨事",
    "X35n0651_001:0224a02": "隨事則千思萬慮不益道理為物所轉心王失主",
    "X35n0651_001:0224a03": "受他處分楞嚴所謂自心取自心非幻成幻法皆",
    "X35n0651_001:0224a04": "言心隨事轉之故也。",
    "X35n0651_001:0224a05": "若無思慮則無生滅如實不起諸識安寂流注不生",
    "X35n0651_001:0224a06": "得五法淨是謂大乘菩薩入五法淨心即無妄若無",
    "X35n0651_001:0224a07": "有妄即入如來自覺聖智之地入智地者善知一切",
    "X35n0651_001:0224a08": "從本不生知本不生即無妄想。",
    "X35n0651_001:0224a09": "眾生隨事則內起思慮外成生滅菩薩觀理則思",
    "X35n0651_001:0224a10": "慮泯於內生滅忘於外如實內外不起則諸識安",
    "X35n0651_001:0224a11": "寂流注不生諸識即是思慮流注即是生滅思是",
    "X35n0651_001:0224a12": "意識慮是識識知是八識生滅是五識此識同八",
    "X35n0651_001:0224a13": "識具含世出世間生滅種子故內外不起生滅何",
    "X35n0651_001:0224a14": "狀以無狀故得五法淨如楞嚴所謂不取無非幻",
    "X35n0651_001:0224a15": "非幻尚不生幻法云何立義同五法者名相妄想",
    "X35n0651_001:0224a16": "正智如如眾生為幻相諸佛名如如眾生名妄想",
    "X35n0651_001:0224a17": "諸佛名正智正智治妄想如如治幻相是二者分",
    "X35n0651_001:0224a18": "別有凡聖優劣合則等一幻名而無實體若了唯",
    "X35n0651_001:0224a19": "名無識則了心本無妄入如來自覺聖智之地也。",
    "X35n0651_001:0224a20": "解脫菩薩而白佛言尊者無妄想者應無止息佛言",
    "X35n0651_001:0224a21": "菩薩妄本不生無妄可息知心無心無心可止無分",
    "X35n0651_001:0224a22": "無別現識不生無生可止是則無止亦非無止何以",
    "X35n0651_001:0224a23": "故止無止故。",
    "X35n0651_001:0224a24": "領上法無生滅妄心取捨知妄本空應無止息佛",
    "X35n0651_001:0224b01": "云汝謂無妄想則無止息而安知妄本不生心亦",
    "X35n0651_001:0224b02": "是無無心則內不起思慮無妄則外不著生滅不",
    "X35n0651_001:0224b03": "起思慮則無分別不著生滅則現識不生內外既",
    "X35n0651_001:0224b04": "如則無生滅思慮可止無可止即是無止之止非",
    "X35n0651_001:0224b05": "因有顯無之止若因有顯無則非無止何以故止",
    "X35n0651_001:0224b06": "無止故。",
    "X35n0651_001:0224b07": "解脫菩薩而白佛言尊者若止無止止即是生何謂",
    "X35n0651_001:0224b08": "無生佛言菩薩當止是生止已無止亦不住於無止",
    "X35n0651_001:0224b09": "亦不住於無住云何是生。",
    "X35n0651_001:0224b10": "若後念止前念之生滅所止生滅雖止而能止之",
    "X35n0651_001:0224b11": "念己生何為無生佛答當其後念止前念之生滅",
    "X35n0651_001:0224b12": "前滅後生誠如所問然前念生滅既滅則後念能",
    "X35n0651_001:0224b13": "止之心不住何也因生滅故說止既無生滅可滅",
    "X35n0651_001:0224b14": "亦無能止可止前不生生滅後亦不住於能止前",
    "X35n0651_001:0224b15": "後既空中間無住何者是生。",
    "X35n0651_001:0224b16": "解脫菩薩而白佛言尊者無生之心有何取捨住何",
    "X35n0651_001:0224b17": "法相佛言無生之心不取不捨住於不心住於不法。",
    "X35n0651_001:0224b18": "心若無生應無取捨若無取捨則時中當依何法",
    "X35n0651_001:0224b19": "而住佛答以心無生當依無住為住內不住思慮",
    "X35n0651_001:0224b20": "之心外不住生滅之法應如是住也故古人所謂",
    "X35n0651_001:0224b21": "靈光獨耀逈脫根塵但離妄緣即如如佛。",
    "X35n0651_001:0224b22": "解脫菩薩而白佛言尊者云何住於不心住於不法",
    "X35n0651_001:0224b23": "佛言不生於心是住不心不生於法是住不法善男",
    "X35n0651_001:0224b24": "子不生心法即無依止不住諸行心常空寂無有異",
    "X35n0651_001:0224c01": "想譬彼虗空無有動住無起無作無彼無此得心空",
    "X35n0651_001:0224c02": "眼得法空心五陰六入悉皆空寂善男子修空法者",
    "X35n0651_001:0224c03": "不依三界不住戒相清淨無念無攝無放性等金剛",
    "X35n0651_001:0224c04": "不壞三寶空心不動具六波羅蜜。",
    "X35n0651_001:0224c05": "既已無住云何復有心可不住復有法可不住耶",
    "X35n0651_001:0224c06": "佛答非謂有心可不住法可不住但內滅思慮心",
    "X35n0651_001:0224c07": "是住不心外不住生滅法是住不法心為能依法",
    "X35n0651_001:0224c08": "為所依能所相依故有諸行若能所相忘則諸行",
    "X35n0651_001:0224c09": "不住心常空寂無有異想能想即思慮所想即生",
    "X35n0651_001:0224c10": "滅若證空寂自心即無能所之異等於虗空虗空",
    "X35n0651_001:0224c11": "無動起住作心亦無動起住作動起合思慮住作",
    "X35n0651_001:0224c12": "合生滅無此則無思慮無彼則無生滅得心空眼",
    "X35n0651_001:0224c13": "能圓鑒生滅得法空心則不礙思慮夫脩空法者",
    "X35n0651_001:0224c14": "不依三界有為之法不持小乘有為之戒證得清",
    "X35n0651_001:0224c15": "淨自性則無欲無念無有攝心無有放蕩超然自",
    "X35n0651_001:0224c16": "在等於金剛不壞三寶者彼外道二乘執有空心",
    "X35n0651_001:0224c17": "可得撥無三寶大乘即此清淨心中本具三寶覺",
    "X35n0651_001:0224c18": "了自性是佛寶圓鑒萬有是法寶空有不二是僧",
    "X35n0651_001:0224c19": "寶三寶本是一心不妨一心不動而具足六波羅",
    "X35n0651_001:0224c20": "蜜也。",
    "X35n0651_001:0224c21": "解脫菩薩而白佛言尊者六波羅蜜者皆是有相有",
    "X35n0651_001:0224c22": "相之法能出世耶佛言善男子我所說六波羅蜜者",
    "X35n0651_001:0224c23": "無相無為何以故善入離欲心常清淨實語方便本",
    "X35n0651_001:0224c24": "利利人是檀波羅蜜至念堅固心常無住清淨無染",
    "X35n0651_001:0225a01": "不著三界是尸波羅蜜修空斷結不依諸有寂靜三",
    "X35n0651_001:0225a02": "業不住身心是羼提波羅蜜遠離名數斷空有見深",
    "X35n0651_001:0225a03": "入陰空是毗梨耶波羅蜜具離空寂不住諸空心處",
    "X35n0651_001:0225a04": "無住不住大空是禪波羅蜜心無心相不取虗空諸",
    "X35n0651_001:0225a05": "行不生不證寂滅心無出入性常平等諸法實際皆",
    "X35n0651_001:0225a06": "決定性不依諸地不住智慧是般若波羅蜜善男子",
    "X35n0651_001:0225a07": "是六波羅蜜者皆獲本利入決定性超然出世無礙",
    "X35n0651_001:0225a08": "解脫善男子如是解脫法相皆無相行亦無解不解",
    "X35n0651_001:0225a09": "是名解脫何以故解脫之相無相無行無動無亂寂",
    "X35n0651_001:0225a10": "靜涅槃亦不取涅槃相。",
    "X35n0651_001:0225a11": "前云無住無生不心不法應是無為而六波羅蜜",
    "X35n0651_001:0225a12": "者有修有證事是有為豈應以有為法而契無為",
    "X35n0651_001:0225a13": "心耶佛答若先三乘教中所說六度原是有為以",
    "X35n0651_001:0225a14": "有為不契無為誠如所問今一乘教中所說六度",
    "X35n0651_001:0225a15": "當體無相無為非前所比何也所言檀度者即是",
    "X35n0651_001:0225a16": "捨義但捨有為而住無為不名波羅蜜也今則了",
    "X35n0651_001:0225a17": "心無生則有為無為二者並捨故是波羅蜜也何",
    "X35n0651_001:0225a18": "以知二邊俱捨善入離欲是捨有為心常清淨是",
    "X35n0651_001:0225a19": "捨無為二邊既捨則超然中道證中道故善了實",
    "X35n0651_001:0225a20": "際理地不受一塵佛事門中不捨一法應與實利",
    "X35n0651_001:0225a21": "則說實應與權利則說權是二者皆本覺中本具",
    "X35n0651_001:0225a22": "之利也又以無利為利是為本利前文云無生於",
    "X35n0651_001:0225a23": "化不生無化其化大焉戒為防非止惡志念堅固",
    "X35n0651_001:0225a24": "不為世法所侵而心不住善惡以無住故清淨以",
    "X35n0651_001:0225b01": "清淨故不如凡夫染有為不同二乘之染無為凡",
    "X35n0651_001:0225b02": "夫染有為則於三界不能出二乘染無為則於三",
    "X35n0651_001:0225b03": "界不肯入菩薩心契中道不著三界不離三界超",
    "X35n0651_001:0225b04": "然自得矣三乘所修忍辱身心未空根結未破內",
    "X35n0651_001:0225b05": "有能忍之心外有所忍之境能所既形非真忍辱",
    "X35n0651_001:0225b06": "大乘門中根結已破不依諸有內不住能忍身心",
    "X35n0651_001:0225b07": "外忘所對三業冥然一相名數擾動空有相非捨",
    "X35n0651_001:0225b08": "懈怠而修精進是名妄想遠離名數空有齊泯了",
    "X35n0651_001:0225b09": "陰非有非精進非不精進是精進義小乘捨動求",
    "X35n0651_001:0225b10": "靜破有入空二邊相敵是有為禪大乘空寂尚離",
    "X35n0651_001:0225b11": "誰住起動空不住空禪非禪相是無為禪凡夫執",
    "X35n0651_001:0225b12": "心有相或取諸有或取諸空或雙離空有而取寂",
    "X35n0651_001:0225b13": "滅大乘了達心法皆空不取不捨非出非入平等",
    "X35n0651_001:0225b14": "實際善達根本決定無惑外不取證故不依諸地",
    "X35n0651_001:0225b15": "內不著自心故不住智慧如是六度度無可度本",
    "X35n0651_001:0225b16": "覺中妙明真性本來如是非度非不度非有為亦",
    "X35n0651_001:0225b17": "非無為能以有為無為而脩菩薩行莫不皆一本",
    "X35n0651_001:0225b18": "覺無為任運而超然出世無解脫無不解脫是真",
    "X35n0651_001:0225b19": "解脫義是解脫中無相無行無動無亂。",
    "X35n0651_001:0225b20": "解脫菩薩聞是語已心大忻懌得未曾有欲宣義意",
    "X35n0651_001:0225b21": "而說偈言。",
    "X35n0651_001:0225b22": "　大覺滿足尊　　為眾敷演法　　皆說於一乘",
    "X35n0651_001:0225b23": "　無有二乘道　　一味無相利　　猶如太虗空",
    "X35n0651_001:0225b24": "　無有不容受",
    "X35n0651_001:0225c01": "二覺已圓故稱大覺二行已備故稱滿足然三乘",
    "X35n0651_001:0225c02": "賢聖未甞不與人說法但隨分所證齊已所領所",
    "X35n0651_001:0225c03": "說偏頗三乘相雜不能盡稱一乘而世尊窮盡妙",
    "X35n0651_001:0225c04": "覺果海徹法根源所說皆是一乘無有二乘一味",
    "X35n0651_001:0225c05": "醍醐無有餘味皆從自覺聖地稱性流出故等無",
    "X35n0651_001:0225c06": "相猶虗空普含萬有所謂一音演說法大小根器",
    "X35n0651_001:0225c07": "邪見正見莫不皆為如來一乘所容也。",
    "X35n0651_001:0225c08": "　隨其性各異　　皆得於本處　　如彼離心我",
    "X35n0651_001:0225c09": "　一法之所成　　諸有同異行　　悉獲於本利",
    "X35n0651_001:0225c10": "　滅絕二相見　　寂靜之涅槃",
    "X35n0651_001:0225c11": "法雖一味根器萬差隨類各解獲益大小雖則大",
    "X35n0651_001:0225c12": "小不等其所得利益皆領自心本有之利益非外",
    "X35n0651_001:0225c13": "有也何謂得本非外而三乘所證大小雖異莫不",
    "X35n0651_001:0225c14": "皆一味遠離身心是其所得故行有同異其所得",
    "X35n0651_001:0225c15": "無二也何為無二既能頓空身心則能滅絕有無",
    "X35n0651_001:0225c16": "等六十二邪見保證一味涅槃也。",
    "X35n0651_001:0225c17": "　亦不住取證　　入於決定處　　無相無有行",
    "X35n0651_001:0225c18": "　空心寂滅地　　寂滅心無生　　同彼金剛性",
    "X35n0651_001:0225c19": "有煩惱可離有涅槃可證落所知愚又謂之果縛",
    "X35n0651_001:0225c20": "不成增進不稱大乘而此一乘頓教了身心不有",
    "X35n0651_001:0225c21": "何涅槃可證而生死不生死涅槃非涅槃皆如來",
    "X35n0651_001:0225c22": "稱機權說豈可作決定解耶何無決定以常住自",
    "X35n0651_001:0225c23": "心無相無行空寂無生不為二邊所動同金剛性",
    "X35n0651_001:0225c24": "故。",
    "X35n0651_001:0226a01": "　不壞於三寶　　具六波羅蜜　　度諸一切生",
    "X35n0651_001:0226a02": "　超然出三界　　皆不以小乘　　一味之法印",
    "X35n0651_001:0226a03": "　一乘之所成",
    "X35n0651_001:0226a04": "恐眾生聞自心無相無行作撥無解或引古人所",
    "X35n0651_001:0226a05": "謂念佛一聲[口*敕]口三日又云佛之一字我不喜聞",
    "X35n0651_001:0226a06": "如是等語不解秘密起撥無見故菩薩頌中意云",
    "X35n0651_001:0226a07": "若悟自心心外無法不壞三寶又長行中所說六",
    "X35n0651_001:0226a08": "度皆無相行便云不必脩行六度豈知非事不表",
    "X35n0651_001:0226a09": "其理非理不顯其事事理雙運始不偏枯故云具",
    "X35n0651_001:0226a10": "六波羅蜜始可度眾生始可出三界如是事理大",
    "X35n0651_001:0226a11": "小皆從如來本覺性海流出皆一乘一味甚勿取",
    "X35n0651_001:0226a12": "捨直信自心本來具足也。",
    "X35n0651_001:0226a13": "爾時大眾聞說是義心大欣懌得離心我入空無相",
    "X35n0651_001:0226a14": "恢廓曠蕩皆得決定斷結盡漏。",
    "X35n0651_001:0226a15": "在會大眾向依身心所脩盡屬有為所向多局今",
    "X35n0651_001:0226a16": "聞是義身心遠離入空無相向所執之局見今也",
    "X35n0651_001:0226a17": "恢廓曠蕩所以忻懌也。",
    "X35n0651_001:0226a19": "金剛三昧經註卷第一"
}