{
    "X87n1616_001:0113b06": "山菴雜錄序",
    "X87n1616_001:0113b08": "道由言而顯。言以德而傳。然則有德之言。匪徒取信",
    "X87n1616_001:0113b09": "一時。抑乃傳之後世而無疑焉。恕中禪師謝事瑞岩。",
    "X87n1616_001:0113b10": "閑居太白山菴。以道自娛。蕭然一室。不蓄餘長。學屨",
    "X87n1616_001:0113b11": "日填戶外。推之不去也。或得其一言之益。不啻千金",
    "X87n1616_001:0113b12": "之重。又如飲甘露醍醐。心目充潤。蓋其平昔游歷諸",
    "X87n1616_001:0113b13": "大老之門。所聞所見。嘉言善行。心會理融。形之於言。",
    "X87n1616_001:0113b14": "不加藻繪。自然成章。若叢林之尊宿。儒門之先達。下",
    "X87n1616_001:0113b15": "至閭巷小子。其言善足以勸。其言惡足以誡。使人聞",
    "X87n1616_001:0113b16": "之心開意解。筆之成書。題之曰山菴雜錄。其徒住翠",
    "X87n1616_001:0113b17": "岩玄極頂公。鏤板行世。遠來京師。特以見示。予讀之",
    "X87n1616_001:0113b18": "不忘釋手。乃知所謂治世語言。皆順正法。麤言軟語。",
    "X87n1616_001:0113b19": "皆第一義。信不誣矣。譬諸草木。良醫攬之。無不是藥。",
    "X87n1616_001:0113b20": "其不知者。執藥成病。世出世間。一切諸法。無非佛法。",
    "X87n1616_001:0113b21": "明理者得之。皆足以垂世立教。有德有言禪師之謂",
    "X87n1616_001:0113b22": "歟。可謂善知藥病者矣。可謂善談佛法者矣。予於禪",
    "X87n1616_001:0113b23": "師有通家之好。雖未甞一接顏色。聲跡相聞亦有年",
    "X87n1616_001:0113b24": "矣。熟知其德足以服眾。言足以訓世。故雖不言。人固",
    "X87n1616_001:0113c01": "信之不疑。況此皆已然之事。實附事明理。言近指遠。",
    "X87n1616_001:0113c02": "宜其益於當世。傳之無窮焉。",
    "X87n1616_001:0113c03": "洪武己巳夏六月　僧錄司左善世　弘道　序",
    "X87n1616_001:0113c07": "山菴雜錄。",
    "X87n1616_001:0113c08": "余生平多病。晚年以日本奏請。赴",
    "X87n1616_001:0113c09": "召京師。私謂縱使不往日本。又豈能生還乎。凡平昔",
    "X87n1616_001:0113c10": "親舊。亦未有不以是為料者。幸",
    "X87n1616_001:0113c11": "今上見憫。特寢其奏。留居天界。既而諸病交侵幾死",
    "X87n1616_001:0113c12": "者三。又幸",
    "X87n1616_001:0113c13": "上憐。賜歸天童故山。親舊相勞問。如再世也。余以年",
    "X87n1616_001:0113c14": "幾七十。而萬死中得一生。私欲杜門謝諸緣以盡",
    "X87n1616_001:0113c15": "餘齒。有法姪莊敬中者。數謁余山菴而請曰。唐宋",
    "X87n1616_001:0113c16": "諸大士立言著書者。恒間作不絕。及元以來寢希。",
    "X87n1616_001:0113c17": "故近古名德提唱。及嘉言懿行。可為叢林龜鑒者。",
    "X87n1616_001:0113c18": "大率泯沒無聞。翁當叢林全盛之際。徧參諸大老。",
    "X87n1616_001:0113c19": "聞見愽洽。每侍語次。間聞口舉一二。皆所未聞。而",
    "X87n1616_001:0113c20": "警發尤深。願翁以游戲三昧自成一書。上發先德",
    "X87n1616_001:0113c21": "之幽光。下脫後學之沈痾。則法門盛事也。敢以為",
    "X87n1616_001:0113c22": "請。余曰。子之志固美矣。然余之所言不能文。言而",
    "X87n1616_001:0113c23": "不文。焉足以行遠。是非吾敢任也。敬中又曰。今教",
    "X87n1616_001:0113c24": "法陵夷。前輩淪沒殆盡。翁今遠歸。出於望外。翁辭",
    "X87n1616_001:0114a01": "不任。將誰任耶。若言之文不文。固何足較。苟得直",
    "X87n1616_001:0114a02": "書以彰其事。足矣。願勿固辭。余用是以平生師友",
    "X87n1616_001:0114a03": "所講授。湖海所見聞。或機緣之扣擊。或善惡之報",
    "X87n1616_001:0114a04": "應。與夫一言一行。一出一處。不擇其時之先後。人",
    "X87n1616_001:0114a05": "貴賤。凡可以警勸乎後來者。信意信筆。據實而書",
    "X87n1616_001:0114a06": "之。名曰山菴雜錄。昔宋有名宿。修所謂羅湖野錄．",
    "X87n1616_001:0114a07": "雲臥紀譚。其間所載。大抵激揚第一義諦者為多。",
    "X87n1616_001:0114a08": "若此類。余少壯時所記。今已十忘七八。晚歲僻處",
    "X87n1616_001:0114a09": "海隅。又不能旁詢愽採。故多遺失。余頗恨之。盖言",
    "X87n1616_001:0114a10": "而道。庶為至言。而未甞言也。外此則越吾分矣。雖",
    "X87n1616_001:0114a11": "然。執吾門遷固之筆者。庶或有可採焉。",
    "X87n1616_001:0114a12": "洪武八年臘月望日",
    "X87n1616_001:0114a13": "天台山人釋　無慍　序",
    "X87n1616_001:0114a17": "慍恕中禪師以虎丘八世孫坐大道場。說法度人。為",
    "X87n1616_001:0114a18": "緇素之所歸依。其二會語。無相居士宋公濂已為之",
    "X87n1616_001:0114a19": "序。而山菴雜錄未有序之者。禪師之大弟子雙林住",
    "X87n1616_001:0114a20": "山玄極頂公．前住南明韜中瑄公。相率求伯衡作之。",
    "X87n1616_001:0114a21": "閱之一再。過謂玄極．韜中曰。昔獲見二會語。輙讚歎",
    "X87n1616_001:0114a22": "曰。是何其奔注放溢。若千江一源也。是何其震邀迅",
    "X87n1616_001:0114a23": "利。若雷驚電掃也。是何其混融圓滿。不見斧鑿之痕",
    "X87n1616_001:0114a24": "也。是何其絕枝蔓。去町畦。不墮情識之境也。蓋自真",
    "X87n1616_001:0114b01": "乘中流出。視彼東掇西拾以應用者。相去奚啻九萬",
    "X87n1616_001:0114b02": "里也。因其言語。窺其造詣。佛菩薩地位人哉。然而往",
    "X87n1616_001:0114b03": "往為唱提策勵而發。宣闡法要。究竟己事之為務。是",
    "X87n1616_001:0114b04": "以不暇泛及也。今觀此錄。則朝廷之上。郡邑之間。市",
    "X87n1616_001:0114b05": "井之中。山林之下。其人．其行．其事．其文辭。若善。若善",
    "X87n1616_001:0114b06": "若非善。若是若非是。若當若非當。若優若非優。靡所",
    "X87n1616_001:0114b07": "不具。可以勸焉。可以懲焉。而於儒者．釋者．道者．仕者．",
    "X87n1616_001:0114b08": "隱者．老者．雅者．富貴者．貧賤者．商賈者．藝術者．屠沽",
    "X87n1616_001:0114b09": "者．農圃者。以至婦人女子。輿隸臧獲。莫不有利益焉。",
    "X87n1616_001:0114b10": "夫慈雲之靉靆也。尺地無不遮蓋。法雨之滂沱也。莖",
    "X87n1616_001:0114b11": "草無不溉沾。日月之東升西降也。無昏衢之不照。霄",
    "X87n1616_001:0114b12": "壤之上覆下載也。無含生之不攝。此錄之作。其心蓋",
    "X87n1616_001:0114b13": "如斯。以大慈悲憫一切眾。多諸方便。巧為道引。使祛",
    "X87n1616_001:0114b14": "逐邪妄。而不昧真智。平等無有異。如此。師之能仁於",
    "X87n1616_001:0114b15": "是乎在矣。真佛菩薩地位人哉。有能於此一覽之頃。",
    "X87n1616_001:0114b16": "超然頓悟。始於不勸懲。而至無所不勸懲。無所不勸",
    "X87n1616_001:0114b17": "懲。而至無勸懲。由正途而入覺地。結習不能使。業識",
    "X87n1616_001:0114b18": "不能縛。是則能體禪師纂錄之心矣。玄極．韜中汲汲",
    "X87n1616_001:0114b19": "焉刊印而流布之。其心亦禪師之心也。於戲。尚可視",
    "X87n1616_001:0114b20": "同尋常隨筆。徒以廣見聞。資游談哉。作是說已。遂書",
    "X87n1616_001:0114b21": "以為序。",
    "X87n1616_001:0114b22": "洪武二十五年冬十月二十四日",
    "X87n1616_001:0114b23": "無聞居士眉山　蘇伯衡　敘",
    "X87n1616_001:0114c06": "山菴雜錄卷之上",
    "X87n1616_001:0114c08": "天台沙門釋　無慍　述",
    "X87n1616_001:0114c09": "定水寶葉和尚。四明人。參徑山虗堂。凡宗門話頭未",
    "X87n1616_001:0114c10": "能透脫者。必咨扣老成。不透脫不已。一日。造虗堂。問",
    "X87n1616_001:0114c11": "云。德山末後句。若謂之有。德山焉得不會。若謂之無。",
    "X87n1616_001:0114c12": "岩頭又道德山未會。望和尚慈悲指示。虗堂云。我不",
    "X87n1616_001:0114c13": "會。汝去問雲首座。師去問雲首座。適雲首座遊山歸。",
    "X87n1616_001:0114c14": "索水濯足。師亟進水。委身出手為摩捋之。却仰首問",
    "X87n1616_001:0114c15": "云。德山末後句。某甲未識有無。望首座開示。雲首座",
    "X87n1616_001:0114c16": "以兩手掇濯足水澆潑云。有什麼末後句。師不明其",
    "X87n1616_001:0114c17": "指。明日。見虗堂。堂問云。我教你問雲首座末後句。他",
    "X87n1616_001:0114c18": "如何說。師云。依和尚尊命問之。被他用濯足水澆潑。",
    "X87n1616_001:0114c19": "堂云。他更無別語。師云。他道。有什麼末後句。堂云。那",
    "X87n1616_001:0114c20": "那我向你道他會得。師於是釋然。雲首座者。閑極和",
    "X87n1616_001:0114c21": "尚也。為虗堂上首弟子。有高行。住虎丘而終。",
    "X87n1616_001:0114c22": "平江定惠住持因大方者。天台人也。法嗣古林。不撿",
    "X87n1616_001:0114c23": "細事。疎宕自如。與郡守周侯義卿善。大方既謝院事。",
    "X87n1616_001:0114c24": "寓靈岩老宿華公房。至正戊戌九月八日。周以事入",
    "X87n1616_001:0115a01": "山訪之。大方云。某此月十四日即此山火化。侯其為",
    "X87n1616_001:0115a02": "我證明。周戲諾之。別去。至十三日。以偈寄周云。昨日",
    "X87n1616_001:0115a03": "巖前拾得薪。今朝幻質化為塵。慇懃寄語賢侯道。碧",
    "X87n1616_001:0115a04": "落雲収月一痕。周得偈。亦未之信。是夜。請於華以燥",
    "X87n1616_001:0115a05": "薪為高棚。仍借一龕坐去。華謂。薪則從命。龕則無有。",
    "X87n1616_001:0115a06": "遂指華所坐木榻曰。此亦足矣。華如其言。十四日。晨",
    "X87n1616_001:0115a07": "起。登殿畢。與眾僧訣。復說偈曰。前身本是石橋僧。故",
    "X87n1616_001:0115a08": "向人間供愛憎。憎愛盡時全體現。鐵虵火裏嚼寒氷。",
    "X87n1616_001:0115a09": "遂袖燥薪行陞柴棚。自秉火。薪得火。烈焰熾然。於火",
    "X87n1616_001:0115a10": "聚中祝香曰。靈苗不屬陰陽種。根本元從劫外來。不",
    "X87n1616_001:0115a11": "是休居親說破。如何移向火中栽。度數珠與華云。聊",
    "X87n1616_001:0115a12": "當遺囑。火焰到所。多得設利。周聞之。驚嘆不已。既為",
    "X87n1616_001:0115a13": "建設利塔於靈岩。復為詩以悼之云。",
    "X87n1616_001:0115a14": "元兵下江南。金山賢默菴被伯顏脅而置諸幕中。從",
    "X87n1616_001:0115a15": "至武林。時中竺珂公雪屋以宋鼎已遷。即謝寺事。默",
    "X87n1616_001:0115a16": "菴雅知公。且尊其道行。因言之伯顏。請公陞住靈隱。",
    "X87n1616_001:0115a17": "默菴親持請疏扣公門。公抽關。露半面問云。汝為誰。",
    "X87n1616_001:0115a18": "默菴云。和尚。故人某甲也。公落關云。我不識你。蓋公",
    "X87n1616_001:0115a19": "雖處世外。而以忠節自持。故不屑靈隱之命。而深拒",
    "X87n1616_001:0115a20": "之如此。時座下有首座某。年八十餘。歎曰。我生於宋。",
    "X87n1616_001:0115a21": "老於宋。乃不得死於宋。逐絕粒而死。",
    "X87n1616_001:0115a22": "叢林中。道聽之說皆不足徵。後世傳大惠與佛智同",
    "X87n1616_001:0115a23": "參圓悟。悟偏愛佛智。而大惠常不平。後佛智住育王。",
    "X87n1616_001:0115a24": "大惠踵其席。託以沙水不利。發其塔。而真身不壞。以",
    "X87n1616_001:0115b01": "钁钁破其腦。灌油而焚之。果爾。可謂慘戚之甚。常人",
    "X87n1616_001:0115b02": "尚不忍為。而大惠忍為之哉。甞讀佛智塔銘。乃闍維。",
    "X87n1616_001:0115b03": "葬設利。未甞有全身入塔事。又咲翁住育王。役工起",
    "X87n1616_001:0115b04": "廢無暇日。適天童虗席。都堂省奉旨遷師補之。師以",
    "X87n1616_001:0115b05": "育王土木功未就。上書宰相求免。有天童即育王。育",
    "X87n1616_001:0115b06": "王即天童之語。蓋翁清規嚴肅。衲子有犯無恕。皆憚",
    "X87n1616_001:0115b07": "之。因見其辭天童命。相鼓合造謗。乃有將錢十萬買",
    "X87n1616_001:0115b08": "天童之語。至今無知輩相傳以為口實。予前元重紀",
    "X87n1616_001:0115b09": "至元間。訪雅景文于普福教寺。景文出翁上宰相書",
    "X87n1616_001:0115b10": "真墨以示。始徵前謗為非。及讀無文文集中行狀．三",
    "X87n1616_001:0115b11": "塔塔銘。其言師辭天童皆與書意同。夫二師之道。猶",
    "X87n1616_001:0115b12": "日月麗天。莫不蒙照。而無謂之謗。雖不足污師。然亦",
    "X87n1616_001:0115b13": "不可不辨也。",
    "X87n1616_001:0115b14": "靈隱千瀨和尚者。淛右人也。嗣愚極。讀書綴文。眼空",
    "X87n1616_001:0115b15": "當世。甞著扶宗顯正論。其剖拆邪正。訂定是非。極有",
    "X87n1616_001:0115b16": "可觀。但其中以宗師拈椎竪拂為譚柄。引晉王衍握",
    "X87n1616_001:0115b17": "玉麈尾。與手同色事為證。夫宗師拈椎竪拂。乃激揚",
    "X87n1616_001:0115b18": "向上一著。豈細事耶。而千瀨以為談柄。非惟昧失自",
    "X87n1616_001:0115b19": "家正眼。抑亦疑誤後人矣。",
    "X87n1616_001:0115b20": "元既滅宋。以楊璉真加為江淮釋教都總統。奉命發",
    "X87n1616_001:0115b21": "宋南渡諸陵于越之山陰。演福住持澤雲夢者。從真",
    "X87n1616_001:0115b22": "加。獨凌辱理宗遺屍。必夙怨也。雲夢意在謟順真加。",
    "X87n1616_001:0115b23": "亦以左足踢其脇。無何。楊州有人暴死。到閻羅王界。",
    "X87n1616_001:0115b24": "卒報。陽間天子來。閻王下殿迎。見黃屋左纛。車馬駢",
    "X87n1616_001:0115c01": "填。與世主儀仗無異。既坐定。少頃。有鬼卒杻械一僧。",
    "X87n1616_001:0115c02": "引至殿前。陽間天子責問曰。朕在位四十年。治國治",
    "X87n1616_001:0115c03": "民。固無大過。於汝教法。未始不為流通。與卿無讎。卿",
    "X87n1616_001:0115c04": "胡廼阿真加。亦過辱朕。遂勑猛士以鐵錐錐其左足",
    "X87n1616_001:0115c05": "拇指。高揭而捶之。其痛苦之聲。酸嘶慘戚不可聞。須",
    "X87n1616_001:0115c06": "臾退去。暴死人恠而問。陽間天子為誰。有人對曰。宋",
    "X87n1616_001:0115c07": "理宗皇帝也。被捶僧為誰。曰。杭州演福住持澤雲夢",
    "X87n1616_001:0115c08": "也。暴死人甦。於是到演福。詢其事以驗所見。而雲夢",
    "X87n1616_001:0115c09": "左足拇指發瘡不可治。已殂矣。",
    "X87n1616_001:0115c10": "近代吾宗卓絕之士。其臨機設施。不踏古人舊轍。而",
    "X87n1616_001:0115c11": "能運己之智。開人之心。使教法頓增九鼎之重者固",
    "X87n1616_001:0115c12": "多。何今之罕見哉。杭下天竺鳳山儀法師。前元延祐",
    "X87n1616_001:0115c13": "初。際遇賜三藏鴻臚卿號。不食其祿。教門少有齟齬。",
    "X87n1616_001:0115c14": "必整理之。高麗駙馬瀋王被旨禮寶陀觀音。過杭。出",
    "X87n1616_001:0115c15": "褚中錢。就明慶寺設齋。齋諸山住持。省官以下。諸衙",
    "X87n1616_001:0115c16": "門官。躬董其事。及班列位次。以瀋王中居講堂法座",
    "X87n1616_001:0115c17": "上。眾官以次班法座上。諸山列兩廡。既坐定。而師後",
    "X87n1616_001:0115c18": "至。竟趨座上問王曰。今日齋會為何。王曰。齋諸山。師",
    "X87n1616_001:0115c19": "曰。大王既言齋諸山。主人今無位。而王自處尊位。諸",
    "X87n1616_001:0115c20": "山列兩廡。至有席地而坐者。與邏齋何異。於禮恐不",
    "X87n1616_001:0115c21": "然。王聞之。惶愧請謝。即下法座。前揖諸山。分賓主。而",
    "X87n1616_001:0115c22": "眾官退就兩廡諸山位。齋畢。王握師手曰。非吾師。幾",
    "X87n1616_001:0115c23": "不成禮。噫。所謂臨機設施。而能開人之心者。鳳山其",
    "X87n1616_001:0115c24": "人歟。",
    "X87n1616_001:0116a01": "虗谷和尚。辭仰山。赴徑山。到袁州城裏。四遠檀信贐",
    "X87n1616_001:0116a02": "金錢褚幣。委積滿前。虗谷徐謝之曰。吾不敏。兩淛諸",
    "X87n1616_001:0116a03": "山以吾頗諳宗趣。虗徑山席處吾。欲吾開堂說法。闡",
    "X87n1616_001:0116a04": "揚宗趣耳。豈以貧窶見嫌。諸君所贐物請還。庶免新",
    "X87n1616_001:0116a05": "華嚴之誚也。囑侍僧囊道具隨身而已。",
    "X87n1616_001:0116a06": "予天曆間參一源靈禪師于湖之鳳山。因究趙州勘",
    "X87n1616_001:0116a07": "臺山婆子話不破。一日。侍次。舉以問師。師云。我早年",
    "X87n1616_001:0116a08": "在台州瑞岩方山和尚會中充維那。亦曾扣以此公",
    "X87n1616_001:0116a09": "案。山云。靈維那。儞下一轉語看。我當時隨口便道。盡",
    "X87n1616_001:0116a10": "大地人無奈者婆子何。山云。我則不然。盡大地人無",
    "X87n1616_001:0116a11": "奈趙州何。我當時如饑得食。如病得汗。自覺慶快。乃",
    "X87n1616_001:0116a12": "云。侍者。儞別下一轉語看。予當時打个問訊便行。甞",
    "X87n1616_001:0116a13": "記師初入院。上堂。舉世尊陞座。文殊白槌公案。拈云。",
    "X87n1616_001:0116a14": "世尊以是錯說。文殊以是錯傳。新鳳山今日以是錯",
    "X87n1616_001:0116a15": "舉。會麼。字經三寫。烏焉成馬。其時。竺元先師隱居六",
    "X87n1616_001:0116a16": "和塔。聞之。歆艶曰。宣政院舉許多長老。惟鳳山較些",
    "X87n1616_001:0116a17": "子。師。寧海人。徑山雲峰手度弟子。出世嗣方山。為人",
    "X87n1616_001:0116a18": "慈忍有容。提誨不倦。示寂。人識與不識。無不嗟悼。",
    "X87n1616_001:0116a19": "佛經中說。海中有魚大如山。背上產大樹。晝夜被業",
    "X87n1616_001:0116a20": "風鼓撼。痛苦難喻。莊生亦云。北海有魚曰鯤。鯤之大。",
    "X87n1616_001:0116a21": "不知其幾千里也。至正癸卯。有人從奴兒于來。言彼",
    "X87n1616_001:0116a22": "處近有魚大如山。從海中過。揚鬐鬣。露脊尾於水面。",
    "X87n1616_001:0116a23": "背北投南。隱隱而去。四日四夜。始盡其身。此所謂大",
    "X87n1616_001:0116a24": "身眾生。夙業所感如是。然阿脩羅王立大海中。身與",
    "X87n1616_001:0116b01": "須彌山齊。以手簸弄日月。其視此魚。則小鮮也。世人",
    "X87n1616_001:0116b02": "局局乎其耳目之所及。耳目之外。皆以為誕。吁。",
    "X87n1616_001:0116b03": "禪門宗要者。乃雪山曇公之所作也。雪山於宋淳祐",
    "X87n1616_001:0116b04": "間依方山禪師于台之瑞岩。則其成此集也。豈苟哉。",
    "X87n1616_001:0116b05": "余少時甞依鳳山靈公。夜參次。公忽言及宗要。其中",
    "X87n1616_001:0116b06": "提掇古人不到處。餘不能及也。故授一冊命讀之。後",
    "X87n1616_001:0116b07": "四十年餘。天衣清業海者。重為刊板。志固可尚。既自",
    "X87n1616_001:0116b08": "序。復求用章俊公序之。皆言雪山盜他人成集作己",
    "X87n1616_001:0116b09": "刊行。指恩公斷江一言為證。又為分作十卷。每篇取",
    "X87n1616_001:0116b10": "本篇一語為題。牽合破碎。失旨頗多。余患來者不審",
    "X87n1616_001:0116b11": "其由。反然業海而陋雪山。故記之。",
    "X87n1616_001:0116b12": "虎丘東州．靈隱獨孤。同鄉同學。交義甚厚。東州住虎",
    "X87n1616_001:0116b13": "丘日。適在城萬壽闕主。諸山擬舉獨孤主之。時獨孤",
    "X87n1616_001:0116b14": "住湖州天寧。歷階而陞。非躐也。東州力沮之。獨孤聞",
    "X87n1616_001:0116b15": "之。不以為意。踰年。東州緣化到湖州。欲見之。自負內",
    "X87n1616_001:0116b16": "慚不見。恐其惎我敗我緣事。故瞰其亡而往見之。獨",
    "X87n1616_001:0116b17": "孤得報。亟歸。盡禮舘穀。又捐私帑。為之牽先。從容敘",
    "X87n1616_001:0116b18": "交義。與昔無少異。洎東州歸虎丘。深夜於方丈致爽",
    "X87n1616_001:0116b19": "閣中。且行且自訟曰。獨孤君子。壽永小人。予觀今之",
    "X87n1616_001:0116b20": "叢林中為朋友者。爭一語之隙。一絲之利。至於造謗。",
    "X87n1616_001:0116b21": "讟相擠陷。恨不即斷其命。以快於心也。求如獨孤之",
    "X87n1616_001:0116b22": "寬厚。東州之自訟。幾希矣。凡弟子之於其師也。掩惡",
    "X87n1616_001:0116b23": "而揚善。順是而背非。是謂之孝。掩善而揚惡。背是而",
    "X87n1616_001:0116b24": "順非。謂之不孝。苟師無善可揚。嘿之可也。強以善加",
    "X87n1616_001:0116c01": "之。使之竊議。反訐其不善。無是可順。諍之可也。強以",
    "X87n1616_001:0116c02": "是從之。使人竊議。反訐其非。亦不孝也。切觀近來大",
    "X87n1616_001:0116c03": "方尊宿遷化。其弟子為具狀。求名公銘其塔。必書生",
    "X87n1616_001:0116c04": "時父母得異夢。死時火後牙齒．數珠等不壞。設利無",
    "X87n1616_001:0116c05": "數。無此數端。不成尊宿矣。是皆不肖子。不明正理。妄",
    "X87n1616_001:0116c06": "立偽言。玷辱其師。可謂孝乎。傳燈一千七百善知識。",
    "X87n1616_001:0116c07": "有設利者。十四人而已。寂音尊者僧寶傳八十一人。",
    "X87n1616_001:0116c08": "有設利者。數人而已。且吾宗所重者。惟在宗通說通。",
    "X87n1616_001:0116c09": "有向上爪牙。為人解粘去縛。謂之傳法度生。餘皆末",
    "X87n1616_001:0116c10": "事也。至若火化而間有諸根不壞．設利流珠者。蓋其",
    "X87n1616_001:0116c11": "平日所修純淨之驗。亦豈易得哉。余懼後來遞相彷",
    "X87n1616_001:0116c12": "効。造合偽言。妄美其師。而[金*嶲]之於石。使異教人讀之。",
    "X87n1616_001:0116c13": "反疑先喆有靈異者。亦成偽矣。遺害教門。固非小小。",
    "X87n1616_001:0116c14": "痛哉。",
    "X87n1616_001:0116c15": "東暘。住道場。被廊僧誣以事。訟于宣政院。院檄委本",
    "X87n1616_001:0116c16": "覺住持了菴。同郡守理其曲直。了菴曰。東暘確守規",
    "X87n1616_001:0116c17": "繩。馭眾嚴肅。在下者不得縱肆。故妄興詞訟。欲去之",
    "X87n1616_001:0116c18": "耳。今廁吾羣。有司閑坐府廳上。而東暘是鞠。吾何以",
    "X87n1616_001:0116c19": "堪。即退居南堂。楚石住嘉興天寧。值有司重作官宇。",
    "X87n1616_001:0116c20": "闕木石。欲取村落無僧廢菴應所需。因集諸寺住持",
    "X87n1616_001:0116c21": "議之。時楚石力陳不可者沮之。有司弗聽。遂撾退鼓。",
    "X87n1616_001:0116c22": "歸海鹽天寧。二老皆勇於行義。視弃師席之尊。不啻",
    "X87n1616_001:0116c23": "如棄弊屣。今雖荐禍患嬰己。而猶濡忍戀戀。亦獨何",
    "X87n1616_001:0116c24": "哉。",
    "X87n1616_001:0117a01": "雲外和尚。昌國人。生而身裁眇小。精悍有餘。說法能",
    "X87n1616_001:0117a02": "巧譬傍引。貴欲俯就學者而曲成之。至於奔軼絕塵。",
    "X87n1616_001:0117a03": "雖鶻眼龍睛。亦無窺瞰分。洞上一宗之傳獨賴之。晚",
    "X87n1616_001:0117a04": "住天童。四海英衲俱萃。師不倨傲。不貪積。不私食。得",
    "X87n1616_001:0117a05": "施利。隨與人。見後生。敬之愈謹。期任宗門也。二時粥",
    "X87n1616_001:0117a06": "飯必掌鉢赴堂。既寂。無餘資。禪者率錢津送。後事弟",
    "X87n1616_001:0117a07": "子聘大方．舁獨木．省愚菴．證無印四人。足大其宗。但",
    "X87n1616_001:0117a08": "位不稱德。無嗣其法者。惟無印下。僅有一二人耳。",
    "X87n1616_001:0117a09": "溫日觀者。不測人也。號知歸子。早游教庠。尋入禪肆。",
    "X87n1616_001:0117a10": "縱性樂道。不拘小節。獨心係安養國。雖造次顛沛。未",
    "X87n1616_001:0117a11": "始暫忘。喜臨晉帖。寫蒲萄二者。並臻其妙。凡到諸剎。",
    "X87n1616_001:0117a12": "臨別必索之錢。隨所得。詣屠沽家沽酒獨酌。餘錢散",
    "X87n1616_001:0117a13": "與街坊小兒。令為前導。齊聲喝云。相公來。是故見之。",
    "X87n1616_001:0117a14": "輙追逐成群隊。作為詩偈。度越前古。後終于西湖教",
    "X87n1616_001:0117a15": "寺。或謂託生白湛淵家。豈世緣未了而了之耶。",
    "X87n1616_001:0117a16": "竹莊嵒公。住台之兜率。生有氣量。平視前輩。故嫉之",
    "X87n1616_001:0117a17": "者眾。前朝天壽節。各州縣必擇請諸山住持一人說",
    "X87n1616_001:0117a18": "法。竹壯適當其任。嫉者多購禪容出問話。欲挫其機。",
    "X87n1616_001:0117a19": "知事人知。具白。竹莊曰。戶門庶務。知事人為之。陞座",
    "X87n1616_001:0117a20": "說法。乃住持人任。汝無多言。明日。到天寧。坐方丈客",
    "X87n1616_001:0117a21": "位中。與諸山談笑自若。逮鼓鳴。乘輿至法堂。對眾官",
    "X87n1616_001:0117a22": "祇揖登座。祝香罷。斂衣就座。僧出問話。衮衮不輟。竹",
    "X87n1616_001:0117a23": "莊答之如流。又能就其語反徵之。而自退衄者有焉。",
    "X87n1616_001:0117a24": "如是更四五人。眾官厭久立。止其餘不許出問話。遂",
    "X87n1616_001:0117b01": "提綱舉話。風飛雷厲。電卷星馳。人皆劫劫。我獨有餘。",
    "X87n1616_001:0117b02": "彼嫉之者。縱一人具千萬舌。亦不能勝讚者之口矣。",
    "X87n1616_001:0117b03": "惜壽命不永。非叢林福。",
    "X87n1616_001:0117b04": "黃岩靈石新古帆。初見東州于虎丘。甞委以藏鑰。次",
    "X87n1616_001:0117b05": "見竺元先師于鴻福。一夕。上方丈請益云。某甲看狗",
    "X87n1616_001:0117b06": "子無佛性話。無入頭處。望和尚垂示。先師厲聲云。夜",
    "X87n1616_001:0117b07": "深。下去。古帆歸堂中。詬罵云。不為我說即休。何得見",
    "X87n1616_001:0117b08": "嗔。有人說向先師。先師云。他向後自會去在。古帆聞",
    "X87n1616_001:0117b09": "之。當下廓然。出世。一香為先師拈出。",
    "X87n1616_001:0117b10": "寶雲文宗周者。象山人也。淹愽教觀。持律甚嚴。尋常",
    "X87n1616_001:0117b11": "與人言。蹇訥不出口。至陞座竪義。講說滔滔。若建瓴",
    "X87n1616_001:0117b12": "之水。莫之禦也。臨終。陞座講十六觀經。終卷。欲與眾",
    "X87n1616_001:0117b13": "訣。左右進前啟曰。和尚。後事未曾分付。奈何告寂。宗",
    "X87n1616_001:0117b14": "周曰。衲僧家要行便行。有什麼後事。啟者益懇。於是",
    "X87n1616_001:0117b15": "下座歸方丈。一一條盡之。即合掌稱念西方四聖尊",
    "X87n1616_001:0117b16": "號。回向發願畢。遂入滅。火化。設利燦爛。",
    "X87n1616_001:0117b17": "竺元先師。聞如一菴自淛西多購文籍歸太白。乃寄",
    "X87n1616_001:0117b18": "書與一了堂。有云。聞一菴多買文籍歸。想無別事。只",
    "X87n1616_001:0117b19": "欲教幾箇雛僧耳。儞可向他說。何不自休去。譬如逐",
    "X87n1616_001:0117b20": "兔之犬。終日逐之。不失其跡。逐之半途。又見麋鹿。棄",
    "X87n1616_001:0117b21": "兔逐鹿。兩俱不得。好懡[怡-台+羅]。予居徑山蒙堂時。甞拜書",
    "X87n1616_001:0117b22": "問先師起居。答以手簡云。汝在蒙堂中火爐頭拈弄",
    "X87n1616_001:0117b23": "火筯處。語言談笑處。喫湯喫水處。皆是汝自己。更非",
    "X87n1616_001:0117b24": "別人。直截工夫。無出於此。予想先師當時必以我為",
    "X87n1616_001:0117c01": "庸鄙。不足承惡辣拳踢。故曲示此說。正是拈黃葉當",
    "X87n1616_001:0117c02": "金悅小兒耳。不然。何拖泥帶水如是耶。嗚呼。先師入",
    "X87n1616_001:0117c03": "滅已三十餘年。述此訓言。如同對面。",
    "X87n1616_001:0117c04": "誠道元者。處俗。從石塘胡先生游。出塵。參虗谷公於",
    "X87n1616_001:0117c05": "徑山。甞著性學指要十卷。大有補於世教。至正丙申。",
    "X87n1616_001:0117c06": "喜禾高士明編次刊行。其時張士誠據蘇州。擅稱王。",
    "X87n1616_001:0117c07": "有鄭明德．陳敬初．倪元震輩輔之。諸儒以其書駁晦",
    "X87n1616_001:0117c08": "菴。論性失旨。言之於士誠。士誠命毀其板。夫性虗廓",
    "X87n1616_001:0117c09": "寂寥。冲漠絕朕。豈可以善惡。善惡混分三品。與氣質",
    "X87n1616_001:0117c10": "等而論之。則道元之辨之也固宜。吾聞禹聞善言則",
    "X87n1616_001:0117c11": "拜。顏子得一善則拳拳伏膺。今諸儒皆推尊禹．顏者。",
    "X87n1616_001:0117c12": "而所行與禹．顏不同。何耶。",
    "X87n1616_001:0117c13": "古林和尚。住保寧。道望隆重。當時據大師位者忌之。",
    "X87n1616_001:0117c14": "雖大方有虗席處。鮮肯舉之。天童雲臥死。袁文清公",
    "X87n1616_001:0117c15": "時在翰林。特以書抵明州萬壽莊雪崖。云。古林翁曩",
    "X87n1616_001:0117c16": "在虎丘一識。機鋒峭峻。議論氷雪。足可扶激頹風。今",
    "X87n1616_001:0117c17": "天童虗席。雪崖宜一舉之桷。雖俗子。深為扼腕。由是",
    "X87n1616_001:0117c18": "得與遴選之數。而又不及中。惜哉。",
    "X87n1616_001:0117c19": "雪竇常藏主。橫山之弟子。貌寒陋。眼不識丁。惟習禪",
    "X87n1616_001:0117c20": "定。所作偈頌。事理混融。音律調暢。大有啟迪人處。故",
    "X87n1616_001:0117c21": "同時人皆以常達磨稱之。余少年於徑山識之。今尚",
    "X87n1616_001:0117c22": "記得其所作頌四首。曰鐵牛．曰海門．曰苦笋．曰息菴。",
    "X87n1616_001:0117c23": "鐵牛。曰。",
    "X87n1616_001:0117c24": "　百煉爐中輥出來　　頭角崢嶸體絕埃",
    "X87n1616_001:0118a01": "　打又不行牽不動　　這回端不入胞胎",
    "X87n1616_001:0118a02": "海門。曰。",
    "X87n1616_001:0118a03": "　業風吹起浪如山　　多少漁翁著脚難",
    "X87n1616_001:0118a04": "　[拚-ㄙ+ㄊ]命捨身挨得入　　方知玉戶不曾關",
    "X87n1616_001:0118a05": "苦笋。曰。",
    "X87n1616_001:0118a06": "　紫衣脫盡白如銀　　百沸鍋中轉得身",
    "X87n1616_001:0118a07": "　自是苦心人不信　　等閑咬著味全珍",
    "X87n1616_001:0118a08": "息菴。曰。",
    "X87n1616_001:0118a09": "　百尺竿頭罷問津　　孤峰絕頂養閑身",
    "X87n1616_001:0118a10": "　雖然破屋無遮藍　　難把家私說向人",
    "X87n1616_001:0118a11": "大凡住持人。須要鉗轄僕隷。亦宜時時以善訓之。庶",
    "X87n1616_001:0118a12": "不為惡而無累焉。千瀨住嘉興天寧。僕隸盜街坊人",
    "X87n1616_001:0118a13": "狗。煑而食之。千瀨得煑狗名。荊石住姑蘇承天。駕舟",
    "X87n1616_001:0118a14": "赴檀家請。經墅落。僕隷盜居民羊。煑而食之。荊石得",
    "X87n1616_001:0118a15": "煑羊名。夫盜狗盜羊。於二人何與。而當其惡名者。蓋",
    "X87n1616_001:0118a16": "尋常失於鉗轄嚴訓而致然也。後之人亦當以彼二",
    "X87n1616_001:0118a17": "人為戒。",
    "X87n1616_001:0118a18": "夫住持者。蓋住一切菩薩智所住境。護持諸佛正法",
    "X87n1616_001:0118a19": "之輪。所謂佛子住持。而百丈立斯名。豈偶然哉。近代",
    "X87n1616_001:0118a20": "為住持。而名焉利焉者。不知其所係之重。間有好交",
    "X87n1616_001:0118a21": "俗子。從事飲啖。吁。可惜哉。台州洪福琛石山與近寺",
    "X87n1616_001:0118a22": "俗子方公權交。互相治具。日事飲啖。寺僧有方監寺",
    "X87n1616_001:0118a23": "者。求掌庫職。已喏。而公權以私憾譖沮之。方監寺懷",
    "X87n1616_001:0118a24": "鞅鞅。賄方丈僕。置毒茶中。毒公權。公權敬石山。轉己",
    "X87n1616_001:0118b01": "茶盃先奉之。受毒死。方監以誤毒石山。常懷憂疑。一",
    "X87n1616_001:0118b02": "日。聞桑扈鳥鳴。自配其聲為方監殺我。憂懼益甚。遂",
    "X87n1616_001:0118b03": "病。畏見天光。囓藁薦而死。原其始。只為石山不守職",
    "X87n1616_001:0118b04": "分。與俗子交。而聽其言。遂輕喪自身。後之人可不戒",
    "X87n1616_001:0118b05": "諸。桑扈鳥。田埜人呼為鍜磨鳥。春暮始鳴。俗配其聲",
    "X87n1616_001:0118b06": "為張監鍜磨。此僧以為方監殺我。如提葫蘆．婆餅焦．",
    "X87n1616_001:0118b07": "脫布袴．泥滑滑類。皆因聲而得名。",
    "X87n1616_001:0118b08": "合尊大師者。宋幼主瀛國公也。既歸附大元。薩禪皇",
    "X87n1616_001:0118b09": "帝命薙髮為僧。帝師躬為摩頂。授祕密戒法。精煉堅",
    "X87n1616_001:0118b10": "確。已多應驗。至英宗朝。大師適興吟詩云。寄語林和",
    "X87n1616_001:0118b11": "靖。梅開幾度華。黃金臺上客。無復得還家。諜者以其",
    "X87n1616_001:0118b12": "詩意在諷動江南人心。聞之於上。上収斬之。白乳流",
    "X87n1616_001:0118b13": "溢。上悔。出內帑黃金為泥。詔江南善書僧儒集燕京。",
    "X87n1616_001:0118b14": "書大藏尊經。庸助冥福。首夏駕幸上都。避暑中途遇",
    "X87n1616_001:0118b15": "弑。新書經未及半藏。乃已。",
    "X87n1616_001:0118b16": "至正辛丑。陝西有民家小兒。甫三歲。一日。村巷中遇",
    "X87n1616_001:0118b17": "縣官喝道來。衝前呼其名。作揖曰。相別頗久。尚無恙。",
    "X87n1616_001:0118b18": "縣官驚訝曰。此小兒焉知我名。乃進而問之。小兒為",
    "X87n1616_001:0118b19": "言前生姓名。又連舉舊與酬唱詩數首。縣官始信其",
    "X87n1616_001:0118b20": "為故人也。復為縣官言曰。自與君別。今得為人身。已",
    "X87n1616_001:0118b21": "歷三生矣。初死為狗。自厭之。故囓主家兒。主家怒殺。",
    "X87n1616_001:0118b22": "我再生為鶉。又厭之。投河溺死。今得為人。與公再相",
    "X87n1616_001:0118b23": "見。萬幸也。聞此兒前身喜玩易。受用大極。未動以前",
    "X87n1616_001:0118b24": "一著。故出生入死。不受生死移換。麻衣名易曰心易。",
    "X87n1616_001:0118c01": "慈湖名易曰己易。有旨哉。",
    "X87n1616_001:0118c02": "破菴和尚。退資福。赴徑山。蒙菴招。委以立僧首座職。",
    "X87n1616_001:0118c03": "有寶上座者。具大知見。遇住持．首座開堂。必橫機捷",
    "X87n1616_001:0118c04": "出。迎鋒取勝。一日。破菴開室。寶上座至。破菴垂語云。",
    "X87n1616_001:0118c05": "乾坤之內。宇宙之間。中有。寶擬議。被打出。其時。寶待",
    "X87n1616_001:0118c06": "破菴舉語盡。乃進語。既於中有處被打出。以謂破菴",
    "X87n1616_001:0118c07": "故摧我。歸衣單下脫去。火後。鄉人収舍利呈破菴。破",
    "X87n1616_001:0118c08": "菴拈起云。寶上座。饒儞有舍利八斛四斗。置之一壁。",
    "X87n1616_001:0118c09": "還我生前一轉語來。擲地。惟見膿血。聞之於先輩。",
    "X87n1616_001:0118c10": "元至正丙申。張士誠破蘇州城。其弟九六者。先入城。",
    "X87n1616_001:0118c11": "擇居第。見承天寺深邃爽朗。心樂之。欲易以為宮室。",
    "X87n1616_001:0118c12": "命士卒毀殿中佛像。士卒畏罪福。不敢從命。九六怒。",
    "X87n1616_001:0118c13": "自挽弓射中尊面。即盡毀。迎士誠居之。丁酉。今朝大",
    "X87n1616_001:0118c14": "兵攻呂口黃埭。九六督兵出戰。敗就擒。被斷右臂。然",
    "X87n1616_001:0118c15": "後殺之。戊戌。方國珍為行江淛省分省參政。屯守明",
    "X87n1616_001:0118c16": "州。左右司官劉仁本者。頗嗜文學。自編平昔所作詩",
    "X87n1616_001:0118c17": "文成帙。刊板印行。取在城僧寺藏經。糊為書衣。揭去",
    "X87n1616_001:0118c18": "經文。寫自詩文。吾人見之。雖心酸骨苦。無如之何。吳",
    "X87n1616_001:0118c19": "元年。大兵取明州。國珍降。朝廷數仁本有不忠之罪。",
    "X87n1616_001:0118c20": "鞭其背。潰爛現肝臟乃死。九六。一勇夫耳。不明罪福。",
    "X87n1616_001:0118c21": "尚可宥。仁本。習孔子業而忍為之。孔子曰。敬神如神",
    "X87n1616_001:0118c22": "在。況吾佛為三界大聖人乎。故二人一毀其像。一廢",
    "X87n1616_001:0118c23": "其書。不旋踵俱受極刑之報。夫報其所可報者。實自",
    "X87n1616_001:0118c24": "報也。非吾聖人報之也。",
    "X87n1616_001:0119a01": "鄞城官講所。有二僧同居。一僧苦於鼠。以大小二桷",
    "X87n1616_001:0119a02": "裝照鏡撲鼠。機發受撲。僧急去携水欲淹殺之。同居",
    "X87n1616_001:0119a03": "僧不忍。潛揭桷縱去。明日。撲鼠僧他出。是夕。僧獨宿。",
    "X87n1616_001:0119a04": "見群鼠喧聒異常。僧厭云。我他夕縱汝。汝反聒我耶。",
    "X87n1616_001:0119a05": "早起。榻前拾青絛一事。心甚疑焉。數日後。僧以絛束",
    "X87n1616_001:0119a06": "腰。隣僧指云。此是吾物。甞失之臥內。公奚得。僧陳所",
    "X87n1616_001:0119a07": "以。始知是夕鼠集黨竊隣僧絛以報德。故喧聒耳。",
    "X87n1616_001:0119a08": "覺範僧寶傳。始名百禪師傳。大惠初見讀之。為剔出",
    "X87n1616_001:0119a09": "一十九人而焚之。厥後覺範致書與黃檗知和尚云。",
    "X87n1616_001:0119a10": "宗杲竊見吾百禪師傳。輙焚去者一十九人。不知何",
    "X87n1616_001:0119a11": "意。覺範雖一時不悅。彼十九人終不以預卷。多見人",
    "X87n1616_001:0119a12": "議僧寶傳止於八十一人。欲準九九之數。乃燕人舉",
    "X87n1616_001:0119a13": "燭之說也。",
    "X87n1616_001:0119a14": "鐵鏡和尚。住何山。座下有恭都寺者。四明人。廉介自",
    "X87n1616_001:0119a15": "持。精修梵行。曰誦法華經一部。臨終無疾苦。更衣坐",
    "X87n1616_001:0119a16": "逝。闍維。舌根不壞。湖海人聲偈追悼。至今有能言之",
    "X87n1616_001:0119a17": "者。甞夜坐。有偈云。點盡山窻一盞油。地爐無火冷湫",
    "X87n1616_001:0119a18": "湫。話頭留向明朝舉。道者敲鐘又上樓。鐵鏡特為陞",
    "X87n1616_001:0119a19": "座稱賞之。",
    "X87n1616_001:0119a20": "余訪南堂於本覺。夜坐間。言及做言句有練纏痛快",
    "X87n1616_001:0119a21": "之殊。却舉先休居送僧偈云。如蚕作繭自包纏。百匝",
    "X87n1616_001:0119a22": "千重在面前。裂得破時全體現。渾家送上渡頭船。東",
    "X87n1616_001:0119a23": "州次韻云。動靜何曾涉盖纏。何須更透未生前。故園",
    "X87n1616_001:0119a24": "千里今歸去。陸有征途水有船。復云。休居雖精密似",
    "X87n1616_001:0119b01": "覺練纏。不若東州之痛快矣。",
    "X87n1616_001:0119b02": "予早年居鳳山擇木寮。飯後遣困。與朋友擲選佛圖。",
    "X87n1616_001:0119b03": "一源和尚聞之。令淨頭送至。偈云。百千諸佛及眾生。",
    "X87n1616_001:0119b04": "休向圖中強較量。心印當陽輕擲出。堂堂高坐寂光",
    "X87n1616_001:0119b05": "場。次日清朝問訊。乃云。古人無剪爪之工。汝後生輩",
    "X87n1616_001:0119b06": "忍得唐喪光陰。且擲選佛圖。到極合殺時。擲得一个",
    "X87n1616_001:0119b07": "印出。便歡喜云。我成佛了。殊不知一切時．一切處。皆",
    "X87n1616_001:0119b08": "是汝成佛處。汝却不知。",
    "X87n1616_001:0119b09": "仲謀和尚。住溫州仙岩。天下正太平。衲子參訪者無",
    "X87n1616_001:0119b10": "虗日。予與明性元．瑞瑩中三人同至仙岩。性元．瑩中",
    "X87n1616_001:0119b11": "尚為侍者。余已典藏。恰值月望。陞堂云。一默酬僧。雷",
    "X87n1616_001:0119b12": "轟電激。三呼領旨。王轉珠回。七十三。八十四。築著磕",
    "X87n1616_001:0119b13": "著。礙塞殺人。拈主丈。昨夜西風枕簞秋。無限蟬聲噪",
    "X87n1616_001:0119b14": "高樹。後結集人改礙塞殺三字為能有幾。為其不知",
    "X87n1616_001:0119b15": "立言之難。妄以淺見改易先輩語。大似以水潦鶴易",
    "X87n1616_001:0119b16": "諸佛機也。",
    "X87n1616_001:0119b17": "黃巖濠頭。丁安人。諱覺真。號竺心。初參田絕耕于委",
    "X87n1616_001:0119b18": "羽山。有省。遂棄家屬。結菴自居。見古愚於湧泉。愚云。",
    "X87n1616_001:0119b19": "良家女子。東走西走作麼。對云。特來見和尚。愚云。我",
    "X87n1616_001:0119b20": "者裏容儞不得。丁拍手一下。云。三十年用處。今朝捉",
    "X87n1616_001:0119b21": "敗。愚休去。見無際于鴈山春雨菴。入門云。春雨如膏。",
    "X87n1616_001:0119b22": "行人惡其泥濘。際云。不是。不是。擬進語。被喝出。晚年",
    "X87n1616_001:0119b23": "就邑中明因寺前開接待。有僧提包直入臥內。問之",
    "X87n1616_001:0119b24": "曰。儞是什麼僧。僧云。行脚僧。問云。儞脚下草鞋[糸*(傘-(企-止+十)+大)]斷。",
    "X87n1616_001:0119c01": "為甚不知。僧無語。即擲出其包云。者裏無儞措足處。",
    "X87n1616_001:0119c02": "又有僧纔入門。丁云。達磨大師來也。僧云。我不是。丁",
    "X87n1616_001:0119c03": "云。是固是。只是鼻孔不同。一日。與明因尼奎長老相",
    "X87n1616_001:0119c04": "見。問曰。聞長老夜來生得兒子。是否。答云。且道是男",
    "X87n1616_001:0119c05": "是女。丁云。鷄銜燈盞走。鱉咬釣魚竿。",
    "X87n1616_001:0119c06": "育王勉侍者。余族姪也。年少有志參學。不幸短命而",
    "X87n1616_001:0119c07": "死。甞作偈送一侍者游台鴈云。鳥窠吹布毛。侍者便",
    "X87n1616_001:0119c08": "悟去。雖不涉言詮。早已成露布。天台嶺上雲。雁宕山",
    "X87n1616_001:0119c09": "中樹。此去好商量。莫觸當頭諱。臨終書偈云。生本不",
    "X87n1616_001:0119c10": "生。死亦非死。祕魔擎叉。俱胝竪指。予甞詰其悟入之",
    "X87n1616_001:0119c11": "由。對云。勉曾於玉几坐栴檀林經案側。偶見珪藏主",
    "X87n1616_001:0119c12": "與僧講論。僧問云。如何是向上事。珪藏主以兩手揑",
    "X87n1616_001:0119c13": "拳頭置頭上。仍合掌云。蘇嚧蘇嚧。因此得个歡喜處。",
    "X87n1616_001:0119c14": "狼忙到蒙堂。舉向達首座。他笑云。儞又來耶。從此胸",
    "X87n1616_001:0119c15": "次自覺了了。予後見珪藏主。舉以問之。惟見其面頰",
    "X87n1616_001:0119c16": "發紅。不敢對。徐又問之。乃曰。我當時做這般摸樣戲",
    "X87n1616_001:0119c17": "此僧。實不自知為何如也。信知此事不在言說上。至",
    "X87n1616_001:0119c18": "若風動塵起。雲行鳥飛。皆是控人入處。自是當面蹉",
    "X87n1616_001:0119c19": "過。今觀珪藏主戲此僧。而勉侍者得个歡喜處。正如",
    "X87n1616_001:0119c20": "佛會中有少年沙彌以皮毬戲擊老比丘頭。與他證",
    "X87n1616_001:0119c21": "四果事可以並按。",
    "X87n1616_001:0119c22": "方山和尚。住淨慈。為眾開堂。問僧云。南泉斬却猫兒",
    "X87n1616_001:0119c23": "時如何。僧下語皆不契。有一僕在傍云。老鼠做大。方",
    "X87n1616_001:0119c24": "山云。好一轉語。不合從儞口裏出。東嶼和尚住靈隱。",
    "X87n1616_001:0120a01": "開室垂語云。魚以水為命。因甚死在水中。一僧云。河",
    "X87n1616_001:0120a02": "裏失錢河裏摭。師深肯之。石室和尚住雪竇。開室垂",
    "X87n1616_001:0120a03": "語。不許人下語。三尊宿為人用處雖有不同。而剖心",
    "X87n1616_001:0120a04": "露膽未甞不同。後之覧者。宜具眼焉。",
    "X87n1616_001:0120a05": "刀鑷張生。名德。鄞縣下水人。世為大慈供堂。好習禪",
    "X87n1616_001:0120a06": "學。常隨眾聽法。自覺有省。人無知之。因天雪。小童團",
    "X87n1616_001:0120a07": "雪作佛像。禪流各為偈詠之。生隨後吟偈云。一華擎",
    "X87n1616_001:0120a08": "出一如來。六出團團笑臉開。識得髑髏元是水。摩耶",
    "X87n1616_001:0120a09": "宮裏不投胎。針工丁生。天台人。參方山和尚于瑞岩。",
    "X87n1616_001:0120a10": "曾蒙印可。詠琉璃偈云。放下放下。提起提起。一點靈",
    "X87n1616_001:0120a11": "光。照破天地。二偈借事顯理。俱切到。余並錄之者。蓋",
    "X87n1616_001:0120a12": "不以人廢言也。",
    "X87n1616_001:0120a13": "護聖啟迪元。臨海人。為書生時。拜叔父堅上人于里",
    "X87n1616_001:0120a14": "之寶藏寺。偶閱其几上首棱嚴經。至山河大地皆是",
    "X87n1616_001:0120a15": "妙明真心中所現物處。置卷細繹。良久自肯。白父母。",
    "X87n1616_001:0120a16": "求出家。禮徑山寂照為師。服頭陀行。久而益勤。出世",
    "X87n1616_001:0120a17": "護聖。緣不順。退居東堂七年。著書曰大普幻海．曰法",
    "X87n1616_001:0120a18": "運通略．曰贅談．曰疣說．曰儒釋精華．曰大梅山志。總",
    "X87n1616_001:0120a19": "若干卷。又作佛祖大統賦。由是得心癆疾而卒。壽四",
    "X87n1616_001:0120a20": "十三。",
    "X87n1616_001:0120a21": "天童西岩和尚。蜀人。南游徧參。至徑山見無準。機語",
    "X87n1616_001:0120a22": "相投。容入室。欲授藏主職。或者以力攘之。次日。為亡",
    "X87n1616_001:0120a23": "僧訥侍者起龕。怯眾。一辭不吐。無準即令維那請惠",
    "X87n1616_001:0120a24": "侍者起龕。惠至龕前。連喚訥侍者者三。人亦以為怯。",
    "X87n1616_001:0120b01": "乃曰。三喚不譍。果然是訥。頂門放出遼天鶻。無準黜",
    "X87n1616_001:0120b02": "或者。而以惠侍者代其職。惠侍者即師也。師先依妙",
    "X87n1616_001:0120b03": "峰于靈隱。靈隱重彩飾兩廡壁面五十三參相。禪衲",
    "X87n1616_001:0120b04": "各以偈賀。師亦有。而妬之者不以登卷。妙峰閱卷問",
    "X87n1616_001:0120b05": "曰。惠侍者何無。曰。有。不足登卷也。妙峰曰。試舉看。既",
    "X87n1616_001:0120b06": "舉。妙峰親為書之卷首。自此聲名爛熳。住天童。剏幻",
    "X87n1616_001:0120b07": "知菴。為歸藏計。別置祠奉妙峰。用報知己。其賀偈云。",
    "X87n1616_001:0120b08": "幸是十方無壁落。誰將五彩繪虗空。善財眼裏生花",
    "X87n1616_001:0120b09": "翳。去却一重添一重。",
    "X87n1616_001:0120b10": "浩靈江。古林和尚弟子。古林住饒州永福時。靈江為",
    "X87n1616_001:0120b11": "第一座。結夏秉拂。禪學出問曰。進一步時如何。答曰。",
    "X87n1616_001:0120b12": "撞墻撞壁。退一步時如何。答曰。墮坑落塹。不進不退",
    "X87n1616_001:0120b13": "時如何。答曰。立地死漢。有人到方丈讚歎曰。首座秉",
    "X87n1616_001:0120b14": "拂答禪客三轉語。盡赴來機。好。古林云。好在什麼處。",
    "X87n1616_001:0120b15": "不見道。一句合頭語。萬劫繫驢橛。雖然。切不得便恁",
    "X87n1616_001:0120b16": "麼會。",
    "X87n1616_001:0120b17": "湛天淵。當天曆改元。在鳳山一源和尚會中居前板",
    "X87n1616_001:0120b18": "秉拂。預呈提唱語。其間有云。翔鳳山前行。看白雲乍",
    "X87n1616_001:0120b19": "舒乍卷。禺泉亭上坐。聽流水或抑或揚。眼處作耳處",
    "X87n1616_001:0120b20": "佛事。耳處作眼處佛事。便見非惟觀世音。我亦從中",
    "X87n1616_001:0120b21": "證。一源指便見二字云。有此二字。是與別人說話。無",
    "X87n1616_001:0120b22": "此二字。方是自家說話。天淵不覺避席。退謂人曰。還",
    "X87n1616_001:0120b23": "丹一粒。點鐵成金。堂頭之謂也。天淵。東嶼和尚室中",
    "X87n1616_001:0120b24": "龍象。風規凜凜。人所敬畏。出世芝塘。明因而終。與敏",
    "X87n1616_001:0120c01": "仲謙齊名。仲謙道勝德優。能下人。出世洞庭翠峰而",
    "X87n1616_001:0120c02": "終。使造物者假二公壽。必能恢雙清之宗。如晦堂之",
    "X87n1616_001:0120c03": "有死心．靈源矣。",
    "X87n1616_001:0120c04": "奕休菴。揚州人。早歲遊淮甸．燕京．五臺。值歲饑。附商",
    "X87n1616_001:0120c05": "舶抵明州。客天童。衣壞衲。日一餐。夜不寢。儼有古德",
    "X87n1616_001:0120c06": "之風。奉化上雪竇虗席。眾削牘請為住持。奕欣然携",
    "X87n1616_001:0120c07": "一笠而去。坐方丈。掌其金穀。不周歲。盡變平昔所為。",
    "X87n1616_001:0120c08": "向之壞衲。今已輕裘。向之一餐。今已列鼎。左右稍有",
    "X87n1616_001:0120c09": "犯。必瞋怒。自起撲犯者仆地。用拳舂脚搗。待氣伸心",
    "X87n1616_001:0120c10": "暢始休。既而盡括常住羨餘。就鄞城貿民房。易為菴",
    "X87n1616_001:0120c11": "而居。日以資生為事。與竹林寺僧爭屋。訟于官。對理",
    "X87n1616_001:0120c12": "不直。牢死。今之緇門中。假善要榮。貽辱大教。豈止一",
    "X87n1616_001:0120c13": "休庵而已。詩云。靡不有始。鮮克有終。可不戒哉。",
    "X87n1616_001:0120c14": "諺云。人有可修之福。可延之壽。此以一世為論。未能",
    "X87n1616_001:0120c15": "究其原。如確以三世為論。能究其原。未能通其變。變",
    "X87n1616_001:0120c16": "者。一世可以括三世。三世可現行之於一世。且三世",
    "X87n1616_001:0120c17": "之因果與一世之因果。雖有久速之殊。實不出乎一",
    "X87n1616_001:0120c18": "心之作受也。何則。多見世人為善者反賤夭。為惡者",
    "X87n1616_001:0120c19": "反福壽。蓋其前世為善重者。今世雖為惡。惡不勝善。",
    "X87n1616_001:0120c20": "故福壽。前世為惡重者。今世雖為善。善不勝惡。故賤",
    "X87n1616_001:0120c21": "夭。而今世善惡之報。則又在來世。其或前世為善為",
    "X87n1616_001:0120c22": "惡不甚重者。今世所為稍勝之。即能變賤夭為福壽。",
    "X87n1616_001:0120c23": "變福壽為賤夭。故人宜通其變。勿礙乎三世。而怠其",
    "X87n1616_001:0120c24": "現修。昧乎一心之作受也。徑山古鼎和尚。生稟侏儒。",
    "X87n1616_001:0121a01": "唇褰縮。齒露齦。聲廝噪。膚腠皴腊。相工相之曰。爾之",
    "X87n1616_001:0121a02": "四賤相。萃乎侏儒之軀。平生不言而可知矣。師因自",
    "X87n1616_001:0121a03": "立誓。禱之於觀音大士。日持聖號無算。夜禮聖像以",
    "X87n1616_001:0121a04": "千計。如是修之二十年。忽賤相化為福相。唇舒緩而",
    "X87n1616_001:0121a05": "齒隱。聲圓潤而膚腠光膩。後與向之相工遇。賀曰。吾",
    "X87n1616_001:0121a06": "師今之相非昔之相矣。況陰騭紋已現。即當居顯位。",
    "X87n1616_001:0121a07": "大振宗風。其年出世隆教。自隆教遷寶陀。自寶陀陞",
    "X87n1616_001:0121a08": "中竺徑山。不滿五年而三遷。居徑山十二年。壽七十",
    "X87n1616_001:0121a09": "九。師之修禱感驗。非獨能增福壽。又能變其形軀。如",
    "X87n1616_001:0121a10": "以物寄人庫藏。而就取之之易。亦可為吾人自怠者",
    "X87n1616_001:0121a11": "之勉焉。",
    "X87n1616_001:0121a12": "混源禪師。住紫籜。既為庫司。壁記。復題其後云。滴水",
    "X87n1616_001:0121a13": "粒米。盡屬眾僧。務悅人情。理難支破。當思披毛戴角。",
    "X87n1616_001:0121a14": "歲月久長。明因果人。幸宜知悉。遺墨歲久。漫滅殆盡。",
    "X87n1616_001:0121a15": "後一山和尚來踵其席。重粉飾其壁。親為書之。至今",
    "X87n1616_001:0121a16": "尚存。惟利是圖者。不可不自省。",
    "X87n1616_001:0121a17": "老素首座。一生掩關潛伏。世無識之者。元天曆間。有",
    "X87n1616_001:0121a18": "禪人得其述懷山居偶書三偈真墨。請歸源先師著",
    "X87n1616_001:0121a19": "語。先師云。叢林皆以其不出世說法為恨。今讀此三",
    "X87n1616_001:0121a20": "偈。如金鐘大鏞一擊。眾響皆廢。謂之不說法。可乎。偈",
    "X87n1616_001:0121a21": "恐久而無聞。因如目記之。傳燈讀罷鬂先華。功業猶",
    "X87n1616_001:0121a22": "爭幾洛叉。午睡起來塵滿案。半檐閑日落庭華。尖頭",
    "X87n1616_001:0121a23": "屋子不嫌低。上有長林下有池。夜久驚飈掠黃葉。恰",
    "X87n1616_001:0121a24": "如篷底雨來時。浮世光陰日不多。題詩聊復答年華。",
    "X87n1616_001:0121b01": "今朝我在長松下。背立西風數亂鴉。",
    "X87n1616_001:0121b02": "鴈山羅漢寺證首座。目瞽。見道明白。每朝以掃地為",
    "X87n1616_001:0121b03": "佛事。有僧問云。者片田地。掃得乾淨也未。證竪起苕",
    "X87n1616_001:0121b04": "菷示之。又有僧問云。真淨界中。本無一塵。掃地作麼。",
    "X87n1616_001:0121b05": "證亦竪起苕菷示之。樂清有山。名九牛。證甞詠之以",
    "X87n1616_001:0121b06": "頌。曰。四五成群知幾年。春來秋去飽風烟。清池有水",
    "X87n1616_001:0121b07": "何曾飲。綠埜不畊長自眠。个个脚跟皆點地。頭頭鼻",
    "X87n1616_001:0121b08": "孔盡遼天。尋常只在千峰頂。大地人來作麼牽。",
    "X87n1616_001:0121b09": "歸源。住薦福。一夕。與座下僧茶話。師舉。東坡訪佛惠",
    "X87n1616_001:0121b10": "泉禪師于蔣山。泉問云。大儒高姓。坡云。姓秤。泉云。是",
    "X87n1616_001:0121b11": "什麼秤。坡云。稱天下老和尚舌頭底秤。泉喝一喝。云。",
    "X87n1616_001:0121b12": "且道者一喝重多少。坡無語。師命僧各代一轉語。時",
    "X87n1616_001:0121b13": "無酬之者。惟源藏主起剪燭。一侍者咳嗽一聲。師笑",
    "X87n1616_001:0121b14": "云。源藏主剪燭。一侍者咳嗽。隨有定藏主請師自代。",
    "X87n1616_001:0121b15": "師云。洎不過此。源藏主。即溫之壽昌別源也。一侍者。",
    "X87n1616_001:0121b16": "即明之天童了堂也。二人同嗣其法。定藏主。即大慈",
    "X87n1616_001:0121b17": "天宇也。出竺西門。元至正間。江淛行省丞相達世鐵",
    "X87n1616_001:0121b18": "穆示公兼行宣政院事。便宣行事。特兩度馳檄。欲起",
    "X87n1616_001:0121b19": "師住天童．徑山。皆以老病辭。",
    "X87n1616_001:0121b20": "溫州壽昌別源禪師。奉化人。久參歸源。志存擔荷。不",
    "X87n1616_001:0121b21": "躡餘蹤。無際本公住江心。晚分座接衲。暨出世白鸐。",
    "X87n1616_001:0121b22": "無際以厚禮冀嗣其法。師笑而已。酬恩一薌。竟為歸",
    "X87n1616_001:0121b23": "源拈出。叢林皆服其為人。師三處移場。入門先修繕",
    "X87n1616_001:0121b24": "客舘。凡所須物畢備。雲衲至者如歸私室焉。年六十",
    "X87n1616_001:0121c01": "七。得微疾。與弟子仙巖皓長老徵詰數語。奄然而逝。",
    "X87n1616_001:0121c02": "姑蘇承天覺菴和尚。宗說兼通。人稱之為小大惠。元",
    "X87n1616_001:0121c03": "至元間。有華嚴宗講主某。奏請江南兩淛名剎易為",
    "X87n1616_001:0121c04": "華嚴教寺。陞教班資居禪之上。奉旨南來。抵承天。次",
    "X87n1616_001:0121c05": "日。覺菴陞堂。就為說法。愽引華嚴一經宗旨。縱橫放",
    "X87n1616_001:0121c06": "肆。剖析諸師論解是非。若指諸掌。其時華嚴講主者。",
    "X87n1616_001:0121c07": "聞所未聞。大霑法益。且謂承天小寺長老尚如是。矧",
    "X87n1616_001:0121c08": "杭之鉅剎大宗師耶。因回奏。遂寢前旨。實覺菴之力",
    "X87n1616_001:0121c09": "也。",
    "X87n1616_001:0121c10": "僧導。吳興人。元破江南。父被戮。母遭虜北行。導失乳。",
    "X87n1616_001:0121c11": "伯父収育之。逮年十四。問伯父曰。人皆有父母。我獨",
    "X87n1616_001:0121c12": "無。伯父為言所以。因發憤求母。再問。我母面目何類。",
    "X87n1616_001:0121c13": "伯父曰。汝類之。遂携鏡一奩隨行。習櫛髮業以資衣",
    "X87n1616_001:0121c14": "食。涉十寒暑莫得。忽至河間府狀元縣。遇牧馬老軍",
    "X87n1616_001:0121c15": "與語。正虜其母人也。引導歸家。坐未定。俄有老媼自",
    "X87n1616_001:0121c16": "外入。語帶南音。導出鏡自照。貌與媼類。亟拜亟呼曰。",
    "X87n1616_001:0121c17": "娘。娘。媼問鄉里．姓名及生時歲月無差。於是母子相",
    "X87n1616_001:0121c18": "執大哭。鄉民聚觀。浹旬日。導欲奉母南歸。其家老幼",
    "X87n1616_001:0121c19": "不聽。因引母潛遁。達楊州。置小籃輿。坐母輿中。自負",
    "X87n1616_001:0121c20": "而行。十步一置。必四方膜拜。然後拜母。直抵四明補",
    "X87n1616_001:0121c21": "陀山。祈觀音大士現相。始還故里。既而導求出家。母",
    "X87n1616_001:0121c22": "從之。不久。母死。火化。灰爐中得小玉觀音一軀。至今",
    "X87n1616_001:0121c23": "留宜興南門外精舍中供養。精舍乃導所建也。",
    "X87n1616_001:0121c24": "上天竺我庵無法師。黃岩人。從方山和尚落髮。依寂",
    "X87n1616_001:0122a01": "照於中竺。獲侍箋翰。有舅氏教庠老成。挽之更宗。於",
    "X87n1616_001:0122a02": "是見湛堂于演福。研精教部。寂照惜其去。作偈寄之",
    "X87n1616_001:0122a03": "云。從教入禪今古有。從禪入教古今無。一心三觀門",
    "X87n1616_001:0122a04": "雖別。水滿千江月自孤。後出世。既為湛堂嗣。仍爇一",
    "X87n1616_001:0122a05": "薌以報寂照。蓋其不以跡異而二其心也。寂照示寂",
    "X87n1616_001:0122a06": "時。師住四明延慶。遺書祝其力弘大蘇．少林二家宗",
    "X87n1616_001:0122a07": "趣而已。餘無他言。師又於祭筵中拈香云。妙喜五傳",
    "X87n1616_001:0122a08": "最光燄。寂照一代甘露門。等閑觸著肝腦裂。氷雪忽",
    "X87n1616_001:0122a09": "作陽春溫。我思打失鼻孔日。是何氣息今猶存。天風",
    "X87n1616_001:0122a10": "北來歲云暮。掣電討甚空中痕。年若干。無疾坐蛻于",
    "X87n1616_001:0122a11": "白雲堂。",
    "X87n1616_001:0122a12": "東岩和尚。江西人。年八十一。四眾舉住天童。維時天",
    "X87n1616_001:0122a13": "童隳弛之餘。師念年老。承此重任。不遑安處。召其徒",
    "X87n1616_001:0122a14": "東．圓．慶三人。而分命之曰。東。我與江鄉士民有緣。汝",
    "X87n1616_001:0122a15": "往代宣吾志。得財為建萬壽．乾元．寶閣。範銅成千如",
    "X87n1616_001:0122a16": "來像暨供具。汝其任之。曰。圓。汝諳吏事。城中官府汝",
    "X87n1616_001:0122a17": "膺承之。曰。慶。汝小心謹愿。和燮上下。考歷羸縮。惟汝",
    "X87n1616_001:0122a18": "為能。汝守衣閣。不五年而閣成像備。推餘貲就象山",
    "X87n1616_001:0122a19": "隄海田一區。以膽齋盂。官府恬凞。上下雍肅。雖出三",
    "X87n1616_001:0122a20": "人之力。苟非師規訓有素。焉能卒使之然耶。近見為",
    "X87n1616_001:0122a21": "人師者。務在肥其黨類。視常住隳弛如行路人視道",
    "X87n1616_001:0122a22": "旁棄舍。略不為意。可恠也哉。",
    "X87n1616_001:0122a23": "斷橋和尚。為人峻硬。於衲子謹許可。住國清日。泳象",
    "X87n1616_001:0122a24": "潭為首座。垢古田為書記。藏主失其名氏。結夏秉拂。",
    "X87n1616_001:0122b01": "陞堂敘謝。乃云。首座見前輩來。不在稱譽。書記提唱",
    "X87n1616_001:0122b02": "語。如畵人物。種種俱備。但欠點眼爾。藏主提唱語却",
    "X87n1616_001:0122b03": "不知說箇什麼。他時後日也道在老僧會中辨事來。",
    "X87n1616_001:0122b04": "是其以主法為己任。不肯少損威光。迷謬後學。雖曰",
    "X87n1616_001:0122b05": "抑之。實欲扶之也。今之主法者。自家眼既不明。務以",
    "X87n1616_001:0122b06": "甜糖蜜水取悅於人。冀其感作法嗣。嗚呼。使斷橋見",
    "X87n1616_001:0122b07": "此浮靡。豈惟唾罵而已哉。",
    "X87n1616_001:0122b08": "鎮江普照寺嘉吉祥者。山東人也。黑而瘠。肌類梵僧。",
    "X87n1616_001:0122b09": "早歲稟父母求出俗。父母責以無後為大。因從娶。育",
    "X87n1616_001:0122b10": "二子。始獲為沙門。習唯識業。至元二十五年。薩禪皇",
    "X87n1616_001:0122b11": "帝剏立江淮三十六御講所。普照居其一。詔師主之。",
    "X87n1616_001:0122b12": "講說外。日讀華嚴。以十卷為常課。與雲南端無念相",
    "X87n1616_001:0122b13": "友。無念。唯識宗之魁也。與師詳論佛理。無念或有少",
    "X87n1616_001:0122b14": "失。師正言救之。無念無不誠服。臨終火浴。舍利甚夥。",
    "X87n1616_001:0122b15": "其徒留骨石。貯以髹函。奉二十年。始建塔于丹徙雩",
    "X87n1616_001:0122b16": "山。逮入塔日。開視。但見舍利霑綴函袱。若蜂屯螘聚。",
    "X87n1616_001:0122b17": "觸之熠熠然也。鎮江之民多有圖其像祠之。稱為吉",
    "X87n1616_001:0122b18": "祥佛云。",
    "X87n1616_001:0122b19": "明州海會寺僧子安。元至正癸卯秋。買山寶幢市之",
    "X87n1616_001:0122b20": "上建菴。開基。見古塟三[穴/毛/以]。以土實之。庵成。得病。一夕。",
    "X87n1616_001:0122b21": "夢入酆都。有三人衣冠甚古。列跪獄帝前訴安。曰。安。",
    "X87n1616_001:0122b22": "他生姓趙。名仕宏。曾為吏。以私屈我流遠。同受屈者",
    "X87n1616_001:0122b23": "四人。既獲肆赦。一人生修白業。死即超度。惟我三人",
    "X87n1616_001:0122b24": "前後死。同塟於此。今來又壞我陰宅。冤亦深矣。本共",
    "X87n1616_001:0122c01": "力殛之。念其為吏時甞供僧八十員。今乃得為僧。故",
    "X87n1616_001:0122c02": "不敢爾。獄帝召安致前。責還其地。安受責。既覺。忽聞",
    "X87n1616_001:0122c03": "誠實之言。毋爽者三聲。次日。設淨筵。命榮枯木為說",
    "X87n1616_001:0122c04": "戒。安病隨愈。遂拆菴。復封馬鬣而去。",
    "X87n1616_001:0122c05": "史僉事者。鄲城人。名銓。字衡甫。父憲夫。南臺丈夫。至",
    "X87n1616_001:0122c06": "正辛丑。與余會于鄞。極讚佛家持誦功德甚大。且言",
    "X87n1616_001:0122c07": "親見二事。信不可誣。燕京有士人。常誦胝天呪。忽一",
    "X87n1616_001:0122c08": "夕有厖眉老人扣門相告曰。某非人。乃龍也。因行雨",
    "X87n1616_001:0122c09": "失職。上帝有譴。願求一庇。士人曰。我何聖而能庇汝。",
    "X87n1616_001:0122c10": "老人曰。君持胝天呪。功德無量。言訖。老人不見。後數",
    "X87n1616_001:0122c11": "日。偶左手拇指甲下隱隱微痛。視之。有一細物如線。",
    "X87n1616_001:0122c12": "長三四分。其色紅。狀如龍。士人持呪如故。於是夜。老",
    "X87n1616_001:0122c13": "人再至。謝曰。賴庇獲免。願公即今以手舒出牕外。既",
    "X87n1616_001:0122c14": "從之。須臾。雷雨大作。但見一龍擘天飛去。濟寧有信",
    "X87n1616_001:0122c15": "士。好打坐。凡二十餘年。一日。報家人言。我去矣。於是",
    "X87n1616_001:0122c16": "坐脫。家人以其身推倒就枕。乃呼曰。無如是。無如是。",
    "X87n1616_001:0122c17": "即起躍入池中死。後凡遇親舊。乃呼其姓名。與之談",
    "X87n1616_001:0122c18": "論如生。或索酒飲。人以酒滴瀝池中。即謝云。構了。如",
    "X87n1616_001:0122c19": "是者半年。後有僧乞食。至其家。聞池中有作人語。僧",
    "X87n1616_001:0122c20": "振威喝云。二十年打坐。工夫焉在。因此寂然。史公晚",
    "X87n1616_001:0122c21": "年禪誦惟謹。為是二事而起信爾。",
    "X87n1616_001:0122c22": "洪武五年。余客上虞。夏蓋湖積慶精舍。偶一朝。有俞",
    "X87n1616_001:0122c23": "安人者。自百官市來。長跪於前。自陳曰。吾與吾夫不",
    "X87n1616_001:0122c24": "相得。發心修淨土已七八年矣。近一二年中。每於澄",
    "X87n1616_001:0123a01": "心靜坐時。聞空中細樂及鸛鸜之聲洋洋焉。余自謂",
    "X87n1616_001:0123a02": "為勝境現前。或謂是魔境。請禪師決之。予曰。是汝因",
    "X87n1616_001:0123a03": "聞經中有風吹百寶行樹。其音如百千眾樂。乃眾鳥",
    "X87n1616_001:0123a04": "之聲。一時同作之文。信之既篤。根於八識田中。無由",
    "X87n1616_001:0123a05": "除去。靜定之中。乃發現耳。汝後若再見此境。不得作",
    "X87n1616_001:0123a06": "勝想。亦不得作魔想。當頭與他一坐坐斷。便見唯心",
    "X87n1616_001:0123a07": "淨土。本性彌陀。全體皆是。豈在十萬億遐方國土之",
    "X87n1616_001:0123a08": "外耶。俞以手指自胸曰。吾自此疑團泮矣。",
    "X87n1616_001:0123a09": "台州廣孝秋江湛禪師。黃岩斷江人。幼隷里之化城",
    "X87n1616_001:0123a10": "寺落髮。寺之右有岩壁極高聳。名松巖。其巔有法輪",
    "X87n1616_001:0123a11": "寺基。五代唐時勤禪師所創。以久廢。遺址蕪沒。師一",
    "X87n1616_001:0123a12": "日至其處。縱觀不覺悽感。如久客乍歸。戀戀不忍去。",
    "X87n1616_001:0123a13": "於是就傍鉅石下禪定。鄉民聞之。相勸送食。出資僦",
    "X87n1616_001:0123a14": "工興造。不數年成叢林。又於寺之後岡建塔。作歸藏",
    "X87n1616_001:0123a15": "計。忽一日。督其徒聞塔。尋遣人徧請。凡往來者。約日",
    "X87n1616_001:0123a16": "俱到山譯別。至期。道俗坌集。師於是令法輪住持信",
    "X87n1616_001:0123a17": "道原等設饌生祭。眾駭異。以為年耄潦倒。師促之愈",
    "X87n1616_001:0123a18": "急。逐出草具致祭。師坐堂上受食。餘者與徒眾一一",
    "X87n1616_001:0123a19": "霑味。信等讀文哭泣。師亦墮淚。於是起行入[穴/毛/以]中安",
    "X87n1616_001:0123a20": "坐。時檀越周衡之以觀音像求讚。及眾乞遺偈。皆迅",
    "X87n1616_001:0123a21": "筆為書。少頃氣絕。某年四月二十三日也。師遺命肉",
    "X87n1616_001:0123a22": "未冷即壅土閇之。眾不忍。次日始閉。樹塔其上。師之",
    "X87n1616_001:0123a23": "族姓及嗣法出世事。見諸用章俊公所著傳云。",
    "X87n1616_001:0123a24": "道場及菴信禪師。婺州人。嗣仰山雪岩。有實行。四海",
    "X87n1616_001:0123b01": "禪衲切於究明生死者。樂從焉。有數尼亦求就堂前",
    "X87n1616_001:0123b02": "寄單。隨眾聽法。不逞之曹求職用不允。誣告師狎尼。",
    "X87n1616_001:0123b03": "私相與亂。被追到杭。拘五陌家。一夕。無疾而化。闍維。",
    "X87n1616_001:0123b04": "設利精瑩。誣者反坐。靈隱平山嗣其法。",
    "X87n1616_001:0123b05": "仰山雪巖和尚。婺州人。立志超卓。非其人不與交。早",
    "X87n1616_001:0123b06": "歲見無準于徑山。因鑄鐘。令作疏語。師成偈云。通身",
    "X87n1616_001:0123b07": "只是一張口。百煉爐中袞出來。斷送夕陽歸去後。又",
    "X87n1616_001:0123b08": "催明月上樓臺。於是命居侍司。職滿。準別請代職者。",
    "X87n1616_001:0123b09": "師不欲與是人交取。望見準送入門。即伏牕檻。作嘔",
    "X87n1616_001:0123b10": "吐聲甚厲。準知其情。故指云。此子無福。職始解已。得",
    "X87n1616_001:0123b11": "嘔血病。大怒之。師絕不為意。暨出世。嗣法薌雖屢屢",
    "X87n1616_001:0123b12": "拈出。不著於人。有云。破蒲團上。地裂天崩。不從人得",
    "X87n1616_001:0123b13": "云云。復懷香就座。至仰山。始為無準焚却。尚有有準",
    "X87n1616_001:0123b14": "的。無準的之語。余謂雪岩年少被邁氣使。而無準為",
    "X87n1616_001:0123b15": "一代宗師。不能含忍。致父子情乖如此。凡據大方。握",
    "X87n1616_001:0123b16": "麈拂者。亦足自鑒。",
    "X87n1616_001:0123b17": "中峰和尚。杭州人。既投師祝髮受具。決志參究。不到",
    "X87n1616_001:0123b18": "古人堂奧不已。時高峰和尚負仰山雪巖左券。居天",
    "X87n1616_001:0123b19": "目師子岩。立死關。誓不接衲。一見師大喜。授以話頭。",
    "X87n1616_001:0123b20": "師勵精咨決。因誦金剛經。至荷擔如來阿耨多羅三",
    "X87n1616_001:0123b21": "藐三菩提處。恍然徹悟。自是惠辯無礙。上至君王宰",
    "X87n1616_001:0123b22": "輔。下至三教俊英。莫不傾誠問道。所著書及語錄若",
    "X87n1616_001:0123b23": "干卷。弟子則天如徧集。奏入大藏。追贈普應國師之",
    "X87n1616_001:0123b24": "號。師形模魁碩。稍俯首則氣喘。常平目安坐。凡請求",
    "X87n1616_001:0123c01": "法語。以兩頭陀扛紙。信筆書之。",
    "X87n1616_001:0123c02": "布衲禪師。明州定海人。得旨訣於高峰。甞賡續永明",
    "X87n1616_001:0123c03": "山居詩。其意趣不相上下。而句法圓熟。間有過之者。",
    "X87n1616_001:0123c04": "臨終書偈。坐逝中天竺桂子堂。火餘。設利頗多。",
    "X87n1616_001:0123c05": "誠止岩。住杭之虎跑。初參布衲。次見天池元翁信公",
    "X87n1616_001:0123c06": "有省。嗣其法。虎跑產業素薄。有僧數十人。師每日托",
    "X87n1616_001:0123c07": "鉢贍之。祁寒溽暑不少懈。年老示疾。坐逝。",
    "X87n1616_001:0123c08": "珙石屋。見及菴於道場。後隱居吳興霞浦山。以清苦",
    "X87n1616_001:0123c09": "自持。不干檀施。苟絕食。飲水而已。為人慈詳閔物。作",
    "X87n1616_001:0123c10": "為伽陀多警發語。真末世善知識也。",
    "X87n1616_001:0123c11": "無見禪師。仙居葉氏子。世業儒。以俊才掌天寧古田",
    "X87n1616_001:0123c12": "內記。參方山禪師於瑞岩。盡得其要領。翻然拉可藏",
    "X87n1616_001:0123c13": "主者。同至華頂。尋宋高菴所居故址。結茅而居。於是",
    "X87n1616_001:0123c14": "道化大行。學者雲集。道俗以為無田不可以蓄眾。往",
    "X87n1616_001:0123c15": "往持田券來施。師皆却之。冬夏一衲。食惟充饑。不分",
    "X87n1616_001:0123c16": "麤細。遷化火浴。忽胸堂中清水逆出如瓶注。得舍利",
    "X87n1616_001:0123c17": "大如菽。光耀人目。至今存山中供奉云。",
    "X87n1616_001:0123c18": "斷崖義首座。參高峰。因語不契。擠之。竟墮懸崖極底。",
    "X87n1616_001:0123c19": "是夕大雪。眾疑其已死。次日雪晴。同參者賷薪火尋",
    "X87n1616_001:0123c20": "至其處。意就焚其屍。而師危坐古樹下盤石上。撼之。",
    "X87n1616_001:0123c21": "乃張目四顧。殊不知有擠墮雪寒者。歸復謁峰。峰默",
    "X87n1616_001:0123c22": "異之。自是道譽日振。緇素歸依。凡有所問。惟以杖打",
    "X87n1616_001:0123c23": "之。不露言氣。要其自會。近代宗師多以言說為人。而",
    "X87n1616_001:0123c24": "師獨不然。可尚也已。",
    "X87n1616_001:0124a01": "徑山本源和尚。諱善達。出仙居紫氏。蚤年與及庵信",
    "X87n1616_001:0124a02": "公行脚。誓不歷職。住西江。見雪巖。隨眾入室。一日。岩",
    "X87n1616_001:0124a03": "見其人物表表。進止有度。欲授以堂司職。師謀於及",
    "X87n1616_001:0124a04": "庵。庵曰。我與公昔有誓。今可違乎。師遂止。後歸仙居。",
    "X87n1616_001:0124a05": "里人請主多福。棄去。游湖南。主福嚴。福嚴。唐時道觀。",
    "X87n1616_001:0124a06": "至思大禪師易為寺。道士多不樂禪。師誓令其黨後",
    "X87n1616_001:0124a07": "皆為住持。中有一人姓木。名達善。今師姓名適相符。",
    "X87n1616_001:0124a08": "惟錯亂耳。人以是知師乃木道士再世也。後還浙西。",
    "X87n1616_001:0124a09": "見徑山雪峰。入室有省。適惠雲虗席。師補之。一香始",
    "X87n1616_001:0124a10": "為雲峰拈出。後住保寧．淨慈．徑山。皆有成績可紀。師",
    "X87n1616_001:0124a11": "凡住處。不設臥榻。夜則秉燭焚香安座。至旦赴眾。率",
    "X87n1616_001:0124a12": "以為常。又體所稟與人異。遇嚴寒則衣絺綌。熱則衣",
    "X87n1616_001:0124a13": "繒絮。以餘貲剏大圓院于徑山東路半山。接待雲侶。",
    "X87n1616_001:0124a14": "忽一日。自知時至。會眾敘平生行脚事畢。須臾而寂。",
    "X87n1616_001:0124a15": "叢林中或以其不歷職而鄙之。當百丈未立名職以",
    "X87n1616_001:0124a16": "前。人惟道是務。至於悟明心地。力荷大法者。如果日",
    "X87n1616_001:0124a17": "麗天。疾雷震地。含識之流無不受其照燭警發。不知",
    "X87n1616_001:0124a18": "當時歷何職。而亦可鄙之否乎。",
    "X87n1616_001:0124a19": "易首座。字無象。宋將家夏氏子。膂力過人。武技最精。",
    "X87n1616_001:0124a20": "曾襲父爵。不樂。棄官。隷上虞奉國寺出家落髮。其師",
    "X87n1616_001:0124a21": "俾誦心經。三日不記一字。因大惡之。俄有僧善妙峰",
    "X87n1616_001:0124a22": "者。過其寺。謂其師曰。此人既不識字。惟好危坐。恐是",
    "X87n1616_001:0124a23": "禪定中來。可以與我否。其師欣然。命與俱。首抵雪竇。",
    "X87n1616_001:0124a24": "求挂塔。孜孜參究。脇不至席。忽一日定去。屹如枯株。",
    "X87n1616_001:0124b01": "隣單有正首座者。常候伺之。經七日。徐徐出定。似有",
    "X87n1616_001:0124b02": "慶快。清夜徐步廊廡間。正云。且喜大事了畢。易不答。",
    "X87n1616_001:0124b03": "指所見鐘樓。肆口說偈云云。又以正言。黎明即振錫",
    "X87n1616_001:0124b04": "兼程疾馳。纔二日。抵華頂。謁溪西和尚。值曛黑。門已",
    "X87n1616_001:0124b05": "閉。遂止宿門外。昧爽。門啟。入見溪西。往復勘對。悟旨。",
    "X87n1616_001:0124b06": "踢倒香椅即行。溪西喚回。不譍。竟下山。遂往杭之天",
    "X87n1616_001:0124b07": "目謁高峰。機語尤契合。俾為首座。至正初。來明之海",
    "X87n1616_001:0124b08": "會。端居一室。棧絕諸緣。影不出戶。道具不離側。人咸",
    "X87n1616_001:0124b09": "敬之。至正甲午正月。忽謂侍僧曰。吾候來月二十四",
    "X87n1616_001:0124b10": "日暫遊戲江東。至期。沐浴更衣。索行纏繫足。命僧扶",
    "X87n1616_001:0124b11": "至佛前禮三拜。退。趺坐。告眾曰。吾前日豈不向汝道",
    "X87n1616_001:0124b12": "在今日遊戲乎。乃泊然而終。壽九十九。停龕七日。顏",
    "X87n1616_001:0124b13": "貌鮮明。手足柔暖如生。闍維。惟見火光迸散。如眾瓦",
    "X87n1616_001:0124b14": "跳躍。絕無煙靄。既燼。獲設利不計其數。",
    "X87n1616_001:0124b16": "山菴雜錄卷之上"
}