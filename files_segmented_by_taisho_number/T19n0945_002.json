{
    "T19n0945_002:0110a11": "大佛頂如來密因修證了義諸",
    "T19n0945_002:0110a12": "菩薩萬行首楞嚴經卷第二(一名中印度那蘭陀",
    "T19n0945_002:0110a13": "大道場經，於灌頂部錄出別行)",
    "T19n0945_002:0110a15": "唐天竺沙門般剌蜜帝譯",
    "T19n0945_002:0110a16": "爾時，阿難及諸大眾聞佛示誨身心泰然，念",
    "T19n0945_002:0110a17": "無始來失却本心，妄認緣塵分別影事，今日",
    "T19n0945_002:0110a18": "開悟如失乳兒忽遇慈母，合掌禮佛，願聞如",
    "T19n0945_002:0110a19": "來顯出身心真妄虛實現前生滅與不生滅二",
    "T19n0945_002:0110a20": "發明性。",
    "T19n0945_002:0110a21": "波斯匿王起立白佛：「我昔未承諸佛誨勅，見",
    "T19n0945_002:0110a22": "迦旃延毘羅胝子，咸言：『此身死後斷滅，名為",
    "T19n0945_002:0110a23": "涅槃。』我雖值佛今猶狐疑，云何發揮證知此",
    "T19n0945_002:0110a24": "心不生滅地？令此大眾諸有漏者咸皆願聞。」",
    "T19n0945_002:0110a25": "佛告大王：「汝身現存，今復問汝，汝此肉身為",
    "T19n0945_002:0110a26": "同金剛常住不朽？為復變壞？」「世尊！我今此身",
    "T19n0945_002:0110a27": "終從變滅。」",
    "T19n0945_002:0110a28": "佛言：「大王！汝未曾滅，云何知滅？」「世尊！我此無",
    "T19n0945_002:0110a29": "常變壞之身雖未曾滅，我觀現前念念遷謝",
    "T19n0945_002:0110b01": "新新不住，如火成灰漸漸銷殞殞亡不息，決",
    "T19n0945_002:0110b02": "知此身當從滅盡。」",
    "T19n0945_002:0110b03": "佛言：「如是，大王！汝今生齡已從衰老，顏貌何",
    "T19n0945_002:0110b04": "如童子之時？」「世尊！我昔孩孺膚腠潤澤，年至",
    "T19n0945_002:0110b05": "長成血氣充滿，而今頹齡迫於衰耄，形色枯",
    "T19n0945_002:0110b06": "悴精神昏昧，髮白面皺逮將不久，如何見比",
    "T19n0945_002:0110b07": "充盛之時。」",
    "T19n0945_002:0110b08": "佛言：「大王！汝之形容應不頓朽。」王言：「世尊！變",
    "T19n0945_002:0110b09": "化密移我誠不覺，寒暑遷流漸至於此。何以",
    "T19n0945_002:0110b10": "故？我年二十雖號年少，顏貌已老初十年時；",
    "T19n0945_002:0110b11": "三十之年又衰二十；于今六十又過于二；觀",
    "T19n0945_002:0110b12": "五十時宛然強壯。世尊！我見密移雖此殂落，",
    "T19n0945_002:0110b13": "其間流易且限十年，若復令我微細思惟，其",
    "T19n0945_002:0110b14": "變寧唯一紀二紀，實為年變；豈唯年變，亦兼",
    "T19n0945_002:0110b15": "月化；何直月化，兼又日遷；沈思諦觀剎那剎",
    "T19n0945_002:0110b16": "那，念念之間不得停住，故知我身終從變",
    "T19n0945_002:0110b17": "滅。」",
    "T19n0945_002:0110b18": "佛言：「大王！汝見變化遷改不停，悟知汝滅；亦",
    "T19n0945_002:0110b19": "於滅時，知汝身中有不滅耶？」波斯匿王合掌",
    "T19n0945_002:0110b20": "白佛：「我實不知！」佛言：「我今示汝不生滅性。大",
    "T19n0945_002:0110b21": "王！汝年幾時見恒河水？」王言：「我生三歲，慈母",
    "T19n0945_002:0110b22": "携我謁耆婆天，經過此流。爾時即知是恒河",
    "T19n0945_002:0110b23": "水。」佛言：「大王！如汝所說，二十之時衰於十歲，",
    "T19n0945_002:0110b24": "乃至六十，日月歲時念念遷變，則汝三歲見",
    "T19n0945_002:0110b25": "此河時，至年十三其水云何？」王言：「如三歲時，",
    "T19n0945_002:0110b26": "宛然無異，乃至于今年六十二，亦無有異。」佛",
    "T19n0945_002:0110b27": "言：「汝今自傷髮白面皺，其面必定皺於童年，",
    "T19n0945_002:0110b28": "則汝今時觀此恒河，與昔童時觀河之見有",
    "T19n0945_002:0110b29": "童耄不？」王言：「不也，世尊！」佛言：「大王！汝面雖皺，",
    "T19n0945_002:0110c01": "而此見精性未曾皺，皺者為變、不皺非變，變",
    "T19n0945_002:0110c02": "者受滅、彼不變者元無生滅，云何於中受汝",
    "T19n0945_002:0110c03": "生死，而猶引彼末伽梨等都言此身死後全",
    "T19n0945_002:0110c04": "滅？」王聞是言，信知身後捨生趣生，與諸大眾",
    "T19n0945_002:0110c05": "踊躍歡喜得未曾有。阿難即從座起禮佛，合",
    "T19n0945_002:0110c06": "掌長跪白佛：「世尊！若此見聞必不生滅，云何",
    "T19n0945_002:0110c07": "世尊名我等輩遺失真性顛倒行事？願興慈",
    "T19n0945_002:0110c08": "悲洗我塵垢。」",
    "T19n0945_002:0110c09": "即時，如來垂金色臂，輪手下指示阿難言：「汝",
    "T19n0945_002:0110c10": "今見我母陀羅手為正為倒？」阿難言：「世間眾",
    "T19n0945_002:0110c11": "生以此為倒，而我不知誰正誰倒。」佛告阿難：",
    "T19n0945_002:0110c12": "「若世間人以此為倒，即世間人將何為正？」阿",
    "T19n0945_002:0110c13": "難言：「如來竪臂，兜羅綿手上指於空，則名為",
    "T19n0945_002:0110c14": "正。」佛即竪臂，告阿難言：「若此顛倒首尾相換，",
    "T19n0945_002:0110c15": "諸世間人一倍瞻視，則知汝身與諸如來清",
    "T19n0945_002:0110c16": "淨法身比類發明，如來之身名正遍知，汝等",
    "T19n0945_002:0110c17": "之身號性顛倒，隨汝諦觀汝身佛身，稱顛倒",
    "T19n0945_002:0110c18": "者名字何處號為顛倒？」",
    "T19n0945_002:0110c19": "于時，阿難與諸大眾瞪矒瞻佛目精不瞬，不",
    "T19n0945_002:0110c20": "知身心顛倒所在。佛興慈悲哀愍阿難及諸",
    "T19n0945_002:0110c21": "大眾，發海潮音遍告同會：「諸善男子！我常說",
    "T19n0945_002:0110c22": "言：『色心諸緣及心所使諸所緣法，唯心所現。』",
    "T19n0945_002:0110c23": "汝身汝心皆是妙明真精妙心中所現物，云",
    "T19n0945_002:0110c24": "何汝等遺失本妙圓妙明心寶明妙性，認悟",
    "T19n0945_002:0110c25": "中迷晦昧為空，空晦暗中結暗為色，色雜妄",
    "T19n0945_002:0110c26": "想想相為身，聚緣內搖趣外奔逸，昏擾擾相",
    "T19n0945_002:0110c27": "以為心性。一迷為心，決定惑為色身之內，不",
    "T19n0945_002:0110c28": "知色身外洎山河虛空大地，咸是妙明真心",
    "T19n0945_002:0110c29": "中物。譬如澄清百千大海，棄之，唯認一浮漚",
    "T19n0945_002:0111a01": "體，目為全潮窮盡瀛渤。汝等即是迷中倍人，",
    "T19n0945_002:0111a02": "如我垂手等無差別，如來說為可憐愍者。」",
    "T19n0945_002:0111a03": "阿難承佛悲救深誨，垂泣叉手而白佛言：「我",
    "T19n0945_002:0111a04": "雖承佛如是妙音，悟妙明心元所圓滿常住",
    "T19n0945_002:0111a05": "心地；而我悟佛現說法音，現以緣心允所瞻",
    "T19n0945_002:0111a06": "仰，徒獲此心未敢認為本元心地。願佛哀愍",
    "T19n0945_002:0111a07": "宣示圓音，拔我疑根歸無上道。」",
    "T19n0945_002:0111a08": "佛告阿難：「汝等尚以緣心聽法，此法亦緣非",
    "T19n0945_002:0111a09": "得法性。如人以手指月示人，彼人因指當應",
    "T19n0945_002:0111a10": "看月；若復觀指以為月體，此人豈唯亡失月",
    "T19n0945_002:0111a11": "輪，亦亡其指。何以故？以所標指為明月故。豈",
    "T19n0945_002:0111a12": "唯亡指，亦復不識明之與暗。何以故？即以指",
    "T19n0945_002:0111a13": "體為月明性，明暗二性無所了故。汝亦如是，",
    "T19n0945_002:0111a14": "若以分別我說法音為汝心者，此心自應離",
    "T19n0945_002:0111a15": "分別音有分別性。譬如有客寄宿旅亭，暫止",
    "T19n0945_002:0111a16": "便去終不常住，而掌亭人都無所去名為亭",
    "T19n0945_002:0111a17": "主；此亦如是，若真汝心則無所去。云何離聲",
    "T19n0945_002:0111a18": "無分別性？斯則豈唯聲分別心，分別我容離",
    "T19n0945_002:0111a19": "諸色相無分別性，如是乃至分別都無非色",
    "T19n0945_002:0111a20": "非空。拘舍離等昧為冥諦，離諸法緣無分別",
    "T19n0945_002:0111a21": "性，則汝心性各有所還，云何為主？」",
    "T19n0945_002:0111a22": "阿難言：「若我心性各有所還，則如來說妙明",
    "T19n0945_002:0111a23": "元心云何無還？惟垂哀愍為我宣說。」",
    "T19n0945_002:0111a24": "佛告阿難：「且汝見我見精明元，此見雖非妙",
    "T19n0945_002:0111a25": "精明心，如第二月非是月影，汝應諦聽，今當",
    "T19n0945_002:0111a26": "示汝無所還地。阿難！此大講堂洞開東方，日",
    "T19n0945_002:0111a27": "輪昇天則有明耀，中夜黑月雲霧晦暝則",
    "T19n0945_002:0111a28": "復昏暗，戶牖之隙則復見通，牆宇之間則復",
    "T19n0945_002:0111a29": "觀擁，分別之處則復見緣，頑虛之中遍是空",
    "T19n0945_002:0111b01": "性，欝[土*孛]之象則紆昏塵，澄霽斂氛又觀清",
    "T19n0945_002:0111b02": "淨。阿難！汝咸看此諸變化相，吾今各還本所",
    "T19n0945_002:0111b03": "因處。云何本因？阿難！此諸變化明還日輪。何",
    "T19n0945_002:0111b04": "以故？無日不明，明因屬日，是故還日；暗還黑",
    "T19n0945_002:0111b05": "月；通還戶牖；擁還牆宇；緣還分別；頑虛還空；",
    "T19n0945_002:0111b06": "欝[土*孛]還塵；清明還霽。則諸世間一切所有，不",
    "T19n0945_002:0111b07": "出斯類。汝見八種，見精明性當欲誰還？何以",
    "T19n0945_002:0111b08": "故？若還於明，則不明時無復見暗，雖明暗等",
    "T19n0945_002:0111b09": "種種差別，見無差別；諸可還者自然非汝，不",
    "T19n0945_002:0111b10": "汝還者非汝而誰？則知汝心本妙明淨。汝自",
    "T19n0945_002:0111b11": "迷悶喪本受輪，於生死中常被漂溺，是故如",
    "T19n0945_002:0111b12": "來名可憐愍。」",
    "T19n0945_002:0111b13": "阿難言：「我雖識此見性無還，云何得知是我",
    "T19n0945_002:0111b14": "真性？」",
    "T19n0945_002:0111b15": "佛告阿難：「吾今問汝，今汝未得無漏清淨，承",
    "T19n0945_002:0111b16": "佛神力，見於初禪得無障礙；而阿那律見閻",
    "T19n0945_002:0111b17": "浮提，如觀掌中菴摩羅果；諸菩薩等見百千",
    "T19n0945_002:0111b18": "界；十方如來窮盡微塵清淨國土無所不矚。",
    "T19n0945_002:0111b19": "眾生洞視不過分寸。阿難！且吾與汝觀四天",
    "T19n0945_002:0111b20": "王所住宮殿，中間遍覽水陸空行，雖有昏明",
    "T19n0945_002:0111b21": "種種形像，無非前塵分別留礙，汝應於此分",
    "T19n0945_002:0111b22": "別自他。今吾將汝擇於見中，誰是我體？誰",
    "T19n0945_002:0111b23": "為物象？阿難！極汝見源，從日月宮，是物非汝；",
    "T19n0945_002:0111b24": "至七金山周遍諦觀，雖種種光亦物非汝；漸",
    "T19n0945_002:0111b25": "漸更觀雲騰、鳥飛、風動塵起、樹木山川、草芥",
    "T19n0945_002:0111b26": "人畜，咸物非汝。阿難！是諸近遠諸有物性，雖",
    "T19n0945_002:0111b27": "復差殊，同汝見精清淨所矚，則諸物類自有",
    "T19n0945_002:0111b28": "差別，見性無殊，此精妙明誠汝見性。若見是",
    "T19n0945_002:0111b29": "物，則汝亦可見吾之見？若同見者名為見吾；",
    "T19n0945_002:0111c01": "吾不見時，何不見吾不見之處？若見不見，自",
    "T19n0945_002:0111c02": "然非彼不見之相；若不見吾不見之地，自然",
    "T19n0945_002:0111c03": "非物，云何非汝？又則汝今見物之時，汝既見",
    "T19n0945_002:0111c04": "物物亦見汝，體性紛雜，則汝與我并諸世間",
    "T19n0945_002:0111c05": "不成安立。阿難！若汝見時是汝非我，見性周",
    "T19n0945_002:0111c06": "遍非汝而誰？云何自疑汝之真性，性汝不真",
    "T19n0945_002:0111c07": "取我求實。」",
    "T19n0945_002:0111c08": "阿難白佛言：「世尊！若此見性必我非餘，我與",
    "T19n0945_002:0111c09": "如來觀四天王勝藏寶殿居日月宮，此見周",
    "T19n0945_002:0111c10": "圓遍娑婆國；退歸精舍只見伽藍，清心戶堂",
    "T19n0945_002:0111c11": "但瞻簷廡。世尊！此見如是，其體本來周遍一",
    "T19n0945_002:0111c12": "界，今在室中唯滿一室，為復此見縮大為小？",
    "T19n0945_002:0111c13": "為當牆宇夾令斷絕？我今不知斯義所在，願",
    "T19n0945_002:0111c14": "垂弘慈為我敷演。」",
    "T19n0945_002:0111c15": "佛告阿難：「一切世間大小內外諸所事業各",
    "T19n0945_002:0111c16": "屬前塵，不應說言見有舒縮。譬如方器，中見",
    "T19n0945_002:0111c17": "方空，吾復問汝，此方器中所見方空，為復定",
    "T19n0945_002:0111c18": "方？為不定方？若定方者，別安圓器空應不圓；",
    "T19n0945_002:0111c19": "若不定者，在方器中應無方空。汝言不知斯",
    "T19n0945_002:0111c20": "義所在，義性如是云何為在。阿難！若復欲令",
    "T19n0945_002:0111c21": "入無方圓，但除器方空體無方，不應說言更",
    "T19n0945_002:0111c22": "除虛空方相所在。若如汝問，入室之時縮見",
    "T19n0945_002:0111c23": "令小，仰觀日時汝豈挽見齊於日面？若築牆",
    "T19n0945_002:0111c24": "宇能夾見斷，穿為小竇寧無竇迹？是義不",
    "T19n0945_002:0111c25": "然。一切眾生從無始來迷己為物，失於本心",
    "T19n0945_002:0111c26": "為物所轉，故於是中觀大觀小；若能轉物則",
    "T19n0945_002:0111c27": "同如來，身心圓明不動道場，於一毛端遍能",
    "T19n0945_002:0111c28": "含受十方國土。」",
    "T19n0945_002:0111c29": "阿難白佛言：「世尊！若此見精必我妙性，令此",
    "T19n0945_002:0112a01": "妙性現在我前，見必我真，我今身心復是何",
    "T19n0945_002:0112a02": "物？而今身心分別有實，彼見無別分辨我",
    "T19n0945_002:0112a03": "身，若實我心令我今見，見性實我，而身非我，",
    "T19n0945_002:0112a04": "何殊如來先所難言：『物能見我？』惟垂大慈開",
    "T19n0945_002:0112a05": "發未悟。」",
    "T19n0945_002:0112a06": "佛告阿難：「今汝所言：『見在汝前』是義非實。若",
    "T19n0945_002:0112a07": "實汝前，汝實見者，則此見精既有方所非無",
    "T19n0945_002:0112a08": "指示。且今與汝坐祇陀林，遍觀林渠及與殿",
    "T19n0945_002:0112a09": "堂，上至日月前對恒河，汝今於我師子座前，",
    "T19n0945_002:0112a10": "舉手指陳是種種相，陰者是林，明者是日，礙",
    "T19n0945_002:0112a11": "者是壁，通者是空，如是乃至草樹纖毫大小",
    "T19n0945_002:0112a12": "雖殊，但可有形無不指著。若必有見現在汝",
    "T19n0945_002:0112a13": "前，汝應以手確實指陳何者是見。阿難！當知",
    "T19n0945_002:0112a14": "若空是見，既已成見，何者是空？若物是見，既",
    "T19n0945_002:0112a15": "已是見，何者為物？汝可微細披剝萬象，析出",
    "T19n0945_002:0112a16": "精明淨妙見元，指陳示我，同彼諸物分明無",
    "T19n0945_002:0112a17": "惑。」",
    "T19n0945_002:0112a18": "阿難言：「我今於此重閣講堂，遠洎恒河上觀",
    "T19n0945_002:0112a19": "日月，舉手所指縱目所觀，指皆是物無是見",
    "T19n0945_002:0112a20": "者。世尊！如佛所說，況我有漏初學聲聞，乃至",
    "T19n0945_002:0112a21": "菩薩亦不能於萬物象前剖出精見，離一切",
    "T19n0945_002:0112a22": "物別有自性。」佛言：「如是，如是！」",
    "T19n0945_002:0112a23": "佛復告阿難：「如汝所言，無有精見，離一切物",
    "T19n0945_002:0112a24": "別有自性，則汝所指是物之中無是見者。今",
    "T19n0945_002:0112a25": "復告汝！汝與如來坐祇陀林更觀林苑，乃至",
    "T19n0945_002:0112a26": "日月種種象殊，必無見精受汝所指；汝又發",
    "T19n0945_002:0112a27": "明此諸物中何者非見？」阿難言：「我實遍見此",
    "T19n0945_002:0112a28": "祇陀林，不知是中何者非見？何以故？若樹非",
    "T19n0945_002:0112a29": "見，云何見樹？若樹即見，復云何樹？如是乃至",
    "T19n0945_002:0112b01": "若空非見，云何為空？若空即見，復云何空？",
    "T19n0945_002:0112b02": "我又思惟是萬象中，微細發明無非見者。」佛",
    "T19n0945_002:0112b03": "言：「如是，如是！」",
    "T19n0945_002:0112b04": "於是大眾非無學者，聞佛此言茫然不知是",
    "T19n0945_002:0112b05": "義終始，一時惶悚失其所守。如來知其魂慮",
    "T19n0945_002:0112b06": "變慴，心生憐愍，安慰阿難及諸大眾：「諸善男",
    "T19n0945_002:0112b07": "子！無上法王是真實語，如所如說不誑不妄，",
    "T19n0945_002:0112b08": "非末伽梨四種不死矯亂論議，汝諦思惟無",
    "T19n0945_002:0112b09": "忝哀慕。」",
    "T19n0945_002:0112b10": "是時，文殊師利法王子愍諸四眾，在大眾中",
    "T19n0945_002:0112b11": "即從座起，頂禮佛足合掌恭敬而白佛言：「世",
    "T19n0945_002:0112b12": "尊！此諸大眾，不悟如來發明二種精見色空，",
    "T19n0945_002:0112b13": "是非是義。世尊！若此前緣色空等象，若是見",
    "T19n0945_002:0112b14": "者應有所指；若非見者應無所矚。而今不知",
    "T19n0945_002:0112b15": "是義所歸故有驚怖，非是疇昔善根輕尠，唯",
    "T19n0945_002:0112b16": "願如來大慈，發明此諸物象與此見精元是",
    "T19n0945_002:0112b17": "何物，於其中間無是非是。」",
    "T19n0945_002:0112b18": "佛告文殊及諸大眾：「十方如來及大菩薩，於",
    "T19n0945_002:0112b19": "其自住三摩地中，見與見緣并所想相，如虛",
    "T19n0945_002:0112b20": "空花本無所有。此見及緣元是菩提妙淨明",
    "T19n0945_002:0112b21": "體，云何於中有是非是？文殊！吾今問汝，如汝",
    "T19n0945_002:0112b22": "文殊，更有文殊是文殊者？為無文殊？」「如是，世",
    "T19n0945_002:0112b23": "尊！我真文殊，無是文殊。何以故？若有是者，則",
    "T19n0945_002:0112b24": "二文殊。然我今日非無文殊，於中實無是非",
    "T19n0945_002:0112b25": "二相。」佛言：「此見妙明與諸空塵亦復如是，本",
    "T19n0945_002:0112b26": "是妙明無上菩提淨圓真心，妄為色空及與",
    "T19n0945_002:0112b27": "聞見，如第二月，誰為是月？又誰非月？文殊！但",
    "T19n0945_002:0112b28": "一月真，中間自無是月非月。是以汝今觀見",
    "T19n0945_002:0112b29": "與塵，種種發明名為妄想，不能於中出是非",
    "T19n0945_002:0112c01": "是，由是精真妙覺明性，故能令汝出指非指。」",
    "T19n0945_002:0112c02": "阿難白佛言：「世尊！誠如法王所說，覺緣遍十",
    "T19n0945_002:0112c03": "方界，湛然常住性非生滅，與先梵志裟毘",
    "T19n0945_002:0112c04": "迦羅所談冥諦，及投灰等諸外道種說有",
    "T19n0945_002:0112c05": "真我遍滿十方，有何差別？世尊亦曾於楞伽",
    "T19n0945_002:0112c06": "山，為大慧等敷演斯義，彼外道等常說自然，",
    "T19n0945_002:0112c07": "我說因緣非彼境界。我今觀此覺性自然非",
    "T19n0945_002:0112c08": "生非滅，遠離一切虛妄顛倒，似非因緣與彼",
    "T19n0945_002:0112c09": "自然，云何開示不入群邪，獲真實心妙覺明",
    "T19n0945_002:0112c10": "性？」",
    "T19n0945_002:0112c11": "佛告阿難：「我今如是開示方便，真實告汝，汝",
    "T19n0945_002:0112c12": "猶未悟，惑為自然。阿難！若必自然，自須甄明",
    "T19n0945_002:0112c13": "有自然體。汝且觀此妙明見中，以何為自？此",
    "T19n0945_002:0112c14": "見為復以明為自？以暗為自？以空為自？以塞",
    "T19n0945_002:0112c15": "為自？阿難！若明為自，應不見暗；若復以空為",
    "T19n0945_002:0112c16": "自體者，應不見塞。如是乃至諸暗等相以為",
    "T19n0945_002:0112c17": "自者，則於明時見性斷滅，云何見明？」",
    "T19n0945_002:0112c18": "阿難言：「必此妙見性非自然。我今發明是因",
    "T19n0945_002:0112c19": "緣性，心猶未明，諮詢如來是義云何合因緣",
    "T19n0945_002:0112c20": "性？」佛言：「汝言因緣，吾復問汝。汝今同見，見性",
    "T19n0945_002:0112c21": "現前，此見為復因明有見？因暗有見？因空有",
    "T19n0945_002:0112c22": "見？因塞有見？阿難！若因明有，應不見暗；如因",
    "T19n0945_002:0112c23": "暗有，應不見明。如是乃至因空、因塞，同於明",
    "T19n0945_002:0112c24": "暗。復次，阿難！此見又復緣明有見？緣暗有見？",
    "T19n0945_002:0112c25": "緣空有見？緣塞有見？阿難！若緣空有，應不見",
    "T19n0945_002:0112c26": "塞；若緣塞有，應不見空。如是乃至緣明、緣暗，",
    "T19n0945_002:0112c27": "同於空塞。當知如是精覺妙明非因非緣，亦",
    "T19n0945_002:0112c28": "非自然非不自然，無非不非無是非是，離一",
    "T19n0945_002:0112c29": "切相即一切法。汝今云何於中措心，以諸世",
    "T19n0945_002:0113a01": "間戲論名相而得分別？如以手掌撮摩虛空，",
    "T19n0945_002:0113a02": "只益自勞！虛空云何隨汝執捉？」",
    "T19n0945_002:0113a03": "阿難白佛言：「世尊！必妙覺性非因非緣。世尊",
    "T19n0945_002:0113a04": "云何常與比丘，宣說見性具四種緣，所謂因",
    "T19n0945_002:0113a05": "空、因明、因心、因眼。是義云何？」佛言：「阿難！我說",
    "T19n0945_002:0113a06": "世間諸因緣相，非第一義。阿難！吾復問汝。諸",
    "T19n0945_002:0113a07": "世間人說我能見，云何名見？云何不見？」阿難",
    "T19n0945_002:0113a08": "言：「世人因於日、月、燈光見種種相，名之為見；",
    "T19n0945_002:0113a09": "若復無此三種光明，則不能見。」「阿難！若無明",
    "T19n0945_002:0113a10": "時名不見者，應不見暗；若必見暗，此但無明",
    "T19n0945_002:0113a11": "云何無見？阿難！若在暗時，不見明故名為不",
    "T19n0945_002:0113a12": "見；今在明時不見暗相，還名不見。如是二相",
    "T19n0945_002:0113a13": "俱名不見。若復二相自相[夌*欠]奪，非汝見性於",
    "T19n0945_002:0113a14": "中暫無，如是則知二俱名見，云何不見？是故",
    "T19n0945_002:0113a15": "阿難！汝今當知，見明之時，見非是明；見暗之",
    "T19n0945_002:0113a16": "時，見非是暗；見空之時，見非是空；見塞之時，",
    "T19n0945_002:0113a17": "見非是塞，四義成就。汝復應知，見見之時，見",
    "T19n0945_002:0113a18": "非是見；見猶離見，見不能及。云何復說因緣、",
    "T19n0945_002:0113a19": "自然及和合相？汝等聲聞狹劣無識，不能通",
    "T19n0945_002:0113a20": "達清淨實相，吾今誨汝，當善思惟，無得疲怠",
    "T19n0945_002:0113a21": "妙菩提路。」",
    "T19n0945_002:0113a22": "阿難白佛言：「世尊！如佛世尊為我等輩宣說",
    "T19n0945_002:0113a23": "因緣及與自然，諸和合相與不和合，心猶未",
    "T19n0945_002:0113a24": "開；而今更聞見見非見，重增迷悶。伏願弘慈",
    "T19n0945_002:0113a25": "施大慧目，開示我等覺心明淨。」作是語已，悲",
    "T19n0945_002:0113a26": "淚頂禮，承受聖旨。",
    "T19n0945_002:0113a27": "爾時，世尊憐愍阿難及諸大眾，將欲敷演大",
    "T19n0945_002:0113a28": "陀羅尼諸三摩提妙修行路，告阿難言：「汝雖",
    "T19n0945_002:0113a29": "強記，但益多聞；於奢摩他　微密觀照心猶未",
    "T19n0945_002:0113b01": "了。汝今諦聽，吾今為汝分別開示，亦令將",
    "T19n0945_002:0113b02": "來諸有漏者獲菩提果。阿難！一切眾生輪迴",
    "T19n0945_002:0113b03": "世間，由二顛倒分別見妄，當處發生當業輪",
    "T19n0945_002:0113b04": "轉。云何二見？一者眾生別業妄見；二者眾生",
    "T19n0945_002:0113b05": "同分妄見。",
    "T19n0945_002:0113b06": "「云何名為別業妄見？阿難！如世間人目有赤",
    "T19n0945_002:0113b07": "眚，夜見燈光別有圓影五色重疊。於意云何？",
    "T19n0945_002:0113b08": "此夜燈明所現圓光，為是燈色為當見色？阿",
    "T19n0945_002:0113b09": "難！此若燈色，則非眚人何不同見，而此圓影",
    "T19n0945_002:0113b10": "唯眚之觀？若是見色，見已成色，則彼眚人見",
    "T19n0945_002:0113b11": "圓影者名為何等？復次，阿難！若此圓影離燈",
    "T19n0945_002:0113b12": "別有，則合傍觀屏帳几筵有圓影出；離見別",
    "T19n0945_002:0113b13": "有，應非眼矚，云何眚人目見圓影？是故當知",
    "T19n0945_002:0113b14": "色實在燈，見病為影，影見俱眚，見眚非病。終",
    "T19n0945_002:0113b15": "不應言是燈是見，於是中有非燈非見。如第",
    "T19n0945_002:0113b16": "二月，非體非影。何以故？第二之觀，揑所成故。",
    "T19n0945_002:0113b17": "諸有智者不應說言，此揑根元是形非形離",
    "T19n0945_002:0113b18": "見非見；此亦如是，目眚所成，今欲名誰是燈",
    "T19n0945_002:0113b19": "是見，何況分別非燈非見。",
    "T19n0945_002:0113b20": "「云何名為同分妄見？阿難！此閻浮提除大海",
    "T19n0945_002:0113b21": "水，中間平陸有三千洲，正中大洲東西括量，",
    "T19n0945_002:0113b22": "大國凡有二千三百，其餘小洲在諸海中，其",
    "T19n0945_002:0113b23": "間或有三兩百國，或一或二，至于三十、四十、",
    "T19n0945_002:0113b24": "五十。阿難！若復此中有一小洲只有兩國，唯",
    "T19n0945_002:0113b25": "一國人同感惡緣，則彼小洲當土眾生，覩諸",
    "T19n0945_002:0113b26": "一切不祥境界。或見二日或見兩月，其中乃",
    "T19n0945_002:0113b27": "至暈蝕珮玦彗勃飛流，負耳虹蜺種種惡",
    "T19n0945_002:0113b28": "相，但此國見；彼國眾生，本所不見亦復不聞。",
    "T19n0945_002:0113b29": "阿難！吾今為汝以此二事進退合明。「阿難！如",
    "T19n0945_002:0113c01": "彼眾生別業妄見，矚燈光中所現圓影雖現",
    "T19n0945_002:0113c02": "似境，終彼見者目眚所成，眚即見勞非色所",
    "T19n0945_002:0113c03": "造，然見眚者終無見咎。例汝今日以目觀見",
    "T19n0945_002:0113c04": "山河國土及諸眾生，皆是無始見病所成，見",
    "T19n0945_002:0113c05": "與見緣似現前境，元我覺明見所緣眚，覺見",
    "T19n0945_002:0113c06": "即眚本覺明心，覺緣非眚覺所覺眚，覺非眚",
    "T19n0945_002:0113c07": "中此實見見。云何復名覺聞知見？是故汝今",
    "T19n0945_002:0113c08": "見我及汝并諸世間十類眾生，皆即見眚；非",
    "T19n0945_002:0113c09": "見眚者，彼見真精，性非眚者故不名見。「阿難！",
    "T19n0945_002:0113c10": "如彼眾生同分妄見，例彼妄見別業一人，一",
    "T19n0945_002:0113c11": "病目人同彼一國，彼見圓影眚妄所生，此眾",
    "T19n0945_002:0113c12": "同分所現不祥，同見業中瘴惡所起，俱是無",
    "T19n0945_002:0113c13": "始見妄所生。例閻浮提三千洲中，兼四大海",
    "T19n0945_002:0113c14": "娑婆世界，并洎十方諸有漏國及諸眾生，同",
    "T19n0945_002:0113c15": "是覺明無漏妙心，見聞覺知虛妄病緣，和合",
    "T19n0945_002:0113c16": "妄生、和合妄死。若能遠離諸和合緣及不和",
    "T19n0945_002:0113c17": "合，則復滅除諸生死因，圓滿菩提不生滅性",
    "T19n0945_002:0113c18": "清淨本心本覺常住。",
    "T19n0945_002:0113c19": "「阿難！汝雖先悟本覺妙明，性非因緣、非自然",
    "T19n0945_002:0113c20": "性，而猶未明如是覺元，非和合生及不和合。",
    "T19n0945_002:0113c21": "阿難！吾今復以前塵問汝。汝今猶以一切世",
    "T19n0945_002:0113c22": "間妄想，和合諸因緣性，而自疑惑。證菩提心",
    "T19n0945_002:0113c23": "和合起者，則汝今者妙淨見精，為與明和？為",
    "T19n0945_002:0113c24": "與闇和？為與通和？為與塞和？若明和者，且汝",
    "T19n0945_002:0113c25": "觀明，當明現前，何處雜見？見相可辨，雜何形",
    "T19n0945_002:0113c26": "像？若非見者，云何見明？若即見者，云何見見？",
    "T19n0945_002:0113c27": "必見圓滿，何處和明。若明圓滿，不合見和，見",
    "T19n0945_002:0113c28": "必異明；雜則失彼性明名字。雜失明性，和明",
    "T19n0945_002:0113c29": "非義，彼暗與通及諸群塞亦復如是。",
    "T19n0945_002:0114a01": "「復次，阿難！又汝今者妙淨見精，為與明合？為",
    "T19n0945_002:0114a02": "與暗合？為與通合？為與塞合？若明合者，至於",
    "T19n0945_002:0114a03": "暗時明相已滅，此見即不與諸暗合。云何見",
    "T19n0945_002:0114a04": "暗？若見暗時不與暗合，與明合者應非見明，",
    "T19n0945_002:0114a05": "既不見明云何明合？了明非暗彼暗與通，及",
    "T19n0945_002:0114a06": "諸群塞，亦復如是。」",
    "T19n0945_002:0114a07": "阿難白佛言：「世尊！如我思惟，此妙覺元與諸",
    "T19n0945_002:0114a08": "緣塵及心念慮非和合耶？」佛言：「汝今又言覺",
    "T19n0945_002:0114a09": "非和合。吾復問汝。此妙見精非和合者，為非",
    "T19n0945_002:0114a10": "明和？為非暗和？為非通和？為非塞和？若非明",
    "T19n0945_002:0114a11": "和，則見與明必有邊畔。汝且諦觀，何處是明？",
    "T19n0945_002:0114a12": "何處是見？在見在明自何為畔？阿難！若明際",
    "T19n0945_002:0114a13": "中必無見者，則不相及，自不知其明相所在，",
    "T19n0945_002:0114a14": "畔云何成？彼暗與通及諸群塞，亦復如是。",
    "T19n0945_002:0114a15": "「又妙見精非和合者，為非明合？為非暗合？為",
    "T19n0945_002:0114a16": "非通合？為非塞合？若非明合，則見與明性相",
    "T19n0945_002:0114a17": "乖角，如耳與明了不相觸，見且不知明相所",
    "T19n0945_002:0114a18": "在，云何甄明合非合理？彼暗與通及諸群塞，",
    "T19n0945_002:0114a19": "亦復如是。阿難！汝猶未明一切浮塵諸幻化",
    "T19n0945_002:0114a20": "相，當處出生隨處滅盡，幻妄稱相，其性真為",
    "T19n0945_002:0114a21": "妙覺明體，如是乃至五陰、六入，從十二處至",
    "T19n0945_002:0114a22": "十八界，因緣和合虛妄有生，因緣別離虛妄",
    "T19n0945_002:0114a23": "名滅，殊不能知生滅去來，本如來藏常住妙",
    "T19n0945_002:0114a24": "明，不動周圓妙真如性，性真常中求於去來、",
    "T19n0945_002:0114a25": "迷悟、死生，了無所得。",
    "T19n0945_002:0114a26": "「阿難！云何五陰本如來藏妙真如性？阿難！譬",
    "T19n0945_002:0114a27": "如有人以清淨目觀晴明空，唯一精虛逈無",
    "T19n0945_002:0114a28": "所有，其人無故不動目睛瞪以發勞，則於虛",
    "T19n0945_002:0114a29": "空別見狂花，復有一切狂亂非相；色陰當知",
    "T19n0945_002:0114b01": "亦復如是。阿難！是諸狂花，非從空來，非從目",
    "T19n0945_002:0114b02": "出。如是，阿難！若空來者，既從空來還從空入，",
    "T19n0945_002:0114b03": "若有出入即非虛空，空若非空，自不容其花",
    "T19n0945_002:0114b04": "相起滅，如阿難體，不容阿難。若目出者，既從",
    "T19n0945_002:0114b05": "目出還從目入，即此花性從目出故，當合有",
    "T19n0945_002:0114b06": "見。若有見者，去既花空旋合見眼；若無見者，",
    "T19n0945_002:0114b07": "出既翳空，旋當翳眼。又見花時，目應無翳，云",
    "T19n0945_002:0114b08": "何晴空號清明眼？是故當知色陰虛妄，本非",
    "T19n0945_002:0114b09": "因緣、非自然性。「阿難！譬如有人手足宴安百",
    "T19n0945_002:0114b10": "骸調適，忽如忘生性無違順，其人無故以二",
    "T19n0945_002:0114b11": "手掌於空相摩，於二手中妄生澁滑冷熱諸",
    "T19n0945_002:0114b12": "相；受陰當知亦復如是。阿難！是諸幻觸，不從",
    "T19n0945_002:0114b13": "空來，不從掌出。如是，阿難！若空來者，既能觸",
    "T19n0945_002:0114b14": "掌，何不觸身？不應虛空選擇來觸。若從掌出，",
    "T19n0945_002:0114b15": "應非待合。又掌出故，合則掌知，離即觸入，",
    "T19n0945_002:0114b16": "臂腕骨髓應亦覺知入時蹤跡，必有覺心知",
    "T19n0945_002:0114b17": "出知入，自有一物身中往來，何待合知要名",
    "T19n0945_002:0114b18": "為觸？是故當知受陰虛妄，本非因緣、非自然",
    "T19n0945_002:0114b19": "性。",
    "T19n0945_002:0114b20": "「阿難！譬如有人談說醋梅口中水出，思踏",
    "T19n0945_002:0114b21": "懸崖足心酸澁；想陰當知亦復如是。阿難！如",
    "T19n0945_002:0114b22": "是醋說，不從梅生，非從口入。如是，阿難！若梅",
    "T19n0945_002:0114b23": "生者，梅合自談，何待人說？若從口入，自合口",
    "T19n0945_002:0114b24": "聞，何須待耳？若獨耳聞，此水何不耳中而出？",
    "T19n0945_002:0114b25": "想踏懸崖與說相類。是故當知想陰虛妄，本",
    "T19n0945_002:0114b26": "非因緣、非自然性。",
    "T19n0945_002:0114b27": "「阿難！譬如暴流波浪相續，前際後際不相踰",
    "T19n0945_002:0114b28": "越；行陰當知亦復如是。阿難！如是流性，不因",
    "T19n0945_002:0114b29": "空生，不因水有；亦非水性，非離空水。如是，阿",
    "T19n0945_002:0114c01": "難！若因空生，則諸十方無盡虛空成無盡流，",
    "T19n0945_002:0114c02": "世界自然俱受淪溺。若因水有，則此暴流性",
    "T19n0945_002:0114c03": "應非水，有所有相今應現在。若即水性，則",
    "T19n0945_002:0114c04": "澄清時應非水體。若離空水，空非有外水外",
    "T19n0945_002:0114c05": "無流。是故當知行陰虛妄，本非因緣、非自然",
    "T19n0945_002:0114c06": "性。",
    "T19n0945_002:0114c07": "「阿難！譬如有人取頻伽瓶，塞其兩孔滿中擎",
    "T19n0945_002:0114c08": "空，千里遠行用餉他國；識陰當知亦復如是。",
    "T19n0945_002:0114c09": "阿難！如是虛空，非彼方來，非此方入。如是，阿",
    "T19n0945_002:0114c10": "難！若彼方來，則本瓶中既貯空去，於本瓶地",
    "T19n0945_002:0114c11": "應少虛空。若此方入，開孔倒瓶應見空出。是",
    "T19n0945_002:0114c12": "故當知識陰虛妄，本非因緣、非自然性。",
    "T19n0945_002:0114c13": "大佛頂萬行首楞嚴經卷第二"
}