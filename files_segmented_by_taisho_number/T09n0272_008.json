{
    "T09n0272_008:0352b14": "大薩遮尼乾子所說經卷第八",
    "T09n0272_008:0352b16": "元魏天竺三藏菩提留支譯",
    "T09n0272_008:0352b17": "如來無過功德品第八之三",
    "T09n0272_008:0352b18": "「大王當知！沙門瞿曇如意神通智行者，為欲",
    "T09n0272_008:0352b19": "調伏邪見剛強難化眾生，令從正法，是故沙",
    "T09n0272_008:0352b20": "門瞿曇能示種種神通教化，若色相、若勢力、",
    "T09n0272_008:0352b21": "若變化。色相者，謂示佛色像、菩薩色像、緣覺",
    "T09n0272_008:0352b22": "色像、聲聞色像，釋提桓因、梵天王、四天王色",
    "T09n0272_008:0352b23": "像，轉輪聖王色像，及餘種種乃至畜生色像，",
    "T09n0272_008:0352b24": "隨諸眾生應見受化，悉能示現，而為說法。若",
    "T09n0272_008:0352b25": "有眾生恃身強力而起憍慢、瞋恚、貢高，為欲",
    "T09n0272_008:0352b26": "調伏如是眾生，示現大力如那羅延，以須彌",
    "T09n0272_008:0352b27": "山置一指端，擲著他方無量世界，或時斷取",
    "T09n0272_008:0352b28": "三千大千世界下至水際，以一手舉高至有",
    "T09n0272_008:0352b29": "頂，住經一劫，現如是力，令彼憍慢自大眾生",
    "T09n0272_008:0352c01": "貢高心息，而為說法。變化者，以變化力能變",
    "T09n0272_008:0352c02": "大海如牛跡水，大海不減牛跡不大，變牛跡",
    "T09n0272_008:0352c03": "水能成大海。若劫將盡火災起時，應見水者",
    "T09n0272_008:0352c04": "即變為水，應見風者即變為風；水災起時，應",
    "T09n0272_008:0352c05": "見火者即變為火，應見風者即變為風；風災",
    "T09n0272_008:0352c06": "起時，應見水者即變為水，應見火者即變為",
    "T09n0272_008:0352c07": "火——作如是等種種變化，示諸眾生令生歡",
    "T09n0272_008:0352c08": "喜，而為說法。何以故？是神通力，信欲、精進、禪",
    "T09n0272_008:0352c09": "定、智慧諸法所攝，調伏柔和，心得自在，善修",
    "T09n0272_008:0352c10": "集故，是名如意神通。",
    "T09n0272_008:0352c11": "「大王當知！沙門瞿曇漏盡通智行者，諸漏已",
    "T09n0272_008:0352c12": "盡遠離一切煩惱習氣，所謂欲漏、有漏、見漏、",
    "T09n0272_008:0352c13": "無明漏，不同一切聲聞、辟支佛等所得漏",
    "T09n0272_008:0352c14": "盡。何以故？一切聲聞、辟支佛等得漏盡已，一",
    "T09n0272_008:0352c15": "切生處而有障礙，不具自在教化眾生，是故",
    "T09n0272_008:0352c16": "有礙；沙門瞿曇無有障礙，是名漏盡智通。大",
    "T09n0272_008:0352c17": "王當知！沙門瞿曇畢竟成就如是神通智行，",
    "T09n0272_008:0352c18": "是故我言，無有過失。」王言：「大師！云何如來四",
    "T09n0272_008:0352c19": "無礙智？」答言：「大王！四無礙智者：一者、法無礙；",
    "T09n0272_008:0352c20": "二者、義無礙；三者、辭無礙；四者、樂說無礙。大",
    "T09n0272_008:0352c21": "王當知！沙門瞿曇法無礙者，謂觀眾生初發",
    "T09n0272_008:0352c22": "心行、多欲心行、少欲心行，及善法惡法、世間",
    "T09n0272_008:0352c23": "法出世間法、可作法不可作法、有漏法無漏",
    "T09n0272_008:0352c24": "法、有為法無為法、黑法白法、生死法涅槃",
    "T09n0272_008:0352c25": "法，菩提平等法性平等，如實而知，隨所應",
    "T09n0272_008:0352c26": "聞，而為演說，是名法無礙智。",
    "T09n0272_008:0352c27": "「大王當知！沙門瞿曇義無礙者，於諸法中知",
    "T09n0272_008:0352c28": "第一義智，是無我智、無眾生智、無人智、無壽",
    "T09n0272_008:0352c29": "命智，知於過去無有罣礙智、知於未來無有",
    "T09n0272_008:0353a01": "邊智、知於現在一切種智，知諸諦智：是苦不",
    "T09n0272_008:0353a02": "和合智、知集不作智、知滅自性智、知道能到",
    "T09n0272_008:0353a03": "智，知諸眾生心行隨入智，皆如實知，隨所應",
    "T09n0272_008:0353a04": "聞，而能為說，是名義無礙智。",
    "T09n0272_008:0353a05": "「大王當知！沙門瞿曇辭無礙智者，悉能了知",
    "T09n0272_008:0353a06": "一切音聲語言，所謂知諸天、龍、鬼神、乾闥婆、",
    "T09n0272_008:0353a07": "阿修羅、迦樓羅、緊那羅、摩睺羅伽，人非人等，所",
    "T09n0272_008:0353a08": "有音聲、語言、文字悉能了知，隨所應聞種類",
    "T09n0272_008:0353a09": "差別，一一能同方音差別，說法說義，是名辭",
    "T09n0272_008:0353a10": "無礙智。",
    "T09n0272_008:0353a11": "「大王當知！沙門瞿曇樂說無礙智者，隨所應",
    "T09n0272_008:0353a12": "聞隨所來問，一切語言及諸文字，口所分別",
    "T09n0272_008:0353a13": "正直而答，心無厭怠，所謂一切禪定三摩跋",
    "T09n0272_008:0353a14": "提辯說三乘，隨諸眾生一切心行，如應而答，",
    "T09n0272_008:0353a15": "言辭美妙說無罣礙，猶如流水不可窮盡，是",
    "T09n0272_008:0353a16": "名樂說無礙智。大王當知！沙門瞿曇，成就如",
    "T09n0272_008:0353a17": "是四無礙智，是故我言，無有過失。」",
    "T09n0272_008:0353a18": "王言：「大師！何者如來四無量心？」答言：「大王！",
    "T09n0272_008:0353a19": "四無量者，所謂慈心無量、悲心無量、喜心無",
    "T09n0272_008:0353a20": "量、捨心無量。「大王當知！沙門瞿曇有十種無",
    "T09n0272_008:0353a21": "量大慈之心：一者、平等大慈，不選擇一切眾",
    "T09n0272_008:0353a22": "生故；二者、饒益大慈，能開天人善道涅槃、閉",
    "T09n0272_008:0353a23": "諸惡趣故；三者、救護大慈，畢竟能度一切眾",
    "T09n0272_008:0353a24": "生生死險難故；四者、哀愍大慈，不捨一切眾",
    "T09n0272_008:0353a25": "生長養諸根故；五者、解脫大慈，滅諸眾生煩",
    "T09n0272_008:0353a26": "惱熱故；六者、出生菩提大慈，示諸眾生無上",
    "T09n0272_008:0353a27": "涅槃大菩提故；七者、於諸眾生無礙大慈，放",
    "T09n0272_008:0353a28": "大光明，普照一切眾生界故；八者、虛空等大",
    "T09n0272_008:0353a29": "慈，救護一切諸眾生故；九者、法緣大慈，覺悟",
    "T09n0272_008:0353b01": "一切諸眾生等知真實法故；十者、無緣大慈，",
    "T09n0272_008:0353b02": "證離生死實法性故。大王當知！是名慈心無",
    "T09n0272_008:0353b03": "量。「大王當知！沙門瞿曇有十種無量大悲之",
    "T09n0272_008:0353b04": "心：一者、不共大悲，性大悲故；二者、不厭大悲，",
    "T09n0272_008:0353b05": "代一切眾生受大苦故；三者、入一切惡道大",
    "T09n0272_008:0353b06": "悲，處在生死度眾生故；四者、於諸天人受生",
    "T09n0272_008:0353b07": "大悲，示現諸法悉無常故；五者、不捨一切邪",
    "T09n0272_008:0353b08": "定眾生大悲，於無量劫起大誓心莊嚴成就",
    "T09n0272_008:0353b09": "故；六者、不著己樂大悲，為與一切眾生樂故；",
    "T09n0272_008:0353b10": "七者、不求報大悲，自心清淨故；八者、除滅一",
    "T09n0272_008:0353b11": "切眾生倒心大悲，說實法故；九者、說真法性",
    "T09n0272_008:0353b12": "大悲，知諸法界自性清淨故；十者、說空空無",
    "T09n0272_008:0353b13": "所有大悲，不為諸客塵煩惱染故。大王當",
    "T09n0272_008:0353b14": "知！是名悲心無量。",
    "T09n0272_008:0353b15": "「大王當知！沙門瞿曇有十種無量大喜之心：",
    "T09n0272_008:0353b16": "一者大喜，慶諸眾生發菩提心故；二者大喜，",
    "T09n0272_008:0353b17": "念諸眾生捨諸有故；三者大喜，於犯戒者不",
    "T09n0272_008:0353b18": "生惡心，教化成就故；四者大喜，於諸一切諍",
    "T09n0272_008:0353b19": "訟眾生，悉令和合得無上智故；五者大喜，為",
    "T09n0272_008:0353b20": "諸眾生常護正法故；六者大喜，遠離世間出",
    "T09n0272_008:0353b21": "世間故；七者大喜，令諸眾生不著一切資生",
    "T09n0272_008:0353b22": "之具，常樂正法故；八者大喜，不共一切難摧",
    "T09n0272_008:0353b23": "伏故；九者大喜，不壞法界，令諸眾生常樂禪",
    "T09n0272_008:0353b24": "定、解脫、三昧，相續不斷故；十者大喜，令諸眾",
    "T09n0272_008:0353b25": "生專求寂靜，除滅亂心得無上慧，遠離邪見",
    "T09n0272_008:0353b26": "滿足諸願故。是名喜心無量。",
    "T09n0272_008:0353b27": "「大王當知！沙門瞿曇有十種無量大捨之心：",
    "T09n0272_008:0353b28": "一者大捨，一切眾生恭敬供養，心不加喜，一",
    "T09n0272_008:0353b29": "切眾生輕慢毀辱，不生惱故；二者大捨，常行",
    "T09n0272_008:0353c01": "世間，不為世間八法所染故；三者大捨，知器",
    "T09n0272_008:0353c02": "知時，於器非器心行平等故；四者大捨，不與",
    "T09n0272_008:0353c03": "眾生聲聞、辟支佛學無學法故；五者大捨，遠",
    "T09n0272_008:0353c04": "離一切煩惱習氣故；六者大捨，不歎修行二",
    "T09n0272_008:0353c05": "乘菩提厭生死故；七者大捨，遠離世間涅槃",
    "T09n0272_008:0353c06": "語、非離欲語、戲笑語、惱他語、聲聞緣覺乃",
    "T09n0272_008:0353c07": "至一切障菩提語故；八者大捨，若有眾生待",
    "T09n0272_008:0353c08": "時受化，如來於中，暫時放捨故；九者大捨，若",
    "T09n0272_008:0353c09": "有眾生應受佛化，隨彼應見種種色像，即能",
    "T09n0272_008:0353c10": "現故；十者大捨，遠離二法，無上無下，無取",
    "T09n0272_008:0353c11": "無捨，無虛無實，觀察平等，安住真實，得淨忍",
    "T09n0272_008:0353c12": "故，是名捨心無量。大王當知！沙門瞿曇畢竟",
    "T09n0272_008:0353c13": "成就如是四無量心，是故我言，無有過失。」",
    "T09n0272_008:0353c14": "王言：「大師！何者如來五根之相？」答言：「大王！五",
    "T09n0272_008:0353c15": "根相者，所謂信根、精進根、念根、定根、慧根。「大",
    "T09n0272_008:0353c16": "王當知！沙門瞿曇信根者，信於四法。何等四",
    "T09n0272_008:0353c17": "法？一者、於生死中，行施正見，信於業報，乃",
    "T09n0272_008:0353c18": "至奪命終不作惡故；二者、信菩薩行，不隨諸",
    "T09n0272_008:0353c19": "見，專求菩提，不求餘乘故；三者、信解諸法同",
    "T09n0272_008:0353c20": "空、無相、無願，同第一義，同於了義甚深因緣，",
    "T09n0272_008:0353c21": "無我、無人、無眾生，無有分別故；四者、信一切",
    "T09n0272_008:0353c22": "佛十力、四無畏、十八不共法。如是信已，除諸",
    "T09n0272_008:0353c23": "疑網，集一切佛法，是名信根。",
    "T09n0272_008:0353c24": "「大王當知！沙門瞿曇精進根者，若法信根所",
    "T09n0272_008:0353c25": "攝，是法即為精進根修，是名精進根。若法精",
    "T09n0272_008:0353c26": "進根所攝，是法終不忘失，是名念根；若法念",
    "T09n0272_008:0353c27": "根所攝，是法不忘不失，一心不亂，是名定根；",
    "T09n0272_008:0353c28": "若法定根所攝，是慧所觀，是慧體性，內自照",
    "T09n0272_008:0353c29": "了，不從他知，自住正行，是名慧根。大王當",
    "T09n0272_008:0354a01": "知！沙門瞿曇畢竟成就如是五根，是故我言，",
    "T09n0272_008:0354a02": "無有過失。」",
    "T09n0272_008:0354a03": "王言：「大師！何者如來五力之相？」答言：「大王！五",
    "T09n0272_008:0354a04": "力相者，所謂信力、精進力、念力、定力、慧力。大",
    "T09n0272_008:0354a05": "王當知！沙門瞿曇信力者，是信一向不可沮",
    "T09n0272_008:0354a06": "壞，乃至天魔變為佛身，示現出入禪定解脫，",
    "T09n0272_008:0354a07": "不能傾動，是名信力。於諸善法得堅固門，如",
    "T09n0272_008:0354a08": "所得力修諸禪定，諸天及人所不能壞，如本",
    "T09n0272_008:0354a09": "所願皆悉成就，是名精進力。所住諸法，不為",
    "T09n0272_008:0354a10": "煩惱之所破壞。何以故？是正念力能摧伏故，",
    "T09n0272_008:0354a11": "如是念力無能壞者，是名念力。遠離憒閙常",
    "T09n0272_008:0354a12": "樂獨行，雖有所說言語音聲不礙初禪；善住",
    "T09n0272_008:0354a13": "覺觀，不礙二禪；心生歡喜，不礙三禪；雖樂教",
    "T09n0272_008:0354a14": "化一切眾生，不捨佛法，而亦不礙第四禪心。",
    "T09n0272_008:0354a15": "行四禪時，諸妨定法無所障礙，不捨諸定，亦",
    "T09n0272_008:0354a16": "不隨定，而能自在處處受生，是名定力。知世",
    "T09n0272_008:0354a17": "間法、出世間法，無有一法能壞是智，在在生",
    "T09n0272_008:0354a18": "處一切伎藝，不從師受悉自然知，一切世間",
    "T09n0272_008:0354a19": "外道苦行，為化眾生悉能受行是出世間法，",
    "T09n0272_008:0354a20": "能過世間者，慧力所成，是名慧力。大王當知！",
    "T09n0272_008:0354a21": "沙門瞿曇畢竟成就如是五力，是故我言，無",
    "T09n0272_008:0354a22": "有過失。」",
    "T09n0272_008:0354a23": "王言：「大師！何者如來七覺分相？」答言：「大王！七",
    "T09n0272_008:0354a24": "覺分者，所謂念覺分、擇法覺分、精進覺分、喜",
    "T09n0272_008:0354a25": "覺分、猗覺分、定覺分、捨覺分。大王當知！沙門",
    "T09n0272_008:0354a26": "瞿曇念覺分者，能觀諸法、能分別法，亦能觀",
    "T09n0272_008:0354a27": "察諸法自相。云何自相？觀一切法自性皆空，",
    "T09n0272_008:0354a28": "念如是等一切覺了，名念覺分。若能分別曉",
    "T09n0272_008:0354a29": "了八萬四千法聚，如所了法，了義是了義、不",
    "T09n0272_008:0354b01": "了義是不了義、世諦是世諦、第一義諦是第",
    "T09n0272_008:0354b02": "一義諦、假名是假名，正了無疑，分別選擇",
    "T09n0272_008:0354b03": "如是等法，是名擇法覺分。若念法、擇法、喜法、",
    "T09n0272_008:0354b04": "倚法、定法、捨法，以智攝取，精進勇猛，欲不",
    "T09n0272_008:0354b05": "退轉，勤修進趣，不捨本意行於正道，是名精",
    "T09n0272_008:0354b06": "進覺分。於所修行無量清淨勝樂法中，心生",
    "T09n0272_008:0354b07": "悅豫無有懈怠，是喜踊躍，能除身心所有煩",
    "T09n0272_008:0354b08": "惱，是名喜覺分。若除身心諸煩惱垢，離於諸",
    "T09n0272_008:0354b09": "蓋，入定境界，令心正住，是名倚覺分。如所",
    "T09n0272_008:0354b10": "入定悉能覺了，非不入定是覺了法；又了諸",
    "T09n0272_008:0354b11": "見煩惱結縛，其心平等，一切諸法無別異相，",
    "T09n0272_008:0354b12": "能如是覺，是名定覺分。若法憂喜其心不沒，",
    "T09n0272_008:0354b13": "亦復不為世法所牽，無高無下，正住不動，無",
    "T09n0272_008:0354b14": "有諸漏，無喜無著，無諸障礙，隨順真諦，正",
    "T09n0272_008:0354b15": "直正道，是名捨覺分。大王當知！沙門瞿",
    "T09n0272_008:0354b16": "曇畢竟成就如是七覺分，是故我言，無有過",
    "T09n0272_008:0354b17": "失。」",
    "T09n0272_008:0354b18": "王言：「大師！何者如來八正道分？」答言：「大王！八",
    "T09n0272_008:0354b19": "聖道分者，所謂正見、正思惟、正語、正業、正命、",
    "T09n0272_008:0354b20": "正精進、正念、正定。大王當知！沙門瞿曇正見",
    "T09n0272_008:0354b21": "者，若見出世，不起我人、眾生、壽命、養育、士夫、",
    "T09n0272_008:0354b22": "斷見、常見、有見、無見，亦復不起善以不善無",
    "T09n0272_008:0354b23": "記等見，乃至不起生死涅槃二相之見，是名",
    "T09n0272_008:0354b24": "正見。若能起彼貪欲、瞋、癡諸煩惱等，是名不",
    "T09n0272_008:0354b25": "正，不起是事，惟思戒、定、智慧、解脫、解脫知",
    "T09n0272_008:0354b26": "見，能如是思、住戒聚中，名正思惟。凡所有",
    "T09n0272_008:0354b27": "說，不令自身及以他身而有損惱，成就如是",
    "T09n0272_008:0354b28": "善好語言，起於正道，是名正語。若業是黑有",
    "T09n0272_008:0354b29": "黑報，白有白報；若業黑白有黑白報，終不",
    "T09n0272_008:0354c01": "敢作；若業非黑非白，有非黑非白報。若業能",
    "T09n0272_008:0354c02": "盡業，是業必作，是名正業。修行聖種頭陀威",
    "T09n0272_008:0354c03": "儀，不動不轉無諸奸諂，不為世間利養所牽，",
    "T09n0272_008:0354c04": "見他得利心不生熱，於己利養常知止足，如",
    "T09n0272_008:0354c05": "是正行聖人所讚，是名正命。若精進向邪，非",
    "T09n0272_008:0354c06": "聖所讚，所謂貪欲、瞋恚、愚癡煩惱，是正精進",
    "T09n0272_008:0354c07": "終不為之；若法能入正諦聖道寂滅涅槃，是",
    "T09n0272_008:0354c08": "正精進。若念不失，不動於法，正直不曲，見生",
    "T09n0272_008:0354c09": "死過，進求涅槃，繫心不忘，不失正道，是名正",
    "T09n0272_008:0354c10": "念。若定不亂，於一切法住是定時，成正決定，",
    "T09n0272_008:0354c11": "是名正定。大王當知！住是三昧者，為一切眾",
    "T09n0272_008:0354c12": "生得解脫故，成正決定，是名正定。是八聖道，",
    "T09n0272_008:0354c13": "悉是過去、未來、現在諸佛所行，是名聖道。大",
    "T09n0272_008:0354c14": "王當知！沙門瞿曇具足成就如是三十七助",
    "T09n0272_008:0354c15": "菩提法，依此法故，沙門瞿曇名為如來、應、正",
    "T09n0272_008:0354c16": "遍知，是故我言，無有過失。」而說偈言：",
    "T09n0272_008:0354c17": "「瞿曇四念處，　　及以四正勤，",
    "T09n0272_008:0354c18": "　禪定諸三昧，　　於中得自在。",
    "T09n0272_008:0354c19": "　惟瞿曇究竟，　　更無第二人，",
    "T09n0272_008:0354c20": "　是故說瞿曇，　　無有諸過失。",
    "T09n0272_008:0354c21": "　瞿曇如意道，　　最勝無有比，",
    "T09n0272_008:0354c22": "　修諸四無礙，　　具足到彼岸。",
    "T09n0272_008:0354c23": "　大聖能善解，　　解脫器差別，",
    "T09n0272_008:0354c24": "　是故如實知，　　能淨諸眾生。",
    "T09n0272_008:0354c25": "　梵行得自在，　　慈悲及喜捨，",
    "T09n0272_008:0354c26": "　得正見寂靜，　　是故無過失。",
    "T09n0272_008:0354c27": "　八聖正道水，　　清淨無垢濁，",
    "T09n0272_008:0354c28": "　洗諸罪眾生，　　服七覺寶衣。",
    "T09n0272_008:0354c29": "　將置彼不動，　　無畏涅槃處，",
    "T09n0272_008:0355a01": "　是故說瞿曇，　　無有諸過失。",
    "T09n0272_008:0355a02": "　瞿曇如牛王，　　獨勝過諸群，",
    "T09n0272_008:0355a03": "　眾聖皆尊仰，　　世間無等倫。",
    "T09n0272_008:0355a04": "　離諸一切惡，　　具足諸功德，",
    "T09n0272_008:0355a05": "　常念利世間，　　是故無過失。",
    "T09n0272_008:0355a06": "「大王當知！沙門瞿曇畢竟成就十種智力！」",
    "T09n0272_008:0355a07": "王言：「大師！何者是如來十種智力？」答言：「大王！",
    "T09n0272_008:0355a08": "十力者，所謂知是處非處智力、知業集智力、",
    "T09n0272_008:0355a09": "知性智力、知信智力、知根智力、知至處道",
    "T09n0272_008:0355a10": "智力、知定智力、知宿命智力、知天眼智力、",
    "T09n0272_008:0355a11": "知漏盡智力。「大王當知！沙門瞿曇知是處",
    "T09n0272_008:0355a12": "非處智力者，決定了知因果中智，知從是因",
    "T09n0272_008:0355a13": "能生是果，不生是果；知行不善定得苦報，不",
    "T09n0272_008:0355a14": "生樂報；修行善因定得樂果，不生苦果；是處",
    "T09n0272_008:0355a15": "者有是報，非處者無是報。是名知是處非處",
    "T09n0272_008:0355a16": "智力。",
    "T09n0272_008:0355a17": "「大王當知！沙門瞿曇知業集智力者，如實能",
    "T09n0272_008:0355a18": "知過去、未來、現在諸業所得果報，知處知事、",
    "T09n0272_008:0355a19": "知因知果，或謂過去事滅皆無，沙門瞿曇說",
    "T09n0272_008:0355a20": "於過去，雖無現相，是業能得未來世報。若有",
    "T09n0272_008:0355a21": "作業，是聲聞因，是辟支佛因，是菩薩因，是如",
    "T09n0272_008:0355a22": "來因，沙門瞿曇悉能了知，是名知業集智力。",
    "T09n0272_008:0355a23": "「大王當知！沙門瞿曇知欲力者，如實能知一",
    "T09n0272_008:0355a24": "切眾生種種欲樂，知是眾生樂於五欲，知是",
    "T09n0272_008:0355a25": "眾生樂於修道，知是眾生住邪定聚，知是眾",
    "T09n0272_008:0355a26": "生住正定聚，知是眾生住不定聚，知是眾生",
    "T09n0272_008:0355a27": "樂聲聞道，知是眾生樂辟支佛道，知是眾生",
    "T09n0272_008:0355a28": "樂無上道。如是知已，隨宜說法，廣度一切諸",
    "T09n0272_008:0355a29": "眾生等。是名知欲智力。",
    "T09n0272_008:0355b01": "「大王當知！沙門瞿曇知性力者，如實能知一",
    "T09n0272_008:0355b02": "切眾生無量種性：有漏種性、無漏種性、世間",
    "T09n0272_008:0355b03": "性、出世間性、常性、無常性、法界性、無差別",
    "T09n0272_008:0355b04": "性，又知眾生所樂習成難改之性，從性起欲，",
    "T09n0272_008:0355b05": "知其所樂，及知所起善性、不善性，起聲聞性、",
    "T09n0272_008:0355b06": "辟支佛性、無上菩提性，皆如實知，隨宜說法。",
    "T09n0272_008:0355b07": "是名知性智力。",
    "T09n0272_008:0355b08": "「大王當知！沙門瞿曇知根力者，如實能知一",
    "T09n0272_008:0355b09": "切眾生諸根差別，知有漏根、無漏根、利根、鈍",
    "T09n0272_008:0355b10": "根，知增、知減，能知貪欲、瞋恚、愚癡，有無量種",
    "T09n0272_008:0355b11": "各有輕重，悉如實知。知有根能增長生死，知",
    "T09n0272_008:0355b12": "有根能損減生死，知善根、不善根，知非善非",
    "T09n0272_008:0355b13": "不善根，知眼根、耳根、鼻根、舌根、身根、意根，男",
    "T09n0272_008:0355b14": "根、女根、命根，苦根、樂根、憂根、喜根、捨根，信根、",
    "T09n0272_008:0355b15": "精進根、念根、定根、慧根，未知欲知根，知根、知",
    "T09n0272_008:0355b16": "已根，知眼根因乃至意根因，知耳根因作眼",
    "T09n0272_008:0355b17": "根緣，知鼻根因作舌根緣，知舌根因作身根",
    "T09n0272_008:0355b18": "緣，知戒莊嚴能修於施，知施莊嚴能修於戒，",
    "T09n0272_008:0355b19": "能知誰可說施說戒，乃至智慧亦復如是。能",
    "T09n0272_008:0355b20": "知誰可為說四念處乃至八正道分，知誰可為",
    "T09n0272_008:0355b21": "說聲聞乘、辟支佛乘、無上佛乘，知緣覺根，學",
    "T09n0272_008:0355b22": "聲聞乘；知正覺根，學聲聞乘、辟支佛乘；知下",
    "T09n0272_008:0355b23": "根人能修上根、上根之人修於下根；知眾生",
    "T09n0272_008:0355b24": "根未可調者，則生捨心，可調伏者，為說正",
    "T09n0272_008:0355b25": "法，知根熟不熟相、不熟熟相、不熟不熟相、熟",
    "T09n0272_008:0355b26": "有熟相，知生死根，知解脫根，知莊嚴根，知具",
    "T09n0272_008:0355b27": "足根，如是知已，而為說法。是名知根智力。",
    "T09n0272_008:0355b28": "「大王當知！沙門瞿曇知至處道力者，如實能",
    "T09n0272_008:0355b29": "知行是道者墮於地獄乃至生天，行是道者",
    "T09n0272_008:0355c01": "得至涅槃，是業皆從根欲性生，知有漏業故",
    "T09n0272_008:0355c02": "生於五道，無漏業故得至涅槃，如是能知正",
    "T09n0272_008:0355c03": "定聚、邪定聚及不定聚，知於因力及果報力，",
    "T09n0272_008:0355c04": "知過去世福德因緣，知現在世莊嚴因緣，難",
    "T09n0272_008:0355c05": "調易調，略說廣解，廣說略解，知是眾生能得",
    "T09n0272_008:0355c06": "解脫，知是眾生不得解脫，知不定者，遇善知",
    "T09n0272_008:0355c07": "識住正定聚，不得善友則無解脫。如是知已，",
    "T09n0272_008:0355c08": "隨所應聞而為說法。是名能知至處道力。",
    "T09n0272_008:0355c09": "「大王當知！沙門瞿曇知禪定力者，如實能知",
    "T09n0272_008:0355c10": "禪定、解脫、三昧、三摩拔提，知垢、知淨、知住、知",
    "T09n0272_008:0355c11": "增，知諸眾生以是因緣貪樂生死，以是因緣",
    "T09n0272_008:0355c12": "貪樂涅槃。云何名因？云何名緣？知諸眾生思",
    "T09n0272_008:0355c13": "惟不善是生死因緣，因不善思惟故生長無",
    "T09n0272_008:0355c14": "明，是故不善為因，無明為緣，因無明故則生",
    "T09n0272_008:0355c15": "於行，是故無明為因，諸行為緣，如是乃至因",
    "T09n0272_008:0355c16": "生則有老死等苦，是故生則為因，老死為緣；",
    "T09n0272_008:0355c17": "煩惱為因，諸業為緣；諸見為因，愛結為緣；煩",
    "T09n0272_008:0355c18": "惱為因，五蓋為緣；是名為因，是名為緣，而諸",
    "T09n0272_008:0355c19": "眾生，以是因緣貪樂生死。何因緣故貪樂涅",
    "T09n0272_008:0355c20": "槃？有二因、二法，令諸眾生樂於涅槃：一者、憙",
    "T09n0272_008:0355c21": "樂聽法；二者、樂正思惟。復有二法：一者、舍",
    "T09n0272_008:0355c22": "摩他；二者、毘婆舍那。又知說法因緣得聲聞",
    "T09n0272_008:0355c23": "三昧、緣覺三昧、菩薩三昧。如是知已，而為說",
    "T09n0272_008:0355c24": "法。是名知定智力。",
    "T09n0272_008:0355c25": "「大王當知！沙門瞿曇知宿命智力者，如實能",
    "T09n0272_008:0355c26": "知自身過去一切生處，有色、無色，種性、名字，",
    "T09n0272_008:0355c27": "飲食、色貌、形相、苦樂、壽命、長短，念他有滅生",
    "T09n0272_008:0355c28": "於他有，如知自身知他亦爾。知是眾生所有",
    "T09n0272_008:0355c29": "業因，是諸眾生造是業因，得他有身。知諸眾",
    "T09n0272_008:0356a01": "生心及因緣，如是滅已次第生心，悉知三世",
    "T09n0272_008:0356a02": "無有始終，勸諸眾生，觀諸過去所作善惡果",
    "T09n0272_008:0356a03": "報苦樂。如是知已，隨所應聞而為說法。是名",
    "T09n0272_008:0356a04": "知宿命智力。",
    "T09n0272_008:0356a05": "「大王當知！沙門瞿曇知天眼智力者，如實知",
    "T09n0272_008:0356a06": "見一切眾生生滅墮落，若受善色、若受惡色、",
    "T09n0272_008:0356a07": "若生善有、若生惡有，知諸業因皆悉明了，知",
    "T09n0272_008:0356a08": "是眾生身、口、意惡，誹謗聖人增長邪見，以惡",
    "T09n0272_008:0356a09": "業故，捨此身已，即墮地獄；知是眾生身、口、",
    "T09n0272_008:0356a10": "意善，不謗聖人增長正見，以是業緣捨此身",
    "T09n0272_008:0356a11": "已，即生善有。能見十方諸佛世界無有邊際，",
    "T09n0272_008:0356a12": "猶如虛空無有限量，悉見眾生生時滅時，見",
    "T09n0272_008:0356a13": "諸世界成時壞時，亦知眾生發菩提心、生時",
    "T09n0272_008:0356a14": "滅時，見一切佛始成正覺、轉正法輪、入涅槃",
    "T09n0272_008:0356a15": "時，見諸聲聞證解脫已取涅槃時，見諸緣覺",
    "T09n0272_008:0356a16": "以神通力報諸眾生信施恩時。如是等事，一",
    "T09n0272_008:0356a17": "切五通聲聞、緣覺及諸菩薩，所不能見，沙門",
    "T09n0272_008:0356a18": "瞿曇天眼，成就如是功德，以天眼故，觀諸眾",
    "T09n0272_008:0356a19": "生，誰應為佛之所化度，誰復應為聲聞、緣覺",
    "T09n0272_008:0356a20": "之所化度。如是見已，隨應度者，示現其身而",
    "T09n0272_008:0356a21": "為說法。是名知天眼智力。",
    "T09n0272_008:0356a22": "「大王當知！沙門瞿曇知漏盡力者，諸漏已",
    "T09n0272_008:0356a23": "盡畢竟解脫，是故唱言：『我生已盡，梵行已立，",
    "T09n0272_008:0356a24": "所作已辦，更無後有。』佛漏盡智清淨微妙。言",
    "T09n0272_008:0356a25": "清淨者，無習氣故，聲聞之智有邊有量。何以",
    "T09n0272_008:0356a26": "故？有習氣故。辟支佛智亦有邊量。何以故？",
    "T09n0272_008:0356a27": "無大悲故。佛漏盡智無量無邊。何以故？知一",
    "T09n0272_008:0356a28": "切行故、具足成就一切智故、永斷一切諸習",
    "T09n0272_008:0356a29": "氣故，攝取大慈、大悲莊嚴四無所畏，於一切",
    "T09n0272_008:0356b01": "法無取相習，一切世間所不能勝，行住坐臥",
    "T09n0272_008:0356b02": "無諸過失，猶如虛空清淨無礙，不雜烟雲。佛",
    "T09n0272_008:0356b03": "漏盡智亦復如是，不雜一切煩惱習故，能為",
    "T09n0272_008:0356b04": "一切眾生說法，令彼聞者斷諸煩惱，是名知",
    "T09n0272_008:0356b05": "漏盡智力。大王當知！沙門瞿曇畢竟成就如",
    "T09n0272_008:0356b06": "是十種智力，以是莊嚴故，名如來、應、正遍知，",
    "T09n0272_008:0356b07": "是故我言，無有過失。」而說偈言：",
    "T09n0272_008:0356b08": "「是處及非處，　　諸佛如實知，",
    "T09n0272_008:0356b09": "　大尊實語者，　　是故無過失。",
    "T09n0272_008:0356b10": "　於諸過去世，　　聖照無障礙，",
    "T09n0272_008:0356b11": "　未來及現在，　　智慧不迷沒，",
    "T09n0272_008:0356b12": "　業及業果報，　　所有果因智，",
    "T09n0272_008:0356b13": "　皆能如實知，　　是故名為佛。",
    "T09n0272_008:0356b14": "　世人無量性，　　種種如實知，",
    "T09n0272_008:0356b15": "　於性中善解，　　是名無等人。",
    "T09n0272_008:0356b16": "　世間種種信，　　及無量信者，",
    "T09n0272_008:0356b17": "　如實智慧知，　　是故不異語。",
    "T09n0272_008:0356b18": "　如實知下根，　　及知中根者，",
    "T09n0272_008:0356b19": "　如實知根熟，　　於根得自在。",
    "T09n0272_008:0356b20": "　生一切處道，　　世尊如實知，",
    "T09n0272_008:0356b21": "　力通根禪定，　　覺分解脫者。",
    "T09n0272_008:0356b22": "　知染及清淨，　　差別如實解，",
    "T09n0272_008:0356b23": "　如來無有障，　　以離諸障故。",
    "T09n0272_008:0356b24": "　過去無量生，　　種種知力見，",
    "T09n0272_008:0356b25": "　自身及他身，　　智者如實知。",
    "T09n0272_008:0356b26": "　佛淨眼無垢，　　過天人世間，",
    "T09n0272_008:0356b27": "　依彼清淨眼，　　見眾生生退。",
    "T09n0272_008:0356b28": "　知諸漏盡智，　　及知於解脫，",
    "T09n0272_008:0356b29": "　所有無漏界，　　聖人如實知。",
    "T09n0272_008:0356c01": "　是力無等等，　　佛世尊自在，",
    "T09n0272_008:0356c02": "　於一心中現，　　而心無分別。",
    "T09n0272_008:0356c03": "　不取亦不捨，　　自然而現前，",
    "T09n0272_008:0356c04": "　如輪依本業，　　自然而迴轉。",
    "T09n0272_008:0356c05": "　一念如實知，　　眾生諸心念，",
    "T09n0272_008:0356c06": "　於心及眾生，　　不起二種相。",
    "T09n0272_008:0356c07": "　於一切法中，　　具足諸功德，",
    "T09n0272_008:0356c08": "　是故說瞿曇，　　自在無過失。",
    "T09n0272_008:0356c09": "大薩遮尼乾子所說經卷第八"
}