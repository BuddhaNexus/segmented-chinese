{
    "T33n1717_009:0876a22": "法華玄義釋籤卷第九",
    "T33n1717_009:0876a24": "天台沙門湛然述",
    "T33n1717_009:0876a25": "次明慧聖行，中二：先標列，次釋。釋中但",
    "T33n1717_009:0876a26": "釋四種四諦、不復判開者，前之兩行並在",
    "T33n1717_009:0876a27": "外凡，雖辨淺深，初心立信須明濃淡以",
    "T33n1717_009:0876a28": "標遠志。今慧聖行始從初住終至初地，行",
    "T33n1717_009:0876a29": "自親證故不勞判，況歷位竪深義同四教已",
    "T33n1717_009:0876b01": "當於判，初地證同義當於開，是故此行不",
    "T33n1717_009:0876b02": "復辨開。若欲判之，住前如乳，生滅等四如",
    "T33n1717_009:0876b03": "後四味。所言開者，至初地時，地前諸行皆",
    "T33n1717_009:0876b04": "入初地薩婆若海，變為無緣一切法相，具",
    "T33n1717_009:0876b05": "如後辨。今此四四諦雖並在別教，既約生",
    "T33n1717_009:0876b06": "滅等四竪判一教，別教菩薩即此自行而用",
    "T33n1717_009:0876b07": "化他，故十行中橫辨此四全為利物，所以",
    "T33n1717_009:0876b08": "四相各附彼教而為相狀，故初用生滅教",
    "T33n1717_009:0876b09": "慈悲六度在道諦中明，次無生無量中慈悲",
    "T33n1717_009:0876b10": "六度在滅諦後明，次無作中於四諦後略",
    "T33n1717_009:0876b11": "言無緣慈悲及明攝諸度及離怖畏得二",
    "T33n1717_009:0876b12": "十五三昧。又復四中皆以苦集二諦並苦前",
    "T33n1717_009:0876b13": "集後，道滅並以道前滅後。所以爾者，生滅",
    "T33n1717_009:0876b14": "等四智雖巧拙，莫不發足皆知苦斷集，先",
    "T33n1717_009:0876b15": "廣習道法後取涅槃，故與常儀所列稍",
    "T33n1717_009:0876b16": "異。生滅菩薩既不斷惑，故道諦中具諸願",
    "T33n1717_009:0876b17": "行無生無量，並斷惑已方乃赴難。無作既",
    "T33n1717_009:0876b18": "在初地已證，以願滿故且略不論。真如分",
    "T33n1717_009:0876b19": "滿分具諸行，是故於此但明廣攝。若通論",
    "T33n1717_009:0876b20": "願始並在戒聖行初，此中分進，分論故爾。",
    "T33n1717_009:0876b21": "今初明生滅四諦，自為四文不同。初苦諦",
    "T33n1717_009:0876b22": "者，苦體常作逼惱迫窄之事不自在故，三",
    "T33n1717_009:0876b23": "苦八苦廣如《大經．聖行》中明。皆可見故，是顯",
    "T33n1717_009:0876b24": "了法，故云「現相」。三界皆苦不出此三，故云",
    "T33n1717_009:0876b25": "「三苦」。三苦如《止觀》第七記。「以不起迷著依正」",
    "T33n1717_009:0876b26": "者，此中恐剩「不」字。此集諦慧中先明三惡",
    "T33n1717_009:0876b27": "由迷依正，次明三善由達世間因果過故",
    "T33n1717_009:0876b28": "不行十惡及以十善，善之與惡俱是生長之",
    "T33n1717_009:0876b29": "相，故知剩「不」字。「終不」下至「邪僻失真」，明",
    "T33n1717_009:0876c01": "十善業道，以一「終不」字冠下諸句，終不殺",
    "T33n1717_009:0876c02": "他活己，不殺也。終不奪彼潤身，不盜也。終",
    "T33n1717_009:0876c03": "不耽湎不淨，不婬也。終不隱曲求直，不妄",
    "T33n1717_009:0876c04": "也。終不離合至榮辱，不兩舌也，謂離親合",
    "T33n1717_009:0876c05": "怨間榮搆辱。終不內諂外佞，不綺語也。闕",
    "T33n1717_009:0876c06": "不惡口，以兩舌兼之。終不引納無度，不貪",
    "T33n1717_009:0876c07": "也。終不縱毒傷道，不瞋也。終不邪僻失真，",
    "T33n1717_009:0876c08": "不邪見也。「生長等相」者，以由集故復至來",
    "T33n1717_009:0876c09": "世，故名為「長」。由集輪迴，故名為「轉」。遍起有",
    "T33n1717_009:0876c10": "因，故「云二十五有相」。道滅諦慧中俱云「除",
    "T33n1717_009:0876c11": "相」者，除是滅家之相，苦集是所除，道是能除，",
    "T33n1717_009:0876c12": "滅是除已，故無能字。從所滅為名，故云「除",
    "T33n1717_009:0876c13": "相」。次無生中文二：先四諦，次願行。初四諦中",
    "T33n1717_009:0876c14": "自四，並有標結，文相易知。從此下不復分",
    "T33n1717_009:0876c15": "出，一一並有法譬等，可見。滅中云「若有一",
    "T33n1717_009:0876c16": "法過涅槃者，我亦說之如幻如化」者，《大論》第",
    "T33n1717_009:0876c17": "五十先引經云：「諸天子心念：應何等人聽",
    "T33n1717_009:0876c18": "須菩提所說？須菩提知諸天子心念，語言：",
    "T33n1717_009:0876c19": "如幻人聽法，我應用如是人聽，無聽無",
    "T33n1717_009:0876c20": "聞，無知無證。須菩提云：我如幻化乃至知",
    "T33n1717_009:0876c21": "者見者如幻如化，歷一切法乃至佛亦如",
    "T33n1717_009:0876c22": "幻化，涅槃法亦如幻化。」論釋云：「一切眾生",
    "T33n1717_009:0876c23": "中佛第一，一切法中涅槃第一，聞是二事如",
    "T33n1717_009:0876c24": "幻驚疑，謂須菩提錯說為聽者誤，是故更問",
    "T33n1717_009:0876c25": "須菩提。須菩提言：以二法皆從妄法生故，",
    "T33n1717_009:0876c26": "法屬因緣，無有定實。須菩提作是念：假令",
    "T33n1717_009:0876c27": "有法過勝涅槃，能令如幻，何況涅槃？涅槃",
    "T33n1717_009:0876c28": "是一切法滅，是故無有法過涅槃者。」問：若",
    "T33n1717_009:0876c29": "無有法過涅槃者，何以說若有法過涅",
    "T33n1717_009:0877a01": "槃，亦如幻化耶？答：凡譬喻法，或以實事、或",
    "T33n1717_009:0877a02": "以假設。如佛說言：若令樹木解我語者，我",
    "T33n1717_009:0877a03": "亦說令得須陀洹。但樹木無解語者，佛為",
    "T33n1717_009:0877a04": "解語人引此喻耳。又須菩提欲引般若之",
    "T33n1717_009:0877a05": "力大故，故云設有法過涅槃者，以智慧力",
    "T33n1717_009:0877a06": "亦能破之，故云如幻。弘誓約道中云「如空中",
    "T33n1717_009:0877a07": "種樹」者，《大論》引經云：「舍利弗白佛：是諸菩",
    "T33n1717_009:0877a08": "薩所說，若能解者，大得功德。何以故？是諸菩",
    "T33n1717_009:0877a09": "薩乃至得聞其名得大利益，何況聞其所",
    "T33n1717_009:0877a10": "說？世尊！如人種樹不依於地，而欲令得",
    "T33n1717_009:0877a11": "其根莖枝葉成其華實，是難可得。諸行性",
    "T33n1717_009:0877a12": "相，亦復如是。不住一切法而住生死，不住",
    "T33n1717_009:0877a13": "如空，住生死如種。」今文亦爾，雖知道無",
    "T33n1717_009:0877a14": "能治所治、能度所度，而常修道以治苦集、",
    "T33n1717_009:0877a15": "以利眾生，能所俱空，而治而度俱如幻化，故",
    "T33n1717_009:0877a16": "無所得。是故菩薩以幻法門破彼幻惑，以",
    "T33n1717_009:0877a17": "幻大悲利幻含識，自他功畢於幻涅槃，得",
    "T33n1717_009:0877a18": "無所得。次無量中二，先四諦，次弘誓。先四諦",
    "T33n1717_009:0877a19": "中三：先與小對辨，次「此慧」下正釋，三「二乘」下",
    "T33n1717_009:0877a20": "對斥二乘以顯真正。初文二：先引經，次「若",
    "T33n1717_009:0877a21": "是」下釋經意。初文者，先迦葉難，次佛答。難中",
    "T33n1717_009:0877a22": "云「所不說者如十方土」者，如《止觀》第七記。",
    "T33n1717_009:0877a23": "次四諦如文。顯正中，「脈」是苦，「病」是集，「藥」是",
    "T33n1717_009:0877a24": "道，「差」是滅。又言「診脈」者，總舉治病之方。「識",
    "T33n1717_009:0877a25": "病」如《止觀》中知病，「精藥」如《止觀》中識藥，「得差」",
    "T33n1717_009:0877a26": "如《止觀》中授藥。次弘誓等諸行中成種種眾",
    "T33n1717_009:0877a27": "生淨種種佛土，如《止觀》第二記。總而言之，",
    "T33n1717_009:0877a28": "無量四諦慧具如從空入假破法遍。次無作",
    "T33n1717_009:0877a29": "中但言苦集即道滅者，發心之來誰不為",
    "T33n1717_009:0877b01": "斷煩惱生死，廣集佛法求無上道，但此教",
    "T33n1717_009:0877b02": "意達道滅體，於生死煩惱之中，故云眾生",
    "T33n1717_009:0877b03": "心行中求。此則實知真斷妙修理證，故知竪",
    "T33n1717_009:0877b04": "行住行猶迷，迴向薄知，初地少證，即其意也。",
    "T33n1717_009:0877b05": "於中二：初正釋四諦慧，次「如此」下明觀成，",
    "T33n1717_009:0877b06": "具行願等。初文二：先總立，次「大經」下釋。釋",
    "T33n1717_009:0877b07": "中又三：先釋解惑因緣，次「若是」下釋成四",
    "T33n1717_009:0877b08": "種，三「大經」下釋無作。初文二：先釋，次相即。",
    "T33n1717_009:0877b09": "初又二：先迷，次解。初文者，即苦集。言「寶珠在",
    "T33n1717_009:0877b10": "體」等者，《涅槃》第八〈如來性品〉云：「譬如王家",
    "T33n1717_009:0877b11": "有大力士，眉間有金剛珠，與餘力士捔力",
    "T33n1717_009:0877b12": "觸珠尋沒膚中，都不自知是珠所在。其處",
    "T33n1717_009:0877b13": "有瘡命醫欲治，醫善方藥知瘡因珠入，",
    "T33n1717_009:0877b14": "其珠入皮即便停住。醫問力士：額珠何在？",
    "T33n1717_009:0877b15": "力士驚答：額珠無耶？將非幻化？即便啼哭。醫",
    "T33n1717_009:0877b16": "慰力士：不應愁苦，因鬪入體，今在皮中，",
    "T33n1717_009:0877b17": "影現於外，鬪時毒盛，不覺珠入。力士不信，",
    "T33n1717_009:0877b18": "反怪醫欺。醫令執鏡，乃自見珠。」鬪瘡如集，",
    "T33n1717_009:0877b19": "入體如苦，鏡喻於道，珠喻於滅；唯有憂悲，",
    "T33n1717_009:0877b20": "如但有三苦，無復歡喜如無圓解。若解瘡",
    "T33n1717_009:0877b21": "體即是珠體者，即知苦集即是法性，以不",
    "T33n1717_009:0877b22": "知故唯有苦集。「道滅」下相即可知。迷解在",
    "T33n1717_009:0877b23": "人，體恒相即。次釋四者，體既相即，雖復名",
    "T33n1717_009:0877b24": "四體實非四，故言「四非四」也。圓融四諦",
    "T33n1717_009:0877b25": "秖是一實，於中二：初正明四諦體即，次「四",
    "T33n1717_009:0877b26": "既非四無量」下融通地前。初如文。次文者又",
    "T33n1717_009:0877b27": "二：先融，次結成三諦。初文者，收地前諸行",
    "T33n1717_009:0877b28": "無量亦非無量，何但無量亦非無量，則住",
    "T33n1717_009:0877b29": "中空亦非空。次「何但」下結成三諦，先結，次",
    "T33n1717_009:0877c01": "引證。初文者，攬前二諦非二諦，故成中道。",
    "T33n1717_009:0877c02": "雙亡雙照即結成三諦也。雙非即亡空亡",
    "T33n1717_009:0877c03": "假，故名為「寂」。正入秖是入中，故名為「照」。而",
    "T33n1717_009:0877c04": "亡而照，故曰「雙流」。不同通教但空偏假立",
    "T33n1717_009:0877c05": "雙流名，與而言之四教俱有雙流之位而行",
    "T33n1717_009:0877c06": "相各別。次引《大品》文者，先引，次「寂滅」下釋",
    "T33n1717_009:0877c07": "經意。初文者即是三智顯前亡照，經文初總",
    "T33n1717_009:0877c08": "標一切種智即寂滅相，從「種種」下論文釋",
    "T33n1717_009:0877c09": "也。「名一切種智」者，結。次從「寂滅相」去今文",
    "T33n1717_009:0877c10": "釋經意也。遮流約智用，亡照約智體。從「無",
    "T33n1717_009:0877c11": "心」下轉釋智體，智體成就不須作意，亡",
    "T33n1717_009:0877c12": "照而常、任運而寂，而知寂即是亡、知即是照，",
    "T33n1717_009:0877c13": "依次第義即在初地，不次第義應明六即。",
    "T33n1717_009:0877c14": "「大經云」下釋無作中言「無苦無諦是實」者，",
    "T33n1717_009:0877c15": "《涅槃》十二云：「真實之法即是如來虛空佛性。",
    "T33n1717_009:0877c16": "文殊問言：若如是者，如來虛空及與佛性，",
    "T33n1717_009:0877c17": "有何差別？佛言：有苦有諦有實乃至道亦如是。善",
    "T33n1717_009:0877c18": "男子！如來非苦、非諦、是實虛空佛性亦爾。」苦秖是俗，",
    "T33n1717_009:0877c19": "諦秖是真，實秖是中，今從勝說但云「是實」，",
    "T33n1717_009:0877c20": "諸法皆爾是名無作。故經又云：「復次善男子！",
    "T33n1717_009:0877c21": "言真實者即是如來，如來者即是真實；真實",
    "T33n1717_009:0877c22": "者即是虛空，虛空者即是真實；真實者即是",
    "T33n1717_009:0877c23": "佛性，佛性者即是真實。」故知虛空佛性秖是",
    "T33n1717_009:0877c24": "中道異名耳。四諦俱實故名無作。次明願行",
    "T33n1717_009:0877c25": "觀成具法中三：先略引，次引《地持》等廣釋",
    "T33n1717_009:0877c26": "離五怖畏等，三約《大經》廣明二十五三",
    "T33n1717_009:0877c27": "昧。初文又七：初明得無緣慈悲，次「修色」下",
    "T33n1717_009:0877c28": "明具道品，三「遍捨」下明具諸波羅蜜，四「修",
    "T33n1717_009:0877c29": "此」下結地名離五怖畏，五「得入」下明具二",
    "T33n1717_009:0878a01": "十五三昧，六「我性即實性」下明具真應二身，",
    "T33n1717_009:0878a02": "七「此地」下明具四德。初文言「無緣慈」者，慈",
    "T33n1717_009:0878a03": "具三種，亦從勝說故云「無緣」，具如《止觀》第",
    "T33n1717_009:0878a04": "六記。次文云「一切道品無不具足」者，但具",
    "T33n1717_009:0878a05": "不思議念處，一切諸法於念處中無不具",
    "T33n1717_009:0878a06": "足，今此四念處中但舉身念，餘三念處及六",
    "T33n1717_009:0878a07": "科皆略。「枯榮」如《止觀》第七記。三具諸度中",
    "T33n1717_009:0878a08": "若合十為六成無作六度，如《止觀》第二記。",
    "T33n1717_009:0878a09": "彼修此證首楞嚴者，具如《止觀》第一第二記。",
    "T33n1717_009:0878a10": "八自在者，《大論》名八神變，《大經》名八自在",
    "T33n1717_009:0878a11": "我。言神變者，無而歘有，有而歘無。言自在",
    "T33n1717_009:0878a12": "者，不謀而運一切無礙，故與《大論》義同而名",
    "T33n1717_009:0878a13": "小異。今略出經論，以顯相狀。言八神變",
    "T33n1717_009:0878a14": "者，一能小，二能大，三能輕，四能自在，五能",
    "T33n1717_009:0878a15": "有主，六能遠至，七能動地，八能隨意所作。",
    "T33n1717_009:0878a16": "言作小者，令自他身及世界等極如微塵。",
    "T33n1717_009:0878a17": "大及輕舉，準說可知。言自在者，謂大小長",
    "T33n1717_009:0878a18": "短等。言有主者，現為大人心無所下。言",
    "T33n1717_009:0878a19": "遠至者，有四種：一飛到，二此沒彼出，三不",
    "T33n1717_009:0878a20": "往而到，四一念遍到十方。言地動者，謂六",
    "T33n1717_009:0878a21": "及十八。言隨意者，一身多身、山壁直過、履",
    "T33n1717_009:0878a22": "水火蹈虛空、四大互為等。八自在者，《大經》",
    "T33n1717_009:0878a23": "二十云：「一者能示一身多身數如微塵，二以",
    "T33n1717_009:0878a24": "塵身滿大千界，三以大千身輕舉遠到，四",
    "T33n1717_009:0878a25": "現無量類常居一國土，五諸根互用，六得",
    "T33n1717_009:0878a26": "一切法而無法想，七說一偈經無量劫，八",
    "T33n1717_009:0878a27": "身如虛空存沒隨宜不可窮覈。」四明得名",
    "T33n1717_009:0878a28": "中初結地名，次離五怖畏中又二：先略標",
    "T33n1717_009:0878a29": "列，次「大經」下釋。用《大經》等意，以申此文，然",
    "T33n1717_009:0878b01": "離畏之名實通大小，以三菩薩至聖位時",
    "T33n1717_009:0878b02": "皆能離五怖畏，三藏菩薩至第三僧祇即能",
    "T33n1717_009:0878b03": "離畏，是故此言通於大小。如《雜含》中亦云",
    "T33n1717_009:0878b04": "「成就四力離五怖畏」，五怖畏名與《地持》同。",
    "T33n1717_009:0878b05": "言四力者，一覺力，二進力，三無罪力，四四",
    "T33n1717_009:0878b06": "攝力。言覺力者，善不善、罪不罪、習近不習近、",
    "T33n1717_009:0878b07": "卑法勝法、分別法無分別法、緣起法非緣起法，",
    "T33n1717_009:0878b08": "皆如實知，是名覺力。精進力者，謂四正勤。",
    "T33n1717_009:0878b09": "無罪力者，謂三業無過。四攝力者，謂愛語",
    "T33n1717_009:0878b10": "等。若辨異者，其名雖同，寬狹巧拙長短曲",
    "T33n1717_009:0878b11": "直不無差別。次釋《大經》意者，一一皆先舉",
    "T33n1717_009:0878b12": "經，「若言」者並是引經，「即無」等言即是解釋，",
    "T33n1717_009:0878b13": "並可見。下文復有《地持》及章安私釋，故不復",
    "T33n1717_009:0878b14": "委論三昧三身四德等。次引《地持》等廣釋",
    "T33n1717_009:0878b15": "中又二：先引《地持》，次私釋。初文又二：先《地",
    "T33n1717_009:0878b16": "持》，次引《地經》、《地論》同。初文中言「眾具」者，謂",
    "T33n1717_009:0878b17": "資身所須。夫有惡名者於他有求不能益",
    "T33n1717_009:0878b18": "他，故無求益彼常離惡名。「我見」是見惑，「我",
    "T33n1717_009:0878b19": "想」是愛惑，二惑若無故離死畏。此位必在實",
    "T33n1717_009:0878b20": "報土生，尚無方便及小乘惡道，況有界內",
    "T33n1717_009:0878b21": "四趣惡道？大眾畏可知。次《地經》同者又二：初",
    "T33n1717_009:0878b22": "引同，次「十地」下以論三業料簡。初言「同」者，",
    "T33n1717_009:0878b23": "《華嚴．十地品》同也。經釋初歡喜地中離五怖",
    "T33n1717_009:0878b24": "畏云「是菩薩離我相故，尚不貪身，況所用",
    "T33n1717_009:0878b25": "物？故無不活畏。復作是念：我若死已，所生",
    "T33n1717_009:0878b26": "必見諸佛菩薩。故無惡道畏。我所志樂無",
    "T33n1717_009:0878b27": "與等者，何況有勝？故無大眾威德畏。心不",
    "T33n1717_009:0878b28": "希望恭敬供養，我當供養供給一切眾生，",
    "T33n1717_009:0878b29": "故無惡名畏。遠離我見無我想，故無有死",
    "T33n1717_009:0878c01": "畏。」又廣發諸願，一一願下皆云廣大如法",
    "T33n1717_009:0878c02": "界，究竟若虛空，盡未來際，盡一切劫。然此",
    "T33n1717_009:0878c03": "諸願以十大願為首，又以十不可盡法與",
    "T33n1717_009:0878c04": "眾生願。何等為十？一者眾生不可盡下九略不可盡字，",
    "T33n1717_009:0878c05": "二世界，三虛空，四法界，五涅槃，六佛土，七",
    "T33n1717_009:0878c06": "佛智，八心所起，九起智，十世間轉法輪。若眾",
    "T33n1717_009:0878c07": "生等盡，我願乃盡上九句皆爾，而眾生不可盡乃",
    "T33n1717_009:0878c08": "至轉法輪不可盡，我諸願善根亦不可盡。",
    "T33n1717_009:0878c09": "乃至第十地，一一地中皆是解脫月請乃說。",
    "T33n1717_009:0878c10": "第二地說觀十善。第三地說觀多聞。第四",
    "T33n1717_009:0878c11": "地說作循身觀四住處乃至八道。第五地",
    "T33n1717_009:0878c12": "說知四諦及知諸世間法。第六地說十二",
    "T33n1717_009:0878c13": "緣觀。第七地說觀佛功德起方便行。第八",
    "T33n1717_009:0878c14": "地說一切佛現身觀，莫捨忍門勸觀常住，",
    "T33n1717_009:0878c15": "入無功用心，是菩薩現十種身，謂於眾生",
    "T33n1717_009:0878c16": "身、作己身、國土身、業報身、聲聞身、辟支佛身、",
    "T33n1717_009:0878c17": "菩薩身、佛身、智身、法身、虛空身，次國土身作",
    "T33n1717_009:0878c18": "頭亦如是，乃至虛空身作頭亦如是，乃成",
    "T33n1717_009:0878c19": "百身。第九地說知一切法差別，知四乘相",
    "T33n1717_009:0878c20": "為眾生說。四乘相者：謂聲聞乘相，支佛乘",
    "T33n1717_009:0878c21": "相，菩薩乘相，佛乘相。第十地亦云知四乘",
    "T33n1717_009:0878c22": "相，乃至差別樂說一切法門無邊法門。以",
    "T33n1717_009:0878c23": "此驗知是別教地相，故至第八地始觀十",
    "T33n1717_009:0878c24": "種身。今文依《地論》略釋，與《大經》初地離五",
    "T33n1717_009:0878c25": "怖畏、得二十五三昧同。次料簡中二：先引",
    "T33n1717_009:0878c26": "論文，次解釋。言「愛善道等及無愛憎身」者，",
    "T33n1717_009:0878c27": "不於善道起愛、惡道起憎，名無惡道畏；",
    "T33n1717_009:0878c28": "不於善惡身起愛憎，名無死畏。「私謂」去章",
    "T33n1717_009:0878c29": "安三釋，初一番約離五怖畏，故無作苦集",
    "T33n1717_009:0879a01": "壞，為顯圓道滅故，故云無作。縱使地前行",
    "T33n1717_009:0879a02": "次第行，至此據位亦是無作苦集諦壞。準此",
    "T33n1717_009:0879a03": "應云離界內外兩五怖畏，同體我想不生，無",
    "T33n1717_009:0879a04": "界內外依報愛，故離兩處不活畏。既得常身，",
    "T33n1717_009:0879a05": "欲常饒益十界眾生，故離九界惡名之畏。",
    "T33n1717_009:0879a06": "於同體我見我想不生，故離分段、變易二死",
    "T33n1717_009:0879a07": "畏。於實報土中受生，必常與舍那佛法身",
    "T33n1717_009:0879a08": "菩薩共會故，無方便教惡道畏也。既得法",
    "T33n1717_009:0879a09": "身無過上者，故離大眾威德畏。次番約壞",
    "T33n1717_009:0879a10": "二十五有因果，故苦集壞、道滅立。後番約",
    "T33n1717_009:0879a11": "四諦立，故四德成。此之三番宛轉相成。離五",
    "T33n1717_009:0879a12": "怖者，由有因果壞，有因果壞故四德成就。又",
    "T33n1717_009:0879a13": "應約分段三有乃至因緣三有，方稱文意。",
    "T33n1717_009:0879a14": "又作此釋者，意顯怖畏不可孤離，四德不",
    "T33n1717_009:0879a15": "可孤立，乃並由於無作四諦，亦由破於三",
    "T33n1717_009:0879a16": "有因果。三從「今釋」去引經廣釋，即大師自",
    "T33n1717_009:0879a17": "釋。此二十五三昧即《大經》釋聖行文末在第",
    "T33n1717_009:0879a18": "十三卷中具足列名，於中二：先正釋，次",
    "T33n1717_009:0879a19": "釋疑。初又二：先通釋別名意，次「通釋」下正",
    "T33n1717_009:0879a20": "釋。初文中二：初正明四意，次「雖有」下簡示。",
    "T33n1717_009:0879a21": "初文四義即四悉意，次第對四意如文。言",
    "T33n1717_009:0879a22": "「隨時」等四名者，此二十五名皆是隨時趣爾",
    "T33n1717_009:0879a23": "而立，即是通意；故世界義通下三悉，已下三",
    "T33n1717_009:0879a24": "名即是別意。言「隨義便」者，如月光日光青黃",
    "T33n1717_009:0879a25": "白等。言「對治」者，如熱焰不退歡喜等。言「依",
    "T33n1717_009:0879a26": "理」者，如常樂我等。故知四義即是四悉意也。",
    "T33n1717_009:0879a27": "次簡示中言「多用對治」者，於前四義對治",
    "T33n1717_009:0879a28": "意多，如隨便及理猶兼對治。如日光三昧，",
    "T33n1717_009:0879a29": "初出於東，即是隨便；日能破暗，即是對治。",
    "T33n1717_009:0879b01": "月光青等，準此可知。唯有注雨一向純是",
    "T33n1717_009:0879b02": "生善意也。常樂我等名雖似理，義而求之，",
    "T33n1717_009:0879b03": "既三諦常破於三常，以三諦樂破於二苦，",
    "T33n1717_009:0879b04": "以三諦我破不自在，故知此三亦兼用對",
    "T33n1717_009:0879b05": "治，是故云「多」。次正釋中又二：先釋通意，次",
    "T33n1717_009:0879b06": "各各別釋。以通冠別令別可解。初言「二十",
    "T33n1717_009:0879b07": "五名各四意」者，此之四意不出五行從始",
    "T33n1717_009:0879b08": "至終。初意者，菩薩發心本破自他諸有過患。",
    "T33n1717_009:0879b09": "過患者何？謂一一有各有三惑及以業相。第",
    "T33n1717_009:0879b10": "二意者，菩薩為破自他過患，最初發心脩",
    "T33n1717_009:0879b11": "習梵行起四弘誓。第三意者，發弘誓已，脩",
    "T33n1717_009:0879b12": "於聖行以填弘願，至初地時聖梵兩行一",
    "T33n1717_009:0879b13": "分成就證第一義天，從是已後方名天行。",
    "T33n1717_009:0879b14": "第四意者，自行既成，以本梵行利益於他，",
    "T33n1717_009:0879b15": "即病、兒兩行。次二十五相者，為欲別別銷",
    "T33n1717_009:0879b16": "名示相重廣釋耳。言「一一皆爾」者，且約教",
    "T33n1717_009:0879b17": "道歷有示相。菩薩元初委知諸有諸過患",
    "T33n1717_009:0879b18": "已，而達諸有四德妙理，總起四弘修於五",
    "T33n1717_009:0879b19": "行，自觀三諦行成化物。若得此意，以總冠",
    "T33n1717_009:0879b20": "別文義冷然。次廣釋二十五相中，言「其一至",
    "T33n1717_009:0879b21": "其四」者，即向通釋四意次第對之，至下漸略",
    "T33n1717_009:0879b22": "以廣照之，或兩字三字以示一意，尋之可",
    "T33n1717_009:0879b23": "見。故初注云「不委記」也。於正釋中三：初",
    "T33n1717_009:0879b24": "廣釋二十五相，次「此二十五皆稱」下釋通名，",
    "T33n1717_009:0879b25": "三「無畏地」下總以妙用結之。初文自為二",
    "T33n1717_009:0879b26": "十五段，初地獄中云「婆藪」者，《方等陀羅尼經》",
    "T33n1717_009:0879b27": "第一卷云：「爾時婆藪從地獄出，將九十二",
    "T33n1717_009:0879b28": "億諸罪人輩來詣娑婆世界，十方亦然。爾時",
    "T33n1717_009:0879b29": "文殊語舍利弗：此諸罪人，佛未出時造不善",
    "T33n1717_009:0879c01": "行經歷地獄，因於華聚放大光明，承光從",
    "T33n1717_009:0879c02": "於阿鼻獄出。舍利弗言：久聞佛說此婆藪",
    "T33n1717_009:0879c03": "仙作不善行入於地獄，云何今說出於",
    "T33n1717_009:0879c04": "地獄，得值如來？佛言：為欲破一切眾生",
    "T33n1717_009:0879c05": "計定受果報故。善男子！勿謂婆藪是地獄",
    "T33n1717_009:0879c06": "人。何者？婆者言天，藪者言慧，云何天慧之",
    "T33n1717_009:0879c07": "人地獄受苦？又婆者言廣，藪者言通，廣通",
    "T33n1717_009:0879c08": "一切究竟，住於地獄受苦，終無是事。又婆",
    "T33n1717_009:0879c09": "者言高，藪者言妙，婆言斷，藪言智，婆言",
    "T33n1717_009:0879c10": "剛，藪言柔，婆言慈，藪言悲等，廣如初句。」",
    "T33n1717_009:0879c11": "經仍廣明殺羊初緣，當知婆藪非聊爾人",
    "T33n1717_009:0879c12": "也。調達者，示造三逆現墮地獄，令無量人",
    "T33n1717_009:0879c13": "不敢造逆，當知並是無垢之力也。又示逆",
    "T33n1717_009:0879c14": "中諸行不同，有示不迴心者，如調達、伽離，",
    "T33n1717_009:0879c15": "或示迴心如闍王、央掘，又迴心中有障動",
    "T33n1717_009:0879c16": "機發如闍王，有障不動而機發如央掘，示",
    "T33n1717_009:0879c17": "不迴心中有發迹如調達，有不發迹如伽",
    "T33n1717_009:0879c18": "離。又發迹中有與記如調達，有不與記如",
    "T33n1717_009:0879c19": "婆藪。婆藪雖不與記，引地獄眾聽方等經，",
    "T33n1717_009:0879c20": "當知皆非實惡人也。餘例可知。下去一一",
    "T33n1717_009:0879c21": "文中言「過患」者，若以三惑為過，二十五有",
    "T33n1717_009:0879c22": "無殊，若委論之，從人性行即諸地不無",
    "T33n1717_009:0879c23": "差降，於見思中見無差降，思惑稍殊，從初",
    "T33n1717_009:0879c24": "禪去地地漸輕，如初禪人無欲思惑，乃至",
    "T33n1717_009:0879c25": "非想無八地欲。若論惡業其名更近，據理",
    "T33n1717_009:0879c26": "秖應在於四趣，今文通至東西二洲，北洲",
    "T33n1717_009:0879c27": "已去但名果報，報名則通，惡業名重，故至北",
    "T33n1717_009:0879c28": "洲捨別用通，通名輕故。又準下感應妙",
    "T33n1717_009:0879c29": "中，機名應名各有三義，今且從略各存一",
    "T33n1717_009:0880a01": "義。至下二十五感應中，則一一言之，可發關",
    "T33n1717_009:0880a02": "宜赴對應之。又菩薩三業無非益物，今文",
    "T33n1717_009:0880a03": "但云「示身說法」，不云意者，用彼二業不差",
    "T33n1717_009:0880a04": "物機，即意之善巧也。故妙音觀音中云「應以",
    "T33n1717_009:0880a05": "何身而得度者，即現其身而為說法。」又云：以",
    "T33n1717_009:0880a06": "應以之言為意業者，應以秖是與機不差",
    "T33n1717_009:0880a07": "故也。又下感應中料簡慈悲三世不同，應",
    "T33n1717_009:0880a08": "有法應不同，機復善惡差別，今但直列，當",
    "T33n1717_009:0880a09": "知意通，乃至十界文互亦爾云云。文雖在",
    "T33n1717_009:0880a10": "下應預知之，於一有中廣思其相，開拓演",
    "T33n1717_009:0880a11": "布使聽者曠懷，則二十四有冷然自照。若",
    "T33n1717_009:0880a12": "不爾者，將何得名學無緣慈？將何以為圓",
    "T33n1717_009:0880a13": "破有行？義雖次第，依於證道，預說何妨。一",
    "T33n1717_009:0880a14": "一皆言「破」者，次第在初地已上，初地分成，",
    "T33n1717_009:0880a15": "成遂初心，故云「本法功德」。「為龍」者，如輸皮",
    "T33n1717_009:0880a16": "全蟻，如《止觀》第七記。亦如難陀、娑竭之流，",
    "T33n1717_009:0880a17": "並是大權菩薩。「為象」者，如菩薩昔為㹀象，",
    "T33n1717_009:0880a18": "自折己牙以惠獵者。「鵽鳥」者，鵽鳥名也。的",
    "T33n1717_009:0880a19": "刮反，亦篤括反。其狀如雉，《爾雅》云「狀如鴿，",
    "T33n1717_009:0880a20": "鼠脚無後指，噉母鳥，出沙漠。」《大論》十四",
    "T33n1717_009:0880a21": "云：「迦頻闍羅鳥有二親友，謂猴及象，遞推為",
    "T33n1717_009:0880a22": "尊云云。相載遊行見者生愧。」廣如論文。「大鷲」",
    "T33n1717_009:0880a23": "者，《大經》第四如來於閻浮提示作五逆天魔",
    "T33n1717_009:0880a24": "外道及女人等，又我示現久住塚間，作大鷲",
    "T33n1717_009:0880a25": "身度諸飛鳥，眾生謂我實是鷲身，為欲度",
    "T33n1717_009:0880a26": "脫諸鷲鳥故如是示現。「鷲」者，《說文》云：「黑色，",
    "T33n1717_009:0880a27": "多子」。「手出香色乳」者，《請觀音》云：「現身作餓鬼，",
    "T33n1717_009:0880a28": "手出香色乳等，乃至遊戲於五道」。故彼經",
    "T33n1717_009:0880a29": "五道偈後總結云：「大慈大悲心，遊戲於五道，",
    "T33n1717_009:0880b01": "恒以善習慧，無上勝方便，普教一切眾，令",
    "T33n1717_009:0880b02": "離生死苦，常得安樂處，到於涅槃岸，餓鬼",
    "T33n1717_009:0880b03": "饑渴逼，施令得飽滿，或遊戲地獄，或處畜",
    "T33n1717_009:0880b04": "生中，化作畜生形，教以大智慧，令發無上",
    "T33n1717_009:0880b05": "心，或處阿脩羅，較言調伏心，令除憍慢習，",
    "T33n1717_009:0880b06": "疾至無為岸。」《大論》第十云：「餓鬼常食糞尿",
    "T33n1717_009:0880b07": "洟唾嘔吐蕩滌餘汁」。言「淨於三毒根」者，亦《請",
    "T33n1717_009:0880b08": "觀音》偈。「破四動」者，謂果報及三惑。「成三不動」",
    "T33n1717_009:0880b09": "者，動則兼業，諦但有三，業及見思同入俗",
    "T33n1717_009:0880b10": "諦所破故也。諸有皆是。「二禪用雙三昧」者，",
    "T33n1717_009:0880b11": "寄此兩支以立雙名，雙空謂見思俱空，雙",
    "T33n1717_009:0880b12": "假謂入見假思假，雙中謂於見思同入法",
    "T33n1717_009:0880b13": "界。又以中道雙照雙亡，故名雙中。次釋通",
    "T33n1717_009:0880b14": "名中又二：先釋，次「大經」下引《大經》意釋成。",
    "T33n1717_009:0880b15": "第三文者，無畏地中云「種種力用」者，明不",
    "T33n1717_009:0880b16": "思議用，如《止觀》第五記。釋不思議境中「不",
    "T33n1717_009:0880b17": "動而遠即其妙義」者，指別初地證法性理，名",
    "T33n1717_009:0880b18": "之為妙，乃成教行麁而證妙，義似開顯，非",
    "T33n1717_009:0880b19": "開權顯實之妙。次料簡中二：先問答料簡，次",
    "T33n1717_009:0880b20": "融會。初文又二：先問，次答中引《法華》云「四",
    "T33n1717_009:0880b21": "意具足」者，第三卷經破有已下四行偈文四",
    "T33n1717_009:0880b22": "意具足，初破有等二句對治意，「隨眾生」下一",
    "T33n1717_009:0880b23": "行二句世界意，「有智」下一行為人意，「是故」下",
    "T33n1717_009:0880b24": "一行第一義意，是故前文四悉立名。「又以此",
    "T33n1717_009:0880b25": "文銷諸三昧四種義」者，所破之有即是諸有",
    "T33n1717_009:0880b26": "過患，能破即是本法功德，法王即是結行成",
    "T33n1717_009:0880b27": "就，隨眾生欲即是慈悲破有。次引《涅槃》明",
    "T33n1717_009:0880b28": "菩薩破有等以融會者，一者佛與菩薩因果",
    "T33n1717_009:0880b29": "之別，二者菩薩顯次第行，佛即顯於不次第",
    "T33n1717_009:0880c01": "行。問：菩薩在因，法王是果，菩薩是果即是",
    "T33n1717_009:0880c02": "法王，何足顯於圓別兩義？答：雖是因果，彼",
    "T33n1717_009:0880c03": "是別因，此是圓果，借人標教定非圓因，況",
    "T33n1717_009:0880c04": "以義推及經部驗？別圓自顯何須致疑？何",
    "T33n1717_009:0880c05": "者？《涅槃》義通方便，別以如來標圓；此經顯",
    "T33n1717_009:0880c06": "實開權，更無三教方便，以此推驗圓別自",
    "T33n1717_009:0880c07": "分，是故菩薩從初地來分分破有，如來究",
    "T33n1717_009:0880c08": "竟故名法王。次明梵行者，始從初心發大",
    "T33n1717_009:0880c09": "慈悲以行填願，來至初地方一分成，爾時",
    "T33n1717_009:0880c10": "慈悲方名梵行。於中為九：初釋名，次「以此」",
    "T33n1717_009:0880c11": "下功能名立，三「菩薩」下得名之由，四「非餘」下",
    "T33n1717_009:0880c12": "簡非破邪，五「以今」下結歸正體，六「大經」下",
    "T33n1717_009:0880c13": "引證無緣，七「若依」下顯圓辨異，八「慈若不",
    "T33n1717_009:0880c14": "具」下反以偏顯圓，九以功能結名。此之九",
    "T33n1717_009:0880c15": "文一一皆須約中理破無明，無緣慈悲為利",
    "T33n1717_009:0880c16": "他故而為拔與，方應此文。經釋聖行盡第",
    "T33n1717_009:0880c17": "十三至第十四卷初，明梵行品盡第十八",
    "T33n1717_009:0880c18": "卷，品初釋七善，次廣釋四無量心，既以眾",
    "T33n1717_009:0880c19": "生緣等三釋慈無量，餘三準例亦應具三，",
    "T33n1717_009:0880c20": "故此中所引並在梵行品內，顯次第邊判",
    "T33n1717_009:0880c21": "屬福德，故云法聚。若無緣慈稱三諦理，則",
    "T33n1717_009:0880c22": "非復福德，約與拔邊仍屬福德，故今文中",
    "T33n1717_009:0880c23": "須且屬福。然體是中道，故初文云「無二邊愛",
    "T33n1717_009:0880c24": "見」等，愛見是有邊，證得是無邊，從初以來緣",
    "T33n1717_009:0880c25": "於中淨而起慈悲故名梵行。言「喜捨」者，",
    "T33n1717_009:0880c26": "見諸眾生已離二死得中道樂而生歡喜，",
    "T33n1717_009:0880c27": "恐墜二邊，常於眾生起法界想，名之為",
    "T33n1717_009:0880c28": "捨。三天行者，《涅槃》不釋指在雜華，即《華嚴》",
    "T33n1717_009:0880c29": "也。若《大論》中指《華嚴經》名不思議經，當知",
    "T33n1717_009:0881a01": "並是隨翻譯者取名各別其義不殊，所以",
    "T33n1717_009:0881a02": "彼經從初地已上並是天行所攝。若從初",
    "T33n1717_009:0881a03": "住得二十五三昧，即從此位皆天行攝，經",
    "T33n1717_009:0881a04": "兼二意，故初後更顯。若次第意，至初地時",
    "T33n1717_009:0881a05": "方證無生，於中為三：初約釋名辨位，次「菩",
    "T33n1717_009:0881a06": "薩」下明天行所到，三「天行」下對餘四行以",
    "T33n1717_009:0881a07": "辨有行之由。初文言「道前」等者，道謂自行",
    "T33n1717_009:0881a08": "真實之道，未契實道、真如在纏故名為理，",
    "T33n1717_009:0881a09": "故以地前名為道前；初地已上已證實理，",
    "T33n1717_009:0881a10": "復由此理成於後行，初證已後究竟已前並",
    "T33n1717_009:0881a11": "名道中。由此地行理究竟顯，已顯之理名",
    "T33n1717_009:0881a12": "為道後，自行證後故名道後。今以初地所",
    "T33n1717_009:0881a13": "顯之理，復結成於第二地行，故云「天行」。次",
    "T33n1717_009:0881a14": "文破十重已天行方息。第三文言「慧莊嚴」",
    "T33n1717_009:0881a15": "等者，一一地中皆以中慧莊嚴中理依真",
    "T33n1717_009:0881a16": "修行也。第四嬰兒行者，在第十八文末，今文",
    "T33n1717_009:0881a17": "所列具如經文，但《大經》文先列不次第行，",
    "T33n1717_009:0881a18": "次明次第。今文先明次第者，為成前漸後",
    "T33n1717_009:0881a19": "頓故爾。雖前後不同，並是為顯不次第耳。",
    "T33n1717_009:0881a20": "於中為三：初正釋，次判，三開。初文為五：初",
    "T33n1717_009:0881a21": "正明行體，次「天行」下與天行對辨冥顯不",
    "T33n1717_009:0881a22": "同，三「眾生」下明用行意，四「慈善」下明機感",
    "T33n1717_009:0881a23": "之相，五「漸修」下正出行相。初文者，「福」謂梵行",
    "T33n1717_009:0881a24": "位位慈悲，「慧」謂天行地地觀照。二三四文可",
    "T33n1717_009:0881a25": "見。五行相者，彼經初列圓教，文云「言嬰兒",
    "T33n1717_009:0881a26": "者不能起住去來語言」，章安釋云：「不起即",
    "T33n1717_009:0881a27": "常，不住即淨，不去來即我，不語言即樂」，即最",
    "T33n1717_009:0881a28": "後文是。次明次第，具如此文，先漸、後頓。漸",
    "T33n1717_009:0881a29": "中二：先列，次引經釋成。初文二：先釋、次結。",
    "T33n1717_009:0881b01": "釋中初人天、次藏、次通、後別。結文中言「俯同",
    "T33n1717_009:0881b02": "群小」等者，肇云「仰攀玄根俯提弱喪」，初句",
    "T33n1717_009:0881b03": "是上求，下句是下化，理為道本，故云「玄根」。",
    "T33n1717_009:0881b04": "嬰兒失故鄉，故名為「弱喪」。方便善微名為",
    "T33n1717_009:0881b05": "嬰兒，本有真如名為故鄉。今用彼意，故云",
    "T33n1717_009:0881b06": "「俯提」。次引經釋成中，先藏、次通、次別等菩薩。",
    "T33n1717_009:0881b07": "又次人天後二乘，疏釋意同。後文又云又",
    "T33n1717_009:0881b08": "嬰兒者，厭生死苦則為說二乘樂，以是故",
    "T33n1717_009:0881b09": "知有斷不斷、真不真、得不得、脩不脩。後文無",
    "T33n1717_009:0881b10": "譬，觀文似如用前所釋隨機而說，故知乃",
    "T33n1717_009:0881b11": "取別教初地已前、圓教初住已前，皆名嬰兒。",
    "T33n1717_009:0881b12": "初言「嘙啝」者如前釋。次云「判開例可解」者，",
    "T33n1717_009:0881b13": "例前諸文，約教約味前麁後妙開麁即妙，亦",
    "T33n1717_009:0881b14": "應可解。慧聖行及梵天行不云判開，若至",
    "T33n1717_009:0881b15": "其位，即云用者何耶？聖行如前說，梵天竝",
    "T33n1717_009:0881b16": "是初證法無淺深，故無判開。若判者且",
    "T33n1717_009:0881b17": "約梵行從因為論，諸地慈悲遞判可爾。今",
    "T33n1717_009:0881b18": "云同小，既從人天終至圓教，初心行者同",
    "T33n1717_009:0881b19": "名嬰兒，故得於茲以用判等。五明病行者，",
    "T33n1717_009:0881b20": "嬰兒行後無病行文，自古講者指前第十卷",
    "T33n1717_009:0881b21": "中〈現病品〉文以為病行，彼文具釋三障三",
    "T33n1717_009:0881b22": "毒。次明作五無間，毀謗正法作一闡提，",
    "T33n1717_009:0881b23": "後廣比決如來具足常樂我淨，迦葉次引諸",
    "T33n1717_009:0881b24": "力為難，小大及青牛凡野二四牙雪山香青",
    "T33n1717_009:0881b25": "黃赤白山優鉢拘物分陀利已上是象，人中之力士",
    "T33n1717_009:0881b26": "并及鉢揵提，八臂那羅延如是十十增劣十",
    "T33n1717_009:0881b27": "住一節，云何如來如彼嬰兒？如來因為迦葉",
    "T33n1717_009:0881b28": "廣說我無始來已離病身等。下文又列三",
    "T33n1717_009:0881b29": "種病人，謂五無間、誹謗正法、作一闡提。又有",
    "T33n1717_009:0881c01": "五種病人，謂八六四二及十千等，並是示為",
    "T33n1717_009:0881c02": "惡行故也。故與漸次嬰兒行同。若準今意，",
    "T33n1717_009:0881c03": "例嬰兒行既遍大小，病行同惡理亦應遍。",
    "T33n1717_009:0881c04": "於中為二：先釋，次「是故」下結。初文為五：初",
    "T33n1717_009:0881c05": "明行之所依，次「若始」下明有行之由，三「今",
    "T33n1717_009:0881c06": "同」下與嬰兒行對辨，四「以眾生」下明有病之",
    "T33n1717_009:0881c07": "緣，五「或游戲」下正明行相。前四如文。行相",
    "T33n1717_009:0881c08": "中云「金鏘」等者，《大論》中如來示有九惱，四",
    "T33n1717_009:0881c09": "如今文。冬至前後八夜寒風破竹索衣，熱",
    "T33n1717_009:0881c10": "病求乳如《乳光經》，具如後。又有調達出",
    "T33n1717_009:0881c11": "血，旃遮女謗，乞食不得空鉢而還，琉璃害",
    "T33n1717_009:0881c12": "釋佛時頭痛，及雙林背痛等，若《興起行經》",
    "T33n1717_009:0881c13": "有七宿緣，謂金鏘、馬麥、頭痛、背痛、出血、女謗、",
    "T33n1717_009:0881c14": "苦行，廣如彼經。次料簡中二：先問、次答。初",
    "T33n1717_009:0881c15": "「問聖行證三地」等者，經中戒聖行文末結云",
    "T33n1717_009:0881c16": "「即得證於初不動地」，定聖行文末結云「證堪",
    "T33n1717_009:0881c17": "忍地」，慧聖行文末結云「證無所畏地」，故今判",
    "T33n1717_009:0881c18": "云從淺至深。若不次第一心中證，故非條",
    "T33n1717_009:0881c19": "然。梵行者慈悲喜文末結云「證一子地」，次",
    "T33n1717_009:0881c20": "捨文末結云「證空平等地」，前三是事，後一",
    "T33n1717_009:0881c21": "是理，故今判云行有事理故證二地，故以",
    "T33n1717_009:0881c22": "為難。次答中為三：初約因果別故有證無",
    "T33n1717_009:0881c23": "證，次「又有」下約別圓以判，三「又地前」下明",
    "T33n1717_009:0881c24": "圓別互融。初二如文。互融中二：初明互融",
    "T33n1717_009:0881c25": "以顯文意，次還約別釋以辨文相。初言地",
    "T33n1717_009:0881c26": "前非不脩圓，顯圓義也；登地非無有別，顯",
    "T33n1717_009:0881c27": "別義也。仍依教道故登地猶別。次仍依文",
    "T33n1717_009:0881c28": "別判者，又二：初明地前顯別，次明登地同",
    "T33n1717_009:0881c29": "圓。初文者如向問中所釋，從淺至深三地至",
    "T33n1717_009:0882a01": "果各得其名，是故聖行三地各證，當知地",
    "T33n1717_009:0882a02": "前戒定兩行雖復立名，未若初地與無畏",
    "T33n1717_009:0882a03": "同結，故云「至深」。次明登地同圓者，即是融",
    "T33n1717_009:0882a04": "前地前諸行，又為四：初融前三地，至初地",
    "T33n1717_009:0882a05": "時並從果攝，從勝立此三地之名。次「無畏",
    "T33n1717_009:0882a06": "地」下，即此三地得名之由，至初地時具四",
    "T33n1717_009:0882a07": "德，故得三地名。得非前後，故三地同時。",
    "T33n1717_009:0882a08": "三明別圓之意，為二：先法、次譬。譬中云「朝",
    "T33n1717_009:0882a09": "三暮四」者，莊周明狙公賦杼，「杼」字似與反，",
    "T33n1717_009:0882a10": "亦可甚與反，即斟酌也。非今所用，字即從",
    "T33n1717_009:0882a11": "手，今所用者字應從木，亦云栗也。「狙」者猨",
    "T33n1717_009:0882a12": "也。《說文》云「玃屬」。「賦」者布與也，亦平量也。朝三",
    "T33n1717_009:0882a13": "暮四眾狙皆怒，朝四暮三眾狙皆悅。司馬彪",
    "T33n1717_009:0882a14": "曰：「三升四升，數則不別、用時不同。」今地前地",
    "T33n1717_009:0882a15": "上明圓明別亦復如是，赴機說異理實無",
    "T33n1717_009:0882a16": "差。四從「登地」去融前五行自他因果各別，",
    "T33n1717_009:0882a17": "今至初地前次第行至此同成地地中法，",
    "T33n1717_009:0882a18": "盡成地地五行之相。又三：初融自行，次融",
    "T33n1717_009:0882a19": "化他，三誡勸。自行是聖行天行，至初地時",
    "T33n1717_009:0882a20": "同成初地天行故也。次融化他中二：梵行",
    "T33n1717_009:0882a21": "是化他根本，病兒是化他之相，亦是體用，故",
    "T33n1717_009:0882a22": "此三行至初地時同成初地化他體用也。",
    "T33n1717_009:0882a23": "三「佛地」下誡勸。次明圓五行中二：初約教，",
    "T33n1717_009:0882a24": "次觀心。初文又四：初引經立行，次「此大」下",
    "T33n1717_009:0882a25": "判因果，三舉此斥偏，四「若圓行」下正明圓",
    "T33n1717_009:0882a26": "行。初二如文。三斥中云「過茶可說」者，別妙",
    "T33n1717_009:0882a27": "覺後猶有實位，故可說也。四正明中四：初",
    "T33n1717_009:0882a28": "略立，次「如大論」下引證，三「此經」下引同，四",
    "T33n1717_009:0882a29": "「今依」下依今經廣釋行相。初如文。次引二",
    "T33n1717_009:0882b01": "文證者，初《大論》如文。次《大品》文中云「行生",
    "T33n1717_009:0882b02": "脩」者，《大論》八十先舉經云「須菩提白佛，菩",
    "T33n1717_009:0882b03": "薩云何行般若波羅蜜？云何生般若波羅蜜？",
    "T33n1717_009:0882b04": "云何修般若波羅蜜？佛言：色是寂滅故、色是",
    "T33n1717_009:0882b05": "虛誑故、色不實故，應行應生應修般若波",
    "T33n1717_009:0882b06": "羅蜜；受想行識亦復如是。須菩提又問：行生",
    "T33n1717_009:0882b07": "脩為幾時？佛言：初發心乃至坐道場行般若",
    "T33n1717_009:0882b08": "波羅蜜，生般若波羅蜜，修般若波羅蜜。」既",
    "T33n1717_009:0882b09": "言初後俱行生脩，即圓義也。故知即行時生、",
    "T33n1717_009:0882b10": "生故復脩，故經復云「須菩提言：次第心中",
    "T33n1717_009:0882b11": "應行生脩等耶？佛言：常不離薩婆若心，不",
    "T33n1717_009:0882b12": "令餘念得入，為行為生為脩。若心心數法",
    "T33n1717_009:0882b13": "不行，為行為生為脩。」有人釋云：行在乾慧",
    "T33n1717_009:0882b14": "地，生在無生忍，脩在無生忍後。此通意耳。",
    "T33n1717_009:0882b15": "若準通意，例別可知，並非今所用。三引同",
    "T33n1717_009:0882b16": "中又三：初就因果互現故義同，次「入室」下人",
    "T33n1717_009:0882b17": "法互舉故義同，三「涅槃」下次不次互現故義",
    "T33n1717_009:0882b18": "同，如前所會。四依今經中三：初標，次「文云」",
    "T33n1717_009:0882b19": "下略對，三「云何」下廣釋。初如文，次對中二：",
    "T33n1717_009:0882b20": "先略對，次「此五行」下融通顯妙。既同一實五",
    "T33n1717_009:0882b21": "一不二故不相作，五一灼然故非合，其體無",
    "T33n1717_009:0882b22": "二故非離。不見此意，云何欲脩四安樂",
    "T33n1717_009:0882b23": "耶？法華三昧行實無憑。三廣釋中為二：初",
    "T33n1717_009:0882b24": "引文以釋五行，次「又復觀」下例以五行用",
    "T33n1717_009:0882b25": "銷諸文。初文者，五行自為五文。初聖行中",
    "T33n1717_009:0882b26": "亦三，謂戒定慧。初戒聖行中云「以圓心離",
    "T33n1717_009:0882b27": "十惱亂」者，安樂行中脩止觀安樂行應離",
    "T33n1717_009:0882b28": "十惱亂：一者毫勢，謂國王王子；二者邪人",
    "T33n1717_009:0882b29": "法，謂路逆路；三者兇戲；四者旃陀羅；五二乘；",
    "T33n1717_009:0882c01": "六欲想；七不男；八危害，謂獨入他家；九譏",
    "T33n1717_009:0882c02": "嫌；十畜養。所離雖近，能離妙故。天行中言",
    "T33n1717_009:0882c03": "「觀一切空」等者，彼第一安樂行疏以十八空",
    "T33n1717_009:0882c04": "銷十八句，故知畢竟中空即是所觀、即天然",
    "T33n1717_009:0882c05": "理也。次嬰兒病行中，忍惡名病，柔和名嬰",
    "T33n1717_009:0882c06": "兒。「遮喧遮靜」等者，喧靜譬二諦，二諦望中",
    "T33n1717_009:0882c07": "猶名為辱，中忍能遮故云忍辱，辱即病也。",
    "T33n1717_009:0882c08": "「文云」下重引文證二行。言「能為下劣」等者，",
    "T33n1717_009:0882c09": "能為二乘下劣不弊不淨垢衣，故云忍於",
    "T33n1717_009:0882c10": "斯事。方便附近同其事業，即是同二乘小",
    "T33n1717_009:0882c11": "善也。次以五行用消諸文者，並是初地所",
    "T33n1717_009:0882c12": "用所證所照法門，又為二：初正消初地諸法，",
    "T33n1717_009:0882c13": "次消前來諸境。初文又二：初正消，次「若",
    "T33n1717_009:0882c14": "漸引」下與別對辨。初文又為三：初消十界，",
    "T33n1717_009:0882c15": "次「又一心」下消三諦三昧，三「又如來」下消慈",
    "T33n1717_009:0882c16": "悲破有。初文二：釋、結。初文者，十界皆理故是",
    "T33n1717_009:0882c17": "天行，九界猶苦故起悲，唯佛界樂故起慈，",
    "T33n1717_009:0882c18": "同九惡示九善名病兒兩行；聖行可知。當",
    "T33n1717_009:0882c19": "知秖是一心十界即空假中五行具足。次消",
    "T33n1717_009:0882c20": "三諦三昧，又二：先正對五行，次以三諦以",
    "T33n1717_009:0882c21": "對二十五有過患。初文者，次第行中既至初",
    "T33n1717_009:0882c22": "地成王三昧，今一心中亦三昧具足。次消",
    "T33n1717_009:0882c23": "自行圓破二十五有過患者，故能於一心",
    "T33n1717_009:0882c24": "中圓破眾生二十五有，能令眾生所見不",
    "T33n1717_009:0882c25": "同，雖復不同不出三諦。三消慈悲破有",
    "T33n1717_009:0882c26": "中，皆有引經對釋可知。言「示種種身」至「如",
    "T33n1717_009:0882c27": "癡」者，病行同惡，始從阿鼻乃至等覺一品",
    "T33n1717_009:0882c28": "無明，皆名病行。能於其中現極惡身，故云",
    "T33n1717_009:0882c29": "「如聾如瘂」，說極惡法，故云「如狂如癡」。言「踞",
    "T33n1717_009:0883a01": "師子床」等者，圓滿報身安處空理，無復通",
    "T33n1717_009:0883a02": "別之惑，亦無八魔等畏，名「師子床」。「寶几承",
    "T33n1717_009:0883a03": "足」者，定慧為足，實諦為几，即無生定慧依",
    "T33n1717_009:0883a04": "真如境也。經又云「婆羅門」者八地已上，「剎",
    "T33n1717_009:0883a05": "利」者七地已還，「居士」者凡夫，「商估」者諸菩薩",
    "T33n1717_009:0883a06": "等現於三土，此往他方他方來此。「出入」者，",
    "T33n1717_009:0883a07": "二而不二是入，不二而二是出，又不二而二",
    "T33n1717_009:0883a08": "是入，二而不二是出。又無量還一為入，一中",
    "T33n1717_009:0883a09": "無量為出，應釋出所以云云。次對教以明",
    "T33n1717_009:0883a10": "機，見別故令法不同，故與圓對辨。「入圓」等證",
    "T33n1717_009:0883a11": "者，前文漸引，今明頓入，教道雖有初地之",
    "T33n1717_009:0883a12": "殊，證道無別同成一圓。「為顯別圓初入之門」",
    "T33n1717_009:0883a13": "者，地前仍存權說，故立前後二文，依前則",
    "T33n1717_009:0883a14": "次第修於二觀，依後則三觀圓修，有此不",
    "T33n1717_009:0883a15": "同，故成二別。次消前來諸境智者，亦應消",
    "T33n1717_009:0883a16": "前增數等行，文無者略，亦可已在五行中",
    "T33n1717_009:0883a17": "收。今始從因緣終至一諦，前諸境智若開顯",
    "T33n1717_009:0883a18": "已同成一法，故今明行還消前來諸境諸智，",
    "T33n1717_009:0883a19": "對今不可思議之行一行一切行，令使同與",
    "T33n1717_009:0883a20": "境智俱成一切行一行。初對因緣者，戒是",
    "T33n1717_009:0883a21": "色故，以不思議色對不思議戒，不思議業滅",
    "T33n1717_009:0883a22": "成不思議定，不思議惑滅成不思議智，理",
    "T33n1717_009:0883a23": "無異相，故名天行。圓真聖行者，且以畢竟",
    "T33n1717_009:0883a24": "空邊，名聖行也。即空即中，故云圓真之理。",
    "T33n1717_009:0883a25": "俗諦中具一切法，且取善邊屬戒聖行，攝",
    "T33n1717_009:0883a26": "真諦中禪意亦如是。餘文細思，對之可見。",
    "T33n1717_009:0883a27": "次約觀心中為七：初明來意，次「即觀」下正",
    "T33n1717_009:0883a28": "釋，三「初心」下稱歎即五品位，四「初心」下況歎，",
    "T33n1717_009:0883a29": "五「地持」下引《地持》釋入位相，六「當知」下結",
    "T33n1717_009:0883b01": "位，七「是為」下辨異。初二三四如文。五引《地",
    "T33n1717_009:0883b02": "持》中云「自性」等者，九種大禪自性居初，於",
    "T33n1717_009:0883b03": "此禪中能發第二一切禪也。自性位在地",
    "T33n1717_009:0883b04": "前，一切禪位在初地，三昧具足，三昧是總",
    "T33n1717_009:0883b05": "行，五行是別行，五行皆依三諦三昧，故至",
    "T33n1717_009:0883b06": "初地三昧滿也。言「現法樂」者，現受法性之",
    "T33n1717_009:0883b07": "樂。種種事禪同一真性，故云「種性三摩跋提」，",
    "T33n1717_009:0883b08": "利生屬俗，故引此文證三諦也。次「當知次",
    "T33n1717_009:0883b09": "第」下判。三「若開」下開，還望次第若判若開，",
    "T33n1717_009:0883b10": "此中無可開也。次料簡中言「扶戒定慧」者，",
    "T33n1717_009:0883b11": "事戒、事定、前三教慧，並為扶事法故，具如",
    "T33n1717_009:0883b12": "《止觀》對治助開中說。今時行者或一向尚理",
    "T33n1717_009:0883b13": "則謂己均聖及執實謗權，或一向尚事則",
    "T33n1717_009:0883b14": "推功高位及謗實許權，既處末代不思",
    "T33n1717_009:0883b15": "聖旨，其誰不墮斯之二失？得《法華》意則初",
    "T33n1717_009:0883b16": "後俱頓，請揣心撫臆自曉沈浮。",
    "T33n1717_009:0883b17": "法華玄義釋籤卷第九"
}