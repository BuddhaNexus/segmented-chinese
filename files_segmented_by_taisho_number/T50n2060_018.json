{
    "T50n2060_018:0571a24": "續高僧傳卷第十八",
    "T50n2060_018:0571a26": "大唐西明寺沙門釋道宣撰",
    "T50n2060_018:0571a27": "習禪三　本傳十三　附見四",
    "T50n2060_018:0571a28": "隋西京禪定道場釋曇遷傳一",
    "T50n2060_018:0571a29": "隋蜀郡福緣道場釋僧淵傳二",
    "T50n2060_018:0571b01": "隋河東栖巖道場釋真慧傳三",
    "T50n2060_018:0571b02": "隋西京禪定道場釋慧瓚傳四",
    "T50n2060_018:0571b03": "隋西京淨住道場釋法純傳五(慧昂)",
    "T50n2060_018:0571b04": "隋益州響應山道場釋法進傳六",
    "T50n2060_018:0571b05": "隋西京大禪定道場釋靜端傳七",
    "T50n2060_018:0571b06": "隋澤州羊頭山釋道舜傳八",
    "T50n2060_018:0571b07": "隋西京大禪定道場釋慧歡傳九",
    "T50n2060_018:0571b08": "隋河東栖巖道場釋智通傳十",
    "T50n2060_018:0571b09": "隋西京慈門道場釋本濟傳十一(善智　道訓　道樹)",
    "T50n2060_018:0571b10": "隋終南山神田道場釋僧照傳十二",
    "T50n2060_018:0571b11": "唐并州大興國寺釋洪林傳十三",
    "T50n2060_018:0571b12": "釋曇遷。俗姓王氏。博陵饒陽人。近祖太原歷",
    "T50n2060_018:0571b13": "宦而後居焉。少而俊朗爽異常倫。年十三",
    "T50n2060_018:0571b14": "父母嘉其遠悟。令舅氏傳授。即齊中散大夫",
    "T50n2060_018:0571b15": "國子祭酒博士權會也。會備練六經偏究",
    "T50n2060_018:0571b16": "易道。剖卦析爻妙窮象繫。奇遷精采。乃",
    "T50n2060_018:0571b17": "先授以周易。初受八卦相生。隨言即曉。始",
    "T50n2060_018:0571b18": "學文半。餘半自通。了非師受悟超詞理。會",
    "T50n2060_018:0571b19": "深異也。曾有一嫗失物。就會決之。得於",
    "T50n2060_018:0571b20": "兌卦。會告遷曰。汝試辯之。應聲答曰。若",
    "T50n2060_018:0571b21": "如卦判。定失金釵。嫗驚喜曰。實如所辯。遷",
    "T50n2060_018:0571b22": "曰。兌是金位。字脚兩垂似於釵象耳。舅曰。",
    "T50n2060_018:0571b23": "更依卦審悉盜者為誰。對曰。失者西家白",
    "T50n2060_018:0571b24": "色女子。奉口[髟/匆/心]角可年十四五者將去。尋可",
    "T50n2060_018:0571b25": "得之。後如言果獲。有問其故。遷曰。兌是",
    "T50n2060_018:0571b26": "西方少女之位。五色分方。為白也。兌字上",
    "T50n2060_018:0571b27": "點表[髟/匆/心]角之象。內有尖形表奉口之相。推",
    "T50n2060_018:0571b28": "而測知。非有異術。舅乃釋策而歎曰。吾於",
    "T50n2060_018:0571b29": "卜筮頗工。至於取斷依俙而已。豈如汝之",
    "T50n2060_018:0571c01": "明耶。老舅實顧多慚。方驗宣尼之言後生",
    "T50n2060_018:0571c02": "可畏也。乃更授以禮傳詩尚莊老等書。但",
    "T50n2060_018:0571c03": "經一覽義無重問。于時據宗儒學獨擅英",
    "T50n2060_018:0571c04": "聲。每言大小兩雅當時之諷刺。左右二史君",
    "T50n2060_018:0571c05": "王之事言。禮序人倫樂移風俗。無非耳目",
    "T50n2060_018:0571c06": "之翫。其勢亦可知之。未若李莊論大道。周",
    "T50n2060_018:0571c07": "易辯陰陽。可以悟幽微。可以怡情性。究",
    "T50n2060_018:0571c08": "而味之。乃玄儒之本也。當時先達頗蔑其幼",
    "T50n2060_018:0571c09": "年。致或抗言褒貶者。遷辯對縱橫詞旨明",
    "T50n2060_018:0571c10": "爛。無不挹謝其聲實。自爾留心莊易歸",
    "T50n2060_018:0571c11": "意佛經。願預染衣得通幽極。二親愛之弗",
    "T50n2060_018:0571c12": "許。懇誠歲久乃蒙放遣。初投饒陽曲李寺",
    "T50n2060_018:0571c13": "沙門慧榮。榮頗解占相。知有濟器。告遷曰。",
    "T50n2060_018:0571c14": "有心慕道理應相度。觀子骨法當類彌",
    "T50n2060_018:0571c15": "天。自揣澄公有慚德義。可訪高世者以",
    "T50n2060_018:0571c16": "副雅懷。遷雖屬伸勤請。而固遮弗許。又",
    "T50n2060_018:0571c17": "從定州賈和寺曇靜律師而出家焉。時年二",
    "T50n2060_018:0571c18": "十有一。本圖既遂襟期坦然。猛勵精勤昏曉",
    "T50n2060_018:0571c19": "無倦。初誦勝鬘不日便了。怪而檢覆未差",
    "T50n2060_018:0571c20": "一字。當夜問經中深疑。莫非妙義。既知神",
    "T50n2060_018:0571c21": "思大成。乃與受具恣其問道。從師五臺山",
    "T50n2060_018:0571c22": "此山靈迹極多。備見神異。後歸鄴下歷諸",
    "T50n2060_018:0571c23": "講肆。棄小專大不以經句涉懷。偏就曇",
    "T50n2060_018:0571c24": "遵法師。稟求佛法綱要。當有齊之盛釋教",
    "T50n2060_018:0571c25": "大興。至於宮觀法祀。皆鋒芒馳騖。遷性不",
    "T50n2060_018:0571c26": "預涉。高謝世利。眾咸推焉。密謂人曰。學為",
    "T50n2060_018:0571c27": "知法。法為修行。豈以榮利即名為道。秦",
    "T50n2060_018:0571c28": "世道恒。削迹巖藪。誠有由矣。遂竄形林慮",
    "T50n2060_018:0571c29": "山黃花谷中淨國寺。蔬素覃思委身以道。",
    "T50n2060_018:0572a01": "有來請問乍為弘宣。研精華嚴十地維摩楞",
    "T50n2060_018:0572a02": "伽地持起信等。咸究其深賾。甞尋唯識論。",
    "T50n2060_018:0572a03": "遂感心熱病。專憑三寶不以醫術纏情。",
    "T50n2060_018:0572a04": "夜夢月落入懷。乃擘而食之。脆如氷片。甚",
    "T50n2060_018:0572a05": "訝香美。覺罷所苦痊復。一旬有餘流味在",
    "T50n2060_018:0572a06": "口。因其聖助食月成德。遂私改名以為",
    "T50n2060_018:0572a07": "月德也。爾後每授人戒常云。於我月德前",
    "T50n2060_018:0572a08": "三說受菩薩戒。逮周武平齊佛法頹毀。將",
    "T50n2060_018:0572a09": "欲保道存戒。逃迹金陵。結侶霄征。間",
    "T50n2060_018:0572a10": "行假導多被劫掠。進達壽陽曲水寺。顧法",
    "T50n2060_018:0572a11": "屬曰。吾等薄運所鍾。屢逢群盜。若怨結不",
    "T50n2060_018:0572a12": "解來報莫窮。眾可哀彼愚迷自責往業各",
    "T50n2060_018:0572a13": "捨什物為賊營懺。冀於來世為法知識。",
    "T50n2060_018:0572a14": "既而南濟大江安然利涉。由斯以推。誠齋",
    "T50n2060_018:0572a15": "福之助也。初達楊都栖道場寺。掃衣分衛",
    "T50n2060_018:0572a16": "攝念無為。時與同侶談唯識義。彼有沙門",
    "T50n2060_018:0572a17": "慧曉智瓘等。並陳朝道軸江表僧望。曉學",
    "T50n2060_018:0572a18": "兼孔釋妙善定門。瓘禪慧兩深帝王師表。",
    "T50n2060_018:0572a19": "又有高麗沙門智晃。善薩婆多部。名扇當",
    "T50n2060_018:0572a20": "塗為法城塹。並一見而結友于。再敘而高",
    "T50n2060_018:0572a21": "冲奧。有欲以聞天子者。遷預知情事。謂",
    "T50n2060_018:0572a22": "之曰。余以本朝淪覆正法凌夷。所以冒死",
    "T50n2060_018:0572a23": "浮江得參梵侶。生平果志遂得有餘。結",
    "T50n2060_018:0572a24": "援時榮幸願緘默。惟有國子博士張機。每",
    "T50n2060_018:0572a25": "申盡禮請法。餘景時論莊易。竊傳其義用",
    "T50n2060_018:0572a26": "訓庠序。因至桂州刺史蔣君之宅。獲攝大",
    "T50n2060_018:0572a27": "乘論。以為全如意珠。雖先講唯識薄究通",
    "T50n2060_018:0572a28": "宗。至於思搆幽微有所流滯。今大部斯洞",
    "T50n2060_018:0572a29": "文旨宛然。將欲弘演未聞彼之家國。承",
    "T50n2060_018:0572b01": "周道失御隋歷告興。遂與同侶俱辭建",
    "T50n2060_018:0572b02": "業。緇素知友祖道新林。去留哀感各題篇",
    "T50n2060_018:0572b03": "什。曉禪師命章賦詩曰。生平本胡越。關吳",
    "T50n2060_018:0572b04": "各異津。聯翩一傾蓋。便作法城親。清談解",
    "T50n2060_018:0572b05": "煩累。愁眉始得申。今朝忽分手。恨失眼中",
    "T50n2060_018:0572b06": "人。子向涇河道。慧業日當新。我住[邱丘+千]江",
    "T50n2060_018:0572b07": "側。終為松下塵。沈浮從此隔。無復更來因。",
    "T50n2060_018:0572b08": "此別終天別。迸淚忽沾巾。餘之名德並有",
    "T50n2060_018:0572b09": "綴詞。久失其文。各執手辭袂。登石頭岸。",
    "T50n2060_018:0572b10": "入舟動檝。忽風浪騰涌眾人無計。遷獨正",
    "T50n2060_018:0572b11": "想不移。捧持攝論告江神曰。今欲以大",
    "T50n2060_018:0572b12": "法開彼未悟。若北土無運命也如何。必應",
    "T50n2060_018:0572b13": "聞大教請停風浪。冀傳法之功冥寄有屬。",
    "T50n2060_018:0572b14": "言訖須臾恬靜安流達岸。時人以為此論譯",
    "T50n2060_018:0572b15": "於南國。護國之神不許他境。事同迦延之",
    "T50n2060_018:0572b16": "出罽賓為羅剎之稽留也。進達彭城。新舊",
    "T50n2060_018:0572b17": "交集遠近欣赴。欝為大眾有一檀越。捨宅",
    "T50n2060_018:0572b18": "栖之。遂目所住為慕聖寺。始弘攝論。又",
    "T50n2060_018:0572b19": "講楞伽起信如實等論。相繼不絕。攝論北土",
    "T50n2060_018:0572b20": "創開。自此為始也。徐州總管穀城公萬緒。",
    "T50n2060_018:0572b21": "率諸僚佐擁篲諮承。盡弟子之禮。遷弘化",
    "T50n2060_018:0572b22": "此土屢動暄涼。黑白變俗大有成業。自周",
    "T50n2060_018:0572b23": "毀正法。遺形充野。乃勸獎有緣。於慕聖",
    "T50n2060_018:0572b24": "寺多構堂閣。隨有收聚莊嚴供養。上柱國",
    "T50n2060_018:0572b25": "宋公賀若弼長史張坦。出鎮楊州。承風思",
    "T50n2060_018:0572b26": "展。結為良導。及諸道俗佇願德音。坦乃",
    "T50n2060_018:0572b27": "手疏邀延。遷亦虛舟待吹。遠到廣陵。舉郭",
    "T50n2060_018:0572b28": "迎望。歌梵遏雲霞。香花翳日月。桑門一盛",
    "T50n2060_018:0572b29": "榮莫加斯。宋公名重位高。頗以學能傲誕。",
    "T50n2060_018:0572c01": "遷應權授法。不覺心醉形摧。乃携其家屬。",
    "T50n2060_018:0572c02": "從受歸戒。初停開善建弘攝論。請益千計。",
    "T50n2060_018:0572c03": "不久徐方官庶思渴法言。江都纔了復迎",
    "T50n2060_018:0572c04": "還北。盛轉法輪聲名遐布。屬開皇七年",
    "T50n2060_018:0572c05": "秋。下詔曰。皇帝敬問徐州曇遷法師。承修",
    "T50n2060_018:0572c06": "敘妙因勤精道教。護持正法利益無邊。誠",
    "T50n2060_018:0572c07": "釋氏之棟梁。即人倫之龍象也。深願巡歷所",
    "T50n2060_018:0572c08": "在承風飡德。限以朝務實懷虛想。當即",
    "T50n2060_018:0572c09": "來儀以沃勞望。弟子之內閑解法相能轉",
    "T50n2060_018:0572c10": "梵音者十人。並將入京。當與師崇建正法",
    "T50n2060_018:0572c11": "刊定經典。且道法初興觸途草創。弘獎建立",
    "T50n2060_018:0572c12": "終藉通人。京邑之間遠近所湊。宣揚法事",
    "T50n2060_018:0572c13": "為惠殊廣。想振錫拂衣。勿辭勞也。尋望",
    "T50n2060_018:0572c14": "見師不復多及。時洛陽慧遠。魏郡慧藏。清",
    "T50n2060_018:0572c15": "河僧休。濟陰寶鎮。汲郡洪遵。各奉明詔同",
    "T50n2060_018:0572c16": "集帝輦。遷乃率其門人。行途所資皆出天",
    "T50n2060_018:0572c17": "府。與五大德謁帝於大興殿。特蒙禮接勞",
    "T50n2060_018:0572c18": "以優言。又勅所司。並於大興善寺安置供",
    "T50n2060_018:0572c19": "給。王公宰輔冠蓋相望。雖各將門徒十人。",
    "T50n2060_018:0572c20": "而慕義沙門勅亦延及。遂得萬里尋師。於",
    "T50n2060_018:0572c21": "焉可想。于斯時也宇內大通。京室學僧多",
    "T50n2060_018:0572c22": "傳荒遠。眾以攝論初闢投誠請祈。即為敷",
    "T50n2060_018:0572c23": "弘。受業千數。沙門慧遠領袖法門。躬處坐",
    "T50n2060_018:0572c24": "端橫經稟義。自是傳燈不絕于今多矣。",
    "T50n2060_018:0572c25": "雖則寰宇穿鑿時有異端。原其解起莫",
    "T50n2060_018:0572c26": "非祖習。故真諦傳云。不久有大國不近",
    "T50n2060_018:0572c27": "不遠大根性人。能弘斯論。求今望古豈",
    "T50n2060_018:0572c28": "非斯人乎。十年春。帝幸晉陽。勅遷隨駕。",
    "T50n2060_018:0572c29": "既達并部。又詔令僧御殿行道。至夜追遷",
    "T50n2060_018:0573a01": "入內與御同榻。帝曰。弟子行幸至此。承大",
    "T50n2060_018:0573a02": "有私度山僧。於求公貫。意願度之如何。遷",
    "T50n2060_018:0573a03": "曰。昔周武御圖殄滅三寶。眾僧等或剗迹",
    "T50n2060_018:0573a04": "幽巖。或逃竄異境。陛下統臨大運更闡法",
    "T50n2060_018:0573a05": "門。無不歌詠有歸來投聖德。比雖屢蒙招",
    "T50n2060_018:0573a06": "引度脫。而來有先後致差際會。且自天地",
    "T50n2060_018:0573a07": "覆載莫匪王民。至尊汲引萬方寧止一郭蒙",
    "T50n2060_018:0573a08": "慶。帝沈慮少時。方乃允焉。因下勅曰。自十",
    "T50n2060_018:0573a09": "年四月已前。諸有僧尼私度者。並聽出家。",
    "T50n2060_018:0573a10": "故率土蒙度數十萬人。遷之力矣。尋下勅",
    "T50n2060_018:0573a11": "為第四皇子蜀王秀。於京城置勝光寺。即",
    "T50n2060_018:0573a12": "以王為檀越。勅請遷之徒眾六十餘人。住",
    "T50n2060_018:0573a13": "此寺中受王供養。左僕射高熲。右衛將軍",
    "T50n2060_018:0573a14": "虞慶則。右僕射蘇威。光祿王端等。朝務之暇。",
    "T50n2060_018:0573a15": "執卷承旨。四門博士國子助教劉子平。孔門",
    "T50n2060_018:0573a16": "俊乂。屈膝飡奉。魏郡道士仇岳。洞曉莊老。",
    "T50n2060_018:0573a17": "文皇欽重。入京造展共談玄理。遷既為帝",
    "T50n2060_018:0573a18": "王挹敬侯伯邀延。抗行之徒是非紛起。或謂",
    "T50n2060_018:0573a19": "滯於榮寵者。乃著亡是非論以示諸己。",
    "T50n2060_018:0573a20": "其詞曰。夫自是非彼。美己惡人。物莫不",
    "T50n2060_018:0573a21": "然。以皆然故舉世紜紜無自正者也。斯",
    "T50n2060_018:0573a22": "由未達是非之患。乃致於此。言至患者",
    "T50n2060_018:0573a23": "有十不可。一是非無主。二自性不定。三彼",
    "T50n2060_018:0573a24": "我俱有。四更互為因。五迭不相及。六隱顯",
    "T50n2060_018:0573a25": "有無。七性自相違。八執者偏著。九是非差別。",
    "T50n2060_018:0573a26": "十無是無非。初明無適主者。此云我是。",
    "T50n2060_018:0573a27": "彼云我是。彼此競取。乃令是非無定從。彼",
    "T50n2060_018:0573a28": "云此非。此云彼非。彼此競興。遂使非無適",
    "T50n2060_018:0573a29": "趣。或者必欲以是自歸以非屬彼者。此有",
    "T50n2060_018:0573b01": "何理而可然耶。理不然故強為之者莫不",
    "T50n2060_018:0573b02": "致敗耳。物豈知其然哉。文多不委。十三",
    "T50n2060_018:0573b03": "年。帝幸岐州。遷時隨彼。乃勅蜀王布圍",
    "T50n2060_018:0573b04": "南山。行春蒐之事也。王逐一獸入故窯",
    "T50n2060_018:0573b05": "中。既失蹤迹。但見滿窯破落佛像。王遂罷",
    "T50n2060_018:0573b06": "獵。具以事聞。遷因奏曰。比經周代毀道。靈",
    "T50n2060_018:0573b07": "塔聖儀填委溝壑者多。蒙陛下興建已得",
    "T50n2060_018:0573b08": "修營。至於碎身遺影尚遍原野。貧道觸目",
    "T50n2060_018:0573b09": "增慟。有心無事。帝聞惘然曰。弟子庸朽垂",
    "T50n2060_018:0573b10": "拱巖廊。乃使尊儀冒犯霜露。如師所說。朕",
    "T50n2060_018:0573b11": "之咎也。又下詔曰云云。諸有破故佛像。仰",
    "T50n2060_018:0573b12": "所在官司。精加檢括。運送隨近寺內。率土",
    "T50n2060_018:0573b13": "蒼生口施一文。委州縣官人檢校莊飾。故",
    "T50n2060_018:0573b14": "一化嚴麗遷寔有功。十四年。柴燎岱宗。",
    "T50n2060_018:0573b15": "遷又上諸廢山寺并無貫逃僧。請並安堵。",
    "T50n2060_018:0573b16": "帝又許焉。尋勅率土之內。但有山寺一僧",
    "T50n2060_018:0573b17": "已上皆聽給額。私度附貫。遷又其功焉。又",
    "T50n2060_018:0573b18": "勅河南王。為泰岳神通道場檀越。即舊朗公",
    "T50n2060_018:0573b19": "寺也。齊主為神寶檀越舊靜默寺也。華陽",
    "T50n2060_018:0573b20": "王為寶山檀越。舊靈巖寺也。又委遷簡齊",
    "T50n2060_018:0573b21": "魯名僧來住京輦。其為世重誠無以加。文",
    "T50n2060_018:0573b22": "帝昔在龍潛。有天竺沙門。以一顆舍利",
    "T50n2060_018:0573b23": "授之云。此大覺遺身也。檀越當盛興顯。則來",
    "T50n2060_018:0573b24": "福無疆。言訖莫知所之。後龍飛之後。迫",
    "T50n2060_018:0573b25": "以萬機未遑興盛。仁壽元年。追惟昔言將",
    "T50n2060_018:0573b26": "欲建立。乃出本所舍利。與遷交手數之。",
    "T50n2060_018:0573b27": "雖各專意。而前後不能定數。帝問所由。",
    "T50n2060_018:0573b28": "遷曰。如來法身過於數量。今此舍利即法身",
    "T50n2060_018:0573b29": "遺質。以事量之。誠恐徒設耳。帝意悟。即請",
    "T50n2060_018:0573c01": "大德三十人安置寶塔為三十道。建軌制",
    "T50n2060_018:0573c02": "度一准育王。帝以遷為蜀王門師。王鎮梁",
    "T50n2060_018:0573c03": "益。意欲令往蜀塔檢校為功。宰輔咸以",
    "T50n2060_018:0573c04": "劍道危懸塗徑盤折。高年宿齒難冒艱阻。",
    "T50n2060_018:0573c05": "更改奏之。乃令詣岐州鳳泉寺起塔。晨夕",
    "T50n2060_018:0573c06": "祥瑞。以沃帝心。將造石函。於寺東北二",
    "T50n2060_018:0573c07": "十里許。忽見文石四段光潤如玉大小平",
    "T50n2060_018:0573c08": "正。取為重函。其內自變作雙樹之形。高三",
    "T50n2060_018:0573c09": "尺餘。異色相宣。或有鳥獸龍象之狀。花葉旋",
    "T50n2060_018:0573c10": "轉之形。以事上聞。帝大悅。二年春。下勅於",
    "T50n2060_018:0573c11": "五十餘州分布起廟。具感祥瑞如別傳敘",
    "T50n2060_018:0573c12": "之。四年又下勅於三十州造廟。遂使宇內",
    "T50n2060_018:0573c13": "大州一百餘所皆起靈塔勸物崇善。遷寔",
    "T50n2060_018:0573c14": "有功。及獻后云崩。於京邑西南置禪定寺。",
    "T50n2060_018:0573c15": "架塔七層駭臨雲際。殿堂高竦房宇重深。",
    "T50n2060_018:0573c16": "周閭等宮闕。林圃如天苑。舉國崇盛莫有",
    "T50n2060_018:0573c17": "高者。仍下勅曰。自稠師滅後禪門不開。雖",
    "T50n2060_018:0573c18": "戒慧乃弘而行儀攸闕。今所立寺既名禪",
    "T50n2060_018:0573c19": "定。望嗣前塵。宜於海內召名德禪師百二",
    "T50n2060_018:0573c20": "十人各二侍者並委遷禪師搜揚。有司具",
    "T50n2060_018:0573c21": "禮。即以遷為寺主。既恩勅爰降。不免臨",
    "T50n2060_018:0573c22": "之。綏撫法眾接悟賢明。皆會素心振聲",
    "T50n2060_018:0573c23": "帝世。時大興善有像放光。道俗同見。以事",
    "T50n2060_018:0573c24": "聞上。勅問遷曰。宮中尊像並是靈儀。比來",
    "T50n2060_018:0573c25": "修敬光何不見。遷曰。但有佛像皆放光",
    "T50n2060_018:0573c26": "明。感機既別有見不見。帝曰。朕有何罪生",
    "T50n2060_018:0573c27": "不遇耶。遷曰。世有三尊各有光明。其用異",
    "T50n2060_018:0573c28": "也。帝曰。何者是耶。答曰。佛為世尊。道為天",
    "T50n2060_018:0573c29": "尊。帝為至尊。尊有恒政不可並治。所以佛",
    "T50n2060_018:0574a01": "道弘教開示來業。故放神光除其罪障。",
    "T50n2060_018:0574a02": "陛下光明充于四海。律令法式禁止罪源。即",
    "T50n2060_018:0574a03": "大光也。帝大悅。遷美容儀善風韻。故臨",
    "T50n2060_018:0574a04": "機答對如此。又器宇恢雅。含垢藏疾。妙於",
    "T50n2060_018:0574a05": "定門練精戒品。天性仁慈寡於貪競。雖帝",
    "T50n2060_018:0574a06": "王贈捨遠近獻餉。一無自給並資僧眾。或",
    "T50n2060_018:0574a07": "濟接貧薄。追崇圖塔。又不重厚味。不飾",
    "T50n2060_018:0574a08": "華綺。內有關籥外屏名利。顯助弘道冥",
    "T50n2060_018:0574a09": "心幽隱。立志清簡不雜交遊。時俗頗以疎",
    "T50n2060_018:0574a10": "傲為論。深鑒國士而體其虛心應物也。凡",
    "T50n2060_018:0574a11": "有言述理無不當。皆能遣滯顯旨深矣。故",
    "T50n2060_018:0574a12": "遠公每云。遷禪師破執入理。此長勝我。斯",
    "T50n2060_018:0574a13": "言合也。而詞旨典正有文章。焉。雖才人沈",
    "T50n2060_018:0574a14": "欝含豪。未能加也。夙感風痿之疾。運盡",
    "T50n2060_018:0574a15": "重增卒於禪定。春秋六十有六。即大業三年",
    "T50n2060_018:0574a16": "十二月六日也。葬於終南北麓勝光寺之山",
    "T50n2060_018:0574a17": "園。鑿石刻銘樹于墳所。當停柩之日。",
    "T50n2060_018:0574a18": "有一白犬不知何來。徑至喪所。雖遭遮",
    "T50n2060_018:0574a19": "約終不肯去。見人哀哭犬亦號叫。見人止",
    "T50n2060_018:0574a20": "哭犬亦無聲。與食不噉。常於喪所右縈",
    "T50n2060_018:0574a21": "而臥。既輿柩隨行。犬便前後奔走。似如監",
    "T50n2060_018:0574a22": "護之使。及下葬訖。便失所在。識者以犬為",
    "T50n2060_018:0574a23": "防畜。將非冥衛所加乎。初未終之前。有夢",
    "T50n2060_018:0574a24": "禪定佛殿東傾。數人扶之還正。惟東北一柱",
    "T50n2060_018:0574a25": "陷地。拔之不出。遷房屬於陷角。故有先驗",
    "T50n2060_018:0574a26": "之徵。既卒之後。有沙門專誠祈請欲知生",
    "T50n2060_018:0574a27": "處。乃夢見淨土嚴麗故倍常傳。寶樹宮闕",
    "T50n2060_018:0574a28": "欝然相峙。道俗徒侶有數千人。遷獨處金",
    "T50n2060_018:0574a29": "臺為眾說法。雖夢通虛實。而靈感猶希。況",
    "T50n2060_018:0574b01": "隨請而知。故當降靈非謬矣。所撰攝論疏",
    "T50n2060_018:0574b02": "十卷。年別再敷。每舉法輪諸講停務。皆傾",
    "T50n2060_018:0574b03": "渴奔注有若不足也。又撰楞伽起信唯識",
    "T50n2060_018:0574b04": "如實等疏九識四月等章華嚴明難品玄解",
    "T50n2060_018:0574b05": "總二十餘卷。並行於世。有沙門明則。為之",
    "T50n2060_018:0574b06": "行狀覼縷終始見重京師。",
    "T50n2060_018:0574b07": "釋僧淵。姓李。廣漢郪人。家本巨富。為巴蜀",
    "T50n2060_018:0574b08": "所稱。及淵初誕。天雨銅錢於庭。家內合運",
    "T50n2060_018:0574b09": "處處皆滿。父運疲久口噓唱之錢不復下。",
    "T50n2060_018:0574b10": "倉內貯米但及於半忽滿溢出。親姻外內莫",
    "T50n2060_018:0574b11": "不歎其福報也。自少至長志幹殊人。行",
    "T50n2060_018:0574b12": "則安而徐動。坐則儼而加趺。眼光外射焰焰",
    "T50n2060_018:0574b13": "發越。容色玉潤狀若赤銅。聲若洪鍾響發",
    "T50n2060_018:0574b14": "林動。兩足輪相十角分明。二手九井文理如",
    "T50n2060_018:0574b15": "畫。年十八身長七尺。其父異之命令出家。",
    "T50n2060_018:0574b16": "即而剃落住城西康興寺。今所謂福緣是",
    "T50n2060_018:0574b17": "也。博尋人法訪無遠邇。經耳不忘蘊括",
    "T50n2060_018:0574b18": "懷抱。奉戒守素大布為衣。瓶盋之外無",
    "T50n2060_018:0574b19": "所蓄積。與同寺毅法師。交遊。二人即蜀郡",
    "T50n2060_018:0574b20": "僧中英傑者也。相隨入京博採新異。有陟",
    "T50n2060_018:0574b21": "岵寺沙門僧實者。禪道幽深帝王所重。便",
    "T50n2060_018:0574b22": "依學定豁爾知津。經涉炎涼詳覈詞義。淵",
    "T50n2060_018:0574b23": "研精定道。毅博通經術。丘索草隷靡不留",
    "T50n2060_018:0574b24": "心。周氏廢教便還故寺。割東行房以為私",
    "T50n2060_018:0574b25": "宅。餘者供官。隨氏運開更新締構。領匠伐",
    "T50n2060_018:0574b26": "木。連雨兩月。淵執爐祈請。隨語便晴。造塔",
    "T50n2060_018:0574b27": "須金盤。又請地府。隨言即掘。應命藏開",
    "T50n2060_018:0574b28": "用足。餘金還歸本窟。詳斯福力今古未聞。",
    "T50n2060_018:0574b29": "常給孤獨不逆人意。遠近隨助泉布若流。",
    "T50n2060_018:0574c01": "又以錦水江波沒溺者眾。便於南路欲架",
    "T50n2060_018:0574c02": "飛橋。則扣此機眾事咸集。昔諸葛武侯指",
    "T50n2060_018:0574c03": "二江內。造七星橋造三鐵鐓。長八九尺徑",
    "T50n2060_018:0574c04": "三尺許。人號鐵鎗。擬打橋柱。用訖投江。",
    "T50n2060_018:0574c05": "頃便祈禱方為出水。淵造新橋將行竪",
    "T50n2060_018:0574c06": "柱。其鐓自然浮水來至橋津。及橋成也。",
    "T50n2060_018:0574c07": "又自投水。道俗歌謠于今逸耳。淵毅二師",
    "T50n2060_018:0574c08": "並為物軌。晨夕問法無虧遺寄。毅以仁壽",
    "T50n2060_018:0574c09": "二年十二月十一日寅時。告弟子曰。三界",
    "T50n2060_018:0574c10": "無常。吾其化矣。言終神謝福緣本住。春秋",
    "T50n2060_018:0574c11": "六十有九。淵聞之憫然曰。毅師已往我豈獨",
    "T50n2060_018:0574c12": "留。俄而遘疾。遺語同瘞。即以其月十四日",
    "T50n2060_018:0574c13": "又化。春秋八十有四。至十七日並窆於九",
    "T50n2060_018:0574c14": "里堂焉。刊石紀之于寺堂。陳子良為文。",
    "T50n2060_018:0574c15": "釋真慧。陝州河北人。姓陳氏。河北諸陳代稱",
    "T50n2060_018:0574c16": "冠族。遠稱漢右相陳平。中云魏向侯陳陟。",
    "T50n2060_018:0574c17": "乃至江表陳代並出此鄉。真早厭身城。父",
    "T50n2060_018:0574c18": "母留礙逼納妻室不免外情。玉潔之志涅",
    "T50n2060_018:0574c19": "而逾淨。開皇十二年。年財及冠二親俱往。",
    "T50n2060_018:0574c20": "既將出俗猶縈妻累。先勸喻已便為解髮。",
    "T50n2060_018:0574c21": "資給道具送往尼寺。真往陝州大通寺清",
    "T50n2060_018:0574c22": "禪師所。出家受具。清示以學方次第有本。",
    "T50n2060_018:0574c23": "曰尸羅不淨三昧無由。令往鄴下靜洪律",
    "T50n2060_018:0574c24": "師所。因循兩載備探幽致。又詣衛州淋落",
    "T50n2060_018:0574c25": "泉詢禪師所。朝授夕悟經歷歲餘。於詢所",
    "T50n2060_018:0574c26": "得略貫終始。禪侶三百嗟詠聲馳。詢摩其",
    "T50n2060_018:0574c27": "頂堪傳燈法。令往山西啟諸未悟。真",
    "T50n2060_018:0574c28": "以學日既少。恐有差分。更住陶研乃經兩",
    "T50n2060_018:0574c29": "載。一一呈示去取無疑。開皇十八年承命西",
    "T50n2060_018:0575a01": "歸。路經白鹿百家巖。時號幽絕。山勢窮美。",
    "T50n2060_018:0575a02": "因登遊觀。又為留連夏坐栖之。又陳禪道。",
    "T50n2060_018:0575a03": "至秋擇地無越晉川。遂之蒲坂首山麻谷。",
    "T50n2060_018:0575a04": "創築禪宇。四眾爭趨端居引學蔚成定市。",
    "T50n2060_018:0575a05": "十有八載成就極多。栖巖傑昂最稱深入。仁",
    "T50n2060_018:0575a06": "壽四年召與僧名住栖巖寺。其為人也諒",
    "T50n2060_018:0575a07": "直剛決。清儉退讓安苦忍樂。容止可觀。獨",
    "T50n2060_018:0575a08": "處樂靜不希華靡。大業元年。餌黃精絕",
    "T50n2060_018:0575a09": "粒百日。檢校教授坐禪禮懺不減生平。後",
    "T50n2060_018:0575a10": "覺肥充。恐有學者便休服餌。於閑田原",
    "T50n2060_018:0575a11": "北杯盤谷。夏坐虎窟。虎為之移。及秋虎還",
    "T50n2060_018:0575a12": "返窟。常有山神節度時分。如有遲延必來",
    "T50n2060_018:0575a13": "警覺。以大業十一年十月七日。因疾卒麻",
    "T50n2060_018:0575a14": "谷禪坊。春秋四十有七。初將終夕神彩若",
    "T50n2060_018:0575a15": "常。曰吾將生淨土。見蓮花相候。又聞異",
    "T50n2060_018:0575a16": "鍾聲幽淨異香充蔚。斯相既至潛然而",
    "T50n2060_018:0575a17": "絕。門人道俗依而闍維收骨。起塔於麻谷。",
    "T50n2060_018:0575a18": "釋慧瓚。俗姓王氏。滄州人。壯室出家。清貞自",
    "T50n2060_018:0575a19": "遠。承稟玄奧學慕綱紐。受具已後偏業毘",
    "T50n2060_018:0575a20": "尼。隨方聽略不存文句。時在定州居于律",
    "T50n2060_018:0575a21": "席。講至寶戒。法師曰。此事即目卒難制斷",
    "T50n2060_018:0575a22": "如何。瓚聞之私賤其說。時襆中有錢三百。",
    "T50n2060_018:0575a23": "乃擲棄之。由是卒世言不及利。周武誅剪",
    "T50n2060_018:0575a24": "避地南陳。流聽群師咸加芟改。開皇弘法",
    "T50n2060_018:0575a25": "返迹東川。於趙州西封龍山。引攝學徒安",
    "T50n2060_018:0575a26": "居結業。大小經律互談文義。宗重行科",
    "T50n2060_018:0575a27": "以戒為主。心用所指法依為基。道聞遠流",
    "T50n2060_018:0575a28": "歸向如市。故其所開悟。以離著為先。身則",
    "T50n2060_018:0575a29": "依附頭陀行蘭若法。心則思尋念慧。識妄知",
    "T50n2060_018:0575b01": "詮。徒侶相依數盈二百。繩床道具齊肅有",
    "T50n2060_018:0575b02": "儀。展轉西遊路經馬邑。朔代并晉名行師",
    "T50n2060_018:0575b03": "尋。譽滿二河道俗傾望。秦王俊。作鎮并部。",
    "T50n2060_018:0575b04": "弘尚釋門。於太原蒙山置開化寺。承斯道",
    "T50n2060_018:0575b05": "行延請居之。僧眾邕熙聲榮逸口。至於黑",
    "T50n2060_018:0575b06": "白布薩。要簡行淨之人。知有小愆便止",
    "T50n2060_018:0575b07": "法事。重過則依方等。輕罪約律治之。必須",
    "T50n2060_018:0575b08": "以教驗緣。片缺則經律俱捨。沙彌信行。重",
    "T50n2060_018:0575b09": "斯正業從受十戒。瓚不許之。乃歸瓚之弟",
    "T50n2060_018:0575b10": "子明胤禪師。遵崇行法。晚還鄴相方立部",
    "T50n2060_018:0575b11": "眾。及獻后云崩禪定初搆。下勅追召入京",
    "T50n2060_018:0575b12": "傳化。自并至雍千里欽風。道次逢迎禮謁",
    "T50n2060_018:0575b13": "修敬。帝里上德又邀住于終南山之龍池寺。",
    "T50n2060_018:0575b14": "日夜請誨聞所未聞。因而卒於山舍。春",
    "T50n2060_018:0575b15": "秋七十有二。即大業三年九月也。弟子志超。",
    "T50n2060_018:0575b16": "追崇先範立像晉川。見別傳。",
    "T50n2060_018:0575b17": "釋法純。俗姓祝氏。扶風始平人也。初出家日",
    "T50n2060_018:0575b18": "在于周世。備聞正教親奉明師。意在定林",
    "T50n2060_018:0575b19": "情兼拯溺。住帝京陟岵天宮二寺。往來居止",
    "T50n2060_018:0575b20": "通慮為先。逢於廢教退僧潛匿城市。內",
    "T50n2060_018:0575b21": "持道服外假俗衣。皇隋之興厥初度首。即",
    "T50n2060_018:0575b22": "百二十人之一也。住大興善。鞭勒形心有",
    "T50n2060_018:0575b23": "逾前稔。文帝聞純懷素請為戒師。自辭",
    "T50n2060_018:0575b24": "德薄不敢聞命。帝勤注不已。遂處禁中",
    "T50n2060_018:0575b25": "為傳戒法。四事厚禮。不勝其供辭還本寺。",
    "T50n2060_018:0575b26": "歎曰。危身脆命無常不久。終日保養何見牢",
    "T50n2060_018:0575b27": "固。上供難銷。遂行方等懺法。四十五年常",
    "T50n2060_018:0575b28": "處淨場宗經檢失。除食便利餘無闕廢。",
    "T50n2060_018:0575b29": "嘗於道場然燈。遂感燈明續焰經于七夜",
    "T50n2060_018:0575c01": "不添油炷而光耀倍常。私密異之。為滅",
    "T50n2060_018:0575c02": "累之嘉相也。又油瓮所止在佛堂內。忽然",
    "T50n2060_018:0575c03": "不見。乃經再宿還來本處。而油滿如故。每",
    "T50n2060_018:0575c04": "於夜靜聞有說法教授之聲。異香尋隙氣",
    "T50n2060_018:0575c05": "衝於外。就而視之一無所見。識者以為幽",
    "T50n2060_018:0575c06": "祇所集故也。而謙弱成治趣務造功。不累",
    "T50n2060_018:0575c07": "形骸用清心海。至於三秋霖滯民苦者多。",
    "T50n2060_018:0575c08": "純乃屏除法服微行市里。或代人庸作。事",
    "T50n2060_018:0575c09": "訖私去。有與作價反乞貧人。或見道俗",
    "T50n2060_018:0575c10": "衣服破壞塵垢。皆密為洗補。跪而復處。及巾",
    "T50n2060_018:0575c11": "屨替藉穢污臭處。皆縫洗鮮全。其例甚眾。",
    "T50n2060_018:0575c12": "或於靜時摙廁擔糞。有密見者告云。若情",
    "T50n2060_018:0575c13": "事欣泰願共同作。或為僧苦役。破薪運水。",
    "T50n2060_018:0575c14": "或王路艱岨。躬事填治。因而勵俗。相助",
    "T50n2060_018:0575c15": "平坦。有來嚫錫皆慘然不樂。口云。愛賊",
    "T50n2060_018:0575c16": "既來獄王潛至。打縛不久矣。故所獲財物。",
    "T50n2060_018:0575c17": "並施大眾。不造經像。人問其意。云行道者",
    "T50n2060_018:0575c18": "所乏耳。因以趣入也。故王公等施日盈門",
    "T50n2060_018:0575c19": "首。皆迴與僧。而自著糞掃袈裟。內以布",
    "T50n2060_018:0575c20": "裙又無腰襻。以繩收束如中國法。寺僧",
    "T50n2060_018:0575c21": "服其行也。或有不敢受者。以為勝人。所",
    "T50n2060_018:0575c22": "奉稍異常徒。自敘云。余初出家依于山侶。",
    "T50n2060_018:0575c23": "晝則給供清眾。暮則聚薪自照。因而誦經",
    "T50n2060_018:0575c24": "得二十五卷。謂十地經論金剛般若論金光",
    "T50n2060_018:0575c25": "明諸法無行等。并講習通利。故其所宣導皆",
    "T50n2060_018:0575c26": "引用斯文焉。開皇十五年。文帝又請入內。",
    "T50n2060_018:0575c27": "為皇后受戒。施物出宮。隨散並盡。故貧窶",
    "T50n2060_018:0575c28": "之士。聞純之入內也要必有賜。並聚集街",
    "T50n2060_018:0575c29": "首待施而還。仁壽三年遂覺不悆閉室靜",
    "T50n2060_018:0576a01": "坐。而無痛所有。白衣童子手捧光明立侍",
    "T50n2060_018:0576a02": "於右。弟子慧進入問。此是何人。答曰。第六欲",
    "T50n2060_018:0576a03": "天頻來命我。但以諸天著樂。竟不許之。由",
    "T50n2060_018:0576a04": "妨修道故也。常願生無佛法處教化眾",
    "T50n2060_018:0576a05": "生。慎勿彰言。死後任說。至五月內。弟子為",
    "T50n2060_018:0576a06": "建大齋。望崇玄福。道俗湊集並在純前。",
    "T50n2060_018:0576a07": "有雙鴿飛來入純房內。在衣桁上。注目",
    "T50n2060_018:0576a08": "看純。雖人觸捉都無有懼。純云。任之勿",
    "T50n2060_018:0576a09": "捉。至暮方逝。及其疾甚。人有問者。必誡",
    "T50n2060_018:0576a10": "以法行。不久得自縱自欺。又云。我不覺",
    "T50n2060_018:0576a11": "忽乘白象也。此乃妄業耳。何由可任。因設",
    "T50n2060_018:0576a12": "齋食與諸舊別。所有衣資雜物施同行者。",
    "T50n2060_018:0576a13": "任取一事用結良緣。而神志明悟不覺餘",
    "T50n2060_018:0576a14": "想。卒于淨住寺。春秋八十有五。即仁壽三年",
    "T50n2060_018:0576a15": "五月十二日也。葬於白鹿原南。鑿龕處之。",
    "T50n2060_018:0576a16": "外開門穴以施飛走。後更往觀。身肉皆盡。",
    "T50n2060_018:0576a17": "而骸骨不亂。弟子慧昂等。率諸檀越追慕",
    "T50n2060_018:0576a18": "先範。乃圖其儀質。飾以丹青。見在淨住。沙",
    "T50n2060_018:0576a19": "門彥琮。褒美厥德為敘贊云。昂少所慈",
    "T50n2060_018:0576a20": "育。親供上行。為之碑文。廣陳盛事。兼以立",
    "T50n2060_018:0576a21": "性閑穆。識悟清爽。文藻橫被聞于京室。著",
    "T50n2060_018:0576a22": "集十卷頗共傳之。",
    "T50n2060_018:0576a23": "釋法進。不知氏族。住益州綿竹縣響應山",
    "T50n2060_018:0576a24": "玉女寺。為輝禪師弟子。後於定法師所受",
    "T50n2060_018:0576a25": "十戒。恭謹精誠謙恪為務。惟業坐禪。寺後",
    "T50n2060_018:0576a26": "竹林。常於彼坐。有四老虎遶於左右。師語。",
    "T50n2060_018:0576a27": "勿泄其相也。後教水觀。家人取柴見繩床",
    "T50n2060_018:0576a28": "上有好清水。拾兩白石安著水中。進暮還",
    "T50n2060_018:0576a29": "寺彌覺背痛。具問家人。云安石子。語令",
    "T50n2060_018:0576b01": "明往可除此石。及旦進禪。家人還見如初",
    "T50n2060_018:0576b02": "清水。即除石子所苦便愈。因爾習定不出",
    "T50n2060_018:0576b03": "此山。開皇中。蜀王秀臨益州。妃患心腹。諸",
    "T50n2060_018:0576b04": "治不損。有綿州昌隆白崖山道士文普善者。",
    "T50n2060_018:0576b05": "能升刀禁火。鵠鳴山有二道士能呼策鬼",
    "T50n2060_018:0576b06": "神。符印章[?*刃]入水不溺。並來同治。都無有",
    "T50n2060_018:0576b07": "効。乃使長史張英等往山請出為妃治病。",
    "T50n2060_018:0576b08": "報曰。吾在山住向八十年。與木同姓。餘",
    "T50n2060_018:0576b09": "更苦邀。進答曰。盡命於此。可自早還。信返",
    "T50n2060_018:0576b10": "具報。王使六司官人轆車四乘將從百人",
    "T50n2060_018:0576b11": "重往迎請。進曰。王雖貴勝命有所屬。執志",
    "T50n2060_018:0576b12": "如初。信還。王大怒。自入山將手加罪。既",
    "T50n2060_018:0576b13": "至山寺禮佛見進。不覺身戰汗流。王曰。",
    "T50n2060_018:0576b14": "奉請禪師為妃治病。禪師慈悲願救此苦。",
    "T50n2060_018:0576b15": "答曰。殺羊食心豈不苦痛。一切眾生皆是",
    "T50n2060_018:0576b16": "佛子。何因於妃偏生此愛。王慚愧懺悔。仍",
    "T50n2060_018:0576b17": "請出。乃曰。王命既重不可不行。王自先",
    "T50n2060_018:0576b18": "行。貧道生不乘騎。當可後去。王曰。弟子步",
    "T50n2060_018:0576b19": "從與師同行。報曰。出家人與俗異。但前行。",
    "T50n2060_018:0576b20": "應同到。王行兩日方至。進一旦便達。徑入",
    "T50n2060_018:0576b21": "妃堂。見進流汗。因爾除差。施絹五百段納",
    "T50n2060_018:0576b22": "衣袈裟什物等。進令王妃以水盥手執物",
    "T50n2060_018:0576b23": "呪願。總用迴入法聚寺基業。即辭還山。王",
    "T50n2060_018:0576b24": "與妃見進足離地可四五寸。以大業十三",
    "T50n2060_018:0576b25": "年正月八日終此山中。龍吟猿叫。諠寺三",
    "T50n2060_018:0576b26": "日矣。",
    "T50n2060_018:0576b27": "釋靜端。一名慧端。本武威人。後住雍州。年",
    "T50n2060_018:0576b28": "十四投僧實禪師。受治心法。深所印可。經",
    "T50n2060_018:0576b29": "魏周隋。崇挹佛化闡弘不絕。以靜操知",
    "T50n2060_018:0576c01": "名。後歸于曇相禪師。習行定業。周滅法時。",
    "T50n2060_018:0576c02": "乃竭力藏舉諸經像等百有餘所。終始護持。",
    "T50n2060_018:0576c03": "冀後法開用為承緒。及隋開化。並總發之。",
    "T50n2060_018:0576c04": "經籍廣被。端之力也。重預出家還宗本習。",
    "T50n2060_018:0576c05": "擁徒結道綽有餘勳。而謙損儉退。無與時",
    "T50n2060_018:0576c06": "爭。服御三衣應法杖鉢。一床一食用卒生",
    "T50n2060_018:0576c07": "報。獲利即散餘無資畜。名行既著貴賤是",
    "T50n2060_018:0576c08": "崇。隋漢王諒。重其戒德數受弘訓。文帝獻",
    "T50n2060_018:0576c09": "后延進入宮。從受正法稟其歸護。遂留宮",
    "T50n2060_018:0576c10": "宿。端曰。出家之人情標離俗。宮中非宿寢",
    "T50n2060_018:0576c11": "之所。數引宮禁。常弘戒約。勅以牙像檀龕",
    "T50n2060_018:0576c12": "及諸金貨。前後奉賜令興福力。故今寺宇",
    "T50n2060_018:0576c13": "高廣。皆端之餘緒焉。所以財事增榮日懸寺",
    "T50n2060_018:0576c14": "宇。一無所受並歸僧庫。而常掩室下帷。",
    "T50n2060_018:0576c15": "靜退人物。仁壽年中。有勅送舍利於豫州。",
    "T50n2060_018:0576c16": "屢放白光變為五彩旋轉瓶側。見者發心。",
    "T50n2060_018:0576c17": "鑿石為銘。文至皇帝。鐫治將訖。乃變為金",
    "T50n2060_018:0576c18": "字。分明外徹。時以為嘉瑞也。屬高祖升遐",
    "T50n2060_018:0576c19": "隋儲嗣曆。造大禪定。上福文皇。召海內靜",
    "T50n2060_018:0576c20": "業者居之。以端道悟群心。勅總綱任。辭不",
    "T50n2060_018:0576c21": "獲免。創臨僧首。于時四方義聚人百其心。",
    "T50n2060_018:0576c22": "法令未揚。或愆靈化。而端躬事軌勉。咸敬",
    "T50n2060_018:0576c23": "而揖之。使夫饕惰之士悛勵而從訓勗",
    "T50n2060_018:0576c24": "者殷矣。以大業二年冬十二月二十七日。終",
    "T50n2060_018:0576c25": "于禪林本寺。春秋六十有四。瘞于京之東",
    "T50n2060_018:0576c26": "郊故禪林寺廟。猶陳五色。牙席千秋。樹皮",
    "T50n2060_018:0576c27": "袈裟存焉。由物希故觀者眾矣。",
    "T50n2060_018:0576c28": "釋道舜。未詳何人。靜處林泉庇道自隱。言",
    "T50n2060_018:0576c29": "常含笑談述清遠。嘗止澤州羊頭山神農定",
    "T50n2060_018:0577a01": "藥之所。結宇茅茨餘無蓄積。日惟一食常",
    "T50n2060_018:0577a02": "坐卒歲斯亦清素之沙門也。德豐內溢聲",
    "T50n2060_018:0577a03": "流氓俗。能感蛇鼠同居在繩床下各孚",
    "T50n2060_018:0577a04": "產育不相危惱。又致虎來蹲踞其側。便為",
    "T50n2060_018:0577a05": "說法。有人還往告虎令去。或語之云。明日",
    "T50n2060_018:0577a06": "人來。汝不須至。便如舜言。虎便不現。其通",
    "T50n2060_018:0577a07": "感深識為若此也。給侍之人與虎同住。視",
    "T50n2060_018:0577a08": "如家犬。曾莫之畏。身著弊納略無可採。",
    "T50n2060_018:0577a09": "跣行林野不擇晨夕。開皇之初忽遊聚落。",
    "T50n2060_018:0577a10": "說法化諸村民。皆盛集受法。獨不為一女",
    "T50n2060_018:0577a11": "人授戒。告云。汝當生牛中。其相已現。戒",
    "T50n2060_018:0577a12": "不救汝也。業不定者。爾乃濟耳。時有不",
    "T50n2060_018:0577a13": "信其言。以為惑眾。咸有疑者。舜欲決於",
    "T50n2060_018:0577a14": "眾議。告眾曰。必不信者。試蹋汝牛尾業影。",
    "T50n2060_018:0577a15": "必當不起。即以足躡女裙後空地。云是尾",
    "T50n2060_018:0577a16": "影。其女依言趣起不得。時眾驚信。請舜",
    "T50n2060_018:0577a17": "曰。如何除此業報。其女家積粟數萬石。既",
    "T50n2060_018:0577a18": "懼惡業一時頓捨。舜並為營福令其懺悔。",
    "T50n2060_018:0577a19": "如此累作業惡便傾。方為受戒。由斯以談。",
    "T50n2060_018:0577a20": "能見業影之存亡。將隣聖之極矣。或醫",
    "T50n2060_018:0577a21": "諸癘村受於癘供。見有膿潰外流者。皆口",
    "T50n2060_018:0577a22": "就而[口*束]之。情無餘念。或洗其衣服。或淨",
    "T50n2060_018:0577a23": "其心業。用為己任。情向欣然初無頻蹙。後",
    "T50n2060_018:0577a24": "遊於林慮洪谷。北詣晉盤亭等諸山隱寺。",
    "T50n2060_018:0577a25": "綜禪定業不測終所。",
    "T50n2060_018:0577a26": "釋慧歡。俗姓管氏。京兆雲陽人也。弱齡厭俗",
    "T50n2060_018:0577a27": "深慕出家。迫以恒日取拔無路。歷任僚",
    "T50n2060_018:0577a28": "署頻經涼暑。年逾壯齒方蒙本遂。三十有",
    "T50n2060_018:0577a29": "七被緇在道。依清禪寺崇公諮受定法",
    "T50n2060_018:0577b01": "攝心儀體存息短長。觀覺安立冷然祛寫。",
    "T50n2060_018:0577b02": "兼以志得林泉銷形人世。損略塵欲。山學",
    "T50n2060_018:0577b03": "推先。嘗經行山頂誤墮高巖。乃石上端居",
    "T50n2060_018:0577b04": "不忘禪念。其感靈如此。逮隋文晏駕。建大",
    "T50n2060_018:0577b05": "伽藍。以歡志德潛被。召而供養。大業六年二",
    "T50n2060_018:0577b06": "月卒大禪定道場。春秋六十有九。遺令施形",
    "T50n2060_018:0577b07": "寒林之下。弟子等敢從德義。送於終南梗",
    "T50n2060_018:0577b08": "梓谷中。率諸道俗立銘樹塔矣。",
    "T50n2060_018:0577b09": "釋智通。姓程氏。河東猗氏人也。生知信慤樂",
    "T50n2060_018:0577b10": "崇道慧。將習書計遂欲出家。父母異而許",
    "T50n2060_018:0577b11": "之。十歲已從剃落。敦肅恭孝執履謙冲。師",
    "T50n2060_018:0577b12": "長友朋接事無怠。修持戒行歌詠法言晝",
    "T50n2060_018:0577b13": "夜不輟。誦諸經中讚佛要偈三千餘章。五",
    "T50n2060_018:0577b14": "十許年初無告倦。自木德不競。立喪攸在。",
    "T50n2060_018:0577b15": "釋門淪廢法侶無歸。方從俊律師延法師。服",
    "T50n2060_018:0577b16": "膺受業。不以艱危涅志。隋祖再興奄還",
    "T50n2060_018:0577b17": "蒲坂。慈濟所及。乃立孤老寺於城治。等心",
    "T50n2060_018:0577b18": "賑贍以時周給。授戒說法乘機間起。食椹",
    "T50n2060_018:0577b19": "懷音日有千計。仁壽創塔締構栖巖。翻然",
    "T50n2060_018:0577b20": "脫屣就閑修業。親事香花躬運掃洒。口恒",
    "T50n2060_018:0577b21": "稱讚目常瞻睹。善由己積道為含生。財雖",
    "T50n2060_018:0577b22": "有屬並充功德。以大業七年十月二十四",
    "T50n2060_018:0577b23": "日。以疾而卒於山寺。春秋六十有四。初未",
    "T50n2060_018:0577b24": "終前。數日不悆。維那鳴鍾而杵自折。識者",
    "T50n2060_018:0577b25": "以為不越振矣。通聞之。命侍者稱彌陀佛",
    "T50n2060_018:0577b26": "名。迴心攝念願生彼土。有入室門人頂蓋",
    "T50n2060_018:0577b27": "者。夙夜祗奉。忽問蓋曰。厨中作何食耶。蓋",
    "T50n2060_018:0577b28": "曰。為何所須。曰有達官諸貴來耳。蓋曰。昔",
    "T50n2060_018:0577b29": "聞生人道者見諸貴勝。師本修德所詣。豈",
    "T50n2060_018:0577c01": "在人耶。至晚乃開目正視。良久不眴。狀有",
    "T50n2060_018:0577c02": "所覩。旁侍加香。寂然立敬。炊頃方止。乃彈",
    "T50n2060_018:0577c03": "指云。不可思議也。有問其故。云見寶幢華",
    "T50n2060_018:0577c04": "蓋塔廟莊嚴。初夜又迴首眄云。始見明珠。",
    "T50n2060_018:0577c05": "今何所在。又云。有何緣務大然燈燭。遂",
    "T50n2060_018:0577c06": "奄燈令闇。須臾復云。火明何為轉盛。蓋",
    "T50n2060_018:0577c07": "曰。室今暗昧。是師淨相。不可怪也。乃合掌",
    "T50n2060_018:0577c08": "達旦。曰吾生淨土矣。因而氣靜。山地動搖",
    "T50n2060_018:0577c09": "門窓振裂。群雉驚雊非恒所聞。寺僧道慧。",
    "T50n2060_018:0577c10": "未曉假寐。至是驚覺出倚廊下曰。禪師若",
    "T50n2060_018:0577c11": "終必生淨土。何以知然。向於眠中見西",
    "T50n2060_018:0577c12": "嶺上並是樓閣殿堂乘空而去。言畢方知通",
    "T50n2060_018:0577c13": "已終逝。又蓋母王氏。久懷篤信。讀誦眾經。",
    "T50n2060_018:0577c14": "禮懺發心。以往生為務。貞觀十一年二月。",
    "T50n2060_018:0577c15": "臨將捨命彌加勤至。目見床前有赤蓮",
    "T50n2060_018:0577c16": "華。大如五斛甕許。又見青蓮華滿宅阿彌",
    "T50n2060_018:0577c17": "陀佛觀音勢至一時俱到。蓋與姪薜大興。",
    "T50n2060_018:0577c18": "供親聞所述。而興見有佛色形甚大并二",
    "T50n2060_018:0577c19": "菩薩。久而自隱。斯並近事。故傳實錄。沙門",
    "T50n2060_018:0577c20": "行友。蒲晉名僧。為之本傳。因著論曰。夫法",
    "T50n2060_018:0577c21": "本不生。今則無滅。如身實相觀佛亦然。因",
    "T50n2060_018:0577c22": "斯以談。則三界與一識冥歸。生死共涅槃",
    "T50n2060_018:0577c23": "同體。又何容淨穢彼此於其間哉。然則凡",
    "T50n2060_018:0577c24": "夫學人。妄情未盡。不能齊彼我均苦樂",
    "T50n2060_018:0577c25": "遺欣厭亡是非。故須迴向願求標心所詣",
    "T50n2060_018:0577c26": "然後往生耳。其實則不然。譬猶明鏡現形",
    "T50n2060_018:0577c27": "空谷應聲。影響之來豈云遠乎。而惑者以",
    "T50n2060_018:0577c28": "暗識生疑。謂淨土越度三有超過九定。絕",
    "T50n2060_018:0577c29": "域寥廓經途敻遠。自非三乘極位及十地聖",
    "T50n2060_018:0578a01": "人積行累功。安能生彼。何其謬歟。觀斯上",
    "T50n2060_018:0578a02": "人。雖稟性溫柔為人清潔。其所修習。則福",
    "T50n2060_018:0578a03": "德偏長。定慧之功蓋不足紀。直以一生之",
    "T50n2060_018:0578a04": "散善臨命之虛心。遂能目覩光明親見幢",
    "T50n2060_018:0578a05": "相。動搖坤像夢感旁人。是知九品之業有",
    "T50n2060_018:0578a06": "徵。十念之功無爽。凡我同志可不勗哉。若",
    "T50n2060_018:0578a07": "夫尋近大乘。修行正觀。察微塵之本際。",
    "T50n2060_018:0578a08": "信一念之初源。便可荊蕀播無常之音。梟",
    "T50n2060_018:0578a09": "鏡說甚深之法。十方淨國未必過此。如其",
    "T50n2060_018:0578a10": "眷戀妻孥槃桓弊執營生未厭逐物已疲。",
    "T50n2060_018:0578a11": "推有齡於倉卒之間。畢一世於遑忙之際。",
    "T50n2060_018:0578a12": "內無所措外無所恃。則長劫冥沒。亦奚能",
    "T50n2060_018:0578a13": "自返悲夫。",
    "T50n2060_018:0578a14": "釋本濟。宋氏。西河介休人也。父祖不事王",
    "T50n2060_018:0578a15": "侯。遁世無悶。逼以僚省。挂冠而返。濟年",
    "T50n2060_018:0578a16": "爰童丱。智若成人。齒胄之初。橫經就業。",
    "T50n2060_018:0578a17": "故於六經三史皆所留心。雖云小道略",
    "T50n2060_018:0578a18": "通大義。故庠熟倫侶重席請言。後披析既",
    "T50n2060_018:0578a19": "淹豁然大悟。乃曰。斯寔宇宙之糟粕也。何",
    "T50n2060_018:0578a20": "累人之清識乎。乃歸仰釋氏辭親出家。開",
    "T50n2060_018:0578a21": "皇元年時登十八。戒定逾淨正業彌隆。不",
    "T50n2060_018:0578a22": "服新華除其愛染。躬行忍辱愍增上慢。",
    "T50n2060_018:0578a23": "博覽經論成誦在心。講解推則循環相屬。",
    "T50n2060_018:0578a24": "時共觀風榮斯袖舉。會信行禪師創開異",
    "T50n2060_018:0578a25": "部。包括先達啟則後賢。濟聞欽詠欣然北",
    "T50n2060_018:0578a26": "面承部。寫瓶非喻合契無差。以信行初",
    "T50n2060_018:0578a27": "達集錄山東。既無本文。口為濟述。皆究",
    "T50n2060_018:0578a28": "達玄奧。及行之亡後集錄方到。濟覽文即",
    "T50n2060_018:0578a29": "講。曾無滯託。雖未見後詞。而前傳冥會",
    "T50n2060_018:0578b01": "時五眾別部敬之重之。著十種不敢斟量論",
    "T50n2060_018:0578b02": "六卷。旨文清靡。頗或傳之。自是專弘異集。",
    "T50n2060_018:0578b03": "響高別眾。以大業十一年九月十二日。卒",
    "T50n2060_018:0578b04": "於所住之慈門寺。春秋五十有四。弟子道訓",
    "T50n2060_018:0578b05": "道樹。式奉尸陀。追建白塔於終南山下。立",
    "T50n2060_018:0578b06": "銘表德。有弟善智。天縱玄機高步世表。祖",
    "T50n2060_018:0578b07": "師信行伏膺請業。酌深辯味妙簡緇銖。",
    "T50n2060_018:0578b08": "入室隣機精窮理窟。嘗以四分之一用資",
    "T50n2060_018:0578b09": "形累。通夏翹足攝慮觀佛。誠策勤之上達",
    "T50n2060_018:0578b10": "也。信行敬揖風猷雅相標致時眾咸悅。可謂",
    "T50n2060_018:0578b11": "以德伏人者焉。撰頓教一乘二十卷。因時",
    "T50n2060_018:0578b12": "制儀共遵流世。以大業三年卒。弟子等",
    "T50n2060_018:0578b13": "附葬于信行墓之右焉。訓有分略之能。樹",
    "T50n2060_018:0578b14": "豐導引之說。當令敷化。宗首莫與儔之",
    "T50n2060_018:0578b15": "時暫舉筵。道俗雲合。聲策感敬。後恐難尋",
    "T50n2060_018:0578b16": "迹矣。",
    "T50n2060_018:0578b17": "釋僧照。京兆人。不詳氏族。幼年入道。師于",
    "T50n2060_018:0578b18": "靜藹。遊履盛化。每居幽隱頻感徵異。乃高",
    "T50n2060_018:0578b19": "恒度恐致驚俗。故罕聞之。俗遭周滅法。",
    "T50n2060_018:0578b20": "不偶塵囂。獨處秦嶺高步松苑。顧影與",
    "T50n2060_018:0578b21": "心相娛自得。乃曰。吾今居此安泰。寧有樂",
    "T50n2060_018:0578b22": "過斯者乎。彼城邑遺僧波波順俗。用斯優",
    "T50n2060_018:0578b23": "給一何傾附。及隋初弘教。遂於鄠縣南山",
    "T50n2060_018:0578b24": "田谷。立神田寺。養徒縱業。名振渭川。道俗",
    "T50n2060_018:0578b25": "崇仰立信彌積。逮文帝末紀。栖隱岐山。以",
    "T50n2060_018:0578b26": "照道德遠聞。意延相見。令左僕射楊素就",
    "T50n2060_018:0578b27": "宣勅旨。躬迎謁見。照預知之。告侍人曰。",
    "T50n2060_018:0578b28": "當有貴客來至。可辦諸食。明日果達山",
    "T50n2060_018:0578b29": "寺。素威英自若勇悍無前。及到照之住籬。",
    "T50n2060_018:0578c01": "不覺愜然喪膽。下乘將進欲步不前。乃",
    "T50n2060_018:0578c02": "通信達照。照端拱如初。命素前進。而通身",
    "T50n2060_018:0578c03": "沐汗。情智失守。纔得傳詔。餘無厝言。久",
    "T50n2060_018:0578c04": "時少解。乃以情告照曰。山林幽靜。計無非",
    "T50n2060_018:0578c05": "異。檀越善意相尋。理無虛結。食訖辭退。照",
    "T50n2060_018:0578c06": "曰。蒙天子優及遠延仁壽。但道在幽通",
    "T50n2060_018:0578c07": "未假面奉。又以老疾相繼。接對莫因。素具",
    "T50n2060_018:0578c08": "事聞。述其情懼。帝曰。戒神之威也。以卿",
    "T50n2060_018:0578c09": "雄武故致斯憚耳。乃重勅素齎香油。再申",
    "T50n2060_018:0578c10": "景仰下詔曰。禪師德居物議。道映遂初。",
    "T50n2060_018:0578c11": "躬處巖阿養素崇業。朕甚嘉焉。今送供",
    "T50n2060_018:0578c12": "奉用展翹敬。素以前虛仰景行重謁山",
    "T50n2060_018:0578c13": "門。卑處身心方陳對晤。為說正教深副本",
    "T50n2060_018:0578c14": "懷。乃欲捨其金帛開廣寺塔。照曰。巖泉林",
    "T50n2060_018:0578c15": "野即可勵心。塔寺禪坊莊嚴城邑。凡所送",
    "T50n2060_018:0578c16": "者一不受之。又請受戒法。照以戒行輕毀",
    "T50n2060_018:0578c17": "沈渾難清。乃為說慈悲仁育。陳理喻遣。竟",
    "T50n2060_018:0578c18": "不授戒。斯亦體達機候之明匠矣。以大業",
    "T50n2060_018:0578c19": "七年終於山寺。春秋八十有三。初照一受",
    "T50n2060_018:0578c20": "具後。儀奉憲章。六十餘夏三衣不改。雖重",
    "T50n2060_018:0578c21": "補緝而受持無離。惟自將奉而侍者莫沾。",
    "T50n2060_018:0578c22": "或有接持舉者。而重若太山。初無離席。",
    "T50n2060_018:0578c23": "及照之捧接。輕若鴻毛。因事以詳。斯亦大",
    "T50n2060_018:0578c24": "德之清風矣。",
    "T50n2060_018:0578c25": "釋洪林。未詳氏族。太原人也。少履釋門稟",
    "T50n2060_018:0578c26": "受清化。率志都雅言晤精穆。住并州大興",
    "T50n2060_018:0578c27": "國寺。履操栖靜退屏人物。而住房連匝與眾",
    "T50n2060_018:0578c28": "比居。整畟貞嚴希言寡涉。高眾盛德皆敬",
    "T50n2060_018:0578c29": "而奉之。遊至林房。莫不捻履潛步嗇然",
    "T50n2060_018:0579a01": "趣越也。其為世重如此。獨居一室積五十",
    "T50n2060_018:0579a02": "年。賓客送迎足不踰閾。至於僧法制度道",
    "T50n2060_018:0579a03": "俗二食。身先座首勵力行奉。不以道德用",
    "T50n2060_018:0579a04": "虧時眾。餘則端坐房中儼然卓立。瓶衣什",
    "T50n2060_018:0579a05": "物周正方所。故登其門者不覺毛竪。有問",
    "T50n2060_018:0579a06": "其故則從容談論。詞義審當。而不測其心",
    "T50n2060_018:0579a07": "造也。故興國大寺百有餘僧。敬異崇仰有",
    "T50n2060_018:0579a08": "如天岸。以武德年中終于所住。春秋八",
    "T50n2060_018:0579a09": "十餘矣。",
    "T50n2060_018:0579a10": "續高僧傳卷第十八"
}