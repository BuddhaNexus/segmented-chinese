{
    "T53n2122_061:0744a02": "法苑珠林卷第六十一",
    "T53n2122_061:0744a04": "西明寺沙門釋道世撰",
    "T53n2122_061:0744a05": "呪術篇第六十八之二",
    "T53n2122_061:0744a06": "感應緣感應緣略引八驗",
    "T53n2122_061:0744a07": "前周葛由晉釋耆城晉竺佛圖澄晉竺",
    "T53n2122_061:0744a08": "法印宋釋寶意宋釋杯度宋釋玄暢",
    "T53n2122_061:0744a09": "雜俗幻術",
    "T53n2122_061:0744a10": "前周葛由前周葛由。蜀羌人也。周成王時。好刻木作羊",
    "T53n2122_061:0744a11": "賣之。一旦乘木羊入蜀中。蜀中王侯貴人追",
    "T53n2122_061:0744a12": "之上綏山。綏山在峨嵋西南。高無極也。隨",
    "T53n2122_061:0744a13": "之者不復還。皆得仙道。故里論曰。得綏山",
    "T53n2122_061:0744a14": "一桃。雖不能僊亦足以豪。山下立祠數十處",
    "T53n2122_061:0744a15": "見搜神記。",
    "T53n2122_061:0744a16": "晉釋耆城晉雒陽有釋耆域者。天竺人也。周流華戎靡",
    "T53n2122_061:0744a17": "有常所。而俶儻神奇任性忽俗。迹行不常。",
    "T53n2122_061:0744a18": "時人莫之能測。自發天竺至于扶南。經諸海",
    "T53n2122_061:0744a19": "濱。爰涉交廣。並有靈異。既達襄陽。欲寄載",
    "T53n2122_061:0744a20": "過江。船人見梵沙門衣服弊陋。輕而不載。",
    "T53n2122_061:0744a21": "船達北岸。域已度。前行見兩虎弭耳掉尾。",
    "T53n2122_061:0744a22": "域以手摩其頭。虎下道而去。兩岸見者隨從",
    "T53n2122_061:0744a23": "成群。以晉惠之末至于雒陽。諸道人悉為作",
    "T53n2122_061:0744a24": "禮。域胡跪宴然不動容色。時或告人以前身",
    "T53n2122_061:0744a25": "所更。謂支法淵從羊中來。竺法興從人中來。",
    "T53n2122_061:0744a26": "又譏諸眾僧。衣服華麗不應素法。見雒陽",
    "T53n2122_061:0744a27": "宮城云。髣髴似忉利天宮。但自然之與人事",
    "T53n2122_061:0744a28": "不同耳。域謂沙門耆闍蜜曰。造此宮者從忉",
    "T53n2122_061:0744a29": "利天來。成便還天上矣。屋脊瓦下應有千五",
    "T53n2122_061:0744b01": "百作器。時咸云。昔聞此匠實以作器著瓦下。",
    "T53n2122_061:0744b02": "又云。宮成之後。尋被害焉。衡陽大守南陽滕",
    "T53n2122_061:0744b03": "永文。在雒寄住滿水寺得病。經年不差。兩",
    "T53n2122_061:0744b04": "脚攣屈不能起行。域往看之曰。君欲得病差",
    "T53n2122_061:0744b05": "不。因取淨水一盃楊柳一枝。便以楊枝拂水",
    "T53n2122_061:0744b06": "舉手向永文而呪。如此者三。因以手搦永",
    "T53n2122_061:0744b07": "文膝令起。即起行步如故。此寺中有思惟樹",
    "T53n2122_061:0744b08": "數十株枯死。域問永文。樹死來幾時。永文",
    "T53n2122_061:0744b09": "曰。積年矣。域即向樹呪。如呪永文法。樹尋",
    "T53n2122_061:0744b10": "華發枎疎榮茂。尚方署中有一人病將死。域",
    "T53n2122_061:0744b11": "以應器著病者腹上。白布通覆之。呪願數千",
    "T53n2122_061:0744b12": "言。即有臭氣熏徹一屋。病者云。我活矣。域",
    "T53n2122_061:0744b13": "令人舉布。應器中有若垽淤泥者數升。臭不",
    "T53n2122_061:0744b14": "可近。病者遂活。雒陽近亂。辭還天竺。雒中",
    "T53n2122_061:0744b15": "沙門竺法行者。高足僧也。時人令請域曰。上",
    "T53n2122_061:0744b16": "人既得道之僧也。願留一言以為永誡。域曰。",
    "T53n2122_061:0744b17": "可普會眾人也。眾既集。域昇高座說偈云。",
    "T53n2122_061:0744b18": "守口攝身意　　慎莫犯眾惡",
    "T53n2122_061:0744b19": "修行一切善　　如是得度世",
    "T53n2122_061:0744b20": "言絕便禪默。行重請曰。願上人當授所未聞。",
    "T53n2122_061:0744b21": "如斯偈義。八歲童子亦已諳誦。非所望於得",
    "T53n2122_061:0744b22": "道人也。域笑曰。八歲雖誦百歲不行。誦之何",
    "T53n2122_061:0744b23": "益人皆知敬得道者。不知行之自得道。悲夫",
    "T53n2122_061:0744b24": "吾言雖少。行者益多也。於是辭云。數百人各",
    "T53n2122_061:0744b25": "請域中食。域皆許往。明旦五百舍皆有一域。",
    "T53n2122_061:0744b26": "始謂獨過。來相詶問。方知分身降焉。既發諸",
    "T53n2122_061:0744b27": "道人送至河南城。域徐行追者不及。域迺以",
    "T53n2122_061:0744b28": "杖畫地曰。於斯別矣。其日有人從長安來。",
    "T53n2122_061:0744b29": "見域在彼寺中。又賈客胡濕登者。即於是日",
    "T53n2122_061:0744c01": "將暮。逢域於流沙中。計見已行九千餘里。既",
    "T53n2122_061:0744c02": "還西國。不知所終。",
    "T53n2122_061:0744c03": "晉竺佛圖澄晉鄴中有竺佛圖澄者。西域人也。本姓帛氏。",
    "T53n2122_061:0744c04": "少出家清貞務學。誦經數百萬言。善解文義。",
    "T53n2122_061:0744c05": "雖未讀此土儒史。而與諸學士論辯疑滯。皆",
    "T53n2122_061:0744c06": "暗若符契。無能屈者。自云。再到罽賓受講名",
    "T53n2122_061:0744c07": "師西域咸稱得道者。以晉懷帝永嘉四年來",
    "T53n2122_061:0744c08": "適雒陽。志弘大法。善誦神呪。能役使鬼物。",
    "T53n2122_061:0744c09": "以麻油雜𫂾脂塗掌。千里外事皆徹見掌中",
    "T53n2122_061:0744c10": "如對面焉。亦能令潔齋者同見。又聽鈴音以",
    "T53n2122_061:0744c11": "言事。無不効驗。迺潛澤草野以觀世變。時",
    "T53n2122_061:0744c12": "石勒屯兵葛陂。專以殺戮為威。沙門遇害甚",
    "T53n2122_061:0744c13": "眾。澄憫念蒼生。欲以道化勒。於是杖策到軍",
    "T53n2122_061:0744c14": "門。勒大將郭黑略素奉法。澄即投止略家。",
    "T53n2122_061:0744c15": "從受五戒。崇弟子之禮。勒召澄問曰。佛道有",
    "T53n2122_061:0744c16": "何靈驗。澄知勒不達深理。正可以道術為徵。",
    "T53n2122_061:0744c17": "因而言曰。至道雖遠亦可以近事為證。即取",
    "T53n2122_061:0744c18": "應器盛水。燒香呪之。須臾生青蓮華。光色曜",
    "T53n2122_061:0744c19": "目。勒由此信服。澄因而諫曰。夫王者德化",
    "T53n2122_061:0744c20": "洽於宇內。則四靈表瑞。政弊道消。則彗孛現",
    "T53n2122_061:0744c21": "於上。常象著見。休咎隨行。斯迺古今之常",
    "T53n2122_061:0744c22": "徵。天人之明誡。勒甚悅之。凡應被誅殘。蒙其",
    "T53n2122_061:0744c23": "益者。十有八九。勒後因忿欲害諸道士。并欲",
    "T53n2122_061:0744c24": "苦澄。澄迺避至黑略舍。告弟子曰。若將軍信",
    "T53n2122_061:0744c25": "至問吾所在者。報云。不知所之。信人尋至覓",
    "T53n2122_061:0744c26": "澄不得。使還報勒。勒驚曰。吾有惡意向聖人。",
    "T53n2122_061:0744c27": "聖人捨我去矣。通夜不寢思欲見澄。知勒意",
    "T53n2122_061:0744c28": "悔。明旦告勒。勒曰。昨夜何行。澄曰。公有怒",
    "T53n2122_061:0744c29": "心昨夜故權避。公今改意是以敢來。勒大笑",
    "T53n2122_061:0745a01": "曰。道人謬耳。襄國城塹水源在城西北五里",
    "T53n2122_061:0745a02": "汍瀾祀下。其水暴竭。勒問澄曰。何以致水。",
    "T53n2122_061:0745a03": "澄曰。今當勅龍。勒字世龍。謂澄嘲己。答曰。",
    "T53n2122_061:0745a04": "正以龍不能致水。故相問耳。澄曰。此誠言非",
    "T53n2122_061:0745a05": "戲也。水泉之源。必有神龍居之。今往勅語水",
    "T53n2122_061:0745a06": "必可得。迺與弟子法首等數人至泉源上。其",
    "T53n2122_061:0745a07": "源故處久已乾燥坼如車轍。從者心疑恐水",
    "T53n2122_061:0745a08": "難得。澄坐繩床燒安息香呪願數百言。如此",
    "T53n2122_061:0745a09": "三日水忽然微流。有一小龍。長五六寸許。隨",
    "T53n2122_061:0745a10": "水來出。諸道士競往視之。澄曰。龍有毒氣",
    "T53n2122_061:0745a11": "勿臨其上。有頃水大至。隍塹皆滿。澄預記萌",
    "T53n2122_061:0745a12": "兆。難可述盡。勒登位已後。事澄彌篤。時石",
    "T53n2122_061:0745a13": "葱將叛。其年澄誡勒曰。今年葱中有蟲食必",
    "T53n2122_061:0745a14": "害人。可令百姓無食葱也。勒頒告境內慎無",
    "T53n2122_061:0745a15": "食葱。到八月石葱果走。勒益加尊重。有事必",
    "T53n2122_061:0745a16": "諮而後行。號大和尚。石虎有子名斌。後為勒",
    "T53n2122_061:0745a17": "兒愛之甚重。忽暴病而亡。已涉二日。勒曰。朕",
    "T53n2122_061:0745a18": "聞虢太子死扁鵲能生。大和尚國之神人。可",
    "T53n2122_061:0745a19": "急往告。必能致福。澄迺取楊枝呪之。須臾",
    "T53n2122_061:0745a20": "能起。有頃平復。由是勒諸稚子多在佛寺中",
    "T53n2122_061:0745a21": "養之。每至四月八日。勒躬自詣寺灌佛。為兒",
    "T53n2122_061:0745a22": "發願。至建平四年四月。天靜無風而塔上一",
    "T53n2122_061:0745a23": "鈴獨鳴。澄謂眾曰。鈴音云。國有大喪不出今",
    "T53n2122_061:0745a24": "年矣。是歲七月勒死。子弘襲位。少時虎廢弘",
    "T53n2122_061:0745a25": "自立。遷都于鄴。稱元建武。傾心事澄有重於",
    "T53n2122_061:0745a26": "勒。迺下書曰。和尚國之大寶。榮爵不加高祿",
    "T53n2122_061:0745a27": "不受。榮祿匪傾何以旌德。從此已往宜衣以",
    "T53n2122_061:0745a28": "綾錦乘以雕輦。朝會之日和尚昇殿。常侍以",
    "T53n2122_061:0745a29": "下悉助舉輿。太子諸公扶翼而上。主者唱大",
    "T53n2122_061:0745b01": "和尚至。眾坐皆起以彰其尊。又勅偽司空李",
    "T53n2122_061:0745b02": "農。旦夕親問。太子諸公五日一朝表朕敬焉。",
    "T53n2122_061:0745b03": "時澄止鄴城內中寺。遣弟子法常。北至襄國。",
    "T53n2122_061:0745b04": "弟子法佐從襄國還。相遇在梁基城下共宿。",
    "T53n2122_061:0745b05": "對車夜談。言及和尚。比旦各去。法佐至始入",
    "T53n2122_061:0745b06": "覲澄。澄逆笑曰。昨夜與法常交車共說汝師",
    "T53n2122_061:0745b07": "耶。先民有言。不曰敬乎。幽而不改。不曰慎",
    "T53n2122_061:0745b08": "乎。獨而不怠。幽獨者敬慎之本。爾不識乎。佐",
    "T53n2122_061:0745b09": "愕然愧懺。於是國人每共相語曰。莫起惡心。",
    "T53n2122_061:0745b10": "和尚知汝。及澄之所在。無敢向其面洟唾便",
    "T53n2122_061:0745b11": "利者。時太子石邃有二子在襄國。澄語邃曰。",
    "T53n2122_061:0745b12": "小阿彌比當得疾。可往迎之。邃即馳信往視。",
    "T53n2122_061:0745b13": "果已得病。大醫殷騰及外國道士。自言能治。",
    "T53n2122_061:0745b14": "澄告弟子法牙曰。正使聖人復出。不愈此病。",
    "T53n2122_061:0745b15": "況此等乎。後三日果死。後晉軍出淮泗。壟北",
    "T53n2122_061:0745b16": "瓦城皆被侵逼。三方告急人情危擾。虎乃瞋",
    "T53n2122_061:0745b17": "曰。吾之奉佛供僧。而更致外寇。佛無神矣。澄",
    "T53n2122_061:0745b18": "明旦早入。虎以事問澄。澄因諫虎曰王。過",
    "T53n2122_061:0745b19": "去世經為大商主。至罽賓寺嘗供大會。中有",
    "T53n2122_061:0745b20": "六十羅漢。吾此微身亦預斯會。時得道人謂",
    "T53n2122_061:0745b21": "吾曰。此主人命盡當更雞身後王晉地。今王",
    "T53n2122_061:0745b22": "為主。豈非福耶。疆埸軍寇。國之常耳。何為",
    "T53n2122_061:0745b23": "怨謗三寶夜興毒念乎。虎迺信寤。跪而謝",
    "T53n2122_061:0745b24": "焉。虎嘗問澄。佛法不殺。朕為天下之主。非刑",
    "T53n2122_061:0745b25": "殺無以肅清海內。既違戒殺生。雖復事佛詎",
    "T53n2122_061:0745b26": "獲福耶。澄曰。帝王事佛。當在體恭心順顯",
    "T53n2122_061:0745b27": "暢三寶不為暴虐不害無辜。至於兇愚無賴",
    "T53n2122_061:0745b28": "非化所遷。有罪不得不殺。有惡不得不刑。但",
    "T53n2122_061:0745b29": "當殺可殺刑可刑耳。若暴虐恣意殺害非法。",
    "T53n2122_061:0745c01": "雖復傾財事法無解殃禍。願陛下省欲興慈",
    "T53n2122_061:0745c02": "廣及一切。佛教永隆福祚方遠。虎雖不能盡",
    "T53n2122_061:0745c03": "從。而為益不少。虎尚書張離張良。家富事佛。",
    "T53n2122_061:0745c04": "各起大塔。澄謂曰。事佛在於清靖無欲慈矜",
    "T53n2122_061:0745c05": "為心。檀越雖儀奉大法。而貪悋未已。游獵無",
    "T53n2122_061:0745c06": "度積聚不窮。方受現世之罪。何福報之可希",
    "T53n2122_061:0745c07": "耶。離等後並被戮滅盡。澄甞遣弟子向西域",
    "T53n2122_061:0745c08": "市香。既行。澄告餘弟子曰。掌中見買香弟子",
    "T53n2122_061:0745c09": "在某處被劫垂死。因燒香呪願。遙救護之。",
    "T53n2122_061:0745c10": "弟子後還云。某月某日某處為賊所劫。垂當",
    "T53n2122_061:0745c11": "見殺。忽聞香氣。賊無故自驚曰。救兵已至。棄",
    "T53n2122_061:0745c12": "之而走。虎每欲伐燕。澄諫日。燕國運未終。卒",
    "T53n2122_061:0745c13": "難可剋。虎屢行敗績。方信澄誡。又黃河中舊",
    "T53n2122_061:0745c14": "不生黿。忽得一以獻虎。澄見而歎曰。桓溫其",
    "T53n2122_061:0745c15": "入河不久。溫字元子。後果如言也。澄嘗與虎",
    "T53n2122_061:0745c16": "共昇中堂。澄忽驚曰。變變。幽州當火災。仍取",
    "T53n2122_061:0745c17": "酒灑之。久而笑曰。救已得矣。虎遣驗幽州",
    "T53n2122_061:0745c18": "云。爾日火從四門起。西南有黑雲來驟雨滅",
    "T53n2122_061:0745c19": "之。雨亦頗有酒氣。至虎建武十四年七月。石",
    "T53n2122_061:0745c20": "宣石韜將圖相殺。宣時到寺與澄同坐。浮圖",
    "T53n2122_061:0745c21": "一鈴獨鳴。澄謂宣曰。解鈴音乎。鈴云。胡子落",
    "T53n2122_061:0745c22": "度。宣變色曰。是何言歟。澄謬曰。老胡為道不",
    "T53n2122_061:0745c23": "能山居。無言重茵美服。豈非落度乎。石韜後",
    "T53n2122_061:0745c24": "至。澄熟視良久。鞱懼而門澄。澄曰。怪公血",
    "T53n2122_061:0745c25": "臭。故相視耳。至八月澄使弟子十人齋于別",
    "T53n2122_061:0745c26": "室。澄時暫入東閤。虎與后杜氏問訊澄。澄曰",
    "T53n2122_061:0745c27": "脅下有賊不出十日。自佛圖以西此殿以東。",
    "T53n2122_061:0745c28": "當有流血。慎勿東行也。杜后曰。和尚耄耶。何",
    "T53n2122_061:0745c29": "處有賊。澄即易語云。六情所受皆悉是賊。老",
    "T53n2122_061:0746a01": "自應耄。但使少者不昏。遂便寓言不復彰的。",
    "T53n2122_061:0746a02": "後二日宣果遣人害鞱於佛寺中。欲因虎臨",
    "T53n2122_061:0746a03": "喪仍行大逆。虎以澄先誡故獲免。及宣事發",
    "T53n2122_061:0746a04": "被收。澄諫虎曰。既是陛下之子。何乃重禍耶。",
    "T53n2122_061:0746a05": "陛下若含恕加慈者。尚有六十餘歲。如必誅",
    "T53n2122_061:0746a06": "之。宣當為彗星下掃鄴宮也。虎不從之。以鐵",
    "T53n2122_061:0746a07": "鎖穿宣頷牽上。薪𧂐而焚之。收其宮屬三百",
    "T53n2122_061:0746a08": "餘人。皆轘裂支解投之漳河。澄迺勅弟子罷",
    "T53n2122_061:0746a09": "別室齋也。後月餘日有一妖。馬騣尾皆有燒",
    "T53n2122_061:0746a10": "狀。入中陽門出顯陽門。東首東宮皆不得入。",
    "T53n2122_061:0746a11": "走向東北俄爾不見。澄聞而歎曰。災其及矣。",
    "T53n2122_061:0746a12": "至十一月虎大饗群臣於太武前殿。澄吟曰。",
    "T53n2122_061:0746a13": "殿殿乎棘子成林。將壞人衣。虎令發殿石下",
    "T53n2122_061:0746a14": "視之。有棘生焉。澄還寺視佛像曰。悵恨不得",
    "T53n2122_061:0746a15": "莊嚴。獨語曰。得三年乎。自答不得。又曰。得",
    "T53n2122_061:0746a16": "二年一年百日一月乎。自答不得。迺無復言。",
    "T53n2122_061:0746a17": "還房謂弟子法祚曰。戊申歲禍亂漸萌。己酉",
    "T53n2122_061:0746a18": "石氏當滅。吾及其未亂先從化矣。即遣人與",
    "T53n2122_061:0746a19": "虎辭曰。物理必遷。身命非保。貧道災幻之軀。",
    "T53n2122_061:0746a20": "化期已及。既荷恩殊重。故逆以仰聞。虎愴然",
    "T53n2122_061:0746a21": "曰。不聞和尚有疾。迺忽爾告終。即自出宮詣",
    "T53n2122_061:0746a22": "寺而慰喻焉。澄謂虎曰。出生入死道之常也。",
    "T53n2122_061:0746a23": "脩短分定。非所能延。夫道重行全德貴無",
    "T53n2122_061:0746a24": "怠。苟業操無虧。雖亡若在。違而獲延非其所",
    "T53n2122_061:0746a25": "願。今意未盡者。以國家心存佛理。奉法無悋。",
    "T53n2122_061:0746a26": "興起寺廟。崇顯壯麗。稱斯德也。宜享休祉。而",
    "T53n2122_061:0746a27": "布政猛烈。淫刑酷濫。顯違聖典。幽背法誡。不",
    "T53n2122_061:0746a28": "自懲革。終無福祐若降心易慮惠此下民。則",
    "T53n2122_061:0746a29": "國祚延長道俗慶賴。畢命就盡沒無遺恨。虎",
    "T53n2122_061:0746b01": "悲慟嗚咽。知其必逝。即為鑿壙營墳。至十二",
    "T53n2122_061:0746b02": "月八日卒於鄴宮寺。是歲晉穆帝永和四年",
    "T53n2122_061:0746b03": "也。仕庶悲哀號訃傾國。春秋一百一十七",
    "T53n2122_061:0746b04": "矣。仍窆於臨漳西紫陌。即虎所創塚也。俄",
    "T53n2122_061:0746b05": "而梁犢作亂。明年虎死。染閔篡位。殺石種",
    "T53n2122_061:0746b06": "都盡。閔小字棘奴。澄先所謂棘子成林者也。",
    "T53n2122_061:0746b07": "澄左乳傍先有一孔。圍四五寸通徹腹內。有",
    "T53n2122_061:0746b08": "時腸從中出。或以絮塞孔。夜欲讀書。輒拔絮",
    "T53n2122_061:0746b09": "則一室洞明。又齋日輒至水邊引腸洗之還",
    "T53n2122_061:0746b10": "復內中。澄身長八尺。風姿詳雅。妙解深經。",
    "T53n2122_061:0746b11": "傍通世論。講說之日。正標宗致。使始末文",
    "T53n2122_061:0746b12": "言昭然可了。加復慈洽蒼生拯救危苦。當二",
    "T53n2122_061:0746b13": "石兇強虐害非道。若不與澄同日。孰可言",
    "T53n2122_061:0746b14": "哉。但百姓蒙益。日用不知耳。佛調菩提等數",
    "T53n2122_061:0746b15": "十名僧。皆出自天竺康居。不遠數萬之路。足",
    "T53n2122_061:0746b16": "涉流沙。詣澄受訓。樊河釋道安。中山竺法雅。",
    "T53n2122_061:0746b17": "並跨越關河。聽澄講說。皆妙達精理研𦣱",
    "T53n2122_061:0746b18": "幽微。澄自說生處去鄴九萬餘里。棄家入道",
    "T53n2122_061:0746b19": "一百九年。酒不踰齒過中不食。非戒不履。無",
    "T53n2122_061:0746b20": "欲無求。受業追隨。常有數百。前後門徒幾",
    "T53n2122_061:0746b21": "且一萬。所歷州郡興立佛寺八百九十三所。",
    "T53n2122_061:0746b22": "弘法之盛莫與先矣。初虎殮澄。以生時錫杖",
    "T53n2122_061:0746b23": "及鉢內棺中。後染閔篡位開棺。唯得鉢杖不",
    "T53n2122_061:0746b24": "復見屍。或言澄死之月。有人見在流沙。虎疑",
    "T53n2122_061:0746b25": "不死開見屍。後慕容俊都鄴處石虎宮中。",
    "T53n2122_061:0746b26": "每夢見虎嚙其臂。意謂石虎為祟。迺募覓虎",
    "T53n2122_061:0746b27": "屍於東明館掘得之。屍僵不毀。俊蹋之罵",
    "T53n2122_061:0746b28": "曰。死胡敢怖生天子。汝作宮殿成。而為汝兒",
    "T53n2122_061:0746b29": "所圖。況復他耶。鞭撻毀辱投之漳河。屍倚橋",
    "T53n2122_061:0746c01": "柱不移。秦將王猛迺收而葬之。麻襦所讖。",
    "T53n2122_061:0746c02": "麻襦者。即是魏縣流民。莫識其族。常著麻",
    "T53n2122_061:0746c03": "襦布裘在市乞丐。似狂而是賢。人言同澄公",
    "T53n2122_061:0746c04": "極為交密。初見虎共語了無異。言唯道陛下",
    "T53n2122_061:0746c05": "當終一柱殿下。後符堅征鄴。俊子暐為堅大",
    "T53n2122_061:0746c06": "將郭神虎所執。實先夢虎之驗也。田融趙記",
    "T53n2122_061:0746c07": "云。澄未亡數年自營塚壙澄既知塚必開。又",
    "T53n2122_061:0746c08": "屍不在中。何容預作恐。融之謬矣。澄或言佛",
    "T53n2122_061:0746c09": "圖磴。或言佛圖撜。或言佛圖澄。皆取梵音",
    "T53n2122_061:0746c10": "之不同耳。",
    "T53n2122_061:0746c11": "晉竺法印晉沙門竺法印者。晉太元中。稱為隹流。甚見",
    "T53n2122_061:0746c12": "知遇。安北將軍太原王文度友而親之。嘗共",
    "T53n2122_061:0746c13": "論說死生報應。茫昧難明。為當許其理耳。未",
    "T53n2122_061:0746c14": "能審其實也。因為結誓。死而有知果見罪福",
    "T53n2122_061:0746c15": "者。當相報告也。印後居會稽經年而卒。王在",
    "T53n2122_061:0746c16": "都弗之知也。忽見印來。王驚喜相慰勞問。印",
    "T53n2122_061:0746c17": "云。貧道以某時病死。罪福不虛。應若影嚮。",
    "T53n2122_061:0746c18": "檀越宜勤修道德以升濟神明。既有前約故",
    "T53n2122_061:0746c19": "詣相報。言訖忽不復見。王自此後乃勤信向。",
    "T53n2122_061:0746c20": "宋釋寶意宋京師中興寺有沙門寶意。梵言阿那摩",
    "T53n2122_061:0746c21": "低。本姓康。康居人。世居天竺。以宋孝建中來",
    "T53n2122_061:0746c22": "止京師。善曉經論。亦號三藏。常轉側數百貝",
    "T53n2122_061:0746c23": "子。立知吉凶。善能神呪。以香塗掌。亦見往",
    "T53n2122_061:0746c24": "事。宋世祖施其一銅唾壺。高二尺許。常在床",
    "T53n2122_061:0746c25": "前。忽有人竊之。意取坐席一領。空卷呪上",
    "T53n2122_061:0746c26": "數遍。經于三夕。唾壺還在席中。莫測其然。",
    "T53n2122_061:0746c27": "於是四遠道俗咸敬而異焉。",
    "T53n2122_061:0746c28": "宋釋杯度宋京師有釋杯度者。不知俗姓名字是何。常",
    "T53n2122_061:0746c29": "乘木杯度水。因而為目。初見在冀州不修細",
    "T53n2122_061:0747a01": "行。神力卓越世莫能測其由來。嘗於北方",
    "T53n2122_061:0747a02": "寄宿一家。家有一金像度竊而將去。家主覺",
    "T53n2122_061:0747a03": "而追之。見度徐行。走馬逐而不及。至孟津",
    "T53n2122_061:0747a04": "河浮木杯於水。憑之度河。無假風棹。輕疾",
    "T53n2122_061:0747a05": "如飛。俄而度岸達于京師。見時可年四十",
    "T53n2122_061:0747a06": "許。帶索󰡖縷殆不蔽身。言語出沒喜怒不均。",
    "T53n2122_061:0747a07": "或嚴氷扣凍而洗浴。或著屐上山。或徒行入",
    "T53n2122_061:0747a08": "市。唯荷一蘆圌子。更無餘物。乍往延賢寺法",
    "T53n2122_061:0747a09": "意道人處。意以別房待之。後欲往瓜州。步",
    "T53n2122_061:0747a10": "行於江側就航人告度。不肯載之。復累足",
    "T53n2122_061:0747a11": "杯中顧眄吟詠。杯自然流。直度北岸。向廣",
    "T53n2122_061:0747a12": "陵遇村舍。有李家設八關齋。先不相識。乃直",
    "T53n2122_061:0747a13": "入齋堂而坐。置蘆圌於中庭。眾以其形陋無",
    "T53n2122_061:0747a14": "恭敬心。李見蘆圌當道。欲移置牆邊。數人舉",
    "T53n2122_061:0747a15": "不能動。度食竟提之而去。笑曰。四天王。李",
    "T53n2122_061:0747a16": "家于時有一竪子。窺其圌中見四小兒。並長",
    "T53n2122_061:0747a17": "數寸。面目端正衣裳鮮潔。於是追覓不知所",
    "T53n2122_061:0747a18": "在。後三日乃見在西界蒙龍樹下坐。李禮拜",
    "T53n2122_061:0747a19": "請還家月日供養。度不甚持齋。飲酒噉肉。",
    "T53n2122_061:0747a20": "至於辛鱠與俗不殊。百姓奉上。或受不受。沛",
    "T53n2122_061:0747a21": "國劉興伯為兗州刺史。使要之。負圌而來。",
    "T53n2122_061:0747a22": "興伯使人舉視十餘人不勝。伯自看唯見一敗",
    "T53n2122_061:0747a23": "納及一木杯。後還李家復得二十餘日。清旦",
    "T53n2122_061:0747a24": "忽云欲得一袈裟。中時令辨。李即經營。至",
    "T53n2122_061:0747a25": "中未成。度云暫出。至冥不反。合境聞有",
    "T53n2122_061:0747a26": "異香。疑之乃怪。處處覓度。乃見在北巖下",
    "T53n2122_061:0747a27": "鋪敗袈裟於地臥之而死。頭前脚後皆生蓮",
    "T53n2122_061:0747a28": "華。華極鮮香。一夕而萎。邑共殯葬之。後數日",
    "T53n2122_061:0747a29": "有人從北來云。見度負蘆圌行向彭城。乃共",
    "T53n2122_061:0747b01": "開棺唯見靴履。既至彭城。遇有白衣黃欣深",
    "T53n2122_061:0747b02": "信佛法。見度禮拜請還家。家至貧。但有麥",
    "T53n2122_061:0747b03": "飯而已。度甘之。怡然止得半年。忽語欣云。",
    "T53n2122_061:0747b04": "可覓蘆圌三十六枚。吾須用之。答云。此間",
    "T53n2122_061:0747b05": "正可有十枚。貧無以買。恐不盡辨。度曰。",
    "T53n2122_061:0747b06": "汝但撿覓宅中應有。欣即窮撿。果得三十六",
    "T53n2122_061:0747b07": "枚。列之廷中。雖有其數亦多破敗。比欣次",
    "T53n2122_061:0747b08": "第熟視皆已新完。度密封之。因語欣令開。",
    "T53n2122_061:0747b09": "乃見錢帛皆滿。可堪百萬許。識者謂是杯度",
    "T53n2122_061:0747b10": "分身他土所得䞋施。迴以施欣。欣受之皆為",
    "T53n2122_061:0747b11": "功德。經一年許度辭去。欣為辨糧食。明晨",
    "T53n2122_061:0747b12": "見糧食具存。不知度所在。經一月許復至",
    "T53n2122_061:0747b13": "京師。時潮溝有朱文殊者。少奉法。度多來",
    "T53n2122_061:0747b14": "其家。文殊謂度云。弟子脫捨身沒苦。願見",
    "T53n2122_061:0747b15": "救濟。脫在好處。願為法侶。度不答。文殊喜",
    "T53n2122_061:0747b16": "曰。佛法默然已為許矣。後乃游入吳郡。路",
    "T53n2122_061:0747b17": "見釣魚師。因就乞魚。魚師施一萎者。度手",
    "T53n2122_061:0747b18": "舒反覆還投水中。游活而去。又見網師更從",
    "T53n2122_061:0747b19": "乞魚。網師瞋罵不與。度乃拾取兩石子擲水",
    "T53n2122_061:0747b20": "中。俄而兩水牛鬪其網中。網既碎敗不復見",
    "T53n2122_061:0747b21": "牛。度亦隱行至松江。乃仰蓋於水中。乘而",
    "T53n2122_061:0747b22": "度岸。經涉會稽剡縣。登天台山數月而返。",
    "T53n2122_061:0747b23": "京師時有外國道人。名僧佉吒。寄都下長干",
    "T53n2122_061:0747b24": "寺住。有客僧僧寤者。與吒同房冥於窓隙",
    "T53n2122_061:0747b25": "中。見吒取寺剎捧之入雲然後將下。寤不敢",
    "T53n2122_061:0747b26": "言。但深加敬仰。時有一人。姓張名奴。不知何",
    "T53n2122_061:0747b27": "許人。不甚見食。而常自肥悅。冬夏常著單",
    "T53n2122_061:0747b28": "衣。佉吒在路行見張奴。欣然而笑。佉吒曰。",
    "T53n2122_061:0747b29": "吾東見蔡㹠。南訊馬生。北遇王年。今欲就杯",
    "T53n2122_061:0747c01": "度。乃與子相見耶。張奴乃題槐樹而歎曰。",
    "T53n2122_061:0747c02": "濛濛大象。內照曜實顯彰。何事迷昏。子縱惑",
    "T53n2122_061:0747c03": "自招殃。樂所少人往。苦道若翻囊。不有松柏",
    "T53n2122_061:0747c04": "志。何用擬風霜。閑預紫煙表。長歌出旻蒼。",
    "T53n2122_061:0747c05": "澄靈無色外。應見有緣鄉。歲曜毘漢后。辰麗",
    "T53n2122_061:0747c06": "輔殷王。伊余非二仙。晦迹之九方。亦見流",
    "T53n2122_061:0747c07": "俗子。觸眼致酸觴。毘謠觀有念。寧曰盡衿",
    "T53n2122_061:0747c08": "章。佉吒曰。前見先生。禪思幽岫一坐百齡。大",
    "T53n2122_061:0747c09": "慈熏心靖念枯骨。亦題頌曰。悠悠世士。或",
    "T53n2122_061:0747c10": "滋損益。使欲塵神。橫生悅澤。惟此哲人。淵",
    "T53n2122_061:0747c11": "覺先見。思形浮沫。矚影遄電。累質聲華。夢",
    "T53n2122_061:0747c12": "醜章弁。視色寤空。翫物傷變。捨紛絕有。斷",
    "T53n2122_061:0747c13": "習除戀。青條曲蔭。白茅以廌。依畦畷麻。隣",
    "T53n2122_061:0747c14": "崖飲羨。慧定計照。妙真日篡。慈悲有增。深",
    "T53n2122_061:0747c15": "想無勌。",
    "T53n2122_061:0747c16": "言竟各去。爾後月日不復見此二人。傳者云。",
    "T53n2122_061:0747c17": "將僧寤共之南岳不反。張奴與杯度相見。",
    "T53n2122_061:0747c18": "甚有所敘。人所不解。度猶停都少時游止無",
    "T53n2122_061:0747c19": "定。請召或往不往。時南州有陳家。頗有衣食。",
    "T53n2122_061:0747c20": "度往其家甚見料理。聞都下復有一杯度。",
    "T53n2122_061:0747c21": "陳父子五人咸不信。故下都看之。果如其家",
    "T53n2122_061:0747c22": "杯度。形相一種。陳為設一合蜜薑。及刀子",
    "T53n2122_061:0747c23": "熏陸香手巾等。度即食蜜薑都盡。餘物宛然",
    "T53n2122_061:0747c24": "在膝前。其父子五人恐是其家杯度。即留二",
    "T53n2122_061:0747c25": "弟。停都寺視。餘三人還家。家中杯度如舊。",
    "T53n2122_061:0747c26": "膝前亦有香刀子等。但不噉蜜薑為異。乃語",
    "T53n2122_061:0747c27": "陳云。刀子鈍可為磨之。二弟都還云。彼度已",
    "T53n2122_061:0747c28": "移靈鷲寺。其家度忽求黃紙兩幅作書。書不",
    "T53n2122_061:0747c29": "成字。合同其背。陳問上人作何券書。度不答。",
    "T53n2122_061:0748a01": "竟莫測其然。遂絕迹矣。都下杯度猶去來",
    "T53n2122_061:0748a02": "山邑。多行神呪。時庾常婢偷物而叛。四追",
    "T53n2122_061:0748a03": "不擒。乃問度。度云。已死。在金城江邊空塜",
    "T53n2122_061:0748a04": "中。往看果如所言。孔寧子時為黃門侍郎。在",
    "T53n2122_061:0748a05": "廨患痢。遣信請度。度呪竟云難差。見有",
    "T53n2122_061:0748a06": "四鬼皆被傷截。寧子泣曰。昔孫恩作亂。家為",
    "T53n2122_061:0748a07": "軍人所破。二親及叔皆被痛酷。寧子果死。又",
    "T53n2122_061:0748a08": "有齊諧妻母胡氏病。眾治不愈。後諧請僧設",
    "T53n2122_061:0748a09": "齋齋坐。有僧聰道人。勸迎杯度。度既至一",
    "T53n2122_061:0748a10": "呪病者即愈。齊諧伏事為師。因為作傳記。",
    "T53n2122_061:0748a11": "其從來神異大略與上同也。至元嘉三年九",
    "T53n2122_061:0748a12": "月。辭諧入東。留一萬錢物寄諧債為營齋。",
    "T53n2122_061:0748a13": "於是別去。行至赤山湖。患痢而死。諧即為營",
    "T53n2122_061:0748a14": "齋。并接屍還葬建鄴之覆舟山。至四年有吳",
    "T53n2122_061:0748a15": "興邵信者。甚奉法遇傷寒病。無人敢看。乃悲",
    "T53n2122_061:0748a16": "泣念觀音。忽見一僧來云。是杯度弟子。語",
    "T53n2122_061:0748a17": "云莫憂。家師尋來相看。答云。度練已死。何",
    "T53n2122_061:0748a18": "容得來。道人云。來復何難。便衣帶頭出一合",
    "T53n2122_061:0748a19": "許散與服之。病即差。又有杜僧哀者。住在",
    "T53n2122_061:0748a20": "南岡下。昔經伏事杯度。兒病甚篤。乃思念。",
    "T53n2122_061:0748a21": "恨不得度練神呪。明日忽見度來言語如",
    "T53n2122_061:0748a22": "常。即為呪病者便愈。至五年三月八日度",
    "T53n2122_061:0748a23": "復來齊諧家。呂道慧聞人怛之祚天期水丘",
    "T53n2122_061:0748a24": "熙等。並共見皆大驚即起禮拜。度語眾人",
    "T53n2122_061:0748a25": "言。年當大凶。可勤修福業。法意道人甚有",
    "T53n2122_061:0748a26": "德。可往就其修立故寺以禳災禍也。須臾門",
    "T53n2122_061:0748a27": "上有一僧喚度。度便辭去。云貧道當向交",
    "T53n2122_061:0748a28": "廣之間不復來也。齊諧等拜送殷勤。於是絕",
    "T53n2122_061:0748a29": "迹。傾世亦言。時有見者。既未的其事。故無可",
    "T53n2122_061:0748b01": "傳也。",
    "T53n2122_061:0748b02": "宋釋玄暢宋蜀齊后山有釋玄暢。姓趙。河西金城人。少",
    "T53n2122_061:0748b03": "時家門為胡虜所滅。禍將及暢。虜師見暢。",
    "T53n2122_061:0748b04": "而止之曰。此兒目光外射。非凡童也。遂獲免。",
    "T53n2122_061:0748b05": "仍往涼州出家。其後虜虐剪滅佛法害諸沙",
    "T53n2122_061:0748b06": "門。唯暢得走。以元嘉二十二年閏五月十七",
    "T53n2122_061:0748b07": "日。發自平城路由代郡上谷。東跨太行經歷",
    "T53n2122_061:0748b08": "幽冀。南轉將至孟津。唯手把一束楊枝一把",
    "T53n2122_061:0748b09": "葱葉。虜騎追逐將及。欲及之乃以楊枝擊沙。",
    "T53n2122_061:0748b10": "沙起天暗。人馬不能得前。有頃沙息騎已復",
    "T53n2122_061:0748b11": "至。於是投身河中。唯以葱葉內鼻孔中。通氣",
    "T53n2122_061:0748b12": "度水。以八月一日達于揚州。洞曉經律深入",
    "T53n2122_061:0748b13": "禪要。占記吉凶靡不誠驗。宋文帝深加歎重。",
    "T53n2122_061:0748b14": "請為太子師。後遷憩荊州止長沙寺。舒手出",
    "T53n2122_061:0748b15": "香。掌中流水。莫之測也。迄宋之季年。乃飛",
    "T53n2122_061:0748b16": "舟遠舉。西適成都。初止大石寺。乃手畫作金",
    "T53n2122_061:0748b17": "剛密迹等十六神像。至昇明三年。又游西界",
    "T53n2122_061:0748b18": "觀瞻岷嶺。乃於岷山郡北部廣陽縣界見齊",
    "T53n2122_061:0748b19": "后山。遂有終焉之志。乃倚巖傍谷結草為",
    "T53n2122_061:0748b20": "庵。弟子法期見有神人乘馬著青單衣繞山",
    "T53n2122_061:0748b21": "一匝還示造塔之處。以齊建元元年四月二",
    "T53n2122_061:0748b22": "十三日。建剎立寺。名曰齊興。正是齊大祖",
    "T53n2122_061:0748b23": "受錫命之辰。天時人事萬里懸合。時傅琰西",
    "T53n2122_061:0748b24": "鎮成都。欽暢風軌待以師敬。暢立寺之後。乃",
    "T53n2122_061:0748b25": "致書於琰曰。",
    "T53n2122_061:0748b26": "貧道。栖荊累稔。年衰疹積。厭毒人諠。所以遠",
    "T53n2122_061:0748b27": "託岷界。卜居斯阜。在廣陽之東。去城千步。逶",
    "T53n2122_061:0748b28": "迤長亘。連壘疊峯。嶺開四㵎。亘列五岫。抱",
    "T53n2122_061:0748b29": "郭懷邑。迴望三方。負巒背岳。遠矚九流。以去",
    "T53n2122_061:0748b30": "年四月二十三日。創功覆匱。前冬至此訪",
    "T53n2122_061:0748c01": "承。爾日正是陛下龍飛之辰。蓋聞道配大極",
    "T53n2122_061:0748c02": "者。嘉瑞自顯。德同二儀者。神應必彰。所以河",
    "T53n2122_061:0748c03": "雒昞有周之兆。靈石表大晉之徵。伏謂茲山",
    "T53n2122_061:0748c04": "之符驗。豈非齊帝之靈應耶。檀越奉國情深。",
    "T53n2122_061:0748c05": "至使運屬時徵。不能忘心。豈能遺事。輒疏",
    "T53n2122_061:0748c06": "山贊一篇。以露愚抱。贊曰。",
    "T53n2122_061:0748c07": "峨峨齊山。誕自幽冥。潛瑞幾昔。帝號乃明。岑",
    "T53n2122_061:0748c08": "載聖宇。兆祚休名。巒根雲坦。峯岳霞平。規",
    "T53n2122_061:0748c09": "巖擬剎。度嶺締經。創工之日。龍飛紫廷。道",
    "T53n2122_061:0748c10": "侔二儀。四海均情。終天之祚。岳德表靈。",
    "T53n2122_061:0748c11": "琰即具以表聞。勅蠲百戶以充俸給。後至齊",
    "T53n2122_061:0748c12": "武昇位。司徒文宣王勅令汎舟東下。中途動",
    "T53n2122_061:0748c13": "疾帶患至京。傾眾阻望。止住靈根。少時而卒。",
    "T53n2122_061:0748c14": "春秋六十有九右六驗出梁高僧傳。",
    "T53n2122_061:0748c15": "雜俗幻術晉趙侯。少好諸術。姿形悴陋長不滿數尺。以",
    "T53n2122_061:0748c16": "盆盛水閉目作禁。魚龍立見。侯有白米。為鼠",
    "T53n2122_061:0748c17": "所盜。仍被頭把刀晝地作獄。四面門向東",
    "T53n2122_061:0748c18": "嘯。群鼠俱到。呪之曰。凡非噉者過去。止者十",
    "T53n2122_061:0748c19": "餘。剖腹看藏。有米在焉。曾徒跣須屐。因仰頭",
    "T53n2122_061:0748c20": "微吟。雙屐自至。人有笑其形容者。便陽設以",
    "T53n2122_061:0748c21": "酒杯。向口即掩鼻不脫。仍啟顙謝過。著地不",
    "T53n2122_061:0748c22": "舉。永康有騎石山。山上有石人騎。石馬。侯以",
    "T53n2122_061:0748c23": "印指之。人馬一時落首。今猶在山下右此一驗出異苑。",
    "T53n2122_061:0748c24": "抱朴子曰。昔吳遣賀將軍討山賊。賊中有善",
    "T53n2122_061:0748c25": "禁者。每當交戰。官軍刀劍皆不得拔。弓弩射",
    "T53n2122_061:0748c26": "矢皆還自向。輒致不利。賀將軍長情有思。乃",
    "T53n2122_061:0748c27": "曰。吾聞金有刃者可禁。蟲有毒者可禁。其無",
    "T53n2122_061:0748c28": "刃毒則不可禁。彼必是能禁吾兵者也。必不",
    "T53n2122_061:0748c29": "能禁無刃物矣。乃多作勁木棓。選勇力精卒",
    "T53n2122_061:0749a01": "五千人為先登。盡捉棓。彼山賊恃其有善禁",
    "T53n2122_061:0749a02": "者。了不嚴備。於是官軍以白棓擊之。彼禁",
    "T53n2122_061:0749a03": "不復行。打殺者乃有萬計。",
    "T53n2122_061:0749a04": "范曄後漢書曰。永寧元年。西南夷禪國王詣",
    "T53n2122_061:0749a05": "闕。獻樂及幻人。能變化吐火自支解易牛馬",
    "T53n2122_061:0749a06": "頭。明年元會在廷作。安帝與群臣共觀大奇",
    "T53n2122_061:0749a07": "之。",
    "T53n2122_061:0749a08": "後魏書曰。悅殷國貞君九年遣使朝獻。并送",
    "T53n2122_061:0749a09": "幻人。稱能割人喉脈令斷。擊人頭令骨陷。",
    "T53n2122_061:0749a10": "皆血出淋落。或數升。或盈升。以草藥內其口",
    "T53n2122_061:0749a11": "中。令嚼咽之。須臾血止。世祖言。是虛。乃取",
    "T53n2122_061:0749a12": "死囚。試之皆驗。又能霖雨猛風大雪及行潦",
    "T53n2122_061:0749a13": "水之池。崔鴻十六國春秋北涼錄曰。玄始十",
    "T53n2122_061:0749a14": "四年七月。西域貢吞刀咋火祕幻奇伎。西京",
    "T53n2122_061:0749a15": "雜記曰。麴道龍善為化術說。東海人黃公。少",
    "T53n2122_061:0749a16": "時能制蛇馭虎。立興雲霧。坐成山河。晉永",
    "T53n2122_061:0749a17": "嘉中有天竺胡人來渡江南。其人有數術。能",
    "T53n2122_061:0749a18": "斷舌續斷吐火。所在人士聚共觀試。其將斷",
    "T53n2122_061:0749a19": "舌先吐以示賓客。然後刀截血流覆地。乃取",
    "T53n2122_061:0749a20": "置器中傳以示人。視之舌頭半舌猶在。既而",
    "T53n2122_061:0749a21": "還取合續之。有頃坐以見人。舌則如故。不知",
    "T53n2122_061:0749a22": "其實斷不也。其續斷取絹布與人。各執一頭對",
    "T53n2122_061:0749a23": "剪。一斷之已而取兩段。合將呪之。則復還",
    "T53n2122_061:0749a24": "連。絹無異故一體也。時人多疑以為幻。乃陰",
    "T53n2122_061:0749a25": "試之。乃其所續故絹也。其吐火先有藥在器",
    "T53n2122_061:0749a26": "中。取一片與黍餹合之。再三吹呼。已而張口。",
    "T53n2122_061:0749a27": "火滿口中。因就爇。取以爨則火出也。又取書",
    "T53n2122_061:0749a28": "紙及繩縷之屬投火中。眾共視之。見其燒然",
    "T53n2122_061:0749a29": "消糜了盡。乃披灰中舉而出之。故向物也。靈",
    "T53n2122_061:0749b01": "鬼志曰。太元十二年道人外國來。能吞刀吐",
    "T53n2122_061:0749b02": "火吐珠玉金銀。自說其所受術師白衣非沙",
    "T53n2122_061:0749b03": "門也。行見一人擔。擔上有小。籠子。可受升",
    "T53n2122_061:0749b04": "餘。語擔人云。吾步行疲極寄君擔。擔人",
    "T53n2122_061:0749b05": "甚怪之。慮是狂人。便語云。自可爾耳。君欲",
    "T53n2122_061:0749b06": "何許自厝耶。其答云。若見許正欲入籠子中。",
    "T53n2122_061:0749b07": "擔人逾怪。下擔入籠中。籠不更大。其亦不",
    "T53n2122_061:0749b08": "更小。擔之亦不覺重。於先既行數十里。樹下",
    "T53n2122_061:0749b09": "住食。擔人呼共食。云我自有食不肯出。正",
    "T53n2122_061:0749b10": "住籠中出飲食器物。羅列餚饍豐腆亦辨。反",
    "T53n2122_061:0749b11": "呼擔人食。未半語擔人。我欲與婦共食。即",
    "T53n2122_061:0749b12": "復口出一女子。年二十許。衣裳容貌甚美。二",
    "T53n2122_061:0749b13": "人便共食。食欲竟。其夫便臥。婦語擔人。我",
    "T53n2122_061:0749b14": "有外夫。欲來共食。夫覺君勿道之。婦便口中",
    "T53n2122_061:0749b15": "出一年少丈夫共食。籠中便有三人。寬急之",
    "T53n2122_061:0749b16": "事亦復不異。有頃其夫動如欲覺。其婦以外",
    "T53n2122_061:0749b17": "夫。起語擔人曰。可去。即以婦內口中。次及食",
    "T53n2122_061:0749b18": "器物。此人既至國中有一家。大富資財巨萬",
    "T53n2122_061:0749b19": "而性慳悋。語擔人。吾試為君破奴慳。即至",
    "T53n2122_061:0749b20": "其家。有好馬甚珍之。繫在柱下忽失去。尋索",
    "T53n2122_061:0749b21": "不知處。明日見馬在五升甖中。終不可破。便",
    "T53n2122_061:0749b22": "語言。君作百人厨。以周窮乏。馬得出耳。主",
    "T53n2122_061:0749b23": "人即狼狽作之畢。馬還在柱下。明旦其父母",
    "T53n2122_061:0749b24": "老在堂上。忽復不見。舉家遑怖不知所在。",
    "T53n2122_061:0749b25": "開莊器忽見父母澤壺中。不知何由得出。復",
    "T53n2122_061:0749b26": "往守請之。其云。當更作千餘人食飴百窮",
    "T53n2122_061:0749b27": "者。乃當得出。既作其父母自在床上。",
    "T53n2122_061:0749b28": "幽冥錄曰。安開安城之俗巫也。善於幻術。",
    "T53n2122_061:0749b29": "每至祠神。時擊鼓宰三牲。積薪然火盛熾。束",
    "T53n2122_061:0749c01": "帶入火中。章紙燒盡。而開形體衣服猶如初。",
    "T53n2122_061:0749c02": "時王疑之為江州。伺王當行陽為王刷頭簪",
    "T53n2122_061:0749c03": "荷葉。以為帽之有異。到坐之後。荷葉乃見。舉",
    "T53n2122_061:0749c04": "坐驚駭。",
    "T53n2122_061:0749c05": "異苑曰。高陽新城叟民。晉咸寧中為淫祠妖",
    "T53n2122_061:0749c06": "幻。署置百官。又以水自鑒。輒見所置署之人。",
    "T53n2122_061:0749c07": "衣冠麗然。百姓信惑。京都翕習。收而斬之。異",
    "T53n2122_061:0749c08": "苑曰。上虞孫溪奴。多諸幻伎。元嘉初叛入建",
    "T53n2122_061:0749c09": "安治中。後出民間破宿瘦癖。徑徹腹內而令",
    "T53n2122_061:0749c10": "不痛。治人風頭流血滂沱。噓之便斷創又即",
    "T53n2122_061:0749c11": "斂。虎傷蛇噬煩毒垂死。禁護皆瘥。向空長",
    "T53n2122_061:0749c12": "嘯則群雀來萃。夜呪蚊虻悉死於側。至十三",
    "T53n2122_061:0749c13": "年於長山為本主所得。知有禁術慮必亡叛。",
    "T53n2122_061:0749c14": "的縳枷鎖極為重複。少日已失所在。",
    "T53n2122_061:0749c15": "列子曰。周穆王時西極國有化人來化幻人也入水",
    "T53n2122_061:0749c16": "火貫金石。反山川移城邑。乘虛不墜觸實不",
    "T53n2122_061:0749c17": "礙。千變萬化不可窮極。已變物之形。又且易",
    "T53n2122_061:0749c18": "人之慮能使人暫忘其宿所知識穆王敬之若神。",
    "T53n2122_061:0749c19": "桓譚新論曰。方士董仲君。犯事繫獄。陽死",
    "T53n2122_061:0749c20": "目陷虫爛。故知幻術靡所不有。又能鼻吹口",
    "T53n2122_061:0749c21": "歌吐舌齖聳眉動目。荊州有鼻飲之蠻。南域",
    "T53n2122_061:0749c22": "有頭飛之夷。非為幻也。",
    "T53n2122_061:0749c23": "孔煒七引曰。弄幻之士因時而作。殖瓜種",
    "T53n2122_061:0749c24": "菜立起尋尺。投芳送臭賣黃售白。麾天興雲",
    "T53n2122_061:0749c25": "霧。畫地成河海。",
    "T53n2122_061:0749c26": "法苑珠林卷第六十一"
}