{
    "X73n1452_028:0381b01": "紫栢老人集卷之二十八",
    "X73n1452_028:0381b02": "明　憨山德清　閱",
    "X73n1452_028:0381b03": "　　　詩(七言絕)",
    "X73n1452_028:0381b04": "登吳江華巖寺塔",
    "X73n1452_028:0381b05": "漢武何須問劫灰。只今滄海舊塵埃。塔燈誰點吳江",
    "X73n1452_028:0381b06": "上。直得魚龍睡眼開。",
    "X73n1452_028:0381b07": "空堂夜坐",
    "X73n1452_028:0381b08": "趺坐空堂如水清。靈機歷歷自超情。百年三萬六千",
    "X73n1452_028:0381b09": "日。安得須臾此地行。",
    "X73n1452_028:0381b10": "詠于三公觀察十郎竹",
    "X73n1452_028:0381b11": "秋風疎影搖窻冷。夜月清香引坐深。更愛諸君能抱",
    "X73n1452_028:0381b12": "節。不因霜露失初心。",
    "X73n1452_028:0381b13": "弔鶴林寺松",
    "X73n1452_028:0381b14": "從來說法有松濤。老衲無煩舌相勞。誰料一朝都伐",
    "X73n1452_028:0381b15": "盡。幾回歸鶴夜尋巢。",
    "X73n1452_028:0381b16": "寄吳江諸法侶",
    "X73n1452_028:0381b17": "吳江明月舊時同。萬里迢迢向蜀中。寄語長橋流水",
    "X73n1452_028:0381b18": "道。莫催塵世白毛翁。",
    "X73n1452_028:0381b19": "寄仲湻",
    "X73n1452_028:0381b20": "去去峨眉萬里餘。掉頭東海意何如。但將親骨埋平",
    "X73n1452_028:0381b21": "地。到處青山好著書。",
    "X73n1452_028:0381b22": "贈姚國賓",
    "X73n1452_028:0381b23": "柱史歸來一篋霜。其誰問疾到東昌。汾河片影巢陵",
    "X73n1452_028:0381b24": "月。千里關山不盡光。",
    "X73n1452_028:0381c01": "悼大千老師",
    "X73n1452_028:0381c02": "八功德水最清涼。飲者能消熱惱狂。不二樓高雲散",
    "X73n1452_028:0381c03": "盡。十千龍象益悲傷。",
    "X73n1452_028:0381c04": "靈巖喜汪將軍傅侍御至",
    "X73n1452_028:0381c05": "却掃風塵進白雲。空山流水靜中聞。九重天上人多",
    "X73n1452_028:0381c06": "少。遍數那能及二君。",
    "X73n1452_028:0381c07": "佛香院",
    "X73n1452_028:0381c08": "佛香院裏過清明。門外垂垂柳正青。怪底曉鶯啼不",
    "X73n1452_028:0381c09": "斷。廣長舌相蕩風輕。",
    "X73n1452_028:0381c10": "宿東臺",
    "X73n1452_028:0381c11": "絕頂風高白日寒。雲山重疊檻前看。夜深徙倚南樓",
    "X73n1452_028:0381c12": "柱。喜見滄溟湧玉團。",
    "X73n1452_028:0381c13": "題玉女潭",
    "X73n1452_028:0381c14": "仙肌香潔本無塵。未必臨潭浴此身。自是山公嫌寂",
    "X73n1452_028:0381c15": "寞。裝成幽勝引遊人。",
    "X73n1452_028:0381c16": "弔玄晏",
    "X73n1452_028:0381c17": "桃紅李白春光好。誰料東風夜半狂。玄晏先生非寂",
    "X73n1452_028:0381c18": "寞。菜根滋味古今長。",
    "X73n1452_028:0381c19": "過玄晏草堂",
    "X73n1452_028:0381c20": "春鳥啼來花已深。草堂可得靜居心。逝川既去不復",
    "X73n1452_028:0381c21": "返。幾度臨風淚滿襟。",
    "X73n1452_028:0381c22": "示姜士華",
    "X73n1452_028:0381c23": "火宅焦煩豈久居。鬢毛成雪費驅除。故山相去無多",
    "X73n1452_028:0381c24": "遠。車大蓮華衣裡珠。",
    "X73n1452_028:0382a01": "示端雍",
    "X73n1452_028:0382a02": "花落花開幾度春。此身如夢亦如塵。曉來聚散東風",
    "X73n1452_028:0382a03": "急。紅點蒼苔色不新。",
    "X73n1452_028:0382a04": "示傅公肅(四首)",
    "X73n1452_028:0382a05": "江上芙蓉向曉風。霧華初染色偏濃。人閒樂事真堪",
    "X73n1452_028:0382a06": "笑。歌管樓臺寫鏡中。",
    "X73n1452_028:0382a07": "白髮從來不怕人。侯王頭上曉霜新。還家莫道關山",
    "X73n1452_028:0382a08": "遠。一念回光凍地春。",
    "X73n1452_028:0382a09": "日月升沈不解停。鬢毛鏡裡雪花明。何如掉臂風塵",
    "X73n1452_028:0382a10": "外。閒伴樵漁過此生。",
    "X73n1452_028:0382a11": "逝水滔滔日夜鳴。浮生誰復解心驚。青山常在人頻",
    "X73n1452_028:0382a12": "老。紫陌絃歌不可聽。",
    "X73n1452_028:0382a13": "示韓生",
    "X73n1452_028:0382a14": "螺髻山中雪色寒。綉衣雲外有彈冠。韓生也解聞鐘",
    "X73n1452_028:0382a15": "磬。消盡聲塵領八還。",
    "X73n1452_028:0382a16": "寄鐵菴居士",
    "X73n1452_028:0382a17": "天雄山色武夷同。負約尋來入夢中。怪底維摩常抱",
    "X73n1452_028:0382a18": "疾。八行無鴈有誰通。",
    "X73n1452_028:0382a19": "遊海門二首",
    "X73n1452_028:0382a20": "嶽宗朝會古來聞。此日尋源到海門。寄語行邊碣石",
    "X73n1452_028:0382a21": "上。圖南還有北溟鯤。",
    "X73n1452_028:0382a22": "青山結伴好忘機。春水桃花一色緋。鵬翼自憐風力",
    "X73n1452_028:0382a23": "細。毆魚先向海東歸。",
    "X73n1452_028:0382a24": "避暑蕭岡",
    "X73n1452_028:0382b01": "利名不識有何親。累殺世閒多少人。在處松泉堪避",
    "X73n1452_028:0382b02": "暑。肯將白足走風塵。",
    "X73n1452_028:0382b03": "偶成(八首)",
    "X73n1452_028:0382b04": "烟波堆裏道場開。車馬終難踐碧苔。清梵竹籬關不",
    "X73n1452_028:0382b05": "住。磬聲飛出水雲來。",
    "X73n1452_028:0382b06": "山頭百畆鉢盂田。聞道英檀據有年。此日雲居得新",
    "X73n1452_028:0382b07": "主。彫胡食盡好垂憐。",
    "X73n1452_028:0382b08": "襄江一水曲何多。兩岸桃花色未酡。莫道春寒楊柳",
    "X73n1452_028:0382b09": "怯。乘風也解弄烟波。",
    "X73n1452_028:0382b10": "建昌山水勝臨川。縱使王維畫不全。風大觀成君試",
    "X73n1452_028:0382b11": "看。直將吹放小西天。",
    "X73n1452_028:0382b12": "祖庭秋晚覺花空。祗樹蕭條鎻梵宮。幽鳥似憐無縫",
    "X73n1452_028:0382b13": "塔。幾回腸斷呌西風。",
    "X73n1452_028:0382b14": "四顧乾坤一洞然。長江萬里片帆懸。潯陽此去無多",
    "X73n1452_028:0382b15": "路。五老雲開翠潑天。",
    "X73n1452_028:0382b16": "野水去來六七里。小舟黑白兩三人。雨餘自是烟波",
    "X73n1452_028:0382b17": "潤。歸去清歌月色新。",
    "X73n1452_028:0382b18": "朝來金鳳賣紅香。朵朵含羞挹露光。色更空生空更",
    "X73n1452_028:0382b19": "色。謾誇飛燕體輕揚。",
    "X73n1452_028:0382b20": "聞磬",
    "X73n1452_028:0382b21": "長堤短岸絕烟波。彷彿龍宮隱薜蘿。風煖磬聲飛欲",
    "X73n1452_028:0382b22": "斷。遺聞誰解聽漁歌。",
    "X73n1452_028:0382b23": "夏日曲阿梵川偶成",
    "X73n1452_028:0382b24": "三伏乾坤一甑同。靜思水壑駕寒松。凍雲便覺生毛",
    "X73n1452_028:0382c01": "孔。不若長齋繡佛容。",
    "X73n1452_028:0382c02": "泛舟梵川(二首)",
    "X73n1452_028:0382c03": "綠楊堤畔微風起。紅掌爭驚碧玉盤。誰棹小舟橫水",
    "X73n1452_028:0382c04": "口。清香拂拂帶輕寒。",
    "X73n1452_028:0382c05": "不抹胭脂趣已幽。自憐顏色照池頭。須知此外無空",
    "X73n1452_028:0382c06": "相。蜀錦何妨隔水浮。",
    "X73n1452_028:0382c07": "春日重遊光德菴",
    "X73n1452_028:0382c08": "流水桃花大士家。道人曾此泛星槎。白牛塘上閒吹",
    "X73n1452_028:0382c09": "笛。歸去兒童日已斜。",
    "X73n1452_028:0382c10": "慈壽訪勞盛主人不遇",
    "X73n1452_028:0382c11": "千巖披月到風塵。一訪那羅洞裡人。莫道過門余不",
    "X73n1452_028:0382c12": "入。香雲騰處示全身。",
    "X73n1452_028:0382c13": "過玉河觀音寺",
    "X73n1452_028:0382c14": "一徑秋雲到薜蘿。隋唐陳迹問烟波。重來誰起祥公",
    "X73n1452_028:0382c15": "定。馬上行吟五噫歌。",
    "X73n1452_028:0382c16": "客東雲居寺即事",
    "X73n1452_028:0382c17": "軒冕松雲調不同。那堪簫鼓襍疎鐘。一聲長嘯出山",
    "X73n1452_028:0382c18": "去。野鶴從來無定蹤。",
    "X73n1452_028:0382c19": "顯靈宮聞邢煉師語有感",
    "X73n1452_028:0382c20": "仙源密邇蕋珠宮。雲盡天壇月正中。松露鶴翻曾濕",
    "X73n1452_028:0382c21": "袖。相逢莫笑野烟濃。",
    "X73n1452_028:0382c22": "過西雲居寺有感",
    "X73n1452_028:0382c23": "萬里峨嵋去復來。古碑無字洗蒼苔。琬公慧命誰將",
    "X73n1452_028:0382c24": "續。淚洒青山染刼灰。",
    "X73n1452_028:0383a01": "南嶽觀音沼",
    "X73n1452_028:0383a02": "流泉豈是世中聲。妄想紛飛聽不成。試把耳根暫拈",
    "X73n1452_028:0383a03": "却。雲邊別有路通明。",
    "X73n1452_028:0383a04": "鏡虗",
    "X73n1452_028:0383a05": "鏡裡虗空花上春。未生心處却投真。若教蜂蝶紛紛",
    "X73n1452_028:0383a06": "集。只恐東風解作瞋。",
    "X73n1452_028:0383a07": "望普說殿",
    "X73n1452_028:0383a08": "廣長舌相覆虗空。佛與眾生吞吐中。隔壁釧聲生殺",
    "X73n1452_028:0383a09": "柄。清涼熱惱辨雌雄。",
    "X73n1452_028:0383a10": "尊者堂",
    "X73n1452_028:0383a11": "雙松盤據萬峰腰。靜夜微風學怒濤。龍象百千相次",
    "X73n1452_028:0383a12": "禮。捲簾喜見鳳頭高。",
    "X73n1452_028:0383a13": "戒壇偶成",
    "X73n1452_028:0383a14": "黃金不記築為臺。死馬能牽樂毅來。絕壑築壇傳佛",
    "X73n1452_028:0383a15": "戒。大雄家具凍雲雷。",
    "X73n1452_028:0383a16": "結冬永慈寺贈蘆芽主人妙公",
    "X73n1452_028:0383a17": "莫測深林虎豹居。道高何事費驅除。危峰環列聽禪",
    "X73n1452_028:0383a18": "觀。流水瀠洄學梵書。",
    "X73n1452_028:0383a19": "悼壽禪堂師",
    "X73n1452_028:0383a20": "宿草平興共度關。只今靈骨葬空山。瓣香飛奠秋風",
    "X73n1452_028:0383a21": "裡。流水聲中塔影寒。",
    "X73n1452_028:0383a22": "芙蓉閣偶成",
    "X73n1452_028:0383a23": "白犢溪頭過小舟。布帆風急浪花浮。烟深不識歸何",
    "X73n1452_028:0383a24": "處。時聽歌聲到畫樓。",
    "X73n1452_028:0383b01": "約王泰宇登茅山因未返賦此",
    "X73n1452_028:0383b02": "處處東風弄柳條。行蹤猶未上三茅。華陽洞口春將",
    "X73n1452_028:0383b03": "老。愁殺遊人歸路遙。",
    "X73n1452_028:0383b04": "吳中夜泊",
    "X73n1452_028:0383b05": "涼生蘋藻動秋風。萬里無雲一鏡空。今夜孤舟繫何",
    "X73n1452_028:0383b06": "處。吳江清淺月明中。",
    "X73n1452_028:0383b07": "吳氏廢園(二首)",
    "X73n1452_028:0383b08": "汾陽門第晉風流。縹緲湖山感勝遊。今日松蘿誰是",
    "X73n1452_028:0383b09": "主。斷雲殘月鎻江樓。",
    "X73n1452_028:0383b10": "築成金屋貯嬋娟。草魘花迷知幾年。愁見向來歌舞",
    "X73n1452_028:0383b11": "地。古槐疎柳起寒烟。",
    "X73n1452_028:0383b12": "寓匡山黃龍潭寄賓陽老禪",
    "X73n1452_028:0383b13": "一菴高結翠微閒。千尺飛泉萬仞山。月夜為誰歌白",
    "X73n1452_028:0383b14": "雪。遙聞清響落松關。",
    "X73n1452_028:0383b15": "山中老人",
    "X73n1452_028:0383b16": "青山回合路紆盤。流水松風六月寒。九十老翁忘晝",
    "X73n1452_028:0383b17": "夜。醒時只把夢時看。",
    "X73n1452_028:0383b18": "葛洪山訪澤上人",
    "X73n1452_028:0383b19": "路當斷澗倚寒松。重疊峯巒擁梵宮。未過竹橋清磬",
    "X73n1452_028:0383b20": "歇。老禪扶杖笑相逢。",
    "X73n1452_028:0383b21": "西沼晚泊",
    "X73n1452_028:0383b22": "扁舟日暮泊孤村。何物吹空天上雲。臥看月明照清",
    "X73n1452_028:0383b23": "淺。是誰遙指水晶紋。",
    "X73n1452_028:0383b24": "憶山居",
    "X73n1452_028:0383c01": "勞勞白足走風塵。纔別青山秋復春。重疊雲深巖畔",
    "X73n1452_028:0383c02": "屋。寂寥空鎻久無人。",
    "X73n1452_028:0383c03": "訪鄭春寰不遇",
    "X73n1452_028:0383c04": "湖州城裡風光別。一半人家烟浪中。惆悵仙公醉何",
    "X73n1452_028:0383c05": "處。柴門岑寂水雲封。",
    "X73n1452_028:0383c06": "贈天竺僧",
    "X73n1452_028:0383c07": "十萬程途數載通。沙頭彈舌授降龍。五天到日頭應",
    "X73n1452_028:0383c08": "白。月落斜西半夜鐘。",
    "X73n1452_028:0383c09": "大方禪伯上山",
    "X73n1452_028:0383c10": "白雲一片解深藏。家醜雖多慎播揚。松谷老禪真面",
    "X73n1452_028:0383c11": "目。太行山色自蒼蒼。",
    "X73n1452_028:0383c12": "與鄒南臯居士",
    "X73n1452_028:0383c13": "孤松高倚大江頭。日夕波濤蕩去舟。野鶴幾回翔欲",
    "X73n1452_028:0383c14": "下。風枝縹緲未能留。",
    "X73n1452_028:0383c15": "過向城廣福寺",
    "X73n1452_028:0383c16": "萬簇雲山擁佛宮。璇題藻井草萊封。夕陽墟落向城",
    "X73n1452_028:0383c17": "北。幾度鐘聲送晚風。",
    "X73n1452_028:0383c18": "潭柘懷繆仲淳",
    "X73n1452_028:0383c19": "谷口龍泉一片雲。去來誰復見離羣。夜深唯有滄溟",
    "X73n1452_028:0383c20": "月。無限清光不可分。",
    "X73n1452_028:0383c21": "懷燕京諸居士",
    "X73n1452_028:0383c22": "羣籟消沈片月西。阿誰寫出未生時。長安不在春光",
    "X73n1452_028:0383c23": "外。夢裡浮華幾箇知。",
    "X73n1452_028:0383c24": "別開侍者",
    "X73n1452_028:0384a01": "日光寺前日已西。空山搖落語離違。行塵[土*孛][土*孛]兩條",
    "X73n1452_028:0384a02": "路。頭上青天不可移。",
    "X73n1452_028:0384a03": "咏石乳泉",
    "X73n1452_028:0384a04": "石乳高懸不記秋。半空珞珞瀉寒流。遙知此去歸滄",
    "X73n1452_028:0384a05": "海。大作雲濤浴巨舟。",
    "X73n1452_028:0384a06": "志夢",
    "X73n1452_028:0384a07": "獨惜無人萬斛舟。風波恍惚卒難留。誰知岸上持竿",
    "X73n1452_028:0384a08": "者。幾度斜陽淚濕裘。",
    "X73n1452_028:0384a09": "示諸沙彌",
    "X73n1452_028:0384a10": "赤心片片為諸人。痛棒難禁滿腹瞋。只恐出門三十",
    "X73n1452_028:0384a11": "里。恨心竟作水中塵。",
    "X73n1452_028:0384a12": "囑蘆溝橋資福寺住持本公",
    "X73n1452_028:0384a13": "十年[拚-ㄙ+ㄊ]命死挨排。逆順相逢莫動懷。待過隆冬春自",
    "X73n1452_028:0384a14": "到。千紅萬紫一齊開。",
    "X73n1452_028:0384a15": "山居(二首)",
    "X73n1452_028:0384a16": "獨自經行未欲眠。夜涼明月照松泉。好茶一碗昏方",
    "X73n1452_028:0384a17": "歇。踏破虗空別有天。",
    "X73n1452_028:0384a18": "白雲無心道人心。流水無迹道人迹。心迹兩忘齊有",
    "X73n1452_028:0384a19": "無。白雲流水誰復識。",
    "X73n1452_028:0384a20": "別陸太宰(有序)",
    "X73n1452_028:0384a21": "余童時知太宰名。既脫白。始識於嘉善之大勝寺。",
    "X73n1452_028:0384a22": "今逆推之。凡易二十二寒暑矣。余嘗見太宰。出處",
    "X73n1452_028:0384a23": "無常。得失參互。不可以凡情測也。如維摩以臥疾",
    "X73n1452_028:0384a24": "為廣長舌。說不二法門。夫疾與不疾為二。死與生",
    "X73n1452_028:0384b01": "為二。榮與辱為二。老與少為二。凡與聖為二。了知",
    "X73n1452_028:0384b02": "疾即不疾。死即不死。榮即不榮。老即不老。凡即不",
    "X73n1452_028:0384b03": "凡。是謂不二法門。苟能入之。雖火聚刀山。皆清涼",
    "X73n1452_028:0384b04": "慈忍地。惟太宰久入是法門。故能於生死榮辱出",
    "X73n1452_028:0384b05": "處之際。縱橫自在耳。余少太宰二十二年。辱太宰",
    "X73n1452_028:0384b06": "不以齒少貧病。託於道義之分。今將別而之晉陽。",
    "X73n1452_028:0384b07": "披晤未期。感而賦此。",
    "X73n1452_028:0384b08": "春過丈室維摩疾。夏到維摩丈室安。此別不知何處",
    "X73n1452_028:0384b09": "去。浮生開口笑多難。",
    "X73n1452_028:0384b10": "謝太初靜主惠楞嚴集註",
    "X73n1452_028:0384b11": "萬疊寒雲抱寂寥。日高猶自懶伸腰。楞嚴十軸誰相",
    "X73n1452_028:0384b12": "送。一炷名香笑裡刀。",
    "X73n1452_028:0384b13": "自肯寮自訟",
    "X73n1452_028:0384b14": "莫嫌奇特障靈泉。大用臨機不現前。媿我毒心行未",
    "X73n1452_028:0384b15": "徹。賺他男女落廉纖。",
    "X73n1452_028:0384b16": "般若泉",
    "X73n1452_028:0384b17": "獨坐苔龕萬慮空。瀖然一脉瀉層峰。從教龍象如雲",
    "X73n1452_028:0384b18": "集。供佛澆花用不窮。",
    "X73n1452_028:0384b19": "月夜登海藏樓懷江南諸法侶",
    "X73n1452_028:0384b20": "頭上青天四面山。一樓高聳翠微閒。空窗最愛無雲",
    "X73n1452_028:0384b21": "夜。溢目清光只獨看。",
    "X73n1452_028:0384b22": "睡起示道開",
    "X73n1452_028:0384b23": "粥罷正憐方夢醒。日高猶自打鼾眠。開郎已解隨慵",
    "X73n1452_028:0384b24": "懶。伸脚無端裩布穿。",
    "X73n1452_028:0384c01": "自肯寮",
    "X73n1452_028:0384c02": "年來足跡遍江山。五頂清涼未欲還。却笑今朝心自",
    "X73n1452_028:0384c03": "肯。河沙龍象任躋攀。",
    "X73n1452_028:0384c04": "為新剃可禪人字止臺(有序)",
    "X73n1452_028:0384c05": "昔人有言曰。知人者智。自知者明。馬大師住山時。",
    "X73n1452_028:0384c06": "獵人石鞏。逐鹿過其前。問曰。鹿何之。大師曰。汝一",
    "X73n1452_028:0384c07": "箭射幾鹿。鞏曰。一鹿。大師曰。吾則不然。鞏曰。師射",
    "X73n1452_028:0384c08": "幾鹿。曰一羣。鞏聞而駭之。大師乘其駭。而啟廸之",
    "X73n1452_028:0384c09": "曰。汝能射鹿。何不自射。鞏遂反弓自射曰。直無下",
    "X73n1452_028:0384c10": "手處。大師曰。這漢千刼無明。當下氷消去也。若然",
    "X73n1452_028:0384c11": "者。信知人易。而自知難。人能自知。如己眼見眼。苟",
    "X73n1452_028:0384c12": "非就中人。則石鞏之無下手處。寧易言哉。禪人名",
    "X73n1452_028:0384c13": "常可。余字之曰。止臺。以渠剃染清涼。誠無忘文殊",
    "X73n1452_028:0384c14": "老漢。并其受業和尚之德耳。雖然止臺能自知。則",
    "X73n1452_028:0384c15": "臺可止。臺可止。斯恩不負。人壽幾何。老而知反。脫",
    "X73n1452_028:0384c16": "不能於空閒寂寞之濵。氷枯雪老之地。以終其志。",
    "X73n1452_028:0384c17": "非夫也。止臺勉之。",
    "X73n1452_028:0384c18": "世上稀逢七十人。羨君老大出風塵。慧刀舉處情根",
    "X73n1452_028:0384c19": "斷。去住無忘五頂春。",
    "X73n1452_028:0384c20": "再遊潭柘寺",
    "X73n1452_028:0384c21": "峨嵋萬里去重來。法雨香雲遍九垓。誰料昔年荊棘",
    "X73n1452_028:0384c22": "地。空山已復湧樓臺。",
    "X73n1452_028:0384c23": "雲盡見石門山",
    "X73n1452_028:0384c24": "此中山水如西子。手抱琵琶面半遮。若使風流潭看",
    "X73n1452_028:0385a01": "見。今朝雲盡孰驚嗟。",
    "X73n1452_028:0385a02": "悼栗菴居士",
    "X73n1452_028:0385a03": "武夷不改舊山青。十卷楞嚴講未成。慚媿自言還自",
    "X73n1452_028:0385a04": "食。但將一頌寄延陵。",
    "X73n1452_028:0385a05": "悼王方麓先生",
    "X73n1452_028:0385a06": "前生曾道是華嚴。習氣臨終果現前。釋尾儒頭難辨",
    "X73n1452_028:0385a07": "別。還同竹篦勘癡禪。",
    "X73n1452_028:0385a08": "旴江舟中望從姑山",
    "X73n1452_028:0385a09": "學得長生固是奇。身存影逐有誰知。何如只學無生",
    "X73n1452_028:0385a10": "好。我既無生死自離。",
    "X73n1452_028:0385a11": "曾為紫栢巢中鷇。和好音聲總不如。今日一編重",
    "X73n1452_028:0385a12": "舉似。血痕沾洒透珊瑚。",
    "X73n1452_028:0385a13": "滿腹春工著處栽。含毫聊當一枝開。是誰管領無",
    "X73n1452_028:0385a14": "絃曲。雙徑迢迢庾嶺梅。",
    "X73n1452_028:0385a15": "丁卯秋日。閱刻紫柏集。弟子元廣分預其",
    "X73n1452_028:0385a16": "役。每見當時拈似處。失聲而泣。因成二絕",
    "X73n1452_028:0385a17": "句。漫綴於末。不自計其詞之工拙也。",
    "X73n1452_028:0385a18": "歌",
    "X73n1452_028:0385a19": "願僧歌",
    "X73n1452_028:0385a20": "君不見大塊內。大塊外。凡屬有形皆聚沫。風卷滄溟",
    "X73n1452_028:0385a21": "徹底枯。皮既不存毛奚賴。今與古。知幾代。搜剔興亡",
    "X73n1452_028:0385a22": "多感慨鏡裏豪華草上霜。日出浮光竟安在。大道喪。",
    "X73n1452_028:0385a23": "仁義起愚智遑遑分彼此。七雄五伯殺氣驕。楚狂悲",
    "X73n1452_028:0385a24": "鳳譏孔子。李伯陽。爾胡為。去華取實亦支離。欲返真",
    "X73n1452_028:0385b01": "淳盤古心。時人未必解相隨。窮百家。討眾論。傍門駢",
    "X73n1452_028:0385b02": "戶增迷悶精閑文武戰功名。究竟空餘千載恨。自秦",
    "X73n1452_028:0385b03": "來。不可說。力并山河流杵血。雖然美惡不同觀。到頭",
    "X73n1452_028:0385b04": "名分慙先列千算計。萬思量。古往今來夢一場。寒暑",
    "X73n1452_028:0385b05": "相推毛易白。爭如削髮禮空王。空王業。貴人紹。生死",
    "X73n1452_028:0385b06": "中流施櫓棹。有緣拍手便登船。一念不生等麤妙。死",
    "X73n1452_028:0385b07": "井水。豈藏龍巨靈一撥泥沙通。百千三昧總心源。橫",
    "X73n1452_028:0385b08": "拈竪弄振家風。有等人。眼睜睜。欲心如火覓長生。誰",
    "X73n1452_028:0385b09": "知生是死之媒。媒在終難藥物成。縱成得。必有壞。有",
    "X73n1452_028:0385b10": "壞修之非所解。少年自笑學飛昇。一段風騷幾為賣。",
    "X73n1452_028:0385b11": "多算勝。少算敗。算來算去為僧快。五蘊身心水即波",
    "X73n1452_028:0385b12": "聖凡坐斷無罣礙。一瓶一鉢海山寬。雲行鳥飛恣歌",
    "X73n1452_028:0385b13": "唄。願為僧。願為僧。世世生生繼祖燈。四弘為轂法為",
    "X73n1452_028:0385b14": "輪。碾斷眾生愛與憎。杜鴻漸。王欽若。生願為僧死負",
    "X73n1452_028:0385b15": "約。不榮國相貴為僧。達者自知解與縛。青山曲。碧水",
    "X73n1452_028:0385b16": "灣。松竹風來益道顏。相逢若問為僧事。須信為僧非",
    "X73n1452_028:0385b17": "等閒。",
    "X73n1452_028:0385b18": "喚鳥歌",
    "X73n1452_028:0385b19": "道人天放度浮生。城市山林信脚行。除却著衣并喫",
    "X73n1452_028:0385b20": "飯眼前無事可留情。雲邊松。松下石。枕錫橫眠消白",
    "X73n1452_028:0385b21": "日。從他花鳥報年光。鼻息如雷睡正密。忽醒來。持鐵",
    "X73n1452_028:0385b22": "鉢。狂謌出谷真快活。望烟乞食向前村。一飽那分精",
    "X73n1452_028:0385b23": "與糲風塵中。境界別。憎愛紛紛難了絕。輸與心空及",
    "X73n1452_028:0385b24": "第人。遇緣好醜何煩熱。知不知。漫自癡。蕭梁陳迹草",
    "X73n1452_028:0385c01": "萋萋。兩輪日月如丸擲。竹馬兒童鬢已絲。貧與賤。富",
    "X73n1452_028:0385c02": "與貴。冷眼看來無面背。狂奴自是賣高名。平等光中",
    "X73n1452_028:0385c03": "生忌諱。簑衣不著著羊裘。七里灘頭成浪費。這段光。",
    "X73n1452_028:0385c04": "見不見。日用堂堂同掣電。直饒師曠與離婁。竭盡聦",
    "X73n1452_028:0385c05": "明隔一線。訪道易。悟道難。相逢幾個委心肝。些兒拂",
    "X73n1452_028:0385c06": "意便生瞋。神珠肯把與君看。得此珠。大事了。我本不",
    "X73n1452_028:0385c07": "生誰復老。流水聲中唱哩囉。斜陽影裡喚歸鳥。罷罷",
    "X73n1452_028:0385c08": "罷。及早休。千峰古木足清幽。莫待飛高勌始下。羽毛",
    "X73n1452_028:0385c09": "零落道難修。",
    "X73n1452_028:0385c10": "弔開先湖月鑑公種樹歌",
    "X73n1452_028:0385c11": "君不見開先老僧號湖月。羅公見之不敢忽。贈之湖",
    "X73n1452_028:0385c12": "月非無取。清明在躬體外拙。湖上山。月邊窟。朝暮往",
    "X73n1452_028:0385c13": "來行不歇。見人斫樹即哀號。跪拜其前求莫伐。毫末",
    "X73n1452_028:0385c14": "全抱霄壤然。損我一枝㧞我髮。君欲伐者便一時。老",
    "X73n1452_028:0385c15": "僧視之如斫骨。願君頓發菩提心。留與禪林壯門闕。",
    "X73n1452_028:0385c16": "夏月遊人夾道涼。冬來風雪難埋沒。更有神飈天外",
    "X73n1452_028:0385c17": "來。樹響泉聲當面咄。男兒咄面解翻身。凡聖情塵彈",
    "X73n1452_028:0385c18": "指劂。",
    "X73n1452_028:0385c19": "示覺皤居士歌",
    "X73n1452_028:0385c20": "去年花落開今年。今年花落開明年。花開花落知幾",
    "X73n1452_028:0385c21": "回。有誰能究未生前。未生前。痛究竟。死生憎愛登時",
    "X73n1452_028:0385c22": "淨。覺花開遍菩提樹。香滿十虗耳根領。",
    "X73n1452_028:0385c23": "病病歌",
    "X73n1452_028:0385c24": "五行四大是何物。解寒熱兮解生克。風寒水濕互交",
    "X73n1452_028:0386a01": "馳。情根未拔遭渠惑。遭渠惑幾度尋渠渾不得。一片",
    "X73n1452_028:0386a02": "虗明礙口門。千言萬語吐不出。馬駒兒。日面佛。月面",
    "X73n1452_028:0386a03": "佛。洞山暗裏同軌則。看他有分有誰知。拈轉頑心赤",
    "X73n1452_028:0386a04": "骨立。赤骨立。從教五眼難窺識。却許狸奴白牯流。寒",
    "X73n1452_028:0386a05": "熱罏中閒跳躑。君不見桃花紅。李花白。纔得春光便",
    "X73n1452_028:0386a06": "增色。昨夜東風過短墻。朝來滿地空狼藉。眼前榮。能",
    "X73n1452_028:0386a07": "有幾。二鼠侵藤墜復起。等閒鏡裏鬢毛斑。報道當人",
    "X73n1452_028:0386a08": "死消息。死消息。我若無生媒不入。這些病痛向誰言。",
    "X73n1452_028:0386a09": "多少男兒甘自忽。甘自忽。鐵面閻君解羅織。三途一",
    "X73n1452_028:0386a10": "報刼五千。出得頭來終費力。又不見高張富貴震天",
    "X73n1452_028:0386a11": "地。頭白黃金買不去。南山北嶺塚纍纍。見說蓬蒿穿",
    "X73n1452_028:0386a12": "眼裡。憨憨子。能病病。夢中拾箇破沙盆。醒來却是談",
    "X73n1452_028:0386a13": "禪柄。曲折松枝隨手應。天風偏向手中吹。霹靂一聲",
    "X73n1452_028:0386a14": "頭却聳。",
    "X73n1452_028:0386a15": "桃花歌",
    "X73n1452_028:0386a16": "君不見桃花開。桃花落。開時何芳穠。落時何寂寞。誰",
    "X73n1452_028:0386a17": "知本無殊。人情有豐約。南青阡。東紫陌。無限桃紅與",
    "X73n1452_028:0386a18": "李白。玉樓人醉喚不醒。夢裏南柯郡政積。不知何處",
    "X73n1452_028:0386a19": "曉鶯啼。醒來紅日懸天碧。追思枕上榮辱事。兔角龜",
    "X73n1452_028:0386a20": "毛爭仲伯。古與今。休與戚。動靜一條橫喧寂。堯舜巢",
    "X73n1452_028:0386a21": "由鏡裏花。春深風雨閒吹笛。牧童豈有悲歡心。有心",
    "X73n1452_028:0386a22": "聽之心如摘。桃花開。桃花落。開落恣無常。道人臥巖",
    "X73n1452_028:0386a23": "壑。壑之上。巖之東。偏多翠栢與蒼松。長風忽然遊太",
    "X73n1452_028:0386a24": "虗。雲濤滾滾鳴千峰。耳根無何聲洗脫。我乃喪我我",
    "X73n1452_028:0386b01": "無踪。無踪是我我是誰。斜陽西去自鳴鐘。鐘中皷聲",
    "X73n1452_028:0386b02": "如可襍。曉來何以破昏蒙。桃花落。桃花紅。分別情空",
    "X73n1452_028:0386b03": "代謝同。我是如來真骨肉。肯將妄語誑寰中。",
    "X73n1452_028:0386b04": "示如印觀身歌",
    "X73n1452_028:0386b05": "君不見如花女子誰不戀。只緣面嫩怕風吹。幾回躲",
    "X73n1452_028:0386b06": "避桃花畔。又不見吳王樓船載西施。蕩漾中流衒顏",
    "X73n1452_028:0386b07": "色。一朝越兵過行春。等閒笑裡姑蘇失。這肉塊。害殺",
    "X73n1452_028:0386b08": "人。古今無限沒風塵。老僧有箇降魔術。不是英雄不",
    "X73n1452_028:0386b09": "解識。常將此心觀此身。此身畢竟是何物。今日觀。明",
    "X73n1452_028:0386b10": "日察。內外搜求沒搭殺。皮褁肉。肉包骨。橫筋竪絡互",
    "X73n1452_028:0386b11": "相織。三焦五臟細復推。蟯蛔以為極樂國。膿為漿。糞",
    "X73n1452_028:0386b12": "為食。終日醺醺自為得。一朝報盡幻軀燒。總隨烟焰",
    "X73n1452_028:0386b13": "風飄失。能觀者。是我心。所觀者。是我身。能所何曾有",
    "X73n1452_028:0386b14": "疏親。譬如吳越各江山。癡人無智認為一。觀之久。觀",
    "X73n1452_028:0386b15": "力漸熟成抖擻。一道神光照廁坑。蛆蟲滾滾希延壽。",
    "X73n1452_028:0386b16": "臭穢中。不堪處。爭名奪利誰思止。萬兩黃金買粉頭。",
    "X73n1452_028:0386b17": "直謂風流長不死。悲哉業鬼與婬妖。不道東風夜半",
    "X73n1452_028:0386b18": "生。猶謂春光常若此。",
    "X73n1452_028:0386b19": "紙襖歌",
    "X73n1452_028:0386b20": "君不見天上六銖衣。人閒宮錦袍。纖柔交錯固無比。",
    "X73n1452_028:0386b21": "爭若溪籐道味高。西風起。誰不怕。凜凜侵人如箭射。",
    "X73n1452_028:0386b22": "寂寞千巖披坐時。恣爾寒雲覆房瓦。夜將半。窗月白。",
    "X73n1452_028:0386b23": "侍者莫能辨青赤。誤認霜猨擾余禪。驀地當頭打一",
    "X73n1452_028:0386b24": "策。曲兮曲。直兮直。凡聖情忘難可測。化母機梭織不",
    "X73n1452_028:0386c01": "成。那堪羅綺較顏色。行著輕。坐著暖。坐臥相應便舒",
    "X73n1452_028:0386c02": "卷。八風一任作風濤。道人豈改菩薩面。挂松枝。晒屋",
    "X73n1452_028:0386c03": "角。穿窬見之亦不捉。隆冬獨壯老僧懷。一片虗明謾",
    "X73n1452_028:0386c04": "描邈。又不見紙衣道者亦奇特。生死去來何自在。却",
    "X73n1452_028:0386c05": "被曹山痛斥之。念異便與玄體昧。中峰老。亦紙襖。橫",
    "X73n1452_028:0386c06": "拈竪弄無不好。即衣說法聲如雷。自是聾人耳昏耗。",
    "X73n1452_028:0386c07": "比年來。俗愈薄。狐兔成羣亂穿鑿。柳絮蘆花翳眼睛。",
    "X73n1452_028:0386c08": "解脫光明甘束縛。紫栢生。見弗忍。逆即逆兮順即順。",
    "X73n1452_028:0386c09": "夜叉菩薩面無常。刼化癡郎悟心印。也不管你青州",
    "X73n1452_028:0386c10": "衫重七斤。也不管你溪籐襖無四兩。一條性命等微",
    "X73n1452_028:0386c11": "塵。賞即罰兮罰即賞。",
    "X73n1452_028:0386c12": "悼徐文卿太僕",
    "X73n1452_028:0386c13": "避暑何須萬峰去。虗堂寂寂多山趣。飄風驟雨須臾",
    "X73n1452_028:0386c14": "過。屋脊瓦溝流泉注。萬壑千岩孰卷來。等閒却向城",
    "X73n1452_028:0386c15": "中開。秋雷轟轟鳴法皷。無限勞生夢裡回。君不見開",
    "X73n1452_028:0386c16": "門綠自到。望處紅如妝。即色知非相。風塵蓮蕚香。不",
    "X73n1452_028:0386c17": "數日。徐彥文。匆匆束裝朝聖君。訃音一旦聞意外。空",
    "X73n1452_028:0386c18": "解未深淚繽紛。前船便是後船眼。莫道他死我不管。",
    "X73n1452_028:0386c19": "驀地臨到我頭上。電光石火徒悲歎。隨順無明起諸",
    "X73n1452_028:0386c20": "有。英雄百戰爭好醜。若不隨順諸有離。佛手何曾異",
    "X73n1452_028:0386c21": "我手。",
    "X73n1452_028:0386c22": "觀牡丹念來慈",
    "X73n1452_028:0386c23": "未花主人何處去。正花猶自不歸來。倘然一夜風雨",
    "X73n1452_028:0386c24": "生。可憐艶冶點蒼苔。君不見富貴貧賤本一條。花開",
    "X73n1452_028:0387a01": "花落徒嘈嘈。槎芽未發試著眼。搖落孤根煖獨饒。",
    "X73n1452_028:0387a02": "鞭鏡歌",
    "X73n1452_028:0387a03": "君不見桃李華。鮮且軟。紅白枝枝風未捲。公子停鞭",
    "X73n1452_028:0387a04": "勒馬看。等閒一片飄清淺。河邊水。去不返。可惜朱顏",
    "X73n1452_028:0387a05": "日漸損。從教把鏡玩髑髏。笑殺癡心生繾綣。又不見",
    "X73n1452_028:0387a06": "潘安宋玉貌最美。一息不來成棄委。青銅知道落誰",
    "X73n1452_028:0387a07": "家。不照兒郎照婆子。",
    "X73n1452_028:0387a08": "山居歌",
    "X73n1452_028:0387a09": "達觀顛。達觀顛。眾人所愛渠弗憐。閙裏抽身委躁君。",
    "X73n1452_028:0387a10": "疎狂一味樂林泉。撩起行。未甚錯。鼻孔孤危不受索。",
    "X73n1452_028:0387a11": "世路崎嶇行道難。算來肥遁是高著。大率進。莫若退。",
    "X73n1452_028:0387a12": "行藏慎密終無累。糞衣懷寶寧負癡。人不知我我則",
    "X73n1452_028:0387a13": "貴。住深山。敢偷安。火種刀耕度歲寒。飯訖虗窗禮佛",
    "X73n1452_028:0387a14": "書。幾回明月借光看。置殘卷。雙足斂。水韻松聲耳不",
    "X73n1452_028:0387a15": "攬。一塊圓明忽現前。瞥爾生心即不見。眼中釘。腦後",
    "X73n1452_028:0387a16": "楔。不是輪扁難出脫。相應約莫徐疾閒。放過依然成",
    "X73n1452_028:0387a17": "兩橛。無手人。解行拳。輕輕擊破趙州關。五家祖印落",
    "X73n1452_028:0387a18": "掌握。生殺縱橫豈等閒。羅緱嶺。石孤硬。鳥道懸空常",
    "X73n1452_028:0387a19": "寂靜。萬壑千巖一線通。龍泉幽邃多潭洞。可棲身。可",
    "X73n1452_028:0387a20": "滌心。覺路蕭蕭缺嗣音。狐兔成羣白日嘷。夕陽碧殿",
    "X73n1452_028:0387a21": "下秋陰。君不見屈步蟲。即屈即伸難大用。蒼虬一蟄",
    "X73n1452_028:0387a22": "邁三冬。出水雲雷自相送。烟霞趣。莫謾舉。古往今來",
    "X73n1452_028:0387a23": "挹巢許。衡山懶瓚枕流眠。丹詔連徵不解起。這家風。",
    "X73n1452_028:0387a24": "勿外通。若將此意透王公。管取當頭失高貴。涕唾功",
    "X73n1452_028:0387b01": "名學苦空。",
    "X73n1452_028:0387b02": "梵川問月擕麟郎覺生",
    "X73n1452_028:0387b03": "吾問天邊月。可曾有離別。燕山與吳門。幾見月圓缺。",
    "X73n1452_028:0387b04": "或復海上生。有時林閒沒。光輝在隱顯。肯為迷雲汩。",
    "X73n1452_028:0387b05": "君不見長安道傍蕭寺中。焚香露坐月當空。昨宵十",
    "X73n1452_028:0387b06": "八高人聚。風月無邊爾復從。又不見不傳之妙亂拋",
    "X73n1452_028:0387b07": "擲。滿地珍珠誰拾得。此情難借虗空喻。摧破虗空須",
    "X73n1452_028:0387b08": "著力。",
    "X73n1452_028:0387b09": "清涼寺雙栢歌",
    "X73n1452_028:0387b10": "君不見古清涼。伯仲干霄知幾霜。窗前倐忽神飈生。",
    "X73n1452_028:0387b11": "翠濤吼喚寒焦腸。此時趣。誰領略。積刼情塵俱廓落。",
    "X73n1452_028:0387b12": "堂堂一片舊靈臺。塞破虗空無處著。好家風。謾從聾。",
    "X73n1452_028:0387b13": "浮生如夢夢如空。今昔豪華鏡裏狂。勸君莫負主人",
    "X73n1452_028:0387b14": "公。淮陰功。留侯策。究竟都來閒費力。三月桃花雨後",
    "X73n1452_028:0387b15": "看。殘紅滿地悲狼籍。大將軍。五大夫。榮名無故落江",
    "X73n1452_028:0387b16": "湖。爭似清源堤下柏。難兄難弟世中無。又不見鸞鳳",
    "X73n1452_028:0387b17": "高。去去來來愛此巢。香葉玲瓏韻獨奇。靜聽瀑水滌",
    "X73n1452_028:0387b18": "心苗。俗漸薄。真可哀。幾人癡想製棺材。金郛玉廓終",
    "X73n1452_028:0387b19": "須壞。木板安能保久埋。勿短見。取勢便。呼奴喝隷逞",
    "X73n1452_028:0387b20": "好漢。直謂青天亦可欺。青天較汝更會算。大張羅。任",
    "X73n1452_028:0387b21": "他鑽。到頭一一結公案。何如當年即回光。留取清陰",
    "X73n1452_028:0387b22": "後人感。",
    "X73n1452_028:0387b23": "示張春堂",
    "X73n1452_028:0387b24": "丹衷雲外尋知己。赤脚塵中覓信心。二十年來霜雪",
    "X73n1452_028:0387c01": "苦。寸腸愁絕為誰吟。為誰吟。吳門風月最知音。知音",
    "X73n1452_028:0387c02": "不在念生後。一道神光貫古今。聞我行。惠雙履。萬里",
    "X73n1452_028:0387c03": "烟雲生足底。烟雲總是相知心。去去懷君寧有己。寧",
    "X73n1452_028:0387c04": "有己。瞥爾生情早不親。願君護念常如死。死人坐斷",
    "X73n1452_028:0387c05": "攀緣時。槁木寒灰未足比。猛然大地回春光。頭頭處",
    "X73n1452_028:0387c06": "處皆芳紫。信手拈來總藥經。問君何處留經註。唯願",
    "X73n1452_028:0387c07": "龍神常護持。普與眾生作良劑。",
    "X73n1452_028:0387c08": "姜節婦歌",
    "X73n1452_028:0387c09": "項羽強猛誰敢並。恣暴縱火燒咸陽。烟燄亘天三百",
    "X73n1452_028:0387c10": "日。視之談笑略不傷。想必肚腸生鐵鑄。又同木石無",
    "X73n1452_028:0387c11": "情思。及別虞姬便動情。歌罷傷心淚如雨。又不見漢",
    "X73n1452_028:0387c12": "高大度天下聞。抱病呻吟欲斷魂。戚姬難舍死不顧。",
    "X73n1452_028:0387c13": "撫床相視淚紛紛。這兩漢。氣吞當世真罕見。羅絡英",
    "X73n1452_028:0387c14": "雄如小兒。使貴即貴賤即賤。觸著虞姬與戚姬。不殊",
    "X73n1452_028:0387c15": "生鐵遭火煆。方圓曲直任鉗鎚。又如籧篨任舒卷。楚",
    "X73n1452_028:0387c16": "覇王。漢高祖。大度強猛何足數。愛欲關頭皆受降。臨",
    "X73n1452_028:0387c17": "死戀戀猶相顧。反不如嘉禾城東姜氏女。亡夫節抱",
    "X73n1452_028:0387c18": "金石固。彈指高樓五十年。不異覊旅寓旦暮。又如枯",
    "X73n1452_028:0387c19": "木倚寒岩。春光荏苒心如死。唯有清貞不變常。遺風",
    "X73n1452_028:0387c20": "永永鎮頹世。",
    "X73n1452_028:0387c21": "遊善卷洞",
    "X73n1452_028:0387c22": "性僻平生愛泉石。天下山川遍曾歷。搜奇討異幾經",
    "X73n1452_028:0387c23": "秋。佛窟仙源靡不識。靡不識。善卷幽靈更殊特。香藹",
    "X73n1452_028:0387c24": "崆峒別一天。雕巖刻岫綴雲烟。石田丹竈尚依然。仙",
    "X73n1452_028:0388a01": "人一去不復還。人物森森儼若生。遊人把翫何多情。",
    "X73n1452_028:0388a02": "造物變幻固難測。以道究之亦可得。自是遊人不悟",
    "X73n1452_028:0388a03": "心。却於心外生情執。生情執。隨境遷流何日息。此心",
    "X73n1452_028:0388a04": "明曠本無涯。昧之無故生欣戚。臨泉坐石便歡然。把",
    "X73n1452_028:0388a05": "酒高歌自比仙。須臾興盡復塵勞。一段幽懷變縈纏。",
    "X73n1452_028:0388a06": "何如直悟本有心。信手握土總成金。大地都來一隻",
    "X73n1452_028:0388a07": "眼。不知何處可安針。若有一針可容得。此心之外必",
    "X73n1452_028:0388a08": "有物。有物安能無愛憎。愛憎既起迷真識。吾之愛山",
    "X73n1452_028:0388a09": "水。從來不斷此。踏遍名山不著塵。看盡江山又何色。",
    "X73n1452_028:0388a10": "撩天鼻孔任昂藏。去住無非無有鄉。不知誰薦此中",
    "X73n1452_028:0388a11": "旨。國山寺裏禮空王。空王禮畢出法堂。千峰迴合已",
    "X73n1452_028:0388a12": "殘陽。扁舟縹緲向何處。夜泊烟波萬里長。",
    "X73n1452_028:0388a13": "汝堅歌贈項子",
    "X73n1452_028:0388a14": "有形堅久惟天地。水火風災終飄沒。此乃如來真實",
    "X73n1452_028:0388a15": "言。不是等閒相誑惑。天地閒。事雖多。升沈光景暗消",
    "X73n1452_028:0388a16": "磨。一一已過不復計。榮辱牽人情不枯。情不枯。逢春",
    "X73n1452_028:0388a17": "歡喜遇秋悲。古往今來皆若斯。不思天地不長久。但",
    "X73n1452_028:0388a18": "見所欲皆可守。天地數窮尚傾頹。須臾榮辱我何有。",
    "X73n1452_028:0388a19": "春花雖媚終必凋。容顏雖好終必憔。君不見偷桃曼",
    "X73n1452_028:0388a20": "倩頭解白。寒暑催年不可逃。可逃惟有一著子。天地",
    "X73n1452_028:0388a21": "有壞他不死。不在深雲遠壑求。不離現前日用處。穿",
    "X73n1452_028:0388a22": "衣喫飯莫放過。生心早是路頭錯。一路光明變識情。",
    "X73n1452_028:0388a23": "改頭換面由渠作。瞥然悟識情。即是金剛座。一切萬",
    "X73n1452_028:0388a24": "物屬生滅。惟有此座常堅固。不是英靈大丈夫。阿誰",
    "X73n1452_028:0388b01": "占之得安妥。得安妥。汝字汝堅不虗度。我歌信口不",
    "X73n1452_028:0388b02": "思量。傍人讀之笑我狂。惟有汝堅信不疑。晨昏吟咏",
    "X73n1452_028:0388b03": "遣時光。遣時光。春花爛熳香何處。不用鼻嘗用口嘗。",
    "X73n1452_028:0388b04": "白衲歌為馮開之作",
    "X73n1452_028:0388b05": "此色不異奔茶棃。來往風塵不染泥。願君此心如此",
    "X73n1452_028:0388b06": "色。一點孤明常歷歷。又同日月破幽霄。昇沉宇宙無",
    "X73n1452_028:0388b07": "踪蹟。此衣披之不顛倒。願君此身常皎皎。朔風吹雪",
    "X73n1452_028:0388b08": "天不寒。又作蒼生黃綿襖。此衣又同青山雲。卷舒自",
    "X73n1452_028:0388b09": "在為甘霖。一切枯槁被恩澤。無情亦生懽喜心。與君",
    "X73n1452_028:0388b10": "聚首不甚久。知君心地少塵垢。臨別遺君此衲頭。願",
    "X73n1452_028:0388b11": "君精神常抖擻。耳根如鐵捲不轉。相逢依舊春風臉。",
    "X73n1452_028:0388b12": "黑白叢中標格奇。魔外望之心膽戰。我去矣。君須記。",
    "X73n1452_028:0388b13": "雲影天光總我情。閒朝靜夜休相憶。休相憶。絕情識。",
    "X73n1452_028:0388b14": "一點孤明常歷歷。此色不異奔茶棃。願君此心如此",
    "X73n1452_028:0388b15": "色。呵呵呵。咄咄咄。到頭光景何消息。白白白。黑黑黑。",
    "X73n1452_028:0388b16": "君之脉。",
    "X73n1452_028:0388b17": "懶瓚歌贈曾金簡",
    "X73n1452_028:0388b18": "我聞君家住衡岳。出入常隨猿與鶴。消閒更解弄潺",
    "X73n1452_028:0388b19": "湲。絕勝風塵爭奕博。又聞衡岳有懶瓚。只會穿衣并",
    "X73n1452_028:0388b20": "喫飯。眾生苦海正浮沉。隈藏岩畔渾不管。丈夫兒。既",
    "X73n1452_028:0388b21": "出世。不為眾生作何事。焦芽敗種非大根。唯堪打殺",
    "X73n1452_028:0388b22": "餧狗子。普天之下皆王土。汝獨潛心恣懶惰。假使天",
    "X73n1452_028:0388b23": "下都學汝。眾生淪墜復誰度。懶病不除害非淺。此風",
    "X73n1452_028:0388b24": "從今不可扇。君不見天子懶惰社稷亡。丈夫懶惰家",
    "X73n1452_028:0388c01": "不昌。農夫懶惰致餓死。蠶婦懶惰蠶必僵。汝這漢。沒",
    "X73n1452_028:0388c02": "思算。專以習懶為慣便。懶病既成無藥醫。平生一事",
    "X73n1452_028:0388c03": "無所辦。汝不聞如來呵懶為毒蛇。昏蔽靈臺苦無涯。",
    "X73n1452_028:0388c04": "頭出頭沒生死中。幾能得覩優曇花。君既歸。懶瓚想",
    "X73n1452_028:0388c05": "必舊相知。為我殷勤致此說。從今勿以懶為辭。聞此",
    "X73n1452_028:0388c06": "說。仍不改。猶復松蘿貪自在。與我一拳打殺伊。敢保",
    "X73n1452_028:0388c07": "長刼無罪債。只恐君。力量小。反被懶瓚到打倒。一塲",
    "X73n1452_028:0388c08": "敗闕天下聞。惹得兒孫聚口笑。",
    "X73n1452_028:0388c09": "子房山歌",
    "X73n1452_028:0388c10": "彭城山上雲。彭城山下水。聚散及浮沉。人代迭終始。",
    "X73n1452_028:0388c11": "君不見人生大塊能幾何。黃河東逝無回波。豪華過",
    "X73n1452_028:0388c12": "眼曉天霜。誰能百戰爭山河。楚漢雌雄一夢勞。其餘",
    "X73n1452_028:0388c13": "蹄涔安足多。世謂先生見幾蚤。侯印棄之如腐草。超",
    "X73n1452_028:0388c14": "然故托赤松遊。到頭那得韓彭惱。此據先生跡。安知",
    "X73n1452_028:0388c15": "先生心。先生在報韓。功名非所忻。秦亡心事了。不去",
    "X73n1452_028:0388c16": "何沉吟。又不見功名長生不相遠。棄彼取此識亦淺。",
    "X73n1452_028:0388c17": "我知先生天機深。刀圭羽翰都非戀。因登古寺賦此",
    "X73n1452_028:0388c18": "歌。偶將墨跡洒烟蘿。先生莫笑太多事。男兒志氣情",
    "X73n1452_028:0388c19": "難磨。難磨若是蒼蒼[山*畾]。河遷谷變無定軌。惟有先生",
    "X73n1452_028:0388c20": "一片心。恒與茲山增秀美。",
    "X73n1452_028:0388c21": "龍蛇歌",
    "X73n1452_028:0388c22": "君不見龍與蛇。本無常。龍若有欲即為蛇。蛇能無欲",
    "X73n1452_028:0388c23": "鱗蟲王。世人所欲固雖多。飲食男女為六疴。若以飲",
    "X73n1452_028:0388c24": "食較男女。男女又為欲之戈。漢高祖之大度。楚覇王",
    "X73n1452_028:0389a01": "之強悍。一火咸陽心不悲。虞姬別時情何軟。淮陰功",
    "X73n1452_028:0389a02": "高尚忍誅。戚姬臨決苦躊蹰。能將欲海輕掀倒。自古",
    "X73n1452_028:0389a03": "人閒幾丈夫。西施不知是何物。傾城傾國無多力。當",
    "X73n1452_028:0389a04": "時若使留於越。越覇諸侯亦未必。又不見五百仙人",
    "X73n1452_028:0389a05": "善馭雲。去來空際盡超羣。纔聽宮女一聲曲。神力俱",
    "X73n1452_028:0389a06": "遭欲火焚。蘇子卿。持漢節。吞氈噉雪命欲絕。死生朝",
    "X73n1452_028:0389a07": "夕不可保。胡婦生兒猶所悅。欲之難斷有若是。難斷",
    "X73n1452_028:0389a08": "能斷須男子。男子斷欲尚多難。婦人失節何足耻。言",
    "X73n1452_028:0389a09": "雖反。意甚切。字字分明心吐血。是男是女能斷欲。誠",
    "X73n1452_028:0389a10": "為世上真豪傑。扶人倫。整世道。苟非豪傑寧堪造。饒",
    "X73n1452_028:0389a11": "有周公伊尹才。未能斷欲終顛倒。大可笑。大可笑。好",
    "X73n1452_028:0389a12": "漢多迷尿屎竅。臭皮袋上巧莊嚴。相看莫不稱為妙。",
    "X73n1452_028:0389a13": "殊不知四大合成身。四蘊攢為心。若以四四觀。身心",
    "X73n1452_028:0389a14": "何處尋。煩惱海。豈有邊。龍蛇出沒足雲烟。人欲關頭",
    "X73n1452_028:0389a15": "雷雨深。等閒換骨阿誰先。",
    "X73n1452_028:0389a16": "舊路嶺龍泉寺普同塔歌",
    "X73n1452_028:0389a17": "君不見隆興東龍泉西。稜層窣堵倚雲霓。山高靈骨",
    "X73n1452_028:0389a18": "鱗蟲長。地發琳瑯鸞鳳棲。老別傳。願行堅。峨嵋補怛",
    "X73n1452_028:0389a19": "咸周旋。戒珠圓潔光飲日。興福十萬并八千。了此心。",
    "X73n1452_028:0389a20": "非一生。十方三世時精誠。誰料髑髏無著處。清涼山",
    "X73n1452_028:0389a21": "裏伴緇英。金閣嶺。亦曾住。再來矢願立標幟。可憐一",
    "X73n1452_028:0389a22": "片好心腸。深郎徒剖驢肝肺。照法師。涅槃義。皮肉相",
    "X73n1452_028:0389a23": "連無斷際。生公盡道是前身。來往白雲知幾祀。臨終",
    "X73n1452_028:0389a24": "時。顯大機。講堂端坐稱阿彌。十氣未殘神獨逝。蓮花",
    "X73n1452_028:0389b01": "國裡誕嬰兒。義禪客。實難得。天生一段混沌質。無論",
    "X73n1452_028:0389b02": "早晚話頭勤。採藥林閒忽禪寂。紅日暮。不知歸。虎豹",
    "X73n1452_028:0389b03": "羣中身正遺。兒孫滿望阿爹還。燈燭相尋鳥道迷。古",
    "X73n1452_028:0389b04": "澗邊。定松烟。癡兒一見呌蒼天。如何連日不歸家。却",
    "X73n1452_028:0389b05": "向深林伴虎眠。既喚醒。忘所證。猶道須臾無片頃。爾",
    "X73n1452_028:0389b06": "曹無故惱老僧。好塲瞌睡多破靜。這三老。誰解表。輸",
    "X73n1452_028:0389b07": "與皮毬閒炒鬧。家醜翻騰無剩留。浩浩聲光千古調。",
    "X73n1452_028:0389b08": "齊一變。至於魯。魯一變。至於道。從粗至精成風教。花",
    "X73n1452_028:0389b09": "落花開不記春。年年黑白來祭掃。此道塲。初起難。數",
    "X73n1452_028:0389b10": "番血戰清寒巖。鎗疤刀口誰知痛。會首當年命幾[拚-ㄙ+ㄊ]。",
    "X73n1452_028:0389b11": "助戰者。老與少。僧俗橫死真可悼。而今大眾得安然。",
    "X73n1452_028:0389b12": "饑餐渴飲皆溫飽。如是恩。莫忘却。舉首虗空有菩薩。",
    "X73n1452_028:0389b13": "行藏好歹渠盡知。勸君莫為沒傝&#;。我作歌。意甚美。",
    "X73n1452_028:0389b14": "但恐吾曹忘所始。始忘本折枝葉衰。前人辛苦成何",
    "X73n1452_028:0389b15": "事。話到此。肝膽裂。知恩報恩須豪傑。春來寺外桃花",
    "X73n1452_028:0389b16": "開。前後殘紅亡者血。",
    "X73n1452_028:0389b17": "弔子陵嚴先生(并序)",
    "X73n1452_028:0389b18": "自洗飲風微。至馬上得天下之雄。而功利智勇。波",
    "X73n1452_028:0389b19": "震塵飛。君臣交猜。朝富貴。夕誅夷。然趨之者。猶如",
    "X73n1452_028:0389b20": "夜蛾之投燄。哀哉。及先生足加帝腹。恥纓紼。而激",
    "X73n1452_028:0389b21": "清颷。延至李膺范滂之徒。不以死生易義。槩桐江",
    "X73n1452_028:0389b22": "一絲之餘烈也。今幸過祠下。因寄短章一弔先生。",
    "X73n1452_028:0389b23": "吟曰。",
    "X73n1452_028:0389b24": "三召兮不能榮先生。一退兮不能高先生。榮高既外",
    "X73n1452_028:0389c01": "兮則先生不可得而名。唯山高水長兮。一瞻先生之",
    "X73n1452_028:0389c02": "眉宇悵然而行。",
    "X73n1452_028:0389c03": "銅犢歌(憨公遺在龍門者)",
    "X73n1452_028:0389c04": "扶桑之西。黑水之東。勞盛凌厲。海色朦朧。奇岩異壑。",
    "X73n1452_028:0389c05": "曲澗巨峰。烟雲深處。驚濤振空。中有美人。寂默禪宮。",
    "X73n1452_028:0389c06": "予曾扣關。如桴擊鐘。不慮而酬。即問而通。見斯蒼犢。",
    "X73n1452_028:0389c07": "背負仙翁。展卷勿收。意托冲融。神遊混茫之初。跡符",
    "X73n1452_028:0389c08": "既判之後。長者緒言。久承下風。覩物思人。真懷忡忡。",
    "X73n1452_028:0389c09": "上方山夜坐懷孫仲來",
    "X73n1452_028:0389c10": "明月在青天。流泉在碧山。素輝與寒響。靜聽有無閒。",
    "X73n1452_028:0389c11": "我有所思兮。美人紛未還。時陰固難待。奄忽鬢毛斑。",
    "X73n1452_028:0389c12": "結屋松蘿深。況連清溪灣。輕舟飄白波。漁父多軟頑。",
    "X73n1452_028:0389c13": "既去仍復來。華鱗得非艱。欣然換濁酒。一醉忘萬般。",
    "X73n1452_028:0389c14": "拍手喚不醒。遊魂江海閒。風濤未可測。彼岸宜早攀。",
    "X73n1452_028:0389c15": "警世",
    "X73n1452_028:0389c16": "嗟哉世閒人。所計何其短。但欲遂目前。終古竟不管。",
    "X73n1452_028:0389c17": "形骸有敗壞。真光常自在。不滅必受生。生必酬業債。",
    "X73n1452_028:0389c18": "今生弗如意。前因所招待。貴賤雖有殊。業鏡寧假借。",
    "X73n1452_028:0389c19": "形端影必佳。面惡形必怪。少年如春花。既鮮豈不萎。",
    "X73n1452_028:0389c20": "常將萎事看。安俟零落悟。",
    "X73n1452_028:0389c21": "哀靈岩寺僧歌",
    "X73n1452_028:0389c22": "莫謂出家好。山居絕閒擾。年來苦更多。開口向誰道",
    "X73n1452_028:0389c23": "山地枯。山田瘦。枯瘦豐收能幾斗。往來賓客強支持。",
    "X73n1452_028:0389c24": "分外徵求何所有。況復三年兩度荒。每日吞饑如餓",
    "X73n1452_028:0390a01": "狗。說到此。淚如雨。莫若離山托鉢去。翻思佛祖舊叢",
    "X73n1452_028:0390a02": "林。難將一旦委荒楚。君不見靈岩寺。大小禪房皆廢",
    "X73n1452_028:0390a03": "棄。老僧乞食未歸來。白骨不知葬何地。流泉聲。難可",
    "X73n1452_028:0390a04": "聽。誰謂靈岩四絕英。松風今作斷腸吟。木偶聞之亦",
    "X73n1452_028:0390a05": "淚零。",
    "X73n1452_028:0390a06": "悼棲霞素菴節公(并引)",
    "X73n1452_028:0390a07": "師之所得。以無得為得。所以處失而未始失也。以",
    "X73n1452_028:0390a08": "其未始失故。凡莊嚴淨土。崇麗緇林者。觸願而成。",
    "X73n1452_028:0390a09": "雖雲山可磨岷江可竭。師之德容充如也。一旦棄",
    "X73n1452_028:0390a10": "我而逝。寧無悲乎。故以辭悼之辭曰。",
    "X73n1452_028:0390a11": "師來兮以慈悲為釣。師逝兮而性命合妙。青山兮師",
    "X73n1452_028:0390a12": "骨。流水兮師笑。余痛哀兮垂照。法梁折兮孰肖。鄙詞",
    "X73n1452_028:0390a13": "瓣香兮一弔。",
    "X73n1452_028:0390a14": "登方山歌",
    "X73n1452_028:0390a15": "君不見晉陽方山李長者。愛虎馱經不用馬。大賢村",
    "X73n1452_028:0390a16": "頭高山奴。一見至人便能下。嗟哉世道衰。斯文竟成",
    "X73n1452_028:0390a17": "假。空聞冠葢名。已乏舊風雅。馬家古佛堂。土室久荒",
    "X73n1452_028:0390a18": "涼。長者去不返。佛日誰洗光。慚小子。生何晚。雙林那",
    "X73n1452_028:0390a19": "堪紹緇袞。見賢思齊非憚勞。尋山問水叩玄閫。我曾",
    "X73n1452_028:0390a20": "聞華嚴經。十方如來之典刑。四重法界難思議。孰能",
    "X73n1452_028:0390a21": "揮毫無留停。譬百川。爭赴海。萬里雲濤煥文彩。又如",
    "X73n1452_028:0390a22": "春光在萬物。洪纖濃淡皆自在。理法界。喻夫水。水結",
    "X73n1452_028:0390a23": "為氷事相似。互成互奪等屈伸。千舒萬卷不離指。最",
    "X73n1452_028:0390a24": "難悟。後一種。事事無拘非襍氄。輸與文殊阿逸多。當",
    "X73n1452_028:0390b01": "陽頌出價增重。懷州牛。嘉州象。張三吃草李四脹。更",
    "X73n1452_028:0390b02": "兼空手把鋤頭。明暗相參呈伎倆。日用中。露形容。含",
    "X73n1452_028:0390b03": "毫臨紙何匆匇。星霜五易論告成。世傳天女俱騰空。",
    "X73n1452_028:0390b04": "又聞長者初來時。囊挈經書歷險危。風霜一夕震林",
    "X73n1452_028:0390b05": "谷。老松拔去泉如飴。至今巖僧仰饑渴。聖師厚德寧",
    "X73n1452_028:0390b06": "忘之。達觀憨。出苔龕。蚤春結伴下寒嵐。芒鞵踏破幾",
    "X73n1452_028:0390b07": "層雪。神福山原試一參。廣眉朗目躡上峰。丹唇紫臉",
    "X73n1452_028:0390b08": "髯不同。身長七尺有二寸。天開法海真英雄。殷勤再",
    "X73n1452_028:0390b09": "拜不忍別。行行回首烟雲重。",
    "X73n1452_028:0390b10": "式廬歌(有序)",
    "X73n1452_028:0390b11": "我聞太極老人乍夢之後。而兩儀始行。自是特立",
    "X73n1452_028:0390b12": "環立於大塊閒者。惟山焉耳。震旦中。祖崐崘。高三",
    "X73n1452_028:0390b13": "峨。尊五嶽。奇傑牢盛。神異蓬萊。今有易崐崘。退三",
    "X73n1452_028:0390b14": "峨。隱五嶽。進匡廬。而獨式焉者。葢匡廬之山。清深",
    "X73n1452_028:0390b15": "憨秀故也。清則離垢獨立。深則幽討莫測。憨則近",
    "X73n1452_028:0390b16": "厚。秀則遠媚。若人取之有以哉。憨憨子聞而為之",
    "X73n1452_028:0390b17": "歌曰。",
    "X73n1452_028:0390b18": "清兮本無染兮。深兮難討測兮。憨兮且有容兮。秀兮",
    "X73n1452_028:0390b19": "遠媚兮。奚獨全此四德兮。予其望之厚兮。",
    "X73n1452_028:0390b20": "澄公泉歌",
    "X73n1452_028:0390b21": "君不見高山岩曲有流水。烟鎻雲藏人不覷。白足窮",
    "X73n1452_028:0390b22": "幽偶識之。倚杖徘徊不忍去。泉泉泉。何其玄。儼若欲",
    "X73n1452_028:0390b23": "語聲弗全。又不見伯夷清。巢父潔。若喻此泉難我愜。",
    "X73n1452_028:0390b24": "澄公講餘來彈舌。蒼虬作雨潤枯渴。令人長憶胥靡",
    "X73n1452_028:0390c01": "君。泥塗板築龍蛇穴。",
    "X73n1452_028:0390c02": "江水歌",
    "X73n1452_028:0390c03": "江水忽起兮。江水忽伏兮。起兮伏兮。是誰所使兮。心",
    "X73n1452_028:0390c04": "水本澄。忽然怒生。怒既為媒兮。所謂喜者。不煩介紹",
    "X73n1452_028:0390c05": "自然而相賡。是事甚易知兮。柰何觸事而迷。起伏無",
    "X73n1452_028:0390c06": "媒。風哥作戲。蓬蓬然而來。寂寂然而去。來兮去兮。其",
    "X73n1452_028:0390c07": "誰之命。說者曰。有陰陽。而後有動靜。風兮風兮。陰陽",
    "X73n1452_028:0390c08": "未判兮。廓然昭徹兮。此為渾沌之老。敢問此老之先。",
    "X73n1452_028:0390c09": "曰太極無極耳。嘻。無極之先。孰名無極。或曰。無極之",
    "X73n1452_028:0390c10": "後。名德始興。憨憨子抱膝而歌曰。名兮實兮。相互而",
    "X73n1452_028:0390c11": "窮兮。所謂無極也者。太虗塗彩耳。喜兮怒兮。一心未",
    "X73n1452_028:0390c12": "生兮。果異果同兮。喜怒既發兮。有待無待兮。知有無",
    "X73n1452_028:0390c13": "者。果然真兮。果然妄兮。有能析兮。則江水之起伏。富",
    "X73n1452_028:0390c14": "兮貴兮。貧兮賤兮。皆春風中小兒騎竹馬耳。知此則",
    "X73n1452_028:0390c15": "風之所始。在我而不在物矣。昔人有偈曰。大地山河",
    "X73n1452_028:0390c16": "是阿誰。了無一法可思惟。燈前喜怒自起倒。敢問西",
    "X73n1452_028:0390c17": "隣知不知。咄。夜來處處鳴鐘皷。敲破髑髏人不知。",
    "X73n1452_028:0390c18": "燕山送雷雨居士奉使入楚",
    "X73n1452_028:0390c19": "君不見湘水湘山天下希。烟濤空翠交相輝。片帆杳",
    "X73n1452_028:0390c20": "然向深處。掉首方悲人世非。賈傅韓生曾去來。滿前",
    "X73n1452_028:0390c21": "幽勝成思歸。好山好水不解賞。此道遙知未入微。又",
    "X73n1452_028:0390c22": "不見懶瓚。憨眠石枕頭。禪心如水清無休。千峰但覺",
    "X73n1452_028:0390c23": "芋火煖。那知世上有王侯。君承王命辭燕山。拂拂秋",
    "X73n1452_028:0390c24": "風兩鬢斑。岷江洞庭遠更闊。虎兕魚龍日夕環。覺有",
    "X73n1452_028:0391a01": "心。見有身。無端明鏡忽生塵。騰今耀古光自在。相逢",
    "X73n1452_028:0391a02": "幾箇用天真。莫道此言淡無味。無味之中無限春。朱",
    "X73n1452_028:0391a03": "陵高。久寂寥。回鴈峰前荊棘饒。狐兔成羣笑復哀。驅",
    "X73n1452_028:0391a04": "除剪拂金湯勞。臨行更勸一杯茗。兩行熱淚沾緇袍。",
    "X73n1452_028:0391a05": "再過澹菴居士園有感",
    "X73n1452_028:0391a06": "勺水何必滄海水。愛石何必太山石。此石此水意甚",
    "X73n1452_028:0391a07": "深。白雲碧草誰復識。誰復識。誰復識。見說先生手自",
    "X73n1452_028:0391a08": "壘。一花一木皆自植。吾雖無心來此中。恍若先生共",
    "X73n1452_028:0391a09": "相揖。",
    "X73n1452_028:0391a11": "紫栢老人集卷之二十八"
}