{
    "X38n0694_001:0618a03": " 梵網合註綠起",
    "X38n0694_001:0618a05": "大哉梵網經心地品之為教也。指點真性淵源。確示",
    "X38n0694_001:0618a06": "妙修終始。戒與乘而並急。頓與漸而同收。約本迹。則",
    "X38n0694_001:0618a07": "橫豎俱開。兼華嚴法華之奧旨。約觀行。則事理俱備。",
    "X38n0694_001:0618a08": "攬五時八教之大綱。文雖僅傳一品。義實統貫全經。",
    "X38n0694_001:0618a09": "緬惟智者大師之時。人根尚利。故既廣宣教觀法門。",
    "X38n0694_001:0618a10": "乃僅疏此下卷戒法。而大師精諳律藏。文約義廣。點",
    "X38n0694_001:0618a11": "示當年之明律者則易。開悟今時之昧律者則難。千",
    "X38n0694_001:0618a12": "有餘年。久成秘典。我蓮池和尚。始從而為之發隱。此",
    "X38n0694_001:0618a13": "其救時苦心。誠為不可思議。特以專弘淨土。律學稍",
    "X38n0694_001:0618a14": "疎。故于義疏。仍多闕疑之處。又下卷雖獲流通。而上",
    "X38n0694_001:0618a15": "卷猶未開闡。嗚呼。四依大士。于法豈有吝心。直是眾",
    "X38n0694_001:0618a16": "生緣薄。罕能遘于希有法門耳。智旭幼崇理學。即以",
    "X38n0694_001:0618a17": "千古聖賢道脉為己任。但恨障深慧劣。往往執東魯",
    "X38n0694_001:0618a18": "而謗西乾。後因聞自知錄序。并閱良知寂感之談。始",
    "X38n0694_001:0618a19": "發信心。嗣又聞地藏本願。并聽大佛頂經。猛圖出世。",
    "X38n0694_001:0618a20": "于是矢志參禪。逃家行脚。雖亦數發悟解。柰何尅證",
    "X38n0694_001:0618a21": "無期。賴有一點慚愧正因。斷不敢錯下承當生增上",
    "X38n0694_001:0618a22": "慢。以踏邇來大妄語之覆轍。爰念夙因力薄。應須兼",
    "X38n0694_001:0618a23": "戒兼教以自熏修。先從闍梨古德法師。遵學戒之法",
    "X38n0694_001:0618a24": "于蓮老遺規。次探法華玄義摩訶止觀等書。私淑台",
    "X38n0694_001:0618b01": "家教觀。而毗尼一藏。細閱三番。梵網一經。奉為日課。",
    "X38n0694_001:0618b02": "遂於發隱所闕之疑。渙然氷釋。即上卷文古義幽。昔",
    "X38n0694_001:0618b03": "人所稱不能句讀者。亦復妙旨冷然現前。因擬一為",
    "X38n0694_001:0618b04": "合註。以補前人之缺。而此志雖發。緣障多端。六七年",
    "X38n0694_001:0618b05": "來。悠悠未遂。客歲藉大病為良藥方遂入山本志。適",
    "X38n0694_001:0618b06": "如是昉公。遠從閩地。携杖來尋。為其令師肖滿全公。",
    "X38n0694_001:0618b07": "請講此經。以資冥福。復有二三同志。歡喜樂聞。予繇",
    "X38n0694_001:0618b08": "是力疾敷演。不覺心華開發。義泉沸湧。急秉筆而隨",
    "X38n0694_001:0618b09": "記之。共成玄義一卷合註七卷。註既成。敘厥本末。以",
    "X38n0694_001:0618b10": "告來哲。葢雖不敢謂凡夫心力。實能超越前賢。而夙",
    "X38n0694_001:0618b11": "有微因。今復久誦。半生淹浹。自不無千慮之一得。故",
    "X38n0694_001:0618b12": "于理觀事相。不惜一一指陳。誠可勷開解篤行者之",
    "X38n0694_001:0618b13": "半臂也。後之覽者。尚勿以繁瑣而厭忽之。俟解行雙",
    "X38n0694_001:0618b14": "圓。廼歸諸筏喻可耳。",
    "X38n0694_001:0618b15": "前丁丑歲後安居第一褒灑陀日菩薩戒弟子智旭",
    "X38n0694_001:0618b16": "撰于九子別峯之梵網室中",
    "X38n0694_001:0618b17": "康熈丙辰歲四月八日千華菩薩戒弟子沈書準重",
    "X38n0694_001:0618b18": "刻",
    "X38n0694_001:0618b22": "凡例",
    "X38n0694_001:0618b23": "古人經疏必各別行。一則不敢以疏混經。二則",
    "X38n0694_001:0618b24": "經疏文義各有血脉。不宜間斷夾襍故也。後代",
    "X38n0694_001:0618c01": "根鈍。對閱為難。於是為師匠者。每每從而會之。",
    "X38n0694_001:0618c02": "雖巧被初機。慈心殷厚。而割裂紛繆。亦覺不少。",
    "X38n0694_001:0618c03": "今欲仍古式。恐後人復加割會。乃曲殉時機。合",
    "X38n0694_001:0618c04": "經成註。但經文頂格書之。註與科低一字。即卷",
    "X38n0694_001:0618c05": "首緣起。亦低一字。所以表示尊重佛語。弗敢濫",
    "X38n0694_001:0618c06": "混也。",
    "X38n0694_001:0618c07": "古人既不以疏雜經。故甚至有字字句句而為",
    "X38n0694_001:0618c08": "科者。以科即是疏。即能表詮經旨。故不厭其繁",
    "X38n0694_001:0618c09": "也。會之者亦字字句句而科之。幾使經文不成",
    "X38n0694_001:0618c10": "句讀。亦可慨矣。且末法根鈍。多畏繁科今乃止",
    "X38n0694_001:0618c11": "設大科。其餘子科。悉皆從略。設有一二不能免",
    "X38n0694_001:0618c12": "者。即於疏中出之。使經文不至支離割截。",
    "X38n0694_001:0618c13": "古人著述。每多破立。如玄義懸談等。必先出舊",
    "X38n0694_001:0618c14": "解。方事折衷。今此經上卷。雖有一二家解。不足",
    "X38n0694_001:0618c15": "流通。下卷則惟義疏發隱一書。其中缺略雖多。",
    "X38n0694_001:0618c16": "紕繆則少。縱有一二出入。亦不復辨別是非長",
    "X38n0694_001:0618c17": "短。但自據理直釋而已。若欲委知古今同異。請",
    "X38n0694_001:0618c18": "以義疏發隱對閱。自當知之。",
    "X38n0694_001:0618c19": "戒相結罪重輕。一一本於大小經律。深思細擇。",
    "X38n0694_001:0618c20": "融會貫通。方敢組織成文。使其言簡意盡。並無",
    "X38n0694_001:0618c21": "片言隻字。敢任私臆。但不復如毗尼集要。逐節",
    "X38n0694_001:0618c22": "標其出某處耳。倘不相信。請徧閱大藏極其精",
    "X38n0694_001:0618c23": "通。然後料簡予所不及。賜以教正。予深望焉。",
    "X38n0694_001:0618c24": "大乘律法。雖是一切律之所朝宗。然既通於七",
    "X38n0694_001:0619a01": "眾。故於比丘五篇七聚名義。仍須隱而不說。葢",
    "X38n0694_001:0619a02": "菩薩比丘。及比丘尼。自應習學毗尼集要。及律",
    "X38n0694_001:0619a03": "藏全書即於彼中通曉篇聚名義。此中不必更",
    "X38n0694_001:0619a04": "宣。若菩薩沙彌。菩薩優婆塞等。只須依此修學。",
    "X38n0694_001:0619a05": "而篇聚名義。尚非分內之所應知。萬萬勿求先",
    "X38n0694_001:0619a06": "知。致成盜法重難。高明之士。信之慎之。",
    "X38n0694_001:0619a11": "佛說梵網經菩薩心地品合註卷第一",
    "X38n0694_001:0619a13": "姚秦　三藏法師　鳩摩羅什　譯",
    "X38n0694_001:0619a14": "明　菩薩沙彌古吳　智旭　註",
    "X38n0694_001:0619a15": "菩薩比丘溫陵　道昉　訂",
    "X38n0694_001:0619a17": "△入文為三。從品初至光為何等相。有九行經。為",
    "X38n0694_001:0619a18": "放光發起分。從爾時釋迦擎接大眾。至下卷心心",
    "X38n0694_001:0619a19": "頂戴歡喜受持。為正示法門分。從爾時釋迦牟尼",
    "X38n0694_001:0619a20": "佛說上蓮華臺藏至卷終。有八行經十四行偈。為",
    "X38n0694_001:0619a21": "流通益世分。雖是六十二品中之一品。序及流通。",
    "X38n0694_001:0619a22": "自在全經。而就茲一品。三分宛然。初放光發起",
    "X38n0694_001:0619a23": "為三。初總標法會時處。二釋迦放光警眾。三菩薩",
    "X38n0694_001:0619a24": "放光集問。初總標法會時處又二。初明時處主",
    "X38n0694_001:0619b01": "伴。二指所說法門。今初。",
    "X38n0694_001:0619b02": "爾時釋迦牟尼佛。在第四禪地中摩醯首羅天王宮。",
    "X38n0694_001:0619b03": "與無量大梵天王。不可說不可說菩薩眾。",
    "X38n0694_001:0619b04": "諸經通序。皆具六種成就。此是一品別行。略無信",
    "X38n0694_001:0619b05": "聞。以信聞二義。文在初品。理貫全經故也。今但出",
    "X38n0694_001:0619b06": "四種。爾時二字。標時成就。釋迦牟尼。標主成就第",
    "X38n0694_001:0619b07": "四禪地。標處成就。梵王菩薩。標伴成就。既主伴同",
    "X38n0694_001:0619b08": "時同處。必聞妙法。既聞妙法。必如理信解。文雖標",
    "X38n0694_001:0619b09": "四。義乃具六。言爾時者。時無實法。長短惟心。但據",
    "X38n0694_001:0619b10": "師資道合。機教相符。總名爾時。言釋迦牟尼佛者。",
    "X38n0694_001:0619b11": "乃我本師萬德嘉號。佛有無量德。應有無量名。今",
    "X38n0694_001:0619b12": "且就此土示生之姓。及父王所立之字。人共稱之。",
    "X38n0694_001:0619b13": "梵語釋迦。此翻能仁。亦翻能儒。亦翻直林。此即是",
    "X38n0694_001:0619b14": "姓。梵語牟尼。此翻寂默。繇菩薩為太子時。躬臨釋",
    "X38n0694_001:0619b15": "種大會。釋眾咸皆默然。父王為立此字。姓字合稱。",
    "X38n0694_001:0619b16": "立茲嘉號。約義釋者。寂默故不住生死。能仁故不",
    "X38n0694_001:0619b17": "住涅槃。悲智雙運。乃稱大覺。任第四禪地者。法身",
    "X38n0694_001:0619b18": "無在無不在。為眾生故。示現住處。有云暫時名在。",
    "X38n0694_001:0619b19": "久居名住。此偏舉耳。久亦名在。暫亦名住。在之與",
    "X38n0694_001:0619b20": "住。字別義固。今約住釋義。佛有四住。一者天住。二",
    "X38n0694_001:0619b21": "者梵住。三者聖住。四者佛住。五戒十善。名為天住。",
    "X38n0694_001:0619b22": "四禪八定。慈悲喜捨。名為梵住。戒定慧脫。名為聖",
    "X38n0694_001:0619b23": "住。首楞三昧。十力無畏不共等法。名為佛住。行住",
    "X38n0694_001:0619b24": "坐臥四威儀中。恒不離此一切法門。以天住應欲",
    "X38n0694_001:0619c01": "界機。以梵住應色無色機。以聖住應三乘機。以佛",
    "X38n0694_001:0619c02": "住應一乘機。佛為能住。四法為所住。又四法為能",
    "X38n0694_001:0619c03": "住。天王宮為所住。以此四法攝眾生故。示有住處。",
    "X38n0694_001:0619c04": "住本無住。非似凡夫。於無住中隨業住也。第四禪",
    "X38n0694_001:0619c05": "名為地者。於三界九地中。即捨念清淨地。佛既在",
    "X38n0694_001:0619c06": "此。應同梵住。而意在敷心地門。接眾見本。則是住",
    "X38n0694_001:0619c07": "於佛住也。摩醯首羅。此翻大自在。居於色究竟天。",
    "X38n0694_001:0619c08": "為大千世界尊主。亦名大梵天王。大千界內。惟有",
    "X38n0694_001:0619c09": "一王。今言無量。則他方雲集眾也。菩薩義見玄義。",
    "X38n0694_001:0619c10": "不可說不可說者。大數極名。大梵為異生眾。菩薩",
    "X38n0694_001:0619c11": "為同生眾。若異若同。總是夙聞大教。成就大根。應",
    "X38n0694_001:0619c12": "聞此大法者。迺與此大會耳。觀心釋者。介爾有心",
    "X38n0694_001:0619c13": "名爾時。此心與一切眾生同體名釋迦。此心本性",
    "X38n0694_001:0619c14": "空寂名牟尼。此心本自靈覺名佛。此心本自平等",
    "X38n0694_001:0619c15": "清淨。名四禪地。此心本來自在。無所係屬。名摩醯",
    "X38n0694_001:0619c16": "首羅宮。此心具一切清淨差別功德。名無量大梵",
    "X38n0694_001:0619c17": "天王。此心具一切無差別智慧不可窮盡。名不可",
    "X38n0694_001:0619c18": "說不可說菩薩眾。",
    "X38n0694_001:0619c19": "△二指所說法門。",
    "X38n0694_001:0619c20": "說蓮華臺藏世界盧舍那佛所說心地法門品。",
    "X38n0694_001:0619c21": "海眾雲攢。欲聞大法。隨機演示。意在歸源。如此心",
    "X38n0694_001:0619c22": "地法門。乃盧舍那佛所說。而淨滿本尊。乃居蓮華",
    "X38n0694_001:0619c23": "臺藏世界。今為眾宣說。俾知厥本。以為下文擎接",
    "X38n0694_001:0619c24": "禮覲之先容也。此華藏雖名報土。而稱法垂報。體",
    "X38n0694_001:0620a01": "即寂光。寂光理性。藉報乃彰。如此指點。正欲令人",
    "X38n0694_001:0620a02": "自悟耳。觀心釋者。此心體無染汙。具妙因果。名為",
    "X38n0694_001:0620a03": "蓮華。此心堅實高顯。一切法之中道名臺。此心廣",
    "X38n0694_001:0620a04": "含諸法名藏。此心豎窮名世。橫徧名界。此心離過",
    "X38n0694_001:0620a05": "絕非名淨。具塵沙德名滿。一心徧喻諸心名說。此",
    "X38n0694_001:0620a06": "心眾法之所集起名心。此心眾法之所依持名地。",
    "X38n0694_001:0620a07": "此心堪作軌持名法。此心徧通諸法名門。略釋梗",
    "X38n0694_001:0620a08": "概如此。下文不復委出。可以意知。",
    "X38n0694_001:0620a09": "△二釋迦放光警眾。",
    "X38n0694_001:0620a10": "是時釋迦身放慧光。所照從此天王宮。乃至蓮華臺",
    "X38n0694_001:0620a11": "藏世界。其中一切世界。一切眾生。各各相視。歡喜快",
    "X38n0694_001:0620a12": "樂。而未能知此光。光何因何緣。皆生疑念。無量天人。",
    "X38n0694_001:0620a13": "亦生疑念。",
    "X38n0694_001:0620a14": "前已說示華臺世界。舍那本尊所說法門。恐人不",
    "X38n0694_001:0620a15": "信。故又放光徹炤其境。俾悟本源也。慧光者。色心",
    "X38n0694_001:0620a16": "不二。故身光即是慧光。說智及智處。皆名為般若",
    "X38n0694_001:0620a17": "也。所炤乃至華藏等者。本迹不二。故能炤窮法界",
    "X38n0694_001:0620a18": "海也。相視快樂者。以生佛體同。故不覺受熏之易。",
    "X38n0694_001:0620a19": "未知何因何緣者。未知本源心地之因開迹顯本",
    "X38n0694_001:0620a20": "之緣也。皆生疑念者。眾生則久在沉迷。天人則但",
    "X38n0694_001:0620a21": "秉權迹。故一時開悟為難也。",
    "X38n0694_001:0620a22": "△三菩薩放光集問。",
    "X38n0694_001:0620a23": "爾時眾中玄通華光主菩薩。從大莊嚴華光明三昧",
    "X38n0694_001:0620a24": "起。以佛神力。放金剛白雲色光。光照一切世界。是中",
    "X38n0694_001:0620b01": "一切菩薩。皆來集會。與共同心異口問此光。光為何",
    "X38n0694_001:0620b02": "等相。",
    "X38n0694_001:0620b03": "眾既生疑。理須發悟。非藉當機。孰為請主。而發迹",
    "X38n0694_001:0620b04": "顯本。乃是不思議大事因緣。故必放光警集海眾",
    "X38n0694_001:0620b05": "同致問也。菩薩名玄通華光主者。玄微通徹。即該",
    "X38n0694_001:0620b06": "因徹果之稱。華表於行。光表於智。此行此智。成佛",
    "X38n0694_001:0620b07": "本源。故名為主。玄則華光皆玄。智行之性甚微妙",
    "X38n0694_001:0620b08": "故。通則華光皆通。智行之法徧因果故。梵語三昧。",
    "X38n0694_001:0620b09": "此翻正定。所住三昧。名大莊嚴華光明者。此智行。",
    "X38n0694_001:0620b10": "乃稱性所起。還莊嚴性。故名大也。以佛神力者。本",
    "X38n0694_001:0620b11": "住三昧。觸佛光而起定。隨承佛力。而放光召眾也。",
    "X38n0694_001:0620b12": "所放光名金剛白雲色者。究竟堅固。故名金剛。表",
    "X38n0694_001:0620b13": "法身德。淨無瑕玷。名之為白。表般若德。萬德叢集。",
    "X38n0694_001:0620b14": "名之為雲。表解脫德。又三德皆堅固。三德皆無瑕。",
    "X38n0694_001:0620b15": "三德皆集法。如此光明。全是三德秘藏。一切世界",
    "X38n0694_001:0620b16": "菩薩之所同修同證。故蒙炤皆來集會也。同心異",
    "X38n0694_001:0620b17": "口問此光者。還問前來佛所放光因緣相也。",
    "X38n0694_001:0620b18": "△次正示法門二。初舍那說心地法。次釋迦宣菩",
    "X38n0694_001:0620b19": "薩戒。初中三。初問答標名。次正說義趣。三付囑",
    "X38n0694_001:0620b20": "弘傳。初又二。初釋迦騰問。二舍那垂答。初復",
    "X38n0694_001:0620b21": "二。初攝眾見本。二為眾請法。今初。",
    "X38n0694_001:0620b22": "是時釋迦即擎接此世界大眾。還至蓮華臺藏世界。",
    "X38n0694_001:0620b23": "百萬億紫金剛光明宮中。見盧舍那佛。坐百萬億蓮",
    "X38n0694_001:0620b24": "華赫赫光明座上。時釋迦及諸大眾。一時禮敬盧舍",
    "X38n0694_001:0620c01": "那佛足下已。",
    "X38n0694_001:0620c02": "華藏是本源世界。猶如故卿。故言還也。前雖放光",
    "X38n0694_001:0620c03": "炤徹斯境。而大眾但承光遠見。未曾親履。今始面",
    "X38n0694_001:0620c04": "奉本尊。知本迹之非隔。一時禮敬。正表以迹合本",
    "X38n0694_001:0620c05": "也。",
    "X38n0694_001:0620c06": "△二為眾請法。",
    "X38n0694_001:0620c07": "釋迦佛言。此世界中地及虗空一切眾生。為何因緣。",
    "X38n0694_001:0620c08": "得成菩薩十地道。當成佛果。為何等相。如佛性本源",
    "X38n0694_001:0620c09": "品中廣問一切菩薩種子。",
    "X38n0694_001:0620c10": "前既兩番放光。動其疑念。令其發問。故今代眾啟",
    "X38n0694_001:0620c11": "請。重問因緣深義。俾各從本佛親聞也。地及虗空",
    "X38n0694_001:0620c12": "一切眾生者。五趣。及四王忉利二天。為地居眾生。",
    "X38n0694_001:0620c13": "餘四欲天。及色。無色界。為空居眾生。是諸眾生。皆",
    "X38n0694_001:0620c14": "悉當成佛果。但未知繇何因緣耳。十地為分果。佛",
    "X38n0694_001:0620c15": "為滿果。成之必藉因緣。而若因若果。必有其相。今",
    "X38n0694_001:0620c16": "直略問而已。若廣問者。具如佛性本源品也。此即",
    "X38n0694_001:0620c17": "結集家語。懸指彼處全經。後皆倣此。",
    "X38n0694_001:0620c18": "△二舍那垂答二。初以定示答。次誡聽言答。今",
    "X38n0694_001:0620c19": "初。",
    "X38n0694_001:0620c20": "爾時盧舍那佛。即大歡喜。現虗空光體性本源成佛",
    "X38n0694_001:0620c21": "常住法身三昧。示諸大眾。",
    "X38n0694_001:0620c22": "將演法門。先以定示者。略有三義。一者為顯法體",
    "X38n0694_001:0620c23": "以此法門。非語言文字之所能宣。惟是聖智所行",
    "X38n0694_001:0620c24": "境界。然佛既親證此法。則常時在定。那有出入。當",
    "X38n0694_001:0621a01": "體即是。亦何隱現。但眾生久沉迷網。惟同體大悲",
    "X38n0694_001:0621a02": "能以不思議稱性方便而開曉之。故名為現也。二",
    "X38n0694_001:0621a03": "者為順悉檀因緣。自有眾生聞說法而得四益。亦",
    "X38n0694_001:0621a04": "自有眾生見入定而得四益。故須以定示之。三者",
    "X38n0694_001:0621a05": "為顯如來一語一默。無非妙道。所作佛事。皆悉不",
    "X38n0694_001:0621a06": "虗。先以定示。了知此法不滯言詮。復以語答。了知",
    "X38n0694_001:0621a07": "此法不墮暗證。相貌音聲。皆為教體。而此三昧名",
    "X38n0694_001:0621a08": "虗空光體性等者。虗空則蕩無纖塵。光則徧炤法",
    "X38n0694_001:0621a09": "界。體性則實相真源。亦三德秘藏之異名耳。此秘",
    "X38n0694_001:0621a10": "密藏。一切眾生本來具足。為成佛之真因。諸佛如",
    "X38n0694_001:0621a11": "來究竟圓證。成常住之極果。今和盤托出。直使大",
    "X38n0694_001:0621a12": "眾當下見其若因若果之相。亦可謂直捷痛快者",
    "X38n0694_001:0621a13": "矣。",
    "X38n0694_001:0621a14": "△次誡聽言答二。初誡修三慧。次委答所問。今",
    "X38n0694_001:0621a15": "初。",
    "X38n0694_001:0621a16": "是諸佛子諦聽。善思修行。",
    "X38n0694_001:0621a17": "佛法雖妙。非慧莫悟。妙悟雖多。三慧收盡。聽不諦",
    "X38n0694_001:0621a18": "審。則聞慧不生。思不如理。則思慧不生。行不努力。",
    "X38n0694_001:0621a19": "則修慧不生。聞慧在名字。思慧在觀行。修慧在相",
    "X38n0694_001:0621a20": "似。繇聞慧故。得伏五住。繇思慧故。得淨六根。繇修",
    "X38n0694_001:0621a21": "慧故。得開秘藏。此猶次第為語。若稱性者。三慧並",
    "X38n0694_001:0621a22": "在一心之中。",
    "X38n0694_001:0621a23": "△次委答所問二。初總答因果本迹。二廣示心地",
    "X38n0694_001:0621a24": "名相。初中又四。初明因。二明果。三從本垂迹。四",
    "X38n0694_001:0621b01": "攝迹歸本。今初。",
    "X38n0694_001:0621b02": "我已百阿僧祇劫修行心地。以之為因。",
    "X38n0694_001:0621b03": "以身為證。明是自行真實法門也。梵語阿僧祇。此",
    "X38n0694_001:0621b04": "云無數。不言三阿僧祇。而言百阿僧祇者。被界外",
    "X38n0694_001:0621b05": "機。須知因地如斯遙曠也。",
    "X38n0694_001:0621b06": "△二明果。",
    "X38n0694_001:0621b07": "初捨凡夫。成等正覺。號為盧舍那。住蓮華臺藏世界",
    "X38n0694_001:0621b08": "海。",
    "X38n0694_001:0621b09": "生相無明永盡。名為初捨凡夫。果德究竟圓極。名",
    "X38n0694_001:0621b10": "為成等正覺。等則雙炤二邊。正則契會中道。於十",
    "X38n0694_001:0621b11": "號中。即是正徧知號也。盧舍那者。此云淨滿。如望",
    "X38n0694_001:0621b12": "夜之月。黑相都淨。光體圓滿。從德立號。報智冥法",
    "X38n0694_001:0621b13": "之極稱也。住蓮華臺藏世界海者。實報無障礙土。",
    "X38n0694_001:0621b14": "諸佛所感稱實果報。色心不二。依正重重。又此世",
    "X38n0694_001:0621b15": "界。繇於眾生心性顯現。還依眾生心性安住。眾生",
    "X38n0694_001:0621b16": "心性。名為蓮華。在汙不染。因果同時。繇此心性妙",
    "X38n0694_001:0621b17": "蓮華故。乃使世界亦如蓮華。即此心性為萬法之",
    "X38n0694_001:0621b18": "宗極故名臺。含無邊之剎網故名藏。豎無終始故",
    "X38n0694_001:0621b19": "名世。橫絕方隅故名界。深廣難思故名海。究竟契",
    "X38n0694_001:0621b20": "合故名住也。",
    "X38n0694_001:0621b21": "△三從本垂迹。",
    "X38n0694_001:0621b22": "其臺周徧有千葉。一葉一世界。為千世界。我化為千",
    "X38n0694_001:0621b23": "釋迦。據千世界。後就一葉世界。復有百億須彌山。百",
    "X38n0694_001:0621b24": "億日月。百億四天下。百億南閻浮提。百億菩薩釋迦",
    "X38n0694_001:0621c01": "坐百億菩提樹下。各說汝所問菩提薩埵心地。其餘",
    "X38n0694_001:0621c02": "九百九十九釋迦。各各現千百億釋迦亦復如是。",
    "X38n0694_001:0621c03": "周徧千葉者。圓表千法。別應二地。略如玄義所明",
    "X38n0694_001:0621c04": "也。千釋迦者。正起信論所明於色究竟天。示現世",
    "X38n0694_001:0621c05": "間最高大身。乃帶劣勝應。通機所見者也。據者。統",
    "X38n0694_001:0621c06": "攝化導之義。百億者。千萬為億。共是十萬萬數。乃",
    "X38n0694_001:0621c07": "大千世界之區域也。須彌。此云妙高。四寶所成。居",
    "X38n0694_001:0621c08": "四洲大海之中。腹細上廣。頂為忉利所居。腰為日",
    "X38n0694_001:0621c09": "月所遶。如起世經廣明。閻浮提者。四洲之一。在須",
    "X38n0694_001:0621c10": "彌南。為諸佛示生之處。此洲有一大樹名閻浮提。",
    "X38n0694_001:0621c11": "餘洲所無。故以為名。亦名贍部洲也。菩薩釋迦者。",
    "X38n0694_001:0621c12": "初坐菩提樹下。未示成佛。猶名菩薩。化復現化。徧",
    "X38n0694_001:0621c13": "千百億界者。廣攝羣機。曲垂方便。正起信論所明",
    "X38n0694_001:0621c14": "自然而有不思議業。能現十方利益眾生。乃人間",
    "X38n0694_001:0621c15": "劣應。藏機所見者也。各各現千百億釋迦。千字疑",
    "X38n0694_001:0621c16": "衍。以合計乃成千百億故。",
    "X38n0694_001:0621c17": "△四攝迹歸本。",
    "X38n0694_001:0621c18": "千葉上佛。是吾化身。千百億釋迦。是千釋迦化身。吾",
    "X38n0694_001:0621c19": "以為本源。名為盧舍那佛。",
    "X38n0694_001:0621c20": "從本垂迹。則不異而異。攝迹歸本。則異而不異。指",
    "X38n0694_001:0621c21": "兩重化。歸於一真。正欲人各悟本源覺性。元自清",
    "X38n0694_001:0621c22": "淨圓滿耳。",
    "X38n0694_001:0621c23": "△次廣示心地名相二。初正列四十法門。次結示",
    "X38n0694_001:0621c24": "得入果相。今初。",
    "X38n0694_001:0622a01": "爾時蓮華臺藏世界盧舍那佛廣答告千釋迦千百",
    "X38n0694_001:0622a02": "億釋迦所問心地法品。諸佛當知。堅信忍中。十發趣",
    "X38n0694_001:0622a03": "心向果。一捨心。二戒心。三忍心。四進心。五定心。六慧",
    "X38n0694_001:0622a04": "心。七願心。八護心。九喜心。十頂心。諸佛當知。從是十",
    "X38n0694_001:0622a05": "發趣人堅法忍中。十長養心向果。一慈心。二悲心。三",
    "X38n0694_001:0622a06": "喜心。四捨心。五施心。六好語心。七益心。八同心。九定",
    "X38n0694_001:0622a07": "心。十慧心。諸佛當知。從是十長養心入堅修忍中十",
    "X38n0694_001:0622a08": "金剛心向果。一信心。二念心。三迴向心。四達心。五直",
    "X38n0694_001:0622a09": "心。六不退心。七大乘心。八無相心。九慧心。十不壞心。",
    "X38n0694_001:0622a10": "諸佛當知。從是十金剛心入堅聖忍中。十地向果。一",
    "X38n0694_001:0622a11": "體性平等地。二體性善慧地。三體性光明地。四體性",
    "X38n0694_001:0622a12": "爾燄地。五體性慧照地。六體性華光地。七體性滿足",
    "X38n0694_001:0622a13": "地。八體性佛吼地。九體性華嚴地。十體性入佛界地。",
    "X38n0694_001:0622a14": "堅信忍者。從外凡位。仰信中道佛性之理。修習堅",
    "X38n0694_001:0622a15": "固。得成於忍。乃證發趣位也。發趣心者。從假入空。",
    "X38n0694_001:0622a16": "開發趣向登菩提路。向果者。一一心皆向佛果。又",
    "X38n0694_001:0622a17": "一一心中。各具向果二義。趣入名向。住位名果。如",
    "X38n0694_001:0622a18": "四果四向等。此十心即是十波羅蜜。亦即十住法",
    "X38n0694_001:0622a19": "門。深達空法而修十度。十度皆是無相法門。護即",
    "X38n0694_001:0622a20": "力度。喜即方便。頂即智度。次第與通途稍別者。各",
    "X38n0694_001:0622a21": "有取義。不可定執也。又十波羅蜜。皆有長養善法",
    "X38n0694_001:0622a22": "金剛堅固義。皆亦體性法門。而但云發趣者。且就",
    "X38n0694_001:0622a23": "似解位中。即生心而本無住言之耳。堅法忍者。從",
    "X38n0694_001:0622a24": "發趣法。修習堅固。得成於忍。乃證長養位也。長養",
    "X38n0694_001:0622b01": "心者。出空入假。以如幻三昧。長養善法。此即四等",
    "X38n0694_001:0622b02": "四攝。定總於等。慧總於攝。亦即十行法門。又四等",
    "X38n0694_001:0622b03": "妙定。四攝妙慧。皆有開發趣向。金剛堅固義。皆亦",
    "X38n0694_001:0622b04": "體性法門。而但云長養者。且就似解位中。即無住",
    "X38n0694_001:0622b05": "而常生心言之耳。堅修忍者。修長養心。堅固成忍。",
    "X38n0694_001:0622b06": "乃證金剛位也。金剛心者。習中觀。伏無明。猶如金",
    "X38n0694_001:0622b07": "剛。不可沮壞。此心名義。大似圓家十信。亦即十迴",
    "X38n0694_001:0622b08": "向法門。又信等亦皆有發趣長養義。亦皆是體性",
    "X38n0694_001:0622b09": "法門。而但云金剛者。且就似解位中。無住即生心。",
    "X38n0694_001:0622b10": "生心即無住言之耳。堅聖忍者。金剛心中。以中道",
    "X38n0694_001:0622b11": "觀。修習聖法。發真智斷。成堅固忍。乃證十地位也。",
    "X38n0694_001:0622b12": "斷十重障。證十真如。猶如大地。荷負一切。捨凡入",
    "X38n0694_001:0622b13": "聖。頓同佛體。灼見佛性。故一一皆名體性地也。此",
    "X38n0694_001:0622b14": "與通途十地。義意頗同。名字逈別。至後方釋。又十",
    "X38n0694_001:0622b15": "地皆有發趣長養金剛之義。而直云體性地者。前",
    "X38n0694_001:0622b16": "約相似解行。故地地皆名為心。此約證真履實。故",
    "X38n0694_001:0622b17": "心心皆名為地耳。",
    "X38n0694_001:0622b18": "△二結示得入果相又二。初以自身證。二轉授眾",
    "X38n0694_001:0622b19": "生。今初。",
    "X38n0694_001:0622b20": "是四十法門品。我先為菩薩時修。入佛果之根源。",
    "X38n0694_001:0622b21": "正覺如果。此法如根。正覺如海。此法如源。佛所先",
    "X38n0694_001:0622b22": "修。決定非謬也。",
    "X38n0694_001:0622b23": "△二轉授眾生。",
    "X38n0694_001:0622b24": "如是一切眾生。入發趣長養金剛十地。證當成果。無",
    "X38n0694_001:0622c01": "為無相。大滿常住。十力。十八不共行。法身智身滿足。",
    "X38n0694_001:0622c02": "入發趣等四十法門。方能證當成果。正顯理雖性",
    "X38n0694_001:0622c03": "具。心藉修成。不可高談理性而生邪慢也。無為無",
    "X38n0694_001:0622c04": "相者。諸漏永盡。大滿者。萬德圓極。常住者。不變不",
    "X38n0694_001:0622c05": "遷。力不共滿足故大滿。法身滿足故常住。智身滿",
    "X38n0694_001:0622c06": "足故無為無相。又無為即自在我德。無相即淨德。",
    "X38n0694_001:0622c07": "大滿即樂德。常住即常德。力不共亦無為。無相。大",
    "X38n0694_001:0622c08": "滿常住。法身亦無為。無相。大滿。常住。智身亦無為。",
    "X38n0694_001:0622c09": "無相。大滿。常住。三德各具四德也。",
    "X38n0694_001:0622c10": "△二正說義趣二。初菩薩問義。二舍那詳答。今",
    "X38n0694_001:0622c11": "初。",
    "X38n0694_001:0622c12": "爾時蓮華臺藏世界盧舍那佛。赫赫大光明座上千",
    "X38n0694_001:0622c13": "華上佛。千百億佛。一切世界佛。是座中有一菩薩。名",
    "X38n0694_001:0622c14": "華光王大智明菩薩。從坐而立。白盧舍那佛言。世尊。",
    "X38n0694_001:0622c15": "佛上略開十發趣十長養十金剛十地名相。其一一",
    "X38n0694_001:0622c16": "義中。未可解了。唯願說之。唯願說之。妙極金剛寶藏",
    "X38n0694_001:0622c17": "一切智門如來百觀品中已明。",
    "X38n0694_001:0622c18": "於諸佛大會中而菩薩啟問者。正屬所被之機故",
    "X38n0694_001:0622c19": "也。華光王。即華光主義。大智明。即玄通義。前文放",
    "X38n0694_001:0622c20": "光集眾。表示繇本智而起妙行。故名玄通華光主。",
    "X38n0694_001:0622c21": "此文問義秉修。表示資妙行而趣大覺。故名華光",
    "X38n0694_001:0622c22": "王大智明。",
    "X38n0694_001:0622c23": "△二舍那詳答四。初明十發趣。二明十長養。三明",
    "X38n0694_001:0622c24": "十金剛。四明十地。初中三。初總徵。二別釋。三結",
    "X38n0694_001:0623a01": "指。今初。",
    "X38n0694_001:0623a02": "爾時盧舍那佛言。千佛諦聽。汝先言云何義者。發趣",
    "X38n0694_001:0623a03": "中。",
    "X38n0694_001:0623a04": "但告千佛者。此是如來本所修行無上法門。故令",
    "X38n0694_001:0623a05": "千佛轉相傳授也。發趣義略如前釋。此以十波羅",
    "X38n0694_001:0623a06": "蜜。心心開發。趣向真道。名十發趣。別則一心分對",
    "X38n0694_001:0623a07": "一住。圓則住住修行此心。乃至妙覺圓滿此心。今",
    "X38n0694_001:0623a08": "就義便。且約從假入空為解。若利根者。既見於空。",
    "X38n0694_001:0623a09": "亦見不空。見不空故。開發趣向證妙真諦。此真即",
    "X38n0694_001:0623a10": "中。亦復即俗。三諦圓融。不可思議。一心一切心。一",
    "X38n0694_001:0623a11": "切心一心。十段文中。每露此旨。讀者須善悟之。",
    "X38n0694_001:0623a12": "△二別釋十。初捨心(至)十頂心。今初。",
    "X38n0694_001:0623a13": "若佛子。一切捨。國土城邑田宅金銀明珠男女己身。",
    "X38n0694_001:0623a14": "有為諸物一切捨。無為無相。我人知見。假會合成。主",
    "X38n0694_001:0623a15": "者造作我見。十二因緣。無合無散無受者。十二入。十",
    "X38n0694_001:0623a16": "八界。五陰。一切一合相。無我我所相。假成諸法。若內",
    "X38n0694_001:0623a17": "一切法。外一切法。不捨不受。菩薩爾時名如假會觀",
    "X38n0694_001:0623a18": "現前。故捨心入空三昧。",
    "X38n0694_001:0623a19": "若佛子者。紹佛家業。當踐佛位。故名佛子。一切捨",
    "X38n0694_001:0623a20": "者。總標修捨。謂捨內外物。乃至捨我法執也。國土",
    "X38n0694_001:0623a21": "下。先明捨內外物。無為下。次明捨我法執。謂但觀",
    "X38n0694_001:0623a22": "無為無相之理。了知一切我人知見。皆是假會合",
    "X38n0694_001:0623a23": "成。彼外道妄計有主者。造作者。及神我見。乃至二",
    "X38n0694_001:0623a24": "乘妄計有十二因緣實法。其實緣起亦無有合。緣",
    "X38n0694_001:0623b01": "滅亦無有散。亦無有受合受散者。舉凡十二入十",
    "X38n0694_001:0623b02": "八界五陰等法。一切凡夫所計一合之相。本無我",
    "X38n0694_001:0623b03": "及我所之相。不過是假成諸法耳。是以若內一切",
    "X38n0694_001:0623b04": "法。外一切法。本無故不須捨。本無故不可受。此則",
    "X38n0694_001:0623b05": "從假入空。名為如假會觀。此觀現前。任運入空三",
    "X38n0694_001:0623b06": "昧矣。此亦可別對發心住者。棄妄故名捨心。發真",
    "X38n0694_001:0623b07": "故名發心住也。又發真即是別義。發中即是圓義。",
    "X38n0694_001:0623b08": "一切法不受。是遮俗炤真。一切法不捨。是遮真炤",
    "X38n0694_001:0623b09": "俗。又不受即雙遮。不捨即雙炤。雙遮雙炤。中道宛",
    "X38n0694_001:0623b10": "然。",
    "X38n0694_001:0623b11": "△二戒心。",
    "X38n0694_001:0623b12": "若佛子。戒。非非戒。無受者。十善戒。無師說法。欺盜乃",
    "X38n0694_001:0623b13": "至邪見。無集者。慈良清直正實正見捨喜等。是十戒",
    "X38n0694_001:0623b14": "體性。制止八倒。一切性離。一道清淨。",
    "X38n0694_001:0623b15": "戒之一字。標無作體。此無作戒。永離二邊。契中道。",
    "X38n0694_001:0623b16": "非非戒下。先明離有。慈良下。次明離空。制止下。結",
    "X38n0694_001:0623b17": "明德用。非戒者。外道邪戒。及凡夫取相持戒。雖善",
    "X38n0694_001:0623b18": "惡不同。咸非入道正門。故名非戒。今菩薩戒體。非",
    "X38n0694_001:0623b19": "同凡外之非戒。以其了達無受者故也。此十善戒",
    "X38n0694_001:0623b20": "法。雖師師相授。而實無師能說此法。所謂和尚是",
    "X38n0694_001:0623b21": "戒耶。阿闍梨是戒耶。乃至白四羯磨是戒耶。即所",
    "X38n0694_001:0623b22": "對治欺盜等十惡法。亦本無集者。以此惡法。不自",
    "X38n0694_001:0623b23": "生。不他生。不共生不無因生。又未生無藏處。欲生",
    "X38n0694_001:0623b24": "無來處。正生無住處。生已無去處。則法性本無染",
    "X38n0694_001:0623c01": "汙也。但法性中本自具足慈良等一切性德。即是",
    "X38n0694_001:0623c02": "十戒體性。謂慈即不殺體性。良即不盜體性。清即",
    "X38n0694_001:0623c03": "不婬體性。直即不兩舌體性。正即不惡口體性。實",
    "X38n0694_001:0623c04": "即不妄言。不綺語體性。正見即不癡體性。捨即不",
    "X38n0694_001:0623c05": "貪體性。喜即不瞋體性也。制止八倒者。一切性離。",
    "X38n0694_001:0623c06": "即無受乃至無集。能制止凡外四倒。一道清淨。即",
    "X38n0694_001:0623c07": "慈良等體性。能制止二乘四倒。葢凡夫及外道。不",
    "X38n0694_001:0623c08": "論惡戒善戒。咸生取著。無常計常。苦謂是樂。無我",
    "X38n0694_001:0623c09": "執我。不淨計淨。故成有漏因果。二乘雖證無漏。不",
    "X38n0694_001:0623c10": "達性體。常謂無常。樂謂是苦。我謂無我。淨謂不淨。",
    "X38n0694_001:0623c11": "故入涅槃時。戒善隨廢。大乘從性起修。全修在性。",
    "X38n0694_001:0623c12": "以性德為所依體。以無作色為當體。始從初受。極",
    "X38n0694_001:0623c13": "至佛身。不壞不失。任運止惡行善。性德即法身。無",
    "X38n0694_001:0623c14": "作色即報身。所謂諸佛究竟色也。於律儀上。法爾",
    "X38n0694_001:0623c15": "有攝眾生義。即應化身。此戒心亦可別對治地住",
    "X38n0694_001:0623c16": "者。地是所治。戒是能治也。",
    "X38n0694_001:0623c17": "△三忍心。",
    "X38n0694_001:0623c18": "若佛子。忍有無相慧體性。一切空。空忍。一切處忍。名",
    "X38n0694_001:0623c19": "無生行忍。一切處得。名如苦忍。無量行一一名忍。無",
    "X38n0694_001:0623c20": "受無打無刀杖。瞋心皆如如。無一一諦。一相。無無相。",
    "X38n0694_001:0623c21": "有無有相。非非心相。緣無緣相。立住動止。我人。縛解。",
    "X38n0694_001:0623c22": "一切法如。忍相不可得。",
    "X38n0694_001:0623c23": "有無相慧體性者。謂菩薩三忍。咸以無相慧為體",
    "X38n0694_001:0623c24": "性也。下別釋三忍。即約三苦境明之。觀一切壞苦。",
    "X38n0694_001:0624a01": "皆知本空。故名空忍。觀一切處行苦。皆本無生。名",
    "X38n0694_001:0624a02": "無生行忍。觀一切處苦苦。得其實相。知即法身。名",
    "X38n0694_001:0624a03": "如苦忍。若非三忍之力。一切行門。皆不成就。故無",
    "X38n0694_001:0624a04": "量行一一名忍。此總結上文也。下重明三忍觀慧。",
    "X38n0694_001:0624a05": "以諦觀壞苦境界。內無能受之我。外無能打之人。",
    "X38n0694_001:0624a06": "中間無所用之刀杖。故瞋心皆如彼真如之理而",
    "X38n0694_001:0624a07": "不動搖。所以名空忍也。以諦觀行苦境界。了知無",
    "X38n0694_001:0624a08": "苦集等一一差別之諦。惟是一真實相。雖無一一",
    "X38n0694_001:0624a09": "諦。而并無無相。雖有一真實相。而亦無有相。亦非",
    "X38n0694_001:0624a10": "心與非心之相。亦無緣與無緣之相。是名無生行",
    "X38n0694_001:0624a11": "忍也。以諦觀苦苦境界了知若立若住若動若止",
    "X38n0694_001:0624a12": "若我若人若縛若解。一切法當體皆如。若一切皆",
    "X38n0694_001:0624a13": "如。則忍相亦不可得。是名如苦忍也。一切法如。即",
    "X38n0694_001:0624a14": "上文所謂一切處得耳。此三苦繇於三受。若別對",
    "X38n0694_001:0624a15": "者。樂受是壞苦。苦受是苦苦不苦不樂受是行苦。",
    "X38n0694_001:0624a16": "若通論者。三受皆壞苦。必變壞故。三受皆行苦。遷",
    "X38n0694_001:0624a17": "流造作性故。三受皆苦苦。生死惡法故。此亦可別",
    "X38n0694_001:0624a18": "對修行住者。以三忍力。修無量行也。",
    "X38n0694_001:0624a19": "△四進心。",
    "X38n0694_001:0624a20": "若佛子。若四威儀一切時行。伏空。假會法性。登無生",
    "X38n0694_001:0624a21": "山。而見一切有無如有如無。天地青黃赤白一切入。",
    "X38n0694_001:0624a22": "乃至三寶智性一切信。進道空無生無作。無慧。起空",
    "X38n0694_001:0624a23": "入世諦。法亦無二。相續空心。通達進分善根。",
    "X38n0694_001:0624a24": "無相精進。常時無間。不拘行坐。故云一切時行。行",
    "X38n0694_001:0624b01": "何等法。謂常伏習空觀。假會觀。法性觀也。以三觀",
    "X38n0694_001:0624b02": "力。故能登無生山。而見一切有無之法。有亦真如。",
    "X38n0694_001:0624b03": "無亦真如。總不背於法性。故於天地等世間法。乃",
    "X38n0694_001:0624b04": "至三寶等出世法。一切信其皆是真如。即於此世",
    "X38n0694_001:0624b05": "出世法中修習進道。皆與空無生無作三解脫門",
    "X38n0694_001:0624b06": "相應。亦并無三脫之慧可得。乃至起真空觀。入世",
    "X38n0694_001:0624b07": "諦法。亦與空法無二。惟以相續真空觀。通達進分",
    "X38n0694_001:0624b08": "善根。是名無相真精進也。此亦可別對生貴住者。",
    "X38n0694_001:0624b09": "登無生山。即是入如來種。",
    "X38n0694_001:0624b10": "△五定心。",
    "X38n0694_001:0624b11": "若佛子。寂滅無相。無相。無量行。無量心三昧。凡夫聖",
    "X38n0694_001:0624b12": "人。無不入三昧體性相應。一切以定力故。我人作者",
    "X38n0694_001:0624b13": "受者一切縛見性。是障因緣。散風動心。不寂而滅。空",
    "X38n0694_001:0624b14": "空八倒。無緣假靜慧。觀一切假會。念念寂滅。一切三",
    "X38n0694_001:0624b15": "界果罪性。皆由定滅。而生一切善。",
    "X38n0694_001:0624b16": "寂滅無相。標定體也。無相下。先明定能生善。一切",
    "X38n0694_001:0624b17": "下。次明定能滅罪。無緣下。結示。觀慧功能。先明生",
    "X38n0694_001:0624b18": "善者。言此定雖則無相。而能具無量行。所謂四無",
    "X38n0694_001:0624b19": "量心。三昧。一切凡夫聖人無不入此三昧相應。以",
    "X38n0694_001:0624b20": "大慈故。與一切聖樂。以大悲故。拔一切凡苦。以大",
    "X38n0694_001:0624b21": "喜故。於一切凡聖等生慶悅。以大捨故。於一切凡",
    "X38n0694_001:0624b22": "聖等心無二。又此四無量定。三乘聖人固所共修。",
    "X38n0694_001:0624b23": "一切凡夫亦皆曾證。以劫盡時。火水風災將起。一",
    "X38n0694_001:0624b24": "切有情。法爾成就此定。乃生四禪處故。次明滅罪",
    "X38n0694_001:0624c01": "者。言一切我人等縛著。邪見之性。凡屬障道因緣。",
    "X38n0694_001:0624c02": "散風動心。以定力故。皆不須作意求寂而自永滅。",
    "X38n0694_001:0624c03": "滅。故空凡夫四倒。不寂而滅。故空二乘四倒也。次",
    "X38n0694_001:0624c04": "結示功能者。言用此無緣假靜慧。觀一切假會之",
    "X38n0694_001:0624c05": "法。皆即念念寂滅。所以三界苦果。及其罪性。皆繇",
    "X38n0694_001:0624c06": "定力而滅。而罪性既滅。法爾生得慈悲等一切善",
    "X38n0694_001:0624c07": "也。靜慧即是靜慮。梵名禪那。無緣假者。謂一切假",
    "X38n0694_001:0624c08": "名諸法。當體全空。本無可緣。今達假法性空。故名",
    "X38n0694_001:0624c09": "無緣假靜慧。此定心亦可別對方便具足住者。三",
    "X38n0694_001:0624c10": "昧體性。凡聖無不相應。如胎已成。人相不缺也。",
    "X38n0694_001:0624c11": "△六慧心。",
    "X38n0694_001:0624c12": "若佛子。空慧。非無緣。知體名心。分別一切法假名主",
    "X38n0694_001:0624c13": "者。與道通同。取果行因。入聖捨凡。滅罪起福。縛解盡。",
    "X38n0694_001:0624c14": "是體性功用。一切見常樂我淨煩惱。慧性不明。故以",
    "X38n0694_001:0624c15": "慧為首。修不可說觀慧。入中道一諦。其無明障慧。非",
    "X38n0694_001:0624c16": "相。非來。非緣。非罪。非八倒。無生滅。慧光明燄為照。樂",
    "X38n0694_001:0624c17": "虗方便。轉變神通。以智體性所為慧用故。",
    "X38n0694_001:0624c18": "空慧者。標第一義空真慧之體也。此之妙慧。非同",
    "X38n0694_001:0624c19": "二乘斷空。一無所緣而已。當知即是靈知之體。亦",
    "X38n0694_001:0624c20": "名真心。外道迷此真體。故分別一切法假名主者。",
    "X38n0694_001:0624c21": "然即此外道惡慧。亦本與覺道通同。二乘不了此",
    "X38n0694_001:0624c22": "體。故但取果行因。入聖捨凡。滅罪起福。一切縛著。",
    "X38n0694_001:0624c23": "皆悉解盡。然即此二乘偏慧。亦是此體性之功用。",
    "X38n0694_001:0624c24": "但彼外道。及二乘人。於一切知見常樂我淨煩惱",
    "X38n0694_001:0625a01": "等法。慧性不明。是以或生執著。或欲捨離耳。故今",
    "X38n0694_001:0625a02": "以慧為首。修不可說觀慧。雙破二執。雙炤二理。入",
    "X38n0694_001:0625a03": "於中道一諦。中道既顯。方知其無明之障慧者。本",
    "X38n0694_001:0625a04": "非有相。非有來處。非有生緣。非有罪累。本非八倒。",
    "X38n0694_001:0625a05": "原無生滅。是以慧光明燄。獨為炤耀。而隨其意樂。",
    "X38n0694_001:0625a06": "虗融無礙。起諸方便。以種種轉變神通。化導含識。",
    "X38n0694_001:0625a07": "此皆以真智體性所為。而慧即其用故也。此亦可",
    "X38n0694_001:0625a08": "別對正心住者。入中道一諦。則容貌如佛。樂虗方",
    "X38n0694_001:0625a09": "便。則心。相亦同。",
    "X38n0694_001:0625a10": "△七願心。",
    "X38n0694_001:0625a11": "若佛子。願願。大求。一切求。以果行因。故願心連。願心",
    "X38n0694_001:0625a12": "連相續百劫。得佛滅罪。求求至心。無生空一。願觀觀",
    "X38n0694_001:0625a13": "入定照。無量見縛。以求心故解脫。無量妙行。以求心",
    "X38n0694_001:0625a14": "成菩提。無量功德。以求為本。初發求心。中間修道。行",
    "X38n0694_001:0625a15": "滿願故。佛果便成。觀一諦中道。非陰。非界。非沒生見",
    "X38n0694_001:0625a16": "見。非解慧。是願體性。一切行本源。",
    "X38n0694_001:0625a17": "願願者。隨所發願數數無盡。不止一發也。大求者。",
    "X38n0694_001:0625a18": "惟為菩提。不向二乘。不向三有也。一切求者。心無",
    "X38n0694_001:0625a19": "限劑。不捨一法也。以果行因故願心連者。先達心",
    "X38n0694_001:0625a20": "佛眾生。三無差別之理。稱果覺之性而行妙因。故",
    "X38n0694_001:0625a21": "所發大願。相連不絕。永無退悔。至於百劫之久。猶",
    "X38n0694_001:0625a22": "如舍那本所修行。則覺道必得究竟。滅罪必得無",
    "X38n0694_001:0625a23": "遺矣。人謂願求之心。屬於散動。而不知求求至心",
    "X38n0694_001:0625a24": "者。却與無生空一。所謂取捨若極。與不取捨亦非",
    "X38n0694_001:0625b01": "異轍。故修此願時。觀觀皆入正定。炤明佛法也。次",
    "X38n0694_001:0625b02": "重明得佛滅罪。謂無量見縛。皆以求心故得解脫。",
    "X38n0694_001:0625b03": "無量妙行。皆以求心乃成菩提。無量功德。皆以求",
    "X38n0694_001:0625b04": "心而為其本。是以初發求心。中間修道。以行填願。",
    "X38n0694_001:0625b05": "但令行滿願故。佛果便得成也。若無求心。如擔麻",
    "X38n0694_001:0625b06": "棄金。豈脫見縛。紫光劣願。豈成無漏。但念三脫。豈",
    "X38n0694_001:0625b07": "樂神通耶。次更明觀觀入定。謂觀於一諦中道。非",
    "X38n0694_001:0625b08": "陰。非界。非沒見生見之見。非二乘之解慧。當知是",
    "X38n0694_001:0625b09": "願即是中道體性。乃一切行之本源也。沒生見者。",
    "X38n0694_001:0625b10": "沒即無見。生即有見。此亦可別對不退住者。願願",
    "X38n0694_001:0625b11": "相連。故身心日益增長也。",
    "X38n0694_001:0625b12": "△八護心。",
    "X38n0694_001:0625b13": "若佛子。護三寶。護一切行功德。使外道八倒惡邪見",
    "X38n0694_001:0625b14": "不嬈正信。滅我縛見縛。無生照達二諦。觀心現前。以",
    "X38n0694_001:0625b15": "護根本無相護護空無作無相。以心慧連。慧連入無",
    "X38n0694_001:0625b16": "生空道。智道皆明光。明光護觀入空假分分幻化。幻",
    "X38n0694_001:0625b17": "化所起如。無如無法體。集散不可護。觀法亦爾。",
    "X38n0694_001:0625b18": "此即力波羅蜜也。護三寶者。不為外道邪見四倒",
    "X38n0694_001:0625b19": "所嬈。護一切行功德者。不為二乘偏空四倒所嬈。",
    "X38n0694_001:0625b20": "故於佛道。具足正信。能滅我法二執。而無生觀慧。",
    "X38n0694_001:0625b21": "炤達真俗二諦。使觀心常現前也。此妙護心。名為",
    "X38n0694_001:0625b22": "根本無相之護。即以此護根本無相之護。護於空",
    "X38n0694_001:0625b23": "無作無相三解脫門。繇此心中智慧。相連不絕。則",
    "X38n0694_001:0625b24": "能證入無生空道。令其能觀之智。及所觀之無生",
    "X38n0694_001:0625c01": "空道。皆悉明光。又以此明光智道。護持觀智。入於",
    "X38n0694_001:0625c02": "空假二境。分分幻化法中。悉知一切幻化所起如",
    "X38n0694_001:0625c03": "無。謂皆即第一義空。而此如無法體。集亦非集。散",
    "X38n0694_001:0625c04": "亦非散。若集若散。皆不可得而護。所護之境。既不",
    "X38n0694_001:0625c05": "可得。則能護之觀法。亦爾不可得也。能護所護皆",
    "X38n0694_001:0625c06": "不可得。乃名根本無相護。若有少法可得。則為八",
    "X38n0694_001:0625c07": "倒之所嬈矣。此亦可別對童真住者。以善護故。離",
    "X38n0694_001:0625c08": "一切過。靈相具足。",
    "X38n0694_001:0625c09": "△九喜心。",
    "X38n0694_001:0625c10": "若佛子。見他人得樂常生喜。悅及一切物。假空照寂。",
    "X38n0694_001:0625c11": "而不入有為。不無寂然大樂。無合有受。而化有法。而",
    "X38n0694_001:0625c12": "見云假。法性平等一觀。心心行多聞。一切佛行功德",
    "X38n0694_001:0625c13": "無相喜智心心生念。而靜照樂心。緣一切法。",
    "X38n0694_001:0625c14": "此即方便波羅蜜也。繇善知同體巧方便故。不但",
    "X38n0694_001:0625c15": "自修功德以益眾生。但見他人得於世出世樂。常",
    "X38n0694_001:0625c16": "生隨喜之心。而即以此隨喜功德。又能普悅及一",
    "X38n0694_001:0625c17": "切物。葢以即假即空。即炤即寂而雖不入於有為",
    "X38n0694_001:0625c18": "之法。不無寂然法性大樂也。以不入有為故無合。",
    "X38n0694_001:0625c19": "以不無大樂故有受。以無合故而化有法。令其忘",
    "X38n0694_001:0625c20": "相。以有受故。而見云假。令互得益。此正以心佛眾",
    "X38n0694_001:0625c21": "生。法性本來平等一體之觀。故成此善巧方便也。",
    "X38n0694_001:0625c22": "此修巧便菩薩。心心行於多聞。使觀智增益明了。",
    "X38n0694_001:0625c23": "乃至三世一切佛行功德。皆以無相隨喜之智慧",
    "X38n0694_001:0625c24": "方便。於念念中攝取現前。法隨喜念。而恒以此靜",
    "X38n0694_001:0626a01": "炤樂心。徧緣法界一切諸法。使其互為莊嚴。重重",
    "X38n0694_001:0626a02": "無盡。此則以法界中樂。還復普施法界眾生。所謂",
    "X38n0694_001:0626a03": "惠而不費者也。亦可別對法王子住者。方便最巧",
    "X38n0694_001:0626a04": "妙故。",
    "X38n0694_001:0626a05": "△十頂心。",
    "X38n0694_001:0626a06": "若佛子。是人最上智。滅無我輪見疑身一切瞋等。如",
    "X38n0694_001:0626a07": "頂觀連。觀連如頂。法界中因果。如如一道。最勝上如",
    "X38n0694_001:0626a08": "頂。如人頂。非非身見。六十二見。五陰生滅。神我主人",
    "X38n0694_001:0626a09": "動轉屈伸。無受無行可捉縛者。是人爾時入內空值",
    "X38n0694_001:0626a10": "道。心心眾生。不見緣。不見非緣。住頂三昧。寂滅定發",
    "X38n0694_001:0626a11": "行趣道。性實我人常見八倒生緣。不二法門。不受八",
    "X38n0694_001:0626a12": "難。幻化果畢竟不受。唯一眾生去來坐立。修行滅罪。",
    "X38n0694_001:0626a13": "除十惡。生十善。入道正人正智正行。菩薩達觀現前。",
    "X38n0694_001:0626a14": "不受六道果。必不退佛種性中。生生入佛家。不離正",
    "X38n0694_001:0626a15": "信。",
    "X38n0694_001:0626a16": "此即智波羅蜜也。以差別智。徧知諸法。善達法界",
    "X38n0694_001:0626a17": "如如頂法。名最上智。此智徧能滅無利鈍諸使。所",
    "X38n0694_001:0626a18": "謂我輪見疑身一切瞋等。能令如頂觀智。相連不",
    "X38n0694_001:0626a19": "斷繇此觀智相連。觀於如頂法故。了知法界中若",
    "X38n0694_001:0626a20": "因若果。皆即如如一道。更無二如。故此名為最勝",
    "X38n0694_001:0626a21": "上如頂法。猶如人之頂相也。然雖喻以人頂。實乃",
    "X38n0694_001:0626a22": "非非身見。亦非六十二見可見。亦非五陰生滅之",
    "X38n0694_001:0626a23": "法。亦非外道所計神我主人能動轉屈伸者。亦自",
    "X38n0694_001:0626a24": "不受諸法。亦無行相可得。既是第一正受。心行處",
    "X38n0694_001:0626b01": "滅。又安可捉縛哉。非非身見者。上非字。是遮拂之",
    "X38n0694_001:0626b02": "辭。下非字。連身字為義。謂凡外非身計身。故名為",
    "X38n0694_001:0626b03": "非身見。或疑衍一非字。亦通也。是人爾時既證頂",
    "X38n0694_001:0626b04": "法。滅於身見。乃至無受無行。便入內空三昧。親值",
    "X38n0694_001:0626b05": "於道。名為見道。是時雖心心以度眾生為事。而不",
    "X38n0694_001:0626b06": "見有緣相。亦不見有非緣相。住是頂三昧中。從寂",
    "X38n0694_001:0626b07": "滅定發起妙行。進趣佛道。一切外道所執性實我",
    "X38n0694_001:0626b08": "人常見。及八倒生緣等。皆入不二法門。所謂行於",
    "X38n0694_001:0626b09": "非道。通達佛道。故不受邪見八難之報。及三界中",
    "X38n0694_001:0626b10": "一切幻化果報。亦皆畢竟不受。然既無我人。亦無",
    "X38n0694_001:0626b11": "果受。將誰修行而成佛道耶。惟有一種八識心心",
    "X38n0694_001:0626b12": "所之法聚。假名眾生。去來坐立。非斷非常。法爾展",
    "X38n0694_001:0626b13": "轉相續。修行滅罪。除惡生善。入於正道。證於正忍",
    "X38n0694_001:0626b14": "正智之法。發起正行。爾時菩薩通達觀智。常得現",
    "X38n0694_001:0626b15": "前。既不受六道有漏之果。亦復不退佛種性中而",
    "X38n0694_001:0626b16": "墮二乘之地。生生入於佛家。不復離正信矣。此亦",
    "X38n0694_001:0626b17": "可別對灌頂住者。以住頂三昧故。",
    "X38n0694_001:0626b18": "△三結指。",
    "X38n0694_001:0626b19": "上十天光品廣說。",
    "X38n0694_001:0626b20": "△二明十長養三。初總徵。二別釋。三結指。今初。",
    "X38n0694_001:0626b21": "盧舍那佛言。千佛諦聽。汝先問長養十心者。",
    "X38n0694_001:0626b22": "四無量定。四攝法慧。最能增長佛道。養育眾生。名",
    "X38n0694_001:0626b23": "十長養。別則一心分對一行。圓則位位具修此心",
    "X38n0694_001:0626b24": "乃至妙覺滿足此心。今就義便。且約從空入假為",
    "X38n0694_001:0626c01": "解。既二諦平等。則中道自圓彰矣。又四等非無觀",
    "X38n0694_001:0626c02": "慧。四攝非無定力。今以定慧分攝。亦一往語耳。",
    "X38n0694_001:0626c03": "△二別釋十。初慈心(至)十慧心。今初。",
    "X38n0694_001:0626c04": "若佛子。常生慈心。生樂因已。於無我智中。樂相應觀",
    "X38n0694_001:0626c05": "入法。受想行識色等大法中。無生無住無滅。如幻如",
    "X38n0694_001:0626c06": "化。如如無二故。一切修行成法輪。化被一切。能生正",
    "X38n0694_001:0626c07": "信。不由魔教亦能使一切眾生得慈樂果。非實。非善",
    "X38n0694_001:0626c08": "惡果。解空體性三昧。",
    "X38n0694_001:0626c09": "慈以與樂為義。故常生慈心。能生樂因。然或不與",
    "X38n0694_001:0626c10": "無我智相應。便屬情愛。故必於無我智中。以樂相",
    "X38n0694_001:0626c11": "應之觀。而入一切諸法。所謂觀於受想等大法中。",
    "X38n0694_001:0626c12": "一切即空即假即中。無生住滅。即空也。如幻化。即",
    "X38n0694_001:0626c13": "假也。如如無二。即中也。如此一切修行滿足。成就",
    "X38n0694_001:0626c14": "法輪。化被一切。能使一切眾生咸生正信。不由魔",
    "X38n0694_001:0626c15": "教。此則成於樂因。亦能使一切眾生得於究竟慈",
    "X38n0694_001:0626c16": "樂之果。而此慈樂果。非二乘所證實滅。亦非世間",
    "X38n0694_001:0626c17": "善惡果報。乃是解空體性三昧。諸佛菩薩大法樂",
    "X38n0694_001:0626c18": "耳。此亦可別對歡喜行者。化被一切。即十方隨順",
    "X38n0694_001:0626c19": "之義。",
    "X38n0694_001:0626c20": "△二悲心。",
    "X38n0694_001:0626c21": "若佛子。以悲空空無相。悲緣行道。自滅一切苦。於一",
    "X38n0694_001:0626c22": "切眾生無量苦中生智。不殺生緣。不殺法緣。不著我",
    "X38n0694_001:0626c23": "緣。故常行不殺不盜不婬。而一切眾生。不惱發菩提",
    "X38n0694_001:0626c24": "心者。於空見一切法如實相。種性行中生道智心。於",
    "X38n0694_001:0627a01": "六親六怨。親怨三品中。與上樂智。上怨緣中。九品得",
    "X38n0694_001:0627a02": "樂果。空現時。自身他一切眾生。平等一樂起大悲。",
    "X38n0694_001:0627a03": "以悲空空無相者。了知大悲之體。本自空空無相。",
    "X38n0694_001:0627a04": "今欲證此體。故以悲緣而行菩薩之道。先自滅一",
    "X38n0694_001:0627a05": "切苦因。隨於一切眾生無量苦中生拔濟智。設自",
    "X38n0694_001:0627a06": "身未免苦輪。則安能廣度一切也。無量苦者。因則",
    "X38n0694_001:0627a07": "見思為苦。塵沙為苦。無明為苦。果則惡道為苦。有",
    "X38n0694_001:0627a08": "漏為苦。沉寂為苦。迷中為苦。生智者。生真諦智。拔",
    "X38n0694_001:0627a09": "見思苦因。拔惡道有漏二種分段苦果。生俗諦智。",
    "X38n0694_001:0627a10": "拔塵沙苦因。拔沉寂苦果。生中諦智。拔無明苦因。",
    "X38n0694_001:0627a11": "拔迷中變易苦果。以要言之。即是一念圓修三種",
    "X38n0694_001:0627a12": "大悲。繇修生緣大悲。故拔惡道之苦。亦拔沉寂之",
    "X38n0694_001:0627a13": "苦。俗諦三昧成。是名不殺生緣。觀一切眾生皆我",
    "X38n0694_001:0627a14": "父母等也。繇修法緣大悲。故拔有漏分段之苦。真",
    "X38n0694_001:0627a15": "諦三昧成。是名不殺法緣。觀一切地水是我先身。",
    "X38n0694_001:0627a16": "一切火風是我本體也。繇修無緣大悲。故拔迷中",
    "X38n0694_001:0627a17": "變易之苦。中諦三昧成。是名不著我緣。觀心佛眾",
    "X38n0694_001:0627a18": "生。三無差別。不緣假名。不緣實法。惟緣中道佛性。",
    "X38n0694_001:0627a19": "無緣而無不緣也。若約次第釋者。藏教持性重戒。",
    "X38n0694_001:0627a20": "是不殺生緣。通教體色入空。是不殺法緣。別教修",
    "X38n0694_001:0627a21": "行中道是不著。我緣。圓教三悲一念中修。故能圓",
    "X38n0694_001:0627a22": "拔無量眾苦。然悲觀雖深。總以事戒為所依境。若",
    "X38n0694_001:0627a23": "無事境。理觀不發。故常行不殺不盜不婬。而一切",
    "X38n0694_001:0627a24": "眾生。不惱發菩提心者。我不以殺盜婬事惱人。人",
    "X38n0694_001:0627b01": "亦自不惱我。互不相惱。斯即永拔苦因。而此圓悲。",
    "X38n0694_001:0627b02": "不惟拔苦。隨即與樂。良繇菩薩不但見空。亦即於",
    "X38n0694_001:0627b03": "空見一切法如實之相。故於種性行中。隨生道種",
    "X38n0694_001:0627b04": "智心。於親怨三品。一一皆與上樂智果。乃至上怨",
    "X38n0694_001:0627b05": "緣中。亦令其九品得於樂果。如是修習。乃至空空",
    "X38n0694_001:0627b06": "無相之體現在前時。則自身及他一切眾生。皆平",
    "X38n0694_001:0627b07": "等使歸一樂。而還起佛地之大悲矣。此亦可別對",
    "X38n0694_001:0627b08": "饒益行者。善能利益一切眾生故也。",
    "X38n0694_001:0627b09": "△三喜心。",
    "X38n0694_001:0627b10": "若佛子。悅喜。無生心時。種性體相道智空。空喜。心不",
    "X38n0694_001:0627b11": "著我所。出沒三世。因果無集。一切有入空觀行成。等",
    "X38n0694_001:0627b12": "喜。一切眾生起空入道。捨惡知識。求善知識。示我好",
    "X38n0694_001:0627b13": "道。使諸眾生入佛法家。法中常起歡喜。入佛位中。復",
    "X38n0694_001:0627b14": "是諸眾生入正信。捨邪見。背六道苦。故喜。",
    "X38n0694_001:0627b15": "悅者暢適。喜者歡欣。此總標無量三昧之體相也。",
    "X38n0694_001:0627b16": "無生下。別出四喜。謂此悅喜。不同世情欲樂所起。",
    "X38n0694_001:0627b17": "特以自悟無生心時。則一切種性體相。以道智炤",
    "X38n0694_001:0627b18": "之。無不皆空。故於空法而生歡喜。此即以自解空",
    "X38n0694_001:0627b19": "理。不受生縛故喜也。既達空法。心不著於我所而",
    "X38n0694_001:0627b20": "但求自度。惟為化度眾生。示現出沒三世而非從",
    "X38n0694_001:0627b21": "業牽。故一切因果。悉皆無集。恒於一切二十五有",
    "X38n0694_001:0627b22": "之中。隨處令其入空觀行成就。故得平等歡喜。此",
    "X38n0694_001:0627b23": "即以善解無著。遊戲度生故喜也。於一切眾生起",
    "X38n0694_001:0627b24": "真空智。入慈悲道。各各捨惡知識。求善知識。還示",
    "X38n0694_001:0627c01": "我以好道。互相得益。使諸眾生入佛法家。故於法",
    "X38n0694_001:0627c02": "中常起歡喜。此即以慶他行因。展轉度脫故喜也。",
    "X38n0694_001:0627c03": "既人佛位之中。復使是諸眾生皆入正信。捨邪背",
    "X38n0694_001:0627c04": "苦。此即以度他得果。廣化眾生故喜也。此亦可別",
    "X38n0694_001:0627c05": "對無瞋恨行者。即是自覺覺他。得無違拒義故。此",
    "X38n0694_001:0627c06": "與發趣中喜心差別者。發趣是隨喜方便。此是無",
    "X38n0694_001:0627c07": "量三昧也。",
    "X38n0694_001:0627c08": "△四捨心。",
    "X38n0694_001:0627c09": "若佛子。常生捨心。無造無相空法中。如虗空。於善惡",
    "X38n0694_001:0627c10": "有見無見罪福二中。平等一照。非人非我所心。而自",
    "X38n0694_001:0627c11": "他體性不可得。為大捨。及自身肉手足男女國城。如",
    "X38n0694_001:0627c12": "幻化水流燈燄。一切捨而無生心常修其捨。",
    "X38n0694_001:0627c13": "無分別。無執著。其心平等。名之為捨。無造下。明離",
    "X38n0694_001:0627c14": "一切分別。故為大捨。及自身下。明離一切執著。名",
    "X38n0694_001:0627c15": "一切捨。而無生下。結明常生捨心。即是無住生心",
    "X38n0694_001:0627c16": "之義也。無造即無作。於此三解脫門法中。觀一切",
    "X38n0694_001:0627c17": "法如虗空等。若善若惡。若有若無。若罪若福。無不",
    "X38n0694_001:0627c18": "平等一炤。知其體性。本不可得。故於內身外物。了",
    "X38n0694_001:0627c19": "達如幻化非實。如流燄無住。脫然放下。永無悋惜",
    "X38n0694_001:0627c20": "也。此亦可別對無盡行者。平等一炤。即所謂三世",
    "X38n0694_001:0627c21": "平等。十方通達。",
    "X38n0694_001:0627c22": "△五施心。",
    "X38n0694_001:0627c23": "若佛子。能以施心被一切眾生。身施。口施。意施。財施",
    "X38n0694_001:0627c24": "法施。教導一切眾生。內身外身國城男女田宅。皆如",
    "X38n0694_001:0628a01": "如相。乃至無念財物。受者施者。亦內亦外。無合無散。",
    "X38n0694_001:0628a02": "無心行化。達理達施。一切相現在行。",
    "X38n0694_001:0628a03": "此四攝法中之布施攝也。發趣施度。以到彼岸為",
    "X38n0694_001:0628a04": "義。此中施攝。以化眾生為旨。故云被一切眾生也。",
    "X38n0694_001:0628a05": "菩薩所有身口意業。無不攝取眾生。而攝取之方。",
    "X38n0694_001:0628a06": "不過財法二施。三業為能施。財法為所施。能所並",
    "X38n0694_001:0628a07": "列。以此五施教導眾生。又觀內外身等。皆如真如",
    "X38n0694_001:0628a08": "之相。乃至無有一念分別財物。受者施者。如此了",
    "X38n0694_001:0628a09": "達三輪體空。亦內修理觀。亦外行布施。理觀亦無",
    "X38n0694_001:0628a10": "合。布施亦無散。終日無心。終日行化。達即事之理。",
    "X38n0694_001:0628a11": "達即理之施。以此一切種種相貌。而現在行施。即",
    "X38n0694_001:0628a12": "佛頂所謂種種法門。得無差悞者也。故亦可別對",
    "X38n0694_001:0628a13": "離癡亂行。",
    "X38n0694_001:0628a14": "△六好語心。",
    "X38n0694_001:0628a15": "若佛子。入體性愛語三昧。第一義諦法語義。一切實",
    "X38n0694_001:0628a16": "語言皆順一語。調和一切眾生心。無瞋無諍。一切法",
    "X38n0694_001:0628a17": "空智無緣。常生愛心。行順佛意。亦順一切他人。以聖",
    "X38n0694_001:0628a18": "法語。教諸眾生。常行如心。發起善根。",
    "X38n0694_001:0628a19": "欲明好語。先言入體性愛語三昧者。以說法度生。",
    "X38n0694_001:0628a20": "最為難事。自非悟入妙法體性。則不能以四悉因",
    "X38n0694_001:0628a21": "緣。巧作隨智隨情等說。惟入此體性三昧。了知一",
    "X38n0694_001:0628a22": "切法性。皆不可說。而有因緣故。亦可得說。其所說",
    "X38n0694_001:0628a23": "法。善逗羣機。能使眾生愛樂歡喜。故名體性愛語",
    "X38n0694_001:0628a24": "三昧也。既入三昧。則或說第一義諦法之語義。或",
    "X38n0694_001:0628b01": "說一切種種真實語言。究竟皆順入於一乘真語",
    "X38n0694_001:0628b02": "矣。第一語義者。隨自意語。隨智語也。一切實語言",
    "X38n0694_001:0628b03": "者。隨他意語。隨情語也。雖善巧隨情。種種權說。毫",
    "X38n0694_001:0628b04": "無欺誑。譬如長者等與諸子白牛大車。終無虗妄",
    "X38n0694_001:0628b05": "之咎。故名一切實語言也。隨智固順一乘。隨情亦",
    "X38n0694_001:0628b06": "方便漸令入實。故云皆順一語。以此二語。調和眾",
    "X38n0694_001:0628b07": "生。不悋真法故無瞋。常隨物機故無諍。葢繇一切",
    "X38n0694_001:0628b08": "法空之智。雖無扳緣。而常於眾生生慈愛心。是以",
    "X38n0694_001:0628b09": "隨所說語。上則行順佛意而契理。下亦隨順一切",
    "X38n0694_001:0628b10": "他人而契機。恒以聖人法語。教諸眾生。常行如心。",
    "X38n0694_001:0628b11": "而不離第一義諦。發起善根而不捨方便說法。是",
    "X38n0694_001:0628b12": "謂菩薩愛語攝也。自他二語。一往分釋者。隨智為",
    "X38n0694_001:0628b13": "上契佛理。隨情為下契羣機。具足釋者。二語即佛",
    "X38n0694_001:0628b14": "權實二智。故皆上合佛心。二語徧接利鈍眾生。故",
    "X38n0694_001:0628b15": "皆下順他人。此亦可別對善現行者。於一法性。作",
    "X38n0694_001:0628b16": "二種說。即是同中顯現羣異。雖二種說。皆順一語。",
    "X38n0694_001:0628b17": "即是一一異相。各各見同也。",
    "X38n0694_001:0628b18": "△七益心。",
    "X38n0694_001:0628b19": "若佛子。利益心時。以實智體性。廣行智道。集一切明",
    "X38n0694_001:0628b20": "燄法門。集觀行七財。前人得利益。故受身命。而入利",
    "X38n0694_001:0628b21": "益三昧。現一切身。一切口。一切意。而震動大世界。一",
    "X38n0694_001:0628b22": "切所為所作。他人入法種空種道種中。得益得樂。現",
    "X38n0694_001:0628b23": "形六道。無量苦惱之事不以為患。但益人為利。",
    "X38n0694_001:0628b24": "此即利行攝也。此之攝法。全用權智。而權智全以",
    "X38n0694_001:0628c01": "實智為體。故即以實智體性。而廣行權智之道。集",
    "X38n0694_001:0628c02": "一切智慧光明。集一切功德法財。福慧並嚴。乃使",
    "X38n0694_001:0628c03": "前人得益。故自雖久離生緣。為眾生故。示受身命",
    "X38n0694_001:0628c04": "而入利益三昧三以味力。現三輪不思議化。震動",
    "X38n0694_001:0628c05": "大千。舉足動步。無非佛事。皆使他人悟三觀門。得",
    "X38n0694_001:0628c06": "現在益。得究竟樂。又復現形六道。廣應羣機。雖六",
    "X38n0694_001:0628c07": "道中有無量苦惱。不以為患。但以益人為利耳。七",
    "X38n0694_001:0628c08": "財者。一信。二進。三戒。四慚愧。五聞。六捨。七定慧。三",
    "X38n0694_001:0628c09": "觀者。法種為中觀。空種為空觀。道種為假觀也。此",
    "X38n0694_001:0628c10": "亦可別對無著行者。現身口意。震動世界。即所謂",
    "X38n0694_001:0628c11": "現塵現界。不相留礙也。",
    "X38n0694_001:0628c12": "△八同心。",
    "X38n0694_001:0628c13": "若佛子。以道性智同空。無生法中。以無我智。同生無",
    "X38n0694_001:0628c14": "二。空同源境。諸法如相。常生常住常滅。世法相續。流",
    "X38n0694_001:0628c15": "轉無量。而能現無量形身色心等業。入諸六道。一切",
    "X38n0694_001:0628c16": "事同。空同無生。我同無物。而分身散形。故入同法三",
    "X38n0694_001:0628c17": "昧。",
    "X38n0694_001:0628c18": "此即同事攝也。前之利行。雖亦現形六道。猶為一",
    "X38n0694_001:0628c19": "切導首。今則異類中行。行於非道。通達佛道。善權",
    "X38n0694_001:0628c20": "化物。尤為不可思議。良以了達道種性智。同於真",
    "X38n0694_001:0628c21": "空。所謂即俗而真。故證入於無生法中。而以二種",
    "X38n0694_001:0628c22": "無我妙智。同一切眾生無二。在天而天。在人而人。",
    "X38n0694_001:0628c23": "不知其為菩薩所化也。葢既悟此畢竟空寂萬法",
    "X38n0694_001:0628c24": "同源之境。一切諸法真如實相。故能於無生無住",
    "X38n0694_001:0629a01": "無滅性中。示現常生常住常滅。隨彼世法相續。流",
    "X38n0694_001:0629a02": "轉無量。而能現無量形身色心等業入諸六道。一",
    "X38n0694_001:0629a03": "切善惡事業。皆與其同。正以畢竟空故。雖示生而",
    "X38n0694_001:0629a04": "同無生。證無生故。雖現我而同無物。而分身散形。",
    "X38n0694_001:0629a05": "與其同事。導歸佛乘。故入同法三昧。此亦可別對",
    "X38n0694_001:0629a06": "尊重行者。種種示現。咸導歸于第一波羅蜜多故",
    "X38n0694_001:0629a07": "也。",
    "X38n0694_001:0629a08": "△九定心。",
    "X38n0694_001:0629a09": "若佛子。復從定心。觀慧證空。心心靜緣。於我所法。識",
    "X38n0694_001:0629a10": "界色界中而不動轉。逆順出沒故。常入百三昧。十禪",
    "X38n0694_001:0629a11": "支。以一念智作是見。一切我人若內若外眾生種子。",
    "X38n0694_001:0629a12": "皆無合散。集成起作。而不可得。",
    "X38n0694_001:0629a13": "復從定心者。善修慈悲喜捨三昧。成就奮迅超越",
    "X38n0694_001:0629a14": "等殊勝妙用也。前發趣中第五定心。以寂滅無相",
    "X38n0694_001:0629a15": "為體。此則以逆順出沒而為功能。葢繇觀慧證入",
    "X38n0694_001:0629a16": "空理。故心心寂靜。而常能徧緣一切三昧境界。不",
    "X38n0694_001:0629a17": "為我所法識界色界之所動轉。於九次第定。隨意",
    "X38n0694_001:0629a18": "自在。逆順出沒。遂入百三昧。及十禪支。以一念相",
    "X38n0694_001:0629a19": "應智慧。見一切根身器界。現行種子。因緣和合。虗",
    "X38n0694_001:0629a20": "妄有生而無合。因緣別離。虗妄名滅而非散。惟是",
    "X38n0694_001:0629a21": "妄心。之所集成。名為現行。妄心之所起作。名為種",
    "X38n0694_001:0629a22": "子。而當體了不可得也。葢四禪八定。凡外亦能修",
    "X38n0694_001:0629a23": "習。但繇未證空理故。每為禪法所用。而不能巧用",
    "X38n0694_001:0629a24": "禪法。既為禪法所用。則未免隨禪受生。是被我所",
    "X38n0694_001:0629b01": "法識界色界所動轉也。識界即四空天。但有四蘊",
    "X38n0694_001:0629b02": "而無色蘊。故名識界。雖滅受想定。二乘亦能證得。",
    "X38n0694_001:0629b03": "但未達妙空。便取滅證。不復能現諸威儀。今言逆",
    "X38n0694_001:0629b04": "順出沒者。起定為出。入定為沒。從滅受想定起入",
    "X38n0694_001:0629b05": "非非想定。乃至從二禪起入於初禪。名逆出沒。從",
    "X38n0694_001:0629b06": "初禪起入二禪。乃至從非非想定起入滅受想定。",
    "X38n0694_001:0629b07": "名順出沒。若次第順逆出沒。名師子奮迅三昧。若",
    "X38n0694_001:0629b08": "間隔出沒。名超越三昧。乃至百大三昧。總依九次",
    "X38n0694_001:0629b09": "第定為本。而九次第定。又總依十禪支所成。十禪",
    "X38n0694_001:0629b10": "支者。支是分義。謂繇分分心心所法。成於禪定。初",
    "X38n0694_001:0629b11": "禪有五支。一覺。二觀。三喜。四樂。五一心。二禪有四",
    "X38n0694_001:0629b12": "支。一喜。二樂。三一心。四內淨。三禪有五支。一樂。二",
    "X38n0694_001:0629b13": "一心。三捨。四念。五慧。四禪有四支。一一心。二捨。三",
    "X38n0694_001:0629b14": "念。四不苦不樂。今棄複存單。總名十支。此亦可別",
    "X38n0694_001:0629b15": "對善法。行者。逆順出沒。三昧禪支。能成十方諸佛",
    "X38n0694_001:0629b16": "軌則也。",
    "X38n0694_001:0629b17": "△十慧心。",
    "X38n0694_001:0629b18": "若佛子。作慧見心。觀諸邪見結患等縛。無決定體性。",
    "X38n0694_001:0629b19": "順忍空同故。非陰。非界。非入。非眾生。非一我。非因果。",
    "X38n0694_001:0629b20": "非三世法。慧性起光。光一燄明明。見虗無受。其慧方",
    "X38n0694_001:0629b21": "便。生長養心。是心入起空空道。發無生心。",
    "X38n0694_001:0629b22": "慧見心者。即是四攝巧慧。作者。起也。前發趣中第",
    "X38n0694_001:0629b23": "六慧心。明於空慧心體。此明起空方便。方便不背",
    "X38n0694_001:0629b24": "真空也。邪見是利使。結患是鈍使。本無決定體性",
    "X38n0694_001:0629c01": "菩薩於順忍中。既證空理。觀利鈍使。咸與空同。非",
    "X38n0694_001:0629c02": "陰界入。及三世法。從真慧體。起光炤相。用一智燄。",
    "X38n0694_001:0629c03": "徹炤萬法。無不明了。見其本皆虗寂。無有受者。而",
    "X38n0694_001:0629c04": "此慧方便。不惟是四攝之本。亦是十長養心之本。",
    "X38n0694_001:0629c05": "繇慧方便。生長養心。繇長養心。入於起空空道。便",
    "X38n0694_001:0629c06": "能發中道無生心。入於十金剛矣。慧方便者。慧即",
    "X38n0694_001:0629c07": "實慧。方便即權慧。權實二慧。非二體也。起空空道",
    "X38n0694_001:0629c08": "者。從空出假。假不礙空也。此亦可別對真實行者。",
    "X38n0694_001:0629c09": "所謂觀一切法。一一皆是清淨無漏。一真無為。",
    "X38n0694_001:0629c10": "△三結指。",
    "X38n0694_001:0629c11": "上千海眼王品。已說心百法明門。",
    "X38n0694_001:0629c13": "佛說梵網經菩薩心地品合註卷第一"
}