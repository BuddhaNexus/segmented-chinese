{
    "T25n1509_045:0382b08": "大智度論釋摩訶薩品第十三卷四",
    "T25n1509_045:0382b09": "十五",
    "T25n1509_045:0382b11": "龍樹菩薩造",
    "T25n1509_045:0382b12": "後秦龜茲國三藏鳩摩羅什譯",
    "T25n1509_045:0382b13": "13 摩訶薩品【經】爾時，須菩提白佛言：「世尊！何以故名為",
    "T25n1509_045:0382b14": "摩訶薩？」佛告須菩提：「是菩薩於畢定眾中為",
    "T25n1509_045:0382b15": "上首，是故名為摩訶薩。」須菩提白佛言：「世尊！",
    "T25n1509_045:0382b16": "何等為畢定眾，是菩薩摩訶薩而為上首？」佛",
    "T25n1509_045:0382b17": "告須菩提：「畢定眾者，性地人、八人、須陀洹、",
    "T25n1509_045:0382b18": "斯陀含、阿那含、阿羅漢、辟支佛，初發心菩薩，",
    "T25n1509_045:0382b19": "乃至阿鞞跋致地菩薩。須菩提！是為畢定",
    "T25n1509_045:0382b20": "眾，菩薩為上首。菩薩摩訶薩於是中生大",
    "T25n1509_045:0382b21": "心不可壞如金剛，當為畢定眾作上首。」須",
    "T25n1509_045:0382b22": "菩提白佛言：「世尊！何等是菩薩摩訶薩生大",
    "T25n1509_045:0382b23": "心不可壞如金剛？」佛告須菩提：「菩薩摩訶薩",
    "T25n1509_045:0382b24": "應生如是心：我當於無量生死中大誓莊",
    "T25n1509_045:0382b25": "嚴；我應當捨一切所有；我應當等心於一切",
    "T25n1509_045:0382b26": "眾生；我應當以三乘度脫一切眾生，令入無",
    "T25n1509_045:0382b27": "餘涅槃；我度一切眾生已，無有乃至一人入",
    "T25n1509_045:0382b28": "涅槃者；我應當解一切諸法不生相；我應當",
    "T25n1509_045:0382b29": "純以薩婆若心行六波羅蜜；我應當學智慧，",
    "T25n1509_045:0382c01": "了達一切法；我應當了達諸法一相智門；我",
    "T25n1509_045:0382c02": "應當了達乃至無量相智門。須菩提！是名菩",
    "T25n1509_045:0382c03": "薩摩訶薩生大心不可壞如金剛。是菩薩摩",
    "T25n1509_045:0382c04": "訶薩住是心中，於諸畢定眾中而為上首，是",
    "T25n1509_045:0382c05": "法用無所得故。須菩提！菩薩摩訶薩應生如",
    "T25n1509_045:0382c06": "是心：我當代十方一切眾生，若地獄眾生、若",
    "T25n1509_045:0382c07": "畜生眾生、若餓鬼眾生，受諸苦痛；為一一",
    "T25n1509_045:0382c08": "眾生無量百千億劫代受地獄中苦，乃至是",
    "T25n1509_045:0382c09": "眾生入無餘涅槃。以是法故，為是眾生受諸",
    "T25n1509_045:0382c10": "勤苦；是眾生入無餘涅槃已，然後自種善根，",
    "T25n1509_045:0382c11": "無量百千萬億阿僧祇劫，當得阿耨多羅三",
    "T25n1509_045:0382c12": "藐三菩提。須菩提！是為菩薩摩訶薩大心不",
    "T25n1509_045:0382c13": "可壞如金剛。住是心中，為畢定眾作上首。「復",
    "T25n1509_045:0382c14": "次，須菩提！菩薩摩訶薩生大快心，住是大快",
    "T25n1509_045:0382c15": "心中，為畢定眾作上首。」須菩提白佛言：「世",
    "T25n1509_045:0382c16": "尊！何等是菩薩摩訶薩大快心？」佛言：「菩薩摩",
    "T25n1509_045:0382c17": "訶薩從初發意乃至阿耨多羅三藐三菩提，",
    "T25n1509_045:0382c18": "不生染心、瞋恚心、愚癡心，不生惱心，不生聲",
    "T25n1509_045:0382c19": "聞、辟支佛心，是名菩薩摩訶薩大快心。住是",
    "T25n1509_045:0382c20": "心中，為畢定眾作上首，亦不念有是心。「復次，",
    "T25n1509_045:0382c21": "須菩提！菩薩摩訶薩應生不動心！」須菩提白",
    "T25n1509_045:0382c22": "佛言：「云何名不動心？」佛言：「常念一切種智",
    "T25n1509_045:0382c23": "心，亦不念有是心，是名菩薩摩訶薩不動",
    "T25n1509_045:0382c24": "心。「復次，須菩提！菩薩摩訶薩於一切眾生中，",
    "T25n1509_045:0382c25": "應生利益安樂心。云何名利益安樂心？救濟",
    "T25n1509_045:0383a01": "一切眾生，不捨一切眾生，是事亦不念有是",
    "T25n1509_045:0383a02": "心，是名菩薩摩訶薩於一切眾生中生利益",
    "T25n1509_045:0383a03": "安樂心。如是，須菩提！是菩薩摩訶薩行般若",
    "T25n1509_045:0383a04": "波羅蜜，於畢定眾中最為上首！「復次，須菩",
    "T25n1509_045:0383a05": "提！菩薩摩訶薩應當行欲法、喜法、樂法心。何",
    "T25n1509_045:0383a06": "等是法？所謂不破諸法實相，是名為法。何等",
    "T25n1509_045:0383a07": "名欲法、喜法？信法、忍法、受法，是名欲法、",
    "T25n1509_045:0383a08": "喜法。何等名樂法？常修行是法，是名樂法。",
    "T25n1509_045:0383a09": "如是，須菩提！菩薩摩訶薩行般若波羅蜜，於",
    "T25n1509_045:0383a10": "畢定眾中能為上首，是法用無所得故。「復次，",
    "T25n1509_045:0383a11": "須菩提！菩薩摩訶薩行般若波羅蜜時，住內",
    "T25n1509_045:0383a12": "空乃至無法有法空，能為畢定眾作上首，是",
    "T25n1509_045:0383a13": "法用無所得故。「復次，須菩提！菩薩摩訶薩行",
    "T25n1509_045:0383a14": "般若波羅蜜時，住四念處中乃至住十八不",
    "T25n1509_045:0383a15": "共法中，能為畢定眾作上首，是法用無所",
    "T25n1509_045:0383a16": "得故。「復次，須菩提！菩薩摩訶薩行般若波羅",
    "T25n1509_045:0383a17": "蜜時，住如金剛三昧乃至離著虛空不染三",
    "T25n1509_045:0383a18": "昧中住，於畢定眾作上首，是法用無所得故。",
    "T25n1509_045:0383a19": "「如是，須菩提！菩薩摩訶薩住是諸法中，能為",
    "T25n1509_045:0383a20": "畢定眾作上首。以是因緣故，名為摩訶薩。」",
    "T25n1509_045:0383a21": "【論】釋曰：須菩提已從佛聞「菩薩」義，今問「摩",
    "T25n1509_045:0383a22": "訶薩」義。「摩訶」者，秦言大；「薩埵」，秦言心，或言",
    "T25n1509_045:0383a23": "眾生。是眾生於世間諸眾生中第一最上，故",
    "T25n1509_045:0383a24": "名為大。又以大心知一切法，欲度一切眾",
    "T25n1509_045:0383a25": "生，是名為大。復次，菩薩故名摩訶薩，摩訶",
    "T25n1509_045:0383a26": "薩故名菩薩，以發心為無上道故。復次，如",
    "T25n1509_045:0383a27": "〈讚菩薩摩訶薩義品〉中，此中應廣說。復次，",
    "T25n1509_045:0383a28": "佛此中自說摩訶薩義，眾生有三分：一者、正",
    "T25n1509_045:0383a29": "定，必入涅槃；二者、邪定，必入惡道；三者、不",
    "T25n1509_045:0383b01": "定。於正定眾生中當最大，故名摩訶薩。大眾",
    "T25n1509_045:0383b02": "者，除佛，餘一切賢聖。所謂「性地人」，是聖人性",
    "T25n1509_045:0383b03": "中生，故名為性。如小兒在貴家生，雖小未",
    "T25n1509_045:0383b04": "有所能，後必望成大事。是地從煖法乃",
    "T25n1509_045:0383b05": "至世間第一法。「八人」，名見諦道，十五心中行。",
    "T25n1509_045:0383b06": "問曰：是十五心中，何以名為「八人」？答曰：思惟",
    "T25n1509_045:0383b07": "道中用智多，見諦道中多用見忍，智隨於",
    "T25n1509_045:0383b08": "忍。所以者何？忍功大故。復次，忍、智二事：能斷、",
    "T25n1509_045:0383b09": "能證；八忍中住，故名為「八人」。「須陀洹、斯陀含、",
    "T25n1509_045:0383b10": "阿那含、阿羅漢、辟支佛」義，如先說。「初發意菩",
    "T25n1509_045:0383b11": "薩」者，有人言：初發意者，得無生法忍，隨阿",
    "T25n1509_045:0383b12": "耨多羅三藐三菩提相發心，是名初發意，名",
    "T25n1509_045:0383b13": "真發心。了了知諸法實相及知心相，破諸",
    "T25n1509_045:0383b14": "煩惱故；隨阿耨多羅三藐三菩提心，不破",
    "T25n1509_045:0383b15": "故、不顛倒故，此心名為初發心。有人言：諸凡",
    "T25n1509_045:0383b16": "夫人雖住諸結使，聞佛功德，發大悲心，憐",
    "T25n1509_045:0383b17": "愍眾生，我當作佛。此心雖在煩惱中，心尊",
    "T25n1509_045:0383b18": "貴故，天人所敬。如轉輪聖王太子初受胎時，",
    "T25n1509_045:0383b19": "勝於諸子，諸天鬼神皆共尊貴；菩薩心亦如",
    "T25n1509_045:0383b20": "是，雖在結使中，勝諸天、神通聖人。復次，",
    "T25n1509_045:0383b21": "菩薩初發心乃至未得阿耨多羅三藐三菩",
    "T25n1509_045:0383b22": "提，有授記、入法位、得無生法忍者，名「阿",
    "T25n1509_045:0383b23": "鞞跋致」。阿鞞跋致相，後當廣說。如是等大眾，",
    "T25n1509_045:0383b24": "當作上首，故名「摩訶薩」。是菩薩欲為一切",
    "T25n1509_045:0383b25": "聖人主故，發大心，受一切苦，心堅如金",
    "T25n1509_045:0383b26": "剛不動故。「金剛心」者，一切結使煩惱所不",
    "T25n1509_045:0383b27": "能動，譬如金剛山，不為風所傾搖。諸惡眾",
    "T25n1509_045:0383b28": "生、魔人來，不隨意行，不信受其語；瞋罵謗",
    "T25n1509_045:0383b29": "毀，打擊閉繫，斫刺割截，心不變異。有來乞",
    "T25n1509_045:0383c01": "索頭、目、髓、腦、手、足、皮、肉，盡能與之；求者意",
    "T25n1509_045:0383c02": "猶無厭足，更瞋恚罵詈，爾時心忍不動。譬",
    "T25n1509_045:0383c03": "如牢固金剛山，人來斸鑿毀壞，諸蟲來齧，無",
    "T25n1509_045:0383c04": "所虧損，是名「金剛心」。復次，佛自說「金剛心",
    "T25n1509_045:0383c05": "相」，所謂菩薩應作是念：我不應一月、一歲、",
    "T25n1509_045:0383c06": "一世、二世、乃至千萬劫世大誓莊嚴，我應無",
    "T25n1509_045:0383c07": "量無數無邊世生死中，利益度脫一切眾生。",
    "T25n1509_045:0383c08": "二者、我應捨一切內、外所有貴重之物。三者、",
    "T25n1509_045:0383c09": "一切眾生中等心無憎愛。四者、我當以三乘",
    "T25n1509_045:0383c10": "如應度脫一切眾生。五者、度如是眾生已，",
    "T25n1509_045:0383c11": "實無所度而無其功，此中心亦不悔、不",
    "T25n1509_045:0383c12": "沒。六者、我應知一切法不生不滅、不來不去、",
    "T25n1509_045:0383c13": "不垢不淨等諸相。七者、我應當以清淨無",
    "T25n1509_045:0383c14": "雜心行六波羅蜜，迴向薩婆若。八者、我應",
    "T25n1509_045:0383c15": "當善知一切世間所作之事及出世間所應",
    "T25n1509_045:0383c16": "知事，皆悉通達了知。九者、我應當解了諸法",
    "T25n1509_045:0383c17": "一相智門，所謂一切諸法畢竟空，觀一切諸",
    "T25n1509_045:0383c18": "法如無餘涅槃相，離諸憶想分別。十者、我",
    "T25n1509_045:0383c19": "應當知諸法二相、三相乃至無量相門，通",
    "T25n1509_045:0383c20": "達明了。二相者，一切法有二種：若有、若無，若",
    "T25n1509_045:0383c21": "生、若滅，若作、若不作，若色、若無色等。三門者：",
    "T25n1509_045:0383c22": "若一、若二、若多——從三以上，皆名為多。若有、",
    "T25n1509_045:0383c23": "若無、若非有非無，若上、若中、若下，若過去、若",
    "T25n1509_045:0383c24": "未來、若現在，三界、三法，善、不善、無記等三門。",
    "T25n1509_045:0383c25": "四門、五門，如是等無量法門，皆通達無礙。是",
    "T25n1509_045:0383c26": "中心不悔、不怯、不疑，信受通達無礙。常行",
    "T25n1509_045:0383c27": "不息，滅諸煩惱及其果報，及諸障礙之事",
    "T25n1509_045:0383c28": "皆令敗壞，如金剛寶能摧破諸山。住是金",
    "T25n1509_045:0383c29": "剛心中，當於大眾而作上首，以不可得空",
    "T25n1509_045:0384a01": "故。「不可得空」者，若菩薩生如是大心如金",
    "T25n1509_045:0384a02": "剛而生憍慢者，罪過凡夫。以是故說「用無",
    "T25n1509_045:0384a03": "所得」，諸法無定相，如幻如化。復次，「心如金",
    "T25n1509_045:0384a04": "剛」者，墮三惡道所有眾生，我當代受勤",
    "T25n1509_045:0384a05": "苦；為一一眾生故，代受地獄苦，乃至是眾",
    "T25n1509_045:0384a06": "生從三惡道出，集諸善本，至無餘涅槃已，",
    "T25n1509_045:0384a07": "復救一切眾生。如是展轉一切眾生盡度",
    "T25n1509_045:0384a08": "已，後當自為集諸功德，無量阿僧祇劫，乃",
    "T25n1509_045:0384a09": "當作佛，是中心不悔、不縮。能如是代眾生",
    "T25n1509_045:0384a10": "受勤苦，自作諸功德，久住生死，心不悔、不",
    "T25n1509_045:0384a11": "沒，如金剛地能持三千大千世界令不",
    "T25n1509_045:0384a12": "動搖，是心堅牢故，名為「如金剛」。「大快心」",
    "T25n1509_045:0384a13": "者，雖有牢固心，未是大快；如馬雖有大",
    "T25n1509_045:0384a14": "力，而未大快。於眾生中得二種等心故，",
    "T25n1509_045:0384a15": "不生欲染心；若有偏愛，則為是賊，破我",
    "T25n1509_045:0384a16": "等心，為佛道之本；常行慈悲心故，無有",
    "T25n1509_045:0384a17": "瞋心；常觀諸法因緣和合生，無有自性故，",
    "T25n1509_045:0384a18": "則無癡心；愛念眾生過於赤子故，無有惱",
    "T25n1509_045:0384a19": "心；不捨眾生，貴佛道故，不生聲聞、辟支",
    "T25n1509_045:0384a20": "佛心。問曰：若心牢固如金剛，即是不動，今",
    "T25n1509_045:0384a21": "何以更說「不動心」？答曰：或時雖復牢固，心",
    "T25n1509_045:0384a22": "猶有增減；如樹雖牢固，猶可動搖。動有二",
    "T25n1509_045:0384a23": "種：一者、外因緣動，如先說；二者、內因緣動，諸",
    "T25n1509_045:0384a24": "邪見、疑等。若常憶念一切智慧佛道，我當",
    "T25n1509_045:0384a25": "得是果報，故心不動。復次，菩薩應種種因",
    "T25n1509_045:0384a26": "緣利益眾生，飲食乃至佛樂以利眾生；常不",
    "T25n1509_045:0384a27": "捨眾生，欲令離苦，是名安樂心；亦不念",
    "T25n1509_045:0384a28": "有是心。復次，菩薩樂法，名為上首。「法」者，不",
    "T25n1509_045:0384a29": "破壞諸法相。不破壞諸法相者，無法可",
    "T25n1509_045:0384b01": "著、無法可受故，所謂不可得。是不可得空，",
    "T25n1509_045:0384b02": "即是涅槃，常信、受、忍，是名為「欲法」、「喜法」。常",
    "T25n1509_045:0384b03": "行三解脫門，名為「樂法」。復次，菩薩住是十",
    "T25n1509_045:0384b04": "八空中，不隨十八意行故，不起罪業。住四",
    "T25n1509_045:0384b05": "念處乃至十八不共法，滅諸煩惱、集諸善",
    "T25n1509_045:0384b06": "法故，能為上首。復次，菩薩入金剛三昧等",
    "T25n1509_045:0384b07": "心，受快樂，厭於世樂，增長善根智慧方便",
    "T25n1509_045:0384b08": "故，於大聖眾而為上首。若能為大者作上",
    "T25n1509_045:0384b09": "首，何況小者！是故名為「摩訶薩」。",
    "T25n1509_045:0384b10": "14 斷見品大智度論釋斷見品第十四",
    "T25n1509_045:0384b11": "【經】爾時，慧命舍利弗白佛言：「世尊！我亦欲說",
    "T25n1509_045:0384b12": "所以為摩訶薩！」佛告舍利弗：「便說！」舍利弗",
    "T25n1509_045:0384b13": "言：「我見、眾生見、壽見、命見、生見、養育見、眾數",
    "T25n1509_045:0384b14": "見、人見、作見、使作見、起見、使起見、受見、使受",
    "T25n1509_045:0384b15": "見、知者見、見者見，斷見、常見，有見、無見，陰見、入",
    "T25n1509_045:0384b16": "見、界見，諦見、因緣見，四念處見乃至十八不共",
    "T25n1509_045:0384b17": "法見，佛道見，成就眾生見、淨佛世界見，佛見，",
    "T25n1509_045:0384b18": "轉法輪見。為斷如是諸見故而為說法，是名",
    "T25n1509_045:0384b19": "摩訶薩。」須菩提語舍利弗言：「何因緣故色",
    "T25n1509_045:0384b20": "見是妄見？何因緣故受、想、行、識乃至轉法",
    "T25n1509_045:0384b21": "輪見是名妄見？」舍利弗語須菩提：「菩薩摩",
    "T25n1509_045:0384b22": "訶薩行般若波羅蜜時，無方便故，於色生見，",
    "T25n1509_045:0384b23": "用有所得故；於受、想、行、識乃至轉法輪生",
    "T25n1509_045:0384b24": "見，用有所得故。是中菩薩摩訶薩行般若",
    "T25n1509_045:0384b25": "波羅蜜，以方便力斷諸見故而為說法，用無",
    "T25n1509_045:0384b26": "所得故。」【論】問曰：佛將五百大阿羅漢至",
    "T25n1509_045:0384b27": "阿那婆達多龍王池，受遠離樂，欲說自身",
    "T25n1509_045:0384b28": "及弟子本業因緣，而舍利弗不在，佛令目連",
    "T25n1509_045:0384b29": "命之。時，目連以神通力到祇洹；時，舍利弗",
    "T25n1509_045:0384c01": "縫衣，語目連言：「小住！待縫衣訖當去。」目",
    "T25n1509_045:0384c02": "連催促疾去；時，目連以手摩衣，衣即成竟。舍",
    "T25n1509_045:0384c03": "利弗見目連貴其神通，即以腰帶擲地，語",
    "T25n1509_045:0384c04": "言：「汝舉此帶去。」目連以兩手舉此帶，不",
    "T25n1509_045:0384c05": "能離地；即入諸深定舉之，地為大動，帶猶",
    "T25n1509_045:0384c06": "著地。時，憍陳如問佛：「以何因緣故地大震",
    "T25n1509_045:0384c07": "動？」佛言：「目連入甚深禪定，作大神力，欲",
    "T25n1509_045:0384c08": "舉舍利弗帶而不能舉。」佛告諸比丘：「舍",
    "T25n1509_045:0384c09": "利弗所入出禪定，目連乃至不識其名；佛",
    "T25n1509_045:0384c10": "所入禪定，舍利弗乃至不識其名。」如舍利",
    "T25n1509_045:0384c11": "弗智慧與佛懸殊，何以言「我亦樂說」？答曰：",
    "T25n1509_045:0384c12": "舍利弗非欲於大眾中顯其智慧、高心故",
    "T25n1509_045:0384c13": "說；舍利弗逐佛轉法輪人，廣益眾生。是摩",
    "T25n1509_045:0384c14": "訶薩義所益甚廣，是故佛說已，舍利弗次說。",
    "T25n1509_045:0384c15": "復次，多人信樂舍利弗語。所以者何？以宿世",
    "T25n1509_045:0384c16": "因緣故，多發菩薩心。佛以大慈悲心故，",
    "T25n1509_045:0384c17": "吾我心及習根本已拔，又法愛已斷故，如是",
    "T25n1509_045:0384c18": "種種因緣，故聽。舍利弗言：「我見及知者、見者、",
    "T25n1509_045:0384c19": "佛見、菩薩見——諸眾生見等，及有無、斷常等邪",
    "T25n1509_045:0384c20": "見，五眾乃至諸佛法轉法輪等諸法見；是菩",
    "T25n1509_045:0384c21": "薩能斷是三種見故，當於大眾中說法。」是",
    "T25n1509_045:0384c22": "三種見，無始世界來，習著入於骨髓。須菩提",
    "T25n1509_045:0384c23": "作是念：「佛說五眾等乃至諸佛法是菩薩行，",
    "T25n1509_045:0384c24": "何以為斷諸見故說法？」作是念已，問舍利",
    "T25n1509_045:0384c25": "弗。舍利弗答：「無方便菩薩欲行般若波羅",
    "T25n1509_045:0384c26": "蜜，觀色求定相，取色一切相，生色見。",
    "T25n1509_045:0384c27": "與此相違，名為有方便；是菩薩雖觀色，不",
    "T25n1509_045:0384c28": "生妄見，而能斷諸見。」",
    "T25n1509_045:0384c29": "【經】爾時，須菩提白佛言：「世尊！我亦欲說所",
    "T25n1509_045:0385a01": "以為摩訶薩！」佛言：「便說！」須菩提言：「世尊！是",
    "T25n1509_045:0385a02": "阿耨多羅三藐三菩提心、無等等心、不共聲",
    "T25n1509_045:0385a03": "聞辟支佛心。何以故？是一切智心無漏不繫",
    "T25n1509_045:0385a04": "故。是一切智心無漏不繫中亦不著，以是因",
    "T25n1509_045:0385a05": "緣故，名摩訶薩。」舍利弗語須菩提：「何等為菩",
    "T25n1509_045:0385a06": "薩摩訶薩無等等心、不共聲聞辟支佛心？」須",
    "T25n1509_045:0385a07": "菩提言：「菩薩摩訶薩從初發意已來，不見法",
    "T25n1509_045:0385a08": "有生有滅、有增有減、有垢有淨。舍利弗！若法",
    "T25n1509_045:0385a09": "無生無滅乃至無垢無淨，是中無聲聞心、無",
    "T25n1509_045:0385a10": "辟支佛心、無阿耨多羅三藐三菩提心、無佛",
    "T25n1509_045:0385a11": "心。舍利弗！是名菩薩摩訶薩無等等心、不",
    "T25n1509_045:0385a12": "共聲聞辟支佛心。」舍利弗語須菩提：「如須",
    "T25n1509_045:0385a13": "菩提說：『一切智心無漏心不繫心中不著。』須",
    "T25n1509_045:0385a14": "菩提！色亦不著，受、想、行、識亦不著，四念處",
    "T25n1509_045:0385a15": "亦不著，乃至十八不共法亦不著，何以故但",
    "T25n1509_045:0385a16": "說是心不著？」須菩提言：「如是！如是！舍利弗！色",
    "T25n1509_045:0385a17": "亦不著，乃至十八不共法亦不著。」舍利弗語",
    "T25n1509_045:0385a18": "須菩提：「凡夫人心亦無漏不繫，性空故；諸聲",
    "T25n1509_045:0385a19": "聞、辟支佛心、諸佛心亦無漏不繫，性空故。」須",
    "T25n1509_045:0385a20": "菩提言：「如是！舍利弗！」舍利弗言：「須菩提！若色",
    "T25n1509_045:0385a21": "亦無漏不繫，性空故；受、想、行、識無漏不繫，性",
    "T25n1509_045:0385a22": "空故；乃至意觸因緣生受無漏不繫，性空",
    "T25n1509_045:0385a23": "故。」須菩提言：「爾！」舍利弗言：「四念處亦無漏不",
    "T25n1509_045:0385a24": "繫，性空故；乃至十八不共法亦無漏不繫，性",
    "T25n1509_045:0385a25": "空故。」須菩提言：「爾！如舍利弗所言：『凡夫人心",
    "T25n1509_045:0385a26": "亦無漏不繫，性空故；乃至十八不共法亦無",
    "T25n1509_045:0385a27": "漏不繫，性空故。』」舍利弗語須菩提：「如須菩提",
    "T25n1509_045:0385a28": "所說：『空，無心故，不著是心。』須菩提！色無",
    "T25n1509_045:0385a29": "故，不著色；受、想、行、識，乃至意觸因緣生受",
    "T25n1509_045:0385b01": "無故，不著受；四念處無故，不著四念處；乃至",
    "T25n1509_045:0385b02": "十八不共法無故，不著十八不共法。」須菩提",
    "T25n1509_045:0385b03": "言：「如是！舍利弗！色無故，色中不著；乃至十八",
    "T25n1509_045:0385b04": "不共法無故，十八不共法中不著。如是，舍利",
    "T25n1509_045:0385b05": "弗！菩薩摩訶薩行般若波羅蜜時，以阿耨多",
    "T25n1509_045:0385b06": "羅三藐三菩提心、無等等心、不共聲聞辟支佛",
    "T25n1509_045:0385b07": "心；不念有是心，亦不著是心，以一切法無",
    "T25n1509_045:0385b08": "所得故，以是故名摩訶薩。」",
    "T25n1509_045:0385b09": "【論】釋曰：須菩提說摩訶薩無等等心，於是",
    "T25n1509_045:0385b10": "心亦不著。「不著」者，是菩薩從初發心已",
    "T25n1509_045:0385b11": "來，不見有法定相，若生若滅、若增若減、若",
    "T25n1509_045:0385b12": "垢若淨。是心畢竟空，是中無有心相非心",
    "T25n1509_045:0385b13": "相，諸相畢竟清淨故。以是故，無聲聞心、辟支",
    "T25n1509_045:0385b14": "佛心、菩薩心、佛心。須菩提稱貴菩薩，如是心",
    "T25n1509_045:0385b15": "亦美，菩薩不著是心亦為尊貴。舍利弗",
    "T25n1509_045:0385b16": "欲難須菩提，作是言：「非但一切智心無漏",
    "T25n1509_045:0385b17": "不繫，菩薩不應自高。所以者何？凡夫人心",
    "T25n1509_045:0385b18": "亦無漏不繫，性常空故；如聲聞、辟支佛、佛心",
    "T25n1509_045:0385b19": "無漏不繫，是凡夫人心實相性空。實相性空，",
    "T25n1509_045:0385b20": "清淨不著；如先說：陰雲翳日月，不能污",
    "T25n1509_045:0385b21": "日月。又諸煩惱實相，與常性空心相無異。但",
    "T25n1509_045:0385b22": "住凡夫地中，是垢是淨。住聖人地中，修無",
    "T25n1509_045:0385b23": "相智慧故，無所分別；但憐愍眾生故，雖復",
    "T25n1509_045:0385b24": "有說，心無所著。非獨凡夫人心無漏不繫，",
    "T25n1509_045:0385b25": "五眾乃至十八不共法亦如是。」須菩提然",
    "T25n1509_045:0385b26": "可。又舍利弗言：「是心無心，心相空故不著；",
    "T25n1509_045:0385b27": "色中色相無故亦不著，乃至諸佛法亦如",
    "T25n1509_045:0385b28": "是。」須菩提言：「如是！」以是故，菩薩能觀諸法",
    "T25n1509_045:0385b29": "性常空，不可得空，畢竟清淨。以是故說：「阿耨",
    "T25n1509_045:0385c01": "多羅三藐三菩提心、無等等心、不共聲聞辟支",
    "T25n1509_045:0385c02": "佛心，不念有是心，亦不著是心，能疾至",
    "T25n1509_045:0385c03": "阿耨多羅三藐三菩提。」釋第十四品竟。",
    "T25n1509_045:0385c04": "15 大莊嚴品大智度論釋大莊嚴品第十五",
    "T25n1509_045:0385c05": "【經】爾時，富樓那彌多羅尼子白佛言：「世尊！",
    "T25n1509_045:0385c06": "我亦樂說所以為摩訶薩！」佛言：「便說！」富樓那",
    "T25n1509_045:0385c07": "彌多羅尼子言：「是菩薩大莊嚴，是菩薩發趣",
    "T25n1509_045:0385c08": "大乘，是菩薩乘於大乘；以是故，是菩薩名摩",
    "T25n1509_045:0385c09": "訶薩。」舍利弗語富樓那言：「云何名菩薩摩訶",
    "T25n1509_045:0385c10": "薩大莊嚴？」富樓那語舍利弗：「菩薩摩訶薩不",
    "T25n1509_045:0385c11": "分別為爾所人故住檀波羅蜜，行檀波羅蜜；",
    "T25n1509_045:0385c12": "為一切眾生故住檀波羅蜜，行檀波羅蜜。不",
    "T25n1509_045:0385c13": "為爾所人故，住尸羅波羅蜜，行尸羅波羅蜜，",
    "T25n1509_045:0385c14": "羼提波羅蜜，毘梨耶波羅蜜，禪波羅蜜，般若波",
    "T25n1509_045:0385c15": "羅蜜；為一切眾生故，住般若波羅蜜，行般若",
    "T25n1509_045:0385c16": "波羅蜜。菩薩摩訶薩大莊嚴，不齊限眾生，",
    "T25n1509_045:0385c17": "我當度若干人，不度餘人；不言：『我令若干人",
    "T25n1509_045:0385c18": "至阿耨多羅三藐三菩提，餘人不至。』是菩薩",
    "T25n1509_045:0385c19": "摩訶薩普為一切眾生故大莊嚴。復作是念：",
    "T25n1509_045:0385c20": "『我當自具足檀波羅蜜，亦令一切眾生行檀",
    "T25n1509_045:0385c21": "波羅蜜；自具足尸羅波羅蜜，羼提波羅蜜，毘",
    "T25n1509_045:0385c22": "梨耶波羅蜜，禪波羅蜜；自具足般若波羅蜜，",
    "T25n1509_045:0385c23": "亦令一切眾生行般若波羅蜜。』「復次，舍利弗！",
    "T25n1509_045:0385c24": "菩薩摩訶薩行檀波羅蜜時，所有布施應薩",
    "T25n1509_045:0385c25": "婆若心，共一切眾生，迴向阿耨多羅三藐三",
    "T25n1509_045:0385c26": "菩提。舍利弗！是名菩薩摩訶薩行檀波羅蜜",
    "T25n1509_045:0385c27": "時檀波羅蜜大莊嚴。復次，舍利弗！菩薩摩訶",
    "T25n1509_045:0385c28": "薩行檀波羅蜜時，應薩婆若心布施，不向聲",
    "T25n1509_045:0385c29": "聞、辟支佛地。舍利弗！是名菩薩摩訶薩行檀",
    "T25n1509_045:0386a01": "波羅蜜時尸羅波羅蜜大莊嚴。復次，舍利弗！",
    "T25n1509_045:0386a02": "菩薩摩訶薩行檀波羅蜜時，應薩婆若心布",
    "T25n1509_045:0386a03": "施，是諸施法信忍欲，是名行檀波羅蜜時羼",
    "T25n1509_045:0386a04": "提波羅蜜大莊嚴。復次，舍利弗！菩薩摩訶薩",
    "T25n1509_045:0386a05": "行檀波羅蜜時，應薩婆若心布施，勤修不息，",
    "T25n1509_045:0386a06": "是名行檀波羅蜜時毘梨耶波羅蜜大莊嚴。",
    "T25n1509_045:0386a07": "復次，舍利弗！菩薩摩訶薩行檀波羅蜜時，應",
    "T25n1509_045:0386a08": "薩婆若心布施，攝心不起聲聞、辟支佛意，是",
    "T25n1509_045:0386a09": "名行檀波羅蜜時禪波羅蜜大莊嚴。復次，舍",
    "T25n1509_045:0386a10": "利弗！菩薩摩訶薩行檀波羅蜜時，應薩婆若",
    "T25n1509_045:0386a11": "心布施，觀諸法如幻，不得施者，不得所施物，",
    "T25n1509_045:0386a12": "不得受者，是名行檀波羅蜜時般若波羅蜜",
    "T25n1509_045:0386a13": "大莊嚴。如是，舍利弗！若菩薩摩訶薩應薩",
    "T25n1509_045:0386a14": "婆若心，不取不得諸波羅蜜相，當知是菩薩",
    "T25n1509_045:0386a15": "摩訶薩大莊嚴。「復次，舍利弗！菩薩摩訶薩行",
    "T25n1509_045:0386a16": "尸羅波羅蜜時，應薩婆若心布施，共一切眾",
    "T25n1509_045:0386a17": "生，迴向阿耨多羅三藐三菩提，是名菩薩摩",
    "T25n1509_045:0386a18": "訶薩行尸羅波羅蜜時檀波羅蜜。復次，舍利",
    "T25n1509_045:0386a19": "弗！菩薩摩訶薩行尸羅波羅蜜時，諸法信忍",
    "T25n1509_045:0386a20": "欲，是名菩薩摩訶薩行尸羅波羅蜜時羼提",
    "T25n1509_045:0386a21": "波羅蜜。復次，舍利弗！菩薩摩訶薩行尸羅波",
    "T25n1509_045:0386a22": "羅蜜時，勤修不息，是名菩薩摩訶薩行尸羅",
    "T25n1509_045:0386a23": "波羅蜜時毘梨耶波羅蜜。復次，舍利弗！菩薩",
    "T25n1509_045:0386a24": "摩訶薩行尸羅波羅蜜時，不受聲聞、辟支佛",
    "T25n1509_045:0386a25": "心，是名菩薩摩訶薩行尸羅波羅蜜時禪波",
    "T25n1509_045:0386a26": "羅蜜。復次，舍利弗！菩薩摩訶薩行尸羅波羅",
    "T25n1509_045:0386a27": "蜜時，觀一切法如幻，亦不念有是戒，用無所",
    "T25n1509_045:0386a28": "得故，是名菩薩摩訶薩行尸羅波羅蜜時般",
    "T25n1509_045:0386a29": "若波羅蜜。如是，舍利弗！菩薩摩訶薩行尸羅",
    "T25n1509_045:0386b01": "波羅蜜時，攝諸波羅蜜，以是故名大莊嚴。「復",
    "T25n1509_045:0386b02": "次，舍利弗！菩薩摩訶薩行羼提波羅蜜時，應",
    "T25n1509_045:0386b03": "薩婆若心布施，共一切眾生，迴向阿耨多羅",
    "T25n1509_045:0386b04": "三藐三菩提，是為菩薩摩訶薩行羼提波羅",
    "T25n1509_045:0386b05": "蜜時檀波羅蜜。復次，舍利弗！菩薩摩訶薩行",
    "T25n1509_045:0386b06": "羼提波羅蜜時，不受聲聞、辟支佛心，但受薩",
    "T25n1509_045:0386b07": "婆若心，是名菩薩摩訶薩行羼提波羅蜜時",
    "T25n1509_045:0386b08": "尸羅波羅蜜。復次，舍利弗！菩薩摩訶薩行羼",
    "T25n1509_045:0386b09": "提波羅蜜時，應薩婆若心，身心精進，不休不",
    "T25n1509_045:0386b10": "息，是名菩薩摩訶薩行羼提波羅蜜時毘梨",
    "T25n1509_045:0386b11": "耶波羅蜜。復次，舍利弗！菩薩摩訶薩行羼提",
    "T25n1509_045:0386b12": "波羅蜜時，攝心一處，雖有苦事，心不散亂，是",
    "T25n1509_045:0386b13": "名菩薩摩訶薩行羼提波羅蜜時禪波羅蜜。",
    "T25n1509_045:0386b14": "復次，舍利弗！菩薩摩訶薩行羼提波羅蜜時，",
    "T25n1509_045:0386b15": "應薩婆若心，觀諸法空，無作者，無受者；若",
    "T25n1509_045:0386b16": "有呵罵割截者，心如幻夢，是名菩薩摩訶薩",
    "T25n1509_045:0386b17": "行羼提波羅蜜時般若波羅蜜。「復次，舍利弗！",
    "T25n1509_045:0386b18": "菩薩摩訶薩行毘梨耶波羅蜜時，應薩婆若",
    "T25n1509_045:0386b19": "心布施時，不令身心懈怠，是名菩薩摩訶薩",
    "T25n1509_045:0386b20": "行毘梨耶波羅蜜時檀波羅蜜。復次，舍利弗！",
    "T25n1509_045:0386b21": "菩薩摩訶薩行毘梨耶波羅蜜時，應薩婆若",
    "T25n1509_045:0386b22": "心，始終具足清淨持戒，是名菩薩摩訶薩行",
    "T25n1509_045:0386b23": "毘梨耶波羅蜜時尸羅波羅蜜。復次，舍利弗！",
    "T25n1509_045:0386b24": "菩薩摩訶薩行毘梨耶波羅蜜時，應薩婆若",
    "T25n1509_045:0386b25": "心，修行忍辱，是名菩薩摩訶薩行毘梨耶波",
    "T25n1509_045:0386b26": "羅蜜時羼提波羅蜜。復次，舍利弗！菩薩摩訶",
    "T25n1509_045:0386b27": "薩行毘梨耶波羅蜜時，應薩婆若心，攝心離",
    "T25n1509_045:0386b28": "欲，入諸禪定，是名菩薩摩訶薩行毘梨耶波",
    "T25n1509_045:0386b29": "羅蜜時禪波羅蜜。復次，舍利弗！菩薩摩訶薩",
    "T25n1509_045:0386c01": "行毘梨耶波羅蜜時，應薩婆若心，不取一切",
    "T25n1509_045:0386c02": "諸法相，於不取相亦不著，是名菩薩摩訶薩",
    "T25n1509_045:0386c03": "行毘梨耶波羅蜜時般若波羅蜜。如是，舍利",
    "T25n1509_045:0386c04": "弗！菩薩摩訶薩行毘梨耶波羅蜜時，攝諸波",
    "T25n1509_045:0386c05": "羅蜜。「復次，舍利弗！菩薩摩訶薩行禪波羅蜜",
    "T25n1509_045:0386c06": "時，應薩婆若心，定心布施，不令心亂，是名菩",
    "T25n1509_045:0386c07": "薩摩訶薩行禪那波羅蜜時檀波羅蜜。復次，",
    "T25n1509_045:0386c08": "舍利弗！菩薩摩訶薩行禪波羅蜜時，應薩婆",
    "T25n1509_045:0386c09": "若心持戒，禪定力故，破戒諸法不令得入，是",
    "T25n1509_045:0386c10": "名菩薩摩訶薩行禪波羅蜜時尸羅波羅蜜。",
    "T25n1509_045:0386c11": "復次，舍利弗！菩薩摩訶薩行禪波羅蜜時，應",
    "T25n1509_045:0386c12": "薩婆若心，慈悲定故，忍諸惱害，是名菩薩",
    "T25n1509_045:0386c13": "摩訶薩行禪波羅蜜時羼提波羅蜜。復次，舍",
    "T25n1509_045:0386c14": "利弗！菩薩摩訶薩行禪波羅蜜時，應薩婆若",
    "T25n1509_045:0386c15": "心，於禪不味不著，常求增進，從一禪至一禪，",
    "T25n1509_045:0386c16": "是名菩薩摩訶薩行禪波羅蜜時毘梨耶波羅",
    "T25n1509_045:0386c17": "蜜。復次，舍利弗！菩薩摩訶薩行禪波羅蜜時，",
    "T25n1509_045:0386c18": "應薩婆若心，於一切法無所依止，亦不隨禪",
    "T25n1509_045:0386c19": "生，是名菩薩摩訶薩行禪波羅蜜時般若波",
    "T25n1509_045:0386c20": "羅蜜。如是，舍利弗！菩薩摩訶薩行禪波羅蜜",
    "T25n1509_045:0386c21": "時，攝諸波羅蜜。「復次，舍利弗！菩薩摩訶薩行",
    "T25n1509_045:0386c22": "般若波羅蜜時，應薩婆若心，布施內外所有，",
    "T25n1509_045:0386c23": "無所愛惜，不見與者、受者及以財物，是名菩",
    "T25n1509_045:0386c24": "薩摩訶薩行般若波羅蜜時檀波羅蜜。復次，",
    "T25n1509_045:0386c25": "舍利弗！菩薩摩訶薩行般若波羅蜜時，應薩",
    "T25n1509_045:0386c26": "婆若心，持戒、破戒二事不見故，是名菩薩摩",
    "T25n1509_045:0386c27": "訶薩行般若波羅蜜時尸羅波羅蜜。復次，舍",
    "T25n1509_045:0386c28": "利弗！菩薩摩訶薩行般若波羅蜜時，應薩",
    "T25n1509_045:0386c29": "婆若心，不見訶者、罵者，打者、殺者，亦不見用",
    "T25n1509_045:0387a01": "是空能忍辱，是名菩薩摩訶薩行般若波羅",
    "T25n1509_045:0387a02": "蜜時羼提波羅蜜。復次，舍利弗！菩薩摩訶薩",
    "T25n1509_045:0387a03": "行般若波羅蜜時，應薩婆若心，觀諸法畢竟",
    "T25n1509_045:0387a04": "空，以大悲心故，行諸善法，是名菩薩摩訶薩",
    "T25n1509_045:0387a05": "行般若波羅蜜時毘梨耶波羅蜜。復次，舍利",
    "T25n1509_045:0387a06": "弗！菩薩摩訶薩行般若波羅蜜時，應薩婆若",
    "T25n1509_045:0387a07": "心，入禪定，觀諸禪離相、空相、無相相、無作相，",
    "T25n1509_045:0387a08": "是名菩薩摩訶薩行般若波羅蜜時禪波羅",
    "T25n1509_045:0387a09": "蜜。如是，舍利弗！菩薩摩訶薩行般若波羅蜜",
    "T25n1509_045:0387a10": "時，攝諸波羅蜜。舍利弗！如是名為菩薩摩訶",
    "T25n1509_045:0387a11": "薩大莊嚴。「是大莊嚴菩薩，十方諸佛歡喜，",
    "T25n1509_045:0387a12": "於大眾中稱名讚歎：『某世界某菩薩摩訶薩",
    "T25n1509_045:0387a13": "大莊嚴，成就眾生，淨佛世界！』」【論】釋曰：富",
    "T25n1509_045:0387a14": "樓那聞上二大弟子說摩訶薩義，而佛可言：",
    "T25n1509_045:0387a15": "「善哉！」又富樓那，佛大眾中讚歎法師之上，復",
    "T25n1509_045:0387a16": "欲說摩訶薩義，白佛言：「我亦樂說。」佛即聽",
    "T25n1509_045:0387a17": "許。問曰：須菩提說般若波羅蜜主，舍利弗",
    "T25n1509_045:0387a18": "應問須菩提，今何以故乃問富樓那？答曰：",
    "T25n1509_045:0387a19": "此二人同是婆羅門，俱以母字為名；此二",
    "T25n1509_045:0387a20": "人佛法中俱大——舍利弗智慧中大；富樓那說",
    "T25n1509_045:0387a21": "法種種莊嚴，牽引眾情，說法中大。是故二",
    "T25n1509_045:0387a22": "人等，等故於佛前共論。又富樓那先已共",
    "T25n1509_045:0387a23": "舍利弗論議，善能相答，如《七車譬喻經》中",
    "T25n1509_045:0387a24": "說，已共為親厚，好共論理；須菩提無是因",
    "T25n1509_045:0387a25": "緣。又富樓那說摩訶薩義，是故應問，云何",
    "T25n1509_045:0387a26": "乃問須菩提？所說「摩訶薩」義者，所謂是人",
    "T25n1509_045:0387a27": "大莊嚴。如人遠行，重有資糧；又如破賊，",
    "T25n1509_045:0387a28": "備諸器仗。是菩薩亦如是，欲破魔入煩",
    "T25n1509_045:0387a29": "惱賊故，行六波羅蜜以自莊嚴。是人無量劫",
    "T25n1509_045:0387b01": "來久住生死，集諸福德、智慧以為資糧，三",
    "T25n1509_045:0387b02": "種乘中為趣大乘故，發心行六波羅蜜，乘",
    "T25n1509_045:0387b03": "是大乘。舍利弗問富樓那：「聲聞、辟支佛亦趣",
    "T25n1509_045:0387b04": "道，何以不名大莊嚴，而但說菩薩大莊",
    "T25n1509_045:0387b05": "嚴？」富樓那答言：「聲聞、辟支佛雖行布施等",
    "T25n1509_045:0387b06": "六事，有量有限，自為度身，及餘眾生可度",
    "T25n1509_045:0387b07": "者度，是故不名大莊嚴。菩薩所度，不分別、",
    "T25n1509_045:0387b08": "不齊限為若干眾生故布施乃至智慧，不",
    "T25n1509_045:0387b09": "作是念：『我度若干人令得三乘，不能度",
    "T25n1509_045:0387b10": "若干人；令若干人得阿耨多羅三藐三菩提，",
    "T25n1509_045:0387b11": "若干人不能度。』菩薩作是莊嚴，令一切眾",
    "T25n1509_045:0387b12": "生盡入大乘作佛。菩薩行大莊嚴，自行檀",
    "T25n1509_045:0387b13": "波羅蜜，亦令一切眾生行檀波羅蜜，乃至般",
    "T25n1509_045:0387b14": "若波羅蜜亦如是。」問曰：云何名「大莊嚴」？答",
    "T25n1509_045:0387b15": "曰：為度眾生故、為阿耨多羅三藐三菩提",
    "T25n1509_045:0387b16": "故，行諸善福功德者，略說是六波羅蜜。",
    "T25n1509_045:0387b17": "如富樓那次第說：若菩薩為一切智慧故，行",
    "T25n1509_045:0387b18": "檀波羅蜜，是福德共一切眾生。「共」者，此布施",
    "T25n1509_045:0387b19": "福德，我及眾生共等，我以此迴向阿耨多羅",
    "T25n1509_045:0387b20": "三藐三菩提。「迴向」者，於此福德，不求人王、",
    "T25n1509_045:0387b21": "天王、世間禪定樂；為眾生，乃至涅槃樂亦",
    "T25n1509_045:0387b22": "不求，持此果報，盡為度眾生故求佛法。",
    "T25n1509_045:0387b23": "如是等相，是名「檀波羅蜜大莊嚴」。是菩薩",
    "T25n1509_045:0387b24": "行布施時，若見諸辟支佛、阿羅漢現大神",
    "T25n1509_045:0387b25": "通，得漏盡，入涅槃，於中不貪不著，一心",
    "T25n1509_045:0387b26": "修佛道，是名「檀波羅蜜生尸羅波羅蜜」。布",
    "T25n1509_045:0387b27": "施時，有人惡口罵詈，刀杖毀害，所不應乞",
    "T25n1509_045:0387b28": "者而強乞，不瞋不悔，入諸法相中，所謂畢",
    "T25n1509_045:0387b29": "竟空，是名「檀波羅蜜生羼提波羅蜜」。行布",
    "T25n1509_045:0387c01": "施時，和合財物、守護施彼，身心不懈",
    "T25n1509_045:0387c02": "不息，是名「檀波羅蜜生毘梨耶波羅蜜」。布",
    "T25n1509_045:0387c03": "施時，一心念佛，念諸佛法，不令聲聞、辟支",
    "T25n1509_045:0387c04": "佛心入；因是布施，即入禪定，是名「檀波羅",
    "T25n1509_045:0387c05": "蜜生禪波羅蜜」。布施時，菩薩作是念：「施者、",
    "T25n1509_045:0387c06": "受者、財物，因緣和合生故無自性，無自性",
    "T25n1509_045:0387c07": "故空，如幻、如夢。」眾生空故，無受者、無施者；",
    "T25n1509_045:0387c08": "法空故，無財物，是名「檀波羅蜜生般若波羅",
    "T25n1509_045:0387c09": "蜜」。若菩薩為一切智故，不取諸波羅蜜相，",
    "T25n1509_045:0387c10": "而能行諸波羅蜜，是名「菩薩大莊嚴」。此中",
    "T25n1509_045:0387c11": "一波羅蜜備生諸波羅蜜，此經中自分別",
    "T25n1509_045:0387c12": "其義。古今語異，義不了故，助分別說，開論",
    "T25n1509_045:0387c13": "議門。餘五波羅蜜，亦應如是隨義說。問曰：",
    "T25n1509_045:0387c14": "何以但檀波羅蜜中說生六波羅蜜，餘波羅",
    "T25n1509_045:0387c15": "蜜中但說生五？答曰：若後五波羅蜜中各",
    "T25n1509_045:0387c16": "各生六，亦無咎。六波羅蜜非一時、非一",
    "T25n1509_045:0387c17": "念法，無量劫中集六種功德和合名為六波",
    "T25n1509_045:0387c18": "羅蜜。先生小，後生中、大，有何咎？一切諸法",
    "T25n1509_045:0387c19": "皆初小後大，以是故，諸餘波羅蜜各各應生",
    "T25n1509_045:0387c20": "六。復次，一切諸佛說法時，檀波羅蜜為初",
    "T25n1509_045:0387c21": "門。如經中說：「佛常初為眾生說布施、說持",
    "T25n1509_045:0387c22": "戒、說生天，說五欲味，先說世間苦惱、道德",
    "T25n1509_045:0387c23": "利益，後為說四諦。」以是故，初說檀。問曰：佛",
    "T25n1509_045:0387c24": "何以故說檀為初門？答曰：攝眾生法，無",
    "T25n1509_045:0387c25": "過於檀；大小貴賤，乃至畜生，檀皆攝之；乃",
    "T25n1509_045:0387c26": "至怨家得施則為中人，中人得施則成親",
    "T25n1509_045:0387c27": "善。諸佛三十二相、八十隨形好，諸功德具足、",
    "T25n1509_045:0387c28": "所願如意，皆從布施得。如寶掌菩薩等",
    "T25n1509_045:0387c29": "七寶從手中出，給施眾生；亦能令眾生歡",
    "T25n1509_045:0388a01": "喜柔軟，可任得涅槃。如是等義，故檀波羅",
    "T25n1509_045:0388a02": "蜜為初。問曰：富樓那何以故說「一波羅蜜",
    "T25n1509_045:0388a03": "中生諸波羅蜜為大莊嚴」？答曰：是波羅蜜",
    "T25n1509_045:0388a04": "各各別，行力勢少。譬如兵人未集，則無戰",
    "T25n1509_045:0388a05": "力；若大軍都集莊嚴，執持器仗，則能破敵。",
    "T25n1509_045:0388a06": "菩薩亦如是，六波羅蜜一時莊嚴，能破諸",
    "T25n1509_045:0388a07": "煩惱魔人賊，疾得阿耨多羅三藐三菩提。以",
    "T25n1509_045:0388a08": "是故說「一波羅蜜中具諸波羅蜜」。「十方諸佛",
    "T25n1509_045:0388a09": "稱名讚歎」、「成就眾生」、「淨佛世界」，如先說。",
    "T25n1509_045:0388a10": "【經】慧命舍利弗問富樓那彌多羅尼子：「云何",
    "T25n1509_045:0388a11": "菩薩摩訶薩發趣大乘？」富樓那語舍利弗：「菩",
    "T25n1509_045:0388a12": "薩摩訶薩行六波羅蜜時，離諸欲，離諸惡不",
    "T25n1509_045:0388a13": "善法，有覺有觀，離生喜樂入初禪乃至入",
    "T25n1509_045:0388a14": "第四禪中，以慈廣大，無二、無量，無怨、無恨、無",
    "T25n1509_045:0388a15": "惱心行，遍滿一方、二三四方、四維、上下，遍一",
    "T25n1509_045:0388a16": "切世間。悲、喜、捨心，亦如是。是菩薩入禪時、起",
    "T25n1509_045:0388a17": "時，諸禪、無量心及支，共一切眾生，迴向薩",
    "T25n1509_045:0388a18": "婆若，是名菩薩摩訶薩禪波羅蜜發趣大乘。",
    "T25n1509_045:0388a19": "是菩薩摩訶薩住禪、無量心，作是念：『我當得",
    "T25n1509_045:0388a20": "一切種智，為斷一切眾生煩惱故，當說法。』是",
    "T25n1509_045:0388a21": "名菩薩摩訶薩行禪波羅蜜時檀波羅蜜。若",
    "T25n1509_045:0388a22": "菩薩摩訶薩應薩婆若心，修初禪，住初禪，二、",
    "T25n1509_045:0388a23": "三、四禪亦如是，不受餘心——所謂聲聞、辟支佛",
    "T25n1509_045:0388a24": "心。是名菩薩摩訶薩行禪波羅蜜時尸羅波",
    "T25n1509_045:0388a25": "羅蜜。若菩薩摩訶薩應薩婆若心入諸禪，作",
    "T25n1509_045:0388a26": "是念：『我為斷一切眾生煩惱故當說法，是諸",
    "T25n1509_045:0388a27": "心欲樂忍。』是名菩薩摩訶薩行禪波羅蜜時",
    "T25n1509_045:0388a28": "羼提波羅蜜。若菩薩摩訶薩應薩婆若心，入",
    "T25n1509_045:0388a29": "諸禪，諸善根皆迴向薩婆若，勤修不息，是",
    "T25n1509_045:0388b01": "名菩薩摩訶薩行禪波羅蜜時毘梨耶波羅",
    "T25n1509_045:0388b02": "蜜。若菩薩摩訶薩應薩婆若心，入四禪及",
    "T25n1509_045:0388b03": "支，觀無常相、苦相、無我相、空相、無相相、無作",
    "T25n1509_045:0388b04": "相，共一切眾生，迴向薩婆若，是名菩薩摩訶",
    "T25n1509_045:0388b05": "薩行禪波羅蜜時般若波羅蜜。舍利弗！是名",
    "T25n1509_045:0388b06": "菩薩摩訶薩發趣大乘。「復次，菩薩摩訶薩行",
    "T25n1509_045:0388b07": "慈心，作是念：『我當安樂一切眾生；入悲心，我",
    "T25n1509_045:0388b08": "當救濟一切眾生；入喜心，我當度一切眾生；",
    "T25n1509_045:0388b09": "入捨心，我當令一切眾生得諸漏盡。』是名菩",
    "T25n1509_045:0388b10": "薩摩訶薩行無量心時檀波羅蜜。復次，菩薩",
    "T25n1509_045:0388b11": "摩訶薩，是諸禪無量心，不向聲聞辟支佛地，",
    "T25n1509_045:0388b12": "但迴向薩婆若，是名菩薩摩訶薩行無量心",
    "T25n1509_045:0388b13": "時尸羅波羅蜜。復次，舍利弗！菩薩摩訶薩行",
    "T25n1509_045:0388b14": "四無量心，不貪聲聞、辟支佛地，但忍樂欲",
    "T25n1509_045:0388b15": "薩婆若，是名菩薩摩訶薩行無量心時羼提",
    "T25n1509_045:0388b16": "波羅蜜。若菩薩摩訶薩應薩婆若心，行四",
    "T25n1509_045:0388b17": "無量心，但行清淨行，是名菩薩摩訶薩行無",
    "T25n1509_045:0388b18": "量心時毘梨耶波羅蜜。復次，菩薩摩訶薩入",
    "T25n1509_045:0388b19": "禪、入無量心時，亦不隨禪、無量心生，是名菩",
    "T25n1509_045:0388b20": "薩摩訶薩行無量心時方便般若波羅蜜。舍",
    "T25n1509_045:0388b21": "利弗！是名菩薩摩訶薩發趣大乘。「復次，舍利",
    "T25n1509_045:0388b22": "弗！菩薩摩訶薩發趣大乘，一切種修四念處，",
    "T25n1509_045:0388b23": "乃至一切種修八聖道分；一切種修三解脫",
    "T25n1509_045:0388b24": "門，乃至十八不共法，是名菩薩摩訶薩發趣",
    "T25n1509_045:0388b25": "大乘。「復次，舍利弗！菩薩摩訶薩內空中智慧，",
    "T25n1509_045:0388b26": "用無所得故；乃至無法有法空中智慧，用無",
    "T25n1509_045:0388b27": "所得故，是名菩薩摩訶薩發趣大乘。復次，舍",
    "T25n1509_045:0388b28": "利弗，菩薩摩訶薩一切法中不亂不定智慧，",
    "T25n1509_045:0388b29": "是名菩薩摩訶薩發趣大乘。「復次，舍利弗！菩",
    "T25n1509_045:0388c01": "薩摩訶薩發趣大乘，非常、非無常智慧，非樂、",
    "T25n1509_045:0388c02": "非苦，非實、非虛，非我、非無我智慧，是名菩薩",
    "T25n1509_045:0388c03": "摩訶薩發趣大乘，用無所得故。「復次，舍利弗！",
    "T25n1509_045:0388c04": "菩薩摩訶薩智，不行過去世、不行未來世、",
    "T25n1509_045:0388c05": "不行現在世，亦非不知三世，是名菩薩摩訶",
    "T25n1509_045:0388c06": "薩發趣大乘，用無所得故。「復次，菩薩摩訶薩",
    "T25n1509_045:0388c07": "發趣大乘智，不行欲界、不行色界、不行無色",
    "T25n1509_045:0388c08": "界，亦非不知欲界、色界、無色界，用無所得故，",
    "T25n1509_045:0388c09": "是名菩薩摩訶薩發趣大乘。「復次，菩薩摩訶",
    "T25n1509_045:0388c10": "薩發趣大乘智，不行世間法、不行出世間法，",
    "T25n1509_045:0388c11": "不行有為法、不行無為法，不行有漏法、不行",
    "T25n1509_045:0388c12": "無漏法，亦非不知世間法出世間法、有為無",
    "T25n1509_045:0388c13": "為、有漏無漏法，用無所得故。舍利弗！是名菩",
    "T25n1509_045:0388c14": "薩摩訶薩發趣大乘。」【論】問曰：六波羅蜜中，",
    "T25n1509_045:0388c15": "若逆說，則應說般若波羅蜜，次說禪；若順，",
    "T25n1509_045:0388c16": "應先說檀波羅蜜；今何以乃說禪波羅蜜",
    "T25n1509_045:0388c17": "為首？答曰：發大莊嚴，無有眾生能破壞",
    "T25n1509_045:0388c18": "者。若菩薩無禪定，心未離欲，雖行餘波羅",
    "T25n1509_045:0388c19": "蜜則易壞；行禪波羅蜜，能入慈無量，是",
    "T25n1509_045:0388c20": "時無能壞。如說：行慈三昧者，刀不能傷，水",
    "T25n1509_045:0388c21": "火不害。亦有神通力種種變化，能發大莊",
    "T25n1509_045:0388c22": "嚴。如佛說：鳥無兩翼，不能飛翔；菩薩無",
    "T25n1509_045:0388c23": "神通力，不能發大莊嚴。入禪波羅蜜中，能",
    "T25n1509_045:0388c24": "生慈無量、五神通故，物無能傷。以是故，今",
    "T25n1509_045:0388c25": "此說禪波羅蜜為首。問曰：四禪中有種種功",
    "T25n1509_045:0388c26": "德，皆可行六波羅蜜，今何以但說四無量",
    "T25n1509_045:0388c27": "心中行六波羅蜜？答曰：四無量心，取眾生",
    "T25n1509_045:0388c28": "相，緣眾生，菩薩常為眾生故行道。是四無",
    "T25n1509_045:0388c29": "量等中有慈悲心，能利益眾生；餘八背捨、",
    "T25n1509_045:0389a01": "九次第等無如是利益。問曰：菩薩住五神",
    "T25n1509_045:0389a02": "通，能廣利益眾生，何以故不說？答曰：大悲",
    "T25n1509_045:0389a03": "是菩薩根本。又五神通先已說，後當說四",
    "T25n1509_045:0389a04": "無量心，未說故今說。若菩薩但行四無",
    "T25n1509_045:0389a05": "量心，不名發趣大乘；六波羅蜜和合故，名",
    "T25n1509_045:0389a06": "為「發趣大乘」。四無量心生六波羅蜜，富樓那",
    "T25n1509_045:0389a07": "此中自說因緣。問曰：云何一切種修四念處",
    "T25n1509_045:0389a08": "乃至十八不共法？答曰：有二種：信行性，法行",
    "T25n1509_045:0389a09": "性。信行性觀無常、苦，或但觀無常，或但觀",
    "T25n1509_045:0389a10": "苦；法行性人觀空、無我，或但觀空，或但觀",
    "T25n1509_045:0389a11": "無我。菩薩度眾生故，一切門皆修皆學。復",
    "T25n1509_045:0389a12": "次，發大乘者，以十八空破十八種法，亦捨",
    "T25n1509_045:0389a13": "是十八種空智慧。復次，若菩薩觀諸法常定，",
    "T25n1509_045:0389a14": "亦不取定相，是名「不定不亂智慧」。復次，畏",
    "T25n1509_045:0389a15": "墮常、樂顛倒故，不觀諸法常、樂等；畏",
    "T25n1509_045:0389a16": "墮斷滅故，不觀無常等。復次，若菩薩三世、",
    "T25n1509_045:0389a17": "三界中智慧，不觀、不行、不取相，知皆虛妄",
    "T25n1509_045:0389a18": "而不墮無明。復次，世間、出世間中，亦非智、",
    "T25n1509_045:0389a19": "非不智。非智者，空故，無空相故，畢竟清淨",
    "T25n1509_045:0389a20": "故。非不智者，觀無常、苦、空等入般若波羅",
    "T25n1509_045:0389a21": "蜜中故。非不行智，不行者，遮見、斷法",
    "T25n1509_045:0389a22": "愛，離依止故。無非智者，是中無愚癡，異",
    "T25n1509_045:0389a23": "於凡夫故。又行者持戒、修禪定、習諸觀，",
    "T25n1509_045:0389a24": "云何言「非智」？如《佛利眾生經》中說：",
    "T25n1509_045:0389a25": "「行者捨諸法，　　亦不依止慧，",
    "T25n1509_045:0389a26": "亦無所分別，　　是為決定智！」釋第十五品竟",
    "T25n1509_045:0389a27": "大智度論卷第四十五"
}