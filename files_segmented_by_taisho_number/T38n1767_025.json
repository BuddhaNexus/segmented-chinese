{
    "T38n1767_025:0181b02": "3大般涅槃經疏卷第二十五",
    "T38n1767_025:0181b04": "隋章安頂法師撰",
    "T38n1767_025:0181b05": "唐天台沙門湛然再治",
    "T38n1767_025:0181b06": "師子吼品之二",
    "T38n1767_025:0181b07": "起卷是第二勸修，初勸修、後論義。上云十住",
    "T38n1767_025:0181b08": "聞見至佛眼見，若欲聞見、眼見，應當受持十",
    "T38n1767_025:0181b09": "二部經，故有勸修。「師子吼言」下，第二論義，六",
    "T38n1767_025:0181b10": "番問答：初一番明見義、中間四番明能見之",
    "T38n1767_025:0181b11": "行、後一結成。初文者，先問、次答。初問文者，",
    "T38n1767_025:0181b12": "上云如來妙絕凡夫。云何見聞？是故興問。次",
    "T38n1767_025:0181b13": "「善男子」下，答中二：初明實不可知；次「若欲觀",
    "T38n1767_025:0181b14": "察」下，明亦有可知。上就究竟證為眼見、分證",
    "T38n1767_025:0181b15": "為聞見，今約凡夫修習中取聞見、得道力強",
    "T38n1767_025:0181b16": "眼見。色身則弱，上〈德王品〉說：見佛初生、出家，",
    "T38n1767_025:0181b17": "不達妙本，悉是曲見。今覩如來生行七步，知",
    "T38n1767_025:0181b18": "是方便，則得見佛。各有所據，不得一槩。於中",
    "T38n1767_025:0181b19": "三：先標章、次解釋、三結。初標如文。就解釋，文",
    "T38n1767_025:0181b20": "有六番：初身口二業、次形聲兩勝、三身通心",
    "T38n1767_025:0181b21": "通、四受身說、法五身口忍、六身形聲說。前五",
    "T38n1767_025:0181b22": "可見。第六文中，於聞見文末云為梵王說中",
    "T38n1767_025:0181b23": "道者，約顯露教；說四諦五人得初果，約密教；",
    "T38n1767_025:0181b24": "說中道無量菩薩得無生忍乃至補處。又鈍",
    "T38n1767_025:0181b25": "根聞生滅四諦，中根聞無生四諦，則不聞說",
    "T38n1767_025:0181b26": "中道。利根聞說無量無作四諦，即說中道。明",
    "T38n1767_025:0181b27": "中道有五番，或雙捨論中道、或相成論中道、",
    "T38n1767_025:0181b28": "或雙照論中道。私云：兩捨是兩教，相成是別",
    "T38n1767_025:0181b29": "教，雙照是圓教，在文可尋。「如來心相」下，第三",
    "T38n1767_025:0181c01": "結成，如文。「爾時師子吼」下，第二有四番問答，",
    "T38n1767_025:0181c02": "明能見之行。初番先問、次答。問又二：先舉僧",
    "T38n1767_025:0181c03": "寶問、次舉佛說難。初文者，即四依人問，心是",
    "T38n1767_025:0181c04": "內本、行是外迹。言初二種者，以初二濫後二，",
    "T38n1767_025:0181c05": "故不可知。「如佛所說」下，第二正舉佛難。直置",
    "T38n1767_025:0181c06": "僧寶尚已難知，況乃如來。但見色身聞說法，",
    "T38n1767_025:0181c07": "云何依此二事知是如來？佛答又二：先答僧、",
    "T38n1767_025:0181c08": "次答佛。初答僧為三：一結問。「以難知」下，次以",
    "T38n1767_025:0181c09": "四緣故知。「具足四事」下，三結成，可知。「戒有二",
    "T38n1767_025:0181c10": "種」下，第二答佛問。復有六番：初番，持戒究竟",
    "T38n1767_025:0181c11": "不究竟？「復有二種」下，第二番，為利不為利？後",
    "T38n1767_025:0181c12": "四番，悉如文，可尋。「師子吼言」下，是次番問答。",
    "T38n1767_025:0181c13": "前云持菩薩戒得見佛性，為作要求、為不要",
    "T38n1767_025:0181c14": "求？要求者，是市易法；若不要求，行而無願。未",
    "T38n1767_025:0181c15": "知云何，故有此問。佛答有兩：初發起十四句。",
    "T38n1767_025:0181c16": "法性自爾而相隣接，任運法爾，非作要求。若",
    "T38n1767_025:0181c17": "心不悔，持戒不淺。次「持戒」下，心任運成，得見",
    "T38n1767_025:0181c18": "佛性，住大涅槃云云。第三番問答，問中又三：",
    "T38n1767_025:0181c19": "先領旨、次作難、三結。初如文。次難中，初難",
    "T38n1767_025:0181c20": "戒是眾行之本，有果而無因，應是真是常。涅",
    "T38n1767_025:0181c21": "槃居在諸行之末，有因而無果，應是無常。後",
    "T38n1767_025:0181c22": "偏結一邊，可見云云。佛答，先歎、次答。歎中為",
    "T38n1767_025:0181c23": "三：一歎因深、二歎持力、三誡聽。初如文。次",
    "T38n1767_025:0181c24": "文中善得時長釋迦日短者，以緣宜故也，例",
    "T38n1767_025:0181c25": "如日月燈明六十小劫，此間食頃云云。二佛答。",
    "T38n1767_025:0181c26": "初答持戒無因之問，有法、譬、合。法中為二：一",
    "T38n1767_025:0181c27": "唱有因、二遮無盡。初有因者，以聽法善友等",
    "T38n1767_025:0181c28": "為作戒因。從「信心因於聽法」下，二遮恐無窮",
    "T38n1767_025:0181c29": "之難，故指二法互為因果。次「譬如」下，凡舉三",
    "T38n1767_025:0182a01": "譬：初為遮無窮作譬。諸師多言：尼乾淨行不",
    "T38n1767_025:0182a02": "以瓶著地，三木為拒以支一瓶，瓶由拒立、拒",
    "T38n1767_025:0182a03": "藉瓶成。二梁武云：尼乾口啖牛糞、身裸穢根，",
    "T38n1767_025:0182a04": "有何淨行而可稱耶？拒者，今之渴烏取水者",
    "T38n1767_025:0182a05": "是，亦名轆轤，井上施之更互上下，即是互為",
    "T38n1767_025:0182a06": "因果之義。而言尼乾者，指其家有此拒。次舉",
    "T38n1767_025:0182a07": "十二因緣譬，若克定三世譬此不便，取輪迴",
    "T38n1767_025:0182a08": "不窮，更互義成。三舉小乘中八相為譬，大生",
    "T38n1767_025:0182a09": "直名為生、小生言生生。成論人破毘曇大小",
    "T38n1767_025:0182a10": "生義，解此文云：一期之壽是大生，念念生滅",
    "T38n1767_025:0182a11": "是小生，由一期有念念、由念念有一期。解文",
    "T38n1767_025:0182a12": "不了，而復不許用毘曇義。此不應然，破立適",
    "T38n1767_025:0182a13": "時，借譬何爽。私謂：古人以一期與念念更互",
    "T38n1767_025:0182a14": "相生，何以不得？然不及剎那，八相只一剎那",
    "T38n1767_025:0182a15": "是生是生生。故一剎那中，大相是因、小相是",
    "T38n1767_025:0182a16": "因因，小相是果、大相是果果，是則更互為因、",
    "T38n1767_025:0182a17": "更互為果。如一信心，即此信心是聽法心，即",
    "T38n1767_025:0182a18": "聽法心是於信心，雖同一念而更互相因，既",
    "T38n1767_025:0182a19": "互相因即互成果。「信心聽法」下，合譬，答前初",
    "T38n1767_025:0182a20": "難，明戒有因。從「是果非因」下，答後難，明涅槃",
    "T38n1767_025:0182a21": "是果而無因答。後又三：初唱兩章門，一是果、",
    "T38n1767_025:0182a22": "二非因。次「何故名果」下，釋是果章門。是出世",
    "T38n1767_025:0182a23": "果，故言上果。是習果故，故是沙門。婆羅門果",
    "T38n1767_025:0182a24": "是佛果故，故言斷生死。是絕待果故，故言無",
    "T38n1767_025:0182a25": "煩惱。煩惱名過過者，體是死因，一過復得苦",
    "T38n1767_025:0182a26": "果，故言過過。又無明能迷理，復能障智，故是",
    "T38n1767_025:0182a27": "過過。從「涅槃無因」下，二釋非因章門。無生滅",
    "T38n1767_025:0182a28": "者，無世間因。無所作者，無報因。非有為者，無",
    "T38n1767_025:0182a29": "生因。常不變等三句，是無相待因。三「善男子」",
    "T38n1767_025:0182b01": "下，結無因義。次第四番問答。問為三：初領旨",
    "T38n1767_025:0182b02": "仰非、次舉六無為難、三結。次畢竟無，但是語",
    "T38n1767_025:0182b03": "勢，非是正意，正取有時無故為難。言有因者，",
    "T38n1767_025:0182b04": "有習因、了因；言無因者，無生因、報因。故舉有",
    "T38n1767_025:0182b05": "時無以之為難。如池沼之雨旱、如日月之籠",
    "T38n1767_025:0182b06": "散，因之有無，似同於此。少無者，以少故無，非",
    "T38n1767_025:0182b07": "是全無。不受無者，只是不受為無，非無彼法；",
    "T38n1767_025:0182b08": "不受惡亦如是，不對亦爾。後之三無，俱是互",
    "T38n1767_025:0182b09": "無之意。三結，如文。佛答為二：先明無因、次明",
    "T38n1767_025:0182b10": "有因。初答無因為三：先非五就一、次六喻併",
    "T38n1767_025:0182b11": "非、三結無因。初非五就一者，汝以畢竟無以",
    "T38n1767_025:0182b12": "為正難，尚不全是，有少分是，是故就之，況以",
    "T38n1767_025:0182b13": "五喻寧得會耶？次併非六喻。六是世法，不可",
    "T38n1767_025:0182b14": "對於出世之法而復重非畢竟無者，以其墮",
    "T38n1767_025:0182b15": "斷無我無我所，故與涅槃乖。涅槃有我，故重",
    "T38n1767_025:0182b16": "說之。三「善男子」下，結意如文。「是因非果」下，二",
    "T38n1767_025:0182b17": "答涅槃是因而非於果。文為二：初標章、次釋。",
    "T38n1767_025:0182b18": "標者，明涅槃是因，以佛性為因即是了因。復",
    "T38n1767_025:0182b19": "簡出非因，即非生因；標其非果，非沙門小果。",
    "T38n1767_025:0182b20": "前云沙門果者，指佛果為沙門婆羅門果。「因",
    "T38n1767_025:0182b21": "有二種」下，釋文為三：一明有生了二因、二舉",
    "T38n1767_025:0182b22": "三譬譬之、三三番舉法門合之。合中悉用親",
    "T38n1767_025:0182b23": "為生因、疏為了因。此雖明不可思議之法，略",
    "T38n1767_025:0182b24": "須分別。前一番事理相對，六度是事為生因、",
    "T38n1767_025:0182b25": "佛性是理為了因；次定散相對；後橫豎相對",
    "T38n1767_025:0182b26": "云云。而初文中云菩提者，此欲明因取果，又舉",
    "T38n1767_025:0182b27": "果成因。問：涅槃無因，而義說生因了因，亦應",
    "T38n1767_025:0182b28": "義說生了二果。答：了因所成即是了果，生因",
    "T38n1767_025:0182b29": "所出即是生果，何不得並別有二果？生果即",
    "T38n1767_025:0182c01": "是無常，了果即是於常，世人謂屈此並。此乃",
    "T38n1767_025:0182c02": "不思議法門，何所不得？且用首楞嚴通之，譬",
    "T38n1767_025:0182c03": "如術人於眾前死，得財物已而復還生。今經",
    "T38n1767_025:0182c04": "二鳥雙游即是其義。「近是」下，文云佛身二種，",
    "T38n1767_025:0182c05": "一常、二無常云云。「師子吼」下，第三，有一番問答，",
    "T38n1767_025:0182c06": "結成本宗。此問從前眼見聞見如來佛性生。",
    "T38n1767_025:0182c07": "夫佛性之性絕色非色，云何可見？佛答此為",
    "T38n1767_025:0182c08": "二者，皆悉再答，悉開兩意，故有可見、不可見，",
    "T38n1767_025:0182c09": "如文。「佛性非內非外」下，是品中第二大段。前",
    "T38n1767_025:0182c10": "作佛性說，此作中道說。文為三：一略標中道、",
    "T38n1767_025:0182c11": "二廣破邊執、三結歎佛性。初標中道有三句。",
    "T38n1767_025:0182c12": "初句云非內非外者，舊解云：不定在眾生身",
    "T38n1767_025:0182c13": "內，故言非內；復不離眾生，即此識神而得成",
    "T38n1767_025:0182c14": "佛，故言非外。觀師解云：非在眾生身內故言",
    "T38n1767_025:0182c15": "非內，亦不在眾生身外故言非外。今皆不然，",
    "T38n1767_025:0182c16": "舊說取捨如步屈蟲，次說如鳥除二翅。何者？",
    "T38n1767_025:0182c17": "眾生五陰是因緣生法，即是空，不在俗諦，故",
    "T38n1767_025:0182c18": "非外；此法即假，不在真諦，故非內；此法即中，",
    "T38n1767_025:0182c19": "故不俱在二諦。此法遍一切處，故不獨在中",
    "T38n1767_025:0182c20": "道諦，此法不可思議，不縱不橫、不並不別，豈",
    "T38n1767_025:0182c21": "作單能說之？上文云一切覺者名為佛性，諸",
    "T38n1767_025:0182c22": "師單說非一切覺則非佛性，不名中道。三點",
    "T38n1767_025:0182c23": "具足名一切覺，是名佛性，乃是中道。只以即",
    "T38n1767_025:0182c24": "空非外不在俗諦，只依此意，任運破諸師所",
    "T38n1767_025:0182c25": "說。標第二句，云雖非內外而不失壞，此還成",
    "T38n1767_025:0182c26": "上意。舊云：非外故不失、非內故不壞。若定在",
    "T38n1767_025:0182c27": "外，應東西散失；若定在內，應同於死身有臭",
    "T38n1767_025:0182c28": "壞，故言非失非壞。觀師云：其本無成所以不",
    "T38n1767_025:0182c29": "壞，其本無得所以非失。今明二師解初句未",
    "T38n1767_025:0183a01": "成、釋後句無託。此句釋成上非內非外，而復",
    "T38n1767_025:0183a02": "即中，故言不壞；而復雙照，故言不失。標第三",
    "T38n1767_025:0183a03": "句，云故名眾生悉有者，觀師云：雖非內外亦",
    "T38n1767_025:0183a04": "不有無，而假名為有。今相釋上不失不壞，即",
    "T38n1767_025:0183a05": "遍一切處故名悉有。「師子吼言」下，第二廣破",
    "T38n1767_025:0183a06": "邊執，文為二：先破因中有果執成上非內、次",
    "T38n1767_025:0183a07": "破因中無果執成上非外。此執若除，不失不",
    "T38n1767_025:0183a08": "壞佛性中道悉皆可解。就破因中有果，更為",
    "T38n1767_025:0183a09": "四：一據佛教、二據世情、三據緣因、四據正",
    "T38n1767_025:0183a10": "因。初據教者，近據前文，故名一切眾生悉有",
    "T38n1767_025:0183a11": "佛性；遠據前品，貧女寶藏、力士額珠。此皆內",
    "T38n1767_025:0183a12": "有，寧言非內？世情者，世人求酪取乳、求油取",
    "T38n1767_025:0183a13": "麻，若無油酪，人何故取？舉緣因者，內若無正，",
    "T38n1767_025:0183a14": "何須外緣？如穀無芽，不須水土。舉正因者，由",
    "T38n1767_025:0183a15": "外有緣，使正得生。此皆據於因中有果，顯眾",
    "T38n1767_025:0183a16": "生中悉有佛性，性應在內。就初，據教有六番",
    "T38n1767_025:0183a17": "問答。初引品初及〈如來性品〉為問。佛答明乳",
    "T38n1767_025:0183a18": "即是空，故不定說有；但言酪從乳生，乳即是",
    "T38n1767_025:0183a19": "假，故從因緣有，如文。第二番問答，問一切法",
    "T38n1767_025:0183a20": "各有時節，乳中有酪待時而生，如穀有芽春",
    "T38n1767_025:0183a21": "來方出。佛答為三：初作即空奪破，故言乳時",
    "T38n1767_025:0183a22": "無酪。二作縱答，如其有者，何故不得二種名",
    "T38n1767_025:0183a23": "字？如文。三從「因有二種」下，更示乳即是假，是",
    "T38n1767_025:0183a24": "故言有。第三番問答，若乳無酪，何不從角而",
    "T38n1767_025:0183a25": "生？此舉非因作難。佛一往縱答，角亦生酪。第",
    "T38n1767_025:0183a26": "四番問答，即取此為難。求酪之人何不取角？",
    "T38n1767_025:0183a27": "佛答乳是正因：是故取之；角是緣因，是故不",
    "T38n1767_025:0183a28": "取。第五番舉非果為難。佛先縱答，乳亦生樹，",
    "T38n1767_025:0183a29": "如文。次則奪答，若一因生者，可得如難；須兩",
    "T38n1767_025:0183b01": "因乃生，乳非樹之正因，因緣各異，何得生樹？",
    "T38n1767_025:0183b02": "尋文可見。第六番問答，直問眾生佛性復有",
    "T38n1767_025:0183b03": "幾因。佛答亦具二因：正謂眾生，緣謂六度。莊",
    "T38n1767_025:0183b04": "嚴家據此文，明假名是正因佛性。觀師不用，",
    "T38n1767_025:0183b05": "云緣因不但唯有六度，復有境界及道品等，",
    "T38n1767_025:0183b06": "皆是緣因。正因何得但是假名？亦有五陰及",
    "T38n1767_025:0183b07": "心神等。今明莊嚴覽陰成眾生，此據外；觀師",
    "T38n1767_025:0183b08": "取五陰，此即據內。豈可然耶？上文云佛性非",
    "T38n1767_025:0183b09": "內非外、不失不壞，今謂眾生是正因時，眾生",
    "T38n1767_025:0183b10": "假名，為定在內、為定在外？內外求不可得，還",
    "T38n1767_025:0183b11": "是非內非外，雖非內外而有六度。生其陰軀",
    "T38n1767_025:0183b12": "則不失不壞，一切眾生悉有於陰，還是向義，",
    "T38n1767_025:0183b13": "不應餘解。雖作此消文，可更思之。「師子吼言",
    "T38n1767_025:0183b14": "我今定知」下，二據世情執有為難。佛答為二：",
    "T38n1767_025:0183b15": "初正破執、次示正義。初文二：初作三番、次更",
    "T38n1767_025:0183b16": "重破。初三番者，初番問取乳不取水，據乳有",
    "T38n1767_025:0183b17": "酪為問。佛答為二：先非問、次並難。初如文。",
    "T38n1767_025:0183b18": "次難中云汝言求酪取乳不取水者，並云如",
    "T38n1767_025:0183b19": "人求面而取於刀。不舉鏡者，欲作橫竪並之。",
    "T38n1767_025:0183b20": "又鏡亦得為刀，仙人孫博屈刀為鏡、伸鏡為",
    "T38n1767_025:0183b21": "刀云云。第二番即執刀有面為問。佛答：若定",
    "T38n1767_025:0183b22": "有面，何故顛倒，竪長橫短？若有己面，何故狹",
    "T38n1767_025:0183b23": "長？實不狹長而見狹長。若因己面見他面者，",
    "T38n1767_025:0183b24": "何故不見驢馬面？第三番仍併通。佛並眼光",
    "T38n1767_025:0183b25": "到刀中則見己面像，不見驢馬面像。又眼光",
    "T38n1767_025:0183b26": "到刀中，同刀竪而長、同刀之橫闊，是故見之。",
    "T38n1767_025:0183b27": "佛答為三：一奪破，光實不到；二縱破，假到則",
    "T38n1767_025:0183b28": "多過；三結奪。初奪如文。「光若到」下，縱破，有四",
    "T38n1767_025:0183b29": "過：一若光到火，火應燒眼；眼既不燒，知光不",
    "T38n1767_025:0183c01": "到火。二若光到遠，那忽生疑？三光若到者，不",
    "T38n1767_025:0183c02": "應見水精中物，水精閡眼不見外物；淵中魚",
    "T38n1767_025:0183c03": "石，水應閡眼，眼何得到？四光若不到能見者，",
    "T38n1767_025:0183c04": "何故不見壁外？若見壁外，應見外物。「是故」下，",
    "T38n1767_025:0183c05": "第三結奪。「善男子」下，二重破。上未委悉，故更",
    "T38n1767_025:0183c06": "重破。文亦為三：一縱、二奪、三結訶。初縱為三：一",
    "T38n1767_025:0183c07": "應責酪駒、二應壞子孫、三應含五丈。其既舉",
    "T38n1767_025:0183c08": "世情為執，佛亦用世情破之。若乳有酪，賣乳",
    "T38n1767_025:0183c09": "之人應責酪直。縱若有酪，亦應五味一時。若",
    "T38n1767_025:0183c10": "無醍醐，那獨有酪？賣騲馬者應責駒直。駒復",
    "T38n1767_025:0183c11": "有駒，駒駒無己；如其不然，知馬無駒。世人為",
    "T38n1767_025:0183c12": "子騁妻，妻若有子不得名女。女則無子，有子",
    "T38n1767_025:0183c13": "非女。若女有子，子復有孫，孫孫無窮，一腹所",
    "T38n1767_025:0183c14": "生併是兄弟。世豈然乎？如其不然，知女無子。",
    "T38n1767_025:0183c15": "子中有樹，應具五丈，已是亭亭雲外，交柯接葉",
    "T38n1767_025:0183c16": "布濩八方；如其不然，知子無樹。「乳色味異」下，",
    "T38n1767_025:0183c17": "二是奪破。色異者，乳白、酪黃。味異者，乳甜、酪",
    "T38n1767_025:0183c18": "酢。果異者，乳治熱、酪治冷。既無此等，云何有",
    "T38n1767_025:0183c19": "酪？「譬如服酥」下，第三結訶，明當服酥，今已患",
    "T38n1767_025:0183c20": "臭。亦當明當醪渜，今已飽飫得酪食用。何有",
    "T38n1767_025:0183c21": "是事？「譬如有人」下，第二示正義，文為四：一舉",
    "T38n1767_025:0183c22": "譬示正義、二引偈證、三下約眾生、四高推佛",
    "T38n1767_025:0183c23": "境。初舉三譬，又二：先譬、次合。初譬中示於無",
    "T38n1767_025:0183c24": "性，假緣而有，譬如文。「一切諸法」下合譬。「以是",
    "T38n1767_025:0183c25": "義故」下，第二引偈證成。但取初二句證無性",
    "T38n1767_025:0183c26": "足。若定有性，不應本無而今有，亦不應本有",
    "T38n1767_025:0183c27": "而今無。本有應常有、本無應常無，既其不定，",
    "T38n1767_025:0183c28": "云何而言乳有酪性？下二句相仍而來。此偈",
    "T38n1767_025:0183c29": "是第四出，以證今義。「若諸眾生」下，第三約眾",
    "T38n1767_025:0184a01": "生身空以示正義，自有法、譬、合。重譬如文。「眾",
    "T38n1767_025:0184a02": "生佛性諸佛境界」下，第四高推在佛，如文。觀",
    "T38n1767_025:0184a03": "上經文，縱奪破竟，明佛性即空。次舉三譬，明",
    "T38n1767_025:0184a04": "佛性是假。次引偈證，佛性即空即假。次明眾",
    "T38n1767_025:0184a05": "生身空，譬於佛性遍一切處。引諸佛境界，明",
    "T38n1767_025:0184a06": "佛性即中。觀文甚會。亦與上文佛性名為第",
    "T38n1767_025:0184a07": "一義空，空名智慧等，義甚相應。私謂：章安依",
    "T38n1767_025:0184a08": "經具知佛性遍一切處，而未肯彰言，以為時",
    "T38n1767_025:0184a09": "人尚未信有，安示其遍？佛性既具空等三義",
    "T38n1767_025:0184a10": "即三諦，是則一切諸法無非三諦、無非佛性。",
    "T38n1767_025:0184a11": "若不爾者，如何得云眾生身中有於虛空？眾",
    "T38n1767_025:0184a12": "生既有，餘處豈無？餘處若無，不名虛空。思之",
    "T38n1767_025:0184a13": "思之。「師子吼」下，第三據緣能發。因中之果若",
    "T38n1767_025:0184a14": "都無者，何用緣耶？又有五番問答。初番問意：",
    "T38n1767_025:0184a15": "若乳無酪性，何用緣因？虛空無性，不俟二因。",
    "T38n1767_025:0184a16": "答如文。第二番，轉緣因作了因名。問中有三",
    "T38n1767_025:0184a17": "譬，次引乳譬合，如文。佛答為四：一明性即是",
    "T38n1767_025:0184a18": "了因、二明了應自了、三應能兩了、四舉正因",
    "T38n1767_025:0184a19": "為決。初言性即是了者，了本了其令出，若己",
    "T38n1767_025:0184a20": "有性，性自是了，何須他了？乳已有酪性，性自",
    "T38n1767_025:0184a21": "是了，何須酵渜而了出之？次「若是了因」下，正",
    "T38n1767_025:0184a22": "言酵渜為了，應能自了；若不自了，何能為乳",
    "T38n1767_025:0184a23": "而作了因？初若自了者，應能自了而出於酪，",
    "T38n1767_025:0184a24": "不須了乳令乳出酪。「若言了因有二」下，第三應",
    "T38n1767_025:0184a25": "能兩了。只酵渜自能了出於酪，復能了乳出",
    "T38n1767_025:0184a26": "酪。「若有二者」下，第四舉正為決。欲明酵渜能",
    "T38n1767_025:0184a27": "兩了者，乳亦應能作於兩正，自作酪正、復為",
    "T38n1767_025:0184a28": "酵渜作正。第三番問意：前雖四難，正執第三",
    "T38n1767_025:0184a29": "自了了他故。言我共八人者，如數他為七，己",
    "T38n1767_025:0184b01": "足為八，此是自數他數。他亦如是，自了了他。",
    "T38n1767_025:0184b02": "佛答為二：先破執、二示正義。初破又二：初破",
    "T38n1767_025:0184b03": "若爾，則非了因。次「何以故」下釋。夫智能自數",
    "T38n1767_025:0184b04": "己色復數他色，色不能自數數他。了因如色，",
    "T38n1767_025:0184b05": "何能自了復能了他？別有一法自了了他，故",
    "T38n1767_025:0184b06": "言了因即非了因。「一切眾生」下，第二示正義，",
    "T38n1767_025:0184b07": "欲明非本定有，藉緣能有。第四番，更復轉難。",
    "T38n1767_025:0184b08": "還引佛言，明有乳有酪故知是有。佛答為二：",
    "T38n1767_025:0184b09": "先汎舉三答：轉答，即隨問答；默答，即置答；疑",
    "T38n1767_025:0184b10": "答，即不定答。後正用轉答，如文。「師子吼」下，第",
    "T38n1767_025:0184b11": "五番，不許當有之說，故設此難。問為二：先仰",
    "T38n1767_025:0184b12": "非；次正問，為三：法、譬、合。佛答為二：先譬、次合。",
    "T38n1767_025:0184b13": "譬為四：一明過去有、二明未來有、三重明過",
    "T38n1767_025:0184b14": "去有、四重明未來有。未來有即是當有，答問",
    "T38n1767_025:0184b15": "即足。而復更明過去者，當由異部不同、眾計",
    "T38n1767_025:0184b16": "非一。薩婆多計三世皆有，曾有、當有、正有。曇",
    "T38n1767_025:0184b17": "無德計過去未來是無，唯現在為有。已上破",
    "T38n1767_025:0184b18": "有竟。今若用之，但是假名隨俗之用。且法王",
    "T38n1767_025:0184b19": "所為，豈可以人情測？前云種橘芽甜熟酢，後",
    "T38n1767_025:0184b20": "之酢味本在前甜，證過去有。今時此橘初酢",
    "T38n1767_025:0184b21": "後甜者，或是國土物異，或是取爛熟時為後，",
    "T38n1767_025:0184b22": "此時味酢。「眾生佛性」下合譬，正明當有即眾",
    "T38n1767_025:0184b23": "生當得。「師子吼」下，第四據正因執有，凡四問",
    "T38n1767_025:0184b24": "答。初番又四：一法、二譬、三合、四結。初法中言",
    "T38n1767_025:0184b25": "正因佛性者，即中道正性。「尼拘陀」下，舉譬，又",
    "T38n1767_025:0184b26": "四：一正舉譬；二旁舉瞿曇姓；三合譬；四「猶如」",
    "T38n1767_025:0184b27": "下，以譬帖姓為難。難意：若尼拘陀子無樹性",
    "T38n1767_025:0184b28": "者，云何得名尼拘陀子？應名佉陀羅子。乳無",
    "T38n1767_025:0184b29": "酪性亦不名乳，應別生餘事。「佛性亦復」下合。",
    "T38n1767_025:0184c01": "佛答為二：初舉八事不可見。尼拘陀子若有",
    "T38n1767_025:0184c02": "樹性，何故不見？次「若言細障」下，更破二事，又",
    "T38n1767_025:0184c03": "二：先總非、次「何以故」下正破。破中又二：先破",
    "T38n1767_025:0184c04": "細、次破障。初破細者，夫樹相甚麁，何得不見？",
    "T38n1767_025:0184c05": "若本細，者後不應大；後若大者，初亦應大。次",
    "T38n1767_025:0184c06": "破障者，若尼拘陀子障尼拘陀樹不可見者，",
    "T38n1767_025:0184c07": "障常應障，常不可見。第二番問答。問中還舉",
    "T38n1767_025:0184c08": "兩因，了因了無，正云何無耶？良以了細成大，",
    "T38n1767_025:0184c09": "所以可見。佛答有五重：一明本有本無皆不",
    "T38n1767_025:0184c10": "須了。「若尼拘陀」下，二舉非果為難，難於本無。",
    "T38n1767_025:0184c11": "尼拘陀子本無尼拘陀樹麁相者，亦無佉陀",
    "T38n1767_025:0184c12": "羅之麁相，何故不生佉陀羅樹？「若細」下，三難",
    "T38n1767_025:0184c13": "麁應可見。四舉燒相為並若樹。樹本有性後",
    "T38n1767_025:0184c14": "生樹者，亦應本有燒相，後時可燒。子性被燒，",
    "T38n1767_025:0184c15": "不應生樹。五更取意破其先生後滅。文舉一",
    "T38n1767_025:0184c16": "切法生滅一時，且就尼拘陀子生滅一時者，",
    "T38n1767_025:0184c17": "云何先生而後方滅？既生滅一時，遂得先生",
    "T38n1767_025:0184c18": "後滅，亦應先滅後生。第三番問答，舉非因為",
    "T38n1767_025:0184c19": "問。等是無性，何不出油？次佛云：亦得出油。壓",
    "T38n1767_025:0184c20": "子汁出，汁即是油。第四更問。亦應得稱為胡",
    "T38n1767_025:0184c21": "麻油。佛答：隨緣各異，受名不同。不得名麻",
    "T38n1767_025:0184c22": "油，得名尼拘陀油。眾生佛性亦爾，眾生中有",
    "T38n1767_025:0184c23": "佛性，草木中無佛性而有草木等性。「師子吼",
    "T38n1767_025:0184c24": "言」下，第二破因中無果執。既非外義，唯一番",
    "T38n1767_025:0184c25": "問。答問為三：一領旨、二正難、三結歎。領旨仰",
    "T38n1767_025:0184c26": "非者，領無果之旨，不復致疑。因中既其不得",
    "T38n1767_025:0184c27": "有果，眾生之中亦無佛性。此義可信，眾生即",
    "T38n1767_025:0184c28": "執定無為實。既其定無，不復得言一切有性，",
    "T38n1767_025:0184c29": "故云是義不然。不然者，豈非執無。「何以故」下，",
    "T38n1767_025:0185a01": "第二正難，又二：先難、次答。初文凡作七番：一",
    "T38n1767_025:0185a02": "據業行、二據斷善、三據發心、四據退轉不退",
    "T38n1767_025:0185a03": "轉、五據修萬行六度、六據退萬行、七據僧寶。",
    "T38n1767_025:0185a04": "初就行業為難者，人天無性，但有業緣，五戒",
    "T38n1767_025:0185a05": "得人、十善得天，天得作人、人得作天。菩薩亦",
    "T38n1767_025:0185a06": "爾，但以業緣而得成佛，非謂佛性。次就斷善",
    "T38n1767_025:0185a07": "作難者，若眾生有性善，不可斷墮於地獄，以",
    "T38n1767_025:0185a08": "佛性力應止地獄。夫佛性是常，常何可斷？既",
    "T38n1767_025:0185a09": "斷於善，即知無常，若無常者則無佛性。三據",
    "T38n1767_025:0185a10": "初發心難者，若本有性，應本發心；心既始發，",
    "T38n1767_025:0185a11": "知本無性。又佛性無發，發則非性。四據退不",
    "T38n1767_025:0185a12": "退為難者，若本有性，不應毘跋致，只應阿毘",
    "T38n1767_025:0185a13": "跋致，唯應不退，不應有退。既其有退，知無佛",
    "T38n1767_025:0185a14": "性。五據萬行難者，若本有性，何須萬行？修萬",
    "T38n1767_025:0185a15": "行者，知無佛性。六據退萬行為難者，佛性是",
    "T38n1767_025:0185a16": "常，何得有退？既見三惡而有退者，知無佛性。",
    "T38n1767_025:0185a17": "七據三寶為難者，如佛所說三寶是常，僧既",
    "T38n1767_025:0185a18": "是常只應常住，何得進修令後成佛？進修則",
    "T38n1767_025:0185a19": "無常，無常故無性，何故云一切眾生悉有？次「佛",
    "T38n1767_025:0185a20": "言」下，正答七難，但不次第。第一答第一業行問，",
    "T38n1767_025:0185a21": "第二答第三發心問，第三答第六退轉萬行",
    "T38n1767_025:0185a22": "問，第四答第二斷善問，第五答第五萬行問，",
    "T38n1767_025:0185a23": "第六答第七僧寶問，第七答第四退不退問。",
    "T38n1767_025:0185a24": "此答第一問，止有八字具答。問意舉人天由",
    "T38n1767_025:0185a25": "業不關佛性，亦應由業致佛不關佛性。佛答：",
    "T38n1767_025:0185a26": "人天不須佛性，只由於業致有往反，不關佛",
    "T38n1767_025:0185a27": "性。佛性常故作佛亦常，知有佛性。「汝言」下，第",
    "T38n1767_025:0185a28": "二，超答第三發心，先牒問、次正答。「汝言何故",
    "T38n1767_025:0185a29": "有退」下，第三，超答第六退轉萬行，明實無退，",
    "T38n1767_025:0185b01": "只是遲得謂之為退。而不答萬行，為下答可",
    "T38n1767_025:0185b02": "酬之。「此菩提心實非佛性」下，第四，追答第二",
    "T38n1767_025:0185b03": "斷善問，明菩提心非佛性。闡提不發菩提心，",
    "T38n1767_025:0185b04": "而佛性不斷。「善男子汝言」下，第五，答第五萬",
    "T38n1767_025:0185b05": "行之問，為二：一正答、二更取意難前無此言。",
    "T38n1767_025:0185b06": "一解云：前應有此問，翻者脫落。二解云：本無",
    "T38n1767_025:0185b07": "此問，直是取意。「善男子汝言僧寶」下，第六，答",
    "T38n1767_025:0185b08": "第七問，有四復次：初有二種和合、次十二部",
    "T38n1767_025:0185b09": "經和合、三十二因緣和合、四諸佛和合，皆明",
    "T38n1767_025:0185b10": "僧常乃是一體之僧，非今事僧。「善男子汝言",
    "T38n1767_025:0185b11": "眾生若有佛性」下，第七，追答第四退不退問，",
    "T38n1767_025:0185b12": "文為二：先牒問誡聽、次正答其難云若有佛",
    "T38n1767_025:0185b13": "性豈合跋致阿跋致異。答文為四：一明退轉",
    "T38n1767_025:0185b14": "行、二明不退願、三雙明退不退兩人、四重明",
    "T38n1767_025:0185b15": "不退行。佛答意者，不關佛性有退不退，只由",
    "T38n1767_025:0185b16": "志願彊弱不同，致退不退。雖退非失，遲得名",
    "T38n1767_025:0185b17": "退。初論退行，又為四：一明十三法、二明六法、",
    "T38n1767_025:0185b18": "三明五法、四明二法。初十三法，如文。次六法",
    "T38n1767_025:0185b19": "中有營世務者，出家學道經營俗法，巨有所",
    "T38n1767_025:0185b20": "妨。言俗法者，真修之外皆名為俗。春秋中臧",
    "T38n1767_025:0185b21": "文仲有三不仁，使妾編蒲席賣，為外邦所彈，",
    "T38n1767_025:0185b22": "曰：「汝國之大夫失德，與百姓爭利。」俗人尚誡",
    "T38n1767_025:0185b23": "貪，況驅馳耕販，必應休道。設使彈訶，何足以",
    "T38n1767_025:0185b24": "言。又句句應論觀慧，文煩不書，得意自在。夫",
    "T38n1767_025:0185b25": "觀解者，非但執來運斤名為俗務，坐馳五塵",
    "T38n1767_025:0185b26": "六欲即是世務。又專念空無相願亦是世務，",
    "T38n1767_025:0185b27": "又念蒼生塗炭慈悲慰拔亦是世務。若能無",
    "T38n1767_025:0185b28": "念念於無念，非念非無念，一心中覺，方非世",
    "T38n1767_025:0185b29": "務。私謂：如大師釋經，句句之中依文消竟，即",
    "T38n1767_025:0185c01": "句句觀解；於文非要，但為法行者隨語起觀，",
    "T38n1767_025:0185c02": "故處處明。二「云何」下，第二明不退之願。願作",
    "T38n1767_025:0185c03": "心師，有二解。一云：只是前後兩心，前心起惡",
    "T38n1767_025:0185c04": "後心隨流者，此非心師；前心起惡後心能止，",
    "T38n1767_025:0185c05": "是則心師。二解：以假人制心，不隨心作。所作",
    "T38n1767_025:0185c06": "假人，人是心師。今明太近，上文云諸佛所師",
    "T38n1767_025:0185c07": "所謂法也。心緣於法，法為心師，深淺自在。「善",
    "T38n1767_025:0185c08": "男子不可以」下，第三雙明退不退兩人，正酬",
    "T38n1767_025:0185c09": "其問，有譬、有合，如文。「師子吼」下，第四重明不",
    "T38n1767_025:0185c10": "退之行，先問、次答。通論六度皆是不退之行，",
    "T38n1767_025:0185c11": "今趣舉三十二相業，約求佛心便。上文明百",
    "T38n1767_025:0185c12": "福成一相；今文或一業成一相、或多業得多",
    "T38n1767_025:0185c13": "相；此就相似因果為語。一業一相、多業多相，",
    "T38n1767_025:0185c14": "示因果不差。佛實有四牙，而文但二牙者，二",
    "T38n1767_025:0185c15": "牙大、二牙白，兩白為一、兩大為一，故言二牙。又",
    "T38n1767_025:0185c16": "一解：若論牙則有四，若論邊則有二。今明二",
    "T38n1767_025:0185c17": "邊牙，故言二牙。「善男子一切眾生」下，第三結",
    "T38n1767_025:0185c18": "歎佛性。此文具五種佛性：眾生即正因，諸佛",
    "T38n1767_025:0185c19": "境界即果性、果果性，業果即了因，佛性即境",
    "T38n1767_025:0185c20": "界性。又一解：眾生是正因，諸佛境界是境界",
    "T38n1767_025:0185c21": "性，業是了因性，果是果性、果果性，後佛性是",
    "T38n1767_025:0185c22": "總結章耳。又一解：一切眾生明凡夫，諸佛明",
    "T38n1767_025:0185c23": "聖人，業即是因性、因因性，果即是果性、果果",
    "T38n1767_025:0185c24": "性，佛性即正因性。下總結四法，即指此為四。",
    "T38n1767_025:0185c25": "皆稱不可思議者，不可以定相取，即一性是五",
    "T38n1767_025:0185c26": "性、五性即一性，非一五性而一五性，不縱橫",
    "T38n1767_025:0185c27": "不並別，如是乃名不可思議。若得此意，望上",
    "T38n1767_025:0185c28": "兩番破義，無性即有性、有性即無性，非有性",
    "T38n1767_025:0185c29": "非無性而有性而無性，即是非內非外。雖非",
    "T38n1767_025:0186a01": "內外而不失壞，名諸眾生悉有佛性。若失此",
    "T38n1767_025:0186a02": "意，全非祕藏之宗，文理抗行焉釋涅槃？文云",
    "T38n1767_025:0186a03": "四法者，眾生、諸佛、境界、業果是為四法。文云",
    "T38n1767_025:0186a04": "眾生煩惱覆障故常者，只名此為常，以其煩",
    "T38n1767_025:0186a05": "惱起故是常。又一解云：只眾生中有佛性之",
    "T38n1767_025:0186a06": "理，是故名常。今謂此解淺近，常義亦不成。眾",
    "T38n1767_025:0186a07": "生煩惱障覆即是常者，眾生是生死，生死即",
    "T38n1767_025:0186a08": "涅槃，煩惱即菩提。既言即是，寧不是常？問：果",
    "T38n1767_025:0186a09": "果、了因、萬善如何是常？一解云：能了佛性故",
    "T38n1767_025:0186a10": "云是常。今謂此不然，皆不可思議，不可思議",
    "T38n1767_025:0186a11": "故常。明文在茲，何勞餘解。不可思議故常，此",
    "T38n1767_025:0186a12": "是圓義。無常覆障，破無常已，得受樂故，此是",
    "T38n1767_025:0186a13": "別義云云。",
    "T38n1767_025:0186a14": "大般涅槃經疏卷第二十五"
}