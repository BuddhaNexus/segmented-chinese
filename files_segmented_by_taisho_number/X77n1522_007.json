{
    "X77n1522_007:0127c08": "新脩科分六學僧傳卷第七",
    "X77n1522_007:0127c10": "淛東沙門　曇噩　述",
    "X77n1522_007:0127c11": "　　慧學",
    "X77n1522_007:0127c12": "　　　傳宗科(五)",
    "X77n1522_007:0127c13": "唐崇演生東平段氏。出家為龍興寺慧超法師弟子。",
    "X77n1522_007:0127c14": "遊方見普寂禪師于嵩陽。獲印心地。後居都梁山。受",
    "X77n1522_007:0127c15": "徒揚化。山當淮泗之會。商旅駢擁。毳袍之客雜處焉。",
    "X77n1522_007:0127c16": "時李相國紳鎮廣陵。負材學。凌轢儕類。見衲子輒唾",
    "X77n1522_007:0127c17": "去。或有以演名聞者。遣衙吏章幼成。召入府。坐頃之",
    "X77n1522_007:0127c18": "其語嘿背神詣天造。削涯岸。出畛域。固非紳世俗之",
    "X77n1522_007:0127c19": "學。所可企及也。乃大降歎。請居慧照寺。以使承問。四",
    "X77n1522_007:0127c20": "海玄侶。相尋而至者。僅千輩。開成二年終。春秋八十",
    "X77n1522_007:0127c21": "四。以其年十月二十三日塔葬焉。",
    "X77n1522_007:0127c22": "唐好直姓丁氏。會稽諸暨人。幼而脩潔。凡肥醲腥葷",
    "X77n1522_007:0127c23": "物。皆未甞及口。即事杭塢山藏師落髮。元和初。受具",
    "X77n1522_007:0127c24": "於天竺寺。徧探經律論鈔疏源委。忽杖策訪祖師西",
    "X77n1522_007:0128a01": "來之指於洪之馬祖。獲記莂。居鄉里之大慶寺。方來",
    "X77n1522_007:0128a02": "之士雲擁。如是二十載。利物為多。雖名公鄉之以廉",
    "X77n1522_007:0128a03": "問護戎過越者。靡弗承接。而啟迪之。故其聲譽之美。",
    "X77n1522_007:0128a04": "播天下。大和中遊五臺道京邑。一夕而去。於是前護",
    "X77n1522_007:0128a05": "戎郄志榮宋常春二內侍知之。必欲招徠。以溫集曩",
    "X77n1522_007:0128a06": "訓。開成初。再至輦下。二貴人以安國寺方丈舘之。龍",
    "X77n1522_007:0128a07": "象莫不趨附。無何召補供奉大德。非其志也。四年十",
    "X77n1522_007:0128a08": "月二十五日。囑累弟子訖。遂趺坐而寂。壽六十五。夏",
    "X77n1522_007:0128a09": "三十二。喪殯滻水東。費悉出郄宋二氏。門人鑑諸後。",
    "X77n1522_007:0128a10": "起塔於崇山南之華嚴。而歸葬焉。會昌四年。起居舍",
    "X77n1522_007:0128a11": "人韋絢碑。",
    "X77n1522_007:0128a12": "唐宗密姓何氏。果州西充人也。家素業儒。蚤歲欲以",
    "X77n1522_007:0128a13": "所學于世取名位。元和二年。偕計吏入京。道謁遂州",
    "X77n1522_007:0128a14": "圓禪師。一見未及語。深有所欣慕。遽從薙染。頃之進",
    "X77n1522_007:0128a15": "具於拯律師。尋謁荊南張。張曰。傳教人也。後當宣導",
    "X77n1522_007:0128a16": "於都邑。復謁洛陽照。照曰。菩薩人也。誰能識之。晚謁",
    "X77n1522_007:0128a17": "上都華嚴觀。觀曰。毗盧華藏從我遊者其惟汝乎。初",
    "X77n1522_007:0128a18": "居鄉里。甞赴齋民家。偶受經。得圓覺閱之。妙領義趣。",
    "X77n1522_007:0128a19": "於是誓傳是經。又因漢上病僧授華嚴。即能講演。由",
    "X77n1522_007:0128a20": "是著華嚴圓覺涅槃金剛起信唯識盂蘭盆法界觀",
    "X77n1522_007:0128a21": "行願經四分律等疏鈔。及法義類例。禮懺脩證。圖傳",
    "X77n1522_007:0128a22": "篡略。諸宗禪言為禪藏。并酬答書偈等。凡二百餘卷。",
    "X77n1522_007:0128a23": "圖六面。皆本一心而貫諸法。顯真軆而融事理。超群",
    "X77n1522_007:0128a24": "有於對待。冥物我而獨運者矣。累入內殿。詢問祕要。",
    "X77n1522_007:0128b01": "大和二年。慶成節。詔賜紫方袍為大德。尋請歸山。會",
    "X77n1522_007:0128b02": "昌元年正月六日坐逝於興福院。貌加潤悅。其年二",
    "X77n1522_007:0128b03": "月十三日。道俗奉全身。茶毗干圭峯。獲舍利藏之石",
    "X77n1522_007:0128b04": "室。俗齡六十二。法臘三十四。密始與宰臣李訓善。甘",
    "X77n1522_007:0128b05": "露之禍。宦官率禁兵。所遇屠戮。王涯賈餗舒元輿奔",
    "X77n1522_007:0128b06": "入終南。依密避難。訓亦在。且求剪髮以匿。不可。因走",
    "X77n1522_007:0128b07": "龍翔仇士良命逮密。至左軍立之廷。而數其不告之",
    "X77n1522_007:0128b08": "罪。趣使害之。密徐曰。貧道識訓久。亦知其每有反叛",
    "X77n1522_007:0128b09": "意。然而捨身命。以救一切。此吾本師遺訓。故遵守惟",
    "X77n1522_007:0128b10": "謹。今日之死因所甘心。宦官魚恒志憫其誠。而奏釋",
    "X77n1522_007:0128b11": "之。聞者為出涕。相國裴休甞著論以闢。或者學行不",
    "X77n1522_007:0128b12": "純之議。多不錄。宣宗御極。諡定慧禪師塔號青蓮。",
    "X77n1522_007:0128b13": "唐崇珪陝之姜氏子。其先以儒術致顯貴。自天寶來。",
    "X77n1522_007:0128b14": "亂離相繼。父因商賈鞏洛間而喪焉。珪嘅然行求出",
    "X77n1522_007:0128b15": "家。年十八。以試經得度。無何遊南嶽。栖息者數年。又",
    "X77n1522_007:0128b16": "依南徐茆山之栖霞寺。聲譽益起。會贊皇李公德裕。",
    "X77n1522_007:0128b17": "廉問是邦。延見於慈和寺。與語意相得。珪曰。吾有幽",
    "X77n1522_007:0128b18": "憂之疾。城隍聚落。可久處耶。明年抵嵩少掛錫嶽寺。",
    "X77n1522_007:0128b19": "大和戊申。洛旱。惟嶽中雨不愆候。或以為珪之德所",
    "X77n1522_007:0128b20": "感云。開成初。贊皇公入相。請闡化於洛之龍興寺。其",
    "X77n1522_007:0128b21": "所提唱。本秀公而利益多矣。既而唱滅。壽八十六。會",
    "X77n1522_007:0128b22": "昌元年八月十日。遷全身於塔侍郎白公居易撰銘。",
    "X77n1522_007:0128b23": "唐全植姓芮光州人。幼依州之榮光禪寺沙門大智",
    "X77n1522_007:0128b24": "誦習。而卒獲薙染。受具後。即游洛陽禪會。洞徹心法。",
    "X77n1522_007:0128c01": "然後結茆於淮之都梁山。以聚徒闡化。既而太守衛",
    "X77n1522_007:0128c02": "文卿迎於治之長壽寺。以便瞻禮。文卿問。將來佛法。",
    "X77n1522_007:0128c03": "隆替若何。植曰。真實之物。振古振今。未甞敗壞。有為",
    "X77n1522_007:0128c04": "之法。四相遷流。因當堙厄。君侯翹足可見。此蓋預言",
    "X77n1522_007:0128c05": "武宗之毀教也。頃之終。年九十三。門人建塔立碑。會",
    "X77n1522_007:0128c06": "昌四年。甲子九月七日乃克葬。",
    "X77n1522_007:0128c07": "唐齊安宗室子也。其先播遷。於是生安於海門郡。始",
    "X77n1522_007:0128c08": "娠終娩。皆有瑞相。童時。有異僧[款-士+止]門求見。為摩頂曰。",
    "X77n1522_007:0128c09": "鳳穴振儀。龍宮藏寶。紹隆之業。其在斯乎。稍長亟請",
    "X77n1522_007:0128c10": "於父母。願出家。父母不能禁。卒聽依郡之雲琮禪師。",
    "X77n1522_007:0128c11": "祝其髮。年滿登具。詣南嶽智嚴律師。進毗尼學。後從",
    "X77n1522_007:0128c12": "大寂禪師於南康龔公山。妙領心地法門。元和末遊",
    "X77n1522_007:0128c13": "越之蕭山法樂寺。寺雖古制。然楹堵靡完。補壞扶傾。",
    "X77n1522_007:0128c14": "聊復燕坐。時杭之海昌法昕者。緇林之翹楚也。肇葺",
    "X77n1522_007:0128c15": "治鹽官放生池壖廢地。以擬偃息。聞安在越。遽迎之",
    "X77n1522_007:0128c16": "而舉。以讓焉。僧問。如何本身盧舍那。安云。與我將淨",
    "X77n1522_007:0128c17": "缾來。僧即取淨缾。安云却安本處著。僧安缾於舊處。",
    "X77n1522_007:0128c18": "再理前問。安云。古佛過去久矣。有座主來參。安問云。",
    "X77n1522_007:0128c19": "蘊何事業。座云。講華嚴經。安云華嚴法界有幾種。座",
    "X77n1522_007:0128c20": "云。廣說則重重無盡。略有四種。安豎起拂子云。者箇",
    "X77n1522_007:0128c21": "是弟幾種。座未及答。安咄云思而知慮而解。是鬼家",
    "X77n1522_007:0128c22": "活計。日下孤燈。果然失照。安一日喚侍者云。將犀牛",
    "X77n1522_007:0128c23": "扇子來。侍者云扇子破也。安云扇子破還我犀牛來。",
    "X77n1522_007:0128c24": "侍者無對。示眾云虗空為鼓。須彌為椎。是什麼人打",
    "X77n1522_007:0129a01": "得。眾無對。宣宗皇帝方以比丘相。雜堂眾安默識之。",
    "X77n1522_007:0129a02": "命為記室。甞使撰疏語以丐。而所獲尤豐羨。安歎其",
    "X77n1522_007:0129a03": "福氣之盛。且曰時至矣。母滯泥蟠。因以佛法囑累云。",
    "X77n1522_007:0129a04": "會昌二年。壬戌十二月二十一日示寂。及帝登極。聞",
    "X77n1522_007:0129a05": "而愴悼。即詔中官盧簡求建塔諡悟空。",
    "X77n1522_007:0129a06": "唐恒政姓周氏。平原人也。幼入鄉校。然於儒書。略不",
    "X77n1522_007:0129a07": "加意。見佛經則玩味莫釋手。後就郡之延和寺詮澄",
    "X77n1522_007:0129a08": "法師薙染。既登戒。問道嵩少。遁居三峯。以養聖胎。無",
    "X77n1522_007:0129a09": "幾何。入太乙山。受徒闡化。大和中。上嗜蜃蛤。太官每",
    "X77n1522_007:0129a10": "以進沿海諸郡並緣為民害。一日其殻。有力擘之而",
    "X77n1522_007:0129a11": "堅莫能開者。上異焉。焚香以禱。俄而自開。現觀音菩",
    "X77n1522_007:0129a12": "薩像。僅寸許於內。儀容服飾。比世所塑畫者。尤可愛。",
    "X77n1522_007:0129a13": "上命盛以金粟檀香合。覆以玉綿錦帕。賜興善寺供",
    "X77n1522_007:0129a14": "養。因集群臣宣問。以何祥瑞。宰相李公德裕進曰。此",
    "X77n1522_007:0129a15": "非臣所能知。惟知陛下聖德所昭感爾。若其他佛法",
    "X77n1522_007:0129a16": "大意。則有終南山恒政禪師在。於是詔問政。政對曰。",
    "X77n1522_007:0129a17": "貧道聞之。物無虗應。此所以啟沃陛下之信心爾。故",
    "X77n1522_007:0129a18": "經云。應以此身得度者。即現此身而為說法也。上曰。",
    "X77n1522_007:0129a19": "菩薩此身則已見矣。然所謂說法則未之聞。政曰。今",
    "X77n1522_007:0129a20": "陛下見此為常耶。非常耶信耶不信耶。上曰。非常之",
    "X77n1522_007:0129a21": "事。朕深信焉。政曰。如是則陛下已聞說法矣。上大悅。",
    "X77n1522_007:0129a22": "因留政內道場中。累辭還山詔居聖壽寺。武宗初即",
    "X77n1522_007:0129a23": "位。謂人曰。吾仇至矣。可不避乎遽遁入終南山。久之",
    "X77n1522_007:0129a24": "卒於山舍。壽八十七。闍維獲舍利四十九粒。會昌三",
    "X77n1522_007:0129b01": "年九月四日。塔葬焉。後詔廢教避仇之語果驗。",
    "X77n1522_007:0129b02": "唐普岸姓蔡氏。漢東人也。弱齡頴慧。性脩潔。葷羶之",
    "X77n1522_007:0129b03": "物未甞入口。出就師傳。通經義。秉翰攄辭。有可觀者",
    "X77n1522_007:0129b04": "甞入僧舍。覽佛經。味玩不能已。歎曰。出世之法。非造",
    "X77n1522_007:0129b05": "次可及。即辭親。造百丈山懷海禪師。咨詢心要。久之",
    "X77n1522_007:0129b06": "落髮登戒品。尋受記莂。已而出世安六壽山院。示眾",
    "X77n1522_007:0129b07": "云。神光不昧。萬古徽猷。入此門來。莫存知解。大和中",
    "X77n1522_007:0129b08": "振策東遊天台。遍覽形勝。得平田之地乃卜築焉。有",
    "X77n1522_007:0129b09": "僧到參。岸打一柱杖。其僧近前。把住柱杖岸。云老僧",
    "X77n1522_007:0129b10": "適來造次。僧却打岸一柱杖。岸云。作家作家。僧禮拜",
    "X77n1522_007:0129b11": "岸把住云。是闍梨造次。僧大笑。岸云者箇師僧。今日",
    "X77n1522_007:0129b12": "敗闕也。又甞有偈云。大道虗曠。常一真心。善惡勿思。",
    "X77n1522_007:0129b13": "神清物表。隨緣飲啄。亦復何為。會昌三年。集弟子垂",
    "X77n1522_007:0129b14": "訓而滅。壽七十四。弟子全亮唯約等。",
    "X77n1522_007:0129b15": "唐神鑑生潯陽韓氏。父為齊安掾。事佛尤誠恪。甞陳",
    "X77n1522_007:0129b16": "像唱唄。飯僧眾於廨署。鑑方童穉。喜溢顏面。懇求出",
    "X77n1522_007:0129b17": "家。親戚不能奪。卒依東林寺貞素律師剃落。學通涅",
    "X77n1522_007:0129b18": "槃。時大寂以心宗唱豫章。即往參究。後卜居懷安西",
    "X77n1522_007:0129b19": "北山中。山先多鷙獸。自是暴害弭息。遠近賴之。有見",
    "X77n1522_007:0129b20": "偉男子。戴平幘。望法座致禮。而忽爾隱去者。七日後。",
    "X77n1522_007:0129b21": "有見冠裳至方丈前。陞空贊曰。此大師者真法寶也。",
    "X77n1522_007:0129b22": "開人天眼目。故此相報也。會昌四年。入滅。八月入塔。",
    "X77n1522_007:0129b23": "唐志遠汝南宋氏子。幼孤。母明敏能誦法花。稍通其",
    "X77n1522_007:0129b24": "義。年二十八。使依荷澤下禪德薙染。經營僧事。凡六",
    "X77n1522_007:0129c01": "年。既而辭去參禮。又八年。然後於天台止觀之道。知",
    "X77n1522_007:0129c02": "所歸嚮。於是瘁志劬躬。行四三昧。日中一食。不受別",
    "X77n1522_007:0129c03": "請。歲歉。或嚥炁漱流。貌無餒色。體有瘡疥。手不爬",
    "X77n1522_007:0129c04": "搔。如是僅四十年。會昌四年二月。忽辟穀燕嘿。十七",
    "X77n1522_007:0129c05": "日誡門人曰。吾平生進脩。逮茲獲夢覺安隱。豈非其",
    "X77n1522_007:0129c06": "所感之報耶。復以天台一宗文疏。傳之弟子元堪等。",
    "X77n1522_007:0129c07": "且曰。將踐聖階。降茲罕及。遂奄爾而逝。壽七十七。臘",
    "X77n1522_007:0129c08": "四十八。元堪扶風馬氏子。素師事遠。及武宗汰法。乃",
    "X77n1522_007:0129c09": "悉以所受天台文疏。藏之屋壁。未幾宣宗興復。重葺",
    "X77n1522_007:0129c10": "舊居。別為遠大作影堂。而取其部文。併置於內。六時",
    "X77n1522_007:0129c11": "行道。以終其身。則誠無負其所囑。如此其不謂之賢",
    "X77n1522_007:0129c12": "乎。",
    "X77n1522_007:0129c13": "唐靈祐姓趙。福州長溪人。童稚時嬉戲庭中。俄有雲",
    "X77n1522_007:0129c14": "氣盤礴。天樂清亮。神聖仙真之狀。出沒空際。頃焉一",
    "X77n1522_007:0129c15": "叟貌類罽賓。挹其父而謂曰。汝子來處高勝。必當重",
    "X77n1522_007:0129c16": "光佛運。此群靈所以標異也。且彈指作聲數四而去。",
    "X77n1522_007:0129c17": "祐執役於法恒律師。弱冠薙落。越三年具戒。學毗尼",
    "X77n1522_007:0129c18": "於錢唐沙門義賓。遊天台之國清寺。遇寒山拾得。為",
    "X77n1522_007:0129c19": "說偈曰。千山萬水。遇潭即止。獲無價寶。賑恤窮子。遂",
    "X77n1522_007:0129c20": "謁江西百丈大智禪師。一日侍立次。百丈云。汝撥爐",
    "X77n1522_007:0129c21": "中。有火否。祐撥云無。丈躬起深撥得小火。舉以示之",
    "X77n1522_007:0129c22": "云。者箇聻。祐有省。禮謝呈所解。丈云此是暫時岐路",
    "X77n1522_007:0129c23": "耳。經云欲見佛性義。當觀時節因緣。時節既至。方知",
    "X77n1522_007:0129c24": "己物不從他得。故祖師云。悟了同未悟。無心得無法。",
    "X77n1522_007:0130a01": "但除虗妄凡聖等心而已。若是心法。元自備是。汝今",
    "X77n1522_007:0130a02": "既爾。善自護持。時司馬頭陀。自湖南來。百丈謂之曰。",
    "X77n1522_007:0130a03": "老僧可往溈山否。答云溈山奇絕。可聚千五百眾。和",
    "X77n1522_007:0130a04": "尚是骨人。彼是肉山。然非和尚所可住也。丈云吾眾",
    "X77n1522_007:0130a05": "中。莫有人住得否。答云待歷觀之。丈乃令侍者請首",
    "X77n1522_007:0130a06": "座。喚典座來。頭陀見首座不許。見典座云。此正是溈",
    "X77n1522_007:0130a07": "山主也。首座有慍色。丈即指淨缾。問云。不得喚作淨",
    "X77n1522_007:0130a08": "缾。儞二人喚作什麼。首座云。不得喚作木[木*突]。典座踢",
    "X77n1522_007:0130a09": "倒淨缾。丈咲曰。首座輸却山子也。首座即華林。典座",
    "X77n1522_007:0130a10": "即祐也。丈遂遣祐住溈山。既營梵宇。連帥李景讓。奏",
    "X77n1522_007:0130a11": "寺頟號同慶。相國裴公休。亦甞咨詢玄奧。由是天下",
    "X77n1522_007:0130a12": "學者輻輳焉。示眾云。夫道人之心。質直無偽。無背無",
    "X77n1522_007:0130a13": "面。無詐妄心行。一切時中。視聽尋常。更無委曲。但情",
    "X77n1522_007:0130a14": "不附物即得。從上諸聖。只是說濁邊過患。若無許多",
    "X77n1522_007:0130a15": "惡覺情見想習之事。便喚作無事道人。有何不可。時",
    "X77n1522_007:0130a16": "有僧問。頓悟之人更有脩否。答云。若真悟得本。脩與",
    "X77n1522_007:0130a17": "不脩。是兩頭語。如今初心雖從緣得箇入處。猶有無",
    "X77n1522_007:0130a18": "始以來習炁。未能頓淨。須教渠淨除現業流識。即是",
    "X77n1522_007:0130a19": "脩也。不道別有法。教渠脩行。從聞入理。聞理深妙。心",
    "X77n1522_007:0130a20": "自圓明。不居惑地。縱有百千妙義。抑揚皆當。此乃得",
    "X77n1522_007:0130a21": "座披衣。自作活計時也。以要言之。則實際理地。不受",
    "X77n1522_007:0130a22": "一塵。萬行門中。不捨一法。若也單刀趣入。凡聖情盡。",
    "X77n1522_007:0130a23": "軆露真常。事理不二。即如如佛。祐問仰山。從何處歸。",
    "X77n1522_007:0130a24": "仰云田中。祐云。禾好刈也未。仰云。好刈也。祐云。作青",
    "X77n1522_007:0130b01": "見。作黃見。作不青不黃見。仰云。和尚背後是什麼。祐",
    "X77n1522_007:0130b02": "云子還見麼。仰拈起一穗禾云。和尚何曾問著者箇。",
    "X77n1522_007:0130b03": "祐云此是鵞王擇乳。祐睡次。仰山問訊。祐面向壁。仰",
    "X77n1522_007:0130b04": "云。和尚何得如此。祐轉身云。我適來得一夢。試與我",
    "X77n1522_007:0130b05": "原看。仰山取一盆水。與祐洗面。少頃香嚴來問訊。祐",
    "X77n1522_007:0130b06": "云。我適來得一夢。寂子原了。汝更原看。香嚴點一椀",
    "X77n1522_007:0130b07": "茶來。祐云。二子見解。過於鶖子。大中癸酉正月九日。",
    "X77n1522_007:0130b08": "盥漱畢。趺坐而滅。壽八十三。臘五十九。葬于山之梔",
    "X77n1522_007:0130b09": "子園。四鎮比庭行軍涇原等州節度使右散騎常侍",
    "X77n1522_007:0130b10": "盧簡求撰碑。進士李商隱題額。",
    "X77n1522_007:0130b11": "唐玄策會稽之魯氏子。幼隨父賈。至天台。見鄉呈為",
    "X77n1522_007:0130b12": "光明會盛甚。蓋隋智者禪師所創始也。其法於每歲",
    "X77n1522_007:0130b13": "九月。合遠近黑白之眾。無慮數千萬。而策心獨偉之。",
    "X77n1522_007:0130b14": "遂依禪林寺智廣師出家。遊方見大寂於江西。頓去",
    "X77n1522_007:0130b15": "平日礙膺之物。後以黃之九井山。奇秀可愛。因結茅",
    "X77n1522_007:0130b16": "其上。以致學者。或以其地之邃僻。而謂策曰。子亦惡",
    "X77n1522_007:0130b17": "能堪此寂寞哉。策曰。吾方以為樂。未見其寂寞也。大",
    "X77n1522_007:0130b18": "中八年示滅。諡圓寂。塔號智覺。",
    "X77n1522_007:0130b19": "唐希運閩人。蚤年即出家高安之黃檗山。具戒後。參",
    "X77n1522_007:0130b20": "詢徧至。甞偕一僧。行天台道中。娓娓談笑。皆頴脫可",
    "X77n1522_007:0130b21": "念。目光閃爍。旁射注前。遇大溪橫沮。方過雨湍漲。不",
    "X77n1522_007:0130b22": "可揭厲度。於是運乃卸笠搘杖而佇。其僧趣之。曰度",
    "X77n1522_007:0130b23": "去好。久佇奚為。運詭曰。要度自度。毋督我。俄而其僧",
    "X77n1522_007:0130b24": "竟度。如履平陸。既登彼岸。招手曰。度來度來。運遙咄",
    "X77n1522_007:0130c01": "曰。自了漢。早知如此。必斮折汝脛。其僧隔水禮謝曰。",
    "X77n1522_007:0130c02": "真大乘法器也。我不如。我不如。竟去不復見。又甞遊",
    "X77n1522_007:0130c03": "京師。午則分衛檀越家。久候屏著間。未有所得。聞一",
    "X77n1522_007:0130c04": "姥誶語其內曰。太無厭生。運意以為未有所施。而謂",
    "X77n1522_007:0130c05": "之無厭。其必有說焉。已而姥使童子召入置食。問曰。",
    "X77n1522_007:0130c06": "師亦曾見百丈山海禪師乎。當今第一善知識也。且",
    "X77n1522_007:0130c07": "老妾五障之身。忝於慧忠國師處有省。以師巍巍堂",
    "X77n1522_007:0130c08": "堂之相。寧自棄哉。自是見百丈。問曰。從上宗乘如何",
    "X77n1522_007:0130c09": "指示。百丈良久。運云。恁麼則後人斷絕去也。丈云。將",
    "X77n1522_007:0130c10": "謂汝是箇人。遽起入方丈。運有省。隨後入云。希運特",
    "X77n1522_007:0130c11": "來。丈云。若爾則他後不得孤負老僧。丈一日問運。什",
    "X77n1522_007:0130c12": "麼處去來。運云。山下拾菌子來。丈云。還見大虫麼。運",
    "X77n1522_007:0130c13": "便作虎聲。丈拈斧子作斮勢。運打丈一摑。丈吟吟而",
    "X77n1522_007:0130c14": "笑。即上堂云。大雄山下有大虫。老漢今日親遭一口。",
    "X77n1522_007:0130c15": "汝等諸人好看。運在南泉。普請擇菜。泉問。什麼處去",
    "X77n1522_007:0130c16": "來。運云。擇菜去來。泉云。將什麼擇。運舉起刀子。泉云。",
    "X77n1522_007:0130c17": "大家擇菜去。一日泉謂運曰。老僧偶作得牧牛歌。請",
    "X77n1522_007:0130c18": "長老和。運云。某甲自有師了。運辭泉。泉門送。提起運",
    "X77n1522_007:0130c19": "笠子云。長老身才沒量大。笠子太小生。運云。雖然如",
    "X77n1522_007:0130c20": "此。大千世界。總在裡許。泉云王老師聻。運戴笠子便",
    "X77n1522_007:0130c21": "去。後居洪之大安寺。海眾奔輳。相國裴公休方廉問",
    "X77n1522_007:0130c22": "其地。迎至州問道。且作傳心法要一編。示運。運接置",
    "X77n1522_007:0130c23": "于座。略不披閱。良久云會麼。公云不會。運云。若便恁",
    "X77n1522_007:0130c24": "會去。猶較些子。裴公由是深加尊奉。凡仕官所在。必",
    "X77n1522_007:0131a01": "執弟子禮。邀致闡演。甞贈之詩曰。曾傳達士心中印。",
    "X77n1522_007:0131a02": "額有圓珠七尺身。掛錫十年栖蜀水。浮盃今日渡章",
    "X77n1522_007:0131a03": "濵。一千龍象隨高步。萬里香花結勝因。擬欲事師為",
    "X77n1522_007:0131a04": "弟子。不知將法付何人。大中間。終於所住寺。詔諡斷",
    "X77n1522_007:0131a05": "際。塔號廣業。事具傳燈錄。",
    "X77n1522_007:0131a06": "唐寰中姓盧氏。河東蒲阪人。少為書生。年二十五。偕",
    "X77n1522_007:0131a07": "計中甲科。然未愜所志。欲再試禮部。而適丁母憂。因",
    "X77n1522_007:0131a08": "廬墓所。服闋竟。出家於北京童子寺。歲未二周。而諸",
    "X77n1522_007:0131a09": "經通習。遂造嵩嶽。受具戒。復淹貫律部。後詣百丈山",
    "X77n1522_007:0131a10": "謁大智海公。而究見性之指焉。俄結菴南嶽常樂",
    "X77n1522_007:0131a11": "寺之絕頂。諫議大夫崔公。尤推重。為別創方丈。一日",
    "X77n1522_007:0131a12": "南泉至問。如何是菴中主。答云蒼天蒼天。泉云蒼天",
    "X77n1522_007:0131a13": "且置。如何是菴中主。答云會即便會。莫忉怛。泉拂袖",
    "X77n1522_007:0131a14": "去。遊錢唐止大慈山。山居浙江上。地斥鹵砂礫。無所",
    "X77n1522_007:0131a15": "得水。將去而他。忽有虎跪地出泉。甘洌可飲。識者以",
    "X77n1522_007:0131a16": "為神。而眾亦大集。上堂云。山僧不會答話。只能識病。",
    "X77n1522_007:0131a17": "有一僧出前立云。遠有病麼。請師識。中便下座。歸方",
    "X77n1522_007:0131a18": "丈。趙州問。般若以何為體。答云。般若以何為體。州大",
    "X77n1522_007:0131a19": "笑而出。中明日見趙州掃地次。中問般若以何為體。",
    "X77n1522_007:0131a20": "州置帚大笑撫掌。中便歸方丈。有僧辭往江西。中云。",
    "X77n1522_007:0131a21": "我勞汝得否。僧云勞什麼。中云勞汝將取老僧去。僧",
    "X77n1522_007:0131a22": "云。更有過於和尚者。亦不能將去得。中便休。其僧後",
    "X77n1522_007:0131a23": "舉似洞山。山云。闍梨爭合恁麼道。僧云。和尚作麼生。",
    "X77n1522_007:0131a24": "洞云將得。洞又問其僧云。大慈別有什麼言句。僧云。",
    "X77n1522_007:0131b01": "有時示眾云。說得一丈不如行得一尺。說得一尺。不",
    "X77n1522_007:0131b02": "如行得一寸。洞云我不恁麼道。僧云作麼生道。洞云。",
    "X77n1522_007:0131b03": "說取行不得底。行取說不得底。會廢教因民服。徙戴",
    "X77n1522_007:0131b04": "氏引墅。大中初。詔除前禁。復儀相。太守劉公加禮敬。",
    "X77n1522_007:0131b05": "叢社之盛。不減疇昔。咸通三年二月十五日。囑累畢。",
    "X77n1522_007:0131b06": "怡然坐逝。壽八十三。臘五十四。其冬克塔而窆焉。",
    "X77n1522_007:0131b07": "唐宣鑑劒南周氏子。幼不群。稍長出家登戒。習復經",
    "X77n1522_007:0131b08": "律。鄉里譽之。時達磨之道。方盛行襄漢間。龍潭信禪",
    "X77n1522_007:0131b09": "師名尤振。鑑因挾複造之。見則遽曰。久嚮龍潭。及乎",
    "X77n1522_007:0131b10": "到來。潭又不見。龍又不現。鑑曰。子親到龍潭來。一夕",
    "X77n1522_007:0131b11": "久侍立方丈上。將出索燭焉。信授以紙燭。鑑擬接次。",
    "X77n1522_007:0131b12": "信即吹滅之。鑑禮拜。信云見什麼便禮拜。鑑云。從今",
    "X77n1522_007:0131b13": "向去。不疑天下老和尚舌頭也。明日即辭去。信謂諸",
    "X77n1522_007:0131b14": "徒曰。可中有箇漢。牙如劒樹。口似血盆。一棒打不回",
    "X77n1522_007:0131b15": "頭。他日向孤峯頂上。立吾道在。鑑抵溈山。從法堂西",
    "X77n1522_007:0131b16": "過東。回顧方丈云。無無。便出。至僧堂前。乃云。也不可",
    "X77n1522_007:0131b17": "草草忩忩。遂具威儀上參。跨門提起坐具喚云。和尚。",
    "X77n1522_007:0131b18": "溈山擬取拂子。鑑喝揚袂而出。溈山晚間問維那云。",
    "X77n1522_007:0131b19": "今日新到僧何在。對曰。那僧見和尚了。便背法堂。著",
    "X77n1522_007:0131b20": "草鞋去也。溈問云。儞眾人還識者僧否。眾云不識。溈",
    "X77n1522_007:0131b21": "云。是僧將來。有把茆蓋頭。呵佛罵祖去在。住澧陽三",
    "X77n1522_007:0131b22": "十年。屬武宗廢教。避難於獨浮山石室中。大中初。武",
    "X77n1522_007:0131b23": "陵太守薛廷望。再崇葺德山禪院。請鑑居之。上堂云。",
    "X77n1522_007:0131b24": "於己無事。則勿妄求。妄求而得之。亦非得也。汝但無",
    "X77n1522_007:0131c01": "心於事。無事於心。則虗而靈。空而妙。毫釐繫念。三塗",
    "X77n1522_007:0131c02": "業因。瞥爾情生。萬劫覊鎖。聖名凡號。盡是虗聲。殊相",
    "X77n1522_007:0131c03": "劣形。皆為幻色。汝若求之。得無累乎。及其厭之。又成",
    "X77n1522_007:0131c04": "大患。鑑一日問維那。今日幾人新到。那云八人。鑑云。",
    "X77n1522_007:0131c05": "將來一時生按著。龍牙問學人。仗鏌鎁劒。擬取師頭",
    "X77n1522_007:0131c06": "時如何。鑑引頸。牙云。頭落也。鑑微笑。牙後到洞山舉",
    "X77n1522_007:0131c07": "前語。山云。德山道什麼。牙云。德山無語。山云。莫道無",
    "X77n1522_007:0131c08": "語。且將德山落底頭。呈似老僧。牙省過懺謝。有人舉",
    "X77n1522_007:0131c09": "似鑑。鑑云。洞山老人不識好惡。者箇漢。死來多少時。",
    "X77n1522_007:0131c10": "救得有什麼用處。雪峯問。從上宗風以何法示人。鑑",
    "X77n1522_007:0131c11": "云。我宗無語句。亦無一法與人。巖頭聞云。德山老人",
    "X77n1522_007:0131c12": "一條脊梁骨硬似鐵。拗不折。雖然如是。唱教門中。猶",
    "X77n1522_007:0131c13": "較些子。鑑尋常遇僧到參。多以柱杖打。臨濟聞之。教",
    "X77n1522_007:0131c14": "侍者參次。待其打時。但接取柱杖。當胸一柱。侍者壹",
    "X77n1522_007:0131c15": "如臨濟教。鑑便歸方丈。待者回舉似臨濟。濟云從來",
    "X77n1522_007:0131c16": "疑著者漢。六年乙酉歲。十二月三日。忽告其徒曰。捫",
    "X77n1522_007:0131c17": "空追嚮。勞汝心神。夢覺覺非。復有何事。竟坐逝。春秋",
    "X77n1522_007:0131c18": "八十四。戒臘六十五。",
    "X77n1522_007:0131c19": "唐藏奐生蘇州華亭之朱氏。方娠及產。人聞異香炁。",
    "X77n1522_007:0131c20": "為兒時。甞墮井中。若有物以舉而出之者。丱歲禮道",
    "X77n1522_007:0131c21": "曠禪師薙落。弱冠詣嵩山受具。母每想念。輒涕泣。因",
    "X77n1522_007:0131c22": "爾喪明。迨歸省。即能視如故。母喪哀毀。廬墓致禎祥。",
    "X77n1522_007:0131c23": "以孝名鄉里。見靈默大師於五洩山。獲悟入。涉會昌",
    "X77n1522_007:0131c24": "大中教門盛衰之變。守道自若。及洛陽再造長壽寺。",
    "X77n1522_007:0132a01": "詔居之。手緝梵夾。以完大藏。甞謂人曰。吾前身。寔四",
    "X77n1522_007:0132a02": "明天童山曇粹也。宿緣且至。吾其歸乎。會南海楊公",
    "X77n1522_007:0132a03": "收典姑蘇。建精舍。迎奐。因東還。大中十二年。鄞檀越",
    "X77n1522_007:0132a04": "任景求願。悉捐其家。奉三寶。慕奐行義。祈請為開山",
    "X77n1522_007:0132a05": "第一世。眾擁留不聽往。奐以椶拂遺之曰。此在即我",
    "X77n1522_007:0132a06": "在爾。尚何疑。既說法。玄侶雲委。且為築一墪西北隅。",
    "X77n1522_007:0132a07": "植柏五根其上。以表五百墪。曰此水地吾以鎮之。俄",
    "X77n1522_007:0132a08": "剡寇裘甫犯鄞。一日其徒二千人。盡執兵突入。奐瞑",
    "X77n1522_007:0132a09": "目宴坐堂上。賊臨以鋒刃。色不撓。賊悸懾。扣頭謝罪",
    "X77n1522_007:0132a10": "去。賊平。州上其事。詔賜寺頟棲心。以旌奐德。而天童",
    "X77n1522_007:0132a11": "亦時所涖止也。咸通七年秋。示微疾。預戒弟子曰。七",
    "X77n1522_007:0132a12": "日之後。吾且逝矣。可權窆天童巖。更三年而闍維焉。",
    "X77n1522_007:0132a13": "八月三日終。壽七十七。臘五十七。十年八月三日。弟",
    "X77n1522_007:0132a14": "子遵遺命從事。獲舍利數千粒。色紅翠可愛。十三年。",
    "X77n1522_007:0132a15": "弟子价休。詣闕請諡。詔諡心鏡。塔曰壽相。刺史崔琪",
    "X77n1522_007:0132a16": "撰文勒碑。",
    "X77n1522_007:0132a17": "唐從諫姓張氏。其先南陽人。後徙廣陵。性倜儻。為鄉",
    "X77n1522_007:0132a18": "里所畏服。有善相者。謂曰。子身八尺。眉目秀朗。他日",
    "X77n1522_007:0132a19": "必荷榮寄。諫曰。素不願仕進。未知所以榮寄也。曰非",
    "X77n1522_007:0132a20": "獨以仕進為榮寄。方壯歲。忽謝遣妻子。求薙染。甫登",
    "X77n1522_007:0132a21": "戒品。因悟心宗。尋掛錫於洛下廣孝寺。慕道之賓。紛",
    "X77n1522_007:0132a22": "然參訪。民間尤敬事之。設食必位對賓頭盧尊者曰。",
    "X77n1522_007:0132a23": "固生羅漢也。會昌沙汰。諫烏帽麻袍。得皇甫氏溫泉",
    "X77n1522_007:0132a24": "之別業匿焉。夏甞入定於後岡喬木下。一日雷電。風",
    "X77n1522_007:0132b01": "雨大作。他在者皆驚走。諫跏趺坐自若。徐向空叱曰。",
    "X77n1522_007:0132b02": "惡畜生敢爾。大中初。歸洛下。時廣陵所生之子長矣。",
    "X77n1522_007:0132b03": "偶來覲。遇諫于院門不識也。乃從問所在處。諫詭指",
    "X77n1522_007:0132b04": "之曰。東南。子去。因闔戶不復出。咸通七年。丙戌夏。徧",
    "X77n1522_007:0132b05": "詣檀越辭別。且戒諸弟子玄章等。秋七月朔。旦起盥",
    "X77n1522_007:0132b06": "手焚香。苾慈氏如來。右脇臥而逝。年八十餘矣。玄章",
    "X77n1522_007:0132b07": "等。送屍於建春門外尸陀林。施諸鳥獸。三日視之。肌",
    "X77n1522_007:0132b08": "貌如生。卒無侵毀者。於是又以西竺法焚之。收合餘",
    "X77n1522_007:0132b09": "燼。起白塔于道旁。",
    "X77n1522_007:0132b10": "唐義玄姓邢氏。曹州南華人。幼負出塵之志。及落髮",
    "X77n1522_007:0132b11": "進具。即慕禪宗。初依希運禪師。止黃檗山。堂中第一",
    "X77n1522_007:0132b12": "座。勉令問話。玄問如何是祖師西來的的意。檗便打。",
    "X77n1522_007:0132b13": "如是三問。三遭打。遂辭黃檗。參大愚。愚問什麼處來。",
    "X77n1522_007:0132b14": "玄云。黃檗來。愚云。黃檗有何言教。玄舉前話。且問愚",
    "X77n1522_007:0132b15": "以遭黃檗打。過所在處。愚云。黃檗恁麼老婆心。為汝",
    "X77n1522_007:0132b16": "得徹困。汝猶不知。反從我覓過耶。玄於是大悟云。元",
    "X77n1522_007:0132b17": "來佛法無多子。愚因揕其衣領。詰之云。適來汝尚不",
    "X77n1522_007:0132b18": "知其過。而今又道佛法無多子。汝見箇什麼如此。玄",
    "X77n1522_007:0132b19": "無語。但築愚肋下三舉而已。愚拓開云。汝師黃檗。非",
    "X77n1522_007:0132b20": "干我事。玄即走見黃檗。檗云。尿牀鬼子。來來去去作",
    "X77n1522_007:0132b21": "麼。玄云。只為老婆心切。檗云。大愚饒舌。待見與他一",
    "X77n1522_007:0132b22": "頓。玄云。說什麼待見。即今便是。遂鼓檗一掌。檗咲云。",
    "X77n1522_007:0132b23": "者風顛漢。敢來這裏捋虎鬚。參堂去。玄一日辭黃檗。",
    "X77n1522_007:0132b24": "檗云。什麼處去。玄云。不是河南。即是河北。檗枮柱杖",
    "X77n1522_007:0132c01": "便打。玄捉住柱杖云。者老漢莫盲枷瞎棒。已後錯打",
    "X77n1522_007:0132c02": "人去在。檗喚侍者。把將柱杖拂子來。玄喚侍者。把將",
    "X77n1522_007:0132c03": "火來。檗云不然。但將去。汝後坐斷天下人舌頭在。玄",
    "X77n1522_007:0132c04": "還鄉黨。俯徇請人之請。住子城南臨濟禪苑。上堂云。",
    "X77n1522_007:0132c05": "汝等諸人赤肉團上。有一無位真人。常向面門出入。",
    "X77n1522_007:0132c06": "汝若不識。但問老僧。時有僧問。如何是無位真人。玄",
    "X77n1522_007:0132c07": "便打云。無位真人。是什麼乾屎橛。上堂。夫為法者。不",
    "X77n1522_007:0132c08": "避喪身命。我在先師處。三度喫棒。如蒿枝拂相似。如",
    "X77n1522_007:0132c09": "今更思一頓。誰為我下得手。時有僧云。某甲下得手。",
    "X77n1522_007:0132c10": "玄與柱杖。其僧擬接。玄便打。咸通七年丙戌四月十",
    "X77n1522_007:0132c11": "日將示滅。乃集嗣法諸徒。說偈曰。沿流不止問如何。",
    "X77n1522_007:0132c12": "真照無邊說似他。離相離名如不稟。吹毛用了急須",
    "X77n1522_007:0132c13": "磨。偈畢坐逝。諡慧照。塔號澄靈。",
    "X77n1522_007:0132c14": "唐鑑宗姓錢氏。湖州長城人。祖徽禮部侍郎。父晟不",
    "X77n1522_007:0132c15": "仕。臥病久之。宗刲股肉作羮以進。病因愈。孝譽遠著。",
    "X77n1522_007:0132c16": "時高閑以內供奉上都臨壇大德。居州之開元寺。閑",
    "X77n1522_007:0132c17": "善草書。聲名藉甚。宗請禮以為師。而剃染焉。謁鹽官",
    "X77n1522_007:0132c18": "悟空大師。獲印記。咸通三年辛巳。巡歷名山。遂止天",
    "X77n1522_007:0132c19": "目東峯之徑山。道俗歸心。化以弘闡。有弟子洪諲。以",
    "X77n1522_007:0132c20": "講論自矜。宗謂之曰。佛祖正法。直截亡詮。汝算海沙。",
    "X77n1522_007:0132c21": "於理何益。但能莫存知見。泯絕外緣。離一切心。即汝",
    "X77n1522_007:0132c22": "真性。諲聞茫然。禮辭遊方。至溈山悟旨。乃知宗訓為",
    "X77n1522_007:0132c23": "不誣也。七年丙戌。閏三月五日示滅。塔全身于大寂",
    "X77n1522_007:0132c24": "巖下。梁乾化五年。吳越國王尚父錢氏。表請諡曰無",
    "X77n1522_007:0133a01": "上天下號為徑山第二祖。雲芽先生吳興沈敬脩述",
    "X77n1522_007:0133a02": "贊記。",
    "X77n1522_007:0133a03": "唐日照姓劉氏。岐人。世豪貴。讀書通經史莊老。然意",
    "X77n1522_007:0133a04": "殊陋之。遂趨長安大興善寺曇光法師。求出家。既受",
    "X77n1522_007:0133a05": "具。謁嵩嶽得印記。為黃梅法胤。後遊南嶽昂頭峯。愛",
    "X77n1522_007:0133a06": "其秀麗竦㧞。迥脫塵累。有終焉之志。菴居閱二十載。",
    "X77n1522_007:0133a07": "屬會昌廢教。照因木食澗飲。僅延喘息深巖窮谷中。",
    "X77n1522_007:0133a08": "大中初。詔除舊禁。乃復率其慕嚮之徒。繕治故址。以",
    "X77n1522_007:0133a09": "受來學。如是又十五年。咸通元年示寂。春秋百八。越",
    "X77n1522_007:0133a10": "三年二月三日。遷屍于塔。建碑垂永久。天下謂之昂",
    "X77n1522_007:0133a11": "頭照云。",
    "X77n1522_007:0133a12": "唐普化出家事盤山寶積禪師。得教外別傳之指。及",
    "X77n1522_007:0133a13": "盤山示寂。乃持一鐸。於北地行化。或城市。或山林。見",
    "X77n1522_007:0133a14": "人則以鐸從耳邊振之。而唱曰。明頭來明頭打。暗頭",
    "X77n1522_007:0133a15": "來暗頭打。四方八面來連架打。時義玄禪師方居真",
    "X77n1522_007:0133a16": "定之臨濟院。使人捉住問曰。總不與麼來時如何。化",
    "X77n1522_007:0133a17": "乃拓開其人云。來日大悲院裏有齋。濟聞之曰。我從",
    "X77n1522_007:0133a18": "來疑著者漢。一日臨濟擇菜次。化喫生菜。濟曰。者漢",
    "X77n1522_007:0133a19": "大似一頭驢。化作驢鳴。化見馬步使喝道出。化亦喝",
    "X77n1522_007:0133a20": "道。且作相樸勢於馬步使前。使令打五棒。化云。似即",
    "X77n1522_007:0133a21": "似。是即不是。使云。我打得你便休。說甚是不是。化於",
    "X77n1522_007:0133a22": "闤闠間振鐸唱云。覓箇去處不可得。時道吾遇之。把",
    "X77n1522_007:0133a23": "住云。你擬向什麼處去。化云汝從什麼處來。道吾無",
    "X77n1522_007:0133a24": "語。化掣手便去。一日入臨濟院。濟云賊賊。化亦云賊",
    "X77n1522_007:0133b01": "賊。同入僧堂。濟指聖僧問云。是凡是聖。化云是聖。濟",
    "X77n1522_007:0133b02": "云作者箇語話。化驟撼鐸唱云。河陽新婦子。木塔老",
    "X77n1522_007:0133b03": "婆禪。臨濟小廁兒。只具一隻眼。將終乃巡街乞求直",
    "X77n1522_007:0133b04": "裰。或施之衣。輒棄去。至臨濟。合棺施之。則欣然。負之",
    "X77n1522_007:0133b05": "趨。且號曰。明日普化東門死矣。於是聞者相率出東",
    "X77n1522_007:0133b06": "門以送。化曰。今日於青烏經不利。明日當死南門。明",
    "X77n1522_007:0133b07": "日之出南門者。以其誕也。稍益怠。及西門北門。則絕",
    "X77n1522_007:0133b08": "無往者矣。化然後入棺。自蓋殮。或知之轉以報。四方",
    "X77n1522_007:0133b09": "坌集。集則鐸聲響空中。漸遠漸微耳。眾共破棺視之",
    "X77n1522_007:0133b10": "索然。",
    "X77n1522_007:0133b11": "唐良价會稽諸暨俞氏子。稚歲即從師於五泄山。逮",
    "X77n1522_007:0133b12": "二十一年。方獲薙染。往嵩山受具戒。未幾見南泉願",
    "X77n1522_007:0133b13": "禪師。值馬祖諱辰。南泉脩齋次。泉問眾云。未審馬大",
    "X77n1522_007:0133b14": "師還來否。眾無對。价出云。有伴即來。泉指价謂眾云。",
    "X77n1522_007:0133b15": "此後生甚堪雕琢。价云。和尚莫壓良為賤。到溈山問",
    "X77n1522_007:0133b16": "云。忠國師無情說法話。聞之久矣。未究其微。請和尚",
    "X77n1522_007:0133b17": "今日與良价道。溈云。父母所生口。終不為汝道。价云。",
    "X77n1522_007:0133b18": "還有與和尚同道者否。溈云。此去有雲巖道人。汝若",
    "X77n1522_007:0133b19": "見之。必為汝道。既到雲巖。便問。無情說法什麼人得",
    "X77n1522_007:0133b20": "聞。巖云。無情說法。無情得聞。价云。和尚聞否。巖云。我",
    "X77n1522_007:0133b21": "若聞。汝即不聞我說法。价云。若恁麼。良价果不聞和",
    "X77n1522_007:0133b22": "尚說法也。巖云。我說法汝尚不聞。何況無情說法。价",
    "X77n1522_007:0133b23": "述偈云。也大奇也大奇。無情說法不思議。若將耳聽",
    "X77n1522_007:0133b24": "終難會。眼處聞聲方得知。遂辭巖。巖云。什麼處去。价",
    "X77n1522_007:0133c01": "云。未卜所止。巖云。莫湖南去。价云無。巖云。莫歸鄉去。",
    "X77n1522_007:0133c02": "价云無。巖云。早晚來也。价云。待和尚有住處即來。巖",
    "X77n1522_007:0133c03": "云。此去難得相見。价云。難得不相見。又問。和尚百年",
    "X77n1522_007:0133c04": "後。忽有人問還貌得真否。如何秪對。巖云。但向伊道",
    "X77n1522_007:0133c05": "只者是。价良久。巖云。价闍梨。承當箇事。大須子細。价",
    "X77n1522_007:0133c06": "猶未肯。後因過水覩影。乃有偈曰。切忌從他覓。迢迢",
    "X77n1522_007:0133c07": "與我疎。我今獨自往。處處得逢渠。渠今正是我。我今",
    "X77n1522_007:0133c08": "不是渠。應須恁麼會。方得契如如。他日因供養雲巖",
    "X77n1522_007:0133c09": "真。有僧問云。先師道只者是。莫便是否。价云是。僧云。",
    "X77n1522_007:0133c10": "意旨如何。价云。當時幾錯會先師語。僧云。未審先師",
    "X77n1522_007:0133c11": "還知有也無。价云。若不知有。爭解恁麼道。若知有。爭",
    "X77n1522_007:0133c12": "肯恁麼道。大中末。盛化豫章高安之洞山。价問僧云。",
    "X77n1522_007:0133c13": "世間何處最苦。僧云。地獄最苦。价云不然。僧云。什麼",
    "X77n1522_007:0133c14": "最苦。价云。袈裟下不明大事最苦。价有疾。僧問云。還",
    "X77n1522_007:0133c15": "有不病者麼。价云有。僧云不病者還看和尚否。价云。",
    "X77n1522_007:0133c16": "老僧看他有分。僧云。和尚爭得看他。价云。老僧看時",
    "X77n1522_007:0133c17": "即不見有病。僧無對。咸通十年己丑三月朔。剃髮搭",
    "X77n1522_007:0133c18": "僧伽梨。命鳴鍾。奄然逝。時弟子眾悲號莫能已。价忽",
    "X77n1522_007:0133c19": "開目。喻眾曰。夫出家之人。心不依物。是真脩行。勞生",
    "X77n1522_007:0133c20": "息死。於悲何有。召主事僧曰。營齋。齋畢吾其逝矣。於",
    "X77n1522_007:0133c21": "是眾情慕戀。乃持遲其齋。至於七日。而後告備。价亦",
    "X77n1522_007:0133c22": "隨眾。且謂其齋為愚癡齋。蓋以其無般若氣分也。及",
    "X77n1522_007:0133c23": "僧唱隨意。則曰。臨行之際。大率不可喧動。此齋所以",
    "X77n1522_007:0133c24": "示戒也。明日浴訖跏趺而逝。春秋六十三。戒臘四十",
    "X77n1522_007:0134a01": "二。後詔諡悟本。塔號慧覺。",
    "X77n1522_007:0134a02": "唐藏廙姓程氏。衢州信安人。蚤歲志求出家。元和中。",
    "X77n1522_007:0134a03": "詣長沙嶽麓寺。依靈智律師落髮。長慶三年。登具戒",
    "X77n1522_007:0134a04": "於武陵開元寺智總律師所。語同業曰。教門繁廣難",
    "X77n1522_007:0134a05": "尋。然有總門而不探討。是可謂智乎。於是遊湘潭。登",
    "X77n1522_007:0134a06": "龍牙山。遇馬素弟子。方說法山中。一日語廙曰。蘊界",
    "X77n1522_007:0134a07": "不真。有生非我。子之正本。當何所名。復從誰得。廙於",
    "X77n1522_007:0134a08": "言下領悟。未幾。避會昌之禍於鄉里之柯山。大中六",
    "X77n1522_007:0134a09": "年。郡牧崔公壽。別於郡之龍興寺。構禪室以居之。閱",
    "X77n1522_007:0134a10": "數年至嘉禾。眾留居至德伽藍。崔公鈞守姑蘇。久聞",
    "X77n1522_007:0134a11": "廙名。邀居南禪院。咸通八年。浙西廉使周公寶。命居",
    "X77n1522_007:0134a12": "招隱寺。秋反嘉禾永安寺。蓋信士呂京。捨別墅以造",
    "X77n1522_007:0134a13": "者。乾符中。盜冠充斥。廙曰盜終不至此。後果然。五年",
    "X77n1522_007:0134a14": "十月十二日。安坐而化。弟子號哭。乃復甦。明年三月",
    "X77n1522_007:0134a15": "望前。徧別眾以逝。壽八十三。臘五十六。",
    "X77n1522_007:0134a16": "唐大安閩之陳氏子。幼年入道。資質不凡。元和十二",
    "X77n1522_007:0134a17": "年。登戒品于建州浦城縣之鳳栖寺靈感壇。寺始名",
    "X77n1522_007:0134a18": "乾元。壇名兜率。當安受戒時。天雨桂子。地生朱草。刺",
    "X77n1522_007:0134a19": "史元錫上其瑞。詔改今名。俄遊洪井。獲聞律學之要。",
    "X77n1522_007:0134a20": "造臨川石鞏山。見慧藏禪師。受半人之記。北入五臺。",
    "X77n1522_007:0134a21": "每躶浴龍池中。觀者驚悚。安自若。後禮溈山大圓禪",
    "X77n1522_007:0134a22": "師。時崔貞孝方廉使豫章。重聞安譽。走疏召之。咸通",
    "X77n1522_007:0134a23": "十四年。詔賜號延聖大師。并紫袈裟。中和二年。法堂",
    "X77n1522_007:0134a24": "之梁。忽中折。明年癸卯十月二十二日。坐逝於怡山",
    "X77n1522_007:0134b01": "之方丈。春秋九十一。臘六十七。諡圓智。塔號證真。",
    "X77n1522_007:0134b02": "唐慧寂韶州湞昌葉氏子。年十五。懇求出家。父母不",
    "X77n1522_007:0134b03": "聽。十七懇愈甚。猶未許也。其夜忽有白光二道。貫其",
    "X77n1522_007:0134b04": "舍。察其所從來。則自曹溪發也。寂亦左斷無明指及",
    "X77n1522_007:0134b05": "小指。以進曰。敢以奉酬劬勞之德。於是遣依通禪師",
    "X77n1522_007:0134b06": "於南華薙染。年十八。即以沙彌進道。初訪躭源。已覺",
    "X77n1522_007:0134b07": "陞堂。後見溈山。遂能臻奧。問溈山云。如何是真佛住",
    "X77n1522_007:0134b08": "處。溈云。以思無思之妙。反思靈燄之無窮。思盡還源。",
    "X77n1522_007:0134b09": "此性常住。事理不二。真佛如如。於是執侍久之。遂往",
    "X77n1522_007:0134b10": "江陵受戒。乃參巖頭。巖舉拂子。寂展坐具。巖置拂子",
    "X77n1522_007:0134b11": "於背後。寂以坐具搭肩上出。巖云。我不肯汝放。品肯",
    "X77n1522_007:0134b12": "汝收。問石室云。佛之與道相去幾何。室云。道如展掌。",
    "X77n1522_007:0134b13": "佛似握拳。即辭室。室門送召云。莫一向去。已後却來",
    "X77n1522_007:0134b14": "我邊。寂歸溈山居十年。父子酬唱。及應接他機。具見",
    "X77n1522_007:0134b15": "別錄。後自王莽山。遷止仰嶠。隨緣展化。言句尤繁。上",
    "X77n1522_007:0134b16": "堂云。汝等諸人。各自回光反照。莫記吾言。汝從無始",
    "X77n1522_007:0134b17": "劫來。背明投暗。妄想根深。卒難頓㧞。吾之所言。蓋欲",
    "X77n1522_007:0134b18": "奪汝觕識。如將黃葉止啼。有什麼是處。僧問。禪宗頓",
    "X77n1522_007:0134b19": "悟。畢竟入門的意如何。寂云。此事極難。若是祖師門",
    "X77n1522_007:0134b20": "下。上根上契。一聞千悟。得大總持。其餘根隨智劣。若",
    "X77n1522_007:0134b21": "不安禪靜慮。到者裏總須茫然。僧云。此外還別有方",
    "X77n1522_007:0134b22": "便。令學人得入也無。寂云。別有別無。徒令汝心不安。",
    "X77n1522_007:0134b23": "且道。汝是什麼處人。僧云幽州人。寂云汝還思彼處",
    "X77n1522_007:0134b24": "否。僧云常思。寂云。彼處樓臺林苑。人馬駢闐。汝反思",
    "X77n1522_007:0134c01": "時。還有許多般否。僧云。某甲到者裡。一切不見有。寂",
    "X77n1522_007:0134c02": "云。汝解猶在境。信位即是。人位即不是。據汝所解。只",
    "X77n1522_007:0134c03": "得一玄。向後得座披衣。自看去好。僧禮謝而去。寂於",
    "X77n1522_007:0134c04": "未遷化之數年前。有偈云。年滿七十七。老去是今日。",
    "X77n1522_007:0134c05": "任性自浮沈。兩手攀屈膝。逮茲果於韶州東平山抱",
    "X77n1522_007:0134c06": "膝而化。時年七十七。後諡智通大師妙光之塔。",
    "X77n1522_007:0134c07": "唐慶諸生廬陵新塗玉笥鄉之陳氏。祖考皆有隱德。",
    "X77n1522_007:0134c08": "諸年十三。禮紹鑾禪師於豫章西山剃落。年二十三。",
    "X77n1522_007:0134c09": "往嵩山受具戒。習毗尼。既而抵大溈山。作米頭。以究",
    "X77n1522_007:0134c10": "心學。一日諸在寮內篩米次。溈山云。施主物莫拋撒。",
    "X77n1522_007:0134c11": "諸云。不拋撒。溈於地上拾得一粒。舉起云。又道不拋",
    "X77n1522_007:0134c12": "撒。諸云。一粒子不多。溈云。須知千粒萬粒。從者一粒",
    "X77n1522_007:0134c13": "生。諸云。千粒萬粒。從者一粒生。未審者一粒。從什麼",
    "X77n1522_007:0134c14": "處生。溈山咲歸方丈。至晚上堂云。大眾米裏有虫。後",
    "X77n1522_007:0134c15": "參道吾問云。如何是觸目菩提。吾喚沙彌。沙彌應諾。",
    "X77n1522_007:0134c16": "吾云添淨缾水著。吾却問諸。汝適來問什麼諸欲舉",
    "X77n1522_007:0134c17": "前問。吾便起去。諸有省。後出世石霜。上堂云。法身非",
    "X77n1522_007:0134c18": "身。此是教家極則。祖師門下。全無肯路。但由心意。妄",
    "X77n1522_007:0134c19": "說見聞。盡落今時窠臼。汝等諸人還委悉麼。僧問如",
    "X77n1522_007:0134c20": "何是西來意。諸云。空中一片石。僧禮拜。諸云會麼。僧",
    "X77n1522_007:0134c21": "云不會。諸云。賴汝不會。汝若會。即打破汝頭。道吾以",
    "X77n1522_007:0134c22": "諸見處深類己。乃躬至石霜就養。會洞山示寂。四方",
    "X77n1522_007:0134c23": "學者無所歸宿。而卒於諸是賴。如是二十年。堂中老",
    "X77n1522_007:0134c24": "宿長坐不臥。屹若椔杌。天下謂之石霜枯木眾。光啟",
    "X77n1522_007:0135a01": "四年戊申歲二月乙亥。示疾終。享齡八十二。受臘五",
    "X77n1522_007:0135a02": "十九。越三月十五日。葬于寺之西北隅。諡普會。塔號",
    "X77n1522_007:0135a03": "法相。",
    "X77n1522_007:0135a04": "唐全豁出泉州柯氏。少挺特。器度宏偉。依清源誼公",
    "X77n1522_007:0135a05": "薙落。趨長安西明寺照公。受具戒。即往保壽寺習經",
    "X77n1522_007:0135a06": "律。頃之偕雪峯存公。欽山邃公。北造臨濟。屬臨濟歸",
    "X77n1522_007:0135a07": "寂。乃謁仰山。才入門。提起坐具云。和尚。山欲舉起拂",
    "X77n1522_007:0135a08": "子。豁云不妨好手。繼參德山。提坐具上法堂。徘徊瞻",
    "X77n1522_007:0135a09": "顧。德山云作麼。豁咄之。山云。老僧過在什麼處。豁云。",
    "X77n1522_007:0135a10": "兩重公案。遂下參堂。山云。者箇阿師。稍似箇行脚人。",
    "X77n1522_007:0135a11": "至來日上方丈問訊。山云。闍梨是昨日新到麼。豁云",
    "X77n1522_007:0135a12": "是。山云。什麼處學得者虗頭來。豁云。某甲終不自謾。",
    "X77n1522_007:0135a13": "山云。他後不得孤負老僧。一日豁入方丈。側身立問",
    "X77n1522_007:0135a14": "云。是凡是聖。山喝。豁禮拜。後有人舉似洞山。山云。若",
    "X77n1522_007:0135a15": "不是豁上座。大難承當。豁聞之乃曰。洞山老人不識",
    "X77n1522_007:0135a16": "好惡。錯下名言。我當時一手撎一手捺。雪峯作飯頭。",
    "X77n1522_007:0135a17": "一日飯遲。德山拓鉢至法堂。峯因曬炊巾。見之云。者",
    "X77n1522_007:0135a18": "老漢。鍾未鳴。鼓未響。拓鉢向什麼處去。德山便歸方",
    "X77n1522_007:0135a19": "丈。峯舉似豁。豁云。大小德山不會末後句。山聞即呼",
    "X77n1522_007:0135a20": "至問云。汝不肯老僧那。豁密啟其意。山至來日上堂。",
    "X77n1522_007:0135a21": "豁於僧堂前。撫掌大笑云。且喜老漢會末後句。直是",
    "X77n1522_007:0135a22": "天下人無柰他何。雖然如此。也只得三年。豁與雪峯",
    "X77n1522_007:0135a23": "欽山聚話次。雪峯忽指一椀水。欽山云。水清月現。雪",
    "X77n1522_007:0135a24": "峯云。水清月不現。豁踢翻水椀而去。豁與雪峯同辭",
    "X77n1522_007:0135b01": "德山。山問甚麼處去。豁云。暫辭和尚下山去。山云。子",
    "X77n1522_007:0135b02": "他後作麼生。豁云。不敢孤負和尚。山云。子憑何見。有",
    "X77n1522_007:0135b03": "此說。豁云。智過於師。方堪傳授。智與師齊。減師半德。",
    "X77n1522_007:0135b04": "山云。如是如是當善護持。豁反菴于洞庭之臥龍山。",
    "X77n1522_007:0135b05": "僧問。無師之人還有出身處也無。豁云。聲前古毳爛。",
    "X77n1522_007:0135b06": "云堂堂來時如何。豁云刺破眼。問如何是祖師意。豁",
    "X77n1522_007:0135b07": "云。移取廬山來向汝道。上堂。謂諸徒云。吾甞尋究涅",
    "X77n1522_007:0135b08": "槃經。三兩段文。似衲僧說話時。有僧禮拜請舉。豁云。",
    "X77n1522_007:0135b09": "第一段義道。吾教意如伊字三點。東方一點。點開諸",
    "X77n1522_007:0135b10": "菩薩眼。西方一點。點斷諸菩薩命根。上方一點。點著",
    "X77n1522_007:0135b11": "諸菩薩頂。第二段義道。吾教意如摩醯首羅。擘開面",
    "X77n1522_007:0135b12": "門。竪亞一隻眼。第三段義道。吾教意。如塗毒鼓。擊一",
    "X77n1522_007:0135b13": "聲。遠近聞者皆喪。時小嚴上座出問云。如何是塗毒",
    "X77n1522_007:0135b14": "鼓。豁以兩手按膝。舉身橫亞云。韓信臨朝底。光啟初。",
    "X77n1522_007:0135b15": "徙唐年山。鑿巖置院。號巖頭。值天下大亂。豁每語人",
    "X77n1522_007:0135b16": "曰。我死要當大叫一聲。三年四月八日。賊群聚院中。",
    "X77n1522_007:0135b17": "索供饋。知事輩皆遁匿。獨豁坐堂上。賊揮突。不為動。",
    "X77n1522_007:0135b18": "乃剚刃其腹。豁果大叫。聲聞數十里。竟卒。闍維獲舍",
    "X77n1522_007:0135b19": "利以葬。僖廟賜諡清嚴。塔號出塵。南嶽釋玄泰撰碑",
    "X77n1522_007:0135b20": "頌德。",
    "X77n1522_007:0135b21": "唐惟靖吳門人也。形奇貌古。甚類憨癡。年十三。入寧",
    "X77n1522_007:0135b22": "國寺。巡僧房唱曰。要人出家請留下。至經藏院。見大",
    "X77n1522_007:0135b23": "德慧政。便跪拜。願容執侍。既剪落。趨天台受具戒。略",
    "X77n1522_007:0135b24": "歸謝政。還訪知識。每夜宿於定光禪師廢道場地。侵",
    "X77n1522_007:0135c01": "星遠赴禪林寺晨粥。虎隨往來。蹤跡滿道。靖隨以鉏",
    "X77n1522_007:0135c02": "滅之。其意蓋不欲令人知也。常病背疽。袒而臥。偶有",
    "X77n1522_007:0135c03": "鴆鳥。糞瘡上即愈。窖藏半斗米。曰以為霜雪糧。日和",
    "X77n1522_007:0135c04": "野菜煑銚中取食。米則終年未甞耗。尋徙明州之伏",
    "X77n1522_007:0135c05": "龍山。山下瞰滄海。勢岧嶢㧞霄漢。昔沙門鑑諸隱焉。",
    "X77n1522_007:0135c06": "諸有文學道義刺史至者多謁之。靖尤為刺史黃晟",
    "X77n1522_007:0135c07": "所敬。屢請於州府供養。晚年於奉化北山置院。示疾",
    "X77n1522_007:0135c08": "坐逝。春秋七十餘。窆于山下。塋銘存焉。",
    "X77n1522_007:0135c09": "唐玄泰不知何許人。性方正。舉止造次合於義。蚤年",
    "X77n1522_007:0135c10": "徧參請。甞見德山鑑禪師。有悟入。晚居衡山之七寶",
    "X77n1522_007:0135c11": "臺。寒暑之服。未甞用帛。人因以布衲呼之。後進或有",
    "X77n1522_007:0135c12": "謁者。使盡略去苛禮。苟苾門弟子。則立謝絕。戒勿通。",
    "X77n1522_007:0135c13": "然好誘誨俊秀。善詞章。凡著述。輒能傳遠垂久。時寺",
    "X77n1522_007:0135c14": "尤苦山民莫傜輩所擾。斬木燒山。不可誰何。於是泰",
    "X77n1522_007:0135c15": "作畬山謠以風。而上適聞之。詔守令嚴加禁約。而嶽",
    "X77n1522_007:0135c16": "中諸寺。賴以獲存。臨逝說偈曰。不用剃頭。不須澡浴。",
    "X77n1522_007:0135c17": "猛燄一堆。千足萬足。舍利營小浮圖以葬。",
    "X77n1522_007:0135c18": "唐圓紹姓孫氏。其先富陽人。祖官南燕。固占藉于滑",
    "X77n1522_007:0135c19": "臺焉。紹幼而俊邁恬靜。年十八。事明福寺正覺禪師",
    "X77n1522_007:0135c20": "出家。年二十二。於相州義壇。從香燈律師受具。已而",
    "X77n1522_007:0135c21": "徧歷叢林。實悟旨於夷門倉垣水南。水南即今之開",
    "X77n1522_007:0135c22": "寶寺也。復久掛錫。以養聖胎。大中十年。會裴公休罷",
    "X77n1522_007:0135c23": "相鎮汴。與言悅之。請居上方院。紹恐其迫窄。不足以",
    "X77n1522_007:0135c24": "容廣眾。將闢而大之。時檀信臻萃。倐成鉅剎。擁毳之",
    "X77n1522_007:0136a01": "流。數盈二百。僖宗時。相國晉公王鐸。為奏院額曰雙",
    "X77n1522_007:0136a02": "林。師號曰法濟。仍詔度僧七人。以侍湯藥。法社之盛。",
    "X77n1522_007:0136a03": "僅四十載。所受化者。可萬計。僧尼弟子。五百餘人。乾",
    "X77n1522_007:0136a04": "寧二年乙卯七月四日。謂眾曰。若不解玄旨。何能脫",
    "X77n1522_007:0136a05": "生死。報汝諸人。急急自了。吾今景迫崦嵫。此為最後",
    "X77n1522_007:0136a06": "教戒也。遂寂然而化。壽八十五。臘六十三。詔於本院",
    "X77n1522_007:0136a07": "西南隅建塔以葬。越五年二月二日。開塔儀貌如生。",
    "X77n1522_007:0136a08": "爪髮俱長。乃復供養七日。使遠近瞻仰。當闍維之際。",
    "X77n1522_007:0136a09": "神光五色出煙中。收舍利百餘粒。四眾淘汰近千粒。",
    "X77n1522_007:0136a10": "珠圓玉潔。非戒定慧所熏染。惡能爾。昭宗戊午歲也。",
    "X77n1522_007:0136a11": "梁乾化癸酉。詔諡定覺。塔號靈化。貞明四年九月。慧",
    "X77n1522_007:0136a12": "靄等立碑。開封尹王瓚文。",
    "X77n1522_007:0136a13": "唐從諗郝氏。曹州郝鄉人也。童穉出家於州之扈通",
    "X77n1522_007:0136a14": "寺。以沙彌抵池陽。見南泉願和尚。時泉方偃息。問諗",
    "X77n1522_007:0136a15": "曰。近離什麼處。諗云瑞像院。泉云。還見瑞像麼。諗云。",
    "X77n1522_007:0136a16": "不見瑞像。只見臥如來。泉云。汝是有主沙彌。無主沙",
    "X77n1522_007:0136a17": "彌。諗云。有主沙彌。泉云。主在什麼處。諗進前云。仲冬",
    "X77n1522_007:0136a18": "嚴寒。伏惟和尚。尊體萬福。泉器之。許入室。異日問南",
    "X77n1522_007:0136a19": "泉。如何是道。泉云。平常心是道。諗云。還可趣向否。泉",
    "X77n1522_007:0136a20": "云。擬向即乖。諗云。不擬如何知是道。泉云。道不屬知。",
    "X77n1522_007:0136a21": "不屬不知。知足妄覺。不知是無記。若是真達不疑之",
    "X77n1522_007:0136a22": "道。猶如太虗廓然虗豁。豈可強是非耶。諗於言下悟",
    "X77n1522_007:0136a23": "入。乃於嵩嶽琉璃壇納戒。却反南泉。異日問南泉。知",
    "X77n1522_007:0136a24": "有底人。向什麼處休歇。泉云。山下作牛去。諗云謝指",
    "X77n1522_007:0136b01": "示。泉云。昨夜三更月到窻。諗作火頭。一日閉却門。燒",
    "X77n1522_007:0136b02": "煙滿屋。叫云。救火救火。時大眾俱到。諗云。道得即開",
    "X77n1522_007:0136b03": "門。南泉於窻隙中。過鑰匙與諗。諗即開門。諗到黃檗。",
    "X77n1522_007:0136b04": "檗便閉却方丈門。諗持火炬。於法堂內叫云。救火救",
    "X77n1522_007:0136b05": "火。檗開門擒住云。道道。諗云。賊過後張弓。又到保壽。",
    "X77n1522_007:0136b06": "壽見來即背坐禪牀上。諗展坐具禮拜。壽下禪牀。諗",
    "X77n1522_007:0136b07": "便出。到鹽官云看箭。官云過也。諗云中也。到夾山將",
    "X77n1522_007:0136b08": "柱杖入法堂。夾山云。作什麼。諗云探水。夾云。一滴也",
    "X77n1522_007:0136b09": "無。探什麼。諗倚杖於壁而出。將遊五臺。有大德作偈",
    "X77n1522_007:0136b10": "留云。何處青山不道場。不須策杖禮清涼。雲中縱有",
    "X77n1522_007:0136b11": "金毛現。正眼觀來非吉祥。諗云。作麼生是正眼。大德",
    "X77n1522_007:0136b12": "無對。眾請住趙州觀音院。示眾云。如明珠在掌。胡來",
    "X77n1522_007:0136b13": "胡現。漢來漢現。老僧把一枝草。為丈六金身用。把丈",
    "X77n1522_007:0136b14": "六金身。為一枝草用。佛是煩惱。煩惱是佛。時有僧問。",
    "X77n1522_007:0136b15": "未審佛為誰家煩惱。諗云。為一切人煩惱。僧云。如何",
    "X77n1522_007:0136b16": "免得。諗云。用免什麼。諗掃地次。僧問。清淨伽藍為什",
    "X77n1522_007:0136b17": "麼有塵。諗云。又一點也。諗問一座主。講什麼經。座云。",
    "X77n1522_007:0136b18": "講涅槃經。諗云。問一段義得否。座云得。諗以脚踢空",
    "X77n1522_007:0136b19": "吹一吹。是什麼義座云。經中無此義。諗云。五百力士",
    "X77n1522_007:0136b20": "揭石業。便道無。大眾晚參。諗云。今夜答話去。有解問",
    "X77n1522_007:0136b21": "者出來。時有一僧出禮拜。諗云。比來拋甎引玉。却引",
    "X77n1522_007:0136b22": "得箇墼子。有僧遊五臺。問一婆子云。臺山路向什麼",
    "X77n1522_007:0136b23": "處去。婆云驀直去。僧便去。婆云。又恁麼去也。僧舉似",
    "X77n1522_007:0136b24": "諗。諗云。待我去勘破者婆子。諗明日便去。問臺山路",
    "X77n1522_007:0136c01": "如前。婆答諗亦如前。諗歸謂其僧曰。我與汝勘破者",
    "X77n1522_007:0136c02": "婆子了也。僧問。恁麼來底人。師還接否。諗云接。僧云。",
    "X77n1522_007:0136c03": "不恁麼來底人。師還接否。諗云接。僧云。恁麼來者從",
    "X77n1522_007:0136c04": "師接。不恁麼來者如何接。諗云。止止不須說。我法妙",
    "X77n1522_007:0136c05": "難思。有新到僧。謂諗曰。某甲從長安來。橫擔一條柱",
    "X77n1522_007:0136c06": "杖。不曾撥著一人。諗云。自是大德柱杖短。僧無對。有",
    "X77n1522_007:0136c07": "僧寫諗真。呈諗。諗曰。且道似我不似我。若似我即打",
    "X77n1522_007:0136c08": "殺老僧。若不似我即燒却幀子。諗上堂云。纔有是非。",
    "X77n1522_007:0136c09": "紛然失心。還有答話分也無。後有僧舉似洛浦。浦扣",
    "X77n1522_007:0136c10": "齒。又舉示雲居。居云何必。僧回舉似諗。諗云。南方大",
    "X77n1522_007:0136c11": "有人喪身失命。僧云。請和尚舉。諗纔舉前語。僧指旁",
    "X77n1522_007:0136c12": "僧云。者箇師僧。喫却飯了。作恁麼語話。諗休去。一日",
    "X77n1522_007:0136c13": "真定帥王公。擕諸子入院。諗坐而問曰。大王會麼。王",
    "X77n1522_007:0136c14": "曰不會。諗云。自小持齋身已老。見人無力下禪牀。明",
    "X77n1522_007:0136c15": "日王公令客將傳語。諗下禪牀接。侍者問云。和尚昨",
    "X77n1522_007:0136c16": "日大王來。不下禪牀。今日軍將來。為什麼却下禪牀。",
    "X77n1522_007:0136c17": "諗云。非汝所知。上等人來。禪牀上接。中等人來。下禪",
    "X77n1522_007:0136c18": "牀接。下等人來。山門外接。諗臨終。寄拂子與王公曰。",
    "X77n1522_007:0136c19": "若問何處得來。但道老僧平生受用不盡者。乾寧四",
    "X77n1522_007:0136c20": "年十一月二日。右脇而寂。壽一百二十。諡真際大師。",
    "X77n1522_007:0136c21": "唐慧沐姓祝氏。世居暨陽。為著族。沐幼冲。習詩禮成",
    "X77n1522_007:0136c22": "造秀。隨計吏入京師。道過覺智寺。謁大觀禪師契真。",
    "X77n1522_007:0136c23": "真微以語風沐。沐因開寤。求剃度。已具戒。詣洪井禮",
    "X77n1522_007:0136c24": "觀音次。頓見本心。咸通七載。還鄉里化導。邑宰韋公",
    "X77n1522_007:0137a01": "為帥。檀信建棲真院。以待四方學者。無何廉使裴延",
    "X77n1522_007:0137a02": "魯。於水監坊營治精舍。既成而召沐居之。俄明州掾",
    "X77n1522_007:0137a03": "齊肇。請居玉笥峯。所至著名績。未幾卒。壽八十八。臘",
    "X77n1522_007:0137a04": "四十五。乾寧五年七月三日也。",
    "X77n1522_007:0137a05": "唐元安姓談氏。鳳翔麟遊人。丱歲依兄祐律師於岐",
    "X77n1522_007:0137a06": "陽懷恩寺。薙落受具。即事參扣。首訪臨濟。已而辭濟。",
    "X77n1522_007:0137a07": "濟喜曰。臨濟門下一隻箭。誰敢當鋒。安蒙許可。自謂",
    "X77n1522_007:0137a08": "已足。尋至夾山卓菴。後得夾山書。覽之悚然。乃棄菴",
    "X77n1522_007:0137a09": "至夾山禮拜。夾山曰。雞栖鳳巢。非其同類。出去。安曰。",
    "X77n1522_007:0137a10": "自遠趨風。請師一接。夾山曰。目前無闍梨。此間無老",
    "X77n1522_007:0137a11": "僧。安便喝。夾山曰。住住。闍梨且莫草草悤悤。雲月是",
    "X77n1522_007:0137a12": "同。溪山各異。闍梨截斷天下人舌頭即得。如何却教",
    "X77n1522_007:0137a13": "無舌人解語。安茫然。夾山便打。安因茲服膺數載。一",
    "X77n1522_007:0137a14": "日問夾山。佛魔不到處。如何體會。答曰。燭明千里像。",
    "X77n1522_007:0137a15": "暗室老僧迷。又問。朝陽已昇。夜月不見時如何。答曰。",
    "X77n1522_007:0137a16": "龍舍海珠。游魚不顧。夾山將示滅。謂眾曰。石頭一枝",
    "X77n1522_007:0137a17": "看看滅已。安曰不然。夾山曰何也。安曰。自有青山在。",
    "X77n1522_007:0137a18": "夾山曰。苟如是則吾道未墜也。夾山順世。安因卜居",
    "X77n1522_007:0137a19": "於澧陽洛浦山。後徙朗州蘇溪。四方玄侶輻輳。示眾",
    "X77n1522_007:0137a20": "云。末後一句。始到牢關。鎻斷要津。不通凡聖。須知上",
    "X77n1522_007:0137a21": "流之士。不將佛祖見解。貼在額頭上。如靈龜負圖。自",
    "X77n1522_007:0137a22": "取喪身之本。僧問瞥然便見時如何。答曰。曉星分曙",
    "X77n1522_007:0137a23": "色。爭似太陽輝。僧問恁麼來不立。恁麼去不泯時如",
    "X77n1522_007:0137a24": "何。答曰。鬻薪樵子貴。衣錦道人輕。問曰。教中道。飯百",
    "X77n1522_007:0137b01": "千諸佛。不如飯一無脩無證者。百千諸佛有何過。無",
    "X77n1522_007:0137b02": "脩無證者有何德。答一片白雲橫谷口。幾多歸鳥夜",
    "X77n1522_007:0137b03": "迷巢。問曰。如何是本來事。答曰。一粒在荒田。不耘苗",
    "X77n1522_007:0137b04": "自秀。問若一向不耘。莫草裏埋沒却也無。答肌骨異",
    "X77n1522_007:0137b05": "蒭蕘。稊稗終難映。上堂云。孫臏收鋪去也。有卜者出",
    "X77n1522_007:0137b06": "來。僧出曰。請和尚一卦。答汝家爺死。僧無語。光化元",
    "X77n1522_007:0137b07": "年戊午秋八月。誡主事曰。出家之法。長物不留。播種",
    "X77n1522_007:0137b08": "之時。切宜減省。諦構之務。悉從廢停。流光迅速。大道",
    "X77n1522_007:0137b09": "深玄。苟或因循。曷由體悟。眾以為常。略不相儆。至冬",
    "X77n1522_007:0137b10": "示有微疾。亦不倦提唱。十二月一日。告眾曰。吾非明",
    "X77n1522_007:0137b11": "即後也。今有一事。問汝等。若通者箇是。即頭上安頭。",
    "X77n1522_007:0137b12": "若道者箇不是。即斬頭求活。時第一座對曰。青山不",
    "X77n1522_007:0137b13": "舉足。日下不挑燈。安曰。者裏是什麼時節。作者箇語",
    "X77n1522_007:0137b14": "話。時有彥從上座。別對曰。離此二途。請和尚不問。安",
    "X77n1522_007:0137b15": "曰未在更道。答彥從道不盡。安曰。我不管汝盡不盡。",
    "X77n1522_007:0137b16": "答彥從無侍者祇對和尚。安乃下堂。至夜令侍者喚",
    "X77n1522_007:0137b17": "彥從。入方丈曰。闍梨今日祗對老僧。甚有道理。據汝",
    "X77n1522_007:0137b18": "合體先師意旨。先師道。目前無法。意在目前。不是目",
    "X77n1522_007:0137b19": "前法。非耳目之所到。且道那句是主句。若擇得出。分",
    "X77n1522_007:0137b20": "付鉢袋子。答彥從不會。安曰。汝合會但道。答彥從實",
    "X77n1522_007:0137b21": "不知。安喝出。乃曰苦苦。二日午時。別僧舉前語問安。",
    "X77n1522_007:0137b22": "安自代曰。慈舟不棹清波上。劍峽徒勞放木鵞。便告",
    "X77n1522_007:0137b23": "寂。壽六十有五。臘四十六。塔于寺西北隅。",
    "X77n1522_007:0137b24": "唐文喜嘉禾禦兒朱氏子。母方娠夢。得三蒂桃吞之。",
    "X77n1522_007:0137c01": "而產。孩孺却葷羶味。七歲依邑之常樂寺僧清國出",
    "X77n1522_007:0137c02": "家。國蓋其舅氏也。使習經懺。乃遂薙落。俄學法華。及",
    "X77n1522_007:0137c03": "閱天台文句於越州之開元寺。即事敷演。開成三年。",
    "X77n1522_007:0137c04": "登具足戒。無何屬會昌變。故操行愈益屬。大中初。再",
    "X77n1522_007:0137c05": "獲度於鹽官之齊豐寺。大慈山性空禪師。指使參方。",
    "X77n1522_007:0137c06": "咸通壬午歲。見仰山寂公於豫章觀音寺。頓契心法。",
    "X77n1522_007:0137c07": "仰山因令曲知常住。一日有客比丘。中後求食。食既",
    "X77n1522_007:0137c08": "盡。喜以事冗偶未食。遂饋客。頃之仰山問曰。求食比",
    "X77n1522_007:0137c09": "丘。已證果位。汝給之否。答輟已分給之。仰山曰。汝得",
    "X77n1522_007:0137c10": "利益。何可言耶。七年還居餘杭之千頃山。十年檀越",
    "X77n1522_007:0137c11": "劉嚴馬徵等。請居龍泉古城院。居凡十一年。乾符己",
    "X77n1522_007:0137c12": "亥。巢寇掠地餘杭。又徙霅之餘。不亭避之。刺史杜孺",
    "X77n1522_007:0137c13": "休以仁王院邀焉。光啟三年。錢謬始牧杭。疏以龍泉",
    "X77n1522_007:0137c14": "廨署迎致。即今之慈光院也。僧問如何是涅槃相。喜",
    "X77n1522_007:0137c15": "曰香煙盡處驗。問如何是佛法大意。喜喚院主曰。者",
    "X77n1522_007:0137c16": "師僧患顛。問如何是自己。喜默然。僧罔措。再理前問。",
    "X77n1522_007:0137c17": "喜曰青天夜蒙昧。不向月邊飛。大順初。威勝軍節度",
    "X77n1522_007:0137c18": "使董昌。與武肅同表薦。賜紫衣。乾寧四年。賜號無著。",
    "X77n1522_007:0137c19": "光化三年十月二十七日。坐逝于廨署。壽八十。夏六",
    "X77n1522_007:0137c20": "十。十一月二十二日。塔于靈隱山之西塢。喜性資純",
    "X77n1522_007:0137c21": "謹。至誠可格物。廣明元年夏。螟蝗蔽天下。則野為之",
    "X77n1522_007:0137c22": "赭。喜以柱杖。標袈裟畎澮中。厲聲叱之。蝗無下者。是",
    "X77n1522_007:0137c23": "歲一境之內。獨喜所耕十頃。為有秋。將終之時。方丈",
    "X77n1522_007:0137c24": "發白光。竹樹皆變白。",
    "X77n1522_007:0138a01": "唐寰普不知何許人。既得法於澧陽之夾山。後於洛",
    "X77n1522_007:0138a02": "陽之韶山闡化。一日下山見遵布衲。遵問韶山在什",
    "X77n1522_007:0138a03": "麼處。普指竹處云。只者便是。遵云擬伸一問得否。普",
    "X77n1522_007:0138a04": "云。看君不是金牙作。爭解張弓射尉遲。遵云。鳳凰直",
    "X77n1522_007:0138a05": "入煙霄路。誰怕林中野雀兒。普云。饒君直在威音外。",
    "X77n1522_007:0138a06": "猶較韶山半月程。遵云。且道過在什麼處。普云。倜儻",
    "X77n1522_007:0138a07": "之詞。時人知有。遵云恁麼則真玉泥中異。不撥萬機",
    "X77n1522_007:0138a08": "塵。普云。魯般門下。徒勞巧妙。遵云。學人只恁麼。師意",
    "X77n1522_007:0138a09": "如何。普云。玉女夜拋梭。寄錦於西舍。遵云莫便是和",
    "X77n1522_007:0138a10": "尚家風也無。普云。橫身當宇宙。誰是出頭人。久之而",
    "X77n1522_007:0138a11": "終。諡無畏。",
    "X77n1522_007:0138a12": "唐洪諲族吳氏。吳興人。年纔十九。禮無上大師於開",
    "X77n1522_007:0138a13": "元寺出家。至二十二。往嵩山會善寺登具。僅七日。能",
    "X77n1522_007:0138a14": "盡習誦大比丘戒。遂究毗尼。研經論。已而歸省無上。",
    "X77n1522_007:0138a15": "無上曰。汝於二六時中。將何報答四恩三有。諲憮然。",
    "X77n1522_007:0138a16": "三日不能食。無上因其憤悱。而發明之。遽有證入。於",
    "X77n1522_007:0138a17": "是徧參雲巖溈山。而器質蓋已成矣。會昌之變。人皆",
    "X77n1522_007:0138a18": "悲泣歎惋。諲獨否。乃曰。大丈夫當此厄運。豈非命耶。",
    "X77n1522_007:0138a19": "命因有不可免者。復何作此兒女子態乎。會長沙信",
    "X77n1522_007:0138a20": "士羅晏。願奉安於家供養。閱二年之久。執賓禮。如一",
    "X77n1522_007:0138a21": "日。大中既復昌法祚。還居鄉里之西峯院。咸通六年。",
    "X77n1522_007:0138a22": "登徑山省覲。明年無上大師入滅。眾請諲嗣主寺門。",
    "X77n1522_007:0138a23": "學者之來。視無上時。蓋十倍不翅。黃巢之亂。其偏帥",
    "X77n1522_007:0138a24": "領卒千餘人。入山見諲。宴坐不起。帥怒以劒揮之。劒",
    "X77n1522_007:0138b01": "不著諲。而著牀者再。諲顏色不動。帥異之。因再拜有",
    "X77n1522_007:0138b02": "所施而去。僧問。掩息如灰時如何。答猶是他家公幹。",
    "X77n1522_007:0138b03": "問公幹後如何。答耕人田不種。問畢竟如何。答禾熟",
    "X77n1522_007:0138b04": "不臨場。僖宗皇帝。詔賜院乾符鎮國頟。景福二年。吳",
    "X77n1522_007:0138b05": "越王尚父錢氏。奏賜號法濟大師。光化四年九月十",
    "X77n1522_007:0138b06": "八日。辭眾以逝。喪事所費。皆出吳越府。禪林榮之。初",
    "X77n1522_007:0138b07": "王家天目之石鑑山。貧甚。諲偶見於軍戍中。遽屏左",
    "X77n1522_007:0138b08": "右。握手耳語曰。宜自愛。他日貴極。當無忌佛法。是以",
    "X77n1522_007:0138b09": "王敬事之。終其身。上首弟子。廬山栖賢寂公。臨川義",
    "X77n1522_007:0138b10": "直功臣院令達。達尤傑偉。兩浙被其化。卒諡歸寂。",
    "X77n1522_007:0138b11": "唐慧恭姓羅氏。閩人。母夢。所居地湧浮圖參天而娠。",
    "X77n1522_007:0138b12": "逮童孺。聰寤異常。年十七舉進士。偕計到京師。遊終",
    "X77n1522_007:0138b13": "南山。覩祖師遺像於奉日寺。釋然有得。遂求隸本寺",
    "X77n1522_007:0138b14": "執僧役。時安國寺。新創開壇。年二十二。始薙落受具",
    "X77n1522_007:0138b15": "戒。謁宣鑑禪師於德山。山問云會麼。恭云作麼。山云",
    "X77n1522_007:0138b16": "請相見。恭云識了也。山大笑。乃許入室。山既示寂。偶",
    "X77n1522_007:0138b17": "客信州愛玉山之勝。而居焉。刺史為營西禪寺。聚學",
    "X77n1522_007:0138b18": "者數百人。未幾以其城市囂[穴*辱]。復入福州長溪之馬",
    "X77n1522_007:0138b19": "冠山。泉州之富陽山。所至檀施駢集。徒侶臻擁。志所",
    "X77n1522_007:0138b20": "欲。為立就。景福三年。率弟子觀覧天台。州牧京兆杜",
    "X77n1522_007:0138b21": "雄。闢紫凝山。築瑞龍院。以留之。天復三年。癸亥十二",
    "X77n1522_007:0138b22": "月。忽命聲鐘。顧瞻左右云去。遂瞑目。春秋八十四。僧",
    "X77n1522_007:0138b23": "夏六十二。",
    "X77n1522_007:0138b24": "唐道膺薊門玉田王氏子。年二十五。依范陽延壽寺",
    "X77n1522_007:0138c01": "落髮受具。始習毗尼藏。歎曰。大丈夫宜求解脫。豈復",
    "X77n1522_007:0138c02": "為義所桎梏耶。由是詣翠微山問道。而即以燕居者",
    "X77n1522_007:0138c03": "三閱寒暑。俄而覩有人衣冠。若使者狀。謂膺曰。盍遊",
    "X77n1522_007:0138c04": "南方。以參知識乎。忽不見。且有僧從豫章至。為稱洞",
    "X77n1522_007:0138c05": "上法席之盛。膺竟造洞山。山一日問膺云。闍梨名什",
    "X77n1522_007:0138c06": "麼。膺云道膺。山云向上更道。膺云。向上則不名道膺。",
    "X77n1522_007:0138c07": "後山問膺云。吾聞思大和尚生倭國作王是否。膺云。",
    "X77n1522_007:0138c08": "若是思大。佛亦不作。說什麼作國王。一日山問膺。什",
    "X77n1522_007:0138c09": "麼處來。膺云踏山來。山云阿那箇山堪住。膺云阿那",
    "X77n1522_007:0138c10": "箇山不堪住。山云恁麼即子於山得箇入路。膺云無",
    "X77n1522_007:0138c11": "路。山云。若無路。爭得與老僧相見。膺云。若有路。即與",
    "X77n1522_007:0138c12": "和尚不相見也。山云。此子向後千人萬人。把不住在。",
    "X77n1522_007:0138c13": "於是洞山深肯之。出世居三峯。後徙雲居提唱。頗類",
    "X77n1522_007:0138c14": "洞山。時鍾傳以南平王。據有江西。尤信嚮。表奏賜紫",
    "X77n1522_007:0138c15": "衣師號。每延請入府。則預令掃除甘子堂。以舘之。千",
    "X77n1522_007:0138c16": "眾圍繞。供施豐縟。雖荊南成汭。亦慕德遣饋。動盈鉅",
    "X77n1522_007:0138c17": "萬。天復元年辛酉秋示疾。明年正月三日遷化。",
    "X77n1522_007:0138c18": "唐有緣姓馮氏。東川梓潼人。小學之歲。即入成都福",
    "X77n1522_007:0138c19": "感寺。事定蘭開士。定蘭者。宣宗皇帝之得戒師也。每",
    "X77n1522_007:0138c20": "隨侍出入內中。帝甞戲書其衫背云。此童子與朕有",
    "X77n1522_007:0138c21": "緣。由是名之有緣。而薙落焉。大中九年。白公敏中鎮",
    "X77n1522_007:0138c22": "益部。命淨眾寺。開戒壇。因獲受具。尋還京師。聽稟經",
    "X77n1522_007:0138c23": "律。後遂謁小馬神照而領會心要。凡一時大叢席。扣",
    "X77n1522_007:0138c24": "激殆徧。偶止滁之華山。及南遊。廉使李公誨。為別築",
    "X77n1522_007:0139a01": "禪室武夷山中。以邀之。乾符三年。抵縉雲。闢院龍泉",
    "X77n1522_007:0139a02": "大賽山。事聞。詔詞部。給龍安頟。仍度七僧居之。十有",
    "X77n1522_007:0139a03": "八載。而遷連雲。太守盧約。又於州之開元寺。構別院。",
    "X77n1522_007:0139a04": "以四事供養。天祐丁卯歲。四月八日疾。六月朔日終。",
    "X77n1522_007:0139a05": "報齡七十三。臘五十二。時司空楊公習。方制置淅右。",
    "X77n1522_007:0139a06": "遺命主後事。茶毗於寺之南園。獲舍利百餘粒。分其",
    "X77n1522_007:0139a07": "四十十粒。并燼骨。納之寶缾。而塔瘞之。晉開運三年",
    "X77n1522_007:0139a08": "乙巳歲。律師文泰撰文勒碑。以追頌其懿行休德焉。",
    "X77n1522_007:0139a09": "唐恒通主邢州平恩李氏。年十三。既終父母之喪。遂",
    "X77n1522_007:0139a10": "依師于鵲山。披覧梵典。年二十。乃蒙恩剃度於州之",
    "X77n1522_007:0139a11": "開元寺。未幾受具。尋隸薦福寺。聽習經律。因曰。摩騰",
    "X77n1522_007:0139a12": "入漢。譯著斯文。聖胄來梁。復明何事。由是載詢南方。",
    "X77n1522_007:0139a13": "見招賢岑大師。岑問何處人。答曰。邢州。岑曰。我道不",
    "X77n1522_007:0139a14": "從彼來。答曰。和尚還住此也無。岑示滅。通以弟子。執",
    "X77n1522_007:0139a15": "心喪禮。遊宣城。尚書崔寓待之加厚。闢瑞聖禪院於",
    "X77n1522_007:0139a16": "謝仙山邀之以居。中和文德之間。群盜擾攘。大順二",
    "X77n1522_007:0139a17": "年。通領徒至四明。州牧黃君晟。卜築雪竇。留以接眾。",
    "X77n1522_007:0139a18": "蔚然盛化。天祐二年七月示疾。越九日沐浴坐逝。春",
    "X77n1522_007:0139a19": "秋七十二。夏臘五十二。以其年八月七日。遷神于塔。",
    "X77n1522_007:0139a20": "塔在院之西南二百步。",
    "X77n1522_007:0139a21": "唐楚南閩之張氏子也。幼事曇藹師於郡之開元寺。",
    "X77n1522_007:0139a22": "逮冠歲乃薙落。俄受具五臺。而趨逍。以究律部。尋遊",
    "X77n1522_007:0139a23": "京師。習淨名經等。因歎曰。頓漸之指。懸絕如此。去依",
    "X77n1522_007:0139a24": "芙蓉山。無所契證。尋謁運禪師於黃檗。獲記莂焉。會",
    "X77n1522_007:0139b01": "昌間。詔廢教。即遁居林谷間。大中初。詔復教。裴公休",
    "X77n1522_007:0139b02": "以相國出尹宛陵。邀致黃檗於府治。以便詢訪。南侍",
    "X77n1522_007:0139b03": "檗左右惟謹。未幾。辭入浙。掛錫姑蘇之報恩寺。一室",
    "X77n1522_007:0139b04": "禪坐。閱二十餘載。足未甞踰閾。乾符四年。太守周慎",
    "X77n1522_007:0139b05": "嗣承其風。請說法寶林寺。俄徙支硎山。以其靜僻。而",
    "X77n1522_007:0139b06": "悅從之也。五年杭州昌化令徐正元。紫溪鎮將饒京。",
    "X77n1522_007:0139b07": "以千頃山慈雲院尤幽敻迎。處方丈中。訓徒之外。但",
    "X77n1522_007:0139b08": "燕嘿而已。然化被吳越。光啟三年。元帥錢公鏐。造山",
    "X77n1522_007:0139b09": "供施。且表聞其德於上。詔賜紫衣一領。鹿胎衣五事。",
    "X77n1522_007:0139b10": "文德六年二月。忽雙虹貫堂室。二鹿入寺。法堂梁折。",
    "X77n1522_007:0139b11": "五月疾。召眾別。牀上稍垂足引臂。如起行狀。遽寂。世",
    "X77n1522_007:0139b12": "壽七十。僧臘五十六。塔全身於院西隅。",
    "X77n1522_007:0139b13": "唐義存姓曾氏。泉之南安人。家世奉佛。九歲求脫俗。",
    "X77n1522_007:0139b14": "父母以其幼。未許也。年十二。父遊莆田之玉潤寺。存",
    "X77n1522_007:0139b15": "侍焉。寺有律師慶玄。操行峻特。存見而遽拜之曰。我",
    "X77n1522_007:0139b16": "師也。遂留不肯歸。十七年落髮。謁芙蓉山恒照大師。",
    "X77n1522_007:0139b17": "屬會昌之禍。遂遁止其所。久之大中既中興大法。北",
    "X77n1522_007:0139b18": "遊吳楚梁宋燕秦。受具戒於幽州之寶剎寺。歷攬名",
    "X77n1522_007:0139b19": "山。徧扣禪會。卒獲益於武陵之德山。咸通六年。始營",
    "X77n1522_007:0139b20": "雪峯之居。天下錫衲響應影隨。乾符中。觀察使京兆",
    "X77n1522_007:0139b21": "韋公。中和中。司空潁川陳公。俱仰入府。問道要。或以",
    "X77n1522_007:0139b22": "聞之僖宗皇帝。遣閩人陳延効賜紫伽梨。并真覺師",
    "X77n1522_007:0139b23": "號。歲辛亥。杖屨遊丹丘四明。明年王氏審知。始以侍",
    "X77n1522_007:0139b24": "中入閩。據有其地。而存適不在。若相避然。後二年。還",
    "X77n1522_007:0139c01": "自吳。王氏大加禮異。齋僧構宇。設像鑄鍾。復時迎而",
    "X77n1522_007:0139c02": "舘之于府之東西甲第。或油幢。臨席聽法。其熊罷之",
    "X77n1522_007:0139c03": "士。漁獵之民。皆變情易行。薰其德而善矣。僧問。祖意",
    "X77n1522_007:0139c04": "教意是同是別。存云。闍梨行脚為什麼事。存問僧。近",
    "X77n1522_007:0139c05": "離什麼處。僧云離浙中。存云。船來陸來。僧云。二途不",
    "X77n1522_007:0139c06": "涉。存云。爭得到者裡。僧云有什麼隔礙。存便打。上堂。",
    "X77n1522_007:0139c07": "舉拂子云。者箇為中下。僧問上上人來如何。存舉拂",
    "X77n1522_007:0139c08": "子。僧云。又道者箇為中下。存以拂子驀口打。存因舉",
    "X77n1522_007:0139c09": "六祖風幡話。乃云。大小祖師。龍頭蛇尾。好與二十柱",
    "X77n1522_007:0139c10": "杖。時大原孚上座侍立。聞之咬齒。存云我適來與麼",
    "X77n1522_007:0139c11": "道。也好與二十柱杖。戊辰年。春三月示疾。王使醫以",
    "X77n1522_007:0139c12": "藥進。存却不受。夏五月二日夜乃滅。壽八十七。臘五",
    "X77n1522_007:0139c13": "十九。其月十五日入塔。嗣其法者。則玄沙師備。雲門",
    "X77n1522_007:0139c14": "文偃。洞巖可休。鵝湖智孚。長慶慧稜。鼓山神晏。",
    "X77n1522_007:0139c16": "新脩科分六學僧傳卷第七(四明胡公舉刊)"
}