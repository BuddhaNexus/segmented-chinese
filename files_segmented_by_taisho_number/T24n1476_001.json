{
    "T24n1476_001:0939c14": "佛說優婆塞五戒相經一卷",
    "T24n1476_001:0939c16": "宋元嘉年求那跋摩譯",
    "T24n1476_001:0939c17": "聞如是：一時佛在迦維羅衛國。爾時淨飯王",
    "T24n1476_001:0939c18": "來詣佛所，頭面禮足，合掌恭敬，而白佛言：「欲",
    "T24n1476_001:0939c19": "所請求，以自濟度。唯願世尊哀酬我志！」佛",
    "T24n1476_001:0939c20": "言：「可得之願，隨王所求！」王白佛言：「世尊已為",
    "T24n1476_001:0939c21": "比丘、比丘尼、沙彌、沙彌尼制戒輕重，唯願如",
    "T24n1476_001:0939c22": "來亦為我等優婆塞分別五戒可悔、不可悔",
    "T24n1476_001:0939c23": "者，令識戒相，使無疑惑！」佛言：「善哉，善哉，憍曇！",
    "T24n1476_001:0939c24": "我本心念，久欲與優婆塞分別五戒。若有善",
    "T24n1476_001:0939c25": "男子受持不犯者，以是因緣當成佛道。若有",
    "T24n1476_001:0939c26": "犯而不悔，常在三塗故。」爾時佛為淨飯王種",
    "T24n1476_001:0939c27": "種說已，王聞法竟，前禮佛足，遶佛而去。佛以",
    "T24n1476_001:0939c28": "是因緣告諸比丘：「我今欲為諸優婆塞說犯",
    "T24n1476_001:0939c29": "戒輕重可悔、不可悔者！」諸比丘僉曰：「唯然，願",
    "T24n1476_001:0940a01": "樂欲聞！」佛告諸比丘：「犯殺有三種奪人命：一",
    "T24n1476_001:0940a02": "者，自作；二者，教人；三者，遣使。自作者，自身作",
    "T24n1476_001:0940a03": "奪他命；教人者，教語他人言：『捉是人，繫縛奪",
    "T24n1476_001:0940a04": "命。』遣使者，語他人言：『汝識某甲不？汝捉是人，",
    "T24n1476_001:0940a05": "繫縛奪命。』是使隨語奪彼命時，優婆塞犯不",
    "T24n1476_001:0940a06": "可悔罪。「復有三種奪人命：一者，用內色；二者，",
    "T24n1476_001:0940a07": "用非內色；三者，用內非內色。內色者，優婆塞",
    "T24n1476_001:0940a08": "用手打他，若用足及餘身分，作如是念：『令彼",
    "T24n1476_001:0940a09": "因死！』彼因死者，是犯不可悔罪；若不即死，後",
    "T24n1476_001:0940a10": "因是死，亦犯不可悔；若不即死，後不因死，是",
    "T24n1476_001:0940a11": "中罪可悔。用不內色者，若人以木、瓦、石、刀矟、",
    "T24n1476_001:0940a12": "弓箭、白鑞、叚鉛、錫叚，遙擲彼人，作是念：『令彼",
    "T24n1476_001:0940a13": "因死！』彼因死者，犯不可悔罪；若不即死，後因",
    "T24n1476_001:0940a14": "是死，亦犯不可悔；若不即死，後不因死，是中",
    "T24n1476_001:0940a15": "罪可悔。用內非內色者，若以手捉木、瓦、石、刀",
    "T24n1476_001:0940a16": "矟、弓箭、白鑞、叚鉛、錫叚、木叚打他，作如是念：",
    "T24n1476_001:0940a17": "『令彼因死！』彼因死者，是罪不可悔；若不即死，",
    "T24n1476_001:0940a18": "後因是死，亦犯不可悔；若不即死，後不因死，",
    "T24n1476_001:0940a19": "是中罪可悔。「復有不以內色，不以非內色，亦",
    "T24n1476_001:0940a20": "不以內非內色，為殺人故合諸毒藥，若著眼、",
    "T24n1476_001:0940a21": "耳、鼻身上瘡中，若著諸食中、若被褥中、車輿",
    "T24n1476_001:0940a22": "中，作如是念：『令彼因死！』彼因死者，犯不可悔",
    "T24n1476_001:0940a23": "罪；若不即死，後因是死，亦犯不可悔罪；若不",
    "T24n1476_001:0940a24": "即死，後不因死，是中罪可悔。「復有作無烟火",
    "T24n1476_001:0940a25": "坑殺他、核殺、弶殺，作穽殺、觸殺、毘陀羅殺、",
    "T24n1476_001:0940a26": "墮胎殺、按腹殺，推著火中、水中，推著坑中殺，",
    "T24n1476_001:0940a27": "若遣令去就道中死，乃至胎中初受二根——身",
    "T24n1476_001:0940a28": "根、命根——於中起方便殺，無烟火坑殺者。若優",
    "T24n1476_001:0940a29": "婆塞知是人從此道來，於中先作無烟火坑，",
    "T24n1476_001:0940b01": "以沙土覆上，若口說：『以是人從此道來，故我",
    "T24n1476_001:0940b02": "作此坑。』若是人因是死者，是犯不可悔罪；若",
    "T24n1476_001:0940b03": "不即死，後因是死，犯不可悔罪；若不即死，後",
    "T24n1476_001:0940b04": "不因死，是中罪可悔。為人作無烟火坑，人死",
    "T24n1476_001:0940b05": "者不可悔；非人死者，是中罪可悔；畜生死者，",
    "T24n1476_001:0940b06": "下罪可悔。為非人作坑，非人死者，是中罪可",
    "T24n1476_001:0940b07": "悔；人死，是下罪可悔；畜生死者，犯下可悔罪。",
    "T24n1476_001:0940b08": "若為畜生作坑，畜生死者，是下罪可悔；若人",
    "T24n1476_001:0940b09": "墮死、若非人墮死，皆犯下罪可悔。若優婆塞",
    "T24n1476_001:0940b10": "不定為一事作坑，諸有來者，皆令墮死，人死",
    "T24n1476_001:0940b11": "者，犯不可悔；非人死者，中罪可悔；畜生死者，",
    "T24n1476_001:0940b12": "下罪可悔；都無死者，犯三方便可悔罪。是名",
    "T24n1476_001:0940b13": "無烟火坑殺也！「毘陀羅者，若優婆塞以二十",
    "T24n1476_001:0940b14": "九日，求全身死人，召鬼呪尸令起，水洗著衣",
    "T24n1476_001:0940b15": "令手捉刀，若心念口說：『我為某甲故，作此",
    "T24n1476_001:0940b16": "毘陀羅！』即讀呪術，若所欲害人死者，犯不可",
    "T24n1476_001:0940b17": "悔；若前人入諸三昧，或天神所護，或大呪",
    "T24n1476_001:0940b18": "師所救解，不成害，犯中可悔。是名毘陀羅殺",
    "T24n1476_001:0940b19": "也。「半毘陀羅者，若優婆塞二十九日作鐵車，",
    "T24n1476_001:0940b20": "作鐵車已，作鐵人，召鬼呪鐵人令起，水洗、著",
    "T24n1476_001:0940b21": "衣，令鐵人手捉刀，若心念口說：『我為某甲讀",
    "T24n1476_001:0940b22": "是呪！』若是人死者，犯不可悔罪；若前人入諸",
    "T24n1476_001:0940b23": "三昧，諸天神所護，若呪師所救解，不成死者，",
    "T24n1476_001:0940b24": "是中罪可悔。是名半毘陀羅殺。「斷命者，二",
    "T24n1476_001:0940b25": "十九日牛屎塗地，以酒食著中，然火已尋便",
    "T24n1476_001:0940b26": "著水中，若心念口說，讀呪術，言：『如火水中滅。",
    "T24n1476_001:0940b27": "若火滅時，彼命隨滅。』又復二十九日，牛屎塗",
    "T24n1476_001:0940b28": "地，酒食著中，畫作所欲殺人像。作像已，尋還",
    "T24n1476_001:0940b29": "撥滅，心念口說，讀呪術，言：『如此像滅，彼命亦",
    "T24n1476_001:0940c01": "滅。若像滅時，彼命隨滅。』又復二十九日，牛屎",
    "T24n1476_001:0940c02": "塗地，酒食著中，以針刺衣角頭，尋還拔出，心",
    "T24n1476_001:0940c03": "念口說讀呪術，言：『如此針出，彼命隨出。』是名",
    "T24n1476_001:0940c04": "斷命。若用種種呪死者，犯不可悔罪；若不死",
    "T24n1476_001:0940c05": "者是中罪可悔。「又復墮胎者，與有胎女人吐",
    "T24n1476_001:0940c06": "下藥，及灌一切處藥，若針血脈，乃至出眼淚",
    "T24n1476_001:0940c07": "藥，作是念：『以是因緣令女人死。』死者，犯不可",
    "T24n1476_001:0940c08": "悔罪；若不即死，後因是死，亦犯不可悔罪；若",
    "T24n1476_001:0940c09": "不即死，後不因死，是中罪可悔。若為殺母故",
    "T24n1476_001:0940c10": "墮胎，若母死者，犯不可悔；若胎死者，是罪可",
    "T24n1476_001:0940c11": "悔；若俱死者，是罪不可悔；若俱不死者，是中",
    "T24n1476_001:0940c12": "罪可悔。若為殺胎故，作墮胎法，若胎死者，犯",
    "T24n1476_001:0940c13": "不可悔；若胎不死者，是中罪可悔；若母死者，",
    "T24n1476_001:0940c14": "是中罪可悔；俱死者，是犯不可悔。是名墮胎",
    "T24n1476_001:0940c15": "殺法。「按腹者，使懷妊女人重作，或擔重物，",
    "T24n1476_001:0940c16": "教使車前走，若令上峻岸，作是念：『令女人死。』",
    "T24n1476_001:0940c17": "死者，犯不可悔；若不即死，後因是死，是罪不",
    "T24n1476_001:0940c18": "可悔；若不因死者，是中罪可悔。若為胎者，如",
    "T24n1476_001:0940c19": "上說，是名按腹殺也。「遣令道中死者，知是道",
    "T24n1476_001:0940c20": "中有惡獸飢餓，遣令往至惡道中，作如是念：",
    "T24n1476_001:0940c21": "『令彼惡道中死。』死者，犯不可悔；餘者亦犯，同",
    "T24n1476_001:0940c22": "如上說。是名惡道中殺。乃至母胎中，初得二",
    "T24n1476_001:0940c23": "根——身根、命根——迦羅邏時，以殺心起，方便欲令",
    "T24n1476_001:0940c24": "死。死者，犯不可悔；餘犯同如上說。「讚歎殺",
    "T24n1476_001:0940c25": "有三種：一者，惡戒人；二者，善戒人；三者，老病",
    "T24n1476_001:0940c26": "人。惡戒人者，殺牛羊，養雞猪，放鷹捕魚，獵師",
    "T24n1476_001:0940c27": "圍兔、射麞鹿等，偷賊魁膾，呪龍守獄，若到是",
    "T24n1476_001:0940c28": "人所，作如是言：『汝等惡戒人，何以久作罪？不",
    "T24n1476_001:0940c29": "如早死！』是人因死者，是罪不可悔；若不因死",
    "T24n1476_001:0941a01": "者，是中罪可悔。若惡人作如是言：『我不用是",
    "T24n1476_001:0941a02": "人語。』不因是死，犯中可悔罪。若讚歎是人令",
    "T24n1476_001:0941a03": "死，便心悔，作是念：『何以教是人死？』還到語言：",
    "T24n1476_001:0941a04": "『汝等惡人，或以善知識因緣故，親近善人，得",
    "T24n1476_001:0941a05": "聽善法，能正思惟，得離惡罪，汝勿自殺。』若是",
    "T24n1476_001:0941a06": "人受其語不死者，是中罪可悔。「善戒人者，如",
    "T24n1476_001:0941a07": "來四眾是也。若到諸善人所，如是言：『汝持善",
    "T24n1476_001:0941a08": "戒有福德人。若死，便受天福。何不自奪命？』是",
    "T24n1476_001:0941a09": "人因是自殺死者，犯不可悔罪；若不自殺者，",
    "T24n1476_001:0941a10": "中罪可悔。若善戒人作是念：『我何以受他語",
    "T24n1476_001:0941a11": "自殺！』若不死者，是罪可悔。若教他死已，心生",
    "T24n1476_001:0941a12": "悔言：『我不是！何以教此善人死？』還往語言：",
    "T24n1476_001:0941a13": "『汝善戒人，隨壽命住，福德益多故，受福益",
    "T24n1476_001:0941a14": "多，莫自奪命。』若不因死者，是中罪可悔。「老病",
    "T24n1476_001:0941a15": "者，四大增減，受諸苦惱，往語是人言：『汝云何",
    "T24n1476_001:0941a16": "久忍是苦，何不自奪命？』因死者，是罪不可悔；",
    "T24n1476_001:0941a17": "若不因死者，是中罪可悔。若病人作是念：『我",
    "T24n1476_001:0941a18": "何緣受是人語，自奪命？』若語病人已，心生悔：",
    "T24n1476_001:0941a19": "『我不是！何以語此病人自殺？』還往語言：『汝等",
    "T24n1476_001:0941a20": "病人，或得良藥，善看病人，隨藥飲食，病可得",
    "T24n1476_001:0941a21": "差，莫自奪命！』若不因死者，是中罪可悔。「餘上",
    "T24n1476_001:0941a22": "七種殺，說犯與不犯，同如上火坑。若人作人",
    "T24n1476_001:0941a23": "想殺，是罪不可悔；人作非人想殺，人中生疑",
    "T24n1476_001:0941a24": "殺，皆犯不可悔；非人人想殺，非人中生疑殺，",
    "T24n1476_001:0941a25": "是中罪可悔。「又一人被截手足，置著城塹中，",
    "T24n1476_001:0941a26": "又眾女人來入城中，聞是啼哭聲，便往就觀，",
    "T24n1476_001:0941a27": "共相謂言：『若有能與是人藥漿飲，使得時死，",
    "T24n1476_001:0941a28": "則不久受苦！』中有愚直女人，便與藥漿，即死。",
    "T24n1476_001:0941a29": "諸女言：『汝犯戒，不可悔！』即白佛。佛言：『汝與藥",
    "T24n1476_001:0941b01": "漿時死者，犯戒不可悔。』「若居士作方便欲殺",
    "T24n1476_001:0941b02": "母，而殺非母，是中罪可悔；若居士欲殺非母，",
    "T24n1476_001:0941b03": "而自殺母，是犯中罪可悔，非逆。",
    "T24n1476_001:0941b04": "「若居士方便欲殺人，而殺非人，是中罪可悔；",
    "T24n1476_001:0941b05": "若居士作方便欲殺非人，而殺人者，犯小可",
    "T24n1476_001:0941b06": "悔罪。",
    "T24n1476_001:0941b07": "「若人懷畜生胎，墮此胎者，犯小可悔罪；若畜",
    "T24n1476_001:0941b08": "生懷人胎者，墮此胎死者，犯不可悔。",
    "T24n1476_001:0941b09": "「若居士作殺人方便，居士先死，後若有死者，",
    "T24n1476_001:0941b10": "是罪犯可悔。若居士欲殺父母，心生疑：『是父",
    "T24n1476_001:0941b11": "母？非耶？』若定知是父母殺者，是逆罪，不可",
    "T24n1476_001:0941b12": "悔。若居士生疑，是人非人？若心定知是人，殺",
    "T24n1476_001:0941b13": "者，犯不可悔。「若人捉賊，欲將殺，賊得走去。",
    "T24n1476_001:0941b14": "若以官力、若聚落力，追逐是賊，若居士逆道",
    "T24n1476_001:0941b15": "來，追者問居士言：『汝見賊不？』是居士先於賊",
    "T24n1476_001:0941b16": "有惡心瞋恨，語言：『我見在是處。』以是因緣令",
    "T24n1476_001:0941b17": "賊失命者，犯不可悔。若人將眾多賊欲殺，是",
    "T24n1476_001:0941b18": "賊得走者，若以官力、若聚落力追逐，是居",
    "T24n1476_001:0941b19": "士逆道來，追者問居士言：『汝見賊不？』是賊中",
    "T24n1476_001:0941b20": "或有一人，是居士所瞋者，言：『我見在是處。』若",
    "T24n1476_001:0941b21": "殺非所瞋者，是罪可悔。餘如上說。「若居士母",
    "T24n1476_001:0941b22": "想殺非母，犯不可悔，非逆罪。若戲笑打他，若",
    "T24n1476_001:0941b23": "死者，是罪可悔。若狂不自憶念殺者，無罪。若",
    "T24n1476_001:0941b24": "優婆塞用有蟲水及草木中殺蟲，皆犯罪；若",
    "T24n1476_001:0941b25": "有蟲無蟲想用，亦犯；若無蟲蟲想用者，亦犯。",
    "T24n1476_001:0941b26": "「有居士起新舍，在屋上住，手中失梁，墮木師",
    "T24n1476_001:0941b27": "頭上，即死。居士生疑：『是罪為可悔不？』問佛，佛",
    "T24n1476_001:0941b28": "言：『無罪。』屋上梁，人力少不禁故，梁墮木師頭",
    "T24n1476_001:0941b29": "上，殺木師。居士即生疑。佛言：『無罪。從今日作",
    "T24n1476_001:0941c01": "好用心，勿令殺人！』「又一居士屋上作，見泥中",
    "T24n1476_001:0941c02": "有蠍，怖畏跳下，墮木師上，即死。居士生疑。",
    "T24n1476_001:0941c03": "佛言：『無罪。從今日好用心作，勿令殺人！』「又一",
    "T24n1476_001:0941c04": "居士，日暮入嶮道值賊，賊欲取之，捨賊而走，",
    "T24n1476_001:0941c05": "墮岸下織衣人上，織師即死。居士即生疑。",
    "T24n1476_001:0941c06": "佛言：『無罪。』「又一居士山上推石，石下殺人，生",
    "T24n1476_001:0941c07": "疑。佛言：『無罪。若欲推石時，當先唱：「石下！」令",
    "T24n1476_001:0941c08": "人知。』「又一人病癰瘡未熟，居士為破而死，即",
    "T24n1476_001:0941c09": "生疑。佛言：『癰瘡未熟，若破者人死，是中",
    "T24n1476_001:0941c10": "罪可悔；若破熟癰瘡死者，無罪。』「又一小兒喜",
    "T24n1476_001:0941c11": "笑，居士捉擊攊，令大笑故，便死。居士生疑。佛",
    "T24n1476_001:0941c12": "言：『戲笑故，不犯殺罪。從今不應復擊攊人令",
    "T24n1476_001:0941c13": "笑。』「又一人坐以衣自覆，居士喚言起。是人言：",
    "T24n1476_001:0941c14": "『勿喚我起，便死。』復喚言：『起。』起便即死。居士",
    "T24n1476_001:0941c15": "生疑。佛言：『犯中可悔罪。』」",
    "T24n1476_001:0941c16": "盜戒第二",
    "T24n1476_001:0941c17": "佛告諸比丘：「優婆塞以三種取他重物，犯不",
    "T24n1476_001:0941c18": "可悔：一者，用心；二者，用身；三者，離本處。用心",
    "T24n1476_001:0941c19": "者，發心思惟欲為偷盜；用身者，用身分等取",
    "T24n1476_001:0941c20": "他物；離本處者，隨物在處，舉著餘處。「復有",
    "T24n1476_001:0941c21": "三種，取人重物，犯不可悔罪：一者，自取；二者，",
    "T24n1476_001:0941c22": "教他取；三，遣使取。自取者，自手舉離本處；",
    "T24n1476_001:0941c23": "教他取者，若優婆塞教人言：『盜他物。』是人隨",
    "T24n1476_001:0941c24": "意取，離本處時；遣使者，語使人言：『汝知彼重",
    "T24n1476_001:0941c25": "物處不？』答言：『知處。』遣往盜取，是人隨語取離",
    "T24n1476_001:0941c26": "本處時。「復有五種，取他重物，犯不可悔：一者，",
    "T24n1476_001:0941c27": "苦切取；二者，輕慢取；三者，詐稱他名字取；四",
    "T24n1476_001:0941c28": "者，強奪取；五者，受寄取。重物者，若五錢、若直",
    "T24n1476_001:0941c29": "五錢物，犯不可悔。若居士知他有五寶、若似",
    "T24n1476_001:0942a01": "五寶，以偷心選擇而未離處，犯可悔罪。若選",
    "T24n1476_001:0942a02": "擇已，取離本處，直五錢者，犯不可悔。離本處",
    "T24n1476_001:0942a03": "者，若織物異繩，名異處；若皮若衣，一色名一",
    "T24n1476_001:0942a04": "處，異色名異處；若皮衣物，一色名一處，異",
    "T24n1476_001:0942a05": "色名異處；若毛褥者，一重毛名一處，一色名",
    "T24n1476_001:0942a06": "一處，異色名異處，是名諸處。居士為他擔物，",
    "T24n1476_001:0942a07": "以盜心移左肩著右肩，移右手著左手，如是",
    "T24n1476_001:0942a08": "身分，名為異處。車則輪軸衡軛，船則兩舷前",
    "T24n1476_001:0942a09": "後，屋則梁棟椽桷四隅及隩，皆名異處。以",
    "T24n1476_001:0942a10": "盜心移物，著諸異處者，皆犯不可悔。「盜水中",
    "T24n1476_001:0942a11": "物者，人筏材木隨水流下，居士以盜心取",
    "T24n1476_001:0942a12": "者，犯不可悔。若以盜心捉木令住，後流至前",
    "T24n1476_001:0942a13": "際，及以盜心沈著水底，若舉離水時，皆犯不",
    "T24n1476_001:0942a14": "可悔。「復次有主池中養鳥，居士以盜心按著",
    "T24n1476_001:0942a15": "池水中者，犯可悔罪，若舉離池水，犯不可悔。",
    "T24n1476_001:0942a16": "若人家養鳥，飛入野池，以盜心舉離水，及沈",
    "T24n1476_001:0942a17": "著水底，皆犯不可悔。又有居士，內外莊嚴之",
    "T24n1476_001:0942a18": "具在樓觀上，諸有主鳥銜此物去，以盜心奪",
    "T24n1476_001:0942a19": "此鳥者，犯不可悔。若見鳥銜寶而飛，以盜心",
    "T24n1476_001:0942a20": "遙待之時，犯中可悔。若以呪力令鳥隨意所",
    "T24n1476_001:0942a21": "欲至處，犯不可悔；若至餘處，犯中可悔。若有",
    "T24n1476_001:0942a22": "野鳥銜寶而去，居士以盜心奪野鳥取，犯中",
    "T24n1476_001:0942a23": "可悔；待野鳥時，犯小可悔。又諸野鳥銜寶而",
    "T24n1476_001:0942a24": "去，諸有主鳥奪野鳥取，居士以盜心奪有主",
    "T24n1476_001:0942a25": "鳥取，犯不可悔；若待鳥時，犯中可悔。餘如上",
    "T24n1476_001:0942a26": "說。又諸有主鳥銜寶物去，為野鳥所奪，居士",
    "T24n1476_001:0942a27": "以盜心奪野鳥取，犯中可悔；若待鳥時，亦犯",
    "T24n1476_001:0942a28": "中可悔。餘亦同上。「若居士蒱博，以盜心轉",
    "T24n1476_001:0942a29": "齒勝他得五錢者，犯不可悔。「若有居士以盜",
    "T24n1476_001:0942b01": "心偷舍利，犯中可悔；若以恭敬心而作是念：",
    "T24n1476_001:0942b02": "『佛亦我師。』清淨心取者，無犯。若居士以盜心",
    "T24n1476_001:0942b03": "取經卷，犯不可悔，計直輕重。「夫盜田者，有二",
    "T24n1476_001:0942b04": "因緣，奪他田地：一者，相言；二者，作相。若居士",
    "T24n1476_001:0942b05": "為地故，言他得勝，若作異相，過分得地，直五",
    "T24n1476_001:0942b06": "錢者，犯不可悔。「有諸居士，應輸估稅而不輸，",
    "T24n1476_001:0942b07": "至五錢者，犯不可悔。復有居士至關稅處，語",
    "T24n1476_001:0942b08": "諸居士：『汝為我過此物，與汝半稅。』為持過者，",
    "T24n1476_001:0942b09": "違稅五錢，犯不可悔。居士若示人異道，使令",
    "T24n1476_001:0942b10": "失稅物，直五錢，犯中可悔。若稅處有賊及惡",
    "T24n1476_001:0942b11": "獸或飢餓，故示異道，令免斯害，不犯。「又有居",
    "T24n1476_001:0942b12": "士，與賊共謀破諸村落得物，共分直五錢者，",
    "T24n1476_001:0942b13": "犯不可悔。「盜無足眾生者，蛭蟲于投羅蟲等，",
    "T24n1476_001:0942b14": "人取舉著器中，居士從器中取者，犯不可悔。",
    "T24n1476_001:0942b15": "選擇如上。盜二足、三足眾生者，人及鵝、雁、鸚",
    "T24n1476_001:0942b16": "鵡鳥等，是諸鳥在籠樊中，若盜心取者，犯",
    "T24n1476_001:0942b17": "不可悔；餘如上說。「盜人有二種：一者，擔去；二",
    "T24n1476_001:0942b18": "者，共期。若居士以盜心，擔人著肩上，人兩足",
    "T24n1476_001:0942b19": "離地，犯不可悔；若共期行，過二叟步，犯不",
    "T24n1476_001:0942b20": "可悔；餘皆如上說。「盜四足者，象、馬、牛、羊也。人",
    "T24n1476_001:0942b21": "以繩繫著一處，以盜心牽，將過四叟步，犯不",
    "T24n1476_001:0942b22": "可悔。若在一處臥，以盜心驅起，過四叟步，",
    "T24n1476_001:0942b23": "犯不可悔；多足亦同。若在牆壁籬障內，以盜",
    "T24n1476_001:0942b24": "心驅出過群四叟步者，犯不可悔；餘如上",
    "T24n1476_001:0942b25": "說。若在外放之，居士以盜心念：『若放牧人",
    "T24n1476_001:0942b26": "入林去時，我當盜取。』發念之機，犯中可悔。若",
    "T24n1476_001:0942b27": "殺者，自同殺罪，殺已取五錢肉，犯不可悔。「復",
    "T24n1476_001:0942b28": "有七種：一，非己想；二，不同意；三，不暫用；四，知",
    "T24n1476_001:0942b29": "有主；五，不狂；六，不心亂；七，不病壞心。此七",
    "T24n1476_001:0942c01": "者，取重物，犯不可悔；取輕物，犯中可悔。「又",
    "T24n1476_001:0942c02": "有七種：一者，己想；二者，同意；三者，暫用；四者，",
    "T24n1476_001:0942c03": "謂無主；五，狂；六，心亂；七，病壞心。此七者，取物",
    "T24n1476_001:0942c04": "無犯。「有一居士種植蘿蔔，又有一人來至園",
    "T24n1476_001:0942c05": "所，語居士言：『與我蘿蔔。』居士問言：『汝有價",
    "T24n1476_001:0942c06": "耶，為當直索？』答言：『我無價也。』居士曰：『若須",
    "T24n1476_001:0942c07": "蘿蔔，當持價來。我若但與汝者，何以供朝夕",
    "T24n1476_001:0942c08": "之饍耶！』客言：『汝定不與我耶！』主曰：『吾豈得",
    "T24n1476_001:0942c09": "與汝！』客便以呪術令菜乾枯。迴自生疑：『將無",
    "T24n1476_001:0942c10": "犯不可悔耶？』往決如來。佛言：『計直所犯可悔、",
    "T24n1476_001:0942c11": "不可悔，莖、葉、華、實皆與根同。』",
    "T24n1476_001:0942c12": "「有一人在祇洹間耕墾，脫衣著田一面。時有",
    "T24n1476_001:0942c13": "居士四望無人，便持衣去。時耕者遙見，語居",
    "T24n1476_001:0942c14": "士言：『勿取我衣！』居士不聞，猶謂無主，故持衣",
    "T24n1476_001:0942c15": "去。耕人即隨後捉之，語居士言：『汝法應不與",
    "T24n1476_001:0942c16": "取耶？』居士答言：『我謂無主，故取之耳！豈法宜",
    "T24n1476_001:0942c17": "然。』耕人言：『此是我衣。』居士言曰：『是汝衣者，便",
    "T24n1476_001:0942c18": "可持去。』居士生疑：『我將無犯不可悔耶？』即往",
    "T24n1476_001:0942c19": "佛所諮質此事。佛知故問：『汝以何心取之？』居",
    "T24n1476_001:0942c20": "士白言：『謂言無主。』佛言：『無犯。自今而後取",
    "T24n1476_001:0942c21": "物者，善加籌量，或自有物，雖無人守而實有",
    "T24n1476_001:0942c22": "主者也，若發心欲偷未取者，犯下可悔；取",
    "T24n1476_001:0942c23": "而不滿五錢者，犯中可悔，取而滿五錢，犯不",
    "T24n1476_001:0942c24": "可悔。』」",
    "T24n1476_001:0942c25": "婬戒第三",
    "T24n1476_001:0942c26": "佛告諸比丘：「優婆塞不應生欲想、欲覺，尚不",
    "T24n1476_001:0942c27": "應生心，何況起欲、恚、癡、結縛根本不淨惡業。",
    "T24n1476_001:0942c28": "是中犯邪婬有四處：男、女、黃門、二根。女者，人",
    "T24n1476_001:0942c29": "女、非人女、畜生女。男者，人男、非人男、畜生男。",
    "T24n1476_001:0943a01": "黃門、二根亦同於上類。「若優婆塞與人女、非",
    "T24n1476_001:0943a02": "人女、畜生女，三處行邪婬，犯不可悔；若人男、",
    "T24n1476_001:0943a03": "非人男、畜生男、黃門、二根，二處行婬，犯不可",
    "T24n1476_001:0943a04": "悔。若發心欲行婬，未和合者，犯下可悔；若",
    "T24n1476_001:0943a05": "二身和合，止不婬，犯中可悔。",
    "T24n1476_001:0943a06": "「若優婆塞婢使已配嫁有主，於中行邪婬者，",
    "T24n1476_001:0943a07": "犯不可悔；餘輕犯如上說。「三處者，口處、大便、",
    "T24n1476_001:0943a08": "小便處，除是三處，餘處行欲皆可悔。",
    "T24n1476_001:0943a09": "「若優婆塞婢使未配嫁，於中非道行婬者，犯",
    "T24n1476_001:0943a10": "可悔罪，後生受報罪重。",
    "T24n1476_001:0943a11": "「若優婆塞有男子僮使人等，共彼行婬二處，",
    "T24n1476_001:0943a12": "犯不可悔罪；餘輕犯罪同上說。",
    "T24n1476_001:0943a13": "「若優婆塞共婬女行婬，不與直者，犯邪婬，不",
    "T24n1476_001:0943a14": "可悔；與直，無犯。「若人死乃至畜生死者，身根",
    "T24n1476_001:0943a15": "未壞，共彼行邪婬，女者三處犯不可悔；輕犯",
    "T24n1476_001:0943a16": "同上說。",
    "T24n1476_001:0943a17": "「若優婆塞自受八支，行婬者犯不可悔，八支",
    "T24n1476_001:0943a18": "無復邪正，一切皆犯。",
    "T24n1476_001:0943a19": "「若優婆塞雖都不受戒，犯佛弟子淨戒人者，",
    "T24n1476_001:0943a20": "雖無犯戒之罪，然後永不得受五戒乃至出",
    "T24n1476_001:0943a21": "家受具足。」",
    "T24n1476_001:0943a22": "佛告諸比丘：「吾有二身：生身、戒身。若善男子",
    "T24n1476_001:0943a23": "為吾生身起七寶塔至于梵天，若人虧之，其",
    "T24n1476_001:0943a24": "罪尚有可悔；虧吾戒身，其罪無量，受罪如伊",
    "T24n1476_001:0943a25": "羅龍王！」",
    "T24n1476_001:0943a26": "妄語戒第四",
    "T24n1476_001:0943a27": "佛告諸比丘：「吾以種種呵妄語，讚歎不妄語",
    "T24n1476_001:0943a28": "者，乃至戲笑尚不應妄語，何況故妄語，是中",
    "T24n1476_001:0943a29": "犯者，若優婆塞不知、不見過人聖法，自言：『我",
    "T24n1476_001:0943b01": "是羅漢向、羅漢。』者，犯不可悔。若言：『我是阿那",
    "T24n1476_001:0943b02": "含、斯陀含，若須陀洹乃至向須陀洹。若得初",
    "T24n1476_001:0943b03": "禪、第二禪、第三禪、第四禪，若得慈、悲、喜、捨無",
    "T24n1476_001:0943b04": "量心，若得無色定、虛空定、識處定、無所有處",
    "T24n1476_001:0943b05": "定、非想非非想處定，若得不淨觀、阿那般那",
    "T24n1476_001:0943b06": "念，諸天來到我所，諸龍、夜叉、薜荔毘舍闍、鳩",
    "T24n1476_001:0943b07": "槃荼、羅剎來到我所，彼問我，我答彼；我問彼，",
    "T24n1476_001:0943b08": "彼答我。』皆犯不可悔。若本欲言羅漢，誤言阿",
    "T24n1476_001:0943b09": "那含者，犯中可悔，餘亦如是犯。「若優婆塞，人",
    "T24n1476_001:0943b10": "問言：『汝得道耶？』若默然、若以相示者，皆犯中",
    "T24n1476_001:0943b11": "可悔，乃至言旋風土鬼來至我所者，犯中可",
    "T24n1476_001:0943b12": "悔。若優婆塞實聞而言不聞，實見而言不",
    "T24n1476_001:0943b13": "見，疑有而言無，無而言有，如是等妄語，皆犯",
    "T24n1476_001:0943b14": "可悔。若發心欲妄語，未言者犯下可悔；言而",
    "T24n1476_001:0943b15": "不盡意者，犯中可悔。若向人自言得道者，便",
    "T24n1476_001:0943b16": "犯不可悔。若狂、若心亂不覺語者，無犯。」",
    "T24n1476_001:0943b17": "酒戒第五",
    "T24n1476_001:0943b18": "佛在支提國跋陀羅婆提邑，是處有惡龍，名",
    "T24n1476_001:0943b19": "菴婆羅提陀，兇暴惡害，無人得到其處，象、",
    "T24n1476_001:0943b20": "馬、牛、羊、驢、騾、驝駝無能近者，乃至諸鳥不得",
    "T24n1476_001:0943b21": "過上。秋穀熟時，破滅諸穀。長老莎伽陀，遊行",
    "T24n1476_001:0943b22": "支提國，漸到跋陀羅波提，過是夜已，晨朝著",
    "T24n1476_001:0943b23": "衣，持鉢入村乞食。乞食時，聞此邑有惡龍，名",
    "T24n1476_001:0943b24": "菴婆羅提陀，兇暴惡害，人民、鳥獸不得到其",
    "T24n1476_001:0943b25": "住處；秋穀熟時，破滅諸穀。聞已，乞食訖到菴",
    "T24n1476_001:0943b26": "婆羅提陀龍住處泉邊樹下，敷坐具大坐。龍",
    "T24n1476_001:0943b27": "聞衣氣，即發瞋恚，從身出煙。長老莎伽陀即",
    "T24n1476_001:0943b28": "入三昧，以神通力身亦出烟。龍倍瞋恚，身上",
    "T24n1476_001:0943b29": "出火，莎伽陀復入火光三昧，身亦出火。龍復",
    "T24n1476_001:0943c01": "雨雹，莎伽陀即變雨雹作釋俱䴵、髓餅波波",
    "T24n1476_001:0943c02": "羅䴵。龍復放霹靂，莎伽陀變作種種歡喜丸",
    "T24n1476_001:0943c03": "䴵。龍復雨弓箭、刀矟，莎伽陀即變作優鉢羅",
    "T24n1476_001:0943c04": "花、波頭摩花、拘牟陀花。時龍復雨毒蛇、蜈蚣、",
    "T24n1476_001:0943c05": "土虺、蚰蜒，莎伽陀即變作優鉢羅花瓔珞、瞻",
    "T24n1476_001:0943c06": "蔔花瓔珞、婆師花瓔珞、阿提目多伽花瓔珞。",
    "T24n1476_001:0943c07": "如是等龍所有勢力，盡現向莎伽陀。如是現",
    "T24n1476_001:0943c08": "德已，不能勝故，即失威力光明。長老莎伽陀",
    "T24n1476_001:0943c09": "知龍力勢已盡，不能復動，即變作細身，從龍",
    "T24n1476_001:0943c10": "兩耳入，從兩眼出。兩眼出已，從鼻入，從口中",
    "T24n1476_001:0943c11": "出，在龍頭上，往來經行，不傷龍身。爾時龍見",
    "T24n1476_001:0943c12": "如是事，心即大驚，怖畏毛竪，合掌向長老莎",
    "T24n1476_001:0943c13": "伽陀言：「我歸依汝！」莎伽陀答言：「汝莫歸依我！",
    "T24n1476_001:0943c14": "當歸依我師，歸依佛。」龍言：「我從今歸三寶，知",
    "T24n1476_001:0943c15": "我盡形作佛優婆塞！」是龍受三自歸，作佛弟",
    "T24n1476_001:0943c16": "子已，便不復作如先兇惡事，諸人及鳥獸皆",
    "T24n1476_001:0943c17": "得到所，秋穀熟時，不復傷破，如是名聲流布",
    "T24n1476_001:0943c18": "諸國。長老莎伽陀能降惡龍，折伏令善，諸人",
    "T24n1476_001:0943c19": "及鳥獸得到龍宮，秋穀熟時不復破傷。因長",
    "T24n1476_001:0943c20": "老伽莎陀名聲流布，諸人皆作食傳請之。是",
    "T24n1476_001:0943c21": "中有一貧女人信敬，請長老莎伽陀，莎伽陀",
    "T24n1476_001:0943c22": "默然受已，是女人為辦名酥乳糜，受而食",
    "T24n1476_001:0943c23": "之。女人思惟：「是沙門噉是名酥乳糜或當",
    "T24n1476_001:0943c24": "冷發。」便取似水色酒持與。是莎伽陀不看飲。",
    "T24n1476_001:0943c25": "飲已，為說法便去，過向寺中。爾時間酒勢便",
    "T24n1476_001:0943c26": "發，近寺門邊倒地，僧伽梨衣等、漉水囊、鉢、杖、",
    "T24n1476_001:0943c27": "油囊、革屣、鍼筒各在一處，身在一處，醉無所",
    "T24n1476_001:0943c28": "覺。爾時佛與阿難遊行到是處，佛見是比丘，",
    "T24n1476_001:0943c29": "知而故問：「阿難！此是何人？」答言：「世尊！此是長",
    "T24n1476_001:0944a01": "老莎伽陀。」佛即語阿難，是處為我敷座床，辦",
    "T24n1476_001:0944a02": "水，集僧。阿難受教，即敷座床，辦水集僧已，往",
    "T24n1476_001:0944a03": "白佛言：「世尊！我已敷床，辦水，集僧。」佛自知時，",
    "T24n1476_001:0944a04": "佛即洗足坐，問諸比丘：「曾見聞有龍，名菴婆",
    "T24n1476_001:0944a05": "羅提陀，兇暴惡害，先無有人到其住處，象、",
    "T24n1476_001:0944a06": "馬、牛、羊、驢、騾、驝駝無能到者，乃至諸鳥無敢",
    "T24n1476_001:0944a07": "過上，秋穀熟時，破滅諸穀。善男子！莎伽陀能",
    "T24n1476_001:0944a08": "折伏令善，今諸人及鳥獸得到泉上。」是時眾",
    "T24n1476_001:0944a09": "中有見者言：「見，世尊！」聞者言：「聞，世尊！」佛語比",
    "T24n1476_001:0944a10": "丘：「於汝意云何，此善男子莎伽陀，今能折伏",
    "T24n1476_001:0944a11": "蝦蟇不？」答言：「不能。世尊！」佛言：「聖人飲酒尚如",
    "T24n1476_001:0944a12": "是失，何況俗凡夫如是過罪！若過是罪，皆由",
    "T24n1476_001:0944a13": "飲酒故。從今日若言我是佛弟子者，不得飲",
    "T24n1476_001:0944a14": "酒，乃至小草頭一滴，亦不得飲。」佛種種呵責",
    "T24n1476_001:0944a15": "飲酒過失已，告諸比丘：「優婆塞不得飲酒者，",
    "T24n1476_001:0944a16": "有二種，穀酒、木酒。木酒者，或用根莖葉花果，",
    "T24n1476_001:0944a17": "用種種子、諸藥草雜作酒，酒色、酒香、酒味，",
    "T24n1476_001:0944a18": "飲能醉人，是名為酒。若優婆塞嘗咽者，亦名",
    "T24n1476_001:0944a19": "為飲，犯罪。若飲穀酒，咽咽犯罪；若飲酢酒，隨",
    "T24n1476_001:0944a20": "咽咽犯；若飲甜酒，隨咽咽犯。若噉麴能醉者，",
    "T24n1476_001:0944a21": "隨咽咽犯；若噉酒糟，隨咽咽犯；若飲酒澱，",
    "T24n1476_001:0944a22": "隨咽咽犯；若飲似酒色、酒香、酒味，能令人醉",
    "T24n1476_001:0944a23": "者，隨咽咽犯。若但作酒色，無酒香、無酒味，不",
    "T24n1476_001:0944a24": "能醉人及餘，飲皆不犯。」",
    "T24n1476_001:0944a25": "佛說優婆塞五戒相經一卷"
}