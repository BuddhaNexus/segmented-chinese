{
    "X20n0356_002:0053a14": "金光明經玄義拾遺記會本卷下之上",
    "X20n0356_002:0053a16": "天台智者大師說　門人灌頂錄",
    "X20n0356_002:0053a17": "四明沙門　知禮　述記",
    "X20n0356_002:0053a18": "雙徑沙門明得錄記注於玄義之下",
    "X20n0356_002:0053a19": "△二研法二初設執譬問。",
    "X20n0356_002:0053a20": "問舊云此經從譬得名云何矯異而依文耶。",
    "X20n0356_002:0053a21": "以附文釋及當體釋並據經說雙附理名及事用",
    "X20n0356_002:0053a22": "故得名附文獨附理名乃稱當體是故二釋皆依",
    "X20n0356_002:0053a23": "經文故今設問舊但從譬何得矯異而依於文矯",
    "X20n0356_002:0053a24": "強也亦詐也謂強依經文詐顯異義。△二約雙存",
    "X20n0356_002:0053b01": "答二初答雙存。",
    "X20n0356_002:0053b02": "答非今就文而害於譬若苟執譬復害於文義有二",
    "X20n0356_002:0053b03": "途應須兩存故前云義推疎遠依文親近。",
    "X20n0356_002:0053b04": "今釋經題存於二意一順佛語故依文釋二對古",
    "X20n0356_002:0053b05": "師故作譬釋言對古者因見三師不善用譬所譬",
    "X20n0356_002:0053b06": "不周乖違法性故作譬釋具釋法性深廣之義而",
    "X20n0356_002:0053b07": "對形之如此用譬雖無經據存之有益是故二途",
    "X20n0356_002:0053b08": "不偏廢一汝專執譬則棄親逐疎我今雙存則親",
    "X20n0356_002:0053b09": "疎俱得。△二被二根。",
    "X20n0356_002:0053b10": "若鈍根人以譬擬法若利根人即法作譬下文云如",
    "X20n0356_002:0053b11": "深法性安住其中即於是典金光明中而得見我釋",
    "X20n0356_002:0053b12": "迦牟尼又空品云為鈍根故起大悲心鈍人守指守",
    "X20n0356_002:0053b13": "株寧知兔月利人懸解不須株指(云云)。",
    "X20n0356_002:0053b14": "即釋伏疑恐人疑云依文二釋既甚親切何須復",
    "X20n0356_002:0053b15": "存譬喻一釋故以被根利鈍為答存譬釋者為鈍",
    "X20n0356_002:0053b16": "根人以根鈍故不能直解金光明字是法性名欲",
    "X20n0356_002:0053b17": "被此根乃以三字為世間金有光明用三不相離",
    "X20n0356_002:0053b18": "此擬一切圓融三法也若依文二釋為利根人以",
    "X20n0356_002:0053b19": "根利故能解性具一切名義知其能譬世金光明",
    "X20n0356_002:0053b20": "本無名義聖則真法而作其名故云利人即法作",
    "X20n0356_002:0053b21": "譬尚知即法作譬豈須以譬擬法故引當經二文",
    "X20n0356_002:0053b22": "為證住法性故即金光明而得見佛故知法性與",
    "X20n0356_002:0053b23": "金光明釋迦牟尼名異體同見則俱見此證利人",
    "X20n0356_002:0053b24": "解於三字是法性名也然經所被非純利根故空",
    "X20n0356_002:0053c01": "品云為鈍根故起大悲心佛說茲典既被二根故",
    "X20n0356_002:0053c02": "通經者釋三字題亦須兩說赴其利鈍復貶從譬",
    "X20n0356_002:0053c03": "如守株指褒依文者懸解兔月不守株指。△二觀",
    "X20n0356_002:0053c04": "行釋此文及前一番問答并後重明帝王之義在",
    "X20n0356_002:0053c05": "昔清敏二師云得舊本無此等文乃謂後人添製",
    "X20n0356_002:0053c06": "耳今原略本直是往人不能深解境觀之說故輙",
    "X20n0356_002:0053c07": "除削以今驗昔昧者可知復恐大師頻講此經其",
    "X20n0356_002:0053c08": "觀行門有時不說帝王之義進不亦然故前文云",
    "X20n0356_002:0053c09": "或說不說俱亦無妨記錄隨時或圓或缺致有一",
    "X20n0356_002:0053c10": "處存乎略文以其觀道對境用心意趣難見與夫",
    "X20n0356_002:0053c11": "教義或少不同淺識之流既闇廣文忽偶略本便",
    "X20n0356_002:0053c12": "生封滯形于章句廢此觀心予於早歲出釋難扶",
    "X20n0356_002:0053c13": "宗記救茲正義彼徒抗論因數窮逐於是妄破之",
    "X20n0356_002:0053c14": "義皆為蕩盡近有孤山圓師既審所承能破義墮",
    "X20n0356_002:0053c15": "經十餘載別搆四意重斥斯文一謂詞鄙二謂義",
    "X20n0356_002:0053c16": "疎三謂理乖四謂事誤今慮後學遭其眩亂故不",
    "X20n0356_002:0053c17": "獲已引而釋之彼破詞鄙曰吾觀其詞也繁而寘",
    "X20n0356_002:0053c18": "要質而少文苟留心翰墨者讀之則知其言非向",
    "X20n0356_002:0053c19": "者之言知其筆非向者之筆則真偽可辨矣豈待",
    "X20n0356_002:0053c20": "潛心佛學能斷其是非乎釋曰詞之巧拙將何準",
    "X20n0356_002:0053c21": "憑情若謂非妍亦成醜良由昧此觀心深義翻將",
    "X20n0356_002:0053c22": "無礙之辯以為輕鄙之談又復此文委明觀行曲",
    "X20n0356_002:0053c23": "示心要故其詞尚實不尚華也況諸部中文質相",
    "X20n0356_002:0053c24": "間其例甚多不欲援據苟質片言而害正義斯蓋",
    "X20n0356_002:0054a01": "攻於細務而不明於大用也若義疎等三既其各",
    "X20n0356_002:0054a02": "有所破之處待至其處一一對論文為二初標。",
    "X20n0356_002:0054a03": "次觀心釋名者。",
    "X20n0356_002:0054a04": "對前教義即當解行兩門意也前約譬顯十種三",
    "X20n0356_002:0054a05": "法附文雙附理事二文當體獨彰理性之號雖皆",
    "X20n0356_002:0054a06": "深廣微妙圓融然是約教談於佛法生人信解故",
    "X20n0356_002:0054a07": "大師云今時行人既無智眼當以信解分別同異",
    "X20n0356_002:0054a08": "如前生起十種三法而有兩番前番約教後番約",
    "X20n0356_002:0054a09": "觀約教則為顯三德次第生起九種教法終至三",
    "X20n0356_002:0054a10": "道約觀則始翻三道次第生於九種觀法終會三",
    "X20n0356_002:0054a11": "德故解釋十法及料簡十法既為生解並順約教",
    "X20n0356_002:0054a12": "生起之次今論觀法為成行故所明十法乃順約",
    "X20n0356_002:0054a13": "觀生起之次故知前立後番生起意在今之十法",
    "X20n0356_002:0054a14": "成觀又今觀解十種三法不獨成行兼資深解何",
    "X20n0356_002:0054a15": "者以就觀門研心具法故使十法圓融之義轉更",
    "X20n0356_002:0054a16": "分明是知大師為成智眼故立觀釋是故標云觀",
    "X20n0356_002:0054a17": "心釋名也又復應知前當體釋定金光明三字之",
    "X20n0356_002:0054a18": "名非譬是法今附十種三法之觀皆研法性金光",
    "X20n0356_002:0054a19": "明也是故十處皆標三字並非譬喻得此意已尋",
    "X20n0356_002:0054a20": "茲文者方可略見觀心旨趣。△次釋中三初設二",
    "X20n0356_002:0054a21": "問答示觀心所以二初明解須行成故於心作觀",
    "X20n0356_002:0054a22": "二初問起。",
    "X20n0356_002:0054a23": "何故須是。",
    "X20n0356_002:0054a24": "前已廣約譬喻附文當體釋金光明足顯法性深",
    "X20n0356_002:0054b01": "廣圓融今何更立觀心釋耶。△二釋出二初正釋。",
    "X20n0356_002:0054b02": "上來所說專是聖人聖寶非己智分如鸚鵡學語似",
    "X20n0356_002:0054b03": "客作數錢不能開發自身寶藏今欲論道前凡夫地",
    "X20n0356_002:0054b04": "之珍寶即聞而脩故明觀心釋也。",
    "X20n0356_002:0054b05": "此一段文須得心佛高下之意方免疑情玅玄云",
    "X20n0356_002:0054b06": "佛法太高眾生法太廣初心為難心佛及眾生是",
    "X20n0356_002:0054b07": "三無差別觀心則易今從上來至不能開發自身",
    "X20n0356_002:0054b08": "寶藏是論佛法太高也從今欲下明觀心則易也",
    "X20n0356_002:0054b09": "上來等者即前譬等釋金光明一一無非竪徹三",
    "X20n0356_002:0054b10": "位徧該諸法說眾生皆如菩提涅槃本性具足此",
    "X20n0356_002:0054b11": "顯法性無量甚深而但是佛所游之法佛是聖人",
    "X20n0356_002:0054b12": "金光明是聖寶尚過菩薩所行清淨豈是凡夫己",
    "X20n0356_002:0054b13": "之智分若但言議上之名句不能觀察己之心性",
    "X20n0356_002:0054b14": "則於聖人聖寶有何益乎故引二喻斥其多聞無",
    "X20n0356_002:0054b15": "觀智者鸚鵡學語者曲禮云鸚鵡能言不離飛鳥",
    "X20n0356_002:0054b16": "猩猩能言不離禽獸人而無禮不亦禽獸之心乎",
    "X20n0356_002:0054b17": "今但借喻有聞無觀徒學聖言不離凡夫之心耳",
    "X20n0356_002:0054b18": "客作數錢者華嚴云譬如貧窮人日夜數他寶自",
    "X20n0356_002:0054b19": "無半錢分多聞亦如是今欲等者攝前佛法入心",
    "X20n0356_002:0054b20": "成觀心是心性若陰若業若煩惱等即凡夫心地",
    "X20n0356_002:0054b21": "既三障當體是金光明故云珍寶此乃立心為顯",
    "X20n0356_002:0054b22": "理境也欲令行者即聞而修開發自己金光明寶",
    "X20n0356_002:0054b23": "免同學語數錢之類也。△二引證。",
    "X20n0356_002:0054b24": "淨名曰諸佛解脫當於眾生心行中求釋論云有聞",
    "X20n0356_002:0054c01": "有智慧是所說應受即此意也。",
    "X20n0356_002:0054c02": "初引淨名諸佛解脫者三解脫也與十種三法不",
    "X20n0356_002:0054c03": "多不少此是佛法若緣佛脩則增念慮理難可顯",
    "X20n0356_002:0054c04": "故佛示要門令諸眾生觀己心行即空假中則三",
    "X20n0356_002:0054c05": "解脫當處發現此乃心佛無差觀心則易也又引",
    "X20n0356_002:0054c06": "釋論彼論九十三云有慧無多聞亦不知實相譬",
    "X20n0356_002:0054c07": "如大闇中有目無所見多聞無智慧亦不見實相",
    "X20n0356_002:0054c08": "譬如大明中有燈而無照無聞無智慧譬如人身",
    "X20n0356_002:0054c09": "牛故大論云如安息國邊地生人雖生中國不可",
    "X20n0356_002:0054c10": "教化根不具支不完不識義理著邪見等皆名人",
    "X20n0356_002:0054c11": "身牛也有聞有智慧是所說應受如人有目日光",
    "X20n0356_002:0054c12": "明照見種種色今亦如是若聞上來種種釋金光",
    "X20n0356_002:0054c13": "明不觀己心者即多聞無慧句也若但觀心不聞",
    "X20n0356_002:0054c14": "圓融說者即有慧無聞句也能攝上來無量甚深",
    "X20n0356_002:0054c15": "十種三法觀於心性顯金光明者即有聞有慧句",
    "X20n0356_002:0054c16": "也有三觀目圓教日照則見三諦種種之色。△二",
    "X20n0356_002:0054c17": "明心為行要故觀必研心二初約簡數觀王問。",
    "X20n0356_002:0054c18": "問心有四陰何以棄三觀一。",
    "X20n0356_002:0054c19": "若約三科論去就者則棄界入但觀五陰復於五",
    "X20n0356_002:0054c20": "陰簡四觀識大師譚觀常論簡境去丈就尺去尺",
    "X20n0356_002:0054c21": "就寸義既可知故今但約觀心為問既云觀心五",
    "X20n0356_002:0054c22": "陰除色四皆屬心何故棄三而獨觀識然設此問",
    "X20n0356_002:0054c23": "令知觀境唯在識陰也孤山四意中第二義疎破",
    "X20n0356_002:0054c24": "此文云今家約行附法託事三種觀中唯約行觀",
    "X20n0356_002:0055a01": "簡示陰境其餘二種全不觀陰但託事攝法明理",
    "X20n0356_002:0055a02": "觀耳今附法觀秪合直攝三法以歸三諦而發棄",
    "X20n0356_002:0055a03": "三觀一之問者蓋不知三種觀心規矩驗是後人",
    "X20n0356_002:0055a04": "擅加也釋曰義例立附法觀云攝諸法相入一念",
    "X20n0356_002:0055a05": "心以為圓觀且一念心豈非陰耶既觀於陰簡有",
    "X20n0356_002:0055a06": "何過法華文句託靈鷲山觀於五陰記云諸餘觀",
    "X20n0356_002:0055a07": "境不出五陰今此山等約陰便故以諸文中直云",
    "X20n0356_002:0055a08": "境智又云亦應於此明方便正脩簡境及心既諸",
    "X20n0356_002:0055a09": "觀境不出五陰乃知託事及附法觀無不觀陰也",
    "X20n0356_002:0055a10": "直云境智者即諸文云觀於一念即空假中一念",
    "X20n0356_002:0055a11": "是陰境三觀是智也又今明於方便正脩簡境及",
    "X20n0356_002:0055a12": "心須棄思議取不思議方名簡心不於三科而論",
    "X20n0356_002:0055a13": "去取安名簡境又王城觀云應如止觀十乘十境",
    "X20n0356_002:0055a14": "下去皆爾記主意令講此觀時人欲脩者須敘私",
    "X20n0356_002:0055a15": "記簡陰境文及十乘等而委示之令山城觀行法",
    "X20n0356_002:0055a16": "備足非廢託事便自講說止觀全部他之致意直",
    "X20n0356_002:0055a17": "欲如斯既云下去皆爾信諸託事及附法觀皆須",
    "X20n0356_002:0055a18": "簡陰及示十乘也彼文不簡尚令簡之今有簡文",
    "X20n0356_002:0055a19": "那成非義據此棄三觀一之問云義疎者義實不",
    "X20n0356_002:0055a20": "疎蓋汝解疎耳又若直攝三法以歸三諦不許簡",
    "X20n0356_002:0055a21": "陰便是觀心則成偏觀清淨真如何反宗之甚耶",
    "X20n0356_002:0055a22": "是知彼人都昧一家三種觀法如釋觀經十六觀",
    "X20n0356_002:0055a23": "云是一心三觀的非義例三種觀攝且義例云夫",
    "X20n0356_002:0055a24": "三觀者義唯三種豈應玅觀更有異塗況諸文觀",
    "X20n0356_002:0055b01": "心皆一家樞要儻解之錯謬徒成斐然既失其本",
    "X20n0356_002:0055b02": "餘皆枝詞矣彼又於金錍記中云若取止觀來消",
    "X20n0356_002:0055b03": "事法觀文乃以止觀隨機面授深違大師遺囑也",
    "X20n0356_002:0055b04": "囑云止觀不須傳授私記時為人說輔行釋云囑",
    "X20n0356_002:0055b05": "意正言隨機面授意多不周非後代所堪彼人曲",
    "X20n0356_002:0055b06": "解輔行之文成於己見也且輔行釋面授等意者",
    "X20n0356_002:0055b07": "斯蓋隨逐大師脩心之者或觀道不進或內外障",
    "X20n0356_002:0055b08": "起有所諮問師乃隨機面授口訣一時取益意多",
    "X20n0356_002:0055b09": "不周若後代人心病既異故非所堪蓋不須用面",
    "X20n0356_002:0055b10": "授止觀而授後人非謂不得敘十卷中十境十乘",
    "X20n0356_002:0055b11": "消事法觀以茲境觀載於私記若其敘者正以私",
    "X20n0356_002:0055b12": "記時為人說雅合大師臨終遺囑若全不許敘止",
    "X20n0356_002:0055b13": "觀荊溪何故於山城觀令辨方便正脩簡境及心",
    "X20n0356_002:0055b14": "十境十乘耶敘此令脩山城觀不又若謂此是開",
    "X20n0356_002:0055b15": "其解心非謂令其修習者何故玅玄明觀心文中",
    "X20n0356_002:0055b16": "令即聞即脩耶釋籤云隨聞一句攝事成理不待",
    "X20n0356_002:0055b17": "觀境方名脩觀何公背吾祖之教乎故知今辨棄",
    "X20n0356_002:0055b18": "三觀一正符荊溪於山城觀中指授意也。△二約",
    "X20n0356_002:0055b19": "心淨法融答二初約離性先觀內心上定三字非",
    "X20n0356_002:0055b20": "譬是法法性可貴名之為金法性能照名之為光",
    "X20n0356_002:0055b21": "法性能益名之為明今用此義觀於識心若心不",
    "X20n0356_002:0055b22": "具金光明義那可於心觀於法性此文為三初約",
    "X20n0356_002:0055b23": "貴論金。",
    "X20n0356_002:0055b24": "答夫天下萬物唯人為貴七尺形骸唯頭為貴頭有",
    "X20n0356_002:0055c01": "七孔目為貴目離貴不如靈智為貴當知四陰心為",
    "X20n0356_002:0055c02": "貴貴故所以觀之心貴故心即是金。",
    "X20n0356_002:0055c03": "欲顯心貴先於萬物推人為貴從劣至勝見心不",
    "X20n0356_002:0055c04": "昧名為靈智靈智雖貴而通四陰分於王數問已",
    "X20n0356_002:0055c05": "棄三數今獨推王而為最貴識心既貴故觀心王",
    "X20n0356_002:0055c06": "即法性金。△二約照論光。",
    "X20n0356_002:0055c07": "夫螢火自照燈燭珠火雖復照他光不及遠星月之",
    "X20n0356_002:0055c08": "光與暗共住日光能照天下不能照理心智之光能",
    "X20n0356_002:0055c09": "發智照理故心是光。",
    "X20n0356_002:0055c10": "光有勝劣故先就劣比至心識最得名光是故觀",
    "X20n0356_002:0055c11": "心即法性光。△三約益論明。",
    "X20n0356_002:0055c12": "若心癡暗體則憔悴心有智光膚色充澤故大品云",
    "X20n0356_002:0055c13": "般若大故色大般若淨故色淨亦能充益受想行等",
    "X20n0356_002:0055c14": "心即明也。",
    "X20n0356_002:0055c15": "即能充益色等四陰益色陰者良以色心性不二",
    "X20n0356_002:0055c16": "故色隨心轉大品佛現色像無邊皆由般若性周",
    "X20n0356_002:0055c17": "徧故色淨亦然亦能等者心王若正心數亦正化",
    "X20n0356_002:0055c18": "轉塵勞心數眾生故心能益是以觀心即法性明",
    "X20n0356_002:0055c19": "此約心有貴等三義故觀於心顯金光明法性三",
    "X20n0356_002:0055c20": "法此文即是離性為三也所觀之性既離為三能",
    "X20n0356_002:0055c21": "照之智任運成三所起之用亦合有三文雖不言",
    "X20n0356_002:0055c22": "二脩各三以性顯之其義合爾。△二約合脩自融",
    "X20n0356_002:0055c23": "諸法上示心境即金光明義當脩性三各具三今",
    "X20n0356_002:0055c24": "明徧融但指光明至後結文具言三字驗知此是",
    "X20n0356_002:0056a01": "脩二性一文有離合乍覽難知此自分二初徧融",
    "X20n0356_002:0056a02": "諸法迭顯光明。",
    "X20n0356_002:0056a03": "又知心無心名為光知想無想知行無行名為明又",
    "X20n0356_002:0056a04": "知四陰非四陰名為光知色陰非色陰名為明又知",
    "X20n0356_002:0056a05": "五陰非五陰名為光知假人非假人名為明又知正",
    "X20n0356_002:0056a06": "報非正報名為光知依報非依報名為明又知依正",
    "X20n0356_002:0056a07": "非依正名為光知一切法無一切法名為明。",
    "X20n0356_002:0056a08": "此文豫示觀成理顯徧融諸法以釋伏疑疑云若",
    "X20n0356_002:0056a09": "唯觀識陰顯金光明於一切法何能融淨是故釋",
    "X20n0356_002:0056a10": "云若知心無心為光知想行無想行為明等意云",
    "X20n0356_002:0056a11": "識陰金光明顯則一切法皆金光明故以王數心",
    "X20n0356_002:0056a12": "色實假正依及一切法從狹至廣迭顯光明二脩",
    "X20n0356_002:0056a13": "之德對於一性以成三法知心無心為光者即以",
    "X20n0356_002:0056a14": "三智觀於識心見金光明法性之體則識心相寂",
    "X20n0356_002:0056a15": "故云知心無心其能知者實是三智今但合為一",
    "X20n0356_002:0056a16": "觀照智故唯名光知想行無想行為明者既以合",
    "X20n0356_002:0056a17": "一觀照之智知此心王即實相故無心王相為光",
    "X20n0356_002:0056a18": "則任運有合一方便智知心數實相無心數相為",
    "X20n0356_002:0056a19": "明此以知王知數而為光明也復以觀照之智知",
    "X20n0356_002:0056a20": "四陰心即實相故無四陰相為光則任運有方便",
    "X20n0356_002:0056a21": "之智知色陰實相無色陰相為明此以知心知色",
    "X20n0356_002:0056a22": "而為光明又五陰實法對於假人論於觀照方便",
    "X20n0356_002:0056a23": "二智而為光明又以正報對於依報論於光明又",
    "X20n0356_002:0056a24": "約依正對一切法論於光明義悉如是言一切法",
    "X20n0356_002:0056b01": "者即假人實法及以依報各有相性體力作因緣",
    "X20n0356_002:0056b02": "果報本末究竟等法也此由觀識金光明顯故於",
    "X20n0356_002:0056b03": "諸法任運觀成欲彰諸法一一是金一一是光一",
    "X20n0356_002:0056b04": "一是明故歷諸法迭論二智故義例云脩觀次第",
    "X20n0356_002:0056b05": "必先內心內心若淨以此淨心徧歷諸法任運泯",
    "X20n0356_002:0056b06": "合既示任運知不加功。△二約顯一性結成三法。",
    "X20n0356_002:0056b07": "得此意者即觀心金光明也。",
    "X20n0356_002:0056b08": "上於諸法從狹至廣約於二智迭示光明而二智",
    "X20n0356_002:0056b09": "所顯無非一性即當於金是故結云金光明也而",
    "X20n0356_002:0056b10": "云觀心者從本言之。△二正附十法明觀心成行",
    "X20n0356_002:0056b11": "二初舉上教義為所附之法。",
    "X20n0356_002:0056b12": "上約十種三法論金光明。",
    "X20n0356_002:0056b13": "上約十種三法論金光明有其二意初則同他譬",
    "X20n0356_002:0056b14": "釋以金光明喻十種三法次則附文及以當體釋",
    "X20n0356_002:0056b15": "金光明非譬是法故十種三法當體名為金光明",
    "X20n0356_002:0056b16": "也今之觀釋順上次意故云上約十種三法論金",
    "X20n0356_002:0056b17": "光明故以十種金光明義為所附法即攝此法入",
    "X20n0356_002:0056b18": "心成觀耳。△二明今觀門為能顯之行十初三道",
    "X20n0356_002:0056b19": "二初示觀二初釋二初通約三道明圓正觀二初",
    "X20n0356_002:0056b20": "兼通數祗於報障義立三道之境言通數者謂想",
    "X20n0356_002:0056b21": "欲觸慧念思脫憶定受此十隨王能作一切善惡",
    "X20n0356_002:0056b22": "之事故得名為通大地數。",
    "X20n0356_002:0056b23": "今觀心王即觀苦道觀慧數即煩惱道觀諸數是業",
    "X20n0356_002:0056b24": "道。",
    "X20n0356_002:0056c01": "問前簡觀境棄三觀一今那却取慧及諸數為煩",
    "X20n0356_002:0056c02": "惱業耶答今論觀法具有十種後九皆從所顯之",
    "X20n0356_002:0056c03": "德其體本融可約一念識心為境而脩三觀顯其",
    "X20n0356_002:0056c04": "三法唯此三道從所破障立於觀境是迷惑事體",
    "X20n0356_002:0056c05": "本不融若於一識示其三境境既叵分觀難成就",
    "X20n0356_002:0056c06": "故特兼通數為三道境也問若欲分明示三道境",
    "X20n0356_002:0056c07": "何不徧取五陰為苦三毒為煩惱七支為業何但",
    "X20n0356_002:0056c08": "王數對三道耶答今秪於陰境示三道相識親別",
    "X20n0356_002:0056c09": "苦報之總主是故心王的屬苦道慧分違順故起",
    "X20n0356_002:0056c10": "貪嗔乃以慧數對煩惱道諸數隨慧能造善惡故",
    "X20n0356_002:0056c11": "以諸數對於業道雖非業惑當體而是業惑親依",
    "X20n0356_002:0056c12": "常與王俱有三道義可以正觀顯金光明若現起",
    "X20n0356_002:0056c13": "煩惱動作之業為下助道觀之所觀也。△二約圓",
    "X20n0356_002:0056c14": "乘即障顯德以明妙觀之功。",
    "X20n0356_002:0056c15": "心王是金慧數是光餘數是明。",
    "X20n0356_002:0056c16": "此文雖略觀法可明先須了知金等三字是法非",
    "X20n0356_002:0056c17": "譬即於王數三道之境體金光明三種法門即體",
    "X20n0356_002:0056c18": "心王可尊可重是法性金體於慧數即寂而照是",
    "X20n0356_002:0056c19": "法性光冥理智也體於諸數能多利益是法性明",
    "X20n0356_002:0056c20": "即體之用也斯是光明二脩對金一性為三法也",
    "X20n0356_002:0056c21": "圓論三法必非孤立金無光明非圓正因光無金",
    "X20n0356_002:0056c22": "明非圓了因明無金光非圓緣因但為前文數曾",
    "X20n0356_002:0056c23": "顯示故此三道略對三字是合三相也應須了知",
    "X20n0356_002:0056c24": "以離為合合體常離言三不少言九不多問此三",
    "X20n0356_002:0057a01": "道觀何故不用空假中耶答心王是金三諦一境",
    "X20n0356_002:0057a02": "也慧數為光三智一心也餘數是明則有二意在",
    "X20n0356_002:0057a03": "果則三脫應機在因則三行資智也此正觀文極",
    "X20n0356_002:0057a04": "簡略者以此文中有助道觀別於身等麤顯三道",
    "X20n0356_002:0057a05": "明觀廣故故今正觀未暇備陳從三識去一一明",
    "X20n0356_002:0057a06": "於一心三觀故今三道略對金等三法門耳。△二",
    "X20n0356_002:0057a07": "別約三道以空助道今於三法立觀釋者意在行",
    "X20n0356_002:0057a08": "人即聞而脩然其初學見愛彌隆於身於心起重",
    "X20n0356_002:0057a09": "惑業若但令觀三障即德不破不顯必生見慢更",
    "X20n0356_002:0057a10": "增生死是故大師於三道境略譚正觀廣說助道",
    "X20n0356_002:0057a11": "就假實境委示二空於惑業中廣推四性令見思",
    "X20n0356_002:0057a12": "調伏業累不生方於九科示玅三觀麤心既息玅",
    "X20n0356_002:0057a13": "觀可脩製立有由不可云謬此於三道各論空觀",
    "X20n0356_002:0057a14": "分三初約假實觀苦道二初約六分觀假人三初",
    "X20n0356_002:0057a15": "舉經文總標觀法。",
    "X20n0356_002:0057a16": "如淨名曰觀身實相觀佛亦然者。",
    "X20n0356_002:0057a17": "彼為觀佛先推己身以己實相與佛無二故云亦",
    "X20n0356_002:0057a18": "然今文且取觀身之言脩於空觀見思若息三法",
    "X20n0356_002:0057a19": "現前則身與佛皆金光明有何差別。△二於現境",
    "X20n0356_002:0057a20": "窮逐假人。",
    "X20n0356_002:0057a21": "若頭等六分各各是身此即多身若別有一身則無",
    "X20n0356_002:0057a22": "是處各各非身合時亦無若頭等六分求身叵得現",
    "X20n0356_002:0057a23": "在不住故不可得過去因滅亦不可得未來未至亦",
    "X20n0356_002:0057a24": "不可得如是橫竪求身畢竟不可得即是無此無亦",
    "X20n0356_002:0057b01": "不可得亦有亦無亦不可得非有非無亦不可得但",
    "X20n0356_002:0057b02": "有名字名之為身如是名字不在內非四陰中故不",
    "X20n0356_002:0057b03": "在外非色陰中故不在中間非色心合故亦不常自",
    "X20n0356_002:0057b04": "有非離色心故當知名無召物之功物無應名之實",
    "X20n0356_002:0057b05": "假實既空名物安在。",
    "X20n0356_002:0057b06": "六分者身首為二及四支為六此六合處執成身",
    "X20n0356_002:0057b07": "見也如是橫竪者六分為橫三世名竪觀智推求",
    "X20n0356_002:0057b08": "畢竟叵得執有雖息傳入無中及雙亦雙非此之",
    "X20n0356_002:0057b09": "三句皆依身起悉是身見推令無理故皆叵得所",
    "X20n0356_002:0057b10": "召之身執雖似泯而猶復存能召名字若不推窮",
    "X20n0356_002:0057b11": "還生見惑故以心色內外中間及常自有以為四",
    "X20n0356_002:0057b12": "句推能召名皆不可得故引肇師名物俱空證今",
    "X20n0356_002:0057b13": "所推身及名字本來空寂言假實既空者非指假",
    "X20n0356_002:0057b14": "人及五陰實法也秪指所召之身為實能召之名",
    "X20n0356_002:0057b15": "為假故下句云名物安在。△三明治道助開圓理。",
    "X20n0356_002:0057b16": "如此觀身是觀實相實相即是金實相觀智即是光",
    "X20n0356_002:0057b17": "緣身諸心心數寂不行者即是明也。",
    "X20n0356_002:0057b18": "觀身是實相是金等者蓋此行者聞前教義明三",
    "X20n0356_002:0057b19": "識三道三一圓融與三德等無二無別乃能信解",
    "X20n0356_002:0057b20": "分段之身及見思惑當體全是性惡法門但為執",
    "X20n0356_002:0057b21": "情故成重障實類盲者身居寶藏為寶所傷令脩",
    "X20n0356_002:0057b22": "空觀助道功成見執既虗即於境觀皆見實相身",
    "X20n0356_002:0057b23": "之實相是金法門即此實相體能觀照是光法門",
    "X20n0356_002:0057b24": "緣身心數本亦實相今不隨情名寂不行皆悉轉",
    "X20n0356_002:0057c01": "為實相之行是明法門。△二就五陰觀實法二初",
    "X20n0356_002:0057c02": "結上人空。",
    "X20n0356_002:0057c03": "觀身是假名假名既如此。",
    "X20n0356_002:0057c04": "上之觀法雖言六分及以五陰但推身見意顯生",
    "X20n0356_002:0057c05": "空故空品云是身虗偽大師指此為生空境故文",
    "X20n0356_002:0057c06": "句云攬陰成身計有我人眾生壽命故約身假為",
    "X20n0356_002:0057c07": "生空境故今結前觀身觀法是觀假名若今諸部",
    "X20n0356_002:0057c08": "衍門空觀人法雙觀以色性如我性我性如色性",
    "X20n0356_002:0057c09": "故唯此經空品明於圓空即先觀生空以觀法空",
    "X20n0356_002:0057c10": "此文順經先生次法蓋由初心人執障道故今對",
    "X20n0356_002:0057c11": "治先廣推檢至觀實法例之而已。△二例觀實法。",
    "X20n0356_002:0057c12": "觀色受想行識亦如是即為苦道觀也。",
    "X20n0356_002:0057c13": "例上人空名物叵得此中亦合以所空陰為金能",
    "X20n0356_002:0057c14": "空觀為光緣法心數為明悉應例上也。△二約愛",
    "X20n0356_002:0057c15": "見觀煩惱道二初簡示身因之境。",
    "X20n0356_002:0057c16": "次觀煩惱道者煩惱與業皆是身因今且取煩惱為",
    "X20n0356_002:0057c17": "身因而起觀也。",
    "X20n0356_002:0057c18": "上之假實是身果也今推身因因有惑業業屬業",
    "X20n0356_002:0057c19": "道次文明觀今觀身因且在煩惱。△二正明體法",
    "X20n0356_002:0057c20": "之觀三初舉經文約句簡判二初直舉經文。",
    "X20n0356_002:0057c21": "淨名云不壞身因而隨一相者。",
    "X20n0356_002:0057c22": "簡於析觀故云不壞體觀通中名隨一相。△二簡",
    "X20n0356_002:0057c23": "非經意二初明雖有四句四初標列句法。",
    "X20n0356_002:0057c24": "應作四句分別誰身因果俱壞誰身因果俱不壞誰",
    "X20n0356_002:0058a01": "壞果不壞因誰壞因不壞果。",
    "X20n0356_002:0058a02": "所言誰者檢人之語推四種人當於四句。△二指",
    "X20n0356_002:0058a03": "示因果。",
    "X20n0356_002:0058a04": "云何是身果父母所生頭等六分是也云何身是因",
    "X20n0356_002:0058a05": "貪恚癡身口意業等是也。",
    "X20n0356_002:0058a06": "△三去取業惑。",
    "X20n0356_002:0058a07": "今且置三業觀貪恚癡等。",
    "X20n0356_002:0058a08": "因雖兼業今正論惑業在後觀故云且置。△四約",
    "X20n0356_002:0058a09": "人對句。",
    "X20n0356_002:0058a10": "四果以無常苦空觀智破貪恚癡子縛斷名壞身因",
    "X20n0356_002:0058a11": "不受後有名壞身果凡俗之流名衣好食長養五陰",
    "X20n0356_002:0058a12": "縱心適性放逸貪恚癡自惱惱他一身死壞復受一",
    "X20n0356_002:0058a13": "身因果相續無有邊際是名因果俱不壞如犯王憲",
    "X20n0356_002:0058a14": "付旃陀羅如怨對者自害其體身既爛壞四陰亦盡",
    "X20n0356_002:0058a15": "是為壞果貪恚癡身因轉更熾盛彌綸生死無得脫",
    "X20n0356_002:0058a16": "期是為第三句也餘三果亦以無常觀智斷五下分",
    "X20n0356_002:0058a17": "因縛五下分果身猶未盡是名壞身因不壞身果。",
    "X20n0356_002:0058a18": "即前誰字所檢人也四果者第四果也有餘解脫",
    "X20n0356_002:0058a19": "能壞身因無餘解脫能壞身果俱壞句也凡俗之",
    "X20n0356_002:0058a20": "流俱不壞句也王憲害者怨對害者自體者此之",
    "X20n0356_002:0058a21": "三人名壞身果彌增煩惱名不壞身因第三句也",
    "X20n0356_002:0058a22": "餘三果人斷五下分者初果斷三分謂身見戒取",
    "X20n0356_002:0058a23": "及疑也二果三果能斷二分欲界貪瞋也名壞身",
    "X20n0356_002:0058a24": "因而此五分所感果身猶存欲界名不壞身果此",
    "X20n0356_002:0058b01": "以未壞且名不壞壞在不久名第四句。△二明不",
    "X20n0356_002:0058b02": "隨一相。",
    "X20n0356_002:0058b03": "如此四句存壞不同皆不隨一相。",
    "X20n0356_002:0058b04": "前所名壞皆是析觀其不壞句自指凡惡是故四",
    "X20n0356_002:0058b05": "句俱非體法本不生滅故皆不隨一實相也。△二",
    "X20n0356_002:0058b06": "於惑境順經脩觀二初推本不生。",
    "X20n0356_002:0058b07": "隨一相者所謂脩大乘觀觀一念貪恚癡心心為自",
    "X20n0356_002:0058b08": "起為對塵起為根塵共起為離根塵起皆無此義非",
    "X20n0356_002:0058b09": "自非他非共非無因亦非前念滅故起非生非非生",
    "X20n0356_002:0058b10": "非滅非非滅如是橫竪求心叵得。",
    "X20n0356_002:0058b11": "此是大乘體法巧度亦論橫竪橫破因成竪破相",
    "X20n0356_002:0058b12": "續破因成中非自等者龍樹云法不自生待緣故",
    "X20n0356_002:0058b13": "法不他生因本具故法不共生無二分故法非無",
    "X20n0356_002:0058b14": "因生有因緣生尚不可得況無因耶次破相續具",
    "X20n0356_002:0058b15": "足應云非前念滅故起非前念不滅故起非前念",
    "X20n0356_002:0058b16": "亦滅亦不滅故起非前念非滅非不滅故起今云",
    "X20n0356_002:0058b17": "非生等者生即不滅而但非於雙非雙亦唯闕第",
    "X20n0356_002:0058b18": "二句如是橫竪等者結示因成相續求心不得生",
    "X20n0356_002:0058b19": "相既本不生今亦無滅故名不壞也。△二結隨一",
    "X20n0356_002:0058b20": "相。",
    "X20n0356_002:0058b21": "心尚本無何所論壞是名不壞身因而隨一相。",
    "X20n0356_002:0058b22": "圓解之人修空助道既了身因不生不滅即能隨",
    "X20n0356_002:0058b23": "順中道實相。△三明治道助開圓理二初正明體",
    "X20n0356_002:0058b24": "法功成。",
    "X20n0356_002:0058c01": "隨一相者即是隨金隨相智即是隨光諸數寂滅即",
    "X20n0356_002:0058c02": "是隨明。",
    "X20n0356_002:0058c03": "本以圓心脩空破障正助合運即於煩惱隨一實",
    "X20n0356_002:0058c04": "相所隨是金能隨是光諸數是明三不縱橫名開",
    "X20n0356_002:0058c05": "圓理。△二更明餘觀助道。",
    "X20n0356_002:0058c06": "既得不壞一句而隨一相了壞身因亦隨一相壞身",
    "X20n0356_002:0058c07": "果不壞身果亦隨一相皆亦如是(云云)。",
    "X20n0356_002:0058c08": "壞身因者析觀斷集也壞身果者前第一句也不",
    "X20n0356_002:0058c09": "壞身果者前第四句也體法空觀既堪助圓析法",
    "X20n0356_002:0058c10": "空觀亦能治惑若以圓解合而脩之壞與不壞皆",
    "X20n0356_002:0058c11": "隨一相。△三約動作觀業道三初舉經文總標觀",
    "X20n0356_002:0058c12": "法。",
    "X20n0356_002:0058c13": "次觀業道者如淨名云舉足下足無非道場具足一",
    "X20n0356_002:0058c14": "切佛法矣。",
    "X20n0356_002:0058c15": "今就六作觀業道者蓋一切善惡由茲辨故舉足",
    "X20n0356_002:0058c16": "下足六中屬行淨名指此而為道場通於六即今",
    "X20n0356_002:0058c17": "是觀行佛成道處不觀舉足即空假中安令此處",
    "X20n0356_002:0058c18": "是寂滅場安能具足一切佛法如此觀業見業本",
    "X20n0356_002:0058c19": "際方稱經文道場之說但為初學雖有茲解尚於",
    "X20n0356_002:0058c20": "六緣計我我所若唯正觀反增執情故立助道且",
    "X20n0356_002:0058c21": "令觀空對治此惑也。△二於六作體本無為二初",
    "X20n0356_002:0058c22": "約行緣明觀。",
    "X20n0356_002:0058c23": "觀舉足時為是業舉為是業者舉為業業者共舉為",
    "X20n0356_002:0058c24": "離業業者舉若業舉不關業者業者舉不關於業各",
    "X20n0356_002:0059a01": "既無舉合亦無舉合既無舉離那得舉舉足既無下",
    "X20n0356_002:0059a02": "足亦無。",
    "X20n0356_002:0059a03": "業是身業業者是心以心為因以身為緣單因單",
    "X20n0356_002:0059a04": "緣或共或離推於舉足不得舉相下足亦然如是",
    "X20n0356_002:0059a05": "觀時我我所相寂然不起一切業累自茲清淨初",
    "X20n0356_002:0059a06": "心行者得無介意乎。△二例餘作亦爾。",
    "X20n0356_002:0059a07": "觀行既然住坐臥言語執作亦復如是。",
    "X20n0356_002:0059a08": "以住坐臥足於行緣即是四儀復加言語及以執",
    "X20n0356_002:0059a09": "作乃成六作止觀稱為語默作作今云言語就顯",
    "X20n0356_002:0059a10": "示相其實默然亦能成業文雖闕示義合俱觀。△",
    "X20n0356_002:0059a11": "三明治道助開圓理。",
    "X20n0356_002:0059a12": "是為觀業實相名為金此觀智名為光諸威儀中心",
    "X20n0356_002:0059a13": "數悉寂名為明。",
    "X20n0356_002:0059a14": "以解圓心推業四性四性空處正觀現前境觀諸",
    "X20n0356_002:0059a15": "數成金光明三法門矣。△二結。",
    "X20n0356_002:0059a16": "是為三道辯金光明。",
    "X20n0356_002:0059a17": "此乃總結前文正觀及以助道皆顯法性金光明",
    "X20n0356_002:0059a18": "竟。△二結位。",
    "X20n0356_002:0059a19": "夫有心者即具法界法性金光明能如此解了但是",
    "X20n0356_002:0059a20": "名字金光明常依此觀念念不休心心相續即是觀",
    "X20n0356_002:0059a21": "行金光明若蒙籠如羅縠中視未得分明閉目則見",
    "X20n0356_002:0059a22": "開眼則失此是相似金光明若了了分明閉目開目",
    "X20n0356_002:0059a23": "俱見者是分證金光明若妙覺果圓究竟明了名究",
    "X20n0356_002:0059a24": "竟金光明也。",
    "X20n0356_002:0059b01": "若約教釋明六即者多為顯於法性高深若今明",
    "X20n0356_002:0059b02": "六即正辨行人全性起脩觀之成不入位淺深仍",
    "X20n0356_002:0059b03": "示因果皆金光明故六皆名即觀親疎故即須論",
    "X20n0356_002:0059b04": "六就即論六免生上慢就六論即免生退屈不慢",
    "X20n0356_002:0059b05": "不退妙位可階初理即位言有心者大經云凡有",
    "X20n0356_002:0059b06": "心者悉當作佛若其不具金光明性佛何由作言",
    "X20n0356_002:0059b07": "法界法性者不異而異法界橫論法性竪說意云",
    "X20n0356_002:0059b08": "理具橫周竪亘金光明也既其未有信解等事但",
    "X20n0356_002:0059b09": "有理性金光明德故名理即名字位聞金等名解",
    "X20n0356_002:0059b10": "了本具觀行位脩成圓觀塵緣不間故得相續相",
    "X20n0356_002:0059b11": "似位開目則見開眼則失者此位未入無功用道",
    "X20n0356_002:0059b12": "三不退中念猶退故成以開閉彰其得失問觀行",
    "X20n0356_002:0059b13": "尚得念念不休心心相續似位治生不違實相那",
    "X20n0356_002:0059b14": "於金光開眼則失答觀行相似雖俱圓觀親疎不",
    "X20n0356_002:0059b15": "類得失懸殊其觀行位三惑全在於彼疎觀能安",
    "X20n0356_002:0059b16": "忍者則論相續於無術者則有退失若相似位見",
    "X20n0356_002:0059b17": "思已去於親觀中而論得失若能防護則速發真",
    "X20n0356_002:0059b18": "明閉目則見若起法愛則有頂墮名開眼則失不",
    "X20n0356_002:0059b19": "進為失非退失也大判意根似解已立故云治生",
    "X20n0356_002:0059b20": "不違實相細檢此位未破無明若無住風息名開",
    "X20n0356_002:0059b21": "眼則失分真位善入出住楞嚴三昧故開閉皆見",
    "X20n0356_002:0059b22": "究竟可知孤山第三理乖有三初破此也彼云且",
    "X20n0356_002:0059b23": "金光明本喻三德前文尚作當體釋之而相似之",
    "X20n0356_002:0059b24": "文翻作眼見金像釋之吾知其往者竊取觀經六",
    "X20n0356_002:0059c01": "即於茲謬說彼明觀佛色身仍在觀行之位故云",
    "X20n0356_002:0059c02": "開目閉目周眸徧覽無非佛界吁可恠也任作金",
    "X20n0356_002:0059c03": "像用義且彼疏文是大師親說觀行位者閉目開",
    "X20n0356_002:0059c04": "目境界常現何以今於相似證位而云開目則失",
    "X20n0356_002:0059c05": "顛亂之說徒惑後學釋曰若其竊取觀經疏者必",
    "X20n0356_002:0059c06": "不文相頓爾乖違予今詳之文違理順闇者罔知",
    "X20n0356_002:0059c07": "何則今於三道直觀理性金光明也若觀經疏託",
    "X20n0356_002:0059c08": "彼佛身顯三諦理雖俱圓觀託境不同彼想色身",
    "X20n0356_002:0059c09": "以為事境即於此境脩空假中以為理觀境觀雖",
    "X20n0356_002:0059c10": "於一念同脩而其事境是應物相觀中先發故觀",
    "X20n0356_002:0059c11": "行位開目開目常得見佛此顯三道金光明理登",
    "X20n0356_002:0059c12": "住方發故相似位閉見開失蓋以開閉用顯此位",
    "X20n0356_002:0059c13": "是似非真良以此位尚須作意登住方入無功用",
    "X20n0356_002:0059c14": "道彼疏似位於妙三諦豈不然乎又復似位論開",
    "X20n0356_002:0059c15": "閉者蓋約五眼非獨肉眼既體上二惑任運先除",
    "X20n0356_002:0059c16": "必二諦四眼此位先發若策四即佛則稍同真見",
    "X20n0356_002:0059c17": "亦速入真名閉眼則見若任四眼則起法愛呼為",
    "X20n0356_002:0059c18": "頂墮故云開眼則失若不然者離愛一法為被誰",
    "X20n0356_002:0059c19": "耶故輔行云三諦之乳真善妙色五眼洞開方見",
    "X20n0356_002:0059c20": "諦境是則相似猶屬於盲障中無明未破故也彼",
    "X20n0356_002:0059c21": "人全迷般舟觀法佛身為境空等為觀一念之內",
    "X20n0356_002:0059c22": "難易淺深而却妄斥此作眼見金像釋之相似開",
    "X20n0356_002:0059c23": "失觀行俱見謂之顛亂若論不解事理淺深則顛",
    "X20n0356_002:0059c24": "亂之責須歸己也又見與不見妙旨難知如法華",
    "X20n0356_002:0060a01": "四信弟子聞經信解即能見佛常在靈山文殊等",
    "X20n0356_002:0060a02": "覺不脩三昧不見妙音此經樹神覩佛禮塔為眾",
    "X20n0356_002:0060a03": "詢疑及至讚佛哀泣雨淚請佛現身此之經義忽",
    "X20n0356_002:0060a04": "有一本無如是文他必謂之後人擅加耳。△二觀",
    "X20n0356_002:0060a05": "三識三初標觀顯理。",
    "X20n0356_002:0060a06": "次觀心明三識論金光明者。",
    "X20n0356_002:0060a07": "十種三法皆可當體名金光明以十種三法無不",
    "X20n0356_002:0060a08": "具於貴等義故是故今云觀心三識論金光明。△",
    "X20n0356_002:0060a09": "二附法作觀三初略示境觀。",
    "X20n0356_002:0060a10": "諦觀一念心即空即假即中即是觀心識於三識。",
    "X20n0356_002:0060a11": "一念心境也即空假中觀也即是觀心識於三識",
    "X20n0356_002:0060a12": "者三識本來是妙三觀九界忘本識隨妄轉不識",
    "X20n0356_002:0060a13": "本性今順性脩觀觀無別體即以本識識本識也。",
    "X20n0356_002:0060a14": "△二廣陳觀相二初明一心三觀三初空。",
    "X20n0356_002:0060a15": "何者意識託緣發意本無識緣何所發又緣中為有",
    "X20n0356_002:0060a16": "識為無識若有識緣即是識何謂為緣若無識那能",
    "X20n0356_002:0060a17": "發識若意緣合發二俱無故合不能發離最不可當",
    "X20n0356_002:0060a18": "知此識不在一處從眾緣生從緣生法我說即是空。",
    "X20n0356_002:0060a19": "三識沉隱其相難知而不暫離第六意識此識緣",
    "X20n0356_002:0060a20": "外故以意根對塵為緣推於四性不在一處即以",
    "X20n0356_002:0060a21": "四性而為眾緣從此緣生生即無生故云我說即",
    "X20n0356_002:0060a22": "是空也空無分別即阿黎耶識。△二假。",
    "X20n0356_002:0060a23": "於此空中假作分別是惡識是善識是非惡非善識",
    "X20n0356_002:0060a24": "種種推畫強謂是非。",
    "X20n0356_002:0060b01": "眾緣生故空無性相眾緣生故善惡熾然惡即四",
    "X20n0356_002:0060b02": "趣善即人天非善惡識通於四聖此四俱非有漏",
    "X20n0356_002:0060b03": "善惡於彼空中順緣起性種種觀察言是非者即",
    "X20n0356_002:0060b04": "藥病也於空假立故謂之強此觀立法即阿陀那",
    "X20n0356_002:0060b05": "識此識名意以其第六是意之識名為意根是故",
    "X20n0356_002:0060b06": "根立識亦立也。△三中。",
    "X20n0356_002:0060b07": "識若定空不可作假識若定假不可作空當知空非",
    "X20n0356_002:0060b08": "空假非假非空非假雙亡二邊正顯中道一念識中",
    "X20n0356_002:0060b09": "三觀具足。",
    "X20n0356_002:0060b10": "心性不動本來中實不可思議而體具足空與不",
    "X20n0356_002:0060b11": "空二種功德故體及德成圓三識故雖觀空而不",
    "X20n0356_002:0060b12": "定空雖觀於假而不定假即現前識絕二邊相能",
    "X20n0356_002:0060b13": "所叵得此觀即是菴摩羅識。△二明雙亡雙照二",
    "X20n0356_002:0060b14": "初明即照而亡二初約義立。",
    "X20n0356_002:0060b15": "識於三識亦不得三識觀。",
    "X20n0356_002:0060b16": "識於三識照三識也亦不得三識觀忘三識也。△",
    "X20n0356_002:0060b17": "二引經證。",
    "X20n0356_002:0060b18": "故淨名云不觀色不觀色如不觀色性乃至不觀識",
    "X20n0356_002:0060b19": "不觀識如不觀識性。",
    "X20n0356_002:0060b20": "觀色等五即是觀俗觀五皆如即是觀空觀五即",
    "X20n0356_002:0060b21": "性是觀中也今皆云不觀者即於此三無觀無得",
    "X20n0356_002:0060b22": "名約三觀即照而亡經明五陰今但於識忘三觀",
    "X20n0356_002:0060b23": "也。△三明即亡而照。",
    "X20n0356_002:0060b24": "雖不得識不得識如不得識性雙照識識如識性宛",
    "X20n0356_002:0060c01": "然無濫。",
    "X20n0356_002:0060c02": "雖於識心忘於能所而三境觀了了分明故云不",
    "X20n0356_002:0060c03": "濫而言雙照者以識識如乃是二邊識性是中今",
    "X20n0356_002:0060c04": "頓觀三諦即中邊雙照驗不得三是雙亡也。△三",
    "X20n0356_002:0060c05": "結成附法。",
    "X20n0356_002:0060c06": "以照識性故是菴摩羅識照識如故是阿黎耶識亦",
    "X20n0356_002:0060c07": "照亦滅故是阿陀那識。",
    "X20n0356_002:0060c08": "觀於意識即如即性乃識三識言亦照亦滅為阿",
    "X20n0356_002:0060c09": "陀那者淨名經文既以觀識而為假觀是故今文",
    "X20n0356_002:0060c10": "順此識義以結附法何者蓋第七識能生第六故",
    "X20n0356_002:0060c11": "名亦照常緣第八故名亦滅故用雙亦而結此觀。",
    "X20n0356_002:0060c12": "△三結法判位。",
    "X20n0356_002:0060c13": "是名觀心中三識金光明六即位如上說。",
    "X20n0356_002:0060c14": "例上三道可以意知然道識二三位雖在理聞名",
    "X20n0356_002:0060c15": "作觀成脩中五而此五位皆即性三是故須約六",
    "X20n0356_002:0060c16": "即判位。△三觀三佛性二初標觀顯理。",
    "X20n0356_002:0060c17": "次觀心明三佛性金光明者。",
    "X20n0356_002:0060c18": "例三識觀義可知也。△二附法作觀二初約三觀",
    "X20n0356_002:0060c19": "所顯明佛性三初直約義立。",
    "X20n0356_002:0060c20": "觀一念心起即空即假即中是見三佛性何者心從",
    "X20n0356_002:0060c21": "緣起是故即空強謂有心是故即假不出法性是故",
    "X20n0356_002:0060c22": "即中此釋已顯。",
    "X20n0356_002:0060c23": "於一念心明妙三觀例前三識其相已明故不委",
    "X20n0356_002:0060c24": "示。△二引經證成三初引淨名病本明心即三諦。",
    "X20n0356_002:0061a01": "更引經證之淨名云何謂病本所謂攀緣何謂攀緣",
    "X20n0356_002:0061a02": "謂緣三界證其假也何謂息攀緣謂心無所得此證",
    "X20n0356_002:0061a03": "即空我及眾生病皆非真非有此證即中。",
    "X20n0356_002:0061a04": "居士權病以示眾生三障實病實病之本不出通",
    "X20n0356_002:0061a05": "別二種見思此二見思皆緣三界即分段變易二",
    "X20n0356_002:0061a06": "病之本病必須藥相兼而示即假觀也空中可知。",
    "X20n0356_002:0061a07": "△二引華嚴無差明心即佛性。",
    "X20n0356_002:0061a08": "華嚴云心佛及眾生是三無差別此證觀心即三佛",
    "X20n0356_002:0061a09": "性也。",
    "X20n0356_002:0061a10": "初立三觀觀一念心顯三佛性三觀即心其義雖",
    "X20n0356_002:0061a11": "立如何於心明三佛性故引此文三無差別以驗",
    "X20n0356_002:0061a12": "我心即是佛性他生他佛尚與心同豈己佛性心",
    "X20n0356_002:0061a13": "不是耶此證觀心顯三佛性其義明矣。△三引般",
    "X20n0356_002:0061a14": "舟念佛明佛即三諦二初引法喻二文。",
    "X20n0356_002:0061a15": "又般舟三昧經云我心如佛心如佛心如我心如不",
    "X20n0356_002:0061a16": "見我心為佛心不見佛心為我心而見阿彌陀佛如",
    "X20n0356_002:0061a17": "琉璃中見像如飢夢食如夢婬從事如觀骨光等喻。",
    "X20n0356_002:0061a18": "如文。△二釋皆成三諦四初釋法文。",
    "X20n0356_002:0061a19": "皆是證即空即假即中之文讀此經文宜須細意若",
    "X20n0356_002:0061a20": "併作如讀是即空也示如許多心紛紜是即假也見",
    "X20n0356_002:0061a21": "阿彌陀是即中也又我心如佛心如者以有我佛如",
    "X20n0356_002:0061a22": "等分別之異所以是即假從不見我心為佛心去是",
    "X20n0356_002:0061a23": "即空也而見阿彌陀是即中也。",
    "X20n0356_002:0061a24": "作兩番銷文以顯空假初於一文而示二觀以諸",
    "X20n0356_002:0061b01": "句中如字為空即以諸句我佛心異便名為假次",
    "X20n0356_002:0061b02": "以二文而示二觀諸句之中雖有如字以我佛如",
    "X20n0356_002:0061b03": "異故當假觀乃以不見我佛如異方名空觀兩番",
    "X20n0356_002:0061b04": "見佛皆是中觀故知彼佛是我覺體以具空假二",
    "X20n0356_002:0061b05": "種德故故用二觀觀於二德助發中觀佛即現前",
    "X20n0356_002:0061b06": "問覺體是心今見色相豈不相違答須知本覺具",
    "X20n0356_002:0061b07": "一切法離分齊相色性即智智性即色唯心唯色",
    "X20n0356_002:0061b08": "方曰見中故見彌陀以為中觀。△二釋喻文。",
    "X20n0356_002:0061b09": "又以夢食喻之夢食不飽譬即空夢食百味譬即假",
    "X20n0356_002:0061b10": "皆不出法性譬即中餘譬類如此。",
    "X20n0356_002:0061b11": "於諸喻中但釋夢食餘皆倣此然不出法性似法",
    "X20n0356_002:0061b12": "非喻斯蓋作夢及以成觀皆法性力今以作夢法",
    "X20n0356_002:0061b13": "性而喻成觀法性如釋籤云夢事宛然即假求夢",
    "X20n0356_002:0061b14": "叵得即空夢之心性即中此之三法不前後不合",
    "X20n0356_002:0061b15": "散故知今家如此釋喻最能況顯一心三觀。△三",
    "X20n0356_002:0061b16": "明亡照。",
    "X20n0356_002:0061b17": "又釋云我心佛心者是假名假名分別我佛之異也",
    "X20n0356_002:0061b18": "我心如佛心如凡聖俱空不得我心不得佛心豈有",
    "X20n0356_002:0061b19": "我心作佛心佛心作我心亡假也不得我心如不得",
    "X20n0356_002:0061b20": "佛心如豈有我心如作佛心如亡空也是為雙亡空",
    "X20n0356_002:0061b21": "假正顯中道而見阿彌陀者雙照二諦也。",
    "X20n0356_002:0061b22": "初我心下立假也次我心如下立空也空假既立",
    "X20n0356_002:0061b23": "若不忘之中觀不顯故先以二不得句忘於假觀",
    "X20n0356_002:0061b24": "次以二不得句忘於空觀二觀既寂心絕所緣即",
    "X20n0356_002:0061c01": "見彌陀中道之佛任運雙照妙假妙空。△四顯一",
    "X20n0356_002:0061c02": "心。",
    "X20n0356_002:0061c03": "常見佛餘者安不見耶此又是證觀心即空即假即",
    "X20n0356_002:0061c04": "中之文。",
    "X20n0356_002:0061c05": "經文既云常得見佛佛即中道大覺之體豈有見",
    "X20n0356_002:0061c06": "體而不見用用即空假即見佛句仍是三觀一心",
    "X20n0356_002:0061c07": "之文。△三結法判位。",
    "X20n0356_002:0061c08": "觀心即中是正因佛性即空是了因佛性即假是緣",
    "X20n0356_002:0061c09": "因佛性是為觀心三佛性是金光明六即位如前說。",
    "X20n0356_002:0061c10": "性德三因而為三諦全性起脩即以三因而為三",
    "X20n0356_002:0061c11": "觀諦觀名別體不殊是故三觀即三佛性三性當",
    "X20n0356_002:0061c12": "體名金光明六位皆即。△二約六法境智明佛性",
    "X20n0356_002:0061c13": "二初正釋二初約境智明佛性。",
    "X20n0356_002:0061c14": "復次佛者覺智也性者理極也能以覺智照其理極",
    "X20n0356_002:0061c15": "境智相稱合而言之名為佛性。",
    "X20n0356_002:0061c16": "附法作觀非局一途前明三觀觀一念心顯乎佛",
    "X20n0356_002:0061c17": "性則佛性二字俱是所顯今明佛字既翻為覺即",
    "X20n0356_002:0061c18": "能顯之智性字既以不變為義即所顯之理此乃",
    "X20n0356_002:0061c19": "即就佛性二字論於觀境行者應知此之一釋能",
    "X20n0356_002:0061c20": "顯前義何者前文雖立能觀三觀實非別脩體是",
    "X20n0356_002:0061c21": "覺智今之佛字為能觀者示前三觀元從性知此",
    "X20n0356_002:0061c22": "覺之性即為所觀能令修性其義一合故後結云",
    "X20n0356_002:0061c23": "得此大好性云理極者果佛之性為妙境故此理",
    "X20n0356_002:0061c24": "至極如以性德名無上也。△二約六法明三因二",
    "X20n0356_002:0062a01": "初對顯三因。",
    "X20n0356_002:0062a02": "今觀五陰稱五陰實相名正因佛性觀假名稱假名",
    "X20n0356_002:0062a03": "實相名了因佛性觀諸心數稱心數實相名緣因佛",
    "X20n0356_002:0062a04": "性。",
    "X20n0356_002:0062a05": "今以佛字為能覺智即以性字為所覺理為覺何",
    "X20n0356_002:0062a06": "法而為理性即指六法故也即於此法覺智研之",
    "X20n0356_002:0062a07": "令理性顯六法者所謂五陰及假人也以此六法",
    "X20n0356_002:0062a08": "而為三境問五陰中三即是心數今那陰外別指",
    "X20n0356_002:0062a09": "諸數答心王心數通於三性今以無記王數及色",
    "X20n0356_002:0062a10": "為正因境以假名人為了因境以善惡數為緣因",
    "X20n0356_002:0062a11": "境如託王舍立境觀義以五陰為舍心王居之荊",
    "X20n0356_002:0062a12": "溪云以善惡王居無記舍今無記陰外指善惡數",
    "X20n0356_002:0062a13": "於義何失蓋由前釋境唯一心而就能觀立空假",
    "X20n0356_002:0062a14": "中故得所顯具三佛性今於實法立記無記并其",
    "X20n0356_002:0062a15": "假人乃成三境各顯實相即三佛性以所顯能令",
    "X20n0356_002:0062a16": "一覺智成於三觀境觀互映一三無礙立義之巧",
    "X20n0356_002:0062a17": "無以加焉問於無記陰顯乎實相復名正因其義",
    "X20n0356_002:0062a18": "可爾假名諸數那名實相於二實相那名緣了答",
    "X20n0356_002:0062a19": "佛智究盡諸法實相故假實國土諸法皆實今脩",
    "X20n0356_002:0062a20": "佛智豈觀此二不稱實相假名實相對了因者大",
    "X20n0356_002:0062a21": "論云眾生無上者佛是佛翻為覺豈非即達鄙俗",
    "X20n0356_002:0062a22": "假名而為無上佛之假名佛既是覺今對了因有",
    "X20n0356_002:0062a23": "何乖舛論又云法無上者涅槃是涅槃斷德正屬",
    "X20n0356_002:0062a24": "緣因數是陰法若不體達善惡數法寧顯緣因大",
    "X20n0356_002:0062b01": "乘因果皆是實相豈獨正因性為因果耶。△二引",
    "X20n0356_002:0062b02": "證六法。",
    "X20n0356_002:0062b03": "故經云佛性者不即六法不離六法此之謂也。",
    "X20n0356_002:0062b04": "雖善惡數別對緣因而體不出五陰實法五及假",
    "X20n0356_002:0062b05": "名而為六法此六法對三佛性不即不離以不離",
    "X20n0356_002:0062b06": "故六法全是三種佛性以不即故須觀六法破二",
    "X20n0356_002:0062b07": "種執以不離故破無所破以不即故無破而破以",
    "X20n0356_002:0062b08": "不離故顯無所顯以不即故無顯而顯又不離故",
    "X20n0356_002:0062b09": "六不可遣以不即故六不可立不遣不立妙性存",
    "X20n0356_002:0062b10": "焉。△二示意。",
    "X20n0356_002:0062b11": "觀五陰實相故名金觀假名實相故名光觀心數實",
    "X20n0356_002:0062b12": "相故名明六即位如前思得此大好故附此後也。",
    "X20n0356_002:0062b13": "文中先且結名辨位從思得下方正示意秪以二",
    "X20n0356_002:0062b14": "字示妙觀境用此境觀體於六法一一稱實見於",
    "X20n0356_002:0062b15": "三性故云大好孤山第三意有三二破此文也乃",
    "X20n0356_002:0062b16": "云又解佛性云佛者覺智性者理極能以覺智照",
    "X20n0356_002:0062b17": "其理極境智相稱合而言之名為佛性且佛性名",
    "X20n0356_002:0062b18": "出乎涅槃能仁談之章安疏之荊溪論之皆言因",
    "X20n0356_002:0062b19": "人有果人之性故名佛性儻大師於此反經別立",
    "X20n0356_002:0062b20": "章安荊溪亦合指之以申其說既其不爾則後人",
    "X20n0356_002:0062b21": "謬立又何疑哉釋曰前譬釋中三佛性義豈非因",
    "X20n0356_002:0062b22": "人具果人性不妨作性一脩二相契釋之又若執",
    "X20n0356_002:0062b23": "云但性中三是果人性者便成緣了自外別脩安",
    "X20n0356_002:0062b24": "得名為全修在性全性起脩況復大師不云因人",
    "X20n0356_002:0062c01": "具果人性唯言佛名為覺性名不改不改是正覺",
    "X20n0356_002:0062c02": "智是了與今分對境智之釋無少相違那獨謂今",
    "X20n0356_002:0062c03": "反經別立又金錍云因不名佛果不名性彼以二",
    "X20n0356_002:0062c04": "字分對因果盖示因果二而不二今以二字分對",
    "X20n0356_002:0062c05": "境智欲彰境智二而不二夫論觀法若其不用果",
    "X20n0356_002:0062c06": "覺為觀則非圓行若其不以即覺之性為所照境",
    "X20n0356_002:0062c07": "則非玅境非極理也當知今立境智不二名為佛",
    "X20n0356_002:0062c08": "性正與金錍因果不二佛性義同其義既同安得",
    "X20n0356_002:0062c09": "名為反經別立耶既非別立何須指說耶普門玄",
    "X20n0356_002:0062c10": "說性具三觀既用此觀照性為境今性具果覺豈",
    "X20n0356_002:0062c11": "得不用照性為境也今附法觀秪附佛性二字之",
    "X20n0356_002:0062c12": "法立觀立境是故能所二即非二不知此妙斥為",
    "X20n0356_002:0062c13": "謬譚悲哉悲哉彼人雖引因有果性而不能信果",
    "X20n0356_002:0062c14": "覺為觀觀於六法顯覺之性徒聞因人有果人性",
    "X20n0356_002:0062c15": "全不能用有何益耶妙樂云果理在行方名等賜",
    "X20n0356_002:0062c16": "又此觀意全同普門玄義所說彼云觀人空是了",
    "X20n0356_002:0062c17": "因種者釋論云眾生無上者佛是佛者覺也始覺",
    "X20n0356_002:0062c18": "人空終覺法空彼指果覺為了因不即以果覺為",
    "X20n0356_002:0062c19": "觀智不所覺人法是六法不二空所顯是覺之性",
    "X20n0356_002:0062c20": "不彼文亦是後人添耶應知二字分對境智為玅",
    "X20n0356_002:0062c21": "無盡何者即以果佛為初心觀智是如來行也用",
    "X20n0356_002:0062c22": "即性之覺非別修緣了也照即覺之性非心外境",
    "X20n0356_002:0062c23": "也如此方名附佛性法脩圓觀也然茲妙趣彼尋",
    "X20n0356_002:0062c24": "名者爭不恠之。",
    "X20n0356_002:0063a02": "金光明經玄義拾遺記會本卷下之上"
}