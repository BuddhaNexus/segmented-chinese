{
    "T48n2016_010:0468c07": "10宗鏡錄卷第十",
    "T48n2016_010:0468c09": "慧日永明寺主智覺禪師延壽集",
    "T48n2016_010:0468c10": "夫凡聖一心境界。如何是自在出生無礙之力。",
    "T48n2016_010:0468c11": "答。一是法爾。二由諸佛菩薩行願。三即眾",
    "T48n2016_010:0468c12": "生信解。自業感現。又總具十力。一法如是力。",
    "T48n2016_010:0468c13": "二空無性力。三諸佛神力。四菩薩善根力。五",
    "T48n2016_010:0468c14": "普賢行願力。六眾生淨業力。七深信勝解力。",
    "T48n2016_010:0468c15": "八如幻法生力。九如夢法生力。十無作真心",
    "T48n2016_010:0468c16": "所現力。又華嚴疏釋云。一多相持。互為本末。",
    "T48n2016_010:0468c17": "一心所現。總有十義。一孤標獨立。以是唯一。",
    "T48n2016_010:0468c18": "故獨立為主。二雙現同時。各相資無礙故。三。",
    "T48n2016_010:0468c19": "兩相俱亡。互奪齊泯故。四自在無礙。隱顯同",
    "T48n2016_010:0468c20": "時。一際現故。五去來不動。各住本法。不壞自",
    "T48n2016_010:0468c21": "位故。六無力相持。以有力。持無力故。七彼此",
    "T48n2016_010:0468c22": "無知。以各無自性。法法不相知。不相到故。八。",
    "T48n2016_010:0468c23": "力用交徹。以異體相入。有力相持故。九自性",
    "T48n2016_010:0468c24": "非有。以無體性。方能即入無礙故。十究竟離",
    "T48n2016_010:0468c25": "言。冥性德。沒果海故。釋云。孤標獨立者。即經",
    "T48n2016_010:0468c26": "頌云。多中無一性。一亦無有多。二法互無故。",
    "T48n2016_010:0468c27": "得獨立。亦一。即多而唯多。多即一而唯一。廢",
    "T48n2016_010:0468c28": "己同他。故云獨立。二雙現同時者。即經頌云。",
    "T48n2016_010:0468c29": "知以一故眾。知以眾故一。無一即無多。無多",
    "T48n2016_010:0469a01": "即無一。故二雙現。更無前後。如牛二角。三兩",
    "T48n2016_010:0469a02": "相俱亡者。即前二俱捨也。四自在無礙者。欲",
    "T48n2016_010:0469a03": "一即一。不壞相故。欲多即多。一即多故。一既",
    "T48n2016_010:0469a04": "如此。多亦准之。常一常多。常即不即故。故云",
    "T48n2016_010:0469a05": "自在。五去來不動者。一入多而一在。多入一",
    "T48n2016_010:0469a06": "而多存。若兩鏡相入。而不動本相。相即亦然。",
    "T48n2016_010:0469a07": "六無力相持者。因一有多。多無力而持一。因",
    "T48n2016_010:0469a08": "多有一。一無力而持多。七彼此無知者。二互",
    "T48n2016_010:0469a09": "相依。皆無體用。故不相知。如經頌云。諸法無",
    "T48n2016_010:0469a10": "作用。亦無有體性。是故彼一切。各各不相知。",
    "T48n2016_010:0469a11": "八力用交徹者。即經頌云。一中解無量。無量",
    "T48n2016_010:0469a12": "中解一義。九自性非有者。互為因起。舉體性",
    "T48n2016_010:0469a13": "空。十究竟離言者。不可言一。不可言非一。不",
    "T48n2016_010:0469a14": "可言亦一亦非一。不可言非一非非一。不可",
    "T48n2016_010:0469a15": "言相即。以相入故。不可言相入。以相即故。不",
    "T48n2016_010:0469a16": "可言即入。不壞相故。不可言不即入。互交徹",
    "T48n2016_010:0469a17": "故。口欲辯而詞喪。心將緣而慮息。唯證智知。",
    "T48n2016_010:0469a18": "同果海故。一多既爾。染淨等法無不皆然。又",
    "T48n2016_010:0469a19": "約一心圓別之理。無礙之力者。圓別遍理。微",
    "T48n2016_010:0469a20": "細難分。別。則要有差別方能遍。若不差別不",
    "T48n2016_010:0469a21": "能遍。圓。則不要差別而能遍。能遍之法。一一",
    "T48n2016_010:0469a22": "圓雖。故無差別。而言圓融者。一會即是彼一",
    "T48n2016_010:0469a23": "切會。亦非此會處處到也。即此即彼。即一即",
    "T48n2016_010:0469a24": "多。故云圓融。又約所遍處。以論總別。東名非",
    "T48n2016_010:0469a25": "西名。所遍別也。此會即彼會。所遍處總也。又",
    "T48n2016_010:0469a26": "約能遍論圓別。要將差別之法。方能普遍。是",
    "T48n2016_010:0469a27": "名別也。今是圓融無差之法。即能遍故。名為",
    "T48n2016_010:0469a28": "圓也。前之別。如列宿遍九天。此之別。如一月",
    "T48n2016_010:0469a29": "落百川。前之總。如一雲之滿宇宙。此之圓。如",
    "T48n2016_010:0469b01": "和香之遍一室。故云總圓有異也。華嚴論云。",
    "T48n2016_010:0469b02": "此華藏界。隱顯自在。為利眾生顯勝福德故。",
    "T48n2016_010:0469b03": "即具相萬差。光明顯照。若令眾生情無取著。",
    "T48n2016_010:0469b04": "如幻雲散。一物便無有所得。存其計故。以如",
    "T48n2016_010:0469b05": "此大願智力。法性自體空無性力。隱顯自在。",
    "T48n2016_010:0469b06": "若隨法性。萬相都無。隨智力。眾相隨現。隱顯",
    "T48n2016_010:0469b07": "隨緣。都無作者。凡夫執著。用作無明。執障既",
    "T48n2016_010:0469b08": "無。智用自在。不離一真之境。化儀百變。是以",
    "T48n2016_010:0469b09": "箭穿石虎。非功力之所能。醉告三軍。豈麴糵",
    "T48n2016_010:0469b10": "之所造。筍抽寒谷。非陽和之所生。魚躍氷",
    "T48n2016_010:0469b11": "河。豈網羅之所致。悉為心感。顯此靈通。故知",
    "T48n2016_010:0469b12": "萬法施為。皆自心之力耳。若或信受。具此力",
    "T48n2016_010:0469b13": "能。則廣闢障門。盡枯業海。所以仁王經云。能",
    "T48n2016_010:0469b14": "起一念清淨信者。是人超過百劫千劫。無量",
    "T48n2016_010:0469b15": "無邊恒河沙劫一切苦難。不生惡趣。不久當",
    "T48n2016_010:0469b16": "得無上菩提。是以了心無作。即悟業空。觀業",
    "T48n2016_010:0469b17": "空時。名為得道。其道若現。何智不明。心智明",
    "T48n2016_010:0469b18": "時。於行住坐臥。四威儀中。法爾能現自利利",
    "T48n2016_010:0469b19": "他之力。如華嚴經云。善見比丘。在林中經行。",
    "T48n2016_010:0469b20": "告善財言。善男子。我經行時。一念中。一切十",
    "T48n2016_010:0469b21": "方皆悉現前。智慧清淨故。一念中。一切世界",
    "T48n2016_010:0469b22": "皆悉現前。經過不可說不可說世界故。一念",
    "T48n2016_010:0469b23": "中。不可說不可說佛剎皆悉嚴淨。成就大願",
    "T48n2016_010:0469b24": "力故。一念中。不可說不可說眾差別行皆悉",
    "T48n2016_010:0469b25": "現前。滿足十力智故。一念中。不可說不可說",
    "T48n2016_010:0469b26": "諸佛清淨身皆悉現前。成就普賢行願力故。",
    "T48n2016_010:0469b27": "一念中。恭敬供養不可說不可說佛剎微塵數",
    "T48n2016_010:0469b28": "如來。成就柔軟心。供養如來願力故。一念中。",
    "T48n2016_010:0469b29": "領受不可說不可說如來法。得證阿僧祇差",
    "T48n2016_010:0469c01": "別法。住持法輪陀羅尼力故。一念中。不可說",
    "T48n2016_010:0469c02": "不可說菩薩行海皆悉現前。得能淨一切行。如",
    "T48n2016_010:0469c03": "因陀羅網願力故。一念中。不可說不可說諸",
    "T48n2016_010:0469c04": "三昧海皆悉現前。得於一三昧門。入一切三",
    "T48n2016_010:0469c05": "昧門。皆令清淨願力故。一念中。不可說不可",
    "T48n2016_010:0469c06": "說諸根海皆悉現前。得了知諸根際。於一根",
    "T48n2016_010:0469c07": "中。見一切根願力故。一念中。不可說不可說",
    "T48n2016_010:0469c08": "佛剎微塵數時皆悉現前。得於一切時轉法",
    "T48n2016_010:0469c09": "輪。眾生界盡。法輪無盡願力故。一念中。不可",
    "T48n2016_010:0469c10": "說不可說一切三世海皆悉現前。得了知一",
    "T48n2016_010:0469c11": "切世界中。一切三世分位。智光明願力故。經",
    "T48n2016_010:0469c12": "行既爾。坐立亦然。故法華經偈云。佛子住此",
    "T48n2016_010:0469c13": "地。則是佛受用。常在於其中。經行及坐臥。",
    "T48n2016_010:0469c14": "問。此宗鏡錄中。德用所因。有何因緣。令此諸",
    "T48n2016_010:0469c15": "法混融無礙。答。約華嚴宗有其十義。一唯",
    "T48n2016_010:0469c16": "心現者。一切諸法。真心所現。如大海水。舉體",
    "T48n2016_010:0469c17": "成波。以一切法無非一心故。大小等相隨心",
    "T48n2016_010:0469c18": "迴轉。即入無礙。二無定性者。既唯心現。從緣",
    "T48n2016_010:0469c19": "而生。無有定性。性相俱離。小非定小。故能容",
    "T48n2016_010:0469c20": "太虛而有餘。以同大之無外故。大非定大。",
    "T48n2016_010:0469c21": "故能入小塵而無間。以同小之無內故。是則",
    "T48n2016_010:0469c22": "等太虛之微塵。含如塵之廣剎。有何難哉。",
    "T48n2016_010:0469c23": "是以一非定一。故能是一切。多非定多。故",
    "T48n2016_010:0469c24": "能是一。邊非定邊。故能即中。中非定中。故",
    "T48n2016_010:0469c25": "能即邊。延促靜亂等。一一皆然。三緣起相由",
    "T48n2016_010:0469c26": "者。謂大法界中緣起法海。義門無量。略有十",
    "T48n2016_010:0469c27": "門。具在下帙法性因緣中說。四法性融通門",
    "T48n2016_010:0469c28": "者。謂若唯約事。則互相礙。不可即入。若唯約",
    "T48n2016_010:0469c29": "理。則唯一味。無可即入。今則理事融通。具斯",
    "T48n2016_010:0470a01": "無礙。謂不異理之一事。具攝理性時。令彼不",
    "T48n2016_010:0470a02": "異理之多事。隨所依理。皆於一中現。若一中",
    "T48n2016_010:0470a03": "攝理不盡。則真理有分限失。若一中攝理盡。",
    "T48n2016_010:0470a04": "多事不隨現。則事在理外失。今既一事之中。",
    "T48n2016_010:0470a05": "全攝理盡。多事豈不依中現。華藏品頌云。華",
    "T48n2016_010:0470a06": "藏世界所有塵。一一塵中見法界。法界即事",
    "T48n2016_010:0470a07": "法界矣。斯即總意。別亦具十玄門。一既真理",
    "T48n2016_010:0470a08": "與一切法而共相應。攝理無遺。即是諸門諸",
    "T48n2016_010:0470a09": "法。同時具足門。二事既如理能包。亦如理廣",
    "T48n2016_010:0470a10": "遍。不壞狹相。故有廣狹純雜無礙門。又性常",
    "T48n2016_010:0470a11": "平等故純。普攝諸法故雜。三理既遍在一切",
    "T48n2016_010:0470a12": "多事。故令一事隨理遍一切中。遍理全在一",
    "T48n2016_010:0470a13": "事。則一切隨理在一事中。故有一多相容門。",
    "T48n2016_010:0470a14": "又如塵自相是一。由自一不動。方能遍應成",
    "T48n2016_010:0470a15": "多。若動自一即失遍應。多。亦不成。一。二三皆",
    "T48n2016_010:0470a16": "如是。又一多相由成立。如一全是多。方名為",
    "T48n2016_010:0470a17": "一。又多全是一方名為多。多外無別一。明知",
    "T48n2016_010:0470a18": "是多中一。一外無別多。明知是一中多。良以",
    "T48n2016_010:0470a19": "非多。然能為一多。非一然能為多一。以不失",
    "T48n2016_010:0470a20": "無性。方有一多之智。經頌云。譬如算數法。增",
    "T48n2016_010:0470a21": "一至無量。皆悉是本數。智慧故差別。四真理",
    "T48n2016_010:0470a22": "既不離諸法。則一事即是真理。真理即是一",
    "T48n2016_010:0470a23": "切事故。是故此一即彼一切事。一切即一反",
    "T48n2016_010:0470a24": "上可知。故有相即自在門。五由真理在事。各",
    "T48n2016_010:0470a25": "全非分故。正在此時。彼即為隱。故有隱顯門。",
    "T48n2016_010:0470a26": "六真理既普攝諸法。帶彼能依之事。頓在一",
    "T48n2016_010:0470a27": "中。故有微細門。七此全攝理。故能現一切。彼",
    "T48n2016_010:0470a28": "全攝理。同此頓現。此現彼時。彼能現所現俱",
    "T48n2016_010:0470a29": "現此中。彼現此時。此能現所現亦現彼中。如",
    "T48n2016_010:0470b01": "是重重無盡。故有帝網門。所以真如畢竟無",
    "T48n2016_010:0470b02": "盡故。八即事同理故。隨舉一事。即真法門。故",
    "T48n2016_010:0470b03": "有託事門。九以真如遍在。晝夜日月年劫皆",
    "T48n2016_010:0470b04": "全在故。在日之時。不異在劫。故有十世異成",
    "T48n2016_010:0470b05": "門。況時因法有。法融時不融耶。十此事即理",
    "T48n2016_010:0470b06": "時。不礙。與餘一切恒相應。故有主伴門。又謂",
    "T48n2016_010:0470b07": "塵是法界。體無分劑。普通一切。是為主也。即",
    "T48n2016_010:0470b08": "彼一切各各別。故是伴也。伴不異主。必全主",
    "T48n2016_010:0470b09": "而成伴。主不異伴。亦全伴以成主。主之與伴。",
    "T48n2016_010:0470b10": "互相資攝。若相攝。彼此互無。不可別說一切。",
    "T48n2016_010:0470b11": "若相資。則彼此互有。不可同說一切。皆由即",
    "T48n2016_010:0470b12": "主即伴。是故亦同亦異。當知主中亦主亦伴。",
    "T48n2016_010:0470b13": "伴中亦伴亦主也。故一理融通。十門具矣。故",
    "T48n2016_010:0470b14": "知此理。塵塵具足。念念圓融。無有一法而非",
    "T48n2016_010:0470b15": "所被。如華嚴經云。時彼普救眾生妙德夜神",
    "T48n2016_010:0470b16": "為善財童子。示現菩薩調伏眾生解脫神力。",
    "T48n2016_010:0470b17": "以諸相好莊嚴其身。於兩眉間放大光明。名",
    "T48n2016_010:0470b18": "智燈普照清淨幢。無量光明以為眷屬。其光",
    "T48n2016_010:0470b19": "普照一切世間。照世間已。入善財頂。充滿其",
    "T48n2016_010:0470b20": "身。善財爾時。即得究竟清淨輪三昧。得此三",
    "T48n2016_010:0470b21": "昧已。悉見二神兩處中間所有一切地塵水塵。",
    "T48n2016_010:0470b22": "及以火塵。金剛摩尼眾寶微塵。華香纓絡諸",
    "T48n2016_010:0470b23": "莊嚴具。如是一切。所有微塵。一一塵中。各見",
    "T48n2016_010:0470b24": "佛剎微塵數世界成壞。及見一切地水火風。",
    "T48n2016_010:0470b25": "諸大積聚。亦見一切世界接連。皆以地輪。任",
    "T48n2016_010:0470b26": "持而住。種種山海。種種河池。種種樹林。種種",
    "T48n2016_010:0470b27": "宮殿。所謂天宮殿．龍宮殿．夜叉宮殿。乃至摩",
    "T48n2016_010:0470b28": "睺羅伽．人．非人等。宮殿屋宅。地獄．畜生．閻",
    "T48n2016_010:0470b29": "羅王界。一切住處。諸趣輪轉。生死往來。隨業",
    "T48n2016_010:0470c01": "受報。各各差別。靡不悉見。又見一切世界差",
    "T48n2016_010:0470c02": "別。所謂或有世界雜穢。或有世界清淨。或有",
    "T48n2016_010:0470c03": "世界趣雜穢。或有世界趣清淨。或有世界雜",
    "T48n2016_010:0470c04": "穢清淨。或有世界清淨雜穢。或有世界一向",
    "T48n2016_010:0470c05": "清淨。或有世界其形平正。或有覆住。或有側",
    "T48n2016_010:0470c06": "住。如是等一切世界。一切趣中。悉見此普救",
    "T48n2016_010:0470c07": "眾生夜神。於一切時。一切處。隨諸眾生形貌",
    "T48n2016_010:0470c08": "言詞。行解差別。以方便力。普現其前。隨宜化",
    "T48n2016_010:0470c09": "度。五如幻夢者。猶如幻師。能幻一物以為種",
    "T48n2016_010:0470c10": "種。幻。種種物以為一物等。經云。或現須臾作",
    "T48n2016_010:0470c11": "百年等。一切諸法。業幻所作。故一異無礙。言",
    "T48n2016_010:0470c12": "如夢者。如夢中所見廣大。未移枕上。歷時久遠。",
    "T48n2016_010:0470c13": "未經斯須。六如影像者。經云。遠物近物。雖皆",
    "T48n2016_010:0470c14": "影現。影不隨物而有遠近等。七因無限者。謂",
    "T48n2016_010:0470c15": "諸佛菩薩。昔在因中。常修緣起無性等觀。大",
    "T48n2016_010:0470c16": "願迴向等。稱法界。修及餘無量殊勝因。故今",
    "T48n2016_010:0470c17": "如所起果。具斯無礙。八佛證窮故者。由冥真",
    "T48n2016_010:0470c18": "性。得如性用。故經云。無比功德故能爾。九深",
    "T48n2016_010:0470c19": "定用故者。謂海印定等。諸三昧力。故賢首品",
    "T48n2016_010:0470c20": "頌云。入微塵數諸三昧。一一出生塵等定。而",
    "T48n2016_010:0470c21": "彼微塵亦不增等。十神通解脫故者。謂由十",
    "T48n2016_010:0470c22": "通。及不思議等解脫故。不思議法品。十種解",
    "T48n2016_010:0470c23": "脫中云。於一塵中。建立三世一切佛法等。",
    "T48n2016_010:0470c24": "問。目心為鏡。有何證文。答。大乘起信論云。",
    "T48n2016_010:0470c25": "覺體相者。有四種大義。與虛空等。猶如淨鏡。",
    "T48n2016_010:0470c26": "一如實空鏡。遠離一切心境界相。無法可現。",
    "T48n2016_010:0470c27": "非覺照義故。二因熏習鏡。謂如實不空。一切",
    "T48n2016_010:0470c28": "世間境界。悉於中現。不出不入。不失不壞。常",
    "T48n2016_010:0470c29": "住一心。以一切法。即真實性故。又一切染法",
    "T48n2016_010:0471a01": "所不能染。智體不動。具足無漏。熏眾生故。三。",
    "T48n2016_010:0471a02": "法出離鏡。謂不空。出煩惱礙。離和合相淳淨",
    "T48n2016_010:0471a03": "明故。四緣熏習鏡。謂依法出離故。遍照眾生",
    "T48n2016_010:0471a04": "之心。令修善根。隨念示現。故釋摩訶衍論云。",
    "T48n2016_010:0471a05": "性淨本覺。中論云覺體相者。有四種大。義。與",
    "T48n2016_010:0471a06": "虛空等。猶如淨鏡者。此四種大義中。各有二",
    "T48n2016_010:0471a07": "義。與彼大義不相捨離。一者等空義。二者同",
    "T48n2016_010:0471a08": "鏡義。如論云。復次覺體相者。有四種大義。與",
    "T48n2016_010:0471a09": "虛空等。猶如淨鏡。故云何名為如實空鏡。及",
    "T48n2016_010:0471a10": "有二義。其相云何。頌曰。性淨本覺中。遠離慮",
    "T48n2016_010:0471a11": "知知。如遠離妄境。實示遠離義。鏡摩奢趺娑。",
    "T48n2016_010:0471a12": "舉一示一。故論曰。性淨本覺之體性中。遠離",
    "T48n2016_010:0471a13": "一切攀緣慮知。諸戲論識。成就一味平等之",
    "T48n2016_010:0471a14": "義。故名為如。遠離一切。虛妄境界。種種相分。",
    "T48n2016_010:0471a15": "成就決定真實之相。故名為實。為欲現示遠",
    "T48n2016_010:0471a16": "離之義。故名為空。鏡謂喻。明然此中鏡。則喻",
    "T48n2016_010:0471a17": "摩奢趺娑珠鏡。非餘種種油摩等鏡。以為譬",
    "T48n2016_010:0471a18": "喻。何以故。取此摩奢趺娑珠鏡。安置一處。珠",
    "T48n2016_010:0471a19": "鏡前中。或蘊種種石。或蘊種種飲食。或蘊",
    "T48n2016_010:0471a20": "種種莊嚴具。或蘊同類珠鏡。彼珠鏡中。餘像",
    "T48n2016_010:0471a21": "不現。唯同類珠。分明顯了故。如實空鏡。亦復",
    "T48n2016_010:0471a22": "如是。於此鏡中。唯同類清淨功德。安立集成。",
    "T48n2016_010:0471a23": "種種異類諸過患法。皆遠離故。如論云。一者",
    "T48n2016_010:0471a24": "如實空鏡。遠離一切心境界相。無法可現故。",
    "T48n2016_010:0471a25": "各有二種義。而唯示同鏡義。等空之義。不現",
    "T48n2016_010:0471a26": "示耶。以舉一義。兼示一義故。若如是者。云何",
    "T48n2016_010:0471a27": "名為等空義耶。謂如虛空清淨無染。四障所",
    "T48n2016_010:0471a28": "不能覆。廣大無邊。三世所不能攝。如實空鏡。",
    "T48n2016_010:0471a29": "亦復如是。故非覺照義故者。即是現示遠離",
    "T48n2016_010:0471b01": "因緣。為如彼摩奢趺娑珠鏡中石等諸像不",
    "T48n2016_010:0471b02": "現前者。石等諸法。皆鄙穢故。此本覺珠鏡中。",
    "T48n2016_010:0471b03": "種種妄法不現前者。一切染法。皆悉是無明",
    "T48n2016_010:0471b04": "不覺之相。無照達義故。云何名為因熏習鏡。",
    "T48n2016_010:0471b05": "及有二義。其相云何。頌曰。性淨本覺智。三種",
    "T48n2016_010:0471b06": "世間法。皆悉不捨離。為一覺熏習。莊嚴法身",
    "T48n2016_010:0471b07": "果。故名因熏習。鏡輪多梨華。空容受遍一。論",
    "T48n2016_010:0471b08": "曰。性淨本覺。三世間皆悉不離。熏習。彼三而",
    "T48n2016_010:0471b09": "為一覺熏習。莊嚴一大法身之果。是故名為",
    "T48n2016_010:0471b10": "因熏習鏡。云何名為三種世間。一者眾生世",
    "T48n2016_010:0471b11": "間。二者器世間。三者智正覺世間。眾生世間",
    "T48n2016_010:0471b12": "者。謂異生性界。器世間者。謂所依止土。智正",
    "T48n2016_010:0471b13": "覺世間者。謂佛菩薩。是名為三。此中鏡者。謂",
    "T48n2016_010:0471b14": "輪多梨華鏡。如取輪多梨華。安置一處。周集",
    "T48n2016_010:0471b15": "諸物。由此華熏。一切諸物皆悉明淨。又明淨",
    "T48n2016_010:0471b16": "物。華中現前。皆悉無餘。一切諸物中。彼華現",
    "T48n2016_010:0471b17": "前。亦復無餘。因熏習鏡。亦復如是。熏一切法。",
    "T48n2016_010:0471b18": "為清淨覺。熏令平等。復次虛空義。則有二種。",
    "T48n2016_010:0471b19": "一者容受義。二者遍一義。容受義者。容受諸",
    "T48n2016_010:0471b20": "色無障礙故。遍一義者。種種諸色。唯同一種",
    "T48n2016_010:0471b21": "大虛空故。如論云。二者因熏習鏡。謂如實不",
    "T48n2016_010:0471b22": "空。一切世間境界。悉於中現故。如是本覺。從",
    "T48n2016_010:0471b23": "無始來。遠離四種過。自性清淨。常住一心。一",
    "T48n2016_010:0471b24": "者。遠離不遍之過。三種世間不出本覺清淨鏡",
    "T48n2016_010:0471b25": "故。如論云。不出故。二者。遠離雜亂之過。一切",
    "T48n2016_010:0471b26": "諸法。不入本覺清淨鏡故。如論云。不入故。三",
    "T48n2016_010:0471b27": "者。遠離過患之過。本覺鏡中。現前諸法。無不",
    "T48n2016_010:0471b28": "本覺淨功德故。如論云。不失故。四者。遠離無",
    "T48n2016_010:0471b29": "常之過。本覺鏡中。現前諸法。無不常住無為",
    "T48n2016_010:0471c01": "智故。如論云。不壞故。遠離邊過。圓滿中實。",
    "T48n2016_010:0471c02": "是故說言。常住一心。自此已下。顯示因緣。何",
    "T48n2016_010:0471c03": "因緣故。本覺智中種種諸法。如彼本覺離諸過",
    "T48n2016_010:0471c04": "耶。種種諸法。皆悉無不真實體故。如論云。以",
    "T48n2016_010:0471c05": "一切法則真實性故。故自此已下。作緣決疑。",
    "T48n2016_010:0471c06": "謂有眾生。作如是疑。三世間中。眾生世間無",
    "T48n2016_010:0471c07": "明染法。具足圓滿。流轉遷動。無休息時。如是",
    "T48n2016_010:0471c08": "世間現本覺者。不可得言。本覺清淨。遠離諸",
    "T48n2016_010:0471c09": "過。以此義故。今通而言。又一切染法所不能",
    "T48n2016_010:0471c10": "染。般若實智。其體不動。自性清淨。具足無漏。",
    "T48n2016_010:0471c11": "常恒熏習眾生世間令清淨故。如論云。又一",
    "T48n2016_010:0471c12": "切染法所不能染。智體不動。具足無漏。熏眾",
    "T48n2016_010:0471c13": "生故。云何名為法出離鏡。及有二義。其相云",
    "T48n2016_010:0471c14": "何。頌曰。如實不空法。出離三過失。圓滿三種",
    "T48n2016_010:0471c15": "德。故名法出離。鏡銷鍊玻瓈。空出離色義。論",
    "T48n2016_010:0471c16": "曰。無漏性德。出離三過。圓滿三德。名法出離。",
    "T48n2016_010:0471c17": "云何名為三種過失。一者。無明染品。名煩惱",
    "T48n2016_010:0471c18": "礙。二者。根本無明。名為智礙。三者。俱合轉相。",
    "T48n2016_010:0471c19": "名戲論識。是名為三。如是三過。究竟離故。名",
    "T48n2016_010:0471c20": "為出離。如論云。三者法出離鏡。謂不空法。出",
    "T48n2016_010:0471c21": "煩惱礙。智礙。離和合相故。云何名為三種功",
    "T48n2016_010:0471c22": "德。一者淳成就功德。二者。淨成就功德。三者。",
    "T48n2016_010:0471c23": "明成就功德。是名為三。如論云。淳淨明故。故",
    "T48n2016_010:0471c24": "出離何過。圓滿何德。謂出離煩惱礙。圓滿淨",
    "T48n2016_010:0471c25": "成就功德。出離智礙。圓滿明成就功德。出離",
    "T48n2016_010:0471c26": "和合轉相。圓滿淳成就功德。何以故。相對法",
    "T48n2016_010:0471c27": "爾故。此中鏡者。謂玻瓈珠。譬如玻瓈珠淪深",
    "T48n2016_010:0471c28": "泥中。則便涌出。離彼泥騰一丈量。若置濁水",
    "T48n2016_010:0471c29": "中。驅混成塵累。唯上清淨水。安住其中。若置",
    "T48n2016_010:0472a01": "福多伽林中。出現香氣。礙彼穢香。遠去而住。",
    "T48n2016_010:0472a02": "法出離鏡。亦復爾故。此中喻者。喻自體淨義。",
    "T48n2016_010:0472a03": "等空義者。出離色義。謂如虛空遠離大種。一",
    "T48n2016_010:0472a04": "向清淨。法出離鏡。亦復爾故。云何名為緣熏",
    "T48n2016_010:0472a05": "習鏡。及有二義。其相云何。頌曰。於無量無",
    "T48n2016_010:0472a06": "邊。諸眾生緣中。出無量無邊。殊勝應化身。熏",
    "T48n2016_010:0472a07": "習眾生心。出生諸善根。增長兩輪華。莊嚴法",
    "T48n2016_010:0472a08": "身果。故名緣熏習。鏡中玻瓈空。隨順成就義。",
    "T48n2016_010:0472a09": "如法應觀察。論曰。譬如取玻瓈珠。安置一處。",
    "T48n2016_010:0472a10": "周匝積集種種色珠。彼玻瓈珠。隨向珠色現",
    "T48n2016_010:0472a11": "前轉變。緣熏習鏡。亦復爾。又譬如虛空有自",
    "T48n2016_010:0472a12": "在力故。於一切所作之事中。隨順成立。緣熏",
    "T48n2016_010:0472a13": "習境亦復如是。於一切眾生修行之事中。隨",
    "T48n2016_010:0472a14": "應建立故。如論云。四者緣熏習鏡。謂依法出",
    "T48n2016_010:0472a15": "離故。遍照眾生之心。令修善根。隨念示現故。",
    "T48n2016_010:0472a16": "故如是四種本覺大義。遍一切眾生界。一切",
    "T48n2016_010:0472a17": "二乘界。一切菩薩界。一切如來界中。無不住",
    "T48n2016_010:0472a18": "處。無不照處。無不通處。無不至處。具足圓",
    "T48n2016_010:0472a19": "滿。具足圓滿。起信疏釋云。性淨本覺者。以空",
    "T48n2016_010:0472a20": "及鏡喻。別解四義。論云。一如實空鏡。遠離一",
    "T48n2016_010:0472a21": "切心境界相。無法可現。非覺照義故者。初內。",
    "T48n2016_010:0472a22": "真如中妄法本無。非先有後無。故云如實空。",
    "T48n2016_010:0472a23": "下釋空義。倒心妄境。本不相應。故云遠離。非",
    "T48n2016_010:0472a24": "謂有而不現。但以妄法理無故。無可現境。非",
    "T48n2016_010:0472a25": "不能現。但以兔角無故。無可現也。非覺照者。",
    "T48n2016_010:0472a26": "有二義。一以妄念望於真智。無覺照之功。以",
    "T48n2016_010:0472a27": "情執違理故。如鏡非即外物。以彼外物無照",
    "T48n2016_010:0472a28": "用義故。即顯鏡中無外物體。二以本覺望於",
    "T48n2016_010:0472a29": "妄法。亦無覺照功能。以妄本無故。如淨眼望",
    "T48n2016_010:0472b01": "空華。無照矚之功。亦如鏡望兔角。問。若然者。",
    "T48n2016_010:0472b02": "何故下因熏習鏡中。即現一切世間法耶。答。",
    "T48n2016_010:0472b03": "約依他似法。此是真心隨熏所作。無自體故。",
    "T48n2016_010:0472b04": "不異真如。故論云。以一切法。即真實性故。今",
    "T48n2016_010:0472b05": "此約遍計所執實性。故無可現也。問。所現似",
    "T48n2016_010:0472b06": "法。豈不由彼執實有耶。答。雖由執實有。然似",
    "T48n2016_010:0472b07": "恒非實。如影由質。影恒非質。鏡中現影不現",
    "T48n2016_010:0472b08": "質。不現質故。故云空鏡。能現影故。是因熏",
    "T48n2016_010:0472b09": "也。論云。二因熏習鏡。謂如實不空。一切世間",
    "T48n2016_010:0472b10": "境界悉於中現。不出不入。不失不壞。常住一",
    "T48n2016_010:0472b11": "心。以一切法即真實性故。又一切染法所不",
    "T48n2016_010:0472b12": "能染。智體不動。具足無漏。熏眾生故者。釋內",
    "T48n2016_010:0472b13": "有二因義。初能作現法之因。二作內熏之因。",
    "T48n2016_010:0472b14": "亦可初是因義。後是熏習義。故云因熏習也。",
    "T48n2016_010:0472b15": "言如實不空者。此總出因熏體。謂有自體。及",
    "T48n2016_010:0472b16": "功能故。二因初中。一切世間境界悉現。明一",
    "T48n2016_010:0472b17": "切法離此心外。無別體性。猶如鏡中能現影",
    "T48n2016_010:0472b18": "也。不出者。明心待熏故。及現諸法。非不熏而",
    "T48n2016_010:0472b19": "自出也。不入者。離心以無能熏。故不從外入",
    "T48n2016_010:0472b20": "也。不失者。雖復不從內出外入。然緣起之時。",
    "T48n2016_010:0472b21": "顯現不無。故云不失也。不壞者。諸法緣集。起",
    "T48n2016_010:0472b22": "無所從。不異真如。故不可壞。如鏡中影。以因",
    "T48n2016_010:0472b23": "鏡故不可壞也。常住一心者。會相同體。染法",
    "T48n2016_010:0472b24": "不能染者。以性淨故。智體不動者。以本無染。",
    "T48n2016_010:0472b25": "今無始淨。是故本覺之智。未曾移動。又雖現",
    "T48n2016_010:0472b26": "染法。不為所染。故云不動。如鏡中像。隨質轉",
    "T48n2016_010:0472b27": "變。然其鏡體未曾動也。又一空鏡。離一切外",
    "T48n2016_010:0472b28": "物之體。二不空鏡。謂體不無。能現萬像。三淨",
    "T48n2016_010:0472b29": "鏡。謂已磨治。離塵垢故。四受用鏡。謂置之高",
    "T48n2016_010:0472c01": "堂。須者受用。前二自性淨。後二離垢淨。又初",
    "T48n2016_010:0472c02": "二就因隱時說。後二就果顯時說。又前二約",
    "T48n2016_010:0472c03": "空不空。後二約體用。如佛地經云。復次妙生。",
    "T48n2016_010:0472c04": "大圓鏡智者。如依圓鏡。眾像影現。如是依止",
    "T48n2016_010:0472c05": "如來智鏡。諸處境識眾像影現。唯以圓鏡為",
    "T48n2016_010:0472c06": "譬喻者。當知圓鏡。如來智鏡。平等平等。是故",
    "T48n2016_010:0472c07": "智鏡。名圓鏡智。如來大圓鏡。有福樂人。懸高",
    "T48n2016_010:0472c08": "勝處。無所動搖。諸有去來。無量眾生。於此觀",
    "T48n2016_010:0472c09": "察。自身得失。為欲存得捨諸失故。如是如來",
    "T48n2016_010:0472c10": "懸圓鏡智。處淨法界。無間斷故。無所動搖。欲",
    "T48n2016_010:0472c11": "令無量無數眾生。觀於染淨。為欲取淨捨諸",
    "T48n2016_010:0472c12": "染故。又如圓鏡。極善磨瑩。鑒淨無垢。光明遍",
    "T48n2016_010:0472c13": "照。如是如來大圓鏡智。於佛智上。一切煩惱",
    "T48n2016_010:0472c14": "所知障。垢。永出離故。極善磨瑩。為依止定所",
    "T48n2016_010:0472c15": "攝持故。鑒淨無垢。作諸眾生利樂事故。光明",
    "T48n2016_010:0472c16": "遍照。又如圓鏡。依緣本質。種種影像相貌生",
    "T48n2016_010:0472c17": "起。如是如來。大圓鏡智。於一切時依諸緣故。",
    "T48n2016_010:0472c18": "種種智影相貌生起。如圓鏡上。非一眾多諸",
    "T48n2016_010:0472c19": "影像起。而圓鏡上無諸影像。而此圓鏡無動",
    "T48n2016_010:0472c20": "無作。如是如來圓鏡智上。非一眾多諸智影",
    "T48n2016_010:0472c21": "起。圓鏡智上無諸智影。而此智鏡無動無作。",
    "T48n2016_010:0472c22": "又如圓鏡。與眾影像非合非離。不聚集故。現",
    "T48n2016_010:0472c23": "彼緣故。如是如來大圓鏡智。與眾智影非合",
    "T48n2016_010:0472c24": "非離。不聚集故。不散失故。大涅槃經云。若能",
    "T48n2016_010:0472c25": "聽受是大涅槃經。悉能具知一切方等大乘",
    "T48n2016_010:0472c26": "經典。甚深義味。譬如男女。於明淨鏡。見其色",
    "T48n2016_010:0472c27": "像。了了分明。大涅槃鏡。亦復如是。菩薩執之。",
    "T48n2016_010:0472c28": "悉得明見大乘經典甚深之義。又云。何等名",
    "T48n2016_010:0472c29": "為伊帝目多伽經。乃至拘那牟尼佛時。名曰",
    "T48n2016_010:0473a01": "法鏡。是知古佛。皆目此為鏡。以教法萬義。真",
    "T48n2016_010:0473a02": "俗萬緣。無不於中顯現故。天台頂尊者。涅槃",
    "T48n2016_010:0473a03": "疏云。般若者。即是無上調御一切種智。名大",
    "T48n2016_010:0473a04": "涅槃明淨之鏡。此鏡一照一切照。照中故是",
    "T48n2016_010:0473a05": "鏡。照真故是淨。照俗故是明。明故像亮假現。",
    "T48n2016_010:0473a06": "淨故瑕盡真顯。鏡故體圓中顯。三智一心中",
    "T48n2016_010:0473a07": "得。故言明淨鏡。攝一切法。故稱調御。佛智藏。",
    "T48n2016_010:0473a08": "故名般若德。是知諸聖皆目心為鏡。妙盡其",
    "T48n2016_010:0473a09": "中矣。大乘千鉢經云。諦觀心境照見心性。",
    "T48n2016_010:0473a10": "唯照唯清。唯照唯淨。遍觀十方。廓周法界。朗",
    "T48n2016_010:0473a11": "然寂靜。無有障礙。所以先德云。此真如性。猶",
    "T48n2016_010:0473a12": "如明鏡。萬像悉於中現。又一切萬法有二。一。",
    "T48n2016_010:0473a13": "皆如明鏡含明了性。一心所成故。二分別所",
    "T48n2016_010:0473a14": "現。如影像故。由初義。故為能現。由後義。故為",
    "T48n2016_010:0473a15": "所現。故一切法互為鏡像。如鏡互照而不壞",
    "T48n2016_010:0473a16": "本相。經云。遠物近物。雖皆影現。影不隨物而",
    "T48n2016_010:0473a17": "有遠近。且如河泉之中見日月者。是為能現。",
    "T48n2016_010:0473a18": "若河泉以為所現者。長河飛泉。入於鏡中。出",
    "T48n2016_010:0473a19": "是所現之相。登樓持鏡。則黃河一帶盡入鏡",
    "T48n2016_010:0473a20": "中。瀑布千丈。見於逕尺。王右丞詩云。隔窓雲",
    "T48n2016_010:0473a21": "霧生衣上。卷幔山泉入鏡中。明是所現矣。如",
    "T48n2016_010:0473a22": "高懸心鏡。無法不含。似廓徹性空。何門不入。",
    "T48n2016_010:0473a23": "故唐朝太宗皇帝云。朕聞以銅為鏡。可以正",
    "T48n2016_010:0473a24": "衣冠。以古為鏡。可以知興替。以人為鏡。可以",
    "T48n2016_010:0473a25": "知得失。今以心為鏡。可以照法界。又明鏡只",
    "T48n2016_010:0473a26": "照其形。不照其心。只照生滅。不照無生。但照",
    "T48n2016_010:0473a27": "世間不照出世。有形方照。無形不照。且如心",
    "T48n2016_010:0473a28": "鏡。洞該性地。鑒徹心原。遍了無生。廣明真俗。",
    "T48n2016_010:0473a29": "有無俱察。隱顯咸通。優劣懸殊。略齊少喻。如",
    "T48n2016_010:0473b01": "華嚴普賢行願品云。時婆羅門為善財童子",
    "T48n2016_010:0473b02": "讚甘露大王。頌云。我主勝端嚴。懲忿誡諸欲。",
    "T48n2016_010:0473b03": "心如淨明鏡。鑒物未嘗私。明鏡唯照形。不鑒",
    "T48n2016_010:0473b04": "於心想。我王心鏡淨。洞見於心原。先德云。如",
    "T48n2016_010:0473b05": "大摩尼寶鏡。懸耀太虛。十方色相。悉皆頓現。",
    "T48n2016_010:0473b06": "而此鏡性淨光。無有影像。諸佛法身。亦復如",
    "T48n2016_010:0473b07": "是。澄徹清淨。而無影像。以昔大悲不倦。隨眾",
    "T48n2016_010:0473b08": "生業緣。感應差別。普現一切色身三昧。眾生",
    "T48n2016_010:0473b09": "聞見。無不蒙益。諸佛。與無漏金剛心為身。普",
    "T48n2016_010:0473b10": "現一切眾生界。但為煩惱習氣所覆。無體不",
    "T48n2016_010:0473b11": "現。如瓶內淨。燈光不滅。名如來藏。亦名功德",
    "T48n2016_010:0473b12": "藏。亦名無盡藏。諸祖共傳。諸佛清淨自覺聖",
    "T48n2016_010:0473b13": "智。真如妙心。不同世間文字所得。何以故。無",
    "T48n2016_010:0473b14": "礙解脫。是一真法性。不與世間出世間所共",
    "T48n2016_010:0473b15": "故。經云。無比是菩提。不可喻故。若有悟斯真",
    "T48n2016_010:0473b16": "實法性。此人則能了知三世諸佛。及一切眾",
    "T48n2016_010:0473b17": "生同一法界。本來平等。常恒不變。諸佛一切",
    "T48n2016_010:0473b18": "時中。離觀相故。經偈云。心淨已度諸禪定。是",
    "T48n2016_010:0473b19": "以心淨故。則孤光一照。萬慮全消。如闇室懸",
    "T48n2016_010:0473b20": "燈。重雲見日。如古德偈云。安知一念蒙光處。",
    "T48n2016_010:0473b21": "億劫昏迷滅此時。故云。法有應照之能。故況",
    "T48n2016_010:0473b22": "之以鏡。教有可傳之義。故喻之於燈。可謂慧",
    "T48n2016_010:0473b23": "月入懷。靈珠在握。法界洞徹。無不鑒矣。才命",
    "T48n2016_010:0473b24": "論云。心徹寶鏡。注云。夫心以鑒物。庶品不遺。",
    "T48n2016_010:0473b25": "洞徹幽明。同乎寶鏡。又莊子云。志人之心若",
    "T48n2016_010:0473b26": "鏡也。又如世間之鏡。尚照人肝膽。何況靈臺",
    "T48n2016_010:0473b27": "心鏡。而不洞鑒耶。昔秦宮以玉為鏡。照諸群",
    "T48n2016_010:0473b28": "僚。肝膽腑臟。皆悉顯現。所以昔人云。不遊大",
    "T48n2016_010:0473b29": "海。未覩沃日之奇。不仰太山。靡覿干霄之狀。",
    "T48n2016_010:0473c01": "如未臨宗鏡。焉識自心。恢廓而體納太虛。澄",
    "T48n2016_010:0473c02": "湛而影含萬像。不信入者。莫測高深。故真覺",
    "T48n2016_010:0473c03": "大師歌云。心鏡明。鑒無礙。廓然瑩徹周沙界。",
    "T48n2016_010:0473c04": "萬像森羅影現中。一性圓光非內外。是故依",
    "T48n2016_010:0473c05": "此起信論。四種空鏡義。遂乃廣錄祖教。顯現",
    "T48n2016_010:0473c06": "一心。證成宗鏡。所以論云。有法能起摩訶衍。",
    "T48n2016_010:0473c07": "信根者。有法者。謂一心法。若人能解此法。必",
    "T48n2016_010:0473c08": "起廣大信根故。信根既立。即入佛道。以成佛",
    "T48n2016_010:0473c09": "道故。離二現行。云何現行。一者凡夫現行。生",
    "T48n2016_010:0473c10": "死。成雜染事。二者二乘現行。涅槃。失利樂事。",
    "T48n2016_010:0473c11": "縛脫雖殊。俱迷宗鏡。今成佛道。無二現行。圓",
    "T48n2016_010:0473c12": "證一心。具摩訶行。以大智故。不住生死。以大",
    "T48n2016_010:0473c13": "悲故。不住涅槃。作一種之光明。為萬途之津",
    "T48n2016_010:0473c14": "濟。問。宗鏡廣照。萬法同歸。是此鏡義不。",
    "T48n2016_010:0473c15": "答。若凡若聖。說異說同。皆是鏡中之影像。此",
    "T48n2016_010:0473c16": "唯一鏡。圓極十方。鏡外無法。彼我俱絕。古德",
    "T48n2016_010:0473c17": "云。若言眾生心性。同諸佛心性者。別教也。圓",
    "T48n2016_010:0473c18": "教心性。是一寂光。無彼無此。極十方三世佛。",
    "T48n2016_010:0473c19": "及眾生邊際。成一大圓鏡。但是一鏡。無有同",
    "T48n2016_010:0473c20": "異也。佛及眾生。一鏡上像耳。問。今宗鏡錄。",
    "T48n2016_010:0473c21": "以鏡為義者。是約法相宗立。約法性宗立。",
    "T48n2016_010:0473c22": "答。若約因緣對待門。以法相宗。即本識為鏡。",
    "T48n2016_010:0473c23": "如楞伽經云。譬如明鏡。現眾色像。現識處現。",
    "T48n2016_010:0473c24": "亦復如是。現識。即第八識。以法性宗。即如來",
    "T48n2016_010:0473c25": "藏為鏡。如起。信論云。復次覺體相者。有四種",
    "T48n2016_010:0473c26": "大義。與虛空等。猶如淨鏡。又占察善惡經。立",
    "T48n2016_010:0473c27": "二種觀門。為鈍根人。立唯心識觀。為利根人。",
    "T48n2016_010:0473c28": "立真如實觀。又起信論云。心若馳散。即當攝",
    "T48n2016_010:0473c29": "來令住正念。其正念者。當知唯心。無外境界。",
    "T48n2016_010:0474a01": "即復此心。亦無自相。念念不可得故。若唯心",
    "T48n2016_010:0474a02": "識觀。及正念。唯心。當法相宗。若真如實觀。與",
    "T48n2016_010:0474a03": "其心念念不可得。即法性宗。若約法性融通",
    "T48n2016_010:0474a04": "門。皆歸一旨。無復分別。今論正宗。取勝而言。",
    "T48n2016_010:0474a05": "約法性宗說。若總包含。如海納川。以本攝末。",
    "T48n2016_010:0474a06": "豈唯性相。無有一法而遺所照。",
    "T48n2016_010:0474a07": "問。此宗鏡中。如何信入。答。但不動一心。不",
    "T48n2016_010:0474a08": "住諸法。無能所之證。亡智解之心。則是無信",
    "T48n2016_010:0474a09": "之信。不入之入。人法二空。心境雙寂。如大般",
    "T48n2016_010:0474a10": "若經。文殊師利云。繫緣法界。一念法界。不動",
    "T48n2016_010:0474a11": "法界。知真法界。不應動搖。謂若言我入法界。",
    "T48n2016_010:0474a12": "已動法界。能所兩亡。入相斯寂。故不動法界。",
    "T48n2016_010:0474a13": "是入法界。大乘千鉢大教王經云。云何方便。",
    "T48n2016_010:0474a14": "而得證入無性觀者。菩薩先須當心觀照。本",
    "T48n2016_010:0474a15": "性靜寂。悟入滅盡定。得心識性。證見清淨。唯",
    "T48n2016_010:0474a16": "清唯淨。證見聖性。自性如如。一道寂靜。悟達",
    "T48n2016_010:0474a17": "本原。返照見淨。唯照唯瑩。唯瑩唯淨。唯寂唯",
    "T48n2016_010:0474a18": "聖。則是名為菩薩得入無動涅槃無性觀。故",
    "T48n2016_010:0474a19": "知若有能證。則為有人。若有所證。則為有法。",
    "T48n2016_010:0474a20": "以唯一真法界故。則心外無法。不可以法界",
    "T48n2016_010:0474a21": "更證法界。如無生義云。如經言。舍利弗讚比",
    "T48n2016_010:0474a22": "丘言。汝等今者。住於福田。諸比丘言。大師。世",
    "T48n2016_010:0474a23": "尊猶尚不能消供養。何況我等。大師解言。此",
    "T48n2016_010:0474a24": "是佛不住。佛則無有佛。亦無福田。能消供養",
    "T48n2016_010:0474a25": "者。此正是真福田人。佛若住佛。即是有佛。亦",
    "T48n2016_010:0474a26": "是有福田。能消供養者。此即非是真福田也。",
    "T48n2016_010:0474a27": "類此住神通智慧。則有智慧。此則非真智慧。",
    "T48n2016_010:0474a28": "若無所住。乃是真有智慧。又思益經論釋云。",
    "T48n2016_010:0474a29": "離於法界。更無有人受供養者故。以彼法界。",
    "T48n2016_010:0474b01": "本來清淨故。是以此錄。削去浮華。唯談真實。",
    "T48n2016_010:0474b02": "不依名字。直顯心宗。如普賢觀經云。昔在靈",
    "T48n2016_010:0474b03": "山。演於一實之道。又究竟一乘寶性論偈云。",
    "T48n2016_010:0474b04": "雖無善巧言。但有真實義。彼法應受持。如取",
    "T48n2016_010:0474b05": "金捨石。妙義如真金。巧語如瓦石。依名不依",
    "T48n2016_010:0474b06": "義。彼人無明盲。若親見性。入宗鏡中。乃是自",
    "T48n2016_010:0474b07": "信法門。決定無惑。則日可使冷。月可使熱。縱",
    "T48n2016_010:0474b08": "千途異說。終不能易。如大法炬陀羅尼經云。",
    "T48n2016_010:0474b09": "佛言。憍尸迦。如來弟子。見諸世間。猶如幻化。",
    "T48n2016_010:0474b10": "無有疑網。所以者何。彼信如來。即自見法。是",
    "T48n2016_010:0474b11": "故自信。不唯信他。何以故。若世間人。既自見",
    "T48n2016_010:0474b12": "已。彼人終不更取他言。憍尸迦。如人裸露。在",
    "T48n2016_010:0474b13": "道而行。設有一人。語眾人言。此人希有。錦衣",
    "T48n2016_010:0474b14": "覆身。憍尸迦。於意云何。彼雖有言。自餘眾人。",
    "T48n2016_010:0474b15": "信此言不。不也世尊。何以故。眼親見故。佛",
    "T48n2016_010:0474b16": "言。如是如是。憍尸迦。諸佛如來諸有弟子。自",
    "T48n2016_010:0474b17": "見法故。不取他言。其義亦爾。釋曰。若見自法。",
    "T48n2016_010:0474b18": "何法非自。或凡或聖。若是若非。凡有指陳。皆",
    "T48n2016_010:0474b19": "不出自心之際。如是信者。方到法原。如入法",
    "T48n2016_010:0474b20": "界體性經云。佛復告文殊師利。汝知實際乎。",
    "T48n2016_010:0474b21": "文殊師利言。如是。世尊。我知實際。佛言。文殊",
    "T48n2016_010:0474b22": "師利。何謂實際。文殊師利言。世尊。有我所",
    "T48n2016_010:0474b23": "際。彼即實際。所有凡夫際。彼即實際。若業若",
    "T48n2016_010:0474b24": "果報。一切諸法。悉是實際。世尊。若如是信者。",
    "T48n2016_010:0474b25": "即是實信。世尊。若顛倒信者。即是正信。若行",
    "T48n2016_010:0474b26": "非行。彼即正行。所以者何。正不正者。但有言",
    "T48n2016_010:0474b27": "說不可得也。是知若信唯心實義者。則不為",
    "T48n2016_010:0474b28": "言語所轉。聞深而不怖。聞淺而不疑。聞非深",
    "T48n2016_010:0474b29": "非淺而不癡。如清涼演義云。聞深不怖者。即",
    "T48n2016_010:0474c01": "大分深義。所謂空也。聞說於空。謂同斷滅。故",
    "T48n2016_010:0474c02": "令人怖。故大品云。既非先有。後亦非無。自性",
    "T48n2016_010:0474c03": "常空。勿生驚怖。聞淺不疑者。淺謂涉事。方便",
    "T48n2016_010:0474c04": "多門。則令疑惑。今知隨宜。何所疑耶。聞非深",
    "T48n2016_010:0474c05": "非淺。謂無所據。使身心湛然。知非深為妙有。",
    "T48n2016_010:0474c06": "非淺為真空。離身心相。方為勇猛。可造斯境。",
    "T48n2016_010:0474c07": "又此三句。亦即三觀。初空。次假。後中道。三句",
    "T48n2016_010:0474c08": "齊聞。一念皆會。則三觀一心。何疑不遣。",
    "T48n2016_010:0474c09": "宗鏡錄卷第十",
    "T48n2016_010:0474c10": "　　　　　　丙午歲分司大藏都監開板"
}