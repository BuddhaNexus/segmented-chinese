{
    "X40n0720_011:0574b22": "毗尼關要卷第十一",
    "X40n0720_011:0574b24": "清金陵寶華山律學沙門　德基　輯",
    "X40n0720_011:0574c01": "○第三十一過受一食戒",
    "X40n0720_011:0574c02": "總釋。",
    "X40n0720_011:0574c03": "此是共戒。尼制亦同。大乘同學。律攝云。因過宿",
    "X40n0720_011:0574c04": "食事招世譏嫌。制斯學處。此戒二緣合結。",
    "X40n0720_011:0574c05": "緣起處。",
    "X40n0720_011:0574c06": "佛在給孤獨園。時拘薩羅國有無住處邨。有居士",
    "X40n0720_011:0574c07": "為比丘作住處。常供給飲食。在此住者聽一食。",
    "X40n0720_011:0574c08": "起緣人。",
    "X40n0720_011:0574c09": "六羣往彼住處。經一宿。得好美飲食故。復住第二",
    "X40n0720_011:0574c10": "宿。復得美食。彼於此住處。數數食。居士譏嫌。諸比",
    "X40n0720_011:0574c11": "丘聞白佛。呵責結戒。時舍利弗詣此一宿。明旦得",
    "X40n0720_011:0574c12": "好食。於彼得病。念世尊制戒。即扶病而去。病遂增",
    "X40n0720_011:0574c13": "劇。諸比丘白佛。佛言。聽病比丘過受食。當如是說",
    "X40n0720_011:0574c14": "戒。",
    "X40n0720_011:0574c15": "所立戒相。",
    "X40n0720_011:0574c16": "若比丘施一食處。無病比丘應一食。若過受者。波逸",
    "X40n0720_011:0574c17": "提。",
    "X40n0720_011:0574c18": "釋義　施一食處者。在中一宿食者。乃至時食。",
    "X40n0720_011:0574c19": "病者。離彼村增劇者是(十誦云。病者下至竹葉所傷。無病過受。成犯)。",
    "X40n0720_011:0574c20": "犯緣　此戒具足三緣。方成本罪。一無病緣。二過",
    "X40n0720_011:0574c21": "受食。三食入咽已。",
    "X40n0720_011:0574c22": "定罪　此中犯者。若無病比丘於彼一食處。過受",
    "X40n0720_011:0574c23": "食。咽咽波逸提。除食已。更受餘襯身衣燈油塗",
    "X40n0720_011:0574c24": "脚油。盡突吉羅。十誦云。過一宿不食。突吉羅。",
    "X40n0720_011:0575a01": "律攝云。於此宿在餘處食。得惡作罪。若餘處宿",
    "X40n0720_011:0575a02": "於此處食。得波逸底迦。比丘尼波逸提。小三眾",
    "X40n0720_011:0575a03": "突吉羅。是謂為犯。",
    "X40n0720_011:0575a04": "開緣　不犯者。一宿受食。病過受食。若居士請住。",
    "X40n0720_011:0575a05": "我當與食。我等為沙門釋子故。設此宿處。供給飲",
    "X40n0720_011:0575a06": "食。若不得沙門釋子。亦當與餘人耳。若檀越次第",
    "X40n0720_011:0575a07": "請食。若兒女姊妹兒婦次第請食。或一切難緣等",
    "X40n0720_011:0575a08": "過食者。無犯。不犯者最初未制戒等。",
    "X40n0720_011:0575a09": "○第三十二展轉食戒",
    "X40n0720_011:0575a10": "總釋。",
    "X40n0720_011:0575a11": "此是不共戒。尼不同犯。大乘同制。此是制罪。律",
    "X40n0720_011:0575a12": "攝云。此由食事過分。廢闕不寂靜譏嫌煩惱。制斯",
    "X40n0720_011:0575a13": "學處。此戒三緣合結。",
    "X40n0720_011:0575a14": "緣起處。",
    "X40n0720_011:0575a15": "佛從羅閱城出。遊行人間。持世穀貴。乞食難得。有",
    "X40n0720_011:0575a16": "沙[少/兔]婆羅門。以五百乘車。載滿飲食。經冬涉夏。隨",
    "X40n0720_011:0575a17": "逐世尊。伺候空缺設供。而無空日。阿難為其白佛。",
    "X40n0720_011:0575a18": "佛告阿難。汝可往語婆羅門。明旦以此食具作粥。",
    "X40n0720_011:0575a19": "與諸比丘。食後當受時食。時婆羅門觀諸供養。皆",
    "X40n0720_011:0575a20": "無餅。即辦種種粥及餅。供養佛及僧。佛言。食粥有",
    "X40n0720_011:0575a21": "五事。善除饑。除渴。消宿食。大小便調適。除風患。居",
    "X40n0720_011:0575a22": "士聞佛聽僧食粥及餅。皆大歡喜。",
    "X40n0720_011:0575a23": "起緣人。",
    "X40n0720_011:0575a24": "有一少信大臣。見佛及僧。大得供養。如是言。此非",
    "X40n0720_011:0575b01": "少福田者。辦肥美飲食請僧。時阿那頻頭諸居士。",
    "X40n0720_011:0575b02": "即於其夜。辦種種粥。送至僧伽藍中。僧先食濃粥。",
    "X40n0720_011:0575b03": "後往大臣家。不能多食。大臣嫌之。我為眾僧。作種",
    "X40n0720_011:0575b04": "種好食。云何先食濃粥。方受我食。瞋恨白佛。佛為",
    "X40n0720_011:0575b05": "說法。得法眼淨。羅閱城中有少信樂師。其事亦爾。",
    "X40n0720_011:0575b06": "世尊呵責諸比丘已結戒。不聽展轉食。諸病比丘",
    "X40n0720_011:0575b07": "所請食處。無有隨病食及藥。若有隨病食及藥。畏",
    "X40n0720_011:0575b08": "慎不敢食。恐犯展轉食。佛言。聽病比丘展轉食。後",
    "X40n0720_011:0575b09": "一居士請佛及僧。設食供養。復一居士亦請佛及",
    "X40n0720_011:0575b10": "僧。設食及衣供養。諸比丘畏慎白佛。佛言。布施衣",
    "X40n0720_011:0575b11": "時不犯。當如是說戒。",
    "X40n0720_011:0575b12": "所立戒相。",
    "X40n0720_011:0575b13": "若比丘展轉食。除餘時。波逸提。餘時者。病時。施衣時。",
    "X40n0720_011:0575b14": "是謂餘時。",
    "X40n0720_011:0575b15": "釋義　展轉食者。請也。請有二種。若僧次請。別請",
    "X40n0720_011:0575b16": "也。食者。飯麨乾餅魚及肉(展轉者。謂此家食已。餘處復食)。病者不",
    "X40n0720_011:0575b17": "能一坐食。好食令足。施衣者。自恣竟。無迦絺那",
    "X40n0720_011:0575b18": "衣一月。有迦絺那衣五月。若復有餘時施食及衣。",
    "X40n0720_011:0575b19": "若今日得多請食。應自受一請。餘者當施與人。",
    "X40n0720_011:0575b20": "如是言。長老。我應往彼。今布施汝(此謂但施食無衣也)。",
    "X40n0720_011:0575b21": "根本云。餘時者。病時。作時。道行時。施衣時。此是時",
    "X40n0720_011:0575b22": "(此創制中分外別開時也)。",
    "X40n0720_011:0575b23": "犯緣　此戒具足三緣。方成本罪。一多請不捨。二",
    "X40n0720_011:0575b24": "是正食。三食入咽。",
    "X40n0720_011:0575c01": "定罪　此中犯者。若不捨前請。受後請食者。咽咽",
    "X40n0720_011:0575c02": "波逸提。不捨後請。受前請食者。咽咽突吉羅。",
    "X40n0720_011:0575c03": "十誦云。病比丘若一請處不能飽。應受二請。第二",
    "X40n0720_011:0575c04": "處不能飽足。應受第三請。第三處不能飽。應受已",
    "X40n0720_011:0575c05": "漸漸食。乃至日中不應受第四請。聽節日數數",
    "X40n0720_011:0575c06": "食。十誦毗尼序云。阿難先受他請。忘不憶。復同",
    "X40n0720_011:0575c07": "佛受波斯匿王請。以食著口。乃憶知有二請。不與",
    "X40n0720_011:0575c08": "他一請。不敢吐食。為恭敬佛故。又不敢咽食。為持",
    "X40n0720_011:0575c09": "戒故。佛知阿難心悔。告令心念與他便食。優波離",
    "X40n0720_011:0575c10": "問佛餘人亦得爾不。佛言。除五人。一坐禪人(專心禪定",
    "X40n0720_011:0575c11": "故)。二獨處(無人對說故)。三遠行人(造次就路。容有多忘。對說恐難故)。四",
    "X40n0720_011:0575c12": "長病(久疾患者。形體羸弱故)。五饑時依親里住(現前無比丘故)。餘悉",
    "X40n0720_011:0575c13": "不聽。摩得勒伽云。若先受無衣請。後受有衣請。",
    "X40n0720_011:0575c14": "不犯。語比丘言。就此食當為汝覓衣。食食不犯。",
    "X40n0720_011:0575c15": "語比丘言。此間食餘處隨意。食食不犯。律攝云。",
    "X40n0720_011:0575c16": "若一舍。或寺中。或阿蘭若。若為求肥悅。或樂美食",
    "X40n0720_011:0575c17": "而數食者。得惡作罪。若輕賤心。或懷矯詐而不",
    "X40n0720_011:0575c18": "食者。亦得惡作。尼等四眾突吉羅。是謂為犯。",
    "X40n0720_011:0575c19": "開緣　不犯者。病時施衣時。若一日有多請。自受",
    "X40n0720_011:0575c20": "一請。餘者施於人。若請與非食。或食不足。或無請",
    "X40n0720_011:0575c21": "食者。或食已更得食。或一處有前食後食。無犯。不",
    "X40n0720_011:0575c22": "犯者最初未制戒等。",
    "X40n0720_011:0575c23": "○第三十三別眾食戒",
    "X40n0720_011:0575c24": "總釋。",
    "X40n0720_011:0576a01": "此是共戒。尼犯亦同。大乘同制。此是制罪。律攝",
    "X40n0720_011:0576a02": "云。因提婆達多。制斯學處。此戒八緣合結。",
    "X40n0720_011:0576a03": "緣起處。",
    "X40n0720_011:0576a04": "佛在耆闍崛山。",
    "X40n0720_011:0576a05": "起緣人。",
    "X40n0720_011:0576a06": "提婆達多教人害佛。復教阿闍世王殺父。惡名流",
    "X40n0720_011:0576a07": "布。利養斷絕。通己五人。家家乞食。時諸比丘聞白",
    "X40n0720_011:0576a08": "佛。呵責結戒。不聽別眾食。時諸病比丘有請處。不",
    "X40n0720_011:0576a09": "得隨病食及藥。有好隨病食及藥。畏慎不敢受。恐",
    "X40n0720_011:0576a10": "犯別眾食。佛言。聽病比丘受別眾食。諸比丘自恣",
    "X40n0720_011:0576a11": "已。迦提月中作衣。諸優婆塞恐比丘不得食疲苦。",
    "X40n0720_011:0576a12": "請與比丘食。比丘言。但請三人。我等不得別眾。佛",
    "X40n0720_011:0576a13": "言。聽作衣時受別眾食。有居士欲施食及衣。請諸",
    "X40n0720_011:0576a14": "比丘食。比丘恐犯別眾。佛言。聽施衣時別眾食。有",
    "X40n0720_011:0576a15": "眾多比丘。與諸居士往拘薩羅同道行。乞食時到。",
    "X40n0720_011:0576a16": "欲詣村乞食。居士言。我當與食。比丘畏犯別眾。即",
    "X40n0720_011:0576a17": "入村乞食。伴便前去。比丘在後不及。為賊所劫。佛",
    "X40n0720_011:0576a18": "言。聽險道中受別眾食。更結道行時。後有眾多比",
    "X40n0720_011:0576a19": "丘。與諸居士。乘船順流而去。乞食時到。欲入邨乞",
    "X40n0720_011:0576a20": "食。居士言。但去。我等當供給飲食。比丘恐犯別眾。",
    "X40n0720_011:0576a21": "上岸入邨乞食。船伴前去。諸比丘後來。為賊劫奪",
    "X40n0720_011:0576a22": "衣服。佛言。聽比丘乘船時別眾食。有眾多比丘。從",
    "X40n0720_011:0576a23": "拘薩羅國遊行。詣一小邨。諸居士念。眾僧多而村",
    "X40n0720_011:0576a24": "落少。我等寧與眾僧作食。勿令疲苦。即請比丘明",
    "X40n0720_011:0576b01": "日食。比丘畏慎白佛。佛言。聽大眾集時別眾食。瓶",
    "X40n0720_011:0576b02": "沙王姊子。名曰迦羅。為諸沙門施食。欲於外道沙",
    "X40n0720_011:0576b03": "門中出家。往白瓶沙王。王問。欲於何處出家。答言",
    "X40n0720_011:0576b04": "欲於尼犍子中出家。王問言。與我曹沙門設食不。",
    "X40n0720_011:0576b05": "迦羅言。大王。何者是沙門耶。王言。沙門釋子是也。",
    "X40n0720_011:0576b06": "迦羅言。我竟不與設食。王言。汝今往與沙門釋子",
    "X40n0720_011:0576b07": "設食。即往僧伽藍中。請諸比丘食。諸比丘畏慎白",
    "X40n0720_011:0576b08": "佛。佛言。聽沙門施食時得別眾食。當如是說戒。",
    "X40n0720_011:0576b09": "所立戒相。",
    "X40n0720_011:0576b10": "若比丘別眾食。除餘時。波逸提。餘時者。病時。作衣時。",
    "X40n0720_011:0576b11": "施衣時。道行時。乘船時。大眾集時。沙門施食時。此是",
    "X40n0720_011:0576b12": "時。",
    "X40n0720_011:0576b13": "釋義　別眾者。若四人。若過四人(五分云。若於界內。別請四人以",
    "X40n0720_011:0576b14": "上。名別眾食。若次請不犯　根本云。別眾食者。別別而食　律攝云。別眾食者。謂不同處食。若四苾芻同",
    "X40n0720_011:0576b15": "一界內。下至一人不同食。並名別眾食　十誦云。以二利故。遮別眾食。一者隨護檀越。以憐愍故。二者破",
    "X40n0720_011:0576b16": "諸惡欲比丘力勢故　凡別眾有其二義。一者別為眾而成僧。即如四分。調達通己五人。家家乞食。二者",
    "X40n0720_011:0576b17": "別於眾。即如根本一界同居。別別而食。五分受請必須僧次。薩婆多僧祗淨食必打楗槌。請食私房。無緣",
    "X40n0720_011:0576b18": "不聽。聖制分明。不可違越)。食者。飯麨乾餅魚及肉(謂是正食。簡非餘食)。病",
    "X40n0720_011:0576b19": "時者。下至脚跟躄。作衣時者。自恣竟。無迦絺那",
    "X40n0720_011:0576b20": "衣一月。有迦絺那衣五月。乃至衣上作馬齒一縫。",
    "X40n0720_011:0576b21": "施衣時者。亦一月五月及餘時施食及衣(餘時者。七",
    "X40n0720_011:0576b22": "月十一月。設有施食及衣。亦名衣時)。道行時者。下至半由旬。來者去",
    "X40n0720_011:0576b23": "者。乘船時者。下至半由旬內上下。大眾集時",
    "X40n0720_011:0576b24": "者。食足四人長一人為患。五人十人乃至百人長",
    "X40n0720_011:0576c01": "一人為患(食少人多故　薩婆多云。眾僧集會。或以餘緣。或以法事。極少舊比丘四人。客",
    "X40n0720_011:0576c02": "比丘四人。名為大眾集　律攝云。大眾食時者。謂作世尊頂髻大會。若五年大會。若六年大會。此大會日",
    "X40n0720_011:0576c03": "隨施主心。各處設食。若四若五。隨意分食　頂髻大會者。世尊為菩薩時。五歲而除頂髻。給孤長者為佛",
    "X40n0720_011:0576c04": "作五年大會。於六歲時。重立頂髻。長者為佛作六年大會。俱云大會時也)。沙門施食者。",
    "X40n0720_011:0576c05": "在此沙門釋子外諸出家者。及從外道出家者是。",
    "X40n0720_011:0576c06": "若比丘。無別眾食因緣。彼比丘即當起白言。我",
    "X40n0720_011:0576c07": "於此別眾食中。無因緣。欲求出聽出。若餘人無因",
    "X40n0720_011:0576c08": "緣。亦聽使出。若二人三人隨意食。若四人若過四",
    "X40n0720_011:0576c09": "人。應分作二部。更互入食。若比丘有別眾食因",
    "X40n0720_011:0576c10": "緣。欲求入。尋即當起白言。我有別眾食因緣。欲求",
    "X40n0720_011:0576c11": "入。當聽隨上座次入(有因緣者。即前七緣是也)。此是時者(即開別眾",
    "X40n0720_011:0576c12": "之時也)。",
    "X40n0720_011:0576c13": "犯緣　此戒具足三緣。方成本罪。一無緣別眾。二",
    "X40n0720_011:0576c14": "是正食。三食入咽已。",
    "X40n0720_011:0576c15": "定罪　此中犯者。別眾食。咽咽波逸提。若有因",
    "X40n0720_011:0576c16": "緣不說。突吉羅。僧祇云。若三人食。一人不食。若",
    "X40n0720_011:0576c17": "三圓具。一未圓具。皆無犯。若以食送彼。乃至鹽一",
    "X40n0720_011:0576c18": "匕與彼眾處食。皆無犯(謂檀越在布薩界中。請僧食。或以食乃至鹽一匕。送",
    "X40n0720_011:0576c19": "本界僧中。即非別眾食也)或施主言。但來入者。我皆與食(此謂不遮",
    "X40n0720_011:0576c20": "客來比丘)。或施主別造房施。住我房者。我皆與食。斯亦",
    "X40n0720_011:0576c21": "無過。十誦云。若三比丘。別共一處食。第四人取",
    "X40n0720_011:0576c22": "食分。不犯。若道行乘船。咋日來今日食。明日行",
    "X40n0720_011:0576c23": "今日食。皆波逸提。薩婆多云。若僧祇食時。應作",
    "X40n0720_011:0576c24": "四種相。一打楗槌。二吹貝。三打皷。四唱令。令界內",
    "X40n0720_011:0577a01": "聞知此四種相。隨定作一。勿使雜亂。不成僧法。若",
    "X40n0720_011:0577a02": "不作相而食僧伽食者。食不清淨。名為盜僧祇食。",
    "X40n0720_011:0577a03": "不名別眾食(乃上品獨頭偷蘭)。若作相食者。設使內有比",
    "X40n0720_011:0577a04": "丘無比丘。若多若少。若來不來。但使不遮一切無",
    "X40n0720_011:0577a05": "咎。若使有遮。雖打楗椎。食不清淨。名盜僧祇食(為遮",
    "X40n0720_011:0577a06": "外來客比丘也。得罪如前)若大界內有二處三處。各有始終僧",
    "X40n0720_011:0577a07": "祇。但一布薩。若食時。但各打楗椎。一切無遮。清淨",
    "X40n0720_011:0577a08": "無過(此謂法同食別。界中布薩等法共同。飲食各別。然必打楗椎。名為如法也)若檀越",
    "X40n0720_011:0577a09": "請四人以上。在布薩界內食。應布薩處請僧次一",
    "X40n0720_011:0577a10": "人。若送一分食。不爾犯墮。若二處三處亦如是。",
    "X40n0720_011:0577a11": "若聚落內雖無僧界。設二檀越請四人以上。於",
    "X40n0720_011:0577a12": "二處食。應打楗椎。二處互請一人。若送食一分。若",
    "X40n0720_011:0577a13": "更有異比丘。應如法入。乃至一人。若不互請。及送",
    "X40n0720_011:0577a14": "食分者。墮罪。根本云。有五因緣。早請食來。在房",
    "X40n0720_011:0577a15": "中食。一是客新到。二將欲行去。三身嬰病苦。四是",
    "X40n0720_011:0577a16": "看病人。五身充知事。目得迦云。若檢校人應於",
    "X40n0720_011:0577a17": "齋食先取自分。食之無過。比丘尼波逸提。小三",
    "X40n0720_011:0577a18": "眾突吉羅。是謂為犯。",
    "X40n0720_011:0577a19": "開緣　不犯者。病時。作衣時。施衣時。道路行時。乘",
    "X40n0720_011:0577a20": "船時。大眾集時。沙門施食時。若三人四人更互食。",
    "X40n0720_011:0577a21": "若有因緣去。無犯。不犯者最初未制戒等。",
    "X40n0720_011:0577a22": "會詳　雜阿含云。如來何故制別眾食。而聽三人",
    "X40n0720_011:0577a23": "共一處食。如是之意。為欲擁護於諸人故。使不損",
    "X40n0720_011:0577a24": "減。復為制伏惡欲比丘。斷除於人多眷屬故。稱僧",
    "X40n0720_011:0577b01": "名字。多有所求。減損諸家。破壞眾僧。使作二部。故",
    "X40n0720_011:0577b02": "令如法。比丘不得供養衣服飲食。非法比丘多獲",
    "X40n0720_011:0577b03": "利養。惡欲比丘既得供養。與淨行者而共諍訟故。",
    "X40n0720_011:0577b04": "十誦云。以二利故。遮別眾食。一者隨護檀越以憐",
    "X40n0720_011:0577b05": "愍故。二者破諸惡欲比丘力勢故。",
    "X40n0720_011:0577b06": "○第三十四過三鉢受請戒",
    "X40n0720_011:0577b07": "總釋。",
    "X40n0720_011:0577b08": "此是共戒。尼犯亦同。大乘同學。此是制罪。律攝",
    "X40n0720_011:0577b09": "云。此由食事多貪煩惱。制斯學處。此戒二緣合結。",
    "X40n0720_011:0577b10": "緣起處。",
    "X40n0720_011:0577b11": "佛在給孤獨園。有一女人。名伽若那。是大邨女。來",
    "X40n0720_011:0577b12": "鬱禪國。與人作婦。經歷數月。遂便有身。還父母家。",
    "X40n0720_011:0577b13": "起緣人。",
    "X40n0720_011:0577b14": "有比丘來乞食者。自持食施。後其夫遣使呼還。因",
    "X40n0720_011:0577b15": "諸比丘盡取其食。方更辦具。其夫已更取婦。又波",
    "X40n0720_011:0577b16": "羅柰城外。眾商賈車伴共宿。有一乞食比丘。入此",
    "X40n0720_011:0577b17": "賈客營中乞食。一信樂賈客。取鉢盛滿美食與比",
    "X40n0720_011:0577b18": "丘。出營未遠。復有比丘來乞食。如是展轉他食都",
    "X40n0720_011:0577b19": "盡。更市糴糧。後不及伴。為賊所劫。諸比丘聞白佛。",
    "X40n0720_011:0577b20": "呵責結戒。諸病比丘畏慎不敢過受食。佛言聽。當",
    "X40n0720_011:0577b21": "如是說戒。",
    "X40n0720_011:0577b22": "所立戒相。",
    "X40n0720_011:0577b23": "若比丘至白衣家。請比丘與餅麨飯。若比丘欲須者。",
    "X40n0720_011:0577b24": "當二三鉢受。還至僧伽藍中。應分與餘比丘食。若比",
    "X40n0720_011:0577c01": "丘無病。過兩三鉢受。持還至僧伽藍中。不分與餘比",
    "X40n0720_011:0577c02": "丘食者。波逸提。",
    "X40n0720_011:0577c03": "釋義　白衣家者。有男有女(僧祗云。剎利婆羅門毗舍首陀羅家)。請",
    "X40n0720_011:0577c04": "比丘與餅麨飯(餅麨飯者。所謂大小麥米豆。如是等種種餅麨飯也)。當問其",
    "X40n0720_011:0577c05": "主言。為是歸婦食。為是商賈道路糧。若言歸婦食",
    "X40n0720_011:0577c06": "賈客道路糧者。食已。出還僧伽藍中。白諸比丘。某",
    "X40n0720_011:0577c07": "甲家有歸婦食。有賈客道路糧。若欲食者。食已應",
    "X40n0720_011:0577c08": "出。若欲持食還者。齊二三鉢。我今不持食來。若",
    "X40n0720_011:0577c09": "持一鉢食來。還與諸比丘。共分食之。當語餘比丘",
    "X40n0720_011:0577c10": "言。某甲家有歸婦食商賈道路糧。若至彼家食者。",
    "X40n0720_011:0577c11": "即於彼食。若持食還。應兩鉢。我已持一鉢還。若",
    "X40n0720_011:0577c12": "持兩鉢還。應共餘比丘分食之。語諸比丘。乃至欲",
    "X40n0720_011:0577c13": "食者。即彼家食欲持來者。應取一鉢。我已持兩鉢",
    "X40n0720_011:0577c14": "還。若盡持三鉢還。分與諸比丘食。白餘比丘。乃",
    "X40n0720_011:0577c15": "至欲食者。於彼家食。慎勿持還。我已持三鉢來。",
    "X40n0720_011:0577c16": "若比丘欲須者。當二三鉢受(律攝云。鉢有三種。謂大小中。大者可受摩",
    "X40n0720_011:0577c17": "揭陀國二升米飯。於上得安豆并菜茹。以大拇指一節鉤緣。不觸其食。斯為大鉢量。小者。受一升米飯。二",
    "X40n0720_011:0577c18": "內名中。言二三鉢者。若取大鉢一中鉢一小鉢一。或唯大鉢二。或大鉢一小鉢二。或中鉢三小鉢一。或中",
    "X40n0720_011:0577c19": "鉢一小鉢二。或中鉢三小鉢三。三鉢者。謂極多受三鉢也)。持還至僧伽藍中。應",
    "X40n0720_011:0577c20": "分與餘比丘食(善見云。若取二鉢。一鉢自食。一鉢與比丘僧。若取三鉢。一鉢自食。二",
    "X40n0720_011:0577c21": "鉢與比丘僧。不得與知識白衣)。無病過兩三鉢受者(有病不限其數。無病佛制",
    "X40n0720_011:0577c22": "當遵　律攝云。過受者。謂大鉢三。或大鉢二。兼處中鉢一。或大鉢二。兼小鉢一。或大鉢一。兼處中鉢二",
    "X40n0720_011:0577c23": "根本云。要而言之。取他食時。過四升半。米飯分量以上。當得墮罪。若施主任取多少者。無犯)。",
    "X40n0720_011:0577c24": "犯緣　此戒具足三緣。方成本罪。一歸婦食商賈",
    "X40n0720_011:0578a01": "道路糧。二無病過三鉢受。三兩足過限。",
    "X40n0720_011:0578a02": "定罪　此中犯者。無病過兩三鉢。受出彼門。波逸",
    "X40n0720_011:0578a03": "提。若一足在門內。一足在門外。方便欲去還住",
    "X40n0720_011:0578a04": "者。突吉羅。若不問歸婦食賈客道路糧。而取食。",
    "X40n0720_011:0578a05": "突吉羅。若持至僧伽藍中。不分與餘比丘食者。",
    "X40n0720_011:0578a06": "若不語餘比丘。突吉羅。律攝云。若即此座過三",
    "X40n0720_011:0578a07": "鉢食。或除餅麨。但將餘物。或施主歡喜。隨意將去。",
    "X40n0720_011:0578a08": "並無犯。比丘尼波逸提。小三眾突吉羅。是謂為",
    "X40n0720_011:0578a09": "犯。",
    "X40n0720_011:0578a10": "開緣　不犯者。兩三鉢受食。病者過受食。問歸婦",
    "X40n0720_011:0578a11": "食商客道路糧。還僧伽藍中。分與餘比丘共食。白",
    "X40n0720_011:0578a12": "餘比丘。使知邨處。若彼自送至僧伽藍中得受。若",
    "X40n0720_011:0578a13": "彼送至比丘尼寺中。亦得受。無犯。不犯者最初未",
    "X40n0720_011:0578a14": "制戒等。",
    "X40n0720_011:0578a15": "會詳　律攝云。有三種虗損信施。一施主信心施",
    "X40n0720_011:0578a16": "持戒者。受已與犯戒人。二信心施正見者。受已與",
    "X40n0720_011:0578a17": "邪見人。三過量而受。不自噉食。乃至長受一掬之",
    "X40n0720_011:0578a18": "食。除其施主先有隨意。如斯三事並名虗損信施。",
    "X40n0720_011:0578a19": "當招惡報。",
    "X40n0720_011:0578a20": "○第三十五不作餘食法戒",
    "X40n0720_011:0578a21": "總釋。",
    "X40n0720_011:0578a22": "此是不共戒。尼犯不同。大乘同制。此是制罪。律",
    "X40n0720_011:0578a23": "攝云。因食飽更食。貪餮無厭。制斯學處。",
    "X40n0720_011:0578a24": "緣起處。",
    "X40n0720_011:0578b01": "佛在給孤獨園。與諸比丘。說一食法。讚歎一食法。",
    "X40n0720_011:0578b02": "諸比丘食佉闍尼食。若飲漿服藥。便當一食。形體",
    "X40n0720_011:0578b03": "枯燥。顏色憔悴。佛問阿難。白諸上事。佛言。聽諸比",
    "X40n0720_011:0578b04": "丘一座上食飽滿。諸比丘或食佉闍尼食。若飲漿",
    "X40n0720_011:0578b05": "服藥。便令飽足。更不復食。形色枯悴。佛又聽食五",
    "X40n0720_011:0578b06": "種食。若飯麨乾餅魚及肉。得令飽足。諸病比丘雖",
    "X40n0720_011:0578b07": "得好食。不能一坐食。形體枯悴。又聽病比丘數數",
    "X40n0720_011:0578b08": "食。病人無足食法。時病比丘得好美食。食不能盡。",
    "X40n0720_011:0578b09": "與瞻病人足食已。不敢食。便棄之。眾鳥來爭食鳴",
    "X40n0720_011:0578b10": "喚。佛言聽瞻病者食病人殘食。無餘食法。諸比丘",
    "X40n0720_011:0578b11": "清旦受食。舉已入邨乞食。食已。還取所舉食。與諸",
    "X40n0720_011:0578b12": "比丘。諸比丘已足食。不敢食。便棄之。眾鳥爭食鳴",
    "X40n0720_011:0578b13": "喚。佛聽取所受食。作餘食法食之。有一長老多知",
    "X40n0720_011:0578b14": "識比丘。入村乞食。大得積聚。一處共食。持餘食來。",
    "X40n0720_011:0578b15": "與諸比丘。諸比丘足食已。不敢食。遂棄之。眾鳥爭",
    "X40n0720_011:0578b16": "喚。又聽比丘從彼持食還。當作餘食法而食之。當",
    "X40n0720_011:0578b17": "如是作餘食法言。大德。我足食已。知是看是。此作",
    "X40n0720_011:0578b18": "餘食法。彼應取少許食已。當語彼比丘言。我止汝",
    "X40n0720_011:0578b19": "取食之。",
    "X40n0720_011:0578b20": "起緣人。",
    "X40n0720_011:0578b21": "有一比丘。貪餮不知足食不足食。不知餘食不餘",
    "X40n0720_011:0578b22": "食。得便食之。諸比丘聞白佛。呵責結戒。",
    "X40n0720_011:0578b23": "所立戒相。",
    "X40n0720_011:0578b24": "若比丘足食竟。或時受請。不作餘食法而食者。波逸",
    "X40n0720_011:0578c01": "提。",
    "X40n0720_011:0578c02": "釋義　足食者。五種食。飯麨乾餅魚及肉。於五種",
    "X40n0720_011:0578c03": "食中。若食一一食令飽足。有五種足食。知是飯",
    "X40n0720_011:0578c04": "(謂知食體是正食。若非正食。不名足食)。知持來(謂知男女等持食來授與)。知威儀",
    "X40n0720_011:0578c05": "(謂行住坐臥四威儀中。知是行受食。非住坐臥也)。知捨威儀(謂行受食。今已住坐臥。故",
    "X40n0720_011:0578c06": "云捨)。律攝云。食飽足者。作遮止言。心生棄捨。若心未",
    "X40n0720_011:0578c07": "棄捨。縱出遮言。未成遮足。若更食時。但得惡作。若",
    "X40n0720_011:0578c08": "作了心。唱言休足。此便成遮足。不作餘食法而",
    "X40n0720_011:0578c09": "食者得墮(十誦云。以二利故。聽受殘食法。一者看病比丘因緣故。二者比丘有因緣食不",
    "X40n0720_011:0578c10": "足故。十誦殘食。即本律餘食。凡足食已得食。須作法而食。今謂得而便食。故云不作餘食法食也)。",
    "X40n0720_011:0578c11": "犯緣　此戒具足三緣。方成本罪。一足食已捨威",
    "X40n0720_011:0578c12": "儀。二不作餘食法。三食已入咽。",
    "X40n0720_011:0578c13": "定罪　此中犯者。足食已捨威儀。不作餘食法。得",
    "X40n0720_011:0578c14": "而食之。咽咽波逸提。佉闍尼食者。根枝葉華果",
    "X40n0720_011:0578c15": "油胡麻黑石蜜磨細末食。足食已。不作餘食法。得",
    "X40n0720_011:0578c16": "而食之。咽咽波逸提。若足食已。為他作餘食法。",
    "X40n0720_011:0578c17": "不成餘食法。突吉羅。若知他足食已。作餘食法。",
    "X40n0720_011:0578c18": "若自手捉食。作餘食法。若持食置地。作餘食",
    "X40n0720_011:0578c19": "法。若使淨人持食。作餘食法。若淨人前作餘",
    "X40n0720_011:0578c20": "食法。以不好食。覆好食上。作餘食法。若受他",
    "X40n0720_011:0578c21": "餘食法。盡持去。如是一切不成餘食法。突吉羅。",
    "X40n0720_011:0578c22": "足食足食想。波逸提。足食疑。突吉羅。不足食",
    "X40n0720_011:0578c23": "足食想。突吉羅。不足食疑。突吉羅。僧祗云。聽",
    "X40n0720_011:0578c24": "一人作殘食。餘人盡得食。若比丘持食來。欲作",
    "X40n0720_011:0579a01": "殘食。即於鉢上椀中作殘食者。正得椀中。名作殘",
    "X40n0720_011:0579a02": "食。鉢中食不名作。若椀中食汁。流入鉢中。得俱名",
    "X40n0720_011:0579a03": "殘食。若並兩鉢作殘食。若前人正一鉢中食者。",
    "X40n0720_011:0579a04": "正一鉢得名作殘食。若二鉢上。若餅若菜。通覆橫",
    "X40n0720_011:0579a05": "上者。二俱得名作殘食。餘種種器亦爾。若國土",
    "X40n0720_011:0579a06": "少比丘處比丘食已。有大檀越。持種種飲食至。比",
    "X40n0720_011:0579a07": "丘已起去。當云何。若彼間有直月維那。諸知事人。",
    "X40n0720_011:0579a08": "未食足者。當從彼人邊作殘食。若彼已食足。若上",
    "X40n0720_011:0579a09": "座未足。當於上座邊作殘食。若上座羞不能人中",
    "X40n0720_011:0579a10": "作者。當合座舉。上座至屏處作殘食。若上座已足",
    "X40n0720_011:0579a11": "者。有客比丘來者當問。長老。今日自恣足未。若客",
    "X40n0720_011:0579a12": "比丘言。我未得夏安居。云何得自恣足。當知是人",
    "X40n0720_011:0579a13": "不知律相。更問汝食未。若言已食。復問檀越自恣",
    "X40n0720_011:0579a14": "與不。若言。長老。何處自恣食。水菜不足。況餘食。當",
    "X40n0720_011:0579a15": "知不足。應從彼作殘食。若言已足者。僧應作方便。",
    "X40n0720_011:0579a16": "不應破檀越善心。若眾中有大沙彌。將至戒場。與",
    "X40n0720_011:0579a17": "受具足。教作殘食法已。然後當食(五分亦用此義)。若一切",
    "X40n0720_011:0579a18": "粥新出釜。畫不成字。一切果一切菜。非別眾食。非",
    "X40n0720_011:0579a19": "處處食。非足食。律攝云。有五蒲膳尼。即可噉食。",
    "X40n0720_011:0579a20": "一飯。二麥豆飯。三麨。四肉。五餅。又五珂但尼。即可",
    "X40n0720_011:0579a21": "嚼食。謂根莖葉華果。若先食五嚼食及乳酪菜",
    "X40n0720_011:0579a22": "等。後受五噉食。無犯。若先食五噉食。更食五嚼",
    "X40n0720_011:0579a23": "食及乳酪菜等。名犯。應知有五未足之言。謂授",
    "X40n0720_011:0579a24": "食時。未即須者。應報言。且待。且去。且有。且待我食。",
    "X40n0720_011:0579b01": "且待我盡。若兼且言。名曰未足。若無且聲。便是遮",
    "X40n0720_011:0579b02": "足。若未為足意。設作足言。亦不成足。得惡作罪。由",
    "X40n0720_011:0579b03": "言不稱法故。若得餘食作法食者。自身樂住。施住",
    "X40n0720_011:0579b04": "得福。欲作法時。洗手受食。持就一未足苾芻。或雖",
    "X40n0720_011:0579b05": "已足。未離座者。對彼作法。彼若未遮足。應取兩三",
    "X40n0720_011:0579b06": "口食。若自足已。便不合食。應以手按而告之言。斯",
    "X40n0720_011:0579b07": "是汝物。隨意食之。有五不成作餘食法。一身在",
    "X40n0720_011:0579b08": "界內對界外人。二不相及處(善見云。二肘外半)。三在傍邊。",
    "X40n0720_011:0579b09": "四在背後。五前人離座。翻此便成。比丘尼等四",
    "X40n0720_011:0579b10": "眾突吉羅。是謂為犯。",
    "X40n0720_011:0579b11": "開緣　不犯者。食作非食想。不受作餘食法。非食",
    "X40n0720_011:0579b12": "不作餘食法。自取作餘食法。不置地作餘食法。乃",
    "X40n0720_011:0579b13": "至手及處作餘食法。若與他他與己作餘食法。若",
    "X40n0720_011:0579b14": "病不作餘食法。病人殘食不作餘食法。若已作餘",
    "X40n0720_011:0579b15": "食法。無犯。律攝云。若北方果及天神藕。斯等難",
    "X40n0720_011:0579b16": "得之物。或復饑年飲食難得。不作餘食法食之。無",
    "X40n0720_011:0579b17": "犯。不犯者最初未制戒等。",
    "X40n0720_011:0579b18": "會詳　毗尼母云。比丘受人施不如法。為施所墮。",
    "X40n0720_011:0579b19": "有二種。一者食他人施。不如法修道。放心縱逸。無",
    "X40n0720_011:0579b20": "善可記。二者與施轉施。施不如法。因此二處。當墮",
    "X40n0720_011:0579b21": "三塗。應施者。若父母貧苦。應先受三歸五戒十善。",
    "X40n0720_011:0579b22": "然後施與。若不貧。雖受歸戒。不中施與。復有施處。",
    "X40n0720_011:0579b23": "治塔人。奉僧人。治僧房人。計其功勞。當酬作價。若",
    "X40n0720_011:0579b24": "過分與。為施所墮。施病者食。當作慈心。隨宜與之。",
    "X40n0720_011:0579c01": "若錯誤與食。為施所墮。嬰兒牢獄繫人懷妊者。當",
    "X40n0720_011:0579c02": "以慈心施之。勿望出入得報。詣僧坊乞者。當自有",
    "X40n0720_011:0579c03": "糧。不須施與。若無糧食。施之無咎。若比丘不坐禪。",
    "X40n0720_011:0579c04": "不誦經。不營佛法僧事。受人施。為施所墮。若前人",
    "X40n0720_011:0579c05": "無此三業。知而轉施。與者受者皆為施所墮。寧吞",
    "X40n0720_011:0579c06": "鐵丸而死。不以無戒食人信施。若足食已。更強食",
    "X40n0720_011:0579c07": "者。不加色力。但增其患。是故不應無度食也。",
    "X40n0720_011:0579c08": "○第三十六使他犯餘食法戒",
    "X40n0720_011:0579c09": "總釋。",
    "X40n0720_011:0579c10": "此是不共戒。尼犯不同。大乘同學。律攝云。欲令",
    "X40n0720_011:0579c11": "他犯返詰過故。制斯學處。此戒二緣合結。",
    "X40n0720_011:0579c12": "緣起處。",
    "X40n0720_011:0579c13": "佛在給孤獨園。",
    "X40n0720_011:0579c14": "起緣人。",
    "X40n0720_011:0579c15": "一比丘貪餮。不知足食不足食。不知餘食不餘食。",
    "X40n0720_011:0579c16": "得而食之。異比丘語言。未曾有。如汝貪餮嗜食者。",
    "X40n0720_011:0579c17": "不知足食不足食。不知餘食不餘食。得而食之。彼",
    "X40n0720_011:0579c18": "聞心懷恚恨。於異時見彼比丘食已。不作餘食法。",
    "X40n0720_011:0579c19": "殷勤請與食。即受食之。貪餮比丘語言。未曾有。如",
    "X40n0720_011:0579c20": "汝貪餮。不知足食不足食。不知餘食不餘食。得而",
    "X40n0720_011:0579c21": "食之。不知厭足。報言。我雖食而未足。彼比丘言。汝",
    "X40n0720_011:0579c22": "食先已飽足。彼言。知我足食耶。答言知。諸比丘聞",
    "X40n0720_011:0579c23": "白佛。呵責結戒。時諸比丘未知足食不足食。後乃",
    "X40n0720_011:0579c24": "知已足食。或有作波逸提懺悔者。或有畏慎者。佛",
    "X40n0720_011:0580a01": "言不知不犯。當如是說戒。",
    "X40n0720_011:0580a02": "所立戒相。",
    "X40n0720_011:0580a03": "若比丘知他比丘足食已。若受請不作餘食法。殷勤",
    "X40n0720_011:0580a04": "請與食。長老取是食。以是因緣非餘。欲使他犯。波逸",
    "X40n0720_011:0580a05": "提。",
    "X40n0720_011:0580a06": "釋義　知者(若自知。或從他聞知。或彼自言我已足食故知)。食者(謂正食簡餘非",
    "X40n0720_011:0580a07": "食。足者。如前釋)。殷勤請與食。長老取是食(長老稱呼之辭。內懷瞋恚。外現",
    "X40n0720_011:0580a08": "殷勤。欲報先讐。強勸令食)。以是因緣非餘。欲使他犯(欲使他犯戒。生惱因",
    "X40n0720_011:0580a09": "緣。非為餘事)。",
    "X40n0720_011:0580a10": "犯緣　此戒具足四緣。方成本罪。一心懷瞋恨。二",
    "X40n0720_011:0580a11": "知他足食。三不作法與。四食已入咽。",
    "X40n0720_011:0580a12": "定罪　此中犯者。若彼即受食之。咽咽二俱波逸",
    "X40n0720_011:0580a13": "提。若與令食。彼不食棄之。與者突吉羅。若與",
    "X40n0720_011:0580a14": "令食。彼不食舉置。若與令食。彼轉與餘人。若",
    "X40n0720_011:0580a15": "不作餘食法與。彼作餘食法而食之。若與病人",
    "X40n0720_011:0580a16": "食。欲令他犯。持病人殘食與他。欲令他犯。若",
    "X40n0720_011:0580a17": "作餘食法已與他。欲使他犯。與者。皆突吉羅。足",
    "X40n0720_011:0580a18": "食足食想。波逸提。足食疑。突吉羅。不足食足",
    "X40n0720_011:0580a19": "食想。突吉羅。不足食疑。突吉羅。尼等四眾突",
    "X40n0720_011:0580a20": "吉羅。是謂為犯。",
    "X40n0720_011:0580a21": "開緣　不犯者。先不知足食。不足食想。若與令棄",
    "X40n0720_011:0580a22": "而食之。若與舉置而食之。若令遣與人取而食之。",
    "X40n0720_011:0580a23": "若未作餘食法與。令作餘食法食。彼不作餘食法",
    "X40n0720_011:0580a24": "而食之。若持病人殘食與。不令他犯。作餘食法與。",
    "X40n0720_011:0580b01": "不令他犯。無犯。不犯者最初未制戒等。",
    "X40n0720_011:0580b02": "○第三十七非時食戒",
    "X40n0720_011:0580b03": "總釋。",
    "X40n0720_011:0580b04": "此是共戒。尼亦同結。大乘同制。律攝云。因長貪",
    "X40n0720_011:0580b05": "招譏。制斯學處。",
    "X40n0720_011:0580b06": "緣起處。",
    "X40n0720_011:0580b07": "佛在耆闍崛山。",
    "X40n0720_011:0580b08": "起緣人。",
    "X40n0720_011:0580b09": "難陀跋難陀入城觀看伎樂。向暮方還。迦留陀夷。",
    "X40n0720_011:0580b10": "日暮入城乞食。至一懷妊婦女家。婦女持食出門。",
    "X40n0720_011:0580b11": "值天雷電。暫見其面。怖稱言鬼鬼。即墮身。迦留陀",
    "X40n0720_011:0580b12": "夷言。大妹。我非鬼。我是沙門釋子。婦女恚言。沙門",
    "X40n0720_011:0580b13": "釋子寧自破腹。不應夜行乞食。尊者還向諸比丘",
    "X40n0720_011:0580b14": "說。少欲者白佛。呵責結戒。",
    "X40n0720_011:0580b15": "所立戒相。",
    "X40n0720_011:0580b16": "若比丘非時受食食者。波逸提。",
    "X40n0720_011:0580b17": "釋義　時者。明相出乃至日中。按此時為法。四天",
    "X40n0720_011:0580b18": "下亦爾(謂比丘依四洲住。即准彼處。日出至日中。為受食之時也。若東洲日出。北洲日中。南",
    "X40n0720_011:0580b19": "洲半夜。西洲日沒　東洲日午。南洲日出。西洲半夜。北洲日沒　東洲日沒。南洲日中。西洲日出。北洲半",
    "X40n0720_011:0580b20": "夜　東洲半夜。南洲日沒。西洲日中。北洲日出　贍部洲僧向餘三洲住。但依彼處時而食。莫過日中也。",
    "X40n0720_011:0580b21": "故云四天下亦爾也)非時者。從日中乃至明相未出(薩婆多云。從晨",
    "X40n0720_011:0580b22": "至日中。世人營事。作飲食故。名為時。從中至後夜分。燕會嬉戲。自娛樂時。比丘遊行。有所觸惱。故名非時。",
    "X40n0720_011:0580b23": "又比丘從晨至中。是乞食時。應入聚落往來遊行。故名為時。從中至後夜分。應靜拱端坐誦經坐禪。各當",
    "X40n0720_011:0580b24": "所業。非是行來入聚落時。故名非時也)。食者有二種。佉闍尼食(五不正食)。",
    "X40n0720_011:0580c01": "蒱闍尼食(五正食)。",
    "X40n0720_011:0580c02": "犯緣　此戒具足三緣。方成本罪。一非時受食。二",
    "X40n0720_011:0580c03": "非時想。三食已入咽。",
    "X40n0720_011:0580c04": "定罪　此中犯者。非時受食食。咽咽波逸提。若",
    "X40n0720_011:0580c05": "非時過非時。波逸提。七日過七日。波逸提。盡",
    "X40n0720_011:0580c06": "形壽藥無因緣服者。突吉羅。非時非時想。波逸",
    "X40n0720_011:0580c07": "提。非時疑。突吉羅。非時時想。突吉羅。時非",
    "X40n0720_011:0580c08": "時想。突吉羅。時疑。突吉羅。比丘尼波逸提。三",
    "X40n0720_011:0580c09": "小眾突吉羅。是謂為犯。",
    "X40n0720_011:0580c10": "開緣　不犯者。時有乞食比丘。見他作黑石蜜中",
    "X40n0720_011:0580c11": "有罽尼。畏慎不敢非時噉。佛言。聽噉無犯。作法應",
    "X40n0720_011:0580c12": "爾(此無正翻。義當雜物。律云。諸比丘入邨乞食。見作石蜜。以雜物和之。皆有疑。不敢非時食。佛言。",
    "X40n0720_011:0580c13": "聽非時食。作法應爾。五分云。作石蜜時。擣米著中。本草云。西戎用水牛乳汁米粉和沙糖。煎煉而作石蜜。",
    "X40n0720_011:0580c14": "根本羯磨云。然西國造沙糖時。皆安米屑。如造石蜜安乳及油。佛許非時開其噉食。而為防粗相。長道資",
    "X40n0720_011:0580c15": "身)時有病比丘。服吐下藥。比煑粥熟頃。日時已過。",
    "X40n0720_011:0580c16": "應煑麥。令皮不破。漉汁飲之。無犯。若喉中哯出還",
    "X40n0720_011:0580c17": "咽。無犯。不犯者最初未制戒等。",
    "X40n0720_011:0580c18": "會詳　婆沙論云。如來自誕生王宮。以至涅槃。於",
    "X40n0720_011:0580c19": "中曾無非時之餐。謂諸佛性恒處中道。不著二邊",
    "X40n0720_011:0580c20": "故。離非時食。以表中道。故制中食。而中前得食者。",
    "X40n0720_011:0580c21": "表前方便。得有證義。亦令身心獲現利故。中後不",
    "X40n0720_011:0580c22": "食。則少眠睡。無宿食患。身輕安隱。易得入定。有如",
    "X40n0720_011:0580c23": "是義。故令中食。舍利弗問經云。舍利弗白佛言。",
    "X40n0720_011:0580c24": "有諸檀越。造僧伽藍。厚置資給。供來世僧。有似出",
    "X40n0720_011:0581a01": "家人。非時就典食者索食。與者食者得何等罪。其",
    "X40n0720_011:0581a02": "本檀越得何等福。佛言。非時食者。是破戒人。是犯",
    "X40n0720_011:0581a03": "盜人。非時與者。亦破戒人。亦犯盜人。盜檀越物。非",
    "X40n0720_011:0581a04": "施主意。施主無福。以失物故。但有發心置立之善。",
    "X40n0720_011:0581a05": "舍利弗言。時受時食。時不盡者。非時復食。或有時",
    "X40n0720_011:0581a06": "受。至非時食。復得福不。佛言。時食淨者。是即福田。",
    "X40n0720_011:0581a07": "是即出家。是即僧伽。是即天人良友。是即天人導",
    "X40n0720_011:0581a08": "師。其不淨者。猶為破戒劫盜餓鬼。為罪窟宅。非時",
    "X40n0720_011:0581a09": "索者。以時非時。非時輒與。是典食者。是名退道惡",
    "X40n0720_011:0581a10": "魔。名三惡道破器。是癩病人。壞善果故。諸婆羅門",
    "X40n0720_011:0581a11": "不非時食。外道梵志亦不邪食。況我弟子知法行",
    "X40n0720_011:0581a12": "法。而當爾耶。凡如此者。非我弟子。非法之人。盜與",
    "X40n0720_011:0581a13": "盜受。一團一撮。片鹽片醋。死墮燋腸地獄。吞熱鐵",
    "X40n0720_011:0581a14": "丸。從地獄出。生猪狗中。食諸不淨。又生惡鳥。人恠",
    "X40n0720_011:0581a15": "其聲。後生餓鬼。還僧伽藍中處都圊內。噉食糞穢。",
    "X40n0720_011:0581a16": "並百千萬歲。更生人中貧窮下賤。所可言說。人不",
    "X40n0720_011:0581a17": "信用。不如盜一人物。其罪尚輕。割奪多人福田故。",
    "X40n0720_011:0581a18": "斷出世道故。毗尼序云。病比丘服吐下藥。中後",
    "X40n0720_011:0581a19": "心悶。佛令與熬稻華汁飲。與竟悶猶不止。佛令與",
    "X40n0720_011:0581a20": "竹笋汁。與竟不瘥。佛令囊盛米粥絞汁與飲。病猶",
    "X40n0720_011:0581a21": "不瘥。佛令將至屏處與米粥。根本百一羯磨云。",
    "X40n0720_011:0581a22": "有五種果。若時非時。若病無病。並隨意食。一訶黎",
    "X40n0720_011:0581a23": "勒。此云天主持來(其味苦溫無毒。固腸洩痢咸安。斂肺而喘嗽俱止。利咽喉。下食",
    "X40n0720_011:0581a24": "積。除脹滿)。二毗醯勒。三菴摩勒。即嶺南餘甘子。形似梹",
    "X40n0720_011:0581b01": "榔。食之除風。四末粟者。即胡椒(味辛大熱。下氣溫中。除風去痰)。五",
    "X40n0720_011:0581b02": "畢茇利。即蒟醬。內法傳云。牙中食在。舌上膩存。",
    "X40n0720_011:0581b03": "未將淨水重漱已來。涎唾必須外棄。若日時過。更",
    "X40n0720_011:0581b04": "犯非時。觀水觀時。是曰律師。",
    "X40n0720_011:0581b05": "○第三十八殘宿食戒",
    "X40n0720_011:0581b06": "總釋。",
    "X40n0720_011:0581b07": "此是共戒。尼犯亦同。大乘同制。此是制罪。律攝",
    "X40n0720_011:0581b08": "云。由此非法。制斯學處。",
    "X40n0720_011:0581b09": "緣起處。",
    "X40n0720_011:0581b10": "佛在耆闍崛山。",
    "X40n0720_011:0581b11": "起緣人。",
    "X40n0720_011:0581b12": "尊者迦羅常坐禪思惟。時到入城乞食。自念日日",
    "X40n0720_011:0581b13": "乞食疲苦。我寧可食先得者。後得食當持還。即如",
    "X40n0720_011:0581b14": "所念為之。諸比丘於小食大食上。不見迦羅。疑命",
    "X40n0720_011:0581b15": "終遠行等。後見問知其故白佛。訶責結戒。",
    "X40n0720_011:0581b16": "所立戒相。",
    "X40n0720_011:0581b17": "若比丘殘宿食者。波逸提。",
    "X40n0720_011:0581b18": "釋義　殘宿者。今日受已至明日。於一切沙門釋",
    "X40n0720_011:0581b19": "子受大戒者。皆不清淨(十誦云。大比丘未手受。而共宿者。名曰內宿。噉者突",
    "X40n0720_011:0581b20": "吉羅。若已手受。舉共宿者。名殘宿食。噉者波逸提)。食者有二種。正食。非正",
    "X40n0720_011:0581b21": "食。",
    "X40n0720_011:0581b22": "犯緣　此戒具足三緣。方成本罪。一殘宿食。二作",
    "X40n0720_011:0581b23": "殘宿想。三食已入咽。",
    "X40n0720_011:0581b24": "定罪　此中犯者。若舉宿食而食。咽咽波逸提。",
    "X40n0720_011:0581c01": "非時過非時食者。波逸提。七日藥過七日食者。",
    "X40n0720_011:0581c02": "波逸提。盡形壽藥無因緣而服者。突吉羅。宿",
    "X40n0720_011:0581c03": "作宿想。波逸提。宿疑。突吉羅。非宿宿想。突吉",
    "X40n0720_011:0581c04": "羅。非宿疑。突吉羅。薩婆多云。共食宿有三種。",
    "X40n0720_011:0581c05": "若受食已。作己有想。若共宿若不共宿經宿。突吉",
    "X40n0720_011:0581c06": "羅。食則波逸提。若自手捉食名惡捉。捉時突",
    "X40n0720_011:0581c07": "吉羅。作己有想經宿。亦突吉羅。食亦爾。若食",
    "X40n0720_011:0581c08": "不受不捉。作己有想經宿。突吉羅。食亦突吉羅。",
    "X40n0720_011:0581c09": "不問共宿不共宿。但作己有想。名內宿。若他比丘",
    "X40n0720_011:0581c10": "食。共宿無過。十誦云。先自取果。後淨人受而食。",
    "X40n0720_011:0581c11": "突吉羅。有二種觸食。食無罪。一清淨比丘誤觸。",
    "X40n0720_011:0581c12": "二破戒比丘無慚愧觸。天食過中可食(以無實體故也)。可",
    "X40n0720_011:0581c13": "七日受。尼陀那云。所餘餅果持與求寂。明旦還",
    "X40n0720_011:0581c14": "得食之。若有希望心。與時惡作。食時犯墮。若總",
    "X40n0720_011:0581c15": "無希望心。不犯。目得迦云。若病者貧。設是殘觸",
    "X40n0720_011:0581c16": "酥油。服之無罪。善見云。若眾多比丘共行。唯一",
    "X40n0720_011:0581c17": "沙彌。比丘各自擔糧。至食時。各自分分。沙彌得分",
    "X40n0720_011:0581c18": "已。語比丘言。今持沙彌分與大德易。得已。復與第",
    "X40n0720_011:0581c19": "二座易。展轉乃至眾多食。皆無犯。若沙彌不解法。",
    "X40n0720_011:0581c20": "比丘自持食分。與沙彌展轉易得食。不犯。比丘",
    "X40n0720_011:0581c21": "尼波逸提。小三眾突吉羅。是謂為犯。",
    "X40n0720_011:0581c22": "開緣　不犯者。宿受食有餘。與父母。塔作人。作房",
    "X40n0720_011:0581c23": "舍人。計價與。異時乞食。從彼人得。鉢有孔罅。食入",
    "X40n0720_011:0581c24": "中。彼摘洗穿壞如法洗。餘不出者。無犯。若宿受酥",
    "X40n0720_011:0582a01": "油脂用灌鼻。若縮鼻時。酥油隨唾出。應棄之。餘無",
    "X40n0720_011:0582a02": "犯。不犯者最初未制戒等。",
    "X40n0720_011:0582a03": "○第三十九自取食戒",
    "X40n0720_011:0582a04": "總釋。",
    "X40n0720_011:0582a05": "此是共戒。尼犯亦同。大乘比丘同制。此是制罪。",
    "X40n0720_011:0582a06": "律攝云。因其非法。制斯學處。此戒二緣合結。",
    "X40n0720_011:0582a07": "緣起處。",
    "X40n0720_011:0582a08": "佛在給孤獨園。",
    "X40n0720_011:0582a09": "起緣人。",
    "X40n0720_011:0582a10": "有一比丘常乞食。著糞掃衣。時城中諸居士。為命",
    "X40n0720_011:0582a11": "過父母兄弟姊妹夫婦男女。於四衢道頭。或於門",
    "X40n0720_011:0582a12": "下。河邊樹下。祭祀供養。彼比丘自取食之。諸居士",
    "X40n0720_011:0582a13": "譏嫌。諸比丘白佛。呵責結戒。諸比丘疑不敢自取",
    "X40n0720_011:0582a14": "水及楊枝。佛言聽。當如是說戒。",
    "X40n0720_011:0582a15": "所立戒相。",
    "X40n0720_011:0582a16": "若比丘不受食。若藥著口中。除水及楊枝。波逸提。",
    "X40n0720_011:0582a17": "釋義　不受者(律攝云。謂不從授學人苾芻尼式叉摩那求寂男女并諸俗類而受",
    "X40n0720_011:0582a18": "得也)。受有五種受。手與手受。或手與持物受。或持物",
    "X40n0720_011:0582a19": "授手受。若持物授持物受。若遙過物與。與者受者",
    "X40n0720_011:0582a20": "俱知。中無觸礙。得墮手中。是謂五種受。復有五",
    "X40n0720_011:0582a21": "種受食。若身與身受。若衣與衣受。若曲肘與曲肘",
    "X40n0720_011:0582a22": "受。若器與器受。若有因緣置地與。是謂五種受。",
    "X40n0720_011:0582a23": "食者。佉闍尼食。及五正食。藥者。奢耶尼食(此無正翻。意取",
    "X40n0720_011:0582a24": "含消為義　根本羯磨云。奢耶尼者。徧檢梵本。全無此名)謂酥油生酥蜜石蜜。",
    "X40n0720_011:0582b01": "犯緣　此戒具足三緣。方成本罪。一不從人受。二",
    "X40n0720_011:0582b02": "作不受想。三食已入咽。",
    "X40n0720_011:0582b03": "定罪　此中犯者。不與食自取著口中。除水及楊",
    "X40n0720_011:0582b04": "枝咽咽波逸提。非時過非時食者。波逸提。七",
    "X40n0720_011:0582b05": "日藥過七日食者。波逸提。盡形壽藥無因緣不",
    "X40n0720_011:0582b06": "受而食者。突吉羅。不受不受想。波逸提。不受",
    "X40n0720_011:0582b07": "疑。突吉羅。受不受想。突吉羅。受疑。突吉羅。",
    "X40n0720_011:0582b08": "五分云。除當食。但不得咽。聽從龍受食。天受食。鬼",
    "X40n0720_011:0582b09": "受食。獼猴受食。以施主語受食。不得受擲食食。",
    "X40n0720_011:0582b10": "律攝云。時有施主。持諸供養。列在眾前。本心擬施。",
    "X40n0720_011:0582b11": "家中火起。棄食往救。無人授食。時欲將過。佛言。應",
    "X40n0720_011:0582b12": "作北洲想自取而食。若受得食。有不受食墮中。若",
    "X40n0720_011:0582b13": "有淨人。更令其授。必無授者。撥去食之。若汁墮中。",
    "X40n0720_011:0582b14": "多却方食。若先受得。小兒來觸。更受方食。若是病",
    "X40n0720_011:0582b15": "人。無人可受。不受無犯(問四分遙擲物與便成受。五分不得受擲食。此義何",
    "X40n0720_011:0582b16": "從。答四分謂有因緣遙擲與。心非輕慢。故成受食。五分既無因緣擲過而與。心既無敬。故制不食)。比",
    "X40n0720_011:0582b17": "丘尼波逸提。小三眾突吉羅。是謂為犯。",
    "X40n0720_011:0582b18": "開緣　不犯者。取水及楊枝。若乞食比丘。鳥銜食",
    "X40n0720_011:0582b19": "墮鉢中。若風吹墮鉢中。除去此食。乃至一指爪。餘",
    "X40n0720_011:0582b20": "者無犯。不犯者最初未制戒等。",
    "X40n0720_011:0582b21": "會詳　薩婆多云。有四人得從受食。男女黃門二",
    "X40n0720_011:0582b22": "根。非人畜生亦成受食。凡受食者。一為斷竊盜因",
    "X40n0720_011:0582b23": "緣故。二為作證明故。從非人受食。得成受食。不成",
    "X40n0720_011:0582b24": "證明。所以聽非人邊受食者。曠絕之處無人受食。",
    "X40n0720_011:0582c01": "是故聽之。若在人中非人畜生及無智小兒。一切",
    "X40n0720_011:0582c02": "不聽也。又為止誹謗故。為少欲知足故。生他信敬",
    "X40n0720_011:0582c03": "心故。如昔有一比丘。與外道共行。止一樹下。樹上",
    "X40n0720_011:0582c04": "有果。外道語比丘。上樹取果。比丘言。我比丘法。樹",
    "X40n0720_011:0582c05": "過人不應上。又言。搖樹取果。比丘言。我法不得搖",
    "X40n0720_011:0582c06": "樹落果。外道上樹取果。擲地與之。語取果食。比丘",
    "X40n0720_011:0582c07": "言。我法不得不受而食。外道生信敬心。知佛法清",
    "X40n0720_011:0582c08": "淨。即隨比丘。於佛法中出家。尋得漏盡。",
    "X40n0720_011:0582c09": "○第四十無病索好食戒",
    "X40n0720_011:0582c10": "總釋。",
    "X40n0720_011:0582c11": "此是不共戒。尼制不同。大乘同制。菩薩縱使有病。",
    "X40n0720_011:0582c12": "不得食魚肉。梵網云。夫食肉者。斷大慈悲佛性",
    "X40n0720_011:0582c13": "種子。是故一切菩薩不得食一切眾生肉等。律",
    "X40n0720_011:0582c14": "攝云。因生譏嫌。制斯學處。此戒二緣合結。",
    "X40n0720_011:0582c15": "緣起處。",
    "X40n0720_011:0582c16": "佛在給孤獨園。",
    "X40n0720_011:0582c17": "起緣人。",
    "X40n0720_011:0582c18": "跋難陀有一商主為檀越。詣彼言。我今欲得雜食。",
    "X40n0720_011:0582c19": "商賈問言。有何患乃思此食。報言無所患。但意欲",
    "X40n0720_011:0582c20": "得耳。商賈言。我曹常賣買生活。猶尚不能得雜食。",
    "X40n0720_011:0582c21": "況出家人。諸比丘聞白佛。呵責結戒。諸病比丘皆",
    "X40n0720_011:0582c22": "畏慎不敢乞。得已不敢食。佛言聽。當如是說戒。",
    "X40n0720_011:0582c23": "所立戒相。",
    "X40n0720_011:0582c24": "若比丘若得好美飲食乳酪魚及肉。若比丘如此美",
    "X40n0720_011:0583a01": "飲食。無病自為己索者。波逸提。",
    "X40n0720_011:0583a02": "釋義　若比丘得好美飲食下(不索而得。無有過罪。下文故索而成",
    "X40n0720_011:0583a03": "犯)。好美食者。乳酪魚及肉(薩婆多云。所以名美食者。以價貴故。以難得故。",
    "X40n0720_011:0583a04": "以愈病故。或美食非美藥。乳酪酥等是。或美藥非美食。生酥油是。亦美食亦美藥。酥肉魚脯是。非美食亦",
    "X40n0720_011:0583a05": "非美藥。訶梨勒等是)。無病自為己索者(病者。黃爛癰痤。痔病不禁。黃病瘧病。咳嗽",
    "X40n0720_011:0583a06": "消羸。風腫水腫。如是種種病。必須美飲食。病可除瘥。是故聽乞聽食也。自為者。二種。若自索。若使他為己",
    "X40n0720_011:0583a07": "身索也)。",
    "X40n0720_011:0583a08": "犯緣　此戒具足三緣。方成本罪。一無病緣。二是",
    "X40n0720_011:0583a09": "美飲食。三得食入咽。",
    "X40n0720_011:0583a10": "定罪　此中犯者。無病自為身。乞如此美飲食。咽",
    "X40n0720_011:0583a11": "咽波逸提。律攝云。無病而乞。無病而食。得波逸",
    "X40n0720_011:0583a12": "底迦及惡作罪。無病從乞。有病而食。乞得小罪。",
    "X40n0720_011:0583a13": "食時無犯。有病從乞。無病而食。乞時無犯。食時",
    "X40n0720_011:0583a14": "墮罪。有病從乞。有病而食。無犯。若乞時欲得",
    "X40n0720_011:0583a15": "餘物者。他持食與。報言。姊妹。我飯已足。若問更何",
    "X40n0720_011:0583a16": "所須。即便隨情所欲。從乞無犯。若施主言。有所",
    "X40n0720_011:0583a17": "須者。隨意可索。隨乞無犯。或從天龍藥叉毗舍",
    "X40n0720_011:0583a18": "乞求。皆無犯。比丘尼及三小眾突吉羅。是謂為",
    "X40n0720_011:0583a19": "犯。",
    "X40n0720_011:0583a20": "開緣　不犯者。病人自乞。為病人乞。若不乞而得。",
    "X40n0720_011:0583a21": "無犯。不犯者最初未制戒等。",
    "X40n0720_011:0583a22": "○第四十一自手與外道食戒",
    "X40n0720_011:0583a23": "總釋。",
    "X40n0720_011:0583a24": "此是共戒。尼犯亦同。大乘同制。然觀機宜。可與不",
    "X40n0720_011:0583b01": "可。律攝云。由外道事長物譏嫌。制斯學處。此戒",
    "X40n0720_011:0583b02": "二緣合結。",
    "X40n0720_011:0583b03": "緣起處。",
    "X40n0720_011:0583b04": "佛將千二百五十弟子。從拘薩羅。至舍衛國(薩婆多云。",
    "X40n0720_011:0583b05": "千二百五十人者。優樓頻螺迦葉兄弟門徒千人。舍利弗目犍連等二百五十人。皆是善來。所以常偏稱",
    "X40n0720_011:0583b06": "千二百五十人者。是諸人同是婆羅門中出家故。又以門徒師眾大故。又俱是善來故。又皆是阿羅漢故",
    "X40n0720_011:0583b07": "是佛常隨眾也)。",
    "X40n0720_011:0583b08": "起緣人。",
    "X40n0720_011:0583b09": "諸檀越供養大得餅食。佛勅阿難。與僧分餅。分已",
    "X40n0720_011:0583b10": "有餘。勅與乞人。有一躶形外道女。顏貌端正。阿難",
    "X40n0720_011:0583b11": "付餅。餅黏相著。謂是一餅與此女。女問傍人。得幾",
    "X40n0720_011:0583b12": "餅。彼言。我得一餅。彼即復問。汝得幾餅。報言。我得",
    "X40n0720_011:0583b13": "二餅。彼婦女言。彼與汝私通。何得與汝二餅。阿難",
    "X40n0720_011:0583b14": "聞即懷愁憂。諸比丘聞亦復不樂。有一梵志。在此",
    "X40n0720_011:0583b15": "食已。向拘薩羅。逢一篤信瞻相婆羅門。問從何來。",
    "X40n0720_011:0583b16": "報言。我從舍衛國來。復問乞食可得不。報言可得。",
    "X40n0720_011:0583b17": "問從誰得。報言。禿頭居士邊得。問言。何者禿頭居",
    "X40n0720_011:0583b18": "士。報言。沙門瞿曇是。婆羅門言。汝是何人。食他食",
    "X40n0720_011:0583b19": "已。發此惡言。諸比丘以此二緣。白佛結戒。諸外道",
    "X40n0720_011:0583b20": "等皆怨言。一二外道有過。我曹復有何過。而不得",
    "X40n0720_011:0583b21": "食耶。比丘白佛。佛言。欲與食者。當置地與。若使人",
    "X40n0720_011:0583b22": "與。當如是說戒。",
    "X40n0720_011:0583b23": "所立戒相。",
    "X40n0720_011:0583b24": "若比丘。外道男外道女。自手與食者。波逸提。",
    "X40n0720_011:0583c01": "釋義　外道男女者。躶形異學人。在此外道出家",
    "X40n0720_011:0583c02": "者是(心不達理。心遊理外。故名外道　薩婆多云。佛言除佛五眾。餘殘出家人。皆名外道。此躶",
    "X40n0720_011:0583c03": "形發起。因人制戒。及餘外道皆不〔德〕自手與食也。外道有九十六種。不出六師門徒。一師有十五種教。以",
    "X40n0720_011:0583c04": "授弟子為教各異。弟子受行各成異見。如是一師出十五種異見。師別有法。與弟子不同。師與弟子。通為",
    "X40n0720_011:0583c05": "十六種。如是六師有九十六種。師所用法。及其將終。必授一弟子。如是師師相傳。常有六師　央掘經云。",
    "X40n0720_011:0583c06": "無量阿僧祗劫有佛。號拘孫陀羅跋陀羅。法欲滅時。有一蘭若比丘。名佛慧。檀越施無價衣。因賊劫打破。",
    "X40n0720_011:0583c07": "其身裸形。懸手繫于樹而去。採花婆羅門見之。起妄執云。沙門必知袈裟非解脫因。拔髮裸形外道因是",
    "X40n0720_011:0583c08": "而起。其比丘後得脫。取樹皮赤石塗以自障。結草作拂。用拂蛟蟲。出家外道從見是而起。比丘暮入水浴。",
    "X40n0720_011:0583c09": "以牧牛人所棄弊衣障身。即弊衣三日浴外道。從見是起。比丘以身瘡蟲等唼食。以灰塗身。塗灰外。道因",
    "X40n0720_011:0583c10": "見此起。比丘以火炙瘡。瘡痛難忍。遂投巖而死。因此事火投巖外道起也。如是九十六種外道。皆因是比",
    "X40n0720_011:0583c11": "丘種種形而起。效而行之)。食者。五正食。五不正食",
    "X40n0720_011:0583c12": "犯緣。此戒具足三緣。方成本罪。一是外道。二自",
    "X40n0720_011:0583c13": "手與食。三授受已竟。",
    "X40n0720_011:0583c14": "定罪　此中犯者。裸形外道。若男若女。自手與食",
    "X40n0720_011:0583c15": "者。波逸提。若與而受。波逸提。與而不受。突吉",
    "X40n0720_011:0583c16": "羅。方便欲與而不與。還悔者。一切突吉羅。薩",
    "X40n0720_011:0583c17": "婆多云。若自手與一切九十六種異見人食。不問",
    "X40n0720_011:0583c18": "在家出家裸形有衣。悉波逸提。若眾僧與外道",
    "X40n0720_011:0583c19": "食無過。正不得自手與。五分云。若外道來乞。應",
    "X40n0720_011:0583c20": "己分一摶別一處。使其自取。不應持僧分與。尼",
    "X40n0720_011:0583c21": "等四眾突吉羅。是謂為犯。",
    "X40n0720_011:0583c22": "開緣　不犯者。若捨著地與。若使人與。若與父母。",
    "X40n0720_011:0583c23": "與塔作人別房作人。計作食價與。若力勢強奪。無",
    "X40n0720_011:0583c24": "犯。根本云。或欲以食因緣。除彼惡見。與亦無犯。",
    "X40n0720_011:0584a01": "十誦云。不犯者。若彼有病。若親里。若求出家時",
    "X40n0720_011:0584a02": "與(謂四月與波利婆沙之時也)。未受食。不應與他。先受已。後當",
    "X40n0720_011:0584a03": "與彼。若繫閉人。急須食人。妊身女人。應正觀多少",
    "X40n0720_011:0584a04": "與之。畜生應與一口。不犯者。最初未制戒等。",
    "X40n0720_011:0584a05": "會詳　賢愚經云。目連擕福增比丘。入海行次。見",
    "X40n0720_011:0584a06": "一大樹。多蟲圍唼其身。乃至技葉。無有空處如針",
    "X40n0720_011:0584a07": "頭許。大呌震動。如地獄聲。比丘問目連。目連告曰。",
    "X40n0720_011:0584a08": "是瀨利吒營事比丘。用僧祇物。華果飲食。送與白",
    "X40n0720_011:0584a09": "衣。受此華報。後墮地獄。唼樹諸蟲。即是得物之人",
    "X40n0720_011:0584a10": "也。",
    "X40n0720_011:0584a11": "○第四十二詣餘家不囑授戒",
    "X40n0720_011:0584a12": "總釋。",
    "X40n0720_011:0584a13": "此是共戒。尼犯亦同。大乘同學。律攝云。由俗家",
    "X40n0720_011:0584a14": "事過限廢闕煩惱。制斯學處。此戒六緣合結。",
    "X40n0720_011:0584a15": "緣起處。",
    "X40n0720_011:0584a16": "佛在給孤獨園。有一長者。與跋難陀親友。作是念。",
    "X40n0720_011:0584a17": "若跋難陀來入城者。當為彼故飯食眾僧。",
    "X40n0720_011:0584a18": "起緣人。",
    "X40n0720_011:0584a19": "異時跋難陀入城。長者聞即請比丘食。諸比丘到",
    "X40n0720_011:0584a20": "長者家。待跋難陀。跋難陀小食時詣餘家。時垂欲",
    "X40n0720_011:0584a21": "過乃來。使諸比丘食不滿足。諸比丘白佛結戒。不",
    "X40n0720_011:0584a22": "聽先受請小食。時至餘家。有一大臣。是跋難陀親",
    "X40n0720_011:0584a23": "友。大得甘果。勅人持果。語跋難陀分與僧。跋難陀",
    "X40n0720_011:0584a24": "後食已。詣餘家。時過乃還。使眾僧不得食新果。佛",
    "X40n0720_011:0584b01": "呵責結戒。不聽前食後食詣餘家。城中大有請處。",
    "X40n0720_011:0584b02": "諸比丘皆畏慎不敢入城。佛言。聽相囑授入城。諸",
    "X40n0720_011:0584b03": "比丘不知當囑授誰。佛言。囑授比丘。若獨處一房",
    "X40n0720_011:0584b04": "中。當囑授比近住者。更加不囑授之句。病比丘先",
    "X40n0720_011:0584b05": "語檀越家作羮作粥作飯。畏慎不敢入城。佛言。聽",
    "X40n0720_011:0584b06": "病比丘不囑授。復結除病時。作衣比丘或有所須。",
    "X40n0720_011:0584b07": "皆畏慎不敢入城。佛言。聽作衣時不囑授。復加作",
    "X40n0720_011:0584b08": "衣時。後施衣時到。或有已得施衣處。或有方當求",
    "X40n0720_011:0584b09": "索。彼畏慎不敢入城。佛言。聽布施衣時。不囑授入",
    "X40n0720_011:0584b10": "城。當如是說戒。",
    "X40n0720_011:0584b11": "所立戒相。",
    "X40n0720_011:0584b12": "若比丘先受請已。前食後食詣餘家。不囑授餘比丘。",
    "X40n0720_011:0584b13": "除餘時。波逸提。餘時者。病時。作衣時。施衣時。是謂時。",
    "X40n0720_011:0584b14": "釋義　先受請者(謂先受四姓家請食已)。前食者。明相出至",
    "X40n0720_011:0584b15": "食時是。後食者。從食時至日中是。家者。有男",
    "X40n0720_011:0584b16": "有女所居也(餘家者。謂非所請之家)。不囑授者。若比丘囑授",
    "X40n0720_011:0584b17": "欲詣村。而中道還。失前囑授。後若欲去者。當更囑",
    "X40n0720_011:0584b18": "授。若比丘囑授欲詣村。不至所囑授處。乃更詣餘",
    "X40n0720_011:0584b19": "家。失前囑授。若欲往。應更囑授而去。若囑授至白",
    "X40n0720_011:0584b20": "衣家。乃更至庫藏處聚落邊房。若比丘尼僧伽藍",
    "X40n0720_011:0584b21": "中。若即白衣家還出。失前囑授。應更囑授而往。",
    "X40n0720_011:0584b22": "餘比丘者。同一界共住也。作衣時者。如上一月",
    "X40n0720_011:0584b23": "五月。乃至衣上作馬齒一縫。施衣時者。亦如上",
    "X40n0720_011:0584b24": "一月五月。及餘時。勸化作食并施衣者是也。",
    "X40n0720_011:0584c01": "犯緣　此戒具足三緣。方成本罪。一同眾受請。二",
    "X40n0720_011:0584c02": "詣餘家不囑。三兩足過限。",
    "X40n0720_011:0584c03": "定罪　此中犯者。先受請已。前食後食詣餘家不",
    "X40n0720_011:0584c04": "囑授比丘入村。除餘時。波逸提。若一脚在門內。",
    "X40n0720_011:0584c05": "一脚在門外。方便莊嚴。欲去而不去。一切突吉羅。",
    "X40n0720_011:0584c06": "薩婆多云。雖大界內近寺白衣家。不白亦犯墮。",
    "X40n0720_011:0584c07": "若白而還晚。令僧生惱者。突吉羅。比丘尼波",
    "X40n0720_011:0584c08": "逸提。三小眾突吉羅。是謂為犯。",
    "X40n0720_011:0584c09": "開緣　不犯者。病時。作衣時。施衣時。不囑授比丘。",
    "X40n0720_011:0584c10": "若無比丘不囑授。至庫藏聚落邊房。若至比丘尼",
    "X40n0720_011:0584c11": "僧伽藍。至所囑白衣家。若為力勢所持。或命難。梵",
    "X40n0720_011:0584c12": "行難。無犯。律攝云。若語施主。我設不來。應與僧",
    "X40n0720_011:0584c13": "食。勿廢闕。若施主不以此人而為先首。並無犯。不",
    "X40n0720_011:0584c14": "犯者最初未制戒等。",
    "X40n0720_011:0584c16": "毗尼關要卷第十一"
}