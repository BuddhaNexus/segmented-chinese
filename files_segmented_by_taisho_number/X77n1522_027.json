{
    "X77n1522_027:0308b14": "新脩科分六學僧傳卷第二十七",
    "X77n1522_027:0308b16": "淛東沙門　曇噩　述",
    "X77n1522_027:0308b17": "定學",
    "X77n1522_027:0308b18": "證悟以自行。神化以利他。是皆出於定也。何以",
    "X77n1522_027:0308b19": "言之。蓋明吾性也。而昏蔽之。然而求其所以復",
    "X77n1522_027:0308b20": "之者。必觀焉可也。觀則明而至於照矣。靜吾性",
    "X77n1522_027:0308b21": "也。而動亂之。然而求其所以復之者。必止焉可",
    "X77n1522_027:0308b22": "也。止則靜而至於寂矣。夫定其觀之照。而止之",
    "X77n1522_027:0308b23": "寂歟。故由寂以發悟。則證入深。由照以起化。則",
    "X77n1522_027:0308b24": "神變廣。是證悟神化二科。宜以係之定學之下",
    "X77n1522_027:0308c01": "也。",
    "X77n1522_027:0308c02": "證悟科",
    "X77n1522_027:0308c03": "晉竺僧顯。生傳氏。何朔人。燕坐山林。數日無饑色。太",
    "X77n1522_027:0308c04": "興末。劉曜寇洛陽。顯因南遊名山。無定處。偶疾臥。繫",
    "X77n1522_027:0308c05": "念安養。遂見無量壽佛。其光照身乃愈。是夕更衣澡",
    "X77n1522_027:0308c06": "浴。語侍者。所見皆異事。平明安坐泊然而化。有香滿",
    "X77n1522_027:0308c07": "室。十餘日乃歇。",
    "X77n1522_027:0308c08": "晉竺法慧者關中人也。性方剛。以律自護。師事嵩高",
    "X77n1522_027:0308c09": "山浮圖密。建元元年。至襄陽止羊叔子寺。每行乞不",
    "X77n1522_027:0308c10": "受別請。日荷繩牀自隨。至閑曠地。即設以坐。雨至以",
    "X77n1522_027:0308c11": "油帔覆上。雨止或視之但見繩牀。失慧所在。方驚異。",
    "X77n1522_027:0308c12": "而慧處牀上自若。然亦莫察其如何也。謂弟子法照",
    "X77n1522_027:0308c13": "曰。若過去世折雞一足殃至矣。俄照為人誤折其足。",
    "X77n1522_027:0308c14": "又曰。有可度一人。在新野。乃往見老父方耕。從乞其",
    "X77n1522_027:0308c15": "牛。老父不與。慧前捉牛鼻。老父懼施之。慧行七步。祝",
    "X77n1522_027:0308c16": "還其牛。未幾老父歿。征西庾穉恭。鎮襄陽。嫉慧惑眾。",
    "X77n1522_027:0308c17": "慧亦曰。吾宿對至。果為穉恭所害。壽五十八。臨刑曰。",
    "X77n1522_027:0308c18": "吾死三日有暴雨。已而雨水深丈餘。居民多死。",
    "X77n1522_027:0308c19": "晉慧元者河北人。史不書氏。為人純至。左右未甞見",
    "X77n1522_027:0308c20": "喜慍之色。危坐必終日。栖止武陵平山寺。學者二十",
    "X77n1522_027:0308c21": "餘輩。刻苦於道。太元十四年沒。後其徒。入武當山見",
    "X77n1522_027:0308c22": "之。神色自若。寄聲寺僧。勤苦脩行。勿怠。自是其人常",
    "X77n1522_027:0308c23": "聞空中磬聲。依而集眾。未甞失時。",
    "X77n1522_027:0308c24": "晉釋慧嵬不知何許人。初遊長安止大寺。久之。去禪",
    "X77n1522_027:0309a01": "冥山谷中。夜有一鬼無頭者。忽前立。嵬不懼。徐曰。汝",
    "X77n1522_027:0309a02": "無頭。便免頭痛之累。一何快哉。鬼即沒。頃之一無腹",
    "X77n1522_027:0309a03": "者至。嵬曰。汝無腹。正免饑渴之患。又何快哉。如是異",
    "X77n1522_027:0309a04": "形百出。嵬皆隨其所變遣之。一夕大雪。四施人跡。忽",
    "X77n1522_027:0309a05": "有美女子。扣門求宿曰。我天女也。以上人有戒德。故",
    "X77n1522_027:0309a06": "來相慰。嵬曰。汝來不過欲見我耳。茲既見自當去。且",
    "X77n1522_027:0309a07": "汝於法為障道。其可宿乎。於是女子凌空而去。曰河",
    "X77n1522_027:0309a08": "水可竭。須彌可傾。彼上人者秉志堅貞。安帝時。與法",
    "X77n1522_027:0309a09": "顯西遊。後不知所終。",
    "X77n1522_027:0309a10": "晉賢護出孫氏。梁州人。遊廣漢。止閻興寺。素習禪觀。",
    "X77n1522_027:0309a11": "臨終口出光明。五色徧照。遺言必遵天竺法闍維。無",
    "X77n1522_027:0309a12": "復葬。後得一指灰爐中。起塔曰指塔。以著見。",
    "X77n1522_027:0309a13": "晉法緒生混氏。高昌人。有高行。誦法華維摩金光明。",
    "X77n1522_027:0309a14": "入蜀。居劉師塚間。脩禪觀。虎為伴侍。及卒。當盛夏。施",
    "X77n1522_027:0309a15": "身蟲鳥。而七日不壞。夕有光明照村落。其香氣則經",
    "X77n1522_027:0309a16": "旬乃歇。父老塔之塚上。",
    "X77n1522_027:0309a17": "宋僧迦達多僧迦羅哆。皆深曉禪法。達多禪坐。念食",
    "X77n1522_027:0309a18": "時至。有鳥銜果為供。達多私念曰。猿猴獻蜜。佛且受",
    "X77n1522_027:0309a19": "之。我何為而不可。元嘉十八年。臨川康王。請止廣。陵",
    "X77n1522_027:0309a20": "後徙建業而歿。羅哆以景平末。至建業。乞食人間。宴",
    "X77n1522_027:0309a21": "坐林下。翩然往來。世莫親疎。居鍾山之陽終焉。",
    "X77n1522_027:0309a22": "宋玄高生馮翊萬年魏氏。其母寇本邪見。而女兄特",
    "X77n1522_027:0309a23": "信。為母祈生無異見子。以奉大法。起門戶。寇忽夢梵",
    "X77n1522_027:0309a24": "僧散華空中孕。而生高。香光連旦夕。因名靈育。里閭",
    "X77n1522_027:0309b01": "敬之。別名世高。年十二求出家。父母以其尚少難之。",
    "X77n1522_027:0309b02": "一日有書生。欲歸隱中常山者。過宿高家。父母以高",
    "X77n1522_027:0309b03": "託之。是夕見父老之祖餞者紛然。明日皆復至其家。",
    "X77n1522_027:0309b04": "乃悟以為疇昔之來者。蓋神所迎也。高留書生處兩",
    "X77n1522_027:0309b05": "日。既得師。因易名玄高而薙落焉。年十五。問道要於",
    "X77n1522_027:0309b06": "石羊寺之浮駄跋陀禪師。頃之遽有悟入。跋陀不敢",
    "X77n1522_027:0309b07": "以師禮見。旋居麥積山。善隣居之高行沙門曇弘。時",
    "X77n1522_027:0309b08": "曇無毗。自西北至涼。妙於禪觀。高又親之旬日。毗輒",
    "X77n1522_027:0309b09": "反問未決之義。及毗西歸。有妖比丘忌高。讒于河南",
    "X77n1522_027:0309b10": "王世子曼曰。今聚徒將為國害。曼信而欲殺之。其父",
    "X77n1522_027:0309b11": "河南王不許。擯高於河北。高既至。居林陽堂山。山蓋",
    "X77n1522_027:0309b12": "地僊宅也。夜聞鍾磬聲。高門弟子百餘輩。有玄紹者。",
    "X77n1522_027:0309b13": "甞指地出水給眾。如紹者又十一人。曇弘尤見禮於",
    "X77n1522_027:0309b14": "河南王弘。間謂王曰。高希世之瑞也。王何以擯之。貧",
    "X77n1522_027:0309b15": "道殊為王惜之也。王迎高。高將赴命出山。草木輒摧。",
    "X77n1522_027:0309b16": "偃石塞路。不得行。高曰。吾志在弘道。而自滯巖穴。於",
    "X77n1522_027:0309b17": "爾鬼神亦無益也。路乃可進。王郊迎以為國師。遊梁",
    "X77n1522_027:0309b18": "土。沮渠蒙遜禮敬特甚。門弟子僧印自謂已得阿羅",
    "X77n1522_027:0309b19": "漢。高假以神力。使於定中。聞十方無盡世界諸佛所",
    "X77n1522_027:0309b20": "說之法不同。印於一夏。尋其所見不盡。愧懼懺悔。時",
    "X77n1522_027:0309b21": "魏拓拔燾據平城。每侵凉境。燾舅陽平王社。請高同",
    "X77n1522_027:0309b22": "歸魏都。太子拓拔晃師事之。晃甞被讒。燾疑之。晃以",
    "X77n1522_027:0309b23": "語高。高為作金光明懺。燾乃夢其先祖讓燾。不當以",
    "X77n1522_027:0309b24": "讒疑太子。燾既覺。以夢語群臣。臣下皆稱太子無過。",
    "X77n1522_027:0309c01": "待之如初。下書將讓位。且使太子典國。朝士庶民。稱",
    "X77n1522_027:0309c02": "臣上書如表。但以白紙為別焉。崔皓寇謙之者。皆燾",
    "X77n1522_027:0309c03": "寵臣。懼晃纂承不利於己。乃謂曰。太子前實有謀。但",
    "X77n1522_027:0309c04": "結玄高。以道術。致先帝恐陛下耳。若不誅高。必為大",
    "X77n1522_027:0309c05": "害。燾大怒。敕收高殺之。纔四十三歲。元嘉二十一年",
    "X77n1522_027:0309c06": "也。時梁土沙門慧崇同被害。弟子玄暢。時在雲中。忽",
    "X77n1522_027:0309c07": "見一人來曰。君師可痛。以馬借之。日馳六百里。至魏",
    "X77n1522_027:0309c08": "都未晡泣曰。和尚神力當為我起。於是高開目瞪視。",
    "X77n1522_027:0309c09": "謂諸弟子曰。大法應化。隨緣盛衰。盛衰在跡。理恒湛",
    "X77n1522_027:0309c10": "然。但惜汝等行如我耳。唯玄暢南度得無他。汝等死",
    "X77n1522_027:0309c11": "後法當更興。善自脩心。無令中悔。言訖即化。沙門法",
    "X77n1522_027:0309c12": "達號呼曰。聖人去世我何用生。應聲見高雲中。達頂",
    "X77n1522_027:0309c13": "禮乞救。高曰。不忘一切。寧獨君耶。達問曰。和尚與崇",
    "X77n1522_027:0309c14": "公。並生何所。曰我願生惡趣。救護眾生。崇已生安養",
    "X77n1522_027:0309c15": "矣。達曰和尚已陞何地。高曰。吾弟子中有知之者。達",
    "X77n1522_027:0309c16": "訪弟子。皆曰得忍菩薩。",
    "X77n1522_027:0309c17": "宋僧周不知何許人。有高行。痛自韜晦。住嵩山石室。",
    "X77n1522_027:0309c18": "魏道武之滅佛法也。周前知之。與諸沙門。隱長安寒",
    "X77n1522_027:0309c19": "山。後道武以疾尋悔。即族崔浩寇謙之等。而佛法復",
    "X77n1522_027:0309c20": "興。聞周名。遣使徵請。周固辭以老病。而弟子僧亮代",
    "X77n1522_027:0309c21": "行。亮既行。周於是夕入火光三昧而化。塔其骨山中。",
    "X77n1522_027:0309c22": "亮至都。永昌王郊迎之。為說法關中。脩完精舍。廣度",
    "X77n1522_027:0309c23": "沙門亮勸之也。",
    "X77n1522_027:0309c24": "宋慧通關中人。史亡其氏。少得度。止長安太后寺。誦",
    "X77n1522_027:0310a01": "增一阿含經。又從涼州慧紹禪師。受禪觀法門。專心",
    "X77n1522_027:0310a02": "祈生淨土。偶微疾。見無量壽佛光明照身有異香。良",
    "X77n1522_027:0310a03": "久遂化。壽五十九。",
    "X77n1522_027:0310a04": "宋法期生向氏。蜀郡[郫-卑+((白-日+田)/廾)]人也。幼孤。事兄以悌稱里閭。",
    "X77n1522_027:0310a05": "年十四出家得度。從智猛禪師受法。與靈期寺沙門",
    "X77n1522_027:0310a06": "法林。共習禪觀。皆獲證。後從玄暢。遊至江陵。而十住",
    "X77n1522_027:0310a07": "觀門。所得已九。惟師子奮迅三昧未盡。暢歎曰。吾西",
    "X77n1522_027:0310a08": "涉流沙。北抵幽漠。或探禹穴。登衡霍。所閱勝侶多矣。",
    "X77n1522_027:0310a09": "獨子有禪支分。竟沒於長沙寺。神光異香。薰照近遠。",
    "X77n1522_027:0310a10": "壽六十二。時蜀龍華沙門道果。亦以禪觀著稱。名與",
    "X77n1522_027:0310a11": "期並。",
    "X77n1522_027:0310a12": "宋慧安不知何許人。少為人虜。賣於荊州富家。作役",
    "X77n1522_027:0310a13": "謹甚。主人愛之。年十八。聽出家為沙彌。止江陵琵琶",
    "X77n1522_027:0310a14": "寺。風貌庸率。眾頗輕之。然當僧齋坐時。輒起行水。自",
    "X77n1522_027:0310a15": "上至下。水用不竭。眾訝其異。及受具靈跡益著。甞與",
    "X77n1522_027:0310a16": "沙門慧濟。上堂布薩。堂戶未開。綰濟手指從壁隙入。",
    "X77n1522_027:0310a17": "出亦如之。濟甚駭懼不敢言。安謂濟曰。我當遠行。今",
    "X77n1522_027:0310a18": "與君訣別。仰見空中。皆好華有絲竹聲。天香郁然。濟",
    "X77n1522_027:0310a19": "愈懼不得語。安曰。吾與子遊所見。慎勿妄言。言即有",
    "X77n1522_027:0310a20": "咎。唯西南有一白衣新發意菩薩。可與之言。於是辭",
    "X77n1522_027:0310a21": "去。附巨商之舟。入湘中。路患痢將死。謂商曰。我死必",
    "X77n1522_027:0310a22": "露尸岸上。不須設棺也。問其意。曰吾欲以施蟲鳥耳。",
    "X77n1522_027:0310a23": "商人如其旨。以尸投岸側。夜輙有火燄從身出。商大",
    "X77n1522_027:0310a24": "怖。刺舟至湘中。而安已先在。欲就語又不得。濟後至",
    "X77n1522_027:0310b01": "陟屺寺。詣隱士劉虬夜語。以及之。虬即遙禮曰。此得",
    "X77n1522_027:0310b02": "火光三昧者也。時蜀又有僧覽法衛。俱神異。世疑其",
    "X77n1522_027:0310b03": "得道云。",
    "X77n1522_027:0310b04": "宋道法生曹氏。燉煌人也。少為沙門。精苦有高行。持",
    "X77n1522_027:0310b05": "祝神驗。遊成都。從王休之費鏗之請。住興樂香積二",
    "X77n1522_027:0310b06": "寺。時至乞食。不受別請。甞入定。登內院。見彌勒。自臍",
    "X77n1522_027:0310b07": "輪放光。照三塗苦。於是加意常坐不臥。元徽二年化",
    "X77n1522_027:0310b08": "去。貌如生。",
    "X77n1522_027:0310b09": "宋普恒生郭氏。成都人。兒時見異比丘。說法於空中。",
    "X77n1522_027:0310b10": "向親敘之。願出家。及長為沙門。止洛下安樂寺。好於",
    "X77n1522_027:0310b11": "閑靜處。收攝其心。與蜀沙門韜公友善。自謂甞入火",
    "X77n1522_027:0310b12": "光三昧。自眉間下。屬金剛水際。於光中見諸色像。先",
    "X77n1522_027:0310b13": "身業報等事。升明中歿。壽七十八。手屈三指。強信之",
    "X77n1522_027:0310b14": "不可。平生貌黑瘠。既而腴晢殊甚。然後知其為得道",
    "X77n1522_027:0310b15": "也。闍維。有煙成五色良久。異香郁然。",
    "X77n1522_027:0310b16": "齊阿那摩此云寶意。姓康氏。康居國人。建中初。至建",
    "X77n1522_027:0310b17": "業。止瓦官寺。常宴坐樹下。明經律。善持神祝。轉側數",
    "X77n1522_027:0310b18": "百貝子。立知吉凶。以香塗掌。見人往事。世祖以銅唾",
    "X77n1522_027:0310b19": "盂施之。一夕而失。乃空卷一席祝之。三夕而盂在席",
    "X77n1522_027:0310b20": "中。永明末終。",
    "X77n1522_027:0310b21": "梁植相姓郝。梓潼涪人。初為巴西郡吏。甞以太守鄭",
    "X77n1522_027:0310b22": "貞命。奉獻京師。普通初。上方隆尚佛乘。塔廟莊嚴侈",
    "X77n1522_027:0310b23": "於甲弟。僧尼貴擬王公。相慕之。遂出家。及還蜀。妻子",
    "X77n1522_027:0310b24": "皆薙落。大同中。相進脩加精厲。一食常坐。畢命不渝。",
    "X77n1522_027:0310c01": "時南武都。有法愛道人。以祝術。為世所宗。相往觀之。",
    "X77n1522_027:0310c02": "是夕見一物。偉衣冠前至。相不為動。物尋舉相所坐",
    "X77n1522_027:0310c03": "繩牀。高四五尺許。即隱去。斯須復來舉牀。僅動一角",
    "X77n1522_027:0310c04": "去。斯須復來前立。如初。相終不動。頃焉忽見其面於",
    "X77n1522_027:0310c05": "屋上梁棟。有摧裂聲甚大。相略不動。物遽禮拜求懺",
    "X77n1522_027:0310c06": "悔。明日相語愛曰。汝其捨去邪法則善。相生長邊鄙。",
    "X77n1522_027:0310c07": "而音吐凡陋。後往益府講肆聽習。而眾加侮誚。相一",
    "X77n1522_027:0310c08": "弗以介意。甞因行役。寄宿道士舘。道士素聞其名。恐",
    "X77n1522_027:0310c09": "其誘己徒屬而弗禮焉。夜既分。虎群號相所臥處。諸",
    "X77n1522_027:0310c10": "道士通夕不能安。黎明從之求受戒。又見釣弘農水",
    "X77n1522_027:0310c11": "側者。喻之使毋殺。其人意殊慢。相即唾水中。忽有大",
    "X77n1522_027:0310c12": "蛇昂首。四顧趨釣者。釣者懺悔。遂師事之為弟子。未",
    "X77n1522_027:0310c13": "幾聚徒青城山。梁王蕭撝尤致欽重。一日謂弟子曰。",
    "X77n1522_027:0310c14": "吾無勝業以生淨土。然而三塗之苦。天堂之樂。亦非",
    "X77n1522_027:0310c15": "所生也。無已則仍生此土。以教化汝等。汝等其努力",
    "X77n1522_027:0310c16": "行道哉。跏趺而逝。壽三十有四。於是獠民聚觀歎異。",
    "X77n1522_027:0310c17": "興起則効。而夷俗為變。先是相建柏林寺於綿城之",
    "X77n1522_027:0310c18": "西。手植梧桐一株於堂下。極為繁茂。至是無故衰落。",
    "X77n1522_027:0310c19": "維那晨起擊鍾。失響。上座僧起謂人曰。此必有大凶。",
    "X77n1522_027:0310c20": "遽逃避。既而訃至。寺去青城四百餘里。而感應如此。",
    "X77n1522_027:0310c21": "豈可以常情測哉。梁之季。道香僧朗。並神異。茲不具",
    "X77n1522_027:0310c22": "錄。",
    "X77n1522_027:0310c23": "梁慧勝交趾人。住仙州山寺。日誦法華一偏。以為常。",
    "X77n1522_027:0310c24": "後從外國禪師達磨提婆。學諸觀行。一定必周晨夕。",
    "X77n1522_027:0311a01": "彭城劉繢。出守南海。聞其風而禮致之。攜以俱歸。處",
    "X77n1522_027:0311a02": "之幽栖寺。終日默然如愚。與之遊。愈久愈可敬。分衛",
    "X77n1522_027:0311a03": "之暇。閉戶無他事。永明五年。遷憩鍾山延賢精舍。心",
    "X77n1522_027:0311a04": "遠地僻尤稱。天監中卒。壽七十。",
    "X77n1522_027:0311a05": "魏志湛齊州山荏人。出家居人頭山&#;草寺。寺即宋",
    "X77n1522_027:0311a06": "之求那跋摩。所立道場也。至湛而規模猶未替。湛於",
    "X77n1522_027:0311a07": "法華專務誦持。將終之日。梁沙門寶誌懸知之。謂武",
    "X77n1522_027:0311a08": "帝曰。今日北方山荏縣人頭山&#;草寺。須陀洹果聖",
    "X77n1522_027:0311a09": "僧入滅矣。揚都道俗聞之。莫不北嚮致禮。故湛之終",
    "X77n1522_027:0311a10": "也。寂然掩息。餘無病惱。獨於兩手各屈一指而已。識",
    "X77n1522_027:0311a11": "者以為西竺誠於此驗所證果位。蓋謂一指初果。二",
    "X77n1522_027:0311a12": "指則二果也。是知湛寔初果云。築塔人頭山。其石灰",
    "X77n1522_027:0311a13": "泥土。雖鳥獸莫汙衊。",
    "X77n1522_027:0311a14": "魏佛陀西域人。既習靜慮。且以觀方利物為志。而交",
    "X77n1522_027:0311a15": "友六人。其五人者。已證果矣。其未證者。獨陀爾。憤悱",
    "X77n1522_027:0311a16": "之至。如不自容。於是證果之友。謂之曰。道以無心得。",
    "X77n1522_027:0311a17": "非可以力致也。且子於震旦。當有別緣。度二弟子。作",
    "X77n1522_027:0311a18": "世利益。此其所得則亦大矣。盍行乎。因復遊歷。至魏",
    "X77n1522_027:0311a19": "之北臺恒安而止焉。時孝文方隆尚吾教。厚加禮遇。",
    "X77n1522_027:0311a20": "鑿石以龕其居。給糧以飽其侶。而徵應累著。識者異",
    "X77n1522_027:0311a21": "之。城內康氏饒資。更為造院以遵常業。一日小兒於",
    "X77n1522_027:0311a22": "門隙窺陀。他無所見。但見大火赫然而已。走告其家",
    "X77n1522_027:0311a23": "使窺之。無見也。由是知其獲證不誣。及遷都伊洛。詔",
    "X77n1522_027:0311a24": "於少室構寺以處之。今之少林是也。每謂眾曰。此精",
    "X77n1522_027:0311b01": "舍將來終無所乏。吾固別召靈祇衛護之矣。故茲逮",
    "X77n1522_027:0311b02": "二百載。雖其間凶歉荐臻。而寺賦充實。則抑陀之願",
    "X77n1522_027:0311b03": "力歟。尤善聲論。後於洛。度慧光僧稠二弟子。始皆引",
    "X77n1522_027:0311b04": "杖以擊其頭。知為法器。遂以度之。異日果名天下。事",
    "X77n1522_027:0311b05": "各有傳。陀以老不預眾。感一善神與俱飲食起居。惟",
    "X77n1522_027:0311b06": "神是聽。亦時令設饌祀饗之。已而手畫其像於房壁",
    "X77n1522_027:0311b07": "間。未幾告終。",
    "X77n1522_027:0311b08": "魏慧達一名窣和。姓劉氏。咸陽東北三城定陽稽胡",
    "X77n1522_027:0311b09": "也。勇而多力。嗜獵射。倜儻自縱。雅不得鄉里譽。治家",
    "X77n1522_027:0311b10": "至贍足。父母兄弟相孝友。仕以梁城突將守襄陽。甞",
    "X77n1522_027:0311b11": "被酒獲疾。死歷地獄諸苦。因出家。住慈州安民寺。後",
    "X77n1522_027:0311b12": "復往越。禮舍利。刻厲進脩。具如別傳。太延元年。西遊",
    "X77n1522_027:0311b13": "涼州番禾。望東北御谷而拜曰。此崕他日當有尊像",
    "X77n1522_027:0311b14": "出現。而或全或缺。世之治亂係焉。正光初。忽大風雨",
    "X77n1522_027:0311b15": "疾雷破山。見一丈八石像屹立。嚴整而無其首。人競",
    "X77n1522_027:0311b16": "琢首置之。隨置隨墮。視其勢不可置。乃已。而魏之衰",
    "X77n1522_027:0311b17": "自此始。逮周興。光發城東七里澗。掘之得首。舉而合",
    "X77n1522_027:0311b18": "之像上。如素。保定初。詔建寺其地。頟瑞像。建德初。像",
    "X77n1522_027:0311b19": "首復墮。而滅法之兆見矣。隋開皇間。像完美殊甚。大",
    "X77n1522_027:0311b20": "業五年。上躬致禮敬。詔易寺頟為感通。以旌其異。夫",
    "X77n1522_027:0311b21": "象當達之記。更八十七年。而後果出現。又四十餘年",
    "X77n1522_027:0311b22": "而與首合。又十餘年而首墮。每合每墮。驗如達記。是",
    "X77n1522_027:0311b23": "何其神也。達死。肅之酒泉。闍維獲碎骨如葵子。關表",
    "X77n1522_027:0311b24": "百姓。至今以廟貌奉之。號劉師佛云。",
    "X77n1522_027:0311c01": "齊僧稠姓孫氏。其先昌黎人。今居鉅鹿之廮陶。性孝",
    "X77n1522_027:0311c02": "信。該綜經史。時論歸之。徵為太學博士。然厭世煩辱。",
    "X77n1522_027:0311c03": "乍覽佛經。渙乎神解。年二十八。事里之景明寺僧寔",
    "X77n1522_027:0311c04": "法師。為薙落師。且發五願。以敬三寶。以福四恩。初從",
    "X77n1522_027:0311c05": "跋陀弟子房禪師受行止觀。北遊定州之嘉魚山。斂",
    "X77n1522_027:0311c06": "念攝心。全無所證。即欲出山。業涅槃經以度世。會有",
    "X77n1522_027:0311c07": "僧自泰嶽來。稠以情告。僧苦以禪道勉之。使無他志。",
    "X77n1522_027:0311c08": "曰。一切含靈。皆有初地味禪。要必繫緣無不至者。乃",
    "X77n1522_027:0311c09": "從之。旬日果得定。常依涅槃聖行四念處法。眠夢覺",
    "X77n1522_027:0311c10": "見都無欲想。居五夏。詣趙州漳洪山道明禪師。受十",
    "X77n1522_027:0311c11": "六特勝法。鑽仰之勤。至於九旬食唯四斗。單敷石上。",
    "X77n1522_027:0311c12": "布縷入肌。或饔餐未熟。嗒爾坐忘。動移晷漏。而飢鳶",
    "X77n1522_027:0311c13": "餓玃。已盡所有。且常脩死觀。賊每怖之。了無懼色。因",
    "X77n1522_027:0311c14": "為說諸行業。皆摧弓折矢。受戒而退。甞於鵲山。感神",
    "X77n1522_027:0311c15": "以嬌姿媚態。抱肩跲腰。唼唇噓氣。加撓亂。而稠以死",
    "X77n1522_027:0311c16": "要心定者。九日已而出定。情想澄然。究竟世間無可",
    "X77n1522_027:0311c17": "樂者。即詣少林寺祖師跋陀三藏處。呈己證。三藏曰。",
    "X77n1522_027:0311c18": "禪學於[葸-十+夕]嶺迤東。汝其最矣。留住嵩嶽寺。寺有泉。常",
    "X77n1522_027:0311c19": "足供眾。間見婦人弊衣。挾帚坐堦上聽經。僧呵斥之。",
    "X77n1522_027:0311c20": "婦人殊慍。以足踏泉。泉隨竭。婦人亦沒不現。眾自是",
    "X77n1522_027:0311c21": "苦泉不給。以告稠。稠遽於泉處。呼優婆夷三。婦人出。",
    "X77n1522_027:0311c22": "稠曰。眾僧行道。宜加擁護。婦人以足撥泉處。泉輒湧",
    "X77n1522_027:0311c23": "如初。復甞遊懷州王屋山。兩虎方怒鬪。稠以錫杖中",
    "X77n1522_027:0311c24": "解。各散去。所居牀上。忽有僊經二卷。稠曰。我求佛道。",
    "X77n1522_027:0312a01": "而已。長生非所脩也。頃之。失書所在。徙青羅山。諸癃",
    "X77n1522_027:0312a02": "癘瘍癉者。皆致供養。受之。雖膿血腥臊。無所憚。坐久",
    "X77n1522_027:0312a03": "疲劇稍舒足。遽有神從地出扶之。還令跏趺。一定以",
    "X77n1522_027:0312a04": "七日為期。蓋其晚年如此。徙懷州馬頭山。魏孝明帝",
    "X77n1522_027:0312a05": "三詔不起。永熈元年。孝武帝為立禪室於尚書谷。徒",
    "X77n1522_027:0312a06": "侶駢擁。給奉豐縟。詔定州刺史婁叡。彭城王高攸。迎",
    "X77n1522_027:0312a07": "至文墨之大冥山。剏開歸戒燕趙之境。孚信者眾。曾",
    "X77n1522_027:0312a08": "莫敢血食。苟有膠固名利者。則為說偈。以釋其惑。息",
    "X77n1522_027:0312a09": "心之儔。進所未至。道俗交賴。逮齊之文宣。尤加欽挹。",
    "X77n1522_027:0312a10": "天保二年。詔曰。久聞風德。誕欲弘宣。希即荷錫暫遊",
    "X77n1522_027:0312a11": "承明教化眾生。義無獨善。至此之日。脫須還山。當任",
    "X77n1522_027:0312a12": "東西無所留縶。已詔定州津遣赴鄴。稠即日出山。而",
    "X77n1522_027:0312a13": "兩岫忽震。響聲悲切。禽獸飛走者三日。大駕郊迎。扶",
    "X77n1522_027:0312a14": "擁入內。跪聽法要。毛竪汗流。既受禪法。宜獲深證。授",
    "X77n1522_027:0312a15": "菩薩戒。詔太官斷酒肉。虎圈縱鷹犬。悉禁天下畋獵",
    "X77n1522_027:0312a16": "屠殺。月六。年三。民以齋戒。他日謂稠曰。道由人弘。誠",
    "X77n1522_027:0312a17": "不虗應。師但安心。弟子願為外護檀越如何。稠曰。菩",
    "X77n1522_027:0312a18": "薩以護法為心。陛下應天順人。棟梁三寶。教門幸甚。",
    "X77n1522_027:0312a19": "遂停止禁中。四十餘日。三年詔於京城西南八十里",
    "X77n1522_027:0312a20": "龍山之陽。構雲門寺以居之。兼主石窟寺。復詔境內",
    "X77n1522_027:0312a21": "州郡多置禪剎。因欲盡罷諸剎之講誦者。上曰。佛法",
    "X77n1522_027:0312a22": "大宗靜心為本。諸法師等。徒爾囂煩。安能揚闡。今並",
    "X77n1522_027:0312a23": "令除廢可乎。稠諫曰。法師流通三藏。詔繼四依。皆心",
    "X77n1522_027:0312a24": "學之初基。佛乘之前導。歸信之漸發蒙斯人。上大說。",
    "X77n1522_027:0312b01": "自是議以國儲三分之。其公費私用外。餘悉以奉稠。",
    "X77n1522_027:0312b02": "詔寺中立府庫。蓄錢帛。送者蹄踵交接於道。稠亟奏",
    "X77n1522_027:0312b03": "書反之。上嘉焉。稠常燕處小房。雖駕幸省問。未甞為",
    "X77n1522_027:0312b04": "起。其徒以為言。稠曰。昔賓頭盧迎王七步。致王失國",
    "X77n1522_027:0312b05": "者七年。吾誠德不逮。未敢自欺形相。所以不起者。亦",
    "X77n1522_027:0312b06": "冀主上獲福耳。後果有以稠傲慢讒於上者。上怒。將",
    "X77n1522_027:0312b07": "躬往加害。稠心知之。宿戒庖人。大脩供。頓乘牛車。夜",
    "X77n1522_027:0312b08": "行二十里。且獨立谷口道側。少焉駕至。恠問其故。稠",
    "X77n1522_027:0312b09": "對以恐身血不淨。穢汙伽藍。是以先此候耳。上大驚。",
    "X77n1522_027:0312b10": "下馬拜伏。媿悔無已。顧謂尚書令楊道彥曰。如此真",
    "X77n1522_027:0312b11": "人何可誣也。因求負稠歸寺謝罪。稠固却之。間問朕",
    "X77n1522_027:0312b12": "前生何等身。答曰羅剎王。其好殺習氣也。呪盆水示",
    "X77n1522_027:0312b13": "之。獨見其貌。如世所畫羅剎云。黃門侍郎季獎。偕諸",
    "X77n1522_027:0312b14": "大德。請出禪要。為著止觀法二卷。行世。乾明元年四",
    "X77n1522_027:0312b15": "月十三日卒。壽八十有一。夏五十。襄樂王宣。詔弔慰",
    "X77n1522_027:0312b16": "曰。故大禪師志力精苦。感果必然。栖心寂嘿。虗來實",
    "X77n1522_027:0312b17": "反。妙業玄風。事高緇素。運往神遷。實用嗟惘。資崇有",
    "X77n1522_027:0312b18": "加。用申悽敬。可施帛五百疋。送千僧供於雲門。皇建",
    "X77n1522_027:0312b19": "二年五月。門人曇詢等。奏請起塔。詔曰。故大禪師。德",
    "X77n1522_027:0312b20": "業高逈。三寶棟梁。緣盡化終。神遊物外。可依西域之",
    "X77n1522_027:0312b21": "法。闍維起塔。贈帛千疋。建千僧齋。標樹芳迹。示諸後",
    "X77n1522_027:0312b22": "代。右僕射魏收。製文勒碑。",
    "X77n1522_027:0312b23": "周僧崕姓牟氏。其先涪陵人。晉義熈九年。朱齡石伐",
    "X77n1522_027:0312b24": "蜀。以涪陵獽三百家隨軍。因止於廣漢之金淵山谷",
    "X77n1522_027:0312c01": "間。其子孫遂家焉。崕幼岐嶷。寡言笑。絕戲弄。飲水必",
    "X77n1522_027:0312c02": "加拜。甞終日坐。諦觀不瞬。或問其故。曰我念此身可",
    "X77n1522_027:0312c03": "惡耳。後當燒之。及長。殊剛正。一日與人捕魚而分之。",
    "X77n1522_027:0312c04": "投己得者於水。曰殺非好業。我今誓當痛斷矣。遂焚",
    "X77n1522_027:0312c05": "棄其具。併輟獵。又見異蛇。首尾皆赤。始長尺餘大二",
    "X77n1522_027:0312c06": "寸許。頃之忽長踰丈。而大約五六尺。從諸獽所開陂",
    "X77n1522_027:0312c07": "塘中。倐爾升雲而滅。眾駭懼。崕曰無懼也。但斷殺業",
    "X77n1522_027:0312c08": "可耳。且勸盡廢池堰蓄魚之地。眾猶未許。俄而隄防",
    "X77n1522_027:0312c09": "決壞。如所戒云。出家依悉禪師。尤勤謹。玄冬之月。禪",
    "X77n1522_027:0312c10": "師命火溫足。崕熾大鑪於前。禪師責其多。則曰。須火",
    "X77n1522_027:0312c11": "却寒。得火嫌多。情性若此。何曰得道。禪師因使置手",
    "X77n1522_027:0312c12": "火中。即應聲爇一指無難色。禪師陰異之。他日諸弟",
    "X77n1522_027:0312c13": "子共。推著煙焰中。雖成瘡。欣笑自如。禪師謂曰。汝如",
    "X77n1522_027:0312c14": "此。莫惑亂百姓否。曰諸佛苦身成道。而況某乎。苟獲",
    "X77n1522_027:0312c15": "薙落一日足矣。禪師遂自為薙落。然覺易甚如呼善",
    "X77n1522_027:0312c16": "來。禪師即置刀攝衣作禮曰。崕法師來為我作師。我",
    "X77n1522_027:0312c17": "請為弟子。崕謾謙謝而已。自是神化浸顯。弘濟頗多。",
    "X77n1522_027:0312c18": "年踰七十。心力尚強。武成元年六月。於益州城西大",
    "X77n1522_027:0312c19": "逵中。以布裹左右五指燒之。焰且熾。或問其痛否。曰",
    "X77n1522_027:0312c20": "痛由心起。心既無痛。指何由痛。人有疑其得心疾者。",
    "X77n1522_027:0312c21": "曰盍治諸。答曰。身皆空耳。安用治。又問。根大有對何",
    "X77n1522_027:0312c22": "謂空。答四大五根。復何所住。孝愛寺兌法師。見解通",
    "X77n1522_027:0312c23": "暢。聞崕如此。乃率弟子禮敬。施以衣物。退謂眾曰。崕",
    "X77n1522_027:0312c24": "於般若。真有悟入。非徒口說而已。人因競以菩薩稱",
    "X77n1522_027:0313a01": "之。道俗四集。倍加崇信。如是經日。左手指盡。火將及",
    "X77n1522_027:0313a02": "掌。骨髓上沸。火且滅矣。遽又以右手殘指。挑發其焰。",
    "X77n1522_027:0313a03": "或問。其何自苦如此。答以眾生不行忍故。欲勸發耳。",
    "X77n1522_027:0313a04": "方其煙焰之盛。兩臂熾然。崕則不動顏色。說法勉勵。",
    "X77n1522_027:0313a05": "行慈斷殺。復為四眾誦經。至切詞要義。則頷頭微笑。",
    "X77n1522_027:0313a06": "時有怠者。崕顧曰。末劫輕慢。見像如木頭。聞經如風",
    "X77n1522_027:0313a07": "過馬耳。我在山中。初不識字。今聞經教。句句與心相",
    "X77n1522_027:0313a08": "應。故燒身手令生信重。不然此手豈樵頭耶。於是士",
    "X77n1522_027:0313a09": "女數萬圍繞。崕澄心中坐自若。忽微雨霑濡。即斂念",
    "X77n1522_027:0313a10": "入定。而雲散月明如舊。掌骨五枚既燼。俄而挺然俱",
    "X77n1522_027:0313a11": "出。各長三寸。潔白可愛。眾僉曰。菩薩滅後。願奉舍利",
    "X77n1522_027:0313a12": "起塔供養。崕遂以口嚙拔所生之骨。吐於眾前曰。可",
    "X77n1522_027:0313a13": "為塔也。七月十四日。有聲如地陷天裂。莫不震駭復",
    "X77n1522_027:0313a14": "見犬羊龍虵軍器等象於空中。頃之而息。或問其故。",
    "X77n1522_027:0313a15": "答曰。驚睡三昧耳。吾欲捨身。故現此相。間使治辦供",
    "X77n1522_027:0313a16": "具。乃於成都縣東南。積薪為樓。高數丈。上作乾麻小",
    "X77n1522_027:0313a17": "室。以油潤之。孝愛寺導禪師。施六度錫杖。并紫帔。犍",
    "X77n1522_027:0313a18": "為僧淵施班衲。于時遠近奔湊。財弊山積。初亦莫知",
    "X77n1522_027:0313a19": "二德之施物也。十五日旦。崖謂侍者法陀曰。汝取錫",
    "X77n1522_027:0313a20": "杖紫帔班衲來。即乘輿造焚所。時道俗數十萬。擁輿",
    "X77n1522_027:0313a21": "哭。崕曰。但守菩提心無哭也。遂陞高座說法。時復舉",
    "X77n1522_027:0313a22": "目望樓室獨笑已。而右脇寢。氣息都盡。狀若木偶。歘",
    "X77n1522_027:0313a23": "起曰。時至矣。因下座白眾曰。佛法難值。宜共護持。竟",
    "X77n1522_027:0313a24": "徐步至樓下。遶旋三匝。徧禮四門。既陞而俯告四眾",
    "X77n1522_027:0313b01": "曰。請一心念摩訶般若。相助起樓。檀越王撰。意以為",
    "X77n1522_027:0313b02": "我起樓。以燒菩薩。我寧不得罪哉。崕默知之。呼撰上",
    "X77n1522_027:0313b03": "樓臂摩撰頂曰。汝勿以起樓得罪而憂。乃所以獲福",
    "X77n1522_027:0313b04": "也。趣命下火。眾皆拱手莫敢前。置炬於地。崕自以臂",
    "X77n1522_027:0313b05": "挾炬。燒室西北。次及西南。麻燥油濃。赫然熾合。崕於",
    "X77n1522_027:0313b06": "烈焰中棄炬設禮。比二拜身面焦坼。復欲作禮。則身",
    "X77n1522_027:0313b07": "踣炭上矣。須臾薪盡火滅。骨肉皆化。所餘惟心肝腸",
    "X77n1522_027:0313b08": "腎而已。心獨赤濕通潤。諸物勢不可壞。遂益薪四十",
    "X77n1522_027:0313b09": "車。以煅煉之。徒見腸腎卷縮而心略不變。乃命收藏",
    "X77n1522_027:0313b10": "以待埋葬。蓋菩薩疇昔。每答問者曰。我身可盡。心則",
    "X77n1522_027:0313b11": "常存也。聞者以為此謂精神耳。精神豈有消爍時哉。",
    "X77n1522_027:0313b12": "且崕歿後。靈跡尤多。大槩皆拔苦予樂慈悲化也。茲",
    "X77n1522_027:0313b13": "不詳錄。姑錄一二。以見其死生之際云。孝愛寺僧佛",
    "X77n1522_027:0313b14": "興者。飲啖隨俗。後崕舉事感之。發願斷酒肉。至晚歸",
    "X77n1522_027:0313b15": "寺。見金色人語曰。汝能斷肉。大好。汝若食一眾生肉。",
    "X77n1522_027:0313b16": "則食一切眾生肉。一切眾生即父母眷屬肉也。必欲",
    "X77n1522_027:0313b17": "食者。當如死屍中虫。虫即肉也。又聞空中聲曰。汝勤",
    "X77n1522_027:0313b18": "持齋。願令眾生得不食身。又令餓鬼身常飽滿。其將",
    "X77n1522_027:0313b19": "化時。沙門寶海問曰。等是一火。何故菩薩受燒都無",
    "X77n1522_027:0313b20": "痛相。答曰。眾生有相故痛。問菩薩常云。代眾生受苦。",
    "X77n1522_027:0313b21": "為實得否。答既發心代受。何以不得。問眾生罪熟。各",
    "X77n1522_027:0313b22": "自受苦。菩薩自燒。何由可代。答一念善根。即能滅惡。",
    "X77n1522_027:0313b23": "豈非代耶。普法師曰。二家共論大義。終未之決。其一",
    "X77n1522_027:0313b24": "以佛智緣無相理。理是所緣。智是能緣。其一以除妄",
    "X77n1522_027:0313c01": "息倒。即是真諦。二說其何者為當。崕曰。佛即無相。無",
    "X77n1522_027:0313c02": "別異相故。海法師曰。佛即無相。無相之相。本無異相。",
    "X77n1522_027:0313c03": "若然者菩薩。則釋迦觀音耶。崕曰。我是凡夫。誓入地",
    "X77n1522_027:0313c04": "獄。代眾生苦。願令成佛。海曰。先佛何故。早得成佛。答",
    "X77n1522_027:0313c05": "先佛一時眾生度已盡也。問藥王等聖。何故亦成佛。",
    "X77n1522_027:0313c06": "今菩薩獨未成佛。是將與先佛殊途矣。答前時眾生",
    "X77n1522_027:0313c07": "已得藥王意。今眾生未得我意。由我始化。如將落花。",
    "X77n1522_027:0313c08": "其應對皆此類。座中有疑崕非聖人者。崕乃的呼其",
    "X77n1522_027:0313c09": "人之姓名曰。諸佛應世無定形。或作疾病醜陋。畜生",
    "X77n1522_027:0313c10": "異類。願檀越毋妄生輕慢心也。舉火之次。皆覩瑞相。",
    "X77n1522_027:0313c11": "或圓蓋覆崕。有三道人。趺坐蓋上。或五色光。如人形",
    "X77n1522_027:0313c12": "像。處麻室四門者。或柴樓上光如日輪。然並雨華。大",
    "X77n1522_027:0313c13": "小非一。又聞天鼓。殷殷深遠。久之[郫-卑+((白-日+田)/廾)]縣人。於[郫-卑+((白-日+田)/廾)]江邊。",
    "X77n1522_027:0313c14": "見崕於空中乘油絡輿。從五六百僧。隱隱西沒。及心",
    "X77n1522_027:0313c15": "舍利之至寶國寺。復有光。如華叢狀。明燭庭宇。阿迦",
    "X77n1522_027:0313c16": "膩吒寺僧慧勝抱疾。自以不見勝緣。心殊悵快。忽夢",
    "X77n1522_027:0313c17": "崕將一沙彌。帕裹三斛許香。并以檀屑分四聚。繞勝",
    "X77n1522_027:0313c18": "爇之。勝怖曰凡夫耳。未能焚身也。崕曰無怖。用薰病",
    "X77n1522_027:0313c19": "也。即覺爽徤。因請現瑞。答曰。我名光明徧照寶藏菩",
    "X77n1522_027:0313c20": "薩。所謂崕者詭名耳。一日設會。勝唱曰。潼州道俗見",
    "X77n1522_027:0313c21": "瑞福重故也。我等不見。則障厚可知。於是二百許人",
    "X77n1522_027:0313c22": "即應聲。見天華如雪。繽紛滿空。皆黃金色。明淨耀目。",
    "X77n1522_027:0313c23": "大七寸盤許。自朝至午乃止。取之者。雖緣木升屋。皆",
    "X77n1522_027:0313c24": "飛去不可得。",
    "X77n1522_027:0314a01": "周猷禪師者姓楊氏。住益州之多寶寺。四十餘年。日",
    "X77n1522_027:0314a02": "夕專務讀誦。後圖九想變於房壁。露置繩牀上。覆椶",
    "X77n1522_027:0314a03": "櫚以庇雨露。晝隨僧作務。夜則習定其中。日纔一出",
    "X77n1522_027:0314a04": "而食。以為常。漸至七日。或至一月。僧殊玩之弗恠也。",
    "X77n1522_027:0314a05": "如是歷二十年。略無有能省顧者。俄夜驟風雨。房屋",
    "X77n1522_027:0314a06": "畫壁崩仆。鄰僧意猷已壓矣。旦往則存繩牀。餘無所",
    "X77n1522_027:0314a07": "見也。",
    "X77n1522_027:0314a08": "後梁僧景不知何許人也。居澧之陽山。於道有證悟。",
    "X77n1522_027:0314a09": "陽山地接桃源。僊靈鬼物之所栖遁。景居之。恬無影",
    "X77n1522_027:0314a10": "響。而蛇虎為使。或有以惡念進見者。輒驚怖迷惑。不",
    "X77n1522_027:0314a11": "知所向。苟將問道則無他。慧璀禪師。南嶽思公之神",
    "X77n1522_027:0314a12": "足也。聞而造焉。杜默終日。不可致詰。璀因翹勤再三。",
    "X77n1522_027:0314a13": "繼之以泣。如是旬浹。僅一披敘。璀退而歎曰。予見善",
    "X77n1522_027:0314a14": "知識之高尚者。十有八人。類得入其門而升其堂。然",
    "X77n1522_027:0314a15": "未若斯人墻仞之高。階階之峻也。後不知所終。",
    "X77n1522_027:0314a16": "隋慧意姓李氏。臨原人。專志定學。旁聽大乘經論。宇",
    "X77n1522_027:0314a17": "文廢法。南遊梁。與僊城山沙門慧令同師。俄徒京邑",
    "X77n1522_027:0314a18": "聦師之舊堂。晝夜常坐。光景燦然。人見之驚。以為鐙",
    "X77n1522_027:0314a19": "燭也。其鄉里有柳靜者。甞為德廣郡守。素不信。乃別",
    "X77n1522_027:0314a20": "請意於家。供養百日。且使其子四人抑稟等。夜往窺",
    "X77n1522_027:0314a21": "之。果見其室大明靜。由是始歸嚮。開皇初卒。是日謂",
    "X77n1522_027:0314a22": "弟子慧興曰。客至可多辨齋饌。及中而慰弔者填門",
    "X77n1522_027:0314a23": "矣。永禪師南鄉人。梁有國日。明帝甞供養之。開皇初。",
    "X77n1522_027:0314a24": "坐逝。眾聞音樂香氣者七日夜。方露屍傘蓋山上。未",
    "X77n1522_027:0314b01": "即葬。同寺全律師。輒臨其屍曰。幸留七日以待。至七",
    "X77n1522_027:0314b02": "日全亡。舁屍永側。而永之屍始摧變。",
    "X77n1522_027:0314b03": "隋道舜不知何許人也。結茅於澤州之羊頭山。世傳",
    "X77n1522_027:0314b04": "為神農氏甞藥地。靜僻幽敻。誠僊聖所居處。舜日一",
    "X77n1522_027:0314b05": "食常坐。卒歲無睡眠。蛇鼠孚產繩牀下。虎每踞蹲其",
    "X77n1522_027:0314b06": "側。為說法有聽狀。人來使之去。必如語去。或謂明日",
    "X77n1522_027:0314b07": "幸毋來。卒亦果然。故其徒與俱無所忤。而化物之效",
    "X77n1522_027:0314b08": "率類此。衣弊跣行。遇者莫能識。開皇初。持缾錫乞食",
    "X77n1522_027:0314b09": "聚落。村氓盛集。求受戒法。至一女子。輒曰。汝當生牛",
    "X77n1522_027:0314b10": "中。相已現矣。雖受戒無益也。因踏其後使去不能得。",
    "X77n1522_027:0314b11": "曰牛以尾為力。令尾被踏。而遽欲去可得乎。此固業",
    "X77n1522_027:0314b12": "影耳。且如是顧不自悔哉。於是女子悉傾其家。營福",
    "X77n1522_027:0314b13": "以懺。情尤慈憫。數遊癘疾家。為呪治。勿憚也。晚詣林",
    "X77n1522_027:0314b14": "慮洪谷盤亭諸峯以終。",
    "X77n1522_027:0314b15": "隋道仙一名僧仙。西域康居國人。少業賈。泛兩舶往",
    "X77n1522_027:0314b16": "來吳蜀江海間。致貲貨。直鉅萬緡。時僧達禪師。居梓",
    "X77n1522_027:0314b17": "州新城之牛頭山。仙偶造焉。達則為說法曰。夫生死",
    "X77n1522_027:0314b18": "輪轉。愛必有離。身且如爾。而況外物乎。又甞扣達房。",
    "X77n1522_027:0314b19": "達不應。因窺其戶。獨見水盈室內。識者以為達入水",
    "X77n1522_027:0314b20": "觀故然。於是仙大領寤。即沈兩舶。謝遣妻子。薙落於",
    "X77n1522_027:0314b21": "灌口山之竹林寺。對眾自誓曰。苟非得道。終不出山。",
    "X77n1522_027:0314b22": "益遁敻絕地。結宇習定。每定必四五日乃出。因能言",
    "X77n1522_027:0314b23": "未來事。皆驗無小爽。明日客至。夜先具告其數。神異",
    "X77n1522_027:0314b24": "浸以著聞。梁始興王澹鎮蜀。待以師禮。攜至陝。天監",
    "X77n1522_027:0314c01": "十六年。遊青溪山。將駐錫焉。先是道士李學祖等。占",
    "X77n1522_027:0314c02": "之以事營建。仙至輒芟墾。道士屢訶止弗為聽。而所",
    "X77n1522_027:0314c03": "闢僅容繩牀許。無何火發。而道士望見之。相顧以為",
    "X77n1522_027:0314c04": "且燼仙。趨視之。仙則危坐烈焰中自若也。由是知其",
    "X77n1522_027:0314c05": "獲火光三昧者。雖道士亦從而推敬矣。後道場之成。",
    "X77n1522_027:0314c06": "多其力焉。澹以冥感。造四天王於梁泰寺。凡六齊日。",
    "X77n1522_027:0314c07": "則設供會眾。仙往赴。而五色光明。出四王頂。流耀近",
    "X77n1522_027:0314c08": "遠。所執香鑪不待火爇。而煙氣自騰。州刺史鄱陽王",
    "X77n1522_027:0314c09": "恢。躬受教戒。太尉陸法和。微時即慕嚮侍左右。給薪",
    "X77n1522_027:0314c10": "水二十年。客稍慢悔仙則曰。此三台貴公。可詈辱耶。",
    "X77n1522_027:0314c11": "偶臥疾。或見縹衣童子持藥。出青溪水中跪進之。疾",
    "X77n1522_027:0314c12": "良已。尋歸蜀。蓋留陝者二十有八年矣。至則蜀民如",
    "X77n1522_027:0314c13": "見父母。會大旱。託之祈雨。仙徐以杖扣龍湫曰。何嗜",
    "X77n1522_027:0314c14": "睡如此。雨霶霈不旋踵。民率歌舞其德復時為請者。",
    "X77n1522_027:0314c15": "捫肘腋。應念獲舍利。隋混一。蜀王秀命召之不至。怒",
    "X77n1522_027:0314c16": "以兵詣。勢殊可畏。仙聞之。著僧伽梨。念佛以俟。而天",
    "X77n1522_027:0314c17": "氣倐變。雲霧晦冥。雹雪飄灑。溪澗湍湧壞行路。士卒",
    "X77n1522_027:0314c18": "沮莫進。王懼而悔過。乃霽。及見仙禮敬聽法。迎住成",
    "X77n1522_027:0314c19": "都之眾淨寺。開皇中。仍歸山寺。其將歸。山靈前為掃",
    "X77n1522_027:0314c20": "除道路。既歸。有客僧。宿房中。亟起之曳出。已而屋傾",
    "X77n1522_027:0314c21": "壓。嗚呼其悲濟可量耶。年百餘歲而滅。葬山中。俗至",
    "X77n1522_027:0314c22": "今以仙闍梨呼之。",
    "X77n1522_027:0314c23": "隋慧巖住蘇之重玄寺。常房坐習禪業。未甞出遊。或",
    "X77n1522_027:0314c24": "出則飲啖言咲。不脩戒檢。人以為狂而慢悔之。每獨",
    "X77n1522_027:0315a01": "歡然。對眾指撝曰。此地為殿。此地為堂。甚至廊廡庖",
    "X77n1522_027:0315a02": "湢悉有區處。如是一月餘。告所知者曰。浮圖鈴墜。是",
    "X77n1522_027:0315a03": "吾去時也。即反鎖其戶久不開。已而浮圖一鈴果墜。",
    "X77n1522_027:0315a04": "眾破關入。則見巖端坐而逝矣。城市聞之。奔赴填噎。",
    "X77n1522_027:0315a05": "競委金帛以施常住。豐厚資之以營繕。而間架位置",
    "X77n1522_027:0315a06": "之素。皆必如其言乃已。鬱成名剎。今其遺形尚在不",
    "X77n1522_027:0315a07": "壞。",
    "X77n1522_027:0315a08": "隋慧越生嶺南。居羅浮山中。匡眾習禪。有聲海內。性",
    "X77n1522_027:0315a09": "慈愛。鷙禽獷獸。為說法馴擾。至可役使。一虎甞以首",
    "X77n1522_027:0315a10": "枕越膝臥。越亦入定不自覺。聲聞流藹三楚。開皇之",
    "X77n1522_027:0315a11": "季。煬帝居晉邸。遣舍人王延壽。召入慧日道場。從朝",
    "X77n1522_027:0315a12": "京師。所在歸化。後還楊府。中路而卒。遣軆船上。如生",
    "X77n1522_027:0315a13": "人。見火光夜從足出而入于頂。如是宛轉。達旦不絕。",
    "X77n1522_027:0315a14": "歎未曾有。王特下教。令歸葬本山。以旌敬異。",
    "X77n1522_027:0315a15": "隨慧侃晉陵曲阿湯氏子。少受學於和闍梨。和尤神",
    "X77n1522_027:0315a16": "異。世莫能測。然於尊像。事之如生。見立像不敢坐。勸",
    "X77n1522_027:0315a17": "人必造坐像。行遇困厄。救濟不遺力。甞見群猪被縛。",
    "X77n1522_027:0315a18": "和因唱曰。解脫首楞嚴。縛輒自解。猪逸去。主亦從而",
    "X77n1522_027:0315a19": "放之。苟眾所會聚。則為說法開寤。晚年至鄴盛化。歸",
    "X77n1522_027:0315a20": "嚮之徒。頌其德至今。竟卒於鄴。將卒。有問其所證者。",
    "X77n1522_027:0315a21": "曰吾得善根成熟耳。侃初於和。固有所傳授。後往嶺",
    "X77n1522_027:0315a22": "南。依真諦專精禪寂。歲晚住栖霞寺。又往揚都偲法",
    "X77n1522_027:0315a23": "師所。偲素知其行業。禮接之。將別。請現神力。侃曰。許",
    "X77n1522_027:0315a24": "復何難。即出臂窻中。長數十丈。取齊熈寺佛殿頟。持",
    "X77n1522_027:0315b01": "還房中。謂偲曰。吾第恐世人驚異。故不屑為也。大業",
    "X77n1522_027:0315b02": "初。卒於蔣州大歸善寺。春秋八十二。將卒之日。忽擲",
    "X77n1522_027:0315b03": "三衣幞於堂上曰。還汝眾僧三衣。吾今死已。遽閉房",
    "X77n1522_027:0315b04": "入。眾愕然。起追視之。但白骨一具。跏趺坐牀上。撼之",
    "X77n1522_027:0315b05": "鏘然不散。",
    "X77n1522_027:0315b07": "新脩科分六學僧傳卷第二十七"
}