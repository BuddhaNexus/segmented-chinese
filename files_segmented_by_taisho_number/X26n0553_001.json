{
    "X26n0553_001:0868b06": " 心經添足序",
    "X26n0553_001:0868b08": "如來出世。本為眾生發明心地。然心無跡。難以形容。",
    "X26n0553_001:0868b09": "不已於虗空中。畫出一條鱉鼻蛇。首尾宛然可觀。而",
    "X26n0553_001:0868b10": "不可觸。今不自量。為蛇添足。得無取嘯於人乎。咦。蓋",
    "X26n0553_001:0868b11": "欲令人知足識蛇。如標月指。讀是解者。見蛇遺足。得",
    "X26n0553_001:0868b12": "意忘蛇。方為善用其智。且不[口*豈]余。如或不然。未免毒",
    "X26n0553_001:0868b13": "氣所中。切忌切忌。",
    "X26n0553_001:0868b14": "時",
    "X26n0553_001:0868b15": "崇禎壬午秋日鼎湖山摻道人識",
    "X26n0553_001:0868c03": " 心經添足科文",
    "X26n0553_001:0868c05": "釋此經文大科分(二)",
    "X26n0553_001:0868c06": "初釋題目(二)",
    "X26n0553_001:0868c07": "初正釋經題",
    "X26n0553_001:0868c08": "二釋譯人名",
    "X26n0553_001:0868c09": "二釋經文(二)",
    "X26n0553_001:0868c10": "初顯說般若(四)",
    "X26n0553_001:0868c11": "初因人顯法(三)",
    "X26n0553_001:0868c12": "初能修之人",
    "X26n0553_001:0868c13": "二所修之法",
    "X26n0553_001:0868c14": "三修證之位",
    "X26n0553_001:0868c15": "二正示法空(二)",
    "X26n0553_001:0868c16": "初明蘊空",
    "X26n0553_001:0868c17": "二顯空德(二)",
    "X26n0553_001:0868c18": "初總標",
    "X26n0553_001:0868c19": "二別釋(四)",
    "X26n0553_001:0868c20": "初釋蘊處界",
    "X26n0553_001:0868c21": "二釋十二因緣",
    "X26n0553_001:0868c22": "三釋四諦",
    "X26n0553_001:0868c23": "四釋智得",
    "X26n0553_001:0868c24": "三依法修證(二)",
    "X26n0553_001:0868c25": "初明菩薩得涅槃",
    "X26n0553_001:0868c26": "二明諸佛得菩提",
    "X26n0553_001:0868c27": "四結讚功能",
    "X26n0553_001:0868c28": "二密說般若(四)",
    "X26n0553_001:0868c30": "心經添足科文(終)",
    "X26n0553_001:0869a03": "般若波羅蜜多心經添足",
    "X26n0553_001:0869a05": "唐　三藏法師　玄奘奉　詔譯",
    "X26n0553_001:0869a06": "明　粵東鼎湖山沙門　弘贊　述",
    "X26n0553_001:0869a07": "釋此經文。大科分二。初釋題目。二正釋經文。初釋",
    "X26n0553_001:0869a08": "題目分二。初正釋經。題二釋譯人名。初釋經題。",
    "X26n0553_001:0869a09": "般若波羅蜜多心經",
    "X26n0553_001:0869a10": "經題八字。有通別二義。上七字是別。別於諸經。以",
    "X26n0553_001:0869a11": "諸經名號不同故。經之一字是通。通於諸經。以如",
    "X26n0553_001:0869a12": "來所說。同名經故。就別題中。復有二義。上六字是",
    "X26n0553_001:0869a13": "所詮之法。心之一字。是所引之喻。故此經以法喻",
    "X26n0553_001:0869a14": "為名。(或言單法為名。以心字是結集人借義彰要。非正喻也)大乘為教相。(是深",
    "X26n0553_001:0869a15": "般若)以空為宗。(是諸法空相)涅槃為趣。(究竟涅槃)實相為體。(色即",
    "X26n0553_001:0869a16": "是空)觀照為用。(照見五蘊)若通題釋。以神鑒為體。(般若)運到",
    "X26n0553_001:0869a17": "為用。(波羅蜜多)若以因果釋。般若為因。(無分別智)波羅蜜多",
    "X26n0553_001:0869a18": "為果。(到彼岸)般若之義有三。謂實相。觀照。文字。實相",
    "X26n0553_001:0869a19": "般若者。謂法身真空之體。元無名相。今於無名相",
    "X26n0553_001:0869a20": "中。建立假名而談實相。故名實相。以心源湛寂。無",
    "X26n0553_001:0869a21": "相而相。名為實相。是所觀之真性。即吾人虗靈不",
    "X26n0553_001:0869a22": "昧本覺真心。非寂非照。理性常住。體離生滅染淨",
    "X26n0553_001:0869a23": "虗妄等法。觀照般若者。乃實相體所起之用。即能",
    "X26n0553_001:0869a24": "觀之妙慧。良由法性幽玄。非此莫鑒。諸佛以此而",
    "X26n0553_001:0869b01": "妙契法身。菩薩以此而頓證真空。即吾人無分別",
    "X26n0553_001:0869b02": "智。非照而照。照了一切諸法。皆即真空。無明即是",
    "X26n0553_001:0869b03": "實相。故云色即是空。文字般若者。文字是諸佛詮",
    "X26n0553_001:0869b04": "理之教。而文字性空。性空之體。即是般若。故台教",
    "X26n0553_001:0869b05": "云。文字是色。是色即實相。天王般若經云。總持無",
    "X26n0553_001:0869b06": "文字。文字顯總持。是以能顯了實相觀照二種般",
    "X26n0553_001:0869b07": "若之德。般若雖三。原同一相。所謂無相。無相即是",
    "X26n0553_001:0869b08": "大覺圓常。真空之體。具此三名。如世[、/(、*、)]字。若能一",
    "X26n0553_001:0869b09": "念正觀圓修。照了諸法皆空。是為圓證究竟涅槃。",
    "X26n0553_001:0869b10": "梵語般若。華言智慧。智乃實相無分別之智。慧是",
    "X26n0553_001:0869b11": "無分別智中之妙慧。亦名淨慧。亦名無相慧。又慧",
    "X26n0553_001:0869b12": "即智。故成實論云。真慧名智。此之智慧。體性圓融。",
    "X26n0553_001:0869b13": "照用自在。能窮諸法實性之邊底。是超情離見玄",
    "X26n0553_001:0869b14": "妙之絕稱。非同世智之智。聰慧之慧。世之智慧。從",
    "X26n0553_001:0869b15": "識心生。分別塵境。執取名言。發妄知見。為有漏根。",
    "X26n0553_001:0869b16": "生死株。不能破無明惑。顯實相理。恐人濫此。故存",
    "X26n0553_001:0869b17": "梵音。而不直翻華言。究其實。則無物可當其體。無",
    "X26n0553_001:0869b18": "法可字其名。乃強名為般若也。梵語波羅蜜多。此",
    "X26n0553_001:0869b19": "翻彼岸到。若順此方之文。則云到彼岸。是究竟諸",
    "X26n0553_001:0869b20": "法實際無餘之義。以生死為此岸。煩惱妄念為苦",
    "X26n0553_001:0869b21": "海中流。真空之際為彼岸。般若如般筏。故其行深",
    "X26n0553_001:0869b22": "般若者。照蘊空。無明滅。見煩惱即實相。生死即涅",
    "X26n0553_001:0869b23": "槃。越二死海。至三德岸。名到彼岸。其迷般若者。種",
    "X26n0553_001:0869b24": "種分別。妄執身心為有。遂失慧光。不了諸法實相。",
    "X26n0553_001:0869c01": "名住此岸。故華嚴云。我觀一切眾生。俱有如來智",
    "X26n0553_001:0869c02": "慧德相。但以妄想執著而不證得。以要言之。但有",
    "X26n0553_001:0869c03": "纖情未盡。便隔彼岸。凡聖情忘。即彼岸到。無別以",
    "X26n0553_001:0869c04": "為到也。心者。譬如人心。為四大百骸之要。喻此經",
    "X26n0553_001:0869c05": "為六百卷般若所歸之宗要。若達此經。則六百般",
    "X26n0553_001:0869c06": "若朗焉。有以此字。為中心之心。謂此經在六百卷",
    "X26n0553_001:0869c07": "之中心。謬也。或有以為真心之心。然六百般若。皆",
    "X26n0553_001:0869c08": "談真心。非獨此經。以般若即心也。心有體用。實相",
    "X26n0553_001:0869c09": "是體。觀照是用。以用歸體。即名到彼岸。故起信論",
    "X26n0553_001:0869c10": "云。自心起信。還信自心。自心即體。起信即用。還信",
    "X26n0553_001:0869c11": "自心。即是以用歸體。華嚴別行鈔云。智是理用。理",
    "X26n0553_001:0869c12": "體成智。還照於理。智與理冥。方曰真智。真智即實",
    "X26n0553_001:0869c13": "相般若。理即真空之理。故經云。無有如外智能證",
    "X26n0553_001:0869c14": "於如。亦無智外如為智所入。入是以用歸體。況性",
    "X26n0553_001:0869c15": "相空宗各異。寧容渾濫。而六百般若皆一無相空",
    "X26n0553_001:0869c16": "宗。是般若即真空體。故涅槃云。佛性者。名第一義",
    "X26n0553_001:0869c17": "空。第一義空。名為智慧。故說智慧足矣。更不別說",
    "X26n0553_001:0869c18": "心性。若說心性。則成實法。一涉實法。便非空也。或",
    "X26n0553_001:0869c19": "謂是薩婆若心。原非經題。以心外無般若。般若外",
    "X26n0553_001:0869c20": "無心。心無形相。故說般若。是為最玄最妙。何用更",
    "X26n0553_001:0869c21": "言心乎。經者。梵語修多羅。此翻為契經。謂上契諸",
    "X26n0553_001:0869c22": "佛之理。下契眾生之機。今人尚略。故單言經。經即",
    "X26n0553_001:0869c23": "教也。是佛所詮之教。而訓常訓攝。常以不變為義。",
    "X26n0553_001:0869c24": "謂古今雖殊。覺道不改。群邪不能沮。眾聖不能異。",
    "X26n0553_001:0870a01": "攝謂貫攝玄微。以開未悟。同出苦津。而登覺岸。故",
    "X26n0553_001:0870a02": "有悟此經題。則彼岸到矣(別行鈔云。若有解華嚴經題七字之義。即一部",
    "X26n0553_001:0870a03": "之功已過半矣。[、/(、*、)]。音伊)。△二釋譯人名。",
    "X26n0553_001:0870a04": "唐三藏法師玄契奉詔譯。",
    "X26n0553_001:0870a05": "唐是國號。三藏即經律論也。法軌也。師範也。謂能",
    "X26n0553_001:0870a06": "為軌範。以法訓人也。玄奘是師法號。本名褘。俗姓",
    "X26n0553_001:0870a07": "陳。乃漢太丘仲弓之後。慧英處士之子。母夢白衣",
    "X26n0553_001:0870a08": "人而誕。年十一。從兄長捷法師出家。日授精理。二",
    "X26n0553_001:0870a09": "十三。便昇講座。詞理妙盡。自惟此土經法未殫。遂",
    "X26n0553_001:0870a10": "往西天。學通三藏。齎經律論梵夾歸唐。奉詔譯為",
    "X26n0553_001:0870a11": "華言。此心經前後共有六譯。今所釋者。正奘師所",
    "X26n0553_001:0870a12": "譯之本。言譯者。傳也。謂傳彼西天之語。而為東華",
    "X26n0553_001:0870a13": "之言也。△二正釋經文分二。初顯說般若。二密說",
    "X26n0553_001:0870a14": "般若。初顯說般若分四。初因人顯法。二正示法空。",
    "X26n0553_001:0870a15": "三依法修證。四結讚功能。初因人顯法分三。初能",
    "X26n0553_001:0870a16": "修之人。二所修之法。三修證之位。初能修之人。",
    "X26n0553_001:0870a17": "觀自在菩薩。",
    "X26n0553_001:0870a18": "此五字。有通有別。上三字是別。名別諸菩薩故。下",
    "X26n0553_001:0870a19": "二字是通。號通諸菩薩故。梵云婆盧枳底濕伐羅。",
    "X26n0553_001:0870a20": "華言觀自在。若云阿耶娑婆吉低輸。華言觀世音。",
    "X26n0553_001:0870a21": "梵本自有兩名。亦經各旨所宗不同。若從耳根悟",
    "X26n0553_001:0870a22": "入。如楞嚴經。菩薩從聞思修入三摩地。大悲經。菩",
    "X26n0553_001:0870a23": "薩聞呪。即超八地。斯皆從耳根悟無生忍。名觀世",
    "X26n0553_001:0870a24": "音。從體起用。故云觀其音聲。即得解脫。六根互用。",
    "X26n0553_001:0870b01": "故現千手眼。照護群生。今經從眼根證入。故云照",
    "X26n0553_001:0870b02": "見五蘊皆空。度一切苦厄。名觀自在。然此有能所",
    "X26n0553_001:0870b03": "自行化他之義。觀字若作平聲。即屬能觀。世音屬",
    "X26n0553_001:0870b04": "所觀。即所化機。故法華經云。一心稱名觀世音。即",
    "X26n0553_001:0870b05": "時觀其音聲。皆得解脫。此即能所化他也。楞嚴云。",
    "X26n0553_001:0870b06": "由我觀聽十方圓明。故觀音名。徧十方界。此兼眼",
    "X26n0553_001:0870b07": "耳二根。故云觀聽。並屬自行。大悲經。兼觀音自在",
    "X26n0553_001:0870b08": "二號。即屬自他。若準溫陵釋。觀音者。觀世言音。圓",
    "X26n0553_001:0870b09": "應圓悟之號。此亦兼自行化他。然自行邊。觀字應",
    "X26n0553_001:0870b10": "作去聲。謂此菩薩。用般若觀慧。照見五蘊身心空",
    "X26n0553_001:0870b11": "寂。度諸苦厄。即生死解脫。得大安樂。故云自在。交",
    "X26n0553_001:0870b12": "光云。觀字隨俗雖作平聲。理實去聲。良以納聲為",
    "X26n0553_001:0870b13": "聞。達理為觀。特取達理。故於音聲不言聞。而言觀",
    "X26n0553_001:0870b14": "也。復須知因中名自行。果上是化他。然菩薩以利",
    "X26n0553_001:0870b15": "生為要。必兼化他。方應菩薩之號。菩薩者。梵音具",
    "X26n0553_001:0870b16": "云菩提薩埵。菩提此翻覺。薩埵翻為有情。就中亦",
    "X26n0553_001:0870b17": "有自行化他二義。自行邊。則菩薩已具覺悟之智。",
    "X26n0553_001:0870b18": "尚有餘習之情未盡。(習情若盡。則名為佛)若化他邊。謂菩薩",
    "X26n0553_001:0870b19": "以悲愍心。開覺一切有情。令見大道。二義合名。故",
    "X26n0553_001:0870b20": "稱菩薩(有情。即眾生別稱)。△二所修之法。",
    "X26n0553_001:0870b21": "行深般若波羅蜜多時。",
    "X26n0553_001:0870b22": "行是修行。即所入觀行也。深是甚深。即真空般若。",
    "X26n0553_001:0870b23": "非心所知。非識能識。般若約教有二。一深二淺。淺",
    "X26n0553_001:0870b24": "者名人空般若。是二乘所證。深者即法空般若。是",
    "X26n0553_001:0870c01": "菩薩所入。今此真空實相。非二乘偏空小智所踐。",
    "X26n0553_001:0870c02": "故云深也。時者。證入真空體。在一剎那時也。乃菩",
    "X26n0553_001:0870c03": "薩以無分別智。照了五蘊身心。廓然寂滅。性相皆",
    "X26n0553_001:0870c04": "空。即最後一剎那頃。證入真空體之時。而稱體起",
    "X26n0553_001:0870c05": "用。度一切苦厄。亦在一剎那時。大般若經云。皆以",
    "X26n0553_001:0870c06": "無性而為自性。用一剎那相應妙慧。證得無上正",
    "X26n0553_001:0870c07": "等菩提。是也。(若據不空所譯本。即非因地時。乃菩薩入慧光定時說。今按本譯。以因地",
    "X26n0553_001:0870c08": "釋。令行人有所措心也。如心地觀經云。一剎那心。般若相應。悟三世法無餘。是知以因地為正。言體用皆",
    "X26n0553_001:0870c09": "在一剎那時者。由五蘊本空。苦厄斯無。故體用同時也。言無分別智者。亦名根本智。若最初一念聞聲見",
    "X26n0553_001:0870c10": "色。得聲色自性時。是現量當前。即無分別智照。不屬生滅有無。此智纔發。分別之心頓泯。當體即是真空。",
    "X26n0553_001:0870c11": "若見真空。名見佛性。若剎那流入意地。起第二念。分別事理。即是生滅心。生滅妄想相續。念念不住。隨他",
    "X26n0553_001:0870c12": "聲色流轉。即智而成識。若不起分別。境自如如。即識而成智矣。剎那者。時之極速也。一念中。有九十剎那。",
    "X26n0553_001:0870c13": "又云。一彈指頃。六十五剎那)。△三修證之位。",
    "X26n0553_001:0870c14": "照見五蘊皆空。度一切苦厄。",
    "X26n0553_001:0870c15": "照見。是能入之觀。五蘊。是所觀之境。正以妙慧照",
    "X26n0553_001:0870c16": "見五蘊自性。當體皆是真空。故異二乘滅色求空。",
    "X26n0553_001:0870c17": "若證真空時。能所俱忘矣。照字在果。即觀自在之",
    "X26n0553_001:0870c18": "觀字。在因。即吾人率爾心時。不起分別之現量。故",
    "X26n0553_001:0870c19": "此照之一字。是修般若最初下手工夫之要術。即",
    "X26n0553_001:0870c20": "無分別智。照而了了者。見非眼根。及眼識所見。乃",
    "X26n0553_001:0870c21": "現量當前。於一切法。得法自性。不見纖塵可得。所",
    "X26n0553_001:0870c22": "謂不見色。不見受想行識。非曰不見。見即無見。由",
    "X26n0553_001:0870c23": "五蘊本空。即是實相。實相無相。故不可見。不可見",
    "X26n0553_001:0870c24": "而見。洞徹法界。非唯不見世間諸法。於出世間一",
    "X26n0553_001:0871a01": "切禪定。智慧。解脫。三昧。無上正覺菩提。涅槃等法。",
    "X26n0553_001:0871a02": "悉空。故皆不見。都無所見。名為照見。是見諸法實",
    "X26n0553_001:0871a03": "相也。瞥有少見。即墮妄想無明窟宅矣。五蘊者。色",
    "X26n0553_001:0871a04": "受想行識也。蘊以積聚為義。謂諸眾生。由此五法。",
    "X26n0553_001:0871a05": "積聚成身。復由此身。積聚無量塵勞煩惱。而受無",
    "X26n0553_001:0871a06": "量生死輪迴之苦。又名五陰。亦由積聚妄想煩惱。",
    "X26n0553_001:0871a07": "而陰覆本明真性也。色以質礙為義。謂此身假合",
    "X26n0553_001:0871a08": "地水火風四大因緣而成幻質。洎外山河大地器",
    "X26n0553_001:0871a09": "界。凡有形者。皆名為色。受以領納為義。謂眼耳鼻",
    "X26n0553_001:0871a10": "舌身意之六識。納彼色聲香味觸法之六塵。想以",
    "X26n0553_001:0871a11": "審思取像為義。即意識緣想六塵之境。行以造作",
    "X26n0553_001:0871a12": "為義。即意識思惟塵境。造作善惡行業。識以了別",
    "X26n0553_001:0871a13": "為義。名為心王。受想行。是心所。故此五蘊總名身",
    "X26n0553_001:0871a14": "心二法。此之身心。如幻如化。從因緣生。原無實性。",
    "X26n0553_001:0871a15": "故佛為瓶沙王說喻。色如聚沫。(因風吹水成聚。體相無實)受如",
    "X26n0553_001:0871a16": "水泡。(水因物擊成泡。起滅無常。眾生所受苦樂之事亦爾)想如陽燄。(遠望曠野。日光",
    "X26n0553_001:0871a17": "發燄如水。渴者思飲。眾生因念成想。終為虗妄)行如芭蕉。(蕉體危脆。中無有實。眾生造作",
    "X26n0553_001:0871a18": "諸行亦爾)識如幻事。(幻術。幻作人馬。本無實體。眾生識心分別諸法。隨境生滅。如幻無實)",
    "X26n0553_001:0871a19": "菩薩以般若智。觀此五蘊。色從四大假合而有。受",
    "X26n0553_001:0871a20": "想行識。由妄想境界而生。四大妄想。本無自性。當",
    "X26n0553_001:0871a21": "體即空。故曰皆空。非謂絕然滅無為空。亦非有法",
    "X26n0553_001:0871a22": "能令彼空。以彼本自空故。眾生不了水月空華。故",
    "X26n0553_001:0871a23": "執五蘊幻有之色。而迷自性之真空。真空幻有。體",
    "X26n0553_001:0871a24": "無有二。但隨凡聖所見不同。若以妄心分別。則見",
    "X26n0553_001:0871b01": "五蘊。而遺真空。若以般若觀。則真空現。而五蘊亡。",
    "X26n0553_001:0871b02": "是故真空一顯。幻有都滅。即五蘊斯空。而苦厄斯",
    "X26n0553_001:0871b03": "度。是為到彼岸矣。言度者。脫也。超越也。一切苦厄",
    "X26n0553_001:0871b04": "者。世出世間諸苦也。此上序述觀自在菩薩修證",
    "X26n0553_001:0871b05": "之旨。乃一經之綱領。使人傚而修之。若有上機之",
    "X26n0553_001:0871b06": "人。覩此便悟無生。如其上上根者。聞觀自在名。即",
    "X26n0553_001:0871b07": "頓證真空。何假後語。如或未然。須詳下文。(上言證者。乃證",
    "X26n0553_001:0871b08": "悟之證。非同二乘取證果位之證。故經云。無智亦無得。下皆同也。鎮國云。生死之本。莫過人法二執。迷身",
    "X26n0553_001:0871b09": "心總相。故計人我為實有。迷五蘊自相。故計法我為實有。智眼照知五蘊和合。假名為人。一一諦觀。但見",
    "X26n0553_001:0871b10": "五蘊。求人我相。終不可得。先觀色蘊。是觀身。了知堅是地。潤是水。煖是火。動是風。觀餘四蘊。則是觀心。了",
    "X26n0553_001:0871b11": "知領納為受。取相為想。造作為行。了別為識。依此身心諦觀分明。但見五蘊。求人我相終不可得。名為人",
    "X26n0553_001:0871b12": "空。若觀一一蘊。皆從緣生。都無自性。求蘊相不可得。則五蘊皆空。名為法空。是以照五蘊。而二空理現矣。",
    "X26n0553_001:0871b13": "言世間苦者。所謂八苦。生。老。病。死。冤憎會。愛別離。求不得。五陰盛也。出世間苦者。變易生死也。謂聲聞緣",
    "X26n0553_001:0871b14": "覺菩薩。雖離世間分段生死。而有方便等土變易生死。如初位為因。後位為果。又後位為因。後後位為果。",
    "X26n0553_001:0871b15": "以其因移果易。故名變易。言分段者。謂三界內眾生。隨其作業。所感果報。身之形段則有長短。命之分限",
    "X26n0553_001:0871b16": "則有延促。是名分段生死。以照見蘊中我人空故。滅煩惱障。即度分段苦。以照見五蘊自性空故。滅所知",
    "X26n0553_001:0871b17": "障。即度變易苦。苦厄雖眾。而二死收盡。今見真空。則度厄已盡矣)。△二正示法空",
    "X26n0553_001:0871b18": "分二。初明蘊空。二顯空德。初明蘊空。",
    "X26n0553_001:0871b19": "舍利子。色不異空。空不異色。色即是空。空即是色。受",
    "X26n0553_001:0871b20": "想行識。亦復如是。",
    "X26n0553_001:0871b21": "此正釋明五蘊真空。顯非離色明空。及斷滅空。以",
    "X26n0553_001:0871b22": "即色之空為真空。即空之色為幻色。而色是一切",
    "X26n0553_001:0871b23": "法相之首。故舉初攝後。以色義既彰。則萬法昭然。",
    "X26n0553_001:0871b24": "色。即四大幻有之色。空。即般若真空之理。眾生因",
    "X26n0553_001:0871c01": "迷真空。而成幻有之色。幻有緣生。元無自性。本是",
    "X26n0553_001:0871c02": "真空。如波外無水。由眾生以妄想風。擊彼真源。遂",
    "X26n0553_001:0871c03": "迷源逐浪。沉溺苦津。如來教以般若觀慧。照了幻",
    "X26n0553_001:0871c04": "有。無異真空。如悟波不異水。故云色不異空。如誌",
    "X26n0553_001:0871c05": "公曰。有相身中無相身。無明路上無生路。是也。空",
    "X26n0553_001:0871c06": "不異色者。真空為萬法之體。故本具一切諸法。如",
    "X26n0553_001:0871c07": "水出生波濤影沫。及隨器方圓等相。而眾生因執",
    "X26n0553_001:0871c08": "幻相。故迷真空。如愚夫觀波迷水。如來教修般若",
    "X26n0553_001:0871c09": "觀慧。達真空體。無異幻相。如悟水不異波。故云空",
    "X26n0553_001:0871c10": "不異色。色即是空。空即是色者。正發明不異之旨。",
    "X26n0553_001:0871c11": "以不異故。即是之也。又恐人因法成執。猶存色空",
    "X26n0553_001:0871c12": "二見。如世謂玉石相似。仍存二物。故言不異。今欲",
    "X26n0553_001:0871c13": "泯此二見。使人妙契色空不二。全體即是。如波即",
    "X26n0553_001:0871c14": "水。如水即波。動靜似分。體無二致。由迷真空。故令",
    "X26n0553_001:0871c15": "識幻即真。權立二名。元無二物。故永嘉云。無明實",
    "X26n0553_001:0871c16": "性即佛性。幻化空身即法身。是知幻境本真。不由",
    "X26n0553_001:0871c17": "修習。今因迷重。故須般若智照。不假智照。不知本",
    "X26n0553_001:0871c18": "真。不知本真。致見各異。凡夫執有身心。故見生滅。",
    "X26n0553_001:0871c19": "受於生死。外道著空。撥無罪福。故墮輪迴。二乘妄",
    "X26n0553_001:0871c20": "見五蘊實有其相。不了緣生。心起厭離。故墮聲聞",
    "X26n0553_001:0871c21": "雖了五蘊諸法緣生。不達無性。故墮緣覺。若了五",
    "X26n0553_001:0871c22": "蘊諸法無性緣生。緣生無性。無性故空。空即真空。",
    "X26n0553_001:0871c23": "是名為佛。法身真。空之體。原非斷滅。故須於幻有",
    "X26n0553_001:0871c24": "中求。幻外無真。故曰真空。真外無幻。故曰幻色。此",
    "X26n0553_001:0872a01": "真空幻色。不異相即。是一經之極旨。般若之真宗。",
    "X26n0553_001:0872a02": "(舊依教釋。佛為執有之徒。破色立空。故云色不異空。為執空之徒。破空立色。故云空不異色。為諸菩薩。顯",
    "X26n0553_001:0872a03": "中道觀。示實相理。俱立俱破。故云色即是空空即是色。今經幻色當體即是真空。全非破空有之旨。故非",
    "X26n0553_001:0872a04": "舊釋)色蘊既爾。四蘊皆然。故云受想行識亦復如是。",
    "X26n0553_001:0872a05": "若具說者。應云受不異空。空不異受。受即是空。空",
    "X26n0553_001:0872a06": "即是受。餘三蘊例之可知。是名五蘊皆空。今如來",
    "X26n0553_001:0872a07": "令觀此現前五蘊身心。為所觀境。不假別求他法",
    "X26n0553_001:0872a08": "為境。是為最切最要。若能觀一蘊空。則蘊蘊皆空。",
    "X26n0553_001:0872a09": "故圓覺經云。幻身滅故幻心亦滅。幻心滅故幻塵",
    "X26n0553_001:0872a10": "亦滅。幻塵滅故。幻滅亦滅。幻滅滅故非幻不滅。但",
    "X26n0553_001:0872a11": "彼經以破幻顯真。此經即幻是真。旨雖不同。色心",
    "X26n0553_001:0872a12": "無異。既知此心。真妄同源。空有不二。即此現前一",
    "X26n0553_001:0872a13": "念妄想起處。便是真空獨露呈前。當下以智觀察。",
    "X26n0553_001:0872a14": "見妄無體。便是真空。即凡心而見佛心。詎可棄茲",
    "X26n0553_001:0872a15": "幻妄。而別想真如。如棄波求水。烏可得哉。此之空",
    "X26n0553_001:0872a16": "有不二。真妄同源。非智莫達。故呼舍利子而告之。",
    "X26n0553_001:0872a17": "舍利是梵語。子是華言。乃如來第一智慧弟子。本",
    "X26n0553_001:0872a18": "南天竺大論師。提舍婆羅門所生。母名舍利。從母",
    "X26n0553_001:0872a19": "受稱。故名舍利子。此譯云身子。以母好形身故。又",
    "X26n0553_001:0872a20": "譯云鶖子。以其母眼明淨如鶖鳥之目。或言其母",
    "X26n0553_001:0872a21": "才辯。喻如鶖鳥。(鶖即春鸎。又云百舌鳥是)按。此經六譯。而施護",
    "X26n0553_001:0872a22": "所譯本。謂觀自在菩薩。在靈鷲山。為舍利子說。既",
    "X26n0553_001:0872a23": "爾。菩薩下當有言字。今據經文勢。及大部般若中。",
    "X26n0553_001:0872a24": "應是佛說。以文非全部。故無緣起及流通二分。然",
    "X26n0553_001:0872b01": "智者但取其義。勿泥其跡。若佛說。若菩薩說。皆可",
    "X26n0553_001:0872b02": "(離色明空者。謂空在色外。如墻處不空。墻外是空。斷滅空者。謂滅色明空。如穿井除土出空。以先有後無。",
    "X26n0553_001:0872b03": "是為斷滅。此二非真實心。無知無用。不能現於萬法。然外道二乘。皆有斷滅。外道斷滅。歸於太虗。二乘斷",
    "X26n0553_001:0872b04": "滅。歸於涅槃。有以此經如餘經。三分分釋。從觀自在至度一切苦厄。為緣起序分。舍利子至三菩提。為正",
    "X26n0553_001:0872b05": "宗分。故知以下。皆為流通分。如此亦強為穿鑿。然此既云心經。即大部般若之心。故無序分等。慈恩云。錄",
    "X26n0553_001:0872b06": "大經妙最。別出此經。三分二序。故皆遺闕。餘譯雖自有緣起之文。而不合眾譯。但得其旨。不可於此妄生",
    "X26n0553_001:0872b07": "是非)。△二顯空德分二。初總標。二別釋。初總標。",
    "X26n0553_001:0872b08": "舍利子。是諸法空相。不生不滅。不垢不淨。不增不減。",
    "X26n0553_001:0872b09": "是諸法者。即五蘊等法也。空相者。即諸法之真空",
    "X26n0553_001:0872b10": "實相也。葢前示五蘊幻有。即是真空。而未說其相。",
    "X26n0553_001:0872b11": "故今示云。是諸法空相。既云諸法空相。則不可離",
    "X26n0553_001:0872b12": "諸法而別言空相。此直指諸法當體。即是真空之",
    "X26n0553_001:0872b13": "相。譬如水月鏡像。體離生滅垢淨增減。故不可作",
    "X26n0553_001:0872b14": "之令生。壞之使滅。染之令垢。治之使淨。加之令增。",
    "X26n0553_001:0872b15": "損之使減。何以故。以彼影像無實。當體即空。亦如",
    "X26n0553_001:0872b16": "虗空。不可以生滅垢淨增減名之。真空之相亦爾。",
    "X26n0553_001:0872b17": "故不可得而名之。乃強名曰實相。實相之相。非五",
    "X26n0553_001:0872b18": "眼能窺。心智所測。唯證者能知。葢生滅。約指蘊處",
    "X26n0553_001:0872b19": "界。垢淨。約指四諦因緣。增減。約指智得。以蘊等是",
    "X26n0553_001:0872b20": "迷真逐妄。故見生滅。十二因緣。有流轉還滅二門。",
    "X26n0553_001:0872b21": "其流轉門。是苦集二諦。乃世間因果故垢。其還滅",
    "X26n0553_001:0872b22": "門。是道滅二諦。乃出世因果故淨。菩薩修行。道有",
    "X26n0553_001:0872b23": "所增。而惑有所減。故云增減。今言不生滅垢淨增",
    "X26n0553_001:0872b24": "減。是發明諸法真空相中。本無凡聖修證因果等",
    "X26n0553_001:0872c01": "法。直顯般若一真空體。使人諸見脫落。一絲不掛。",
    "X26n0553_001:0872c02": "獨露真常。即如如佛(還源觀中云。隨流加染而不垢。返流除染而不淨。在聖體",
    "X26n0553_001:0872c03": "而不增。處凡流而不減。略疏云。色從緣起。真空不生。色從緣謝。真空不滅。又隨流不染。出障非淨。又障盡",
    "X26n0553_001:0872c04": "非減。德滿不增。此生滅垢淨增減。是有為法相。翻此以顯真空之相。故云空相)。△二別釋",
    "X26n0553_001:0872c05": "分四。初釋蘊處界。二釋十二因緣。三釋四諦。四釋",
    "X26n0553_001:0872c06": "智得。初釋蘊處界。",
    "X26n0553_001:0872c07": "是故空中無色。無受想行識。無眼耳鼻舌身意。無色",
    "X26n0553_001:0872c08": "聲香味觸法。無眼界。乃至無意識界。",
    "X26n0553_001:0872c09": "是故者。承上起下之詞。以發明諸法空相不生滅",
    "X26n0553_001:0872c10": "等之故。故無色受等也。空中者。即空相之中。以真",
    "X26n0553_001:0872c11": "空實相。本離一切凡聖等法。故無蘊處界因緣修",
    "X26n0553_001:0872c12": "證之相。至於般若空中。空性尚不可得。況有蘊處",
    "X26n0553_001:0872c13": "界等法。故云無也。葢無。非同龜毛兔角之無。乃即",
    "X26n0553_001:0872c14": "一切相。離一切相為無。以妄情一息。凡聖見銷。真",
    "X26n0553_001:0872c15": "空獨露。故無蘊處界等可得。無色至行識。是無五",
    "X26n0553_001:0872c16": "蘊也。無眼耳至觸法。是無十二處也。無眼界至無",
    "X26n0553_001:0872c17": "意識界。是無十八界也。此合六根六塵。為十二處。",
    "X26n0553_001:0872c18": "(根以能生識為義。塵以染污情識為義)合六根六塵六識。為十八界。",
    "X26n0553_001:0872c19": "在內為六根。在外為六塵。根塵相對。識生其中。所",
    "X26n0553_001:0872c20": "謂眼識。耳識。鼻識。舌識。身識。意識。(界以界別為義。謂此十八法。各",
    "X26n0553_001:0872c21": "有別體。義無渾濫。如眼以色為界。耳以聲為界。乃至意以法為界。眼不能越色有見。耳不能越聲有聞。乃",
    "X26n0553_001:0872c22": "至意不能越法有知。色以眼為界。以色必眼所見。非聲香等能對眼故。乃至意以法為界。以法必意所知。",
    "X26n0553_001:0872c23": "非聲香等能對意故。眼識界。是眼家之識。必依眼根始發。非依餘根能發。而眼亦不能發聲香等識。故此",
    "X26n0553_001:0872c24": "為別。餘可例知)乃至者。是舉其始末。而包括其中也。此蘊",
    "X26n0553_001:0873a01": "處界。名為三科法門。法門雖三。總色心二法。開合",
    "X26n0553_001:0873a02": "不同。佛為迷心不迷色人。說五蘊法。合色為一分。",
    "X26n0553_001:0873a03": "開心為四分。(受想行識皆心分故)為迷色不迷心人。說十二",
    "X26n0553_001:0873a04": "處法。開色為十分半。(謂內五根。外六塵。法塵半分故)合心為一分",
    "X26n0553_001:0873a05": "半。(謂意根一分法塵半分)為心色俱迷人。說十八界。開色為",
    "X26n0553_001:0873a06": "十分半。(準上應知)開心為七分半。(謂眼耳鼻舌身意之六識。加意根一分。法",
    "X26n0553_001:0873a07": "塵半分)如來逗眾生機。說此三科法門。各隨根性。任",
    "X26n0553_001:0873a08": "修一法。即能悟入。今此般若真空門中。都無是事。",
    "X26n0553_001:0873a09": "是故言無。正顯真空實相體非質礙。領納。審思。造",
    "X26n0553_001:0873a10": "作。了別。積聚之相。故無色受想行識也。真空實相。",
    "X26n0553_001:0873a11": "體非根塵。能入所入之相。故無十二處也。真空實",
    "X26n0553_001:0873a12": "相。體非根塵識別之相。故無十八界也。△二釋十",
    "X26n0553_001:0873a13": "二因緣。",
    "X26n0553_001:0873a14": "無無明。亦無無明盡。乃至無老死。亦無老死盡。",
    "X26n0553_001:0873a15": "此名十二因緣。亦名緣起。亦名緣生。所謂無明緣",
    "X26n0553_001:0873a16": "行。行緣識。識緣名色。名色緣六入。六入緣觸。觸緣",
    "X26n0553_001:0873a17": "受。受緣愛。愛緣取。取緣有。有緣生。生緣老死。言無",
    "X26n0553_001:0873a18": "明者。昏暗義也。(謂過去世煩惱之惑。覆葢真性。無妙覺之明。妄認四大為自身相。六",
    "X26n0553_001:0873a19": "塵緣影為自心相。故名無明。大般若經云。如無所有。如是而有。若於如是無所有法。不能了達。說名無明。",
    "X26n0553_001:0873a20": "何等法無所有。謂蘊處界。乃至十八不共法。一切智。道相智。一切相智。彼由無明。及愛勢力分別。執著斷",
    "X26n0553_001:0873a21": "常二邊。由此不知不見諸法無所有性)行者。造作也。(謂過去身口。造作善不善業。故",
    "X26n0553_001:0873a22": "名行)識者。心王也。(真妄和合。名之為識。由過去惑業相牽。致令此神識。投托母胎)名",
    "X26n0553_001:0873a23": "色者。名即心。色即身也。(從托母胎。至第五箇七日。生諸根形。四肢差別。是為",
    "X26n0553_001:0873a24": "名色)六入者。六根也。(從名色後至第七箇七日。六根開張。有入六塵之用。故名六入。",
    "X26n0553_001:0873b01": "亦名六處)觸者。觸對也。(從出胎已來。至三四歲時。六根雖觸對六塵。然未能了知生苦",
    "X26n0553_001:0873b02": "樂想。故名為觸)受者。領納也。(從五六歲。至十二三歲時。因外六塵。觸對六根。即能領納",
    "X26n0553_001:0873b03": "前境好惡等事。然猶未能起婬貪等心。故名為受)愛者。貪愛也。(從十四五歲。至十八",
    "X26n0553_001:0873b04": "九歲。貪於姓欲諸境。及勝妙等事。然猶未能廣徧追求。故名為愛)取者。求取也。(從二",
    "X26n0553_001:0873b05": "十歲後。貪欲轉盛。於五塵境。廣徧馳求。故名為取)有者。後有也。(因馳求諸境。起善惡",
    "X26n0553_001:0873b06": "業。積集牽引當生三界有漏之果。故名為有)生者。受生也。(今現世所作善惡之業。後",
    "X26n0553_001:0873b07": "世還於六道四生中受生。故名為生)老死者。衰壞也。(謂來世受生已後。五蘊之身。衰",
    "X26n0553_001:0873b08": "已還壞。是名老死)此十二法。展轉感果。故名因。互相由藉。",
    "X26n0553_001:0873b09": "名為緣。三世相續循還無有間斷。如輪迴轉。故曰",
    "X26n0553_001:0873b10": "輪迴。始由過去世無明行為因。招感現在識名色",
    "X26n0553_001:0873b11": "六入觸受五者為果。由現在果。起愛取有三者為",
    "X26n0553_001:0873b12": "現在因。由現在因。而感未來世生老死之果。此是",
    "X26n0553_001:0873b13": "生相。即凡夫法。名流轉門。若緣覺人。悟此諸法緣",
    "X26n0553_001:0873b14": "生。而無明滅則行滅。乃至老死滅。此是滅相。即緣",
    "X26n0553_001:0873b15": "覺法。名還滅門。若以般若觀慧。照了無明體性皆",
    "X26n0553_001:0873b16": "空。無生滅相。故云無無明。亦無無明盡。乃至無老",
    "X26n0553_001:0873b17": "死。亦無老死盡。言無無明。是舉流轉初相空。亦無",
    "X26n0553_001:0873b18": "無明盡。是舉還滅初相空。乃至無老死。是舉流轉",
    "X26n0553_001:0873b19": "末相空。亦無老死盡。是舉還滅末相空。盡即滅也。",
    "X26n0553_001:0873b20": "此葢舉其始末空。而該其中。以顯般若真空。體非",
    "X26n0553_001:0873b21": "流轉還滅之相。故無十二因緣也。△三釋四諦。",
    "X26n0553_001:0873b22": "無苦集滅道。",
    "X26n0553_001:0873b23": "苦即生死苦果。集是惑業苦因。此是世間因果。滅",
    "X26n0553_001:0873b24": "即涅槃樂果。道是道品樂因。此是出世間因果。智",
    "X26n0553_001:0873c01": "度論云。世間及身。是苦果。貪愛瞋癡等諸煩惱。是",
    "X26n0553_001:0873c02": "苦因。煩惱滅。是苦滅。滅煩惱方法。是名為道。如來",
    "X26n0553_001:0873c03": "說此四聖諦法。葢為凡夫二乘。不知三界五蘊諸",
    "X26n0553_001:0873c04": "法。如幻如化。本自無生。性相寂滅。生死涅槃。猶如",
    "X26n0553_001:0873c05": "昨夢。而於無生法中。妄見生滅。橫受輪迴。譬如陽",
    "X26n0553_001:0873c06": "燄無水處。妄作水想。徒自疲勞。是故如來令彼知",
    "X26n0553_001:0873c07": "苦斷集。慕滅修道。暫息苦本。聲聞不了。躭寂滅樂。",
    "X26n0553_001:0873c08": "以為實證。大乘菩薩。修般若觀。見真空理。無生滅",
    "X26n0553_001:0873c09": "修證之法。生滅修證。自性空故。故云無苦集滅道",
    "X26n0553_001:0873c10": "(諦者。審實也。凡夫雖有苦集。而不審實。不得稱諦。無倒聖智。審知境故。故名聖諦。道品者。即三十七品菩",
    "X26n0553_001:0873c11": "提分法。詳餘經論)。△四釋智得。",
    "X26n0553_001:0873c12": "無智亦無得。",
    "X26n0553_001:0873c13": "智即能觀之智。得即所證之理。意明不但無蘊處",
    "X26n0553_001:0873c14": "界諦緣諸法。即三乘人能證所證。及修般若菩薩",
    "X26n0553_001:0873c15": "空諸法之智。與空智之所得理亦無。蓋法性如空。",
    "X26n0553_001:0873c16": "以眼病故。於空見華而取證。故大般若經云。欲知",
    "X26n0553_001:0873c17": "說如來不能證諸佛法秘密義趣。當學如是甚深",
    "X26n0553_001:0873c18": "般若波羅蜜多。何以故。所證佛法及能證者。不可",
    "X26n0553_001:0873c19": "得故。又云。於一切法勝義諦中。能證。所證。證處。證",
    "X26n0553_001:0873c20": "時。及由此證。若合若離。皆不可得。不可見故。菩薩",
    "X26n0553_001:0873c21": "於諸法空。不應作證。謂觀法空時。先作是念。我應",
    "X26n0553_001:0873c22": "觀法諸相皆空。不應作證。我為學故。觀諸法空。不",
    "X26n0553_001:0873c23": "為證故。觀諸法空。乃至我於無上正等菩提。今時",
    "X26n0553_001:0873c24": "應學。不應作證。故智度論云。菩提深入空故。知空",
    "X26n0553_001:0874a01": "亦空。涅槃亦空。故無所證。以證不證法不可得故。",
    "X26n0553_001:0874a02": "始從五蘊。終至四諦。乃三乘人修道所觀之境。今",
    "X26n0553_001:0874a03": "修般若。如大火聚。無論淨穢。觸處皆燒。是故真空",
    "X26n0553_001:0874a04": "理顯。凡情蕩盡。真如聖境。一切智智。悉不可得。故",
    "X26n0553_001:0874a05": "世之蘊處界。出世之四諦因緣。以至能證所證。莫",
    "X26n0553_001:0874a06": "不皆空。是則人法兩忘。境智雙泯。如病去藥除。故",
    "X26n0553_001:0874a07": "云無智亦無得。△三依法修證分。二初明菩薩得",
    "X26n0553_001:0874a08": "涅槃二。明諸佛得菩提。初明菩薩得涅槃。",
    "X26n0553_001:0874a09": "以無所得故。菩提薩埵。依般若波羅蜜多故。心無罣",
    "X26n0553_001:0874a10": "礙。無罣礙故。無有恐怖。遠離顛倒夢想。究竟涅槃。",
    "X26n0553_001:0874a11": "以無所得故者。承上諸無字而言。謂由前諸法無",
    "X26n0553_001:0874a12": "所得之故。菩薩因依之而修得究竟涅槃。故此無",
    "X26n0553_001:0874a13": "字乃統一經之旨。葢由法性如如。體本寂滅。若以",
    "X26n0553_001:0874a14": "有所得心。即迷本真。失於般若觀慧。何由遠離顛",
    "X26n0553_001:0874a15": "倒。得於究竟涅槃。涅槃經云。無所得者。則名為慧。",
    "X26n0553_001:0874a16": "菩薩得是慧故。名無所得。又無所得者。名大涅槃。",
    "X26n0553_001:0874a17": "菩薩安住大涅槃中。不見一切諸法性相。故名無",
    "X26n0553_001:0874a18": "所得。又無所得者。名為大乘。菩薩不住諸法。故名",
    "X26n0553_001:0874a19": "大乘。清涼云。無所得即般若相。由得般若無得智",
    "X26n0553_001:0874a20": "慧。故方得也。大品云。以無所得而為方便。智度論",
    "X26n0553_001:0874a21": "云。有二種空。一無方便空。故墮二乘地。二有方便",
    "X26n0553_001:0874a22": "空。則無所墮。直至無上菩提。復有二種空。一但行",
    "X26n0553_001:0874a23": "空。墮二乘地。二行不可得空。空亦不可得。則無處",
    "X26n0553_001:0874a24": "可墮。故諸菩薩以般若方便觀慧。照諸法空。故於",
    "X26n0553_001:0874b01": "蘊處界因緣諦相。及能證所證。皆無所得。以此無",
    "X26n0553_001:0874b02": "所得心故。而依般若修行。則業累解脫。由依此修",
    "X26n0553_001:0874b03": "行故。則惑不礙心。境不礙智。故心無罣礙。由無罣",
    "X26n0553_001:0874b04": "礙。則業累解脫。以業脫故。則外無三界果報之恐",
    "X26n0553_001:0874b05": "怖。由無果報。則內永離煩惱之顛倒夢想。以離煩",
    "X26n0553_001:0874b06": "惱。則真常獨露。是為究竟涅槃。斯顯般若真空。體",
    "X26n0553_001:0874b07": "非生滅。違因失果。故諸菩薩。於一切法無所得。是",
    "X26n0553_001:0874b08": "得究竟涅槃。然一大部般若。皆以無所得而為宗",
    "X26n0553_001:0874b09": "致。設有一法過涅槃上者。亦如夢如幻。悉不可得。",
    "X26n0553_001:0874b10": "故大般若經云。雖達一切法自性皆空。而諸菩薩。",
    "X26n0553_001:0874b11": "因此般若波羅蜜多。證得無上正等菩提。轉妙法",
    "X26n0553_001:0874b12": "輪。度無量眾。雖證菩提。而無所證。證不證法。皆不",
    "X26n0553_001:0874b13": "可得故。以不可得。即無能證所證諸忘知見。由無",
    "X26n0553_001:0874b14": "妄見。故無顛倒之煩惱。若有所證。即是顛倒夢想。",
    "X26n0553_001:0874b15": "豈得涅槃菩提。金剛般若不壞假名論云。若論菩",
    "X26n0553_001:0874b16": "薩證真實時。乃至法身亦無得故。菩提薩埵者。是",
    "X26n0553_001:0874b17": "能依之人。般若波羅蜜多者。是所依之法。心無罣",
    "X26n0553_001:0874b18": "礙顛倒夢想。是能空之障。究竟涅槃。是所證之果。",
    "X26n0553_001:0874b19": "究竟涅槃者。五住究盡。二死永亡。名為究竟。亦名",
    "X26n0553_001:0874b20": "無餘。以究盡涅槃之際故。復名無住處涅槃。非同",
    "X26n0553_001:0874b21": "二乘。但離見思惑。名為解脫。權得化城之涅槃。誠",
    "X26n0553_001:0874b22": "非究竟。梵稱涅槃。華言圓寂。圓。謂德無不備。寂。謂",
    "X26n0553_001:0874b23": "障無不盡。亦翻大滅度。大即實相。滅即蘊空。度即",
    "X26n0553_001:0874b24": "越苦。又大即法身。滅即解脫。度即般若。菩薩修般",
    "X26n0553_001:0874c01": "若。觀諸法空。實相理顯。了生死幻身。即本法身。煩",
    "X26n0553_001:0874c02": "惱即般若。結業即解脫。此則三障頓空。三德斯圓。",
    "X26n0553_001:0874c03": "是謂究竟涅槃(三障者。即業障。報障。煩惱障也。業能縛眾生。在生死獄。不得解脫。故",
    "X26n0553_001:0874c04": "名罣礙。三界果報。猶如火宅。是可畏相。故名恐怖。無明體性。是顛倒法。猶如夢想。故名顛倒夢想。由離煩",
    "X26n0553_001:0874c05": "惱。則不起惑結業。由離結業。則無果報矣。五住者。即五住地惑。此惑能令眾生。住著生死故也。一。一切見",
    "X26n0553_001:0874c06": "住。即三界見惑也。二。欲愛住。即欲界思惑也。三。色愛住。即色界思惑也。四有愛住。即無色界思惑也。五。無",
    "X26n0553_001:0874c07": "明住。即根本無明惑也。二乘未了此惑。故沉滯於空。即住方便土。大乘菩薩。方便斷除。猶餘惑未盡。故住",
    "X26n0553_001:0874c08": "實報土。今修般若。餘惑頓破。故名究竟)。△二明諸佛得菩提。",
    "X26n0553_001:0874c09": "三世諸佛。依般若波羅蜜多故。得阿耨多羅三藐三",
    "X26n0553_001:0874c10": "菩提。",
    "X26n0553_001:0874c11": "三世者。過去。未來。現在也。阿耨多羅三藐三菩提",
    "X26n0553_001:0874c12": "者。華言無上正等正覺。即諸佛所證之道。意明非",
    "X26n0553_001:0874c13": "獨菩薩以無所得心。依般若而得涅槃。三世諸佛",
    "X26n0553_001:0874c14": "亦以無所得心。依般若而得無上菩提。菩提涅槃。",
    "X26n0553_001:0874c15": "原無二路。皆依般若而得。捨此般若。而無有得之",
    "X26n0553_001:0874c16": "者。故大般若經云。一切如來應正等覺。乘如是乘。",
    "X26n0553_001:0874c17": "行如是道。來至無上正等菩提。此乘此道。當知即",
    "X26n0553_001:0874c18": "是甚深般若波羅蜜多。摩訶般若經云。諸法自相",
    "X26n0553_001:0874c19": "空。即是阿耨多羅三藐三菩提。又云。菩薩行般若",
    "X26n0553_001:0874c20": "作佛已。變名為阿耨多羅三藐三菩提。菩提是智",
    "X26n0553_001:0874c21": "德。涅槃是斷德。菩提涅槃。其名雖二。而皆是極聖",
    "X26n0553_001:0874c22": "所證二轉依果。以惑非智而不斷。智非斷而不圓。",
    "X26n0553_001:0874c23": "故大般若經云。菩薩於菩提道。及一切波羅蜜多。",
    "X26n0553_001:0874c24": "已圓滿故。由一剎那相應妙慧。證得如來一切相",
    "X26n0553_001:0875a01": "智。爾時一切煩惱習氣相續永不生故。名無餘斷。",
    "X26n0553_001:0875a02": "則名如來應正等覺。是知如是二果。皆依般若波",
    "X26n0553_001:0875a03": "羅蜜多而得成就也。佛者。梵音具云佛陀。華言覺",
    "X26n0553_001:0875a04": "乃窮理盡性之稱。所謂悟性真常。了惑虗妄。運無",
    "X26n0553_001:0875a05": "緣慈。度有情界。行滿果圓。故謂之大覺也。大般若",
    "X26n0553_001:0875a06": "經云。於一切法。自然開覺。故名佛陀。如實開覺一",
    "X26n0553_001:0875a07": "切有情。令離顛倒惡業眾苦。故名佛陀。以何義故。",
    "X26n0553_001:0875a08": "名為菩提。證法空義。及證真如義。是菩提義。諸佛",
    "X26n0553_001:0875a09": "所有真淨妙覺。故名菩提。諸佛由此現覺諸法一",
    "X26n0553_001:0875a10": "切種相。故名菩提(如來者。謂乘先佛道來成正覺。故名如來。又然諸法相。有佛無",
    "X26n0553_001:0875a11": "佛。法界法爾。佛於此相。如實現覺。故名如來。又如來依般若波羅蜜多。如實覺一切法真如。不虗妄。不變",
    "X26n0553_001:0875a12": "異。由此覺真如相故。說名如來應正等覺。言智德者。謂以平等智慧。照了諸法圓融。通達無礙。隨眾生機。",
    "X26n0553_001:0875a13": "為其演說。而無差謬也。斷德者。謂斷除一切煩惱惑業淨盡無餘。隨所化住處。惡不能染。縱任自在。而無",
    "X26n0553_001:0875a14": "累縛也。二轉依果者。以悟煩惱即菩提。故轉煩惱而依菩提。乃諸佛所證之道。以生死即涅槃。故轉生死",
    "X26n0553_001:0875a15": "而依涅槃。是諸佛所證之果也)。△四結讚功能。",
    "X26n0553_001:0875a16": "故知般若波羅蜜多。是大神呪。是大明呪。是無上呪。",
    "X26n0553_001:0875a17": "是無等等呪。能除一切苦。真實不虗。",
    "X26n0553_001:0875a18": "故知者。承上菩薩諸佛。皆依此深般若而證得涅",
    "X26n0553_001:0875a19": "槃菩提。由是故知般若功用。不可思議。非名言數",
    "X26n0553_001:0875a20": "量能宣。乃以四種呪而讚喻之。神以不測為義。明",
    "X26n0553_001:0875a21": "能破暗。謂此般若神功妙用。非心量所知。能滅無",
    "X26n0553_001:0875a22": "明癡暗。而顯真空智理。證得菩提涅槃。更無有法",
    "X26n0553_001:0875a23": "出於其上。故云無上。是諸佛秘密之心印。故亦無",
    "X26n0553_001:0875a24": "有法與之比倫。故云無等等。又此般若名無比法。",
    "X26n0553_001:0875b01": "復無有無比法與之比。故名無等等。五住結盡二",
    "X26n0553_001:0875b02": "死俱亡。四生果謝。萬累都損。故云能除一切苦。如",
    "X26n0553_001:0875b03": "是般若妙用難思。了妄即真。即凡成聖。決定息苦",
    "X26n0553_001:0875b04": "無疑。特令眾生信受奉行。故云真實不虗。大般若",
    "X26n0553_001:0875b05": "經云。學此般若波羅蜜多大呪王時。於我及法。雖",
    "X26n0553_001:0875b06": "無所得。而能證得無上正等菩提。(智論云。何故名般若為大明呪。",
    "X26n0553_001:0875b07": "謂諸外道。俱有種種呪術。利益人民。能隨意所欲。使諸鬼神。大得名聲。人民歸伏。般若波羅蜜。於諸呪術",
    "X26n0553_001:0875b08": "中。是大呪術。常與眾生道德樂故。諸餘呪術。能起貪瞋煩惱。自在作惡。墮三惡道。是般若波羅蜜呪。能滅",
    "X26n0553_001:0875b09": "禪定佛道涅槃諸著。何況貪瞋麤病。是故名為大明呪無上呪無等等呪。又是呪能令人離老病死。能立",
    "X26n0553_001:0875b10": "眾生於大乘。能令行者。於一切眾生中最大。是故言大呪。能如是利益。故名無上。古有仙人。所作能知他",
    "X26n0553_001:0875b11": "人心呪。名抑叉尼。能飛行變化呪。名揵陀梨。能住壽過千歲萬歲呪。於諸呪中。無與等。於此無等呪術中。",
    "X26n0553_001:0875b12": "般若波羅蜜。過出無量。故名無等等。又諸佛法名等。般若波羅蜜。得佛因緣。故言無等等。又諸佛於一切",
    "X26n0553_001:0875b13": "眾生中名無等。是般若呪術佛所作。故名無等等呪)。△二密說般若。",
    "X26n0553_001:0875b14": "故說般若波羅蜜多呪。即說呪曰。揭諦揭諦。波羅揭",
    "X26n0553_001:0875b15": "諦。波羅僧揭諦。菩提薩婆訶",
    "X26n0553_001:0875b16": "此密說般若。是不思議境。體即真空。無異顯說。但",
    "X26n0553_001:0875b17": "以顯說。恐人依文解義。依說起見。復執真空實有",
    "X26n0553_001:0875b18": "其體。遂成實法。還同生滅。不知真空亦空。而反生",
    "X26n0553_001:0875b19": "執著。復墮無明。故大般若經云。一切法自性空。空",
    "X26n0553_001:0875b20": "性不應執著空性。空中空性尚不可得。況有空性",
    "X26n0553_001:0875b21": "能執著空。所以不了真空本如。便以智求智。智則",
    "X26n0553_001:0875b22": "成解。解即失真。起於照心。照則立境。隨照失體。返",
    "X26n0553_001:0875b23": "成影事。是以大智居於目前。翻為名相之境。故永",
    "X26n0553_001:0875b24": "嘉云。不離當處常湛然。覓則知君不可見。今此密",
    "X26n0553_001:0875c01": "說般若。正使人情忘智泯。不假尋求。真空現前。倐",
    "X26n0553_001:0875c02": "然默證。踰於符契。故謂之曰呪。即如來難思秘密",
    "X26n0553_001:0875c03": "真實之語。呪願眾生如佛無異。是故持誦者。當空",
    "X26n0553_001:0875c04": "其心。而一其念。念念無間。如蜾臝之呪螟蛉。自然",
    "X26n0553_001:0875c05": "冥妄契真。即凡成聖。或云顯說令解生慧。滅煩惱",
    "X26n0553_001:0875c06": "障。密說令誦生福。滅罪業障。或有強釋。以揭諦翻",
    "X26n0553_001:0875c07": "為度。波羅為彼岸。僧為眾。謂自度度他。與眾同到",
    "X26n0553_001:0875c08": "菩提彼岸。如是翻釋。有乖至理。全非聖意。既云密",
    "X26n0553_001:0875c09": "說。人寧解之。尚非小聖因位菩薩能測。況容凡愚。",
    "X26n0553_001:0875c10": "可以義釋。名言雙絕。理事兩忘。爍迦羅眼。窺摸不",
    "X26n0553_001:0875c11": "著。一落心思。便成知見渣滓。知見立知。即無明本。",
    "X26n0553_001:0875c12": "無明斯立。萬劫汩沉。一切苦厄。何由度哉。心思若",
    "X26n0553_001:0875c13": "絕。知見是泯。無明斯破。而彼岸斯到矣(薩婆訶。即娑婆訶。翻",
    "X26n0553_001:0875c14": "速疾成就。又云是圓寂義。其義眾多。詳如餘處)。",
    "X26n0553_001:0875c16": "般若波羅蜜多心經添足(終)"
}