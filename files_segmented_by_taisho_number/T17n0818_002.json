{
    "T17n0818_002:0829a02": "大莊嚴法門經卷下亦名文殊師利神通力經，亦名勝金色光明德女經",
    "T17n0818_002:0829a04": "隋天竺三藏那連提耶舍譯",
    "T17n0818_002:0829a05": "爾時世尊與侍者阿難，在耆闍崛山頂大經",
    "T17n0818_002:0829a06": "行處，遙讚文殊師利言：「善哉善哉。文殊師利！",
    "T17n0818_002:0829a07": "善說菩薩最勝精進方便法門，如汝所說。」讚",
    "T17n0818_002:0829a08": "此語時，其聲遍滿三千大千世界，一切大地",
    "T17n0818_002:0829a09": "六種震動。是時無量天、龍、夜叉、乾闥婆、阿修",
    "T17n0818_002:0829a10": "羅、迦樓羅、緊那羅、摩睺羅伽、人非人等，帝釋",
    "T17n0818_002:0829a11": "天王、大梵天王、四天大王，皆悉尋聲同詣佛",
    "T17n0818_002:0829a12": "所，恭敬禮足却住一面，俱白佛言：「世尊！向聞",
    "T17n0818_002:0829a13": "如來讚善哉聲遍大千界，地皆震動，未審如",
    "T17n0818_002:0829a14": "來讚歎誰耶？」爾時世尊告諸大眾：「我向讚歎",
    "T17n0818_002:0829a15": "文殊師利。」是時大眾復白佛言：「世尊！文殊師",
    "T17n0818_002:0829a16": "利今在何處？」佛言：「在王舍城東門路上，共金",
    "T17n0818_002:0829a17": "色女為諸大眾敷演妙法。汝等若欲樂聞法",
    "T17n0818_002:0829a18": "者，宜可往彼。」是時一切天、龍、夜叉、乾闥婆、阿修",
    "T17n0818_002:0829a19": "羅、迦樓羅、緊那羅、摩睺羅伽、人非人等，帝釋",
    "T17n0818_002:0829a20": "天王、大梵天王、四天大王，聞佛教已，俱詣文",
    "T17n0818_002:0829a21": "殊師利所，各現自身殊勝光明，雨天妙華遍",
    "T17n0818_002:0829a22": "王舍城及諸大眾。爾時一切人天大眾，皆得",
    "T17n0818_002:0829a23": "相見無有障礙。時王舍城一切人民，見諸天",
    "T17n0818_002:0829a24": "眾及見妙華，皆共相隨往文殊師利所。爾時",
    "T17n0818_002:0829a25": "阿闍世王，以大威德莊嚴四兵及後宮婇女，",
    "T17n0818_002:0829a26": "亦皆往詣文殊師利所。是時城中一切王子，",
    "T17n0818_002:0829a27": "大臣長者居士子等，見金色女心住寂滅，皆",
    "T17n0818_002:0829a28": "捨染心五根清淨，具諸慚愧無復煩惱。時文",
    "T17n0818_002:0829a29": "殊師利，見此大眾於金色女無染心已，問金",
    "T17n0818_002:0829b01": "色女言：「汝今煩惱置在何處，令諸王子乃至",
    "T17n0818_002:0829b02": "居士子等不生染心？」金色女言：「一切煩惱及",
    "T17n0818_002:0829b03": "眾生煩惱，皆住智慧解脫之岸、如如法界平",
    "T17n0818_002:0829b04": "等法中。彼諸煩惱非有生、非有滅，亦不安置，",
    "T17n0818_002:0829b05": "我如是知、如是正見煩惱體性。」文殊師利語",
    "T17n0818_002:0829b06": "金色女言：「何者是煩惱體性？」金色女言：「諸惡",
    "T17n0818_002:0829b07": "覺觀是煩惱體性，不淨攀緣故煩惱則生，清",
    "T17n0818_002:0829b08": "淨覺觀故煩惱如客，是故煩惱不與空智和",
    "T17n0818_002:0829b09": "合，不與無相無願和合。如大毒蛇眼視人時",
    "T17n0818_002:0829b10": "人便消滅，若有智人持阿伽陀藥往彼蛇所，",
    "T17n0818_002:0829b11": "蛇聞藥氣即便失毒，乃至童子種種觸惱不",
    "T17n0818_002:0829b12": "能為害。文殊師利！我於昔時惡覺觀故顛倒",
    "T17n0818_002:0829b13": "心生，為煩惱火之所焚燒愛著自身，不知此",
    "T17n0818_002:0829b14": "身如沫如炎、如幻如化、如於夢中，受五欲樂",
    "T17n0818_002:0829b15": "如蜜塗刀，愚者貪味不覺傷舌。又如草露見",
    "T17n0818_002:0829b16": "日便消，不知諸行無常迅速，不知五陰一向",
    "T17n0818_002:0829b17": "常苦，不知自身性不清淨，不知一切法離我",
    "T17n0818_002:0829b18": "我所種種差別，不知自無所見令他闇蔽，不",
    "T17n0818_002:0829b19": "知自縛復令他縛。我未聞法於此諸法不得",
    "T17n0818_002:0829b20": "解脫，我今聞法得智慧已，於諸煩惱而得解",
    "T17n0818_002:0829b21": "脫，是故一切眾生於我身所不生貪心。文殊",
    "T17n0818_002:0829b22": "師利！譬如光明不與闇住，如是離貪心者煩",
    "T17n0818_002:0829b23": "惱不住。」爾時金色女對文殊師利說是法已，",
    "T17n0818_002:0829b24": "白文殊師利言：「一切天人大眾雲集，唯願慈",
    "T17n0818_002:0829b25": "悲具說法力，開示人天令知一切煩惱體性，",
    "T17n0818_002:0829b26": "知體性已於諸眾生起憐愍心，為諸眾生得",
    "T17n0818_002:0829b27": "安隱故，發阿耨多羅三藐三菩提心。」時文殊",
    "T17n0818_002:0829b28": "師利復作是言：「此煩惱體性難信難解。何以",
    "T17n0818_002:0829b29": "故？此煩惱性即是菩提故。譬如火未出時不",
    "T17n0818_002:0829c01": "能燒薪，如是不生煩惱於流轉中不受生死；",
    "T17n0818_002:0829c02": "如火出已即能燒薪，惡覺生者流轉生死。譬",
    "T17n0818_002:0829c03": "如火燒大𧂐草木火勢難滅，如是惡見毒心",
    "T17n0818_002:0829c04": "與煩惱合，於三界中熾然常燒無有休息。譬",
    "T17n0818_002:0829c05": "如無薪火不得然，如是遠離惡見煩惱不生",
    "T17n0818_002:0829c06": "三界。譬如火然設百千歲，無有利益亦不增",
    "T17n0818_002:0829c07": "多，煩惱熾火亦復如是，至百千年無所利益",
    "T17n0818_002:0829c08": "亦不增多。譬如火滅不至方所，如是智慧滅",
    "T17n0818_002:0829c09": "諸煩惱，亦復如是不至方所。譬如猛火無能",
    "T17n0818_002:0829c10": "入者，如是自性清淨，客塵煩惱生而不能染。」",
    "T17n0818_002:0829c11": "爾時文殊師利問金色女言：「云何見身？」金色",
    "T17n0818_002:0829c12": "女言：「如見水中月。」又問：「云何見五陰？」女言：「如",
    "T17n0818_002:0829c13": "見佛所化人。」又問：「云何見十八界？」女言：「如見",
    "T17n0818_002:0829c14": "劫火燒諸世界。」又問：「云何見十二入？」女言：「如",
    "T17n0818_002:0829c15": "不作業行。」又問：「云何見四眾？」女言：「如見上虛",
    "T17n0818_002:0829c16": "空。」又問：「云何觀自身？」金色女言：「知從父母和",
    "T17n0818_002:0829c17": "合而生。」又問：「云何見我身？」女言：「如盲人見",
    "T17n0818_002:0829c18": "色。」又問：「汝今聽此法耶？」金色女言：「如幻人聽",
    "T17n0818_002:0829c19": "法。」又問：「汝發阿耨多羅三藐三菩提心耶？」金",
    "T17n0818_002:0829c20": "色女言：「我已發心，不復更發。」又問：「汝行檀那",
    "T17n0818_002:0829c21": "波羅蜜耶？」女言：「煩惱中不行亦不捨。」又問：「汝",
    "T17n0818_002:0829c22": "滿尸波羅蜜耶？」女言：「滿，如虛空滿。」又問：「汝修",
    "T17n0818_002:0829c23": "羼提波羅蜜耶？」女言：「已修，如一切眾生不生",
    "T17n0818_002:0829c24": "不出。」又問：「汝發毘梨耶波羅蜜耶？」女言：「已發，",
    "T17n0818_002:0829c25": "如一切法不可得。」又問：「汝住禪波羅蜜耶？」女",
    "T17n0818_002:0829c26": "言：「已住，如法界中住。」又問：「汝滿般若波羅蜜",
    "T17n0818_002:0829c27": "耶？」女言：「已滿。云何滿？不增不減方便智故。」又",
    "T17n0818_002:0829c28": "問：「汝修慈耶？」女言：「已修，如一切眾生不生。」又",
    "T17n0818_002:0829c29": "問：「菩薩大悲當於何求？」女言：「於一切眾生煩",
    "T17n0818_002:0830a01": "惱中求。何以故？若眾生無煩惱者，菩薩不發",
    "T17n0818_002:0830a02": "阿耨多羅三藐三菩提心。」文殊師利言：「喜心",
    "T17n0818_002:0830a03": "當於何求？」女言：「於最勝信清淨菩提喜心中",
    "T17n0818_002:0830a04": "求。」文殊師利言：「菩薩捨心云何滿？」女言：「捨離",
    "T17n0818_002:0830a05": "一切眾生鬪諍是名為滿，遠離一切諸法諍",
    "T17n0818_002:0830a06": "論是故名滿。」文殊師利言：「云何名諍論？」女言：",
    "T17n0818_002:0830a07": "「若菩薩自言：『我當捨離一切煩惱，度脫一切眾",
    "T17n0818_002:0830a08": "生。』是名諍論。」文殊師利又言：「與誰諍論？」女",
    "T17n0818_002:0830a09": "言：「一切外道。」又問：「誰是外道？」女言：「於他邪",
    "T17n0818_002:0830a10": "說隨順忍受是名外道。」「復次，菩薩忍心從何",
    "T17n0818_002:0830a11": "而生？」女言：「從一切眾生惱亂中生。何以故？若",
    "T17n0818_002:0830a12": "不惱亂，忍心不生故。若菩薩受諸眾生呵罵",
    "T17n0818_002:0830a13": "打辱，其心如地不起怨恨，是名為忍。」文殊師",
    "T17n0818_002:0830a14": "利言：「云何瞋恨？」女言：「瞋恨者能滅百劫所作",
    "T17n0818_002:0830a15": "善業，是名瞋恨。」又問：「云何非瞋恨？」女言：「若於",
    "T17n0818_002:0830a16": "一切煩惱境中無所障礙，名無瞋恨。」文殊師",
    "T17n0818_002:0830a17": "利言：「菩薩於諍論中云何能勝？」女言：「菩薩於",
    "T17n0818_002:0830a18": "一切法無所分別亦無所得，是名為勝。」文殊",
    "T17n0818_002:0830a19": "復言：「云何菩薩遠離魔怨？」女言：「菩薩雖現行",
    "T17n0818_002:0830a20": "魔業，無所染著，是則名為遠離魔怨。何以故？",
    "T17n0818_002:0830a21": "菩薩雖現五陰煩惱，不與五陰煩惱和合，體",
    "T17n0818_002:0830a22": "性無染故。菩薩雖示生死教化眾生，知一切",
    "T17n0818_002:0830a23": "法無去來故，雖為眾生說天魔道，於一切智",
    "T17n0818_002:0830a24": "中自身遠離我我所故。」文殊問言：「菩薩云何",
    "T17n0818_002:0830a25": "教化眾生？」女言：「當修方便般若波羅蜜，能教",
    "T17n0818_002:0830a26": "化故。」文殊又言：「菩薩云何安住一切眾生？」女",
    "T17n0818_002:0830a27": "言：「如菩薩自住智中，一切眾生亦如是住。」文",
    "T17n0818_002:0830a28": "殊師利言：「女子！一切大眾聞汝說法，心生愛",
    "T17n0818_002:0830a29": "樂恭敬於汝。」女言：「文殊師利！不應如是恭敬",
    "T17n0818_002:0830b01": "供養，如是供養者不名供養。何以故？若見自",
    "T17n0818_002:0830b02": "身、他身及見有法而可說者，不名供養；若不",
    "T17n0818_002:0830b03": "見自身、他身及有法者，是名供養。如是無聞",
    "T17n0818_002:0830b04": "無著是名聽法，亦名供養。」文殊師利言：「云何",
    "T17n0818_002:0830b05": "法供養？」女言：「若觀身如夢、說者如幻、所聞法",
    "T17n0818_002:0830b06": "如響，如是信已不作二種解脫，是名法供養。」",
    "T17n0818_002:0830b07": "文殊問言：「云何聽法？」女言：「如說修行是名",
    "T17n0818_002:0830b08": "聽法。」是金色女以文殊師利童子神通力故，",
    "T17n0818_002:0830b09": "又以自身過去善根智慧力故，於彼眾中如",
    "T17n0818_002:0830b10": "法說法。爾時金色女說此法時，眾中有億千",
    "T17n0818_002:0830b11": "人，發阿耨多羅三藐三菩提心。復有過去深",
    "T17n0818_002:0830b12": "種善根諸天人眾，其數五百得無生法忍。三",
    "T17n0818_002:0830b13": "萬三千天人，遠塵離垢得法眼淨。勝金色女",
    "T17n0818_002:0830b14": "淨心歡喜得順法忍，得順忍已禮文殊師利",
    "T17n0818_002:0830b15": "足，自於己身深生慚愧，作如是言：「我於正法",
    "T17n0818_002:0830b16": "猶如死人，唯願慈愍聽我出家。」文殊師利言：",
    "T17n0818_002:0830b17": "「菩薩出家者，非以自身剃髮名為出家。何以",
    "T17n0818_002:0830b18": "故？若能發大精進為除一切眾生煩惱，是名",
    "T17n0818_002:0830b19": "菩薩出家。非以自身披著染衣名為出家，勤",
    "T17n0818_002:0830b20": "斷眾生三毒染心是名出家。非自持戒行名",
    "T17n0818_002:0830b21": "為出家，能令毀禁安住淨戒是名出家。非以",
    "T17n0818_002:0830b22": "阿蘭若處獨坐思惟名為出家，能於女色生",
    "T17n0818_002:0830b23": "死流轉以慧方便化令解脫是名出家。非以",
    "T17n0818_002:0830b24": "自身守護律儀名為出家，若能廣起四無量",
    "T17n0818_002:0830b25": "心安置眾生是名出家。非以自身修行善法",
    "T17n0818_002:0830b26": "名為出家，能令眾生增益善根是名出家。非",
    "T17n0818_002:0830b27": "以自身得入涅槃名為出家，為欲安置一切",
    "T17n0818_002:0830b28": "眾生入大涅槃是為出家。非以自身除煩惱",
    "T17n0818_002:0830b29": "故名為出家，勤斷一切眾生煩惱名為出家。",
    "T17n0818_002:0830c01": "非以自能將護身心名為出家，將護一切眾",
    "T17n0818_002:0830c02": "生名為出家。非以自解身心縛故名為出家，",
    "T17n0818_002:0830c03": "為解一切眾生身心縛故名為出家。非以自",
    "T17n0818_002:0830c04": "身於生死怖畏得解脫故名為出家，能除一",
    "T17n0818_002:0830c05": "切眾生生死怖畏令得脫者名為出家。非",
    "T17n0818_002:0830c06": "以自樂涅槃名為出家，勤行精進為令眾生",
    "T17n0818_002:0830c07": "滿足一切佛法故名為出家。」文殊師利言：「女",
    "T17n0818_002:0830c08": "子！夫出家者，於一切眾生起慈悲心名為出",
    "T17n0818_002:0830c09": "家。出家者，不見一切眾生惡亦不取相名為",
    "T17n0818_002:0830c10": "出家。出家者，不舉他罪，有慚愧者教令懺悔",
    "T17n0818_002:0830c11": "是名出家。女子！出家者難，名為屬他；菩薩",
    "T17n0818_002:0830c12": "不爾，身心自在無繫屬故。」女言：「云何出家",
    "T17n0818_002:0830c13": "名為屬他？」文殊師利言：「屬戒者名為出家，",
    "T17n0818_002:0830c14": "破戒者不名出家；屬三昧者名為出家，亂",
    "T17n0818_002:0830c15": "心者不名出家；屬智慧者名為出家，愚癡",
    "T17n0818_002:0830c16": "者不名出家；屬解脫者名為出家，離解脫",
    "T17n0818_002:0830c17": "者不名出家。」女子言：「文殊師利！云何菩薩",
    "T17n0818_002:0830c18": "名不屬他？」文殊師利言：「菩薩內自證法不從",
    "T17n0818_002:0830c19": "他學，名不屬他，何以故？菩薩於一切智即",
    "T17n0818_002:0830c20": "自開解故。」爾時文殊師利說此出家法已，五",
    "T17n0818_002:0830c21": "百菩薩心生歡喜，即脫身上衣服瓔珞奉文",
    "T17n0818_002:0830c22": "殊師利，讚言：「善哉善哉！快說此法，我當修行。」",
    "T17n0818_002:0830c23": "爾時文殊師利語金色女言：「汝可上車教化",
    "T17n0818_002:0830c24": "威德長者子，若能教化此長者子即名出家。」",
    "T17n0818_002:0830c25": "爾時文殊師利說此語時，一切大眾咸生疑",
    "T17n0818_002:0830c26": "怪，各作是念：「今此女人已離貪欲，何故乃遣",
    "T17n0818_002:0830c27": "共貪者俱？」爾時金色女知諸大眾心生疑已，",
    "T17n0818_002:0830c28": "語大眾言：「離貪菩薩雖復常與貪者共俱，以",
    "T17n0818_002:0830c29": "教化故遠離惡名；菩薩自離瞋癡，雖與共俱，",
    "T17n0818_002:0831a01": "以教化故亦無惡名；菩薩自離煩惱，雖與煩",
    "T17n0818_002:0831a02": "惱者俱，以教化故遠離惡名。譬如母子共俱",
    "T17n0818_002:0831a03": "常無貪染，離貪菩薩亦復如是，與貪者俱常",
    "T17n0818_002:0831a04": "無貪染。譬如黃門與女人俱亦無貪染，如是",
    "T17n0818_002:0831a05": "菩薩遠離三界，雖行欲界而無欲心。」時金色",
    "T17n0818_002:0831a06": "女諦知生死煩惱惡法，住離欲際，得離欲光",
    "T17n0818_002:0831a07": "明除欲闇冥，禮文殊師利足禮足已，右遶三",
    "T17n0818_002:0831a08": "匝，臨欲上車而說偈言：",
    "T17n0818_002:0831a09": "「我今上車離三毒，　　體性清淨無貪染，",
    "T17n0818_002:0831a10": "遠離瞋恚有慈心，　　無復愚癡得智慧。",
    "T17n0818_002:0831a11": "我貪覺觀已清淨，　　今當上車詣林去。",
    "T17n0818_002:0831a12": "我昔有貪心迷醉，　　耽著財色不覺知，",
    "T17n0818_002:0831a13": "猶如大雲覆大地，　　日光不出不照曜，",
    "T17n0818_002:0831a14": "彼光不去亦不來，　　大雲覆故隱不現。",
    "T17n0818_002:0831a15": "如是眾生煩惱覆，　　清淨大智不光明，",
    "T17n0818_002:0831a16": "彼智不來亦不去，　　知煩惱已智光出，",
    "T17n0818_002:0831a17": "亦復非從餘處來。　　惡覺觀故煩惱生，",
    "T17n0818_002:0831a18": "淨覺觀故煩惱滅，　　名色不取亦不捨，",
    "T17n0818_002:0831a19": "亦復不生亦不滅，　　亦不與他他不取，",
    "T17n0818_002:0831a20": "如是法味甚清淨。　　猶如燈然滅除闇，",
    "T17n0818_002:0831a21": "彼闇不去亦不來，　　如是智慧離煩惱，",
    "T17n0818_002:0831a22": "煩惱不去亦不來，　　亦復不生亦不滅。",
    "T17n0818_002:0831a23": "猶如良醫療眾病，　　但除客病病不生，",
    "T17n0818_002:0831a24": "而不治彼地水風。　　如是文殊勝醫王，",
    "T17n0818_002:0831a25": "治諸眾生煩惱病，　　智慧因緣無煩惱，",
    "T17n0818_002:0831a26": "煩惱不去法不失。　　而我此身有五陰，",
    "T17n0818_002:0831a27": "亦復具有諸界入，　　我於前者雜煩惱，",
    "T17n0818_002:0831a28": "今皆遠離得清淨。」",
    "T17n0818_002:0831a29": "時文殊師利於大眾中說法教化已，大眾歡",
    "T17n0818_002:0831b01": "喜。文殊師利讚言：「善哉善哉！至心聽法。」既讚",
    "T17n0818_002:0831b02": "歎已，於大眾中作如是言：「我今日要至如來",
    "T17n0818_002:0831b03": "所，汝等大眾若欲聽法，當往佛所。」說此語已，",
    "T17n0818_002:0831b04": "文殊師利及諸大眾各還所止。爾時勝金色",
    "T17n0818_002:0831b05": "女與八十從女前後圍遶，共長者子同載寶",
    "T17n0818_002:0831b06": "車往詣園林。既到林所，種種莊嚴寶幢幡蓋、",
    "T17n0818_002:0831b07": "香華瓔珞、百寶香爐遍林樹間，為欲樂故，作",
    "T17n0818_002:0831b08": "倡伎樂歌舞戲笑，又設種種甘美飲食。爾時",
    "T17n0818_002:0831b09": "勝金色女以頭枕彼上威德長者子膝上而",
    "T17n0818_002:0831b10": "睡，即以神力於其臥處現為死相，膖脹臭爛",
    "T17n0818_002:0831b11": "難可附近，須臾腹破肝腸剖裂，五藏露現臭",
    "T17n0818_002:0831b12": "穢可惡，大小便道流溢不淨，眼耳鼻中及諸",
    "T17n0818_002:0831b13": "身分，一切毛孔膿血交橫，口出惡氣，膖穢",
    "T17n0818_002:0831b14": "臭處薰遍林間，髑髏骨破腦出流散支節塗",
    "T17n0818_002:0831b15": "漫，青蠅唼食蛆蟲蠢動，種種穢惡不可稱說。",
    "T17n0818_002:0831b16": "時長者子見此死屍，生大恐怖身毛皆竪，而",
    "T17n0818_002:0831b17": "作是念：「我今於此無救無依，遍觀四方無歸",
    "T17n0818_002:0831b18": "依處，倍增怖畏發大怖聲。」彼長者子二因緣",
    "T17n0818_002:0831b19": "故生大怖畏：一者昔所未見如是怖事是故",
    "T17n0818_002:0831b20": "生怖，二者大眾知我與彼同來在此，而今忽",
    "T17n0818_002:0831b21": "死謂我故殺，恐阿闍世王不鑒此理橫見加",
    "T17n0818_002:0831b22": "戮，是故怖畏。時長者子獨於此林不見一人，",
    "T17n0818_002:0831b23": "復作是念：「我今怖畏，諸沙門婆羅門、天、龍神、",
    "T17n0818_002:0831b24": "夜叉、乾闥婆、阿修羅、迦樓羅、緊那羅、摩睺羅伽",
    "T17n0818_002:0831b25": "等，誰能救者？」彼長者子過去善根雖熟，以不",
    "T17n0818_002:0831b26": "聞見文殊師利共金色女所說法故，文殊師",
    "T17n0818_002:0831b27": "利即以神力令諸樹林悉說偈言：",
    "T17n0818_002:0831b28": "「一切法體性，　　如長者所見，",
    "T17n0818_002:0831b29": "三界悉虛妄，　　如幻皆不實。",
    "T17n0818_002:0831c01": "皮覆惡不淨，　　凡夫無羞恥，",
    "T17n0818_002:0831c02": "惡覺因緣故，　　妄想生貪著。",
    "T17n0818_002:0831c03": "譬如滿瓶糞，　　外假畫莊嚴，",
    "T17n0818_002:0831c04": "愚癡不知故，　　取瓶頭戴行。",
    "T17n0818_002:0831c05": "墮地即便破，　　不淨皆充滿，",
    "T17n0818_002:0831c06": "種種臭難近，　　心悔求捨離。",
    "T17n0818_002:0831c07": "如是諸凡夫，　　橫分別女色，",
    "T17n0818_002:0831c08": "見長短赤白，　　惡覺故愛染。",
    "T17n0818_002:0831c09": "若見身實性，　　汝身亦如是，",
    "T17n0818_002:0831c10": "誰有實見人，　　於臭屍生著？",
    "T17n0818_002:0831c11": "汝今不應怖，　　此法體性空，",
    "T17n0818_002:0831c12": "一切非真實。　　汝先所貪著，",
    "T17n0818_002:0831c13": "云何今怖畏？　　導師釋迦文，",
    "T17n0818_002:0831c14": "能施汝安樂，　　說法中最勝，",
    "T17n0818_002:0831c15": "說諸欲無常。　　譬如雲霧電，",
    "T17n0818_002:0831c16": "五欲誑不實，　　智者誰貪著？",
    "T17n0818_002:0831c17": "猶如風鼓水，　　能令起泡沫，",
    "T17n0818_002:0831c18": "彼中無實作，　　因緣合故生。",
    "T17n0818_002:0831c19": "如是名色法，　　亦無有實作，",
    "T17n0818_002:0831c20": "業力故不失，　　諸法和合生。",
    "T17n0818_002:0831c21": "本所見妙色，　　於今何處去？",
    "T17n0818_002:0831c22": "此惡色何來，　　而生大怖畏？",
    "T17n0818_002:0831c23": "是法不住方，　　亦不餘處來，",
    "T17n0818_002:0831c24": "不去至未來，　　集起故可見。",
    "T17n0818_002:0831c25": "彼中無作者，　　亦無實受者，",
    "T17n0818_002:0831c26": "離於作受法，　　如幻空無實。",
    "T17n0818_002:0831c27": "汝於他人身，　　不應生怖畏，",
    "T17n0818_002:0831c28": "若能自觀察，　　汝身亦如是。",
    "T17n0818_002:0831c29": "如夢中欲樂，　　踊躍大歡喜，",
    "T17n0818_002:0832a01": "寤人著欲樂，　　如夢等無異。",
    "T17n0818_002:0832a02": "汝怖無能除，　　亦無安慰者，",
    "T17n0818_002:0832a03": "汝今應速往，　　如來大師所。",
    "T17n0818_002:0832a04": "汝之大怖畏，　　非父母眷屬，",
    "T17n0818_002:0832a05": "知識能救者；　　唯有佛世尊，",
    "T17n0818_002:0832a06": "能拔其根本，　　能施畏無畏，",
    "T17n0818_002:0832a07": "及護無護者。　　汝宜歸依佛，",
    "T17n0818_002:0832a08": "亦歸勝法僧。　　若有天龍等，",
    "T17n0818_002:0832a09": "歸依於彼者，　　怖畏皆解脫，",
    "T17n0818_002:0832a10": "速得天人身。」",
    "T17n0818_002:0832a11": "爾時長者子上威德聞此偈已，心大歡喜踊",
    "T17n0818_002:0832a12": "躍無量，深自慶幸，捨棄死屍從林而出。爾時",
    "T17n0818_002:0832a13": "佛在耆闍崛山頂，知長者子善根成熟堪受",
    "T17n0818_002:0832a14": "教化，放大光明，其光遍照摩伽陀國。時長者",
    "T17n0818_002:0832a15": "子於光明中，遙見佛身猶如日出，大眾圍遶",
    "T17n0818_002:0832a16": "而為說法。見是事已一心念佛，忽然復見七",
    "T17n0818_002:0832a17": "寶階道周匝欄楯至於佛所，又見妙華遍布",
    "T17n0818_002:0832a18": "街道。時長者子尋路欲往，始發足時，釋提桓",
    "T17n0818_002:0832a19": "因即遮前路當道而立，作如是言：「汝長者子，",
    "T17n0818_002:0832a20": "欲往見佛獲大善利，佛亦愍汝，我當與汝俱",
    "T17n0818_002:0832a21": "詣佛所。」時長者子即共帝釋往至佛所。到佛",
    "T17n0818_002:0832a22": "所已，時天帝釋即以衣裓曼陀羅華，與長者",
    "T17n0818_002:0832a23": "子教令散佛。時長者子受天華已，發歡喜心",
    "T17n0818_002:0832a24": "以散佛上，頭面作禮右遶三匝，於一面立而",
    "T17n0818_002:0832a25": "白佛言：「我今至心歸依佛！歸依法！歸依僧！」三",
    "T17n0818_002:0832a26": "歸依已作如是言：「以此善根種種功德，願於",
    "T17n0818_002:0832a27": "來世得成阿耨多羅三藐三菩提。」而白佛言：",
    "T17n0818_002:0832a28": "「世尊！此金色女眾所知識，我為欲樂與彼財",
    "T17n0818_002:0832a29": "寶，將向林所共相娛樂。至彼林中枕我膝臥，",
    "T17n0818_002:0832b01": "奄忽而死，卒便爛壞臭穢可畏，所將眷屬悉",
    "T17n0818_002:0832b02": "捨我去無有見者。恐阿闍世王知此女死，謂",
    "T17n0818_002:0832b03": "我殺害，橫加刑戮，是故我今生大怖畏。」爾時",
    "T17n0818_002:0832b04": "佛告長者子言：「汝莫憂怖，我當施汝一切無",
    "T17n0818_002:0832b05": "畏。汝長者子，歸依佛者於一切處無所怖畏。」",
    "T17n0818_002:0832b06": "又復告言：「汝當放捨怖畏因緣。」時長者子白",
    "T17n0818_002:0832b07": "佛言：「一切怖畏從何而生？」佛言：「貪瞋癡因緣",
    "T17n0818_002:0832b08": "故怖畏生；身見因緣故怖畏生；惡見因緣故",
    "T17n0818_002:0832b09": "怖畏生；渴愛因緣故怖畏生；我我所因緣故",
    "T17n0818_002:0832b10": "怖畏生；執著因緣故怖畏生；鬪諍因緣故",
    "T17n0818_002:0832b11": "怖畏生；自身愛縛因緣故怖畏生；於無常",
    "T17n0818_002:0832b12": "中生常想故怖畏生；於苦法中生樂想故怖",
    "T17n0818_002:0832b13": "畏生；於不淨中生淨想故怖畏生；於無我中",
    "T17n0818_002:0832b14": "生我想故怖畏生；執著五陰因緣故怖畏生；",
    "T17n0818_002:0832b15": "不觀十二入故怖畏生；不觀十八界故怖畏",
    "T17n0818_002:0832b16": "生；不見未來惡故怖畏生；不觀內外身因緣",
    "T17n0818_002:0832b17": "故怖畏生；愛壽命因緣故怖畏生。長者子！如",
    "T17n0818_002:0832b18": "是等因緣故一切怖畏生，如是等事汝當放",
    "T17n0818_002:0832b19": "捨。」又復告言：「汝見此女身種種惡事不？」長者",
    "T17n0818_002:0832b20": "子言：「唯然世尊！我今已見。」佛言：「如是，一切諸",
    "T17n0818_002:0832b21": "法無常敗壞、苦空不實，但是虛誑；愚癡不知",
    "T17n0818_002:0832b22": "業緣生故，如幻不實離色相故，如夢喜樂無",
    "T17n0818_002:0832b23": "實樂故，如熱時炎非水水想故，亦如水光影",
    "T17n0818_002:0832b24": "發照壁水動則動無來去故，如鏡中像業力",
    "T17n0818_002:0832b25": "生故，如水中月水靜則現無來去故，如響從",
    "T17n0818_002:0832b26": "聲生不可說實故，如影不可作故，如幻體性",
    "T17n0818_002:0832b27": "空故，如風性不可捉故；如是一切法虛假不",
    "T17n0818_002:0832b28": "實，不增不減故。如是長者子！當知一切法無",
    "T17n0818_002:0832b29": "主無作、無有執者。汝先欲覺今何所在？」長者",
    "T17n0818_002:0832c01": "子言：「此中所見長短好色，惡覺因緣凡夫貪",
    "T17n0818_002:0832c02": "著，於聖法中無如是事。聖人法中但是不",
    "T17n0818_002:0832c03": "淨，如實見故、離惡覺故、貪瞋癡盡故。」佛言：",
    "T17n0818_002:0832c04": "「善哉善哉！長者子！見貪性故離惡覺觀，離惡",
    "T17n0818_002:0832c05": "覺故貪瞋癡盡，是故汝當生清淨心修方便",
    "T17n0818_002:0832c06": "行，於一切境起智慧業，離自身見及他身見。」",
    "T17n0818_002:0832c07": "長者子言：「菩薩云何生清淨心行智慧行？」佛",
    "T17n0818_002:0832c08": "言：「長者子！菩薩當於貪體性中求於菩提，如",
    "T17n0818_002:0832c09": "是瞋癡體性中求於菩提，亦於一切煩惱體性",
    "T17n0818_002:0832c10": "中求於菩提，如是貪瞋癡等一切煩惱性空無",
    "T17n0818_002:0832c11": "物，菩薩則於一切法中智慧行生。是故長者",
    "T17n0818_002:0832c12": "子！彼貪瞋癡性無有根本，亦無住處，亦無主",
    "T17n0818_002:0832c13": "者，亦無作者，內外清淨空無所有，無我、無眾",
    "T17n0818_002:0832c14": "生、無壽命，離富伽羅無相，離惡覺觀故無願，",
    "T17n0818_002:0832c15": "離渴愛取故。如是貪瞋癡體性無生故，菩薩",
    "T17n0818_002:0832c16": "於一切法中智慧行生。「復次長者子！清淨攀",
    "T17n0818_002:0832c17": "緣方便行菩薩，於一切生心法中悉有菩提。",
    "T17n0818_002:0832c18": "何以故？若彼心無色離色、離分別，體性如幻，",
    "T17n0818_002:0832c19": "彼此內外不相續者，是名菩提。復次長者子！",
    "T17n0818_002:0832c20": "菩薩不應覺於餘事，但覺自心。何以故？覺自",
    "T17n0818_002:0832c21": "心者，即覺一切眾生心故。若自心清淨，即是",
    "T17n0818_002:0832c22": "一切眾生心清淨故。如自心體性，即是一切眾",
    "T17n0818_002:0832c23": "生心體性；如自心離垢，即是一切眾生心離",
    "T17n0818_002:0832c24": "垢；如自心離貪，即是一切眾生心離貪；如自",
    "T17n0818_002:0832c25": "心離瞋，即是一切眾生心離瞋；如自心離癡，",
    "T17n0818_002:0832c26": "即是一切眾生心離癡；如自心離煩惱，即是",
    "T17n0818_002:0832c27": "一切眾生心離煩惱。作此覺者名一切智智",
    "T17n0818_002:0832c28": "覺。如是清淨攀緣方便行菩薩，能知煩惱體",
    "T17n0818_002:0832c29": "性染一切眾生心，若有說言客塵煩惱相續",
    "T17n0818_002:0833a01": "染心者，菩薩見法方便，於彼眾生善能教化",
    "T17n0818_002:0833a02": "無所惱亂。若彼眾生覺客塵煩惱，客塵煩惱",
    "T17n0818_002:0833a03": "亦不能染。」佛說此法已，長者子得順法忍。時",
    "T17n0818_002:0833a04": "勝金色女知長者子受教化已，莊嚴五百馬",
    "T17n0818_002:0833a05": "車前後圍遶，種種音樂皆悉作唱，來詣佛所。",
    "T17n0818_002:0833a06": "到已下車，頭面三禮，右遶三匝却住一面。",
    "T17n0818_002:0833a07": "爾時文殊師利童子問長者子言：「汝識此妹",
    "T17n0818_002:0833a08": "不？」長者子言：「我今實識。」文殊師利言：「汝云何",
    "T17n0818_002:0833a09": "識？」時長者子即向文殊而說偈言：",
    "T17n0818_002:0833a10": "「見色如水沫，　　諸受悉如泡，",
    "T17n0818_002:0833a11": "觀想同陽炎，　　如是我識彼。",
    "T17n0818_002:0833a12": "見行如芭蕉，　　知識猶如幻，",
    "T17n0818_002:0833a13": "女名假施設，　　如是我識彼。",
    "T17n0818_002:0833a14": "身無覺如木，　　亦如草瓦礫，",
    "T17n0818_002:0833a15": "心則不可見，　　如是我識彼。",
    "T17n0818_002:0833a16": "非我非眾生，　　非壽富伽羅，",
    "T17n0818_002:0833a17": "十八界相續，　　如是我識彼。",
    "T17n0818_002:0833a18": "彼中非貪瞋，　　亦復非愚癡，",
    "T17n0818_002:0833a19": "非染非清淨，　　如是我識彼。",
    "T17n0818_002:0833a20": "諸凡夫如醉，　　顛倒生惡覺，",
    "T17n0818_002:0833a21": "智者所不染，　　如是我識彼。",
    "T17n0818_002:0833a22": "如彼林中屍，　　臭爛惡不淨，",
    "T17n0818_002:0833a23": "身體性如是，　　如是我識彼。",
    "T17n0818_002:0833a24": "過去本不滅，　　未來亦不生，",
    "T17n0818_002:0833a25": "現在不暫住，　　如是我識彼。",
    "T17n0818_002:0833a26": "文殊當善聽，　　彼恩難可報，",
    "T17n0818_002:0833a27": "我本多貪欲，　　見不淨解脫。",
    "T17n0818_002:0833a28": "彼身實不死，　　為化我現死，",
    "T17n0818_002:0833a29": "愍眾故示現，　　誰見不發心。",
    "T17n0818_002:0833b01": "如是貪瞋癡，　　及一切煩惱，",
    "T17n0818_002:0833b02": "如是體性法，　　善哉甚微妙。」",
    "T17n0818_002:0833b03": "爾時如來即便微笑，從其面門出五色光，遍",
    "T17n0818_002:0833b04": "照三千大千世界，照已還從頂入。爾時阿難",
    "T17n0818_002:0833b05": "見斯光已，即從坐起，偏袒右肩，頂禮佛足，右",
    "T17n0818_002:0833b06": "膝著地合掌向佛，讚言：「善哉世尊！以何因",
    "T17n0818_002:0833b07": "緣示現微笑？諸佛如來多他阿伽度、阿羅呵、",
    "T17n0818_002:0833b08": "三藐三佛陀，非無因緣而現微笑。」佛告阿難：",
    "T17n0818_002:0833b09": "「汝見是金色女不？」阿難白言：「唯然已見。」佛告",
    "T17n0818_002:0833b10": "阿難：「此金色女，文殊師利已於過去教化令",
    "T17n0818_002:0833b11": "發阿耨多羅三藐三菩提心，今復更於文殊",
    "T17n0818_002:0833b12": "師利所聞說正法得順法忍。」佛告阿難：「汝見",
    "T17n0818_002:0833b13": "此上威德長者子不？」阿難白言：「唯然已見。」佛",
    "T17n0818_002:0833b14": "言：「阿難！此長者子，我於過去已曾教化令發",
    "T17n0818_002:0833b15": "阿耨多羅三藐三菩提心，今於我所聞說正",
    "T17n0818_002:0833b16": "法得順法忍。阿難！此勝金色女，於當來世過",
    "T17n0818_002:0833b17": "九十百千劫，當得作佛，號曰寶光多他阿伽",
    "T17n0818_002:0833b18": "度、阿羅呵、三藐三佛陀，壽命無量。其佛世界",
    "T17n0818_002:0833b19": "名寶德剎，劫名樂生。彼女當來得成佛時，其",
    "T17n0818_002:0833b20": "國眾生衣服飲食、壽命身色，悉如忉利諸天",
    "T17n0818_002:0833b21": "王等，等無有異。彼佛世界無有聲聞及辟支",
    "T17n0818_002:0833b22": "佛，純一大乘諸菩薩寶。彼寶光如來成佛之",
    "T17n0818_002:0833b23": "時，此長者子得菩薩身，名曰德光，持佛法藏，",
    "T17n0818_002:0833b24": "寶光如來所說法藏皆悉受持。寶光如來臨",
    "T17n0818_002:0833b25": "涅槃時，與德光菩薩授菩提記，告諸大眾：『我",
    "T17n0818_002:0833b26": "滅度後我法滅已，此德光菩薩當得作佛，號",
    "T17n0818_002:0833b27": "曰寶炎如來、應供、正遍知、明行足、善逝、世間",
    "T17n0818_002:0833b28": "解、無上士、調御丈夫、天人師、佛、世尊。』」爾時如",
    "T17n0818_002:0833b29": "來授二人記已，是時三千大千世界六種震",
    "T17n0818_002:0833c01": "動，放大光明遍滿十方一切世界。說此授記",
    "T17n0818_002:0833c02": "法時，八千人等發阿耨多羅三藐三菩提心。",
    "T17n0818_002:0833c03": "爾時長老阿難白佛言：「世尊！當何名此經？」佛",
    "T17n0818_002:0833c04": "言：「此經名『大莊嚴法門』，如是受持；亦名『文殊",
    "T17n0818_002:0833c05": "師利神通奮迅力經』，亦名『勝金色光明德女",
    "T17n0818_002:0833c06": "教化經』。」說此經已，長老阿難，勝金色女及",
    "T17n0818_002:0833c07": "長者子，文殊師利，天、人、阿修羅等，一切大眾，",
    "T17n0818_002:0833c08": "歡喜奉行。",
    "T17n0818_002:0833c09": "大莊嚴法門經卷下"
}