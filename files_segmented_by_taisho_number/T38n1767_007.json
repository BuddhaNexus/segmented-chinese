{
    "T38n1767_007:0074c19": "大般涅槃經疏卷第七",
    "T38n1767_007:0074c21": "隋章安頂法師撰",
    "T38n1767_007:0074c22": "唐天台沙門湛然再治",
    "T38n1767_007:0074c23": "4 長壽品(七-八)1長壽品",
    "T38n1767_007:0074c24": "前之三品嚴觀所安，此品存本但改「命」為「長」、",
    "T38n1767_007:0074c25": "移「壽」在下，西方語倒不移亦善，譯人左右應",
    "T38n1767_007:0074c26": "無別意。恐依上文，當知如來即是長壽。或",
    "T38n1767_007:0074c27": "依偈初「云何得長壽」，長只是常，何不用常為",
    "T38n1767_007:0074c28": "名？正言由常樂我淨，獲此長壽，從所得立名",
    "T38n1767_007:0074c29": "故也。今釋長壽為四：一同諸佛法身智慧壽",
    "T38n1767_007:0075a01": "命皆悉同等，故言長壽。二由物欣長惡短，引",
    "T38n1767_007:0075a02": "令樹善故。三對破偏修無常之拙，明圓勝修",
    "T38n1767_007:0075a03": "之常。四長短相形，是對治門。會非長短之長，",
    "T38n1767_007:0075a04": "故言長壽。此是涅槃施中第三對菩薩眾隨",
    "T38n1767_007:0075a05": "問而施。凡十四品，諸問答中長壽為首，從初",
    "T38n1767_007:0075a06": "命品，餘各隨便。其文有勸問、正問，初勸比丘、",
    "T38n1767_007:0075a07": "次勸大眾。初勸有三，佛法至三故；又表佛殷",
    "T38n1767_007:0075a08": "勤故；又初勸除疑、二勸受寄、三勸益物。其上",
    "T38n1767_007:0075a09": "疑既盡，初勸則默；既不堪寄付，次勸則辭；既",
    "T38n1767_007:0075a10": "無化力，後勸則推。初文者，何故偏勸問戒律？",
    "T38n1767_007:0075a11": "河西云：佛法有兩，一經、二律，上已問經，今勸",
    "T38n1767_007:0075a12": "問律。是義不然。經深律淺，既能問經，豈不能",
    "T38n1767_007:0075a13": "問律而待勸耶？觀師云：律是聲聞之本，又是",
    "T38n1767_007:0075a14": "今經之宗。不殺為因，得長壽果，故偏勸問。是",
    "T38n1767_007:0075a15": "亦不然。今案經云「於諸戒律」，是則律儀定道",
    "T38n1767_007:0075a16": "俱名為戒。諸語不一，豈獨律儀？又將下驗上，",
    "T38n1767_007:0075a17": "非偏勸問律。空者慧也，寂者定也，當知勸諸",
    "T38n1767_007:0075a18": "比丘問戒定慧。有人作二諦消。是亦不然。二",
    "T38n1767_007:0075a19": "諦文晦，三諦文明。何者？戒定慧三是入真之",
    "T38n1767_007:0075a20": "梯隥即勸問真，本性空寂即是問中，明了通",
    "T38n1767_007:0075a21": "達即是雙照二諦即勸問俗。又言莫謂如來",
    "T38n1767_007:0075a22": "唯修空寂者，如來既不專修真俗，即是勸問",
    "T38n1767_007:0075a23": "非真非俗第一義諦。第二再勸，為二：初勸、次",
    "T38n1767_007:0075a24": "辭。勸問戒律初者，一云略耳，具說如上。又取",
    "T38n1767_007:0075a25": "下文意，佛欲寄付，故以戒律而為勸端。次辭",
    "T38n1767_007:0075a26": "者，既於戒律不能問者，即辭不堪。有法、譬、合。",
    "T38n1767_007:0075a27": "法說又三：正辭、釋、結。正辭，辭無智慧，不能問",
    "T38n1767_007:0075a28": "於三號，如文。次釋辭，釋於三號皆不思議，如",
    "T38n1767_007:0075a29": "來境界深微之法允同諸佛，故號如來。我不",
    "T38n1767_007:0075b01": "能問，則是辭上本性空寂。所有諸定不可思",
    "T38n1767_007:0075b02": "議，窮於甚深微妙禪定，能為一切而作福田，故",
    "T38n1767_007:0075b03": "名應供。我不能問，則辭上明了通達。所演教",
    "T38n1767_007:0075b04": "誨不可思議者，窮於一切言說邊底，示導眾",
    "T38n1767_007:0075b05": "生是道非道，號正遍知。我不能問，則辭上戒",
    "T38n1767_007:0075b06": "律。又釋辭不能問於三諦。諸佛境界，是不能",
    "T38n1767_007:0075b07": "問中；所有諸定，是不能問真；所演教誨，是不",
    "T38n1767_007:0075b08": "能問俗。三結辭中云無智慧者，無三智也。次",
    "T38n1767_007:0075b09": "譬辭，為四：一聲聞不堪寄、二如來不應寄、三",
    "T38n1767_007:0075b10": "聲聞彊受寄、四如來失所寄。初明不堪，言老",
    "T38n1767_007:0075b11": "人者，閻浮果報將盡之年，譬諸聲聞十二緣",
    "T38n1767_007:0075b12": "觀，支支十二，從過至現故百二十。過現滅故",
    "T38n1767_007:0075b13": "老死滅，無明滅乃至老死滅故將入涅槃。身",
    "T38n1767_007:0075b14": "嬰長病者，正使雖盡，習氣尚存。又無明別惑",
    "T38n1767_007:0075b15": "未侵一毫，故言長病。寢臥床席者，沈空滯寂",
    "T38n1767_007:0075b16": "失遊戲神通。不能起居者，不能入有如不能",
    "T38n1767_007:0075b17": "起，不紹三寶如不能居。氣力虛劣者，無常住",
    "T38n1767_007:0075b18": "命如無氣，無十力雄猛如無力，少真實故名",
    "T38n1767_007:0075b19": "虛，非勝修故名劣，餘命無幾將入灰斷。次「有",
    "T38n1767_007:0075b20": "一富人者」下，譬如來不應付囑。智斷圓滿故",
    "T38n1767_007:0075b21": "言富人。緣事欲行者，適化多務故言緣事，乘",
    "T38n1767_007:0075b22": "如起應故言欲行。以百金者，百句解脫。《漢書》",
    "T38n1767_007:0075b23": "稱一萬為一金，既有百金即是百萬。一句解",
    "T38n1767_007:0075b24": "脫既有一萬解脫以為眷屬，百句解脫即有",
    "T38n1767_007:0075b25": "百萬解脫而為眷屬。或經十年二十年者，有",
    "T38n1767_007:0075b26": "三解：一云十劫、二十劫。二云人中為十、天二",
    "T38n1767_007:0075b27": "十。三云正法為十、像法二十。是義不然。若爾，",
    "T38n1767_007:0075b28": "後時如何得歸會耶？今明通惑為十、別惑二",
    "T38n1767_007:0075b29": "十。逗緣除物通別兩惑，名付家事。受寄者除",
    "T38n1767_007:0075c01": "通別惑，即感我歸。還時歸我者，舊二解：一云",
    "T38n1767_007:0075c02": "只指釋迦，餘方應盡；此土感興，後還猶見我",
    "T38n1767_007:0075c03": "昔法寶。二云彌勒下生猶見釋迦真實之法，",
    "T38n1767_007:0075c04": "法身不異故言歸我。今解：通別惑盡即是還",
    "T38n1767_007:0075c05": "時、即是歸我，此義稍便。三「是老病人」下，聲聞",
    "T38n1767_007:0075c06": "妄受。無繼嗣者，舊二解：一云無善心實男、慈",
    "T38n1767_007:0075c07": "悲心女。二云無受化眷屬紹續其後。今言無",
    "T38n1767_007:0075c08": "常住信心之子。病篤命終者，灰身入滅。四「財",
    "T38n1767_007:0075c09": "主行還」下，如來失所寄，法寶喪失。癡人者，二",
    "T38n1767_007:0075c10": "解：一云受寄者即是癡人，不能籌量妄受人",
    "T38n1767_007:0075c11": "寄。二云能寄者名癡人，假設此言，若遂寄聲",
    "T38n1767_007:0075c12": "聞則是癡人，若不寄者則非癡人。次「世尊」下，",
    "T38n1767_007:0075c13": "合譬。但合妄受喪失，不合前二。合後二中先",
    "T38n1767_007:0075c14": "合第三，次「我今」下合第四。從「佛告」下，第三勸",
    "T38n1767_007:0075c15": "益物。為三：一勸、二推、三贊。初如文。次推功，為",
    "T38n1767_007:0075c16": "二：先譬、後合。譬又四：一譬歎菩薩。二十五",
    "T38n1767_007:0075c17": "者，即二十五三昧。盛壯端正者，是諸三昧王。",
    "T38n1767_007:0075c18": "多有財寶者，一切三昧悉入其中。父母者，三",
    "T38n1767_007:0075c19": "諦一諦為母，一諦三諦為父，法喜為妻，善心",
    "T38n1767_007:0075c20": "為子，道品為眷屬，十方諸佛即是宗親。次「時",
    "T38n1767_007:0075c21": "有人」下，譬正應付囑，例上釋。三「是時壯夫」下，",
    "T38n1767_007:0075c22": "譬秉持受寄。四其人遇病者，譬不失正法。「世",
    "T38n1767_007:0075c23": "尊」下是合譬，先舉不應、次合應寄。三「爾時佛",
    "T38n1767_007:0075c24": "贊」下，即贊也。無漏心羅漢心者，忘我推功也。",
    "T38n1767_007:0075c25": "二緣者，緣聲聞不能，菩薩則能。或善能問答、",
    "T38n1767_007:0075c26": "或法寶久住利益眾生，悉出上文。從「爾時佛",
    "T38n1767_007:0075c27": "告一切大眾」下，第二通勸大眾問。佛既普等，",
    "T38n1767_007:0075c28": "若得問人，普皆利益。又對於偏勸，故普勸也。",
    "T38n1767_007:0075c29": "先偏後普，明偏普不定，顯非偏非普。問：比丘",
    "T38n1767_007:0076a01": "寡德，殷勤三勸。菩薩不爾，何俟二三勸耶？答：",
    "T38n1767_007:0076a02": "佛如師子，殺象及兔皆盡其力，終無厚薄，故",
    "T38n1767_007:0076a03": "皆三勸。若爾，菩薩亦應無疑而有辭讓。答：比",
    "T38n1767_007:0076a04": "丘皆無，菩薩皆有。以有問故，故知有疑。是故",
    "T38n1767_007:0076a05": "菩薩則可付囑，以慈心故，故能益他。又例作",
    "T38n1767_007:0076a06": "無而意異，菩薩久解，是故無疑。自謙是退義，",
    "T38n1767_007:0076a07": "稱佛菩薩乃是推功。問：何故約命言不可量，",
    "T38n1767_007:0076a08": "約辯言不可盡，若戒若歸而勸問耶？答：多有",
    "T38n1767_007:0076a09": "所關，略舉四意：一、如來是大富施主，隨其所",
    "T38n1767_007:0076a10": "求而給與之。若問命，即開長壽、金剛身身密",
    "T38n1767_007:0076a11": "等義。若問辯，即開般若四相口密等義。若問",
    "T38n1767_007:0076a12": "歸戒，即開善業。首楞嚴能建大義，百句解脫",
    "T38n1767_007:0076a13": "意密等義，乃至開邪正四倒、四諦、如來性、文字",
    "T38n1767_007:0076a14": "月鳥等義，涅槃施得顯也。二、如來施主方便",
    "T38n1767_007:0076a15": "無量，若問命即開天行，若問辯即開梵行，若",
    "T38n1767_007:0076a16": "問歸戒即開聖行、嬰兒行，歸戒所防即開病",
    "T38n1767_007:0076a17": "行。五行若立，十德自顯，涅槃行明。三、如來施",
    "T38n1767_007:0076a18": "主正法寶城莊嚴無量，如來能問無可問處，",
    "T38n1767_007:0076a19": "如來能答無能問人。百金妙寶初求付託得",
    "T38n1767_007:0076a20": "能問人，問命即常莊嚴，問辯即樂莊嚴，問戒",
    "T38n1767_007:0076a21": "即淨莊嚴，問歸即我莊嚴。能問能答具二莊嚴，",
    "T38n1767_007:0076a22": "雙樹涅槃其義得顯。四、如來施主慈悲無量，",
    "T38n1767_007:0076a23": "憫念邪僻哀憐不善，若能問歸即用常辯攝",
    "T38n1767_007:0076a24": "耶，若能問戒即用常命攝惡，涅槃之用得顯。",
    "T38n1767_007:0076a25": "為此義故，舉此三種以為問端。問：問端通後，亦",
    "T38n1767_007:0076a26": "通前不？答：問命即是常修，問辯即是樂修，問",
    "T38n1767_007:0076a27": "歸戒即是我修。又問命即常法身德，問辯即",
    "T38n1767_007:0076a28": "樂般若德，問歸戒即淨我解脫德。又問命即",
    "T38n1767_007:0076a29": "常命常色常力，問辯即常語，問歸戒即常安。",
    "T38n1767_007:0076b01": "又文云「能如是問，則大利益一切眾生。」即通",
    "T38n1767_007:0076b02": "前通後。問端該廣，籠括若此云云。第二正問，為",
    "T38n1767_007:0076b03": "四：一欲問、二許問、三謙問、四正問。欲問又",
    "T38n1767_007:0076b04": "二：初經家敘起、次自咨發。敘中為四：一敘本",
    "T38n1767_007:0076b05": "位、二敘迹宗、三敘感對、四敘威儀。初本位",
    "T38n1767_007:0076b06": "者，有通有別，菩薩通位、童子別位。論云「十二",
    "T38n1767_007:0076b07": "而能問者，即有四意：一正法非色，不可以人",
    "T38n1767_007:0076b08": "幼而棄於法，重法重人故也；二生比丘善，於",
    "T38n1767_007:0076b09": "菩薩道信念堅固；三折伏高心；四明佛力大。」",
    "T38n1767_007:0076b10": "若依十住，即第九住；若類文殊童子，即十地",
    "T38n1767_007:0076b11": "頂。聖位難知，且用十地釋童子也。次迹宗中",
    "T38n1767_007:0076b12": "言婆羅門者，迹託高宗姓。大迦葉者，寄生貴",
    "T38n1767_007:0076b13": "族，如此間甲族。三以佛神力者，感對也。為決",
    "T38n1767_007:0076b14": "定眾而作上首，感佛威加作對揚主，令五十",
    "T38n1767_007:0076b15": "二眾同飲甘露。非斯大器，孰能為之？四即從",
    "T38n1767_007:0076b16": "座起，敘其威儀。次「而白佛言」下，自咨發者，佛",
    "T38n1767_007:0076b17": "雖通勸，寧許問不？是故有咨。次「佛告」下，佛許，",
    "T38n1767_007:0076b18": "如文。三從「爾時迦葉」去，是謙問。文為三：初大",
    "T38n1767_007:0076b19": "小為一雙、次高廣為一雙、三借助為一雙。初",
    "T38n1767_007:0076b20": "文者，如來哀憫即大慈悲，大中之大；我以蚊",
    "T38n1767_007:0076b21": "蚋小智，小中之小。以小問大，寧得相稱？次雙",
    "T38n1767_007:0076b22": "者，佛德巍巍明佛威高，師子難伏明其眾廣，",
    "T38n1767_007:0076b23": "如來之身猶真金剛，佛色大故智慧亦大，智",
    "T38n1767_007:0076b24": "海圍繞則大眾智大。佛及大眾高廣若斯，我",
    "T38n1767_007:0076b25": "以蚊蚋何能當此？第三雙者，若論巨細不言",
    "T38n1767_007:0076b26": "自絕，今假佛威神、借助智力大眾善根，添我",
    "T38n1767_007:0076b27": "機辯乃能發問。四從「即於佛前」，是正問。舊說",
    "T38n1767_007:0076b28": "三種不同：一分偈、二問數、三因起。初分偈",
    "T38n1767_007:0076b29": "不同者，河西云：前十九偈是問，後四偈請答。",
    "T38n1767_007:0076c01": "又一師云：前二十一行是問，後二行自謙。又",
    "T38n1767_007:0076c02": "一師云：從前至後無非是問。又一師云：從容",
    "T38n1767_007:0076c03": "兩存，後亦非問，乃是迦葉巧致問之餘勢，為",
    "T38n1767_007:0076c04": "諸品生起。又亦得是問甚深行等是問五行",
    "T38n1767_007:0076c05": "十德，安樂性是問師子吼迦葉等云云。二問",
    "T38n1767_007:0076c06": "數不同者，梁武三十二問；河西三十四問，靈",
    "T38n1767_007:0076c07": "味亮、冶城素、莊嚴旻並用之；中寺安三十五",
    "T38n1767_007:0076c08": "問；開善三十六問；光宅三十七問。三因起不",
    "T38n1767_007:0076c09": "同者，開善云：一一問皆從純陀哀歎中生。太",
    "T38n1767_007:0076c10": "昌宗云：悉是臨時致問，皆不從前文生。靈根",
    "T38n1767_007:0076c11": "令正云：或有從前生，或不從前生，豈可一例。",
    "T38n1767_007:0076c12": "從前生者，云何得長壽問，從〈純陀品〉生。當知",
    "T38n1767_007:0076c13": "如來即是長壽，生金剛身問，從法身常身金",
    "T38n1767_007:0076c14": "剛身生。願佛開微密，從《哀歎品》祕密藏生。云",
    "T38n1767_007:0076c15": "何得廣大，從迦葉為眾作依止生。有屬當者",
    "T38n1767_007:0076c16": "可從上生。無屬當者不從上生。興皇云：此問",
    "T38n1767_007:0076c17": "不應近自純陀，乃通論釋迦一化教門始自",
    "T38n1767_007:0076c18": "王宮終乎雙樹。何者？文云「生死大海中，云何",
    "T38n1767_007:0076c19": "作船師？」即是問始，即初成道時事。後問「云何",
    "T38n1767_007:0076c20": "捨生死，如蛇脫故皮？」此即問終，是最後涅槃",
    "T38n1767_007:0076c21": "時事。中間施化，法門非一，欲顯發如來方便",
    "T38n1767_007:0076c22": "密教應來應去種種示現。此意宏壯包羅廣",
    "T38n1767_007:0076c23": "大，大明覺道囊括古今。今觀此二十三偈，前",
    "T38n1767_007:0076c24": "十九偈雖即是問，問中有請，唯願大仙說是",
    "T38n1767_007:0076c25": "也。後四偈雖是請，請中有問，安樂性諸行等",
    "T38n1767_007:0076c26": "是也。又開合不同，如初一偈合成兩問、開",
    "T38n1767_007:0076c27": "成四問。云何知天魔一偈，合成一問、開成兩",
    "T38n1767_007:0076c28": "問。若直數云何則有三十二問，若數合偈亦",
    "T38n1767_007:0076c29": "只有三十二問；若數開偈則有三十四問，若",
    "T38n1767_007:0077a01": "數請偈中三問足合偈則有三十五問，若數",
    "T38n1767_007:0077a02": "請中三偈足諸云何亦有三十五問，若數請",
    "T38n1767_007:0077a03": "中三偈足開偈者則有三十七問。各有去取，",
    "T38n1767_007:0077a04": "致盈縮不同，意在於此。此是事數增減，在人",
    "T38n1767_007:0077a05": "不勞生爭。今依河西數開偈不數請偈，但為",
    "T38n1767_007:0077a06": "三十四問答，盡〈大眾問品〉。言因起遠近者，若",
    "T38n1767_007:0077a07": "謂諸問因上文生，聲聞未曾聞常，聞可生疑；",
    "T38n1767_007:0077a08": "菩薩久聞，何故致疑？又聲聞聞說，疑執已破；",
    "T38n1767_007:0077a09": "菩薩利根，那忽未解？救云：為緣故疑。若爾，則",
    "T38n1767_007:0077a10": "問不因上。又云：菩薩知佛應說此法，承佛神",
    "T38n1767_007:0077a11": "力預為咨問者，佛力無所不至，何乃近在兩",
    "T38n1767_007:0077a12": "品耶？又言：問於一化始終者，與經抗行全不",
    "T38n1767_007:0077a13": "相應。經問長壽之因，佛答往昔至心聽法持",
    "T38n1767_007:0077a14": "不殺戒是長壽因。今乃取一化從王宮來，佛",
    "T38n1767_007:0077a15": "在何處聽法？從誰受戒？雙樹之終復聽誰經？",
    "T38n1767_007:0077a16": "為受何戒？若無此事，一化不成。彼為極談。今",
    "T38n1767_007:0077a17": "謂不與文會，故非極談。今試出其意。云何得",
    "T38n1767_007:0077a18": "長壽？此問常果元本之因。佛答云：若業能為",
    "T38n1767_007:0077a19": "菩提因者，至心聽受聞已轉說，我修是業得",
    "T38n1767_007:0077a20": "三菩提，今復為人廣說是義。如此之因蓋非",
    "T38n1767_007:0077a21": "近世，如《法華》中點塵數劫猶不能知。今正問",
    "T38n1767_007:0077a22": "此久遠之因，本若無常，果不應常；本若是常，",
    "T38n1767_007:0077a23": "常不可修。而未能知長壽常果所因云何？若",
    "T38n1767_007:0077a24": "問此義，任運自顯非常非無常之常因，獲得非",
    "T38n1767_007:0077a25": "常非無常之常果。因果常義既顯，果上萬德",
    "T38n1767_007:0077a26": "悉是雙非之因，獲得雙非之果。義雖無邊，一",
    "T38n1767_007:0077a27": "往結撮是問過去本初因果、行位誓願、功德",
    "T38n1767_007:0077a28": "智慧、道品六度等諸法門。若問云何於此經",
    "T38n1767_007:0077a29": "究竟到彼岸？即是問一化始終，現在逗緣所",
    "T38n1767_007:0077b01": "施諸教。何者？若其無初，即無於後。今既問",
    "T38n1767_007:0077b02": "後，任運問初；既問初後，中間可知。當知一化",
    "T38n1767_007:0077b03": "始終，凡對無量機緣，所施言教不可窮盡。雖",
    "T38n1767_007:0077b04": "不可盡，一往結撮是問現世隨他、隨自、隨自他",
    "T38n1767_007:0077b05": "無量法門。若問云何得廣大為眾作依止？即",
    "T38n1767_007:0077b06": "問來世所施方便，引導眾生國師、道士、儒林",
    "T38n1767_007:0077b07": "之宗。住首楞嚴，種種示現無量無邊雖不可",
    "T38n1767_007:0077b08": "盡，一往結撮是問來世權實曲巧，方便誘接",
    "T38n1767_007:0077b09": "荷負度脫等諸法門。略舉三句，示斯問意不",
    "T38n1767_007:0077b10": "出三世，故文云「如是甚深諸佛境界，自利利",
    "T38n1767_007:0077b11": "他無量法門，豈出三世。」若尋古始，元元不窮；",
    "T38n1767_007:0077b12": "若尋現世，廣廣無極；若尋來際，永永無盡。如",
    "T38n1767_007:0077b13": "是乃是囊括古今大明覺道，可謂諸佛之境",
    "T38n1767_007:0077b14": "界，豈只近因兩品，亦非遠由一化。今敘問意",
    "T38n1767_007:0077b15": "宏遠若此，猶懼不會諸佛境界之明文，況諸",
    "T38n1767_007:0077b16": "師所言寧稱佛旨？興皇嘲人云：不知兔角有",
    "T38n1767_007:0077b17": "無而空爭長短，不知諸問進不而爭於問數",
    "T38n1767_007:0077b18": "少多何益？今用河西於問中分二十三偈為",
    "T38n1767_007:0077b19": "兩：前十九偈正作三十四問，後四偈請答。初",
    "T38n1767_007:0077b20": "一行問佛因果。佛修因得果，不可言是現未，強",
    "T38n1767_007:0077b21": "可指於過去。次一行云何於此經，問今教。今",
    "T38n1767_007:0077b22": "教當機而說，不可言是過未，彊可言是現在。",
    "T38n1767_007:0077b23": "云何得廣大下十七行，雖義通三世，上已屬兩",
    "T38n1767_007:0077b24": "世竟，彊可名為未來。何故言彊？大般涅槃非",
    "T38n1767_007:0077b25": "三世攝，非謂菩提有去來今，皆以世間文字",
    "T38n1767_007:0077b26": "彊說之耳。後四偈請答前三意。初一偈願為",
    "T38n1767_007:0077b27": "諸菩薩說微妙諸行等，前問長壽果，果必有",
    "T38n1767_007:0077b28": "因，因即是行，故知此偈請答過去法門。次一",
    "T38n1767_007:0077b29": "行請答現在，前問云何開祕密，此中請答安樂",
    "T38n1767_007:0077c01": "性。安樂性由來未開，故知是請答現在。後兩",
    "T38n1767_007:0077c02": "偈請答未來，上問廣大依止，此請答未來法",
    "T38n1767_007:0077c03": "門，甚自分明。已列問數結請文竟，次示答文",
    "T38n1767_007:0077c04": "處。云何得長壽，凡四問，此品下文及〈金剛身",
    "T38n1767_007:0077c05": "品〉答。云何於此經究竟到彼岸，〈名字功德品〉",
    "T38n1767_007:0077c06": "答。願佛開微密，〈四相品〉答。云何得廣大為眾",
    "T38n1767_007:0077c07": "作依止、實非羅漢等，〈四依品〉答。云何知天魔",
    "T38n1767_007:0077c08": "凡兩問，〈邪正品〉答。云何諸調御心喜說真諦，",
    "T38n1767_007:0077c09": "〈四諦品〉答。演說四顛倒，〈四倒品〉答。云何作善",
    "T38n1767_007:0077c10": "業能見難見性，並〈如來性品〉答。云何解滿字，",
    "T38n1767_007:0077c11": "〈文字品〉答。云何共聖行，〈鳥喻品〉答。云何如日",
    "T38n1767_007:0077c12": "月太白與歲星，〈月喻品〉答十五問竟。云何未發心下",
    "T38n1767_007:0077c13": "有十二問，皆〈菩薩品〉答。云何未發心，夢見羅",
    "T38n1767_007:0077c14": "剎偪令發心答。云何於大眾而得無所畏，三",
    "T38n1767_007:0077c15": "偈答。云何處濁世，四華喻答。云何處煩惱，醫",
    "T38n1767_007:0077c16": "師等十四譬答。生死大海中云何作船師，風",
    "T38n1767_007:0077c17": "王四譬答。云何捨生死如蛇脫故皮，金師兩",
    "T38n1767_007:0077c18": "譬答龍能脫骨可譬涅槃。云何觀三寶，菴羅閻浮樹答。三",
    "T38n1767_007:0077c19": "乘若無性，文殊騰疑，本無偈答。云何諸菩薩",
    "T38n1767_007:0077c20": "而得不壞眾，舉護法因緣答。云何為生盲而",
    "T38n1767_007:0077c21": "作眼目導，如人口爽不知六味答。云何示多",
    "T38n1767_007:0077c22": "頭，常為眾生而作父母答。云何說法者增長",
    "T38n1767_007:0077c23": "如月初，如人有子始生六月答。云何復示現",
    "T38n1767_007:0077c24": "究竟於涅槃，凡七問，皆〈大眾問品〉答。云何復示",
    "T38n1767_007:0077c25": "現究竟於涅槃，放光奉供答。云何勇進者知",
    "T38n1767_007:0077c26": "人天魔道，若有比丘能以如來誓願而發願者",
    "T38n1767_007:0077c27": "於世最勝，不能觀了常者是旃陀羅答。云何",
    "T38n1767_007:0077c28": "知法性而受於法樂，說二十一行偈答。云何",
    "T38n1767_007:0077c29": "諸菩薩遠離一切病，三病人答。云何為眾生",
    "T38n1767_007:0078a01": "演說於祕密，廣釋諸有餘偈，以無餘偈答。云",
    "T38n1767_007:0078a02": "何說畢竟及與不畢竟，用云何名為無餘義",
    "T38n1767_007:0078a03": "耶？云何復名一切義乎？唯除助道常樂我淨",
    "T38n1767_007:0078a04": "善法，其餘一切皆名有餘答。云何而得近最",
    "T38n1767_007:0078a05": "勝無上道，亦取前諸菩薩遠離一切病答。上",
    "T38n1767_007:0078a06": "三種病人得滅罪後近無上道，兼答此問。若",
    "T38n1767_007:0078a07": "有病人若遇不遇悉得差者，此去佛最近；若",
    "T38n1767_007:0078a08": "遇即差、不遇不差，此則次近；若遇不遇皆不差",
    "T38n1767_007:0078a09": "者，此去佛遠。又云取大眾發心、如來授記以",
    "T38n1767_007:0078a10": "答此問。今引十證，明答問竟。一者偈中興問",
    "T38n1767_007:0078a11": "次第而來，長行相對次第而答，故知答問盡。",
    "T38n1767_007:0078a12": "二者偈中設問竟，即自謙云：甚深微妙安樂",
    "T38n1767_007:0078a13": "性等非我所知，請於如來為諸菩薩自演說",
    "T38n1767_007:0078a14": "之。若從此意，知答問盡。三者答若未盡，不應",
    "T38n1767_007:0078a15": "謝恩。答問既竟，時眾得益，起禮燒香散華供",
    "T38n1767_007:0078a16": "養，故知答問盡。四者上來召眾雲集慇懃勸",
    "T38n1767_007:0078a17": "問答，若未竟，寧得倚臥涅槃？既右脇息言，知",
    "T38n1767_007:0078a18": "答問盡。五者付囑文殊，寢而無說，大眾重請。",
    "T38n1767_007:0078a19": "既受請已，加趺融懌方談五行，故知答問盡。",
    "T38n1767_007:0078a20": "六者對告德王，賓主有異，知答問盡。七者師",
    "T38n1767_007:0078a21": "子更問，問人既別，知答問盡。八者文云如來",
    "T38n1767_007:0078a22": "初開涅槃經時說有三種人，三種人乃是答",
    "T38n1767_007:0078a23": "問之末，實非創說之初。今云初開乃是後說",
    "T38n1767_007:0078a24": "之初，非初說之初；既有初說後說不同，知答",
    "T38n1767_007:0078a25": "問盡。九者前問多答卷少，後問少不應答卷",
    "T38n1767_007:0078a26": "多，知答問盡。十者河西面對梵文口決、曇讖",
    "T38n1767_007:0078a27": "指授，殷勤親說十九偈是問後四偈非問，斯",
    "T38n1767_007:0078a28": "人不信，孰可信耶？「爾時佛讚」下，第三佛答。又",
    "T38n1767_007:0078a29": "二：初讚問、次答問。讚問又二：初讚、次謙。讚",
    "T38n1767_007:0078b01": "又二：先總讚、次別讚，酬其上別總二請。若三",
    "T38n1767_007:0078b02": "十四問是歷法別請，後則總請。先酬總請，故",
    "T38n1767_007:0078b03": "初云善哉善哉。所以須此讚者，世間問答酬",
    "T38n1767_007:0078b04": "往稱美，佛不違世法，是故先讚人。但見年幼",
    "T38n1767_007:0078b05": "不期智深，見問淵玄，方知非淺。又若見佛讚，",
    "T38n1767_007:0078b06": "皆發奇特心，是故須讚。他方來眾見小小菩",
    "T38n1767_007:0078b07": "薩能問大大事，皆生敬伏，是故須讚。又此一一",
    "T38n1767_007:0078b08": "問皆與理合，是故須讚。皆有所擬云云。次別",
    "T38n1767_007:0078b09": "讚者，即是別讚三世之問。初讚其問過去法",
    "T38n1767_007:0078b10": "門，有三義：一舉果讚因。言汝未得者，非全不",
    "T38n1767_007:0078b11": "得，乃是因中分證，非是果地究竟，故言未得。",
    "T38n1767_007:0078b12": "二舉甚深密藏讚其所問。汝問長壽，佛以一",
    "T38n1767_007:0078b13": "切種智為命，此之智命果地所證，故言我已",
    "T38n1767_007:0078b14": "得之。已得非始，得已圓滿，唯佛與佛乃能究",
    "T38n1767_007:0078b15": "盡，故云甚深密藏而汝能問，是故讚其所問",
    "T38n1767_007:0078b16": "之法。三讚其被加。其上請云承佛神力，今加",
    "T38n1767_007:0078b17": "而讚之，故言等無有異。坐道場者，讚其問現。",
    "T38n1767_007:0078b18": "其上問云：云何於此經究竟到彼岸？佛即舉",
    "T38n1767_007:0078b19": "三義讚之：一、舉初以成後，讚其巧問該現化",
    "T38n1767_007:0078b20": "之始終，故言我坐道場初成正覺。二、讚其一",
    "T38n1767_007:0078b21": "人以均大眾，故云有諸菩薩亦曾問我是甚深",
    "T38n1767_007:0078b22": "義。三、讚其現得大眾加助。其上請云及因大",
    "T38n1767_007:0078b23": "眾善根之力，今明功德句義無異，是為讚問",
    "T38n1767_007:0078b24": "現在法門。從如是問者則能利益無量眾生，",
    "T38n1767_007:0078b25": "是讚問未來。上問言：云何得廣大為眾作依",
    "T38n1767_007:0078b26": "止？此言利益可解云云。舊解：坐道場亦曾問",
    "T38n1767_007:0078b27": "者，或言：是《華嚴》中問翻經不盡，其文未來。或",
    "T38n1767_007:0078b28": "言：是偏方不定教，文亦不來。或言：是祕密教，",
    "T38n1767_007:0078b29": "非顯露攝。義皆不然。今明道場乃是元初圓",
    "T38n1767_007:0078c01": "滿始坐，非方便道場。第二卷云「我已久於無",
    "T38n1767_007:0078c02": "量劫來久已成佛。」亦如《法華》「成佛已來甚大",
    "T38n1767_007:0078c03": "久遠。」昔諸菩薩曾問此義，如今不異，正對過",
    "T38n1767_007:0078c04": "去之問，非一化之始，不應據寂滅道場及偏",
    "T38n1767_007:0078c05": "方祕密。「爾時迦葉」下，第二自謙。佛向讚其上",
    "T38n1767_007:0078c06": "等如來、下齊菩薩。其謙亦兩：一謙所問橫竪",
    "T38n1767_007:0078c07": "不及、二誓聞法頂戴增加。初文者，不能飛過",
    "T38n1767_007:0078c08": "大海，橫不及也。不能周遍虛空，竪不及也。次",
    "T38n1767_007:0078c09": "文云「頂戴」，守護高深；「增加」，守護廣大。何以知",
    "T38n1767_007:0078c10": "然？文中次釋云「願令我得深廣智慧。」從「佛告",
    "T38n1767_007:0078c11": "迦葉」下，第二正答問。大分為兩：初次第答三",
    "T38n1767_007:0078c12": "十四問、次大眾供養。初答者，初盡此品文是",
    "T38n1767_007:0078c13": "答長壽之問，又兩：初答長壽因、後答長壽果，",
    "T38n1767_007:0078c14": "更釋因果之名。一云：若有因果則墮常義，若",
    "T38n1767_007:0078c15": "無因果則墮斷義。若言開因果之祕故說因",
    "T38n1767_007:0078c16": "果，此語小勝；若為顯涅槃兼言因果，此語最",
    "T38n1767_007:0078c17": "勝。涅槃無因果，方便說因果，從容抑按顯於",
    "T38n1767_007:0078c18": "正法，故言因果。今明若因自是因、果自是果，",
    "T38n1767_007:0078c19": "則墮自性。由因故果、由果故因，則墮他性。因",
    "T38n1767_007:0078c20": "果因緣故因、因果因緣故果，則墮共性。非因",
    "T38n1767_007:0078c21": "非果故因果，墮無因性。皆墮斷常。但以四悉",
    "T38n1767_007:0078c22": "名為因果，顯非因果，故云因果。前文非不明",
    "T38n1767_007:0078c23": "果、後文非不明因，從多從正分此二門。初答",
    "T38n1767_007:0078c24": "因，為三：初誡聽、次正答、三論義。初誡聽者，",
    "T38n1767_007:0078c25": "將說長壽甘露妙藥，若覆器不聞則思修俱失，",
    "T38n1767_007:0078c26": "故須誡眾。《釋論》云「專視聽法如渴飲，一心入",
    "T38n1767_007:0078c27": "於語義中云云。」從「如來所得長壽之業」去，是正",
    "T38n1767_007:0078c28": "答。文為五雙：一指果人因人以標業、二指果",
    "T38n1767_007:0078c29": "法因法以勸業、三明自行化他以證業、四開",
    "T38n1767_007:0079a01": "譬合譬以況業、五示果報華報以結業。初果",
    "T38n1767_007:0079a02": "人者，如來。因人者，菩薩。若無此業不名菩",
    "T38n1767_007:0079a03": "薩，佛無此業不名如來。此業成因，因名菩薩；",
    "T38n1767_007:0079a04": "此業成果，果名如來。業若定因不得作果，業",
    "T38n1767_007:0079a05": "若定果不得作因，當知此業非因非果、能因",
    "T38n1767_007:0079a06": "能果。雖能因果，因果叵得，言語道斷心行處",
    "T38n1767_007:0079a07": "滅，如來境界不可思議，精進菩薩亦不能知，",
    "T38n1767_007:0079a08": "豈是凡情闇心圖度？不能已已，輒述所聞。次",
    "T38n1767_007:0079a09": "果法者，菩提也。因法者，三慧也。聽是聞慧、受",
    "T38n1767_007:0079a10": "是思慧、轉為人說即是修慧，若菩提無此業",
    "T38n1767_007:0079a11": "不得成果，三慧無此業不得成因。至高無頂、",
    "T38n1767_007:0079a12": "至廣無涯，多所成就，其相云何？若業能破業，",
    "T38n1767_007:0079a13": "是為破業。從無住業立一切業，是為立業。非",
    "T38n1767_007:0079a14": "破非立而破而立，是為正業。如是正業，不可",
    "T38n1767_007:0079a15": "言三、不可言一，言一則失用、言三則傷體，即",
    "T38n1767_007:0079a16": "體而用、即用而體。即體而用，故言此業能為",
    "T38n1767_007:0079a17": "菩提之因，得菩提果。道前體用廣為人說，道",
    "T38n1767_007:0079a18": "後體用即用而體，非因非果、非自非他。故上",
    "T38n1767_007:0079a19": "文云「以珠力故水即澄清」，豈非即體而用？下",
    "T38n1767_007:0079a20": "文云「大慈大悲名為佛性」，豈非即用而體？三",
    "T38n1767_007:0079a21": "從「善男子我以修習」去，是舉自行化他證成",
    "T38n1767_007:0079a22": "於業。我以修習故得菩提，即證道前體用。今",
    "T38n1767_007:0079a23": "復為人廣說此法，即證道後體用。然我果久",
    "T38n1767_007:0079a24": "成，道前之業非復今時，故知却明過去法門",
    "T38n1767_007:0079a25": "答初之問。四開譬中，先譬、次合譬。如王子者，",
    "T38n1767_007:0079a26": "似譬道前。王譬菩薩，子譬群生，犯罪譬起惡",
    "T38n1767_007:0079a27": "因，繫獄譬受惡果。憐憫譬天性相關，愛念譬",
    "T38n1767_007:0079a28": "拔惡因，躬至繫所譬拔惡果。夫王子者，剎利",
    "T38n1767_007:0079a29": "種也，罪為獄囚；眾生亦爾，同佛之性，罪業所",
    "T38n1767_007:0079b01": "拘流浪生死，亦有佛性亦無佛性，如王子是囚、",
    "T38n1767_007:0079b02": "囚是王子，為此義故慈悲與拔。「菩薩亦爾」下，",
    "T38n1767_007:0079b03": "合譬。凡舉三法合譬：初、一子地合同體大悲、況",
    "T38n1767_007:0079b04": "即體而用。次、四無量心拔苦因與善因、拔苦",
    "T38n1767_007:0079b05": "果與樂果，大喜慶悅、大捨平等，況用不離體，",
    "T38n1767_007:0079b06": "即用而體。三、四弘誓願遍約四諦。苦諦則通",
    "T38n1767_007:0079b07": "不但四趣，集諦亦通不但十惡，道諦不但戒",
    "T38n1767_007:0079b08": "善，滅諦不但灰斷。弘誓之境囊括則周，故用",
    "T38n1767_007:0079b09": "三法合譬況業。五舉二報結者，聖人以慧為",
    "T38n1767_007:0079b10": "命，智慧自在故壽命長，即譬果報。天上受樂，",
    "T38n1767_007:0079b11": "則譬華報云云。三從「爾時迦葉白佛」去，是論",
    "T38n1767_007:0079b12": "義，凡四番問答。初番，先問、次答。問有三意：一",
    "T38n1767_007:0079b13": "述不解、二謂不應、三正作難。不解者，領長壽",
    "T38n1767_007:0079b14": "業非因非果、非自非他，故言深隱。次不應者，",
    "T38n1767_007:0079b15": "一子之地同體大慈體無愛恚，云何子想？若",
    "T38n1767_007:0079b16": "同子想，即是起愛，起愛云何同體？同體云何",
    "T38n1767_007:0079b17": "起愛？故云不應。三作難者，破戒作逆應須治",
    "T38n1767_007:0079b18": "罰，治罰乖慈，云何等視？等則無罰，云何言治？",
    "T38n1767_007:0079b19": "治偏乖慈，慈之與治二俱乖體，展轉有妨，難",
    "T38n1767_007:0079b20": "從此生云云。次佛以一言答其三意，云：我於眾",
    "T38n1767_007:0079b21": "生同一子想。如羅睺羅者，同體之慈。是慈清",
    "T38n1767_007:0079b22": "淨微妙第一，非染愛慈。是慈深隱，非但難解亦",
    "T38n1767_007:0079b23": "復難說。即體而用，不妨等視如羅睺羅。既即",
    "T38n1767_007:0079b24": "體而用，慈亦復然。一言答三，其意在此。然迦",
    "T38n1767_007:0079b25": "葉問菩薩修慈，此問道前；佛以道後果慈答之，",
    "T38n1767_007:0079b26": "云我於眾生亦一子想。舉後答前，前後不異。",
    "T38n1767_007:0079b27": "次從「迦葉復白」去，是第二問答，先問、次答。初",
    "T38n1767_007:0079b28": "問中舉昔事難今義。力士無慈碎聽戒童子，",
    "T38n1767_007:0079b29": "童子命斷，即昔事也。若承佛力，即如來遣害",
    "T38n1767_007:0079c01": "傷慈縱毒，頓乖一子，即難今義。次佛答中明",
    "T38n1767_007:0079c02": "三世之慈為三：初明童子是昔事，若答此事",
    "T38n1767_007:0079c03": "擬過去慈。童子、金剛二皆是化幻人，幻杵以",
    "T38n1767_007:0079c04": "害幻命，寧有實耶？設權懲惡，正是大悲拔其",
    "T38n1767_007:0079c05": "苦因；假設濟危，正是大慈與其樂果。至慈至",
    "T38n1767_007:0079c06": "巧非一子義，何者是耶？他解：見機猶害五百",
    "T38n1767_007:0079c07": "淨行，尚實有害事。若將此釋，都無所損。次從",
    "T38n1767_007:0079c08": "「迦葉」去，明現世慈。本地指三業行慈。又三：初",
    "T38n1767_007:0079c09": "如來之意於諸眾生生一子想，雖謗法闡提、",
    "T38n1767_007:0079c10": "邪見毀戒悉如一子，況復餘人。心常平等，即",
    "T38n1767_007:0079c11": "意慈也。次從「譬如國王」去，明口行慈，又二：一",
    "T38n1767_007:0079c12": "先舉國憲、次明佛法、後結治罪。初、國之嚴刑",
    "T38n1767_007:0079c13": "以酷為本。二、佛之法網以慈為宗。舉非顯是。",
    "T38n1767_007:0079c14": "佛法有三：若擯，永出眾外。若四羯磨不出眾",
    "T38n1767_007:0079c15": "外，唯不得為羯磨之主。十四知事人，今通名",
    "T38n1767_007:0079c16": "羯磨，而實有輕重。初言驅遣羯磨，即是律中",
    "T38n1767_007:0079c17": "驅出羯磨。馬師滿宿二比丘於聚落污他家",
    "T38n1767_007:0079c18": "行惡行，佛令與驅出羯磨出此聚落。訶責者，",
    "T38n1767_007:0079c19": "即律中苦切羯磨。般荼盧伽比丘喜鬪事鬪",
    "T38n1767_007:0079c20": "構兩頭與人鬪競，至城中訴，乃以詞牒結著",
    "T38n1767_007:0079c21": "衣帶數數如是。佛令作苦切羯磨，苦惱切勒。",
    "T38n1767_007:0079c22": "置者，即依止羯磨是。施越比丘為人輕薄，數",
    "T38n1767_007:0079c23": "犯可悔罪，數惱僧。佛令與作依止羯磨，令依",
    "T38n1767_007:0079c24": "剛正有德之人住持教示，不令數犯。舉罪者，",
    "T38n1767_007:0079c25": "即律中下意羯磨。欝多羅比丘為質多居士",
    "T38n1767_007:0079c26": "菴羅寺主，恒得好食。居士後時遇優波斯那，",
    "T38n1767_007:0079c27": "於舍供養，不與寺主相知。欝多羅生瞋，語居",
    "T38n1767_007:0079c28": "士言：「飲食雖美，但無胡麻歡喜丸耳。」此居士",
    "T38n1767_007:0079c29": "少年貧時曾為此業，故以刺之。居士因即說",
    "T38n1767_007:0080a01": "譬，如鷄與烏共生一子，或作鷄鳴或作烏聲，",
    "T38n1767_007:0080a02": "汝或善語或作惡語。而此比丘父母異國，故",
    "T38n1767_007:0080a03": "以譏之。佛知，令與作下意羯磨，僧中遣一人",
    "T38n1767_007:0080a04": "將是比丘往居士所下意懺悔。不可見，即是",
    "T38n1767_007:0080a05": "三擯。八法之中以明三擯：一不見擯、二不懺",
    "T38n1767_007:0080a06": "擯、三惡邪不除擯，此中無不懺之名。是滅擯",
    "T38n1767_007:0080a07": "一事，教門不同。不可見即是不見擯。車匿比",
    "T38n1767_007:0080a08": "丘數數犯罪，諸比丘勸懺悔。答言：「我不見罪。」",
    "T38n1767_007:0080a09": "佛令與不見擯。不懺者還。是車匿數犯，人勸，",
    "T38n1767_007:0080a10": "答云：「我雖見罪，不能懺悔。」佛令作不懺擯。滅",
    "T38n1767_007:0080a11": "即滅擯。未捨惡見，即惡邪不除擯。事起利咤",
    "T38n1767_007:0080a12": "言欲不障道，三諫不從，與作惡邪不除擯。三",
    "T38n1767_007:0080a13": "從「善男子如來所以」去，是結無對治罪之意。",
    "T38n1767_007:0080a14": "使其無復惡因則無惡果，即是大慈施無恐",
    "T38n1767_007:0080a15": "畏。三從「善男子汝今」下，即是身行慈也。舊云：",
    "T38n1767_007:0080a16": "照人為一、天為二、五道為五。又云：常光為",
    "T38n1767_007:0080a17": "一、非常光為二、面門三、眉間四、通身為五云",
    "T38n1767_007:0080a18": "云。從「善男子未可見法」去，明來世行慈。而言",
    "T38n1767_007:0080a19": "比丘糾治者，比丘護法，文為四：一標來世、二",
    "T38n1767_007:0080a20": "明持毀、三譬、四結。初二可見。第三譬中言暴",
    "T38n1767_007:0080a21": "惡者，譬破戒人。會遇重病者，譬所犯彰露。隣",
    "T38n1767_007:0080a22": "王興兵者，譬持戒糾治。病王無力者，毀禁惡",
    "T38n1767_007:0080a23": "止。恐怖修善者，明其得益。譬中有三，三種何",
    "T38n1767_007:0080a24": "異？初為各住各學行非法者，故以隣王為喻。",
    "T38n1767_007:0080a25": "次為同住各學行非法者，故以宅樹為喻。後",
    "T38n1767_007:0080a26": "為同住同學行非法者，故以白髮為喻。又解：",
    "T38n1767_007:0080a27": "斷四住惡解惑相治，如除隣王。斷塵沙惡除",
    "T38n1767_007:0080a28": "體上垢，如除毒樹。斷無明惡同體之惑，如除",
    "T38n1767_007:0080a29": "白髮云云。四「若善」下，結。即判真偽。不治毀禁",
    "T38n1767_007:0080b01": "壞亂佛法，佛法中怨。無慈詐親，是彼人怨。能",
    "T38n1767_007:0080b02": "糾治者，是護法聲聞，真我弟子，為彼除惡即",
    "T38n1767_007:0080b03": "是彼親。從「迦葉白佛」去，第三番問答，先問、次",
    "T38n1767_007:0080b04": "答。問又為二：初非佛旨、次舉事難。初文者，領",
    "T38n1767_007:0080b05": "前能訶責者是我弟子，不驅遣者佛法中怨。",
    "T38n1767_007:0080b06": "此則一是一非、愛憎去取，則無等視一子之",
    "T38n1767_007:0080b07": "心。升沈碩異，故仰非也。次舉事者，若一塗一",
    "T38n1767_007:0080b08": "割等無憎愛，亦應一持一犯咸不賞黜；既賞持",
    "T38n1767_007:0080b09": "黜犯，亦應治割賞塗。塗割既等，持犯應均。若",
    "T38n1767_007:0080b10": "持毀禁，此言則失；若不治刀割，彼言則虛。進",
    "T38n1767_007:0080b11": "退結難。次佛答，為三：開譬、合譬、況顯。開譬為",
    "T38n1767_007:0080b12": "四：一生諸子、二付嚴師、三囑苦教、四得福無",
    "T38n1767_007:0080b13": "罪。初王大臣者，譬佛菩薩。生育諸子，譬生信",
    "T38n1767_007:0080b14": "者，生信不同故言諸子。形貌端正，譬戒能防",
    "T38n1767_007:0080b15": "色。聰明黠慧，譬定慧防心。二三四者，有人云：",
    "T38n1767_007:0080b16": "一二是出家二眾，三四是在家二眾。此義不",
    "T38n1767_007:0080b17": "然。舊云：若二是小大，若三是三根，四是四",
    "T38n1767_007:0080b18": "部。此亦不然。一是一乘；二是小大，大是一",
    "T38n1767_007:0080b19": "乘；三是三根，上根是一乘；四是四部，四部中",
    "T38n1767_007:0080b20": "有一乘。若爾，一子諸子，皆處處著亦處處有，",
    "T38n1767_007:0080b21": "是則太亂。今以信心為子，生信不同略為四",
    "T38n1767_007:0080b22": "種，謂藏、通、別、圓，各有三學，通皆得論端正黠",
    "T38n1767_007:0080b23": "慧。準下合文以壞法者為子，此不相乖三種",
    "T38n1767_007:0080b24": "信，偏則破壞法性，即是可悲為子；就正信者，",
    "T38n1767_007:0080b25": "可慈為子。次付嚴師者，舊云：四依為師。依下",
    "T38n1767_007:0080b26": "合文，以國王四部為師。此是秉法之人。而秉",
    "T38n1767_007:0080b27": "法者以法為師，下文云「諸佛所師所謂法也。」",
    "T38n1767_007:0080b28": "法有嚴與不嚴，不嚴有三、嚴即圓法。三「而作」",
    "T38n1767_007:0080b29": "下，囑教。君可教詔者，教偏入圓。威儀禮節者，",
    "T38n1767_007:0080c01": "譬圓戒。技藝譬圓定，書數譬圓慧。學圓速成",
    "T38n1767_007:0080c02": "不須苦切，若不速成要當苦治。杖譬於智，藉",
    "T38n1767_007:0080c03": "杖故子死。如由智故偏破，偏破故如三子死，",
    "T38n1767_007:0080c04": "圓立故如一子成。言破偏者非但治毀，三藏",
    "T38n1767_007:0080c05": "通別持毀悉皆苦治。何以故？於藏是持、於圓",
    "T38n1767_007:0080c06": "是犯，通別亦爾。故言雖喪三子，我終不恨。圓",
    "T38n1767_007:0080c07": "子信常，是故不死。未階究竟，故言苦治。舊以",
    "T38n1767_007:0080c08": "四部為四子。杖殺何部？何部不死？合義不成，",
    "T38n1767_007:0080c09": "不會經文，今所不用。次合譬中，如來合王臣，",
    "T38n1767_007:0080c10": "視壞法者合諸子，國王四部合師，三品法合",
    "T38n1767_007:0080c11": "禮節等，應當苦治合杖死，不也者合唯福無",
    "T38n1767_007:0080c12": "罪云云。三從「善男子」去，是況顯。王之與師，是",
    "T38n1767_007:0080c13": "子則念非子不念，成就其子不成就他。偏念",
    "T38n1767_007:0080c14": "偏治尚無有罪，況佛平等慈念、平等成就、平",
    "T38n1767_007:0080c15": "等治之而當有罪？故云如來善修平等心。故",
    "T38n1767_007:0080c16": "王之與師偏念偏教尚得福無量，況復如來",
    "T38n1767_007:0080c17": "等念等教寧不獲福？故舉三世功德，善修是",
    "T38n1767_007:0080c18": "現世、長壽是來世、宿命是過世云云。",
    "T38n1767_007:0080c19": "大般涅槃經疏卷第七"
}