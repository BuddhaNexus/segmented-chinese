{
    "T25n1509_031:0285b01": "大智度論釋初品中十八空義",
    "T25n1509_031:0285b02": "第四十八(卷三十一)",
    "T25n1509_031:0285b04": "聖者龍樹造",
    "T25n1509_031:0285b05": "後秦龜茲國三藏鳩摩羅什譯",
    "T25n1509_031:0285b06": "【經】「復次，舍利弗！菩薩摩訶薩欲住內空、外空、",
    "T25n1509_031:0285b07": "內外空、空空、大空、第一義空、有為空、無為空、畢",
    "T25n1509_031:0285b08": "竟空、無始空、散空、性空、自相空、諸法空、不可得",
    "T25n1509_031:0285b09": "空、無法空、有法空、無法有法空，當學般若波",
    "T25n1509_031:0285b10": "羅蜜！」",
    "T25n1509_031:0285b11": "【論】內空者，內法，內法空。內法者，所謂內六",
    "T25n1509_031:0285b12": "入：眼、耳、鼻、舌、身、意。眼空，無我、無我所，無眼",
    "T25n1509_031:0285b13": "法；耳、鼻、舌、身、意亦如是。外空者，外法，外法",
    "T25n1509_031:0285b14": "空。外法者，所謂外六入：色、聲、香、味、觸、法。色",
    "T25n1509_031:0285b15": "空者，無我、無我所，無色法；聲、香、味、觸、法亦",
    "T25n1509_031:0285b16": "如是。內外空者，內外法，內外法空。內外法",
    "T25n1509_031:0285b17": "者，所謂內外十二入。十二入中，無我、無我",
    "T25n1509_031:0285b18": "所，無內外法。問曰：諸法無量，空隨法故，則",
    "T25n1509_031:0285b19": "亦無量，何以但說十八？若略說，應一空，所",
    "T25n1509_031:0285b20": "謂一切法空。若廣說，隨一一法空，所謂眼空、",
    "T25n1509_031:0285b21": "色空等甚多，何以但說十八空？答曰：若略",
    "T25n1509_031:0285b22": "說則事不周，若廣說則事繁。譬如服藥，少",
    "T25n1509_031:0285b23": "則病不除，多則增其患；應病投藥，令不增",
    "T25n1509_031:0285b24": "減，則能愈病。空亦如是，若佛但說一空，則",
    "T25n1509_031:0285b25": "不能破種種邪見及諸煩惱；若隨種種邪",
    "T25n1509_031:0285b26": "見說空，空則過多，人愛著空相，墮在",
    "T25n1509_031:0285b27": "斷滅；說十八空，正得其中。復次，若說十，若",
    "T25n1509_031:0285b28": "說十五，俱亦有疑，此非問也！復次，善惡之",
    "T25n1509_031:0285b29": "法，皆有定數：若四念處、四正勤、三十七品，十",
    "T25n1509_031:0285c01": "力、四無所畏、四無礙智、十八不共法，五眾、十二",
    "T25n1509_031:0285c02": "入、十八界，十二因緣，三毒、三結、四流、五蓋等，",
    "T25n1509_031:0285c03": "諸法如是各有定數；以十八種法中破著，",
    "T25n1509_031:0285c04": "故說有十八空。問曰：般若波羅蜜空、十八空，",
    "T25n1509_031:0285c05": "為異？為一？若異者，離十八空，以何為般若",
    "T25n1509_031:0285c06": "空？又如佛說：「何等是般若波羅蜜？所謂色空，",
    "T25n1509_031:0285c07": "受、想、行、識空，乃至一切種智空。」若不異者，",
    "T25n1509_031:0285c08": "云何言「欲住十八空，當學般若波羅蜜」？答曰：",
    "T25n1509_031:0285c09": "有因緣故言異，有因緣故言一。異者，般若",
    "T25n1509_031:0285c10": "波羅蜜，名諸法實相，滅一切觀法；十八空",
    "T25n1509_031:0285c11": "則十八種觀，令諸法空。菩薩學是諸法實相，",
    "T25n1509_031:0285c12": "能生十八種空，是名異。一者，十八空是空",
    "T25n1509_031:0285c13": "無所有相，般若波羅蜜亦空無所有相；十八",
    "T25n1509_031:0285c14": "空是捨離相，般若波羅蜜一切法中亦捨離",
    "T25n1509_031:0285c15": "相；是十八空不著相，般若波羅蜜亦不著",
    "T25n1509_031:0285c16": "相。以是故，學般若波羅蜜，則是學十八空，",
    "T25n1509_031:0285c17": "不異故。般若波羅蜜有二分：有小，有大。",
    "T25n1509_031:0285c18": "欲得大者，先當學小方便門；欲得大智",
    "T25n1509_031:0285c19": "慧，當學十八空。住是小智慧方便門，能得",
    "T25n1509_031:0285c20": "十八空。何者是方便門？所謂般若波羅蜜經，",
    "T25n1509_031:0285c21": "讀誦、正憶念、思惟、如說修行。譬如人欲得種",
    "T25n1509_031:0285c22": "種好寶，當入大海；若人欲得內空等三昧",
    "T25n1509_031:0285c23": "智慧寶，當入般若波羅蜜大海。問曰：行者",
    "T25n1509_031:0285c24": "云何學般若波羅蜜時住內空、外空、內外空？",
    "T25n1509_031:0285c25": "答曰：世間有四顛倒：不淨中有淨顛倒，苦",
    "T25n1509_031:0285c26": "中有樂顛倒，無常中有常顛倒，無我中有",
    "T25n1509_031:0285c27": "我顛倒。行者為破四顛倒故，修四念處十",
    "T25n1509_031:0285c28": "二種觀。所謂初觀內身三十六種不淨充",
    "T25n1509_031:0285c29": "滿，九孔常流，甚可厭患，淨相不可得；淨",
    "T25n1509_031:0286a01": "相不可得故，名內空。行者既知內身不淨，",
    "T25n1509_031:0286a02": "觀外所著，亦復如是，俱實不淨；愚夫狂惑，",
    "T25n1509_031:0286a03": "為婬欲覆心，故謂之為淨。觀所著色，亦如",
    "T25n1509_031:0286a04": "我身淨相不可得，是為外空。行者若觀己",
    "T25n1509_031:0286a05": "身不淨，或謂外色為淨；若觀外不淨，或謂",
    "T25n1509_031:0286a06": "己身為淨。今俱觀內外：我身不淨，外亦如",
    "T25n1509_031:0286a07": "是；外身不淨，我亦如是，一等無異，淨不可",
    "T25n1509_031:0286a08": "得，是名內外空。行者思惟：「知內外身俱實不",
    "T25n1509_031:0286a09": "淨，而惑者愛著；愛著深故，由以受身。身為",
    "T25n1509_031:0286a10": "大苦，而愚以為樂。」問曰：三受皆外入所攝，",
    "T25n1509_031:0286a11": "云何言「觀內受」？答曰：六塵初與六情和合",
    "T25n1509_031:0286a12": "生樂，是名外樂；後貪著深入生樂，是名內",
    "T25n1509_031:0286a13": "樂。復次，內法緣樂，是名內樂；外法緣樂，是",
    "T25n1509_031:0286a14": "名外樂。復次，五識相應樂，是名外樂；意識",
    "T25n1509_031:0286a15": "相應樂，是名內樂。麁樂名為外樂，細樂名",
    "T25n1509_031:0286a16": "為內樂。如是等分別內外樂。苦受、不苦不",
    "T25n1509_031:0286a17": "樂受，亦如是。復次，行者思惟：「觀是內樂實",
    "T25n1509_031:0286a18": "可得不？」即分別知實不可得，但為是",
    "T25n1509_031:0286a19": "苦，強名為樂。何以故？是樂從苦因緣生，",
    "T25n1509_031:0286a20": "亦生苦果報，樂無厭足故苦。復次，如人患",
    "T25n1509_031:0286a21": "疥，搔之向火，疥雖小樂，後轉傷身，則",
    "T25n1509_031:0286a22": "為大苦；愚人謂之為樂，智者但見其苦。",
    "T25n1509_031:0286a23": "如是世間樂顛倒病故，著五欲樂，煩惱轉多；",
    "T25n1509_031:0286a24": "以是故行者不見樂，但見苦，如病、如癰、",
    "T25n1509_031:0286a25": "如瘡、如刺。復次，樂少苦多，少樂不現，故名",
    "T25n1509_031:0286a26": "為苦；如大河水，投一合鹽，則失鹽相，不名",
    "T25n1509_031:0286a27": "為醎。",
    "T25n1509_031:0286a28": "復次，樂不定故，或此以為樂，彼以為苦；彼",
    "T25n1509_031:0286a29": "以為樂，此以為苦；著者為樂，失者為苦；愚",
    "T25n1509_031:0286b01": "以為樂，智以為苦；見樂患為苦，不見樂",
    "T25n1509_031:0286b02": "過者為樂；不見樂無常相為樂，見樂無",
    "T25n1509_031:0286b03": "常相為苦；未離欲人以為樂，離欲人以為",
    "T25n1509_031:0286b04": "苦。如是等，觀樂為苦。觀苦如箭入身，觀",
    "T25n1509_031:0286b05": "不苦不樂無常變異相。如是等觀三種受，心",
    "T25n1509_031:0286b06": "則捨離，是名觀內受空。觀外受、內外受亦",
    "T25n1509_031:0286b07": "如是。行者作是念：「若樂即是苦，誰受是苦？」",
    "T25n1509_031:0286b08": "念已則知心受。然後觀心為實、為虛？觀心",
    "T25n1509_031:0286b09": "無常，生、住、滅相；苦受心、樂受心、不苦不樂受",
    "T25n1509_031:0286b10": "心，各各異念。覺樂心滅，而苦心生；苦心爾所",
    "T25n1509_031:0286b11": "時住，住已還滅，次生不苦不樂心；知爾所時",
    "T25n1509_031:0286b12": "不苦不樂心住，住已還滅，滅已還生樂心。",
    "T25n1509_031:0286b13": "三受無常故，心亦無常。復次，知染心、無染心，",
    "T25n1509_031:0286b14": "瞋心、無瞋心，癡心、不癡心，散心、攝心，縛心、解脫",
    "T25n1509_031:0286b15": "心，如是等心，各各異相故，知心無常，無一",
    "T25n1509_031:0286b16": "定心常住。受苦、受樂等心，從和合因緣生；因",
    "T25n1509_031:0286b17": "緣離散，心亦隨滅。如是等，觀內心、外心、內外",
    "T25n1509_031:0286b18": "心無常相。問曰：心是內入攝，云何為外心？",
    "T25n1509_031:0286b19": "答曰：觀內身名為內心，觀外身名為外",
    "T25n1509_031:0286b20": "心。復次，緣內法為內心，緣外法為外心。",
    "T25n1509_031:0286b21": "復次，五識常緣外法，不能分別，故名為外",
    "T25n1509_031:0286b22": "心；意識能緣內法，亦分別好醜，故名為內",
    "T25n1509_031:0286b23": "心。復次，意識初生，未能分別、決定，是為外",
    "T25n1509_031:0286b24": "心；意識轉深，能分別取相，是名內心。如是",
    "T25n1509_031:0286b25": "等分別內、外心。行者心意轉異，知身為不淨",
    "T25n1509_031:0286b26": "相，知受為苦相，知心不住為無常相；結",
    "T25n1509_031:0286b27": "使未斷故，或生吾我。如是思惟：「若心無常，",
    "T25n1509_031:0286b28": "誰知是心？心為屬誰？誰為心主而受苦",
    "T25n1509_031:0286b29": "樂？一切諸物，誰之所有？」即分別知無有別",
    "T25n1509_031:0286c01": "主，但於五眾取相故，計有人相而生我",
    "T25n1509_031:0286c02": "心，以我心故生我所。我所心生故，有利益",
    "T25n1509_031:0286c03": "我者生貪欲；違逆我者而生瞋恚；此結使",
    "T25n1509_031:0286c04": "不從智生，從狂惑生故，是名為癡——三毒",
    "T25n1509_031:0286c05": "為一切煩惱之根本。亦由吾我故，作福德，",
    "T25n1509_031:0286c06": "為我後當得；亦修助道法，我當得解脫。初",
    "T25n1509_031:0286c07": "取相故名為想眾；因吾我起結使及諸善",
    "T25n1509_031:0286c08": "行，是名行眾。是二眾則是法念處。於想、",
    "T25n1509_031:0286c09": "行眾法中求我不可得。何以故？是諸法皆",
    "T25n1509_031:0286c10": "從因緣生，悉是作法而不牢固，無實我",
    "T25n1509_031:0286c11": "法。行如芭蕉，葉葉求之，中無有堅；相",
    "T25n1509_031:0286c12": "如遠見野馬，無水有水想，但誑惑於",
    "T25n1509_031:0286c13": "眼。如是等，觀內法、外法、內外法。問曰：法",
    "T25n1509_031:0286c14": "是外入攝，云何為內法？答曰：內法名為",
    "T25n1509_031:0286c15": "內心相應想眾、行眾；外法名為外心相應",
    "T25n1509_031:0286c16": "想眾、行眾及心不相應諸行，及無為法。一",
    "T25n1509_031:0286c17": "時等觀，名為內外法。復次，內法名為六情，",
    "T25n1509_031:0286c18": "外法名為六塵。復次，身、受、心及想眾、行眾，總",
    "T25n1509_031:0286c19": "觀為法念處。何以故？行者既於想眾、行眾",
    "T25n1509_031:0286c20": "及無為法中求我不可得，還於身、受、心",
    "T25n1509_031:0286c21": "中求亦不可得。如是一切法中，若色、若非",
    "T25n1509_031:0286c22": "色，若可見、若不可見，若有對、若無對，若有",
    "T25n1509_031:0286c23": "漏、若無漏，若有為、若無為，若遠、若近，若麁、",
    "T25n1509_031:0286c24": "若細，其中求我皆不可得；但五眾和合故，",
    "T25n1509_031:0286c25": "強名為眾生，眾生即是我。我不可得故，亦無",
    "T25n1509_031:0286c26": "我所；我所不可得故，一切諸煩惱皆為衰薄。",
    "T25n1509_031:0286c27": "復次，身念處，名一切色法。行者觀內色無",
    "T25n1509_031:0286c28": "常、苦、空、無我；觀外色、觀內外色，亦如是。受、",
    "T25n1509_031:0286c29": "心、法亦爾。四念處內觀相應空三昧，名內",
    "T25n1509_031:0287a01": "空；四念處外觀相應空三昧，名外空；四念",
    "T25n1509_031:0287a02": "處內外觀相應空三昧，名內外空。問曰：是",
    "T25n1509_031:0287a03": "空，為是三昧力故空？為是法自空？答曰：",
    "T25n1509_031:0287a04": "名為三昧力故空。如經說：「三三昧、三解脫",
    "T25n1509_031:0287a05": "門：空、無相、無作。是空三昧，緣身、受、心、法，不",
    "T25n1509_031:0287a06": "得我、我所故名為空。」問曰：四念處空法，皆",
    "T25n1509_031:0287a07": "應觀無常、苦、空、無我，何以故身觀不淨、受",
    "T25n1509_031:0287a08": "觀苦、心觀無常、法觀無我？答曰：雖四法",
    "T25n1509_031:0287a09": "皆觀無常、苦、空、無我，而眾生身中多著淨顛",
    "T25n1509_031:0287a10": "倒，受中多著樂顛倒，心中多著常顛倒，法",
    "T25n1509_031:0287a11": "中多著我顛倒；以是故行者觀身不淨、觀",
    "T25n1509_031:0287a12": "受苦、觀心無常、觀法無我。復次，內外空者，",
    "T25n1509_031:0287a13": "無有內外定法，互相因待故，謂為內外。彼",
    "T25n1509_031:0287a14": "以為外，我以為內；我以為外，彼以為內。隨",
    "T25n1509_031:0287a15": "人所繫內法為內，隨人所著外法為外。",
    "T25n1509_031:0287a16": "如人自舍為內，他舍為外。行者觀是內外",
    "T25n1509_031:0287a17": "法無定相，故空。",
    "T25n1509_031:0287a18": "復次，是內外法無有自性。何以故？和合生",
    "T25n1509_031:0287a19": "故。是內外法亦不在和合因緣中，若因緣中",
    "T25n1509_031:0287a20": "無者，餘處亦無。內外法因緣亦無，因果無",
    "T25n1509_031:0287a21": "故，內外法空。問曰：內外法定有，云何言無？",
    "T25n1509_031:0287a22": "如手足等和合故有身法生，是名內法；如",
    "T25n1509_031:0287a23": "梁椽壁等和合故有屋法生，是名為外。是",
    "T25n1509_031:0287a24": "身法雖有別名，亦不異足等。所以者何？",
    "T25n1509_031:0287a25": "若離足等，身不可得故；屋亦如是。答曰：",
    "T25n1509_031:0287a26": "若足不異身者，頭應是足，足與身不異故。",
    "T25n1509_031:0287a27": "若頭是足者，甚為可笑！問曰：若足與身不",
    "T25n1509_031:0287a28": "異者，有如是過！今應足等和合故，更有法",
    "T25n1509_031:0287a29": "生名為身，身雖異於足等，應當依於足",
    "T25n1509_031:0287b01": "住。如眾縷和合而能生[疊*毛]，是[疊*毛]依縷而住。",
    "T25n1509_031:0287b02": "答曰：是身法，為足等分中具有？為分有？若",
    "T25n1509_031:0287b03": "具有，頭中應有足。何以故？身法具有故。若",
    "T25n1509_031:0287b04": "分有，與足分無異。又身是一法，所因者多，",
    "T25n1509_031:0287b05": "一不為多，多不為一。復次，若除足等分別",
    "T25n1509_031:0287b06": "有身者，與一切世間皆相違背。以是故，身",
    "T25n1509_031:0287b07": "不得言即是諸分，亦不得言異於諸分；",
    "T25n1509_031:0287b08": "以是故則無身，身無故，足等亦無。如是等",
    "T25n1509_031:0287b09": "名為內空。房舍等外法亦如是空，名為外",
    "T25n1509_031:0287b10": "空。問曰：破身、舍等是為破一、破異，破一、",
    "T25n1509_031:0287b11": "破異，是破外道經；佛經中實有內外法，所謂",
    "T25n1509_031:0287b12": "內六情、外六塵，此云何無？答曰：是內外法",
    "T25n1509_031:0287b13": "和合假有名字，亦如身、如舍。復次，略說有",
    "T25n1509_031:0287b14": "二種空：眾生空、法空。小乘弟子鈍根故，為說",
    "T25n1509_031:0287b15": "眾生空，我、我所無故，則不著餘法；大乘弟子",
    "T25n1509_031:0287b16": "利根故，為說法空，即時知世間常空如涅",
    "T25n1509_031:0287b17": "槃。聲聞論議師說：內空，於內法中無我、",
    "T25n1509_031:0287b18": "無我所、無常、無作者、無知者、無受者，是",
    "T25n1509_031:0287b19": "名內空；外空亦如是。不說內法相、外法相",
    "T25n1509_031:0287b20": "即是空。大乘說：內法中無內法相，外法中無",
    "T25n1509_031:0287b21": "外法相。如《般若波羅蜜》中說：「色，色相空，受、想、",
    "T25n1509_031:0287b22": "行、識，識相空；眼，眼相空，耳、鼻、舌、身、意，意相空；",
    "T25n1509_031:0287b23": "色，色相空，聲、香、味、觸、法，法相空。」如是等一切",
    "T25n1509_031:0287b24": "諸法自法空。問曰：此二種說內外空，何者是",
    "T25n1509_031:0287b25": "實？答曰：二皆是實。但為小智鈍根故，先說",
    "T25n1509_031:0287b26": "眾生空；為大智利根者，說法空。如人閉獄，",
    "T25n1509_031:0287b27": "破壞桎梏，傷殺獄卒，隨意得去；又有怖畏，",
    "T25n1509_031:0287b28": "盜穿牆壁，亦得免出。聲聞者，但破吾我因",
    "T25n1509_031:0287b29": "緣生諸煩惱，離諸法愛，畏怖老、病、死、惡道",
    "T25n1509_031:0287c01": "之苦；不復欲本末推求了了、壞破諸法，但",
    "T25n1509_031:0287c02": "以得脫為事。大乘者，破三界獄，降伏魔眾，",
    "T25n1509_031:0287c03": "斷諸結使及滅習氣，了知一切諸法本末，",
    "T25n1509_031:0287c04": "通達無礙；破散諸法，令世間如涅槃同寂",
    "T25n1509_031:0287c05": "滅相，得阿耨多羅三藐三菩提，將一切眾",
    "T25n1509_031:0287c06": "生令出三界。問曰：大乘有何方便能",
    "T25n1509_031:0287c07": "破壞諸法？答曰：佛說：「色從種種因緣生，無",
    "T25n1509_031:0287c08": "有堅實；如水波浪而成泡沫，暫見即滅，色",
    "T25n1509_031:0287c09": "亦如是。」今世四大，先世行業因緣和合故而",
    "T25n1509_031:0287c10": "得成色，因緣滅故色亦俱滅；行無常道，轉",
    "T25n1509_031:0287c11": "入空門。所以者何？諸法生滅，無有住時；若",
    "T25n1509_031:0287c12": "無住時，則無可取。復次，有為相故，生時有",
    "T25n1509_031:0287c13": "滅，滅時有生。若已生，生無所用；若未生，生",
    "T25n1509_031:0287c14": "無所生。法與生亦不應有異。何以故？生",
    "T25n1509_031:0287c15": "若生法，應有生生，如是復應有生，是則無",
    "T25n1509_031:0287c16": "窮。若生生更無生者，生不應有生；若生無",
    "T25n1509_031:0287c17": "有生者，法亦不應有生。如是生不可得，滅",
    "T25n1509_031:0287c18": "亦如是。以是故，諸法空、不生不滅，是為實。",
    "T25n1509_031:0287c19": "復次，諸法若有者，終歸於無；若後無者，初亦",
    "T25n1509_031:0287c20": "應無。如人著屐，初已有「故」，微細不覺；若",
    "T25n1509_031:0287c21": "初無「故」，則應常新；若後有故相，初亦有「故」。",
    "T25n1509_031:0287c22": "法亦如是，後有無故，初亦有無，以是故一切",
    "T25n1509_031:0287c23": "法應空。以眾生顛倒，著內六情故，行者破",
    "T25n1509_031:0287c24": "是顛倒，名為內空。外空、內外空亦如是。「空",
    "T25n1509_031:0287c25": "空」者，以空破內空、外空、內外空；破是三空",
    "T25n1509_031:0287c26": "故，名為空空。復次，先以法空，破內外法；復",
    "T25n1509_031:0287c27": "以此空，破是三空，是名空空。復次，空三昧",
    "T25n1509_031:0287c28": "觀五眾空，得八聖道，斷諸煩惱，得有餘涅",
    "T25n1509_031:0287c29": "槃。先世業因緣身命盡時，欲放捨八道，故",
    "T25n1509_031:0288a01": "生空空三昧，是名空空。問曰：空與空空有",
    "T25n1509_031:0288a02": "何等異？答曰：空破五受眾，空空破空。問",
    "T25n1509_031:0288a03": "曰：空若是法，空為已破；空若非法，空何所",
    "T25n1509_031:0288a04": "破？答曰：空破一切法，唯有空在；空破一切",
    "T25n1509_031:0288a05": "法已，空亦應捨；以是故，須是空空。復次，空",
    "T25n1509_031:0288a06": "緣一切法，空空但緣空。如一健兒破一切",
    "T25n1509_031:0288a07": "賊，復更有人能破此健人；空空亦如是。又",
    "T25n1509_031:0288a08": "如服藥，藥能破病；病已得破，藥亦應出，",
    "T25n1509_031:0288a09": "若藥不出，則復是病。以空滅諸煩惱病，恐",
    "T25n1509_031:0288a10": "空復為患，是故以空捨空，是名空空。復",
    "T25n1509_031:0288a11": "次，以空破十七空故，名為空空。「大空」者，聲",
    "T25n1509_031:0288a12": "聞法中，法空為大空。如《雜阿含．大空經》說：「生",
    "T25n1509_031:0288a13": "因緣老死。若有人言：是老死、是人老死，二俱",
    "T25n1509_031:0288a14": "邪見。」是人老死則眾生空，是老死是法空。《摩",
    "T25n1509_031:0288a15": "訶衍經》說：「十方、十方相空，是為大空。」問曰：",
    "T25n1509_031:0288a16": "十方空，何以名為大空？答曰：東方無邊故名",
    "T25n1509_031:0288a17": "為大，亦一切處有故名為大，遍一切色故",
    "T25n1509_031:0288a18": "名為大，常有故名為大，益世間故名為大，",
    "T25n1509_031:0288a19": "令眾生不迷悶故名為大；如是大方能破，",
    "T25n1509_031:0288a20": "故名為大空。餘空破因緣生法、作法、麁法，易",
    "T25n1509_031:0288a21": "破故，不名為大；是方非因緣生法、非作法、",
    "T25n1509_031:0288a22": "微細法，難破故，名為大空。問曰：若佛法中",
    "T25n1509_031:0288a23": "無方，三無為：虛空、智緣盡、非智緣盡亦所不",
    "T25n1509_031:0288a24": "攝，何以言「有方亦是常，是無為法，非因緣",
    "T25n1509_031:0288a25": "生法，非作法，微細法」？答曰：是「方」法，聲聞論",
    "T25n1509_031:0288a26": "議中無。摩訶衍法中，以世俗諦故有，第一",
    "T25n1509_031:0288a27": "義中一切法不可得，何況方！如五眾和合，假",
    "T25n1509_031:0288a28": "名眾生；方亦如是，四大造色和合中，分別",
    "T25n1509_031:0288a29": "此間、彼間等，假名為方。日出處是則東方，",
    "T25n1509_031:0288b01": "日沒處是則西方，如是等是方相。是方自然",
    "T25n1509_031:0288b02": "常有故，非因緣生；亦不先無今有、今有後無，",
    "T25n1509_031:0288b03": "故非作法；非現前知故，是微細法。問曰：",
    "T25n1509_031:0288b04": "方若如是，云何可破？答曰：汝不聞我先說，",
    "T25n1509_031:0288b05": "以世俗諦故有，第一義故破。以俗諦有故，",
    "T25n1509_031:0288b06": "不墮斷滅中；第一義破故，不墮常中。是名",
    "T25n1509_031:0288b07": "略說大空義。問曰：第一義空亦能破無作法、",
    "T25n1509_031:0288b08": "無因緣法、細微法，何以不言大空？答曰：前",
    "T25n1509_031:0288b09": "已得大名，故不名為大。今第一義名雖異，",
    "T25n1509_031:0288b10": "義實為大。出世間以涅槃為大，世間以方",
    "T25n1509_031:0288b11": "為大，以是故第一義空亦是大空。復次，",
    "T25n1509_031:0288b12": "破大邪見故，名為大空。如行者以慈心",
    "T25n1509_031:0288b13": "緣東方一國土眾生，復緣一國土眾生；如",
    "T25n1509_031:0288b14": "是展轉緣時，若謂盡緣東方國土則墮邊",
    "T25n1509_031:0288b15": "見，若謂未盡則墮無邊見。生是二見故，即",
    "T25n1509_031:0288b16": "失慈心。若以方空破是東方，則滅有邊、無",
    "T25n1509_031:0288b17": "邊見；若不以方空破東方者，則隨東方心，",
    "T25n1509_031:0288b18": "隨心不已，慈心則滅，邪心則生。譬如大海潮",
    "T25n1509_031:0288b19": "時，至其常限，水則旋還；魚若不還，則漂在",
    "T25n1509_031:0288b20": "露地，有諸苦患；若魚有智，則隨水還，永得",
    "T25n1509_031:0288b21": "安隱。行者如是，若隨心不還，則漂在邪",
    "T25n1509_031:0288b22": "見；若隨心還，不失慈心。如是破大邪見",
    "T25n1509_031:0288b23": "故，名為大空。「第一義空」者，第一義名諸法",
    "T25n1509_031:0288b24": "實相，不破不壞故。是諸法實相亦空。何以故？",
    "T25n1509_031:0288b25": "無受無著故。若諸法實相有者，應受應著；",
    "T25n1509_031:0288b26": "以無實故，不受不著；若受著者即是虛誑。復",
    "T25n1509_031:0288b27": "次，諸法中第一法，名為涅槃。如《阿毘曇》中說：",
    "T25n1509_031:0288b28": "「云何有上法？一切有為法及虛空、非智緣盡。",
    "T25n1509_031:0288b29": "云何無上法？智緣盡。」智緣盡是即涅槃。涅",
    "T25n1509_031:0288c01": "槃中亦無涅槃相，涅槃空是第一義空。問曰：",
    "T25n1509_031:0288c02": "若涅槃空無相，云何聖人乘三種乘入涅",
    "T25n1509_031:0288c03": "槃？又一切佛法皆為涅槃故說，譬如眾流皆",
    "T25n1509_031:0288c04": "入于海。答曰：有涅槃，是第一寶、無上法。",
    "T25n1509_031:0288c05": "是有二種：一者、有餘涅槃，二、無餘涅槃。",
    "T25n1509_031:0288c06": "愛等諸煩惱斷，是名有餘涅槃；聖人今世所",
    "T25n1509_031:0288c07": "受五眾盡，更不復受，是名無餘涅槃。不得",
    "T25n1509_031:0288c08": "言「涅槃無」！以眾生聞涅槃名，生邪見，著",
    "T25n1509_031:0288c09": "涅槃音聲而作戲論：若有若無。以破著故，",
    "T25n1509_031:0288c10": "說涅槃空。若人著有，是著世間；若著無，",
    "T25n1509_031:0288c11": "則著涅槃。破是凡人所著涅槃，不破聖人",
    "T25n1509_031:0288c12": "所得。何以故？聖人於一切法中不取相故。",
    "T25n1509_031:0288c13": "復次，愛等諸煩惱，假名為縛；若修道，解是",
    "T25n1509_031:0288c14": "縛，得解脫，即名涅槃；更無有法名為涅",
    "T25n1509_031:0288c15": "槃。如人被械得脫，而作戲論：「是械，是腳，何",
    "T25n1509_031:0288c16": "者是解脫？」是人可怪，於腳、械外更求解",
    "T25n1509_031:0288c17": "脫；眾生亦如是，離五眾械更求解脫法。",
    "T25n1509_031:0288c18": "復次，一切法不離第一義，第一義不離諸",
    "T25n1509_031:0288c19": "法實相；能使諸法實相空，是名為第一義",
    "T25n1509_031:0288c20": "空。如是等種種，名為第一義空。",
    "T25n1509_031:0288c21": "「有為空」、「無為空」者，有為法名因緣和合生，所",
    "T25n1509_031:0288c22": "謂五眾、十二入、十八界等。無為法名無因緣，",
    "T25n1509_031:0288c23": "常不生不滅如虛空。今有為法二因緣故",
    "T25n1509_031:0288c24": "空：一者、無我、無我所及「常相不變異」不可",
    "T25n1509_031:0288c25": "得故空；二者、有為法、有為法相空，不生不滅，",
    "T25n1509_031:0288c26": "無所有故。問曰：我、我所及常相不可得故",
    "T25n1509_031:0288c27": "應空，云何言「有為法、有為法相空」？答曰：若",
    "T25n1509_031:0288c28": "無眾生，法無所依。又無常故，無住時；無住",
    "T25n1509_031:0288c29": "時故，不可得知，是故法亦空。問曰：有為法",
    "T25n1509_031:0289a01": "中，常相不可得；不可得者，為是眾生空？為",
    "T25n1509_031:0289a02": "是法空？答曰：有人言：「我心顛倒，故計我為",
    "T25n1509_031:0289a03": "常。是常空則入眾生空。」有人言：「以心為常，",
    "T25n1509_031:0289a04": "如梵天王說：是四大、四大造色悉皆無常，",
    "T25n1509_031:0289a05": "心意識是常。是常空，則入法空。」或有人言：「五",
    "T25n1509_031:0289a06": "眾即是常，如色眾雖有變化而亦不滅，",
    "T25n1509_031:0289a07": "餘眾如心說。五眾空，即是法空。是故常空",
    "T25n1509_031:0289a08": "亦入法空中。」復次，有為法、無為法空者，行者",
    "T25n1509_031:0289a09": "觀有為法、無為法實相，無有作者，因緣和",
    "T25n1509_031:0289a10": "合故有，皆是虛妄，從憶想分別生；不在內，",
    "T25n1509_031:0289a11": "不在外，不在兩中間。凡夫顛倒見故有；智",
    "T25n1509_031:0289a12": "者於有為法不得其相，知但假名，以此假",
    "T25n1509_031:0289a13": "名導引凡夫，知其虛誑無實，無生無作，心",
    "T25n1509_031:0289a14": "無所著。復次，諸賢聖人不緣有為法而得",
    "T25n1509_031:0289a15": "道果，以觀有為法空故，於有為法心不繫",
    "T25n1509_031:0289a16": "著故。復次，離有為則無無為。所以者何？有",
    "T25n1509_031:0289a17": "為法實相即是無為，無為相者則非有為，但",
    "T25n1509_031:0289a18": "為眾生顛倒故分別說。有為相者，生、滅、住、異；",
    "T25n1509_031:0289a19": "無為相者，不生、不滅、不住、不異，是為入佛法",
    "T25n1509_031:0289a20": "之初門。若無為法有相者，則是有為。有為法，",
    "T25n1509_031:0289a21": "生相者則是集諦，滅相者則是盡諦。若不集",
    "T25n1509_031:0289a22": "則不作，若不作則不滅，是名無為法如",
    "T25n1509_031:0289a23": "實相。若得是諸法實相，則不復墮生、滅、住、",
    "T25n1509_031:0289a24": "異相中；是時不見有為法與無為法合，不",
    "T25n1509_031:0289a25": "見無為法與有為法合，於有為法、無為法",
    "T25n1509_031:0289a26": "不取相，是為無為法。所以者何？若分別有",
    "T25n1509_031:0289a27": "為法、無為法，則於有為、無為而有礙。若斷",
    "T25n1509_031:0289a28": "諸憶想分別、滅諸緣，以無緣實智，不墮生",
    "T25n1509_031:0289a29": "數中，則得安隱常樂涅槃。問曰：前五空皆別",
    "T25n1509_031:0289b01": "說，今有為、無為空，何以合說？答曰：有為、無",
    "T25n1509_031:0289b02": "為法相待而有，若除有為則無無為，若除",
    "T25n1509_031:0289b03": "無為則無有為。是二法攝一切法。行者觀",
    "T25n1509_031:0289b04": "有為法無常、苦、空等過，知無為法所益處廣，",
    "T25n1509_031:0289b05": "是故二事合說。問曰：有為法因緣和合生，無",
    "T25n1509_031:0289b06": "自性故空，此則可爾；無為法非因緣生法，",
    "T25n1509_031:0289b07": "無破無壞，常若虛空，云何空？答曰：如先說，",
    "T25n1509_031:0289b08": "若除有為則無無為，有為實相即是無為。",
    "T25n1509_031:0289b09": "如有為空，無為亦空，以二事不異故。復次，",
    "T25n1509_031:0289b10": "有人聞有為法過罪，而著無為法；以著故，",
    "T25n1509_031:0289b11": "生諸結使。如阿毘曇中說：「八十九有為法緣，",
    "T25n1509_031:0289b12": "六無為法緣，三當分別：欲界繫，盡諦所斷無",
    "T25n1509_031:0289b13": "明使，或有為緣，或無為緣。何者有為緣？盡",
    "T25n1509_031:0289b14": "諦所斷有為法緣使相應無明使。何者無為",
    "T25n1509_031:0289b15": "緣？盡諦所斷有為法緣使不相應無明使。色、",
    "T25n1509_031:0289b16": "無色界無明亦如是。」以此結使故，能起不",
    "T25n1509_031:0289b17": "善業，不善業故墮三惡道，是故言「無為法",
    "T25n1509_031:0289b18": "空」。無為法緣使：疑、邪見、無明。疑者，於涅槃",
    "T25n1509_031:0289b19": "法中，有耶？無耶？邪見者，若生心言：「定無涅",
    "T25n1509_031:0289b20": "槃。」是邪、疑相應無明及獨無明合為無明使。",
    "T25n1509_031:0289b21": "問曰：若云無為法空，與邪見何異？答曰：邪",
    "T25n1509_031:0289b22": "見人不信涅槃，然後生心言：「定無涅槃法。」",
    "T25n1509_031:0289b23": "無為空者，破取涅槃相。是為異。復次，若人",
    "T25n1509_031:0289b24": "捨有為、著無為，以著故，無為即成有為。",
    "T25n1509_031:0289b25": "以是故，雖破無為而非邪見。是名有為、無",
    "T25n1509_031:0289b26": "為空。「畢竟空」者，以有為空、無為空破諸法，",
    "T25n1509_031:0289b27": "令無有遺餘，是名畢竟空。如漏盡阿羅",
    "T25n1509_031:0289b28": "漢，名畢竟清淨；阿那含乃至離無所有處欲，",
    "T25n1509_031:0289b29": "不名畢竟清淨。此亦如是，內空、外空、內外",
    "T25n1509_031:0289c01": "空、十方空、第一義空、有為空、無為空，更無有",
    "T25n1509_031:0289c02": "餘不空法，是名畢竟空。復次，若人七世、百千",
    "T25n1509_031:0289c03": "萬億無量世貴族是名畢竟貴，不以一世、二、",
    "T25n1509_031:0289c04": "三世貴族為真貴也。畢竟空亦如是，從本",
    "T25n1509_031:0289c05": "已來，無有定實不空者。有人言：「今雖空，最",
    "T25n1509_031:0289c06": "初不空；如天造物始，及冥初、微塵。」是等皆空！",
    "T25n1509_031:0289c07": "何以故？果無常，因亦無常。如虛空不作果，",
    "T25n1509_031:0289c08": "亦不作因；天及微塵等，亦應如是。若是常，",
    "T25n1509_031:0289c09": "不應生無常。若過去無定相，未來、現在世",
    "T25n1509_031:0289c10": "亦如是。於三世中無有一法定實不空",
    "T25n1509_031:0289c11": "者，是名畢竟空。問曰：若三世都空，乃至微",
    "T25n1509_031:0289c12": "塵及一念無所有者，則是大可畏處！諸",
    "T25n1509_031:0289c13": "智慧人以禪定樂故捨世間樂，以涅槃樂",
    "T25n1509_031:0289c14": "故捨禪定樂；今畢竟空中乃至無有涅槃，",
    "T25n1509_031:0289c15": "依止何法得捨涅槃？答曰：有著吾我人，",
    "T25n1509_031:0289c16": "以一、異相分別諸法；如是之人，則以為",
    "T25n1509_031:0289c17": "畏。如佛說：「凡夫人大驚怖處，所謂無我、無",
    "T25n1509_031:0289c18": "我所。」復次，有為法有三世，以有漏法故生",
    "T25n1509_031:0289c19": "著處；涅槃名一切愛著斷，云何於涅槃而",
    "T25n1509_031:0289c20": "求捨離？復次，如比丘破四重禁，是名畢竟",
    "T25n1509_031:0289c21": "破戒，不任得道！又如作五逆罪，畢竟閉三",
    "T25n1509_031:0289c22": "善道！若取聲聞證者，畢竟不得作佛。畢竟",
    "T25n1509_031:0289c23": "空亦如是，於一切法畢竟空，無復有餘。問",
    "T25n1509_031:0289c24": "曰：一切法畢竟空，是事不然！何以故？三世十",
    "T25n1509_031:0289c25": "方諸法，乃至法相、法住，必應有實。以有一",
    "T25n1509_031:0289c26": "法實故，餘法為虛妄；若無一法實者，亦不",
    "T25n1509_031:0289c27": "應有諸虛妄法是畢竟空。答曰：無有乃至",
    "T25n1509_031:0289c28": "一法實者。何以故？若有乃至一法實者，是",
    "T25n1509_031:0289c29": "法應有，若有為、若無為。若是有為，有為空",
    "T25n1509_031:0290a01": "中已破；若是無為，無為空中亦破。如是世間、",
    "T25n1509_031:0290a02": "出世間：若世間，內空、外空、內外空、大空已破；",
    "T25n1509_031:0290a03": "若出世間，第一義空已破。色法、無色法，有漏、無",
    "T25n1509_031:0290a04": "漏法等，亦如是。復次，一切法皆畢竟空，是畢",
    "T25n1509_031:0290a05": "竟空亦空；空無有法故，亦無虛實相待。復",
    "T25n1509_031:0290a06": "次，畢竟空者，破一切法令無遺餘，故名畢",
    "T25n1509_031:0290a07": "竟空；若小有遺餘，不名畢竟。若言相待故",
    "T25n1509_031:0290a08": "應有，是事不然！問曰：諸法不盡空。何以故？",
    "T25n1509_031:0290a09": "因緣所生法空，而因緣不空。譬如樑椽因緣",
    "T25n1509_031:0290a10": "和合，故名舍，舍空而樑椽不應空！答曰：因",
    "T25n1509_031:0290a11": "緣亦空，因緣不定故。譬如父子，父生故名",
    "T25n1509_031:0290a12": "為子，生子故名為父。復次，最後因緣，無",
    "T25n1509_031:0290a13": "所依止故；如山、河、樹木、眾生之類皆依止",
    "T25n1509_031:0290a14": "地，地依止水，水依止風，風依止虛空，虛",
    "T25n1509_031:0290a15": "空無所依止。若本無所依止，末亦無所依",
    "T25n1509_031:0290a16": "止。以是故，當知一切法畢竟空。問曰：不然，",
    "T25n1509_031:0290a17": "諸法應有根本。如神通有所變化，所化",
    "T25n1509_031:0290a18": "雖虛，而化主不空！答曰：凡夫人見所化物",
    "T25n1509_031:0290a19": "不久故謂之為空，化主久故謂之為實。",
    "T25n1509_031:0290a20": "聖人見化主復從前世業因緣和合生，今",
    "T25n1509_031:0290a21": "世復集諸善法，得神通力，故能作化。如《般",
    "T25n1509_031:0290a22": "若波羅蜜》後品中說：「有三種變化：煩惱變化、",
    "T25n1509_031:0290a23": "業變化、法變化(法，法身也)。」是故知化主亦空。問曰：",
    "T25n1509_031:0290a24": "諸不牢固者，不實故應空；諸牢固物及實法",
    "T25n1509_031:0290a25": "不應空，如大地、須彌山、大海水、日、月、金剛等",
    "T25n1509_031:0290a26": "色實法，牢固故不應空。所以者何？地及須",
    "T25n1509_031:0290a27": "彌常住竟劫故；眾川有竭，海則常滿；日月",
    "T25n1509_031:0290a28": "周天，無有窮極。又如凡人所見，虛妄不真，",
    "T25n1509_031:0290a29": "故應空；聖人所得如及法性、真際、涅槃相，",
    "T25n1509_031:0290b01": "應是實法，云何言畢竟皆空？復次，有為法因",
    "T25n1509_031:0290b02": "緣生，故不實；無為法不從因緣生，故應實，",
    "T25n1509_031:0290b03": "復云何言畢竟空？答曰：堅固、不堅固不定，故",
    "T25n1509_031:0290b04": "皆空。所以者何？有人以此為堅固，有人以",
    "T25n1509_031:0290b05": "此為不堅固。如人以金剛為牢固，帝釋手",
    "T25n1509_031:0290b06": "執，如人捉杖，不以為牢固。又不知破金",
    "T25n1509_031:0290b07": "剛因緣，故以為牢固；若知著龜甲上，以",
    "T25n1509_031:0290b08": "山羊角打破，則知不牢固。如七尺之身，以",
    "T25n1509_031:0290b09": "大海為深；羅睺阿修羅王立大海中，膝出",
    "T25n1509_031:0290b10": "水上；以兩手隱須彌頂，下向觀忉利天喜",
    "T25n1509_031:0290b11": "見城，此則以海水為淺。若短壽人以地為",
    "T25n1509_031:0290b12": "常久牢固，長壽者見地無常不牢固。如佛",
    "T25n1509_031:0290b13": "說《七日喻經》，佛告諸比丘：「一切有為法，無常",
    "T25n1509_031:0290b14": "變異，皆歸磨滅。劫欲盡時，大旱積久，藥草",
    "T25n1509_031:0290b15": "樹木，皆悉焦枯。有第二日出，諸小流水，皆悉",
    "T25n1509_031:0290b16": "乾竭。第三日出，大河流水，亦都涸盡。第四日",
    "T25n1509_031:0290b17": "出，閻浮提中四大河及阿那婆達多池，皆亦",
    "T25n1509_031:0290b18": "空竭。第五日出，大海乾涸。第六日出，大地、須",
    "T25n1509_031:0290b19": "彌山等，皆悉煙出，如窯燒器。第七日出，悉皆",
    "T25n1509_031:0290b20": "熾然，無復煙氣；地及須彌乃至梵天，火皆然",
    "T25n1509_031:0290b21": "滿。爾時，新生光音天者，見火怖畏言：『既燒",
    "T25n1509_031:0290b22": "梵宮，將無至此！』先生諸天慰喻後生天言：",
    "T25n1509_031:0290b23": "『曾已有此，正燒梵宮，於彼而滅，不來至此。",
    "T25n1509_031:0290b24": "燒三千大千世界已，無復灰炭！』」佛語比丘：",
    "T25n1509_031:0290b25": "「如此大事，誰信之者？唯有眼見，乃能信",
    "T25n1509_031:0290b26": "耳！又，比丘！過去時，須涅多羅外道師，離欲行",
    "T25n1509_031:0290b27": "四梵行，無量弟子亦得離欲。須涅多羅作",
    "T25n1509_031:0290b28": "是念：『我不應與弟子同生一處，今當深",
    "T25n1509_031:0290b29": "修慈心。』此人以深思慈故，生光音天。」佛言：",
    "T25n1509_031:0290c01": "「須涅多羅者，我身是也；我是時眼見此事。」以",
    "T25n1509_031:0290c02": "是故，當知牢固實物，皆悉歸滅！問曰：汝說",
    "T25n1509_031:0290c03": "畢竟空，何以說無常事？畢竟空，今即是空；",
    "T25n1509_031:0290c04": "無常，今有後空！答曰：無常則是空之初門；若",
    "T25n1509_031:0290c05": "諦了無常，諸法則空。以是故，聖人初以四",
    "T25n1509_031:0290c06": "行觀：世間無常；若見所著物無常，無常則",
    "T25n1509_031:0290c07": "能生苦，以苦故心生厭離。若無常、空相，則",
    "T25n1509_031:0290c08": "不可取，如幻如化，是名為空。外物既空，內",
    "T25n1509_031:0290c09": "主亦空，是名無我。復次，畢竟空是為真空。",
    "T25n1509_031:0290c10": "有二種眾生：一、多習愛，二、多習見。愛多者，",
    "T25n1509_031:0290c11": "喜生著，以所著無常，故生憂苦。為是人",
    "T25n1509_031:0290c12": "說：「汝所著物無常壞故，汝則為之生苦，若",
    "T25n1509_031:0290c13": "此所著物生苦者，不應生著。」是名說無",
    "T25n1509_031:0290c14": "作解脫門。見多者，為分別諸法，以不知實",
    "T25n1509_031:0290c15": "故而著邪見；為是人故直說諸法畢竟空。",
    "T25n1509_031:0290c16": "復次，若有所說，皆是可破，可破故空；所見",
    "T25n1509_031:0290c17": "既空，見主亦空，是名畢竟空。汝言「聖人所得",
    "T25n1509_031:0290c18": "法應實」者，以聖人法能滅三毒，非顛倒虛",
    "T25n1509_031:0290c19": "誑，能令眾生離老病死苦，得至涅槃。是雖",
    "T25n1509_031:0290c20": "名實，皆從因緣和合生故，先無今有、今有",
    "T25n1509_031:0290c21": "後無故，不可受不可著故，亦空非實。如",
    "T25n1509_031:0290c22": "佛說《栰喻經》：「善法尚應捨，何況不善！」復次，聖",
    "T25n1509_031:0290c23": "人有為無漏法，從有漏法緣生；有漏法虛妄",
    "T25n1509_031:0290c24": "不實，緣所生法，云何為實？離有為法，無無",
    "T25n1509_031:0290c25": "為法。如先說：「有為法實相，即是無為法。」以",
    "T25n1509_031:0290c26": "是故，一切法畢竟不可得故，名為畢竟空。",
    "T25n1509_031:0290c27": "「無始空」者，世間若眾生、若法，皆無有始。如今",
    "T25n1509_031:0290c28": "生從前世因緣有，前世復從前世有，如是",
    "T25n1509_031:0290c29": "展轉，無有眾生始。法亦如是。何以故？若",
    "T25n1509_031:0291a01": "先生後死，則不從死故生，生亦無死。若先",
    "T25n1509_031:0291a02": "死後有生，則無因無緣，亦不生而有死。以",
    "T25n1509_031:0291a03": "是故，一切法則無有始。如經中說：「佛語諸",
    "T25n1509_031:0291a04": "比丘：眾生無有始，無明覆，愛所繫，往來生",
    "T25n1509_031:0291a05": "死，始不可得。」破是無始法，故名為無始空。",
    "T25n1509_031:0291a06": "問曰：無始是實，不應破。何以故？若眾生及",
    "T25n1509_031:0291a07": "法有始者，即墮邊見，亦墮無因見。遠離如",
    "T25n1509_031:0291a08": "是等過，故應說眾生及法無始；今以無始",
    "T25n1509_031:0291a09": "空破是無始，則還墮有始見。答曰：今以",
    "T25n1509_031:0291a10": "無始空為破無始見，又不墮有始見。譬",
    "T25n1509_031:0291a11": "如救人於火，不應著深水中。今破是無",
    "T25n1509_031:0291a12": "始，亦不應著有始中，是則行於中道！問",
    "T25n1509_031:0291a13": "曰：云何破無始？答曰：以無窮故，若無窮則",
    "T25n1509_031:0291a14": "無後；無窮無後，則亦無中。若無始，則為破",
    "T25n1509_031:0291a15": "一切智人。所以者何？若世間無窮，則不知",
    "T25n1509_031:0291a16": "其始；不知始故，則無一切智人。若有一切",
    "T25n1509_031:0291a17": "智人，不名無始。復次，若取眾生相，又取諸",
    "T25n1509_031:0291a18": "法一相、異相，以此一、異相，從今世推前世，",
    "T25n1509_031:0291a19": "從前世復推前世；如是展轉，眾生及法始",
    "T25n1509_031:0291a20": "不可得，則生無始見。是見虛妄，以一、異為",
    "T25n1509_031:0291a21": "本，是故應破。如有為空破有為法，是有為",
    "T25n1509_031:0291a22": "空即復為患；復以無為空破無為法。今以",
    "T25n1509_031:0291a23": "無始破有始，無始即復為患；復以無始空",
    "T25n1509_031:0291a24": "破是無始，是名無始空。問曰：若爾者，佛何",
    "T25n1509_031:0291a25": "以說「眾生往來生死，本際不可得」？答曰：欲",
    "T25n1509_031:0291a26": "令眾生知久遠已來，往來生死為大苦，生",
    "T25n1509_031:0291a27": "厭患心。如經說：「一人在世間，計一劫中受",
    "T25n1509_031:0291a28": "身被害時聚集諸血，多於海水。啼泣出淚，",
    "T25n1509_031:0291a29": "及飲母乳，皆亦如是。積集身骨，過於毘浮",
    "T25n1509_031:0291b01": "羅山。譬喻斬天下草木為二寸籌，數其",
    "T25n1509_031:0291b02": "父、祖、曾祖，猶不能盡。又如盡以地為泥丸，",
    "T25n1509_031:0291b03": "數其母及曾祖母，猶亦不盡。」如是等無量",
    "T25n1509_031:0291b04": "劫中，受生死苦惱。初始不可得故，心生怖",
    "T25n1509_031:0291b05": "畏，斷諸結使。如無常雖為邊，而佛以是",
    "T25n1509_031:0291b06": "無常而度眾生；無始亦如是，雖為是邊，亦",
    "T25n1509_031:0291b07": "以是無始而度眾生。為度眾生，令生厭",
    "T25n1509_031:0291b08": "心，故說有「無始」，非為實有。所以者何？",
    "T25n1509_031:0291b09": "若有無始，不應說「無始空」！問曰：若無始",
    "T25n1509_031:0291b10": "非實法，云何以度人？答曰：實法中無度人；",
    "T25n1509_031:0291b11": "諸可說法語言度人，皆是有為虛誑法。佛",
    "T25n1509_031:0291b12": "以方便力故說是「無始」，以無著心說，故受",
    "T25n1509_031:0291b13": "者亦得無著，無著故則生厭離。復次，以宿",
    "T25n1509_031:0291b14": "命智見眾生生死相續無窮，是時為實；若",
    "T25n1509_031:0291b15": "以慧眼，則見眾生及法畢竟空，以是故說",
    "T25n1509_031:0291b16": "「無始空」。如《般若波羅蜜》中說：「常觀不實，無",
    "T25n1509_031:0291b17": "常觀亦不實；苦觀不實，樂觀亦不實。」而佛說：",
    "T25n1509_031:0291b18": "「常、樂為倒，無常、苦為諦。」以眾生多著常、樂，",
    "T25n1509_031:0291b19": "不著無常、苦，是故以無常、苦諦，破是常、樂",
    "T25n1509_031:0291b20": "倒。以是故，說無常、苦為諦；若眾生著無常、",
    "T25n1509_031:0291b21": "苦者，說無常、苦亦空。有始、無始亦如是。無",
    "T25n1509_031:0291b22": "始，能破著始倒；若著無始，復以無始為空，",
    "T25n1509_031:0291b23": "是名「無始空」。問曰：有始法亦是邪見，應當",
    "T25n1509_031:0291b24": "破，何以但說破無始？答曰：有始是大惑。",
    "T25n1509_031:0291b25": "所以者何？若有始者，初身則無罪福因緣",
    "T25n1509_031:0291b26": "而生善惡處。若從罪福因緣而生，不名為",
    "T25n1509_031:0291b27": "初身。何以故？若有罪福，則從前身受後身",
    "T25n1509_031:0291b28": "故。若世間無始，無如是咎。是故菩薩先已",
    "T25n1509_031:0291b29": "捨是麁惡邪見。菩薩常習用無始，念眾生",
    "T25n1509_031:0291c01": "故說無始，常行因緣法故言法無始。未得",
    "T25n1509_031:0291c02": "一切智故，或於無始中錯謬，是故說無始",
    "T25n1509_031:0291c03": "空。復次，無始已破有始，不須空破有始；",
    "T25n1509_031:0291c04": "今欲破無始，故說無始空。問曰：若無始破",
    "T25n1509_031:0291c05": "有始者，有始亦能破無始，汝何以言「但以",
    "T25n1509_031:0291c06": "空破無始」？答曰：是二雖皆邪見，而有差別：",
    "T25n1509_031:0291c07": "有始，起諸煩惱、邪見因緣；無始，起慈悲及正",
    "T25n1509_031:0291c08": "見因緣。所以者何？念眾生受無始世苦",
    "T25n1509_031:0291c09": "惱而生悲心，知從身次第生身，相續不斷，",
    "T25n1509_031:0291c10": "便知罪福果報而生正見。若人不著無始，",
    "T25n1509_031:0291c11": "即是助道善法；若取相生著，即是邪見，如",
    "T25n1509_031:0291c12": "常、無常見。有始見雖破無始見，不能畢竟",
    "T25n1509_031:0291c13": "破無始；無始能畢竟破有始，是故無始為",
    "T25n1509_031:0291c14": "勝。如善破不善，不善破善；雖互相破，而",
    "T25n1509_031:0291c15": "善能畢竟破惡，如得賢聖道，永不作惡。",
    "T25n1509_031:0291c16": "惡法則不然，勢力微薄故；如人雖起五逆",
    "T25n1509_031:0291c17": "罪，斷善根，墮地獄，久不過一劫因緣得",
    "T25n1509_031:0291c18": "脫地獄，終成道果。無始、有始優劣不同，亦",
    "T25n1509_031:0291c19": "如是。以無始力大故，能破有始，是故不說",
    "T25n1509_031:0291c20": "有始空。◎",
    "T25n1509_031:0291c21": "◎「散空」者，「散」名別離相。如諸法和合故有，",
    "T25n1509_031:0291c22": "如車以輻、輞、轅、轂，眾合為車；若離散各在",
    "T25n1509_031:0291c23": "一處，則失車名。五眾和合因緣，故名為人；",
    "T25n1509_031:0291c24": "若別離五眾，人不可得。問曰：若如是說，但",
    "T25n1509_031:0291c25": "破假名而不破色；亦如離散輻、輞可破",
    "T25n1509_031:0291c26": "車名，不破輻、輞。散空亦如是，但離散五",
    "T25n1509_031:0291c27": "眾，可破人，而不破色等五眾！答曰：色等亦",
    "T25n1509_031:0291c28": "是假名破。所以者何？和合微塵假名為色",
    "T25n1509_031:0291c29": "故。問曰：我不受微塵；今以可見者為色，",
    "T25n1509_031:0292a01": "是實為有，云何散而為空？答曰：若除微塵，",
    "T25n1509_031:0292a02": "四大和合因緣生出可見色，亦是假名。如四",
    "T25n1509_031:0292a03": "方風和合，扇水則生沫聚；四大和合成色亦",
    "T25n1509_031:0292a04": "如是，若離散四大，則無有色。復次，是色以",
    "T25n1509_031:0292a05": "香、味、觸及四大和合故有色可見，除諸香、",
    "T25n1509_031:0292a06": "味、觸等更無別色。以智分別，各各離散，色不",
    "T25n1509_031:0292a07": "可得。若色實有，捨此諸法，應別有色，而更",
    "T25n1509_031:0292a08": "無別色。是故經言：「所有色皆從四大和合",
    "T25n1509_031:0292a09": "有。」和合有故皆是假名，假名故可散。問曰：",
    "T25n1509_031:0292a10": "色假名故可散，四眾無色，云何可散？答曰：",
    "T25n1509_031:0292a11": "四陰亦是假名，生、老、住、無常觀故，散而為空。",
    "T25n1509_031:0292a12": "所以者何？生時異、老時異、住時異、無常時異",
    "T25n1509_031:0292a13": "故。復次，三世中觀是四眾，皆亦散滅。復次，心",
    "T25n1509_031:0292a14": "隨所緣，緣滅則滅，緣破則破。復次，此四眾不",
    "T25n1509_031:0292a15": "定，隨緣生故；譬如火，隨所燒處為名，若離",
    "T25n1509_031:0292a16": "燒處，火不可得。因眼緣色生眼識，若離所",
    "T25n1509_031:0292a17": "緣，識不可得；餘情識亦如是。如經中說：「佛",
    "T25n1509_031:0292a18": "告羅陀：『此色眾破壞散滅，令無所有；餘眾",
    "T25n1509_031:0292a19": "亦如是。』」是名散空。「復次，譬如小兒，聚土為",
    "T25n1509_031:0292a20": "臺殿、城郭、閭里、宮舍，或名為米，或名為麵，",
    "T25n1509_031:0292a21": "愛著守護；日暮將歸，其心捨離，蹋壞散滅。凡",
    "T25n1509_031:0292a22": "夫人亦如是，未離欲故，於諸法中生愛著",
    "T25n1509_031:0292a23": "心；若得離欲，見諸法皆散壞棄捨。」是名散",
    "T25n1509_031:0292a24": "空。復次，諸法合集故，各有名字，凡夫人隨逐",
    "T25n1509_031:0292a25": "名字，生顛倒染著；佛為說法，當觀其實，莫",
    "T25n1509_031:0292a26": "逐名字，有無皆空。如《迦旃延經》說：「觀集諦",
    "T25n1509_031:0292a27": "則無無見，觀滅諦則無有見。」如是種種因",
    "T25n1509_031:0292a28": "緣是名散空。「性空」者，諸法性常空，假業相續",
    "T25n1509_031:0292a29": "故，似若不空。譬如水性自冷，假火故熱，止",
    "T25n1509_031:0292b01": "火停久，水則還冷。諸法性亦如是，未生時空",
    "T25n1509_031:0292b02": "無所有，如水性常冷；諸法眾緣和合故有，",
    "T25n1509_031:0292b03": "如水得火成熱；眾緣若少若無，則無有法，",
    "T25n1509_031:0292b04": "如火滅湯冷。如經說：「眼空，無我、無我所。何",
    "T25n1509_031:0292b05": "以故？性自爾！耳、鼻、舌、身、意，色乃至法等，亦復",
    "T25n1509_031:0292b06": "如是。」問曰：此經說「我、我所空」，是為眾生空，",
    "T25n1509_031:0292b07": "不說法空，云何證性空？答曰：此中但說性",
    "T25n1509_031:0292b08": "空，不說眾生空及法空。性空有二種：一者、",
    "T25n1509_031:0292b09": "於十二入中無我、無我所，二者、十二入相",
    "T25n1509_031:0292b10": "自空。無我、無我所，是聲聞論中說。摩訶衍法",
    "T25n1509_031:0292b11": "說：「十二入我、我所無故空，十二入性無故空。」",
    "T25n1509_031:0292b12": "復次，若無我、無我所，自然得法空。以人多",
    "T25n1509_031:0292b13": "著我及我所故，佛但說「無我、無我所」，如是",
    "T25n1509_031:0292b14": "應當知一切法空。若我、我所法尚不著，何",
    "T25n1509_031:0292b15": "況餘法！以是故，眾生空、法空終歸一義，是",
    "T25n1509_031:0292b16": "名性空。復次，性名自有，不待因緣；若待因",
    "T25n1509_031:0292b17": "緣，則是作法，不名為性。諸法中皆無性。何",
    "T25n1509_031:0292b18": "以故？一切有為法皆從因緣生，從因緣生",
    "T25n1509_031:0292b19": "則是作法；若不從因緣和合，則是無法。如",
    "T25n1509_031:0292b20": "是一切諸法，性不可得故，名為性空。問曰：",
    "T25n1509_031:0292b21": "畢竟空無所有，則是性空，今何以重說？答",
    "T25n1509_031:0292b22": "曰：「畢竟空」者，名為無有遺餘。「性空」者，名為本",
    "T25n1509_031:0292b23": "來常爾；如水性冷，假火故熱，止火則還冷。",
    "T25n1509_031:0292b24": "畢竟空如虛空，常不生不滅、不垢不淨，云何",
    "T25n1509_031:0292b25": "言同？復次，諸法畢竟空。何以故？性不可得",
    "T25n1509_031:0292b26": "故。諸法性空。何以故？畢竟空故。復次，性空",
    "T25n1509_031:0292b27": "多是菩薩所行，畢竟空多是諸佛所行。何以",
    "T25n1509_031:0292b28": "故？性空中，但有因緣和合，無有實性；畢竟",
    "T25n1509_031:0292b29": "空，三世清淨。有如是等差別。復次，一切諸法",
    "T25n1509_031:0292c01": "性有二種：一者、總性，二者、別性。總性者，",
    "T25n1509_031:0292c02": "無常、苦、空、無我，無生無滅、無來無去、無入無出",
    "T25n1509_031:0292c03": "等。別性者，如火，熱性；水，濕性；心為識性。如",
    "T25n1509_031:0292c04": "人喜作諸惡，故名為惡性；好集善事，故名",
    "T25n1509_031:0292c05": "為善性。如《十力經》中說：「佛知世間種種性。」",
    "T25n1509_031:0292c06": "如是諸性皆空，是名性空。何以故？若無常性",
    "T25n1509_031:0292c07": "是實，應失業果報。所以者何？生滅過去不",
    "T25n1509_031:0292c08": "住故，六情亦不受塵，亦不積習因緣；若無",
    "T25n1509_031:0292c09": "積習，則無誦經、坐禪等。以是故知無常性",
    "T25n1509_031:0292c10": "不可得。無常尚不可得，何況常相！復次，苦性",
    "T25n1509_031:0292c11": "亦不可得，若實有是苦，則不應生染著心。",
    "T25n1509_031:0292c12": "若人厭畏苦痛，於諸樂中亦應厭畏；佛",
    "T25n1509_031:0292c13": "亦不應說三受：苦受、樂受、不苦不樂受；",
    "T25n1509_031:0292c14": "亦不應苦中生瞋、樂中生愛、不苦不樂中",
    "T25n1509_031:0292c15": "生癡。若一相者，樂中應生瞋，苦中應生愛。",
    "T25n1509_031:0292c16": "但是事不然！如是等，苦性，尚不可得，何況樂",
    "T25n1509_031:0292c17": "性虛妄而可得！復次，空相亦不可得。所以者",
    "T25n1509_031:0292c18": "何？若有空相，則無罪福；無罪福故，亦無今",
    "T25n1509_031:0292c19": "世後世。復次，諸法相待有。所以者何？若有空，",
    "T25n1509_031:0292c20": "應當有實；若有實，應當有空。空性尚無，",
    "T25n1509_031:0292c21": "何況有實！復次，若無我者，則無縛無解，亦",
    "T25n1509_031:0292c22": "無從今世至後世受罪福，亦無業因緣",
    "T25n1509_031:0292c23": "果報；如是等因緣，知無我性尚不可得，何況",
    "T25n1509_031:0292c24": "我性！復次，無生無滅性亦不實。何以故？若實，",
    "T25n1509_031:0292c25": "則墮常見；若一切法常，則無罪無福；若有",
    "T25n1509_031:0292c26": "者常有，無者常無；若無者不生，有者不失。",
    "T25n1509_031:0292c27": "如不生不滅性不可得，何況生滅性！無來",
    "T25n1509_031:0292c28": "無去、無入無出等諸總性亦如是。復次，諸法",
    "T25n1509_031:0292c29": "別性，是亦不然！何以故？如火能燒，造色能",
    "T25n1509_031:0293a01": "炤，二法和合，故名為火。若離是二法有火",
    "T25n1509_031:0293a02": "者，應別有火用，而無別用。以是故知火是",
    "T25n1509_031:0293a03": "假名，亦無有實。若實無火法，云何言熱是",
    "T25n1509_031:0293a04": "火性？復次，熱性從眾緣生，內有身根，外有",
    "T25n1509_031:0293a05": "色觸，和合生身識，覺知有熱；若未和合時，",
    "T25n1509_031:0293a06": "則無熱性。以是故知無定熱為火性。復",
    "T25n1509_031:0293a07": "次，若火實有熱性，云何有人入火不燒，及",
    "T25n1509_031:0293a08": "人身中火而不燒身？空中火，水不能滅？",
    "T25n1509_031:0293a09": "以火無有定熱性故。神通力故，火不能燒",
    "T25n1509_031:0293a10": "身；業因緣，五藏不熱；神龍力故，水不能滅。",
    "T25n1509_031:0293a11": "復次，若熱性與火異，火則非熱；若熱與火一，",
    "T25n1509_031:0293a12": "云何言熱是火性？餘性亦如是。是總性、別",
    "T25n1509_031:0293a13": "性無故，名為性空。復次，性空者，從本已來空。",
    "T25n1509_031:0293a14": "如世間人謂：「虛妄不久者是空；如須彌、金",
    "T25n1509_031:0293a15": "剛等物，及聖人所知，以為真實不空。」欲斷",
    "T25n1509_031:0293a16": "此疑故，佛說：「是雖堅固相續久住，皆亦性",
    "T25n1509_031:0293a17": "空。」聖人智慧，雖度眾生，破諸煩惱，性不可",
    "T25n1509_031:0293a18": "得故，是亦為空。又人謂：「五眾、十二入、十八界",
    "T25n1509_031:0293a19": "皆空；但如、法性、實際，是其實性。」佛欲斷此",
    "T25n1509_031:0293a20": "疑故，但分別說五眾、如、法性、實際皆亦是",
    "T25n1509_031:0293a21": "空，是名性空。復次，有為性三相：生、住、滅，無為",
    "T25n1509_031:0293a22": "性亦三相：不生、不住、不滅。有為性尚空，何況",
    "T25n1509_031:0293a23": "有為法！無為性尚空，何況無為法！以是種",
    "T25n1509_031:0293a24": "種因緣，性不可得，名為性空。",
    "T25n1509_031:0293a25": "「自相空」者，一切法有二種相：總相，別相。是二",
    "T25n1509_031:0293a26": "相空，故名為相空。問曰：何等是總相？何等是",
    "T25n1509_031:0293a27": "別相？答曰：總相者，如無常等；別相者，諸法",
    "T25n1509_031:0293a28": "雖皆無常，而各有別相，如地為堅相，火",
    "T25n1509_031:0293a29": "為熱相。問曰：先已說性，今說相；性、相有何",
    "T25n1509_031:0293b01": "等異？答曰：有人言：「其實無異，名有差別。說",
    "T25n1509_031:0293b02": "性則為說相，說相則為說性；譬如說火性",
    "T25n1509_031:0293b03": "即是熱相，說熱相即是火性。」有人言：「性、相",
    "T25n1509_031:0293b04": "小有差別。性言其體，相言可識。如釋子",
    "T25n1509_031:0293b05": "受持禁戒，是其性；剃髮、割截染衣，是其相。",
    "T25n1509_031:0293b06": "梵志自受其法，是其性；頂有周羅，執三奇",
    "T25n1509_031:0293b07": "杖，是其相。如火，熱是其性，烟是其相。近為",
    "T25n1509_031:0293b08": "性，遠為相。相不定，從身出；性則言其實。如",
    "T25n1509_031:0293b09": "見黃色為金相而內是銅，火燒石磨，知非",
    "T25n1509_031:0293b10": "金性。如人恭敬供養時，似是善人，是為相；",
    "T25n1509_031:0293b11": "罵詈毀辱，忿然瞋恚，便是其性。性相、內外、",
    "T25n1509_031:0293b12": "遠近、初後等，有如是差別。」是諸相皆空，名",
    "T25n1509_031:0293b13": "為「相空」。如說一切有為法，皆是無常相。所",
    "T25n1509_031:0293b14": "以者何？生滅不住故，先無今有、已有還無故，",
    "T25n1509_031:0293b15": "屬諸因緣故，虛誑不真故，無常因緣生故，",
    "T25n1509_031:0293b16": "眾合因緣起故。如是等因緣故，一切有為法",
    "T25n1509_031:0293b17": "是無常相。能生身心惱故，名為苦，身四威",
    "T25n1509_031:0293b18": "儀無不苦故，苦聖諦故，聖人捨、不受故，無",
    "T25n1509_031:0293b19": "時不惱故，無常故。如是等因緣，名為苦相。",
    "T25n1509_031:0293b20": "離我所故空，因緣和合生故空，無常、苦、空、無",
    "T25n1509_031:0293b21": "我故名為空，始終不可得故空，誑心故名為",
    "T25n1509_031:0293b22": "空，賢聖一切法不著故名為空，以無相、無",
    "T25n1509_031:0293b23": "作解脫門故名為空，諸法實相無量無數故",
    "T25n1509_031:0293b24": "名為空，斷一切語言道故名為空，滅一切",
    "T25n1509_031:0293b25": "心行故名為空，諸佛、辟支佛、阿羅漢入而不",
    "T25n1509_031:0293b26": "出故名為空。如是等因緣故，是名為空。無",
    "T25n1509_031:0293b27": "常、苦、空故無我，不自在故無我，無主故名為",
    "T25n1509_031:0293b28": "無我；諸法無不從因緣生，從因緣生故",
    "T25n1509_031:0293b29": "無我，無相無作故無我，假名字故無我，身",
    "T25n1509_031:0293c01": "見顛倒故無我，斷我心得道故無我。以是",
    "T25n1509_031:0293c02": "種種，名為無我。如是等名為總相。別相者，",
    "T25n1509_031:0293c03": "地，堅相；火，熱相；水，濕相；風，動相。眼識依處名",
    "T25n1509_031:0293c04": "眼相，耳、鼻、舌、身亦如是。識，覺相；智，慧相；慧，智",
    "T25n1509_031:0293c05": "相。捨為施相，不悔不惱為持戒相，心不變",
    "T25n1509_031:0293c06": "異為忍相，發懃為精進相，攝心為禪相，",
    "T25n1509_031:0293c07": "無所著為智慧相，能成事為方便相。識",
    "T25n1509_031:0293c08": "作生滅為世間相，無識為涅槃相。如是等",
    "T25n1509_031:0293c09": "諸法各有別相。當知是諸相皆空，是名",
    "T25n1509_031:0293c10": "「自相空」。餘義如性空中說，性、相義同故。",
    "T25n1509_031:0293c11": "問曰：何以不但說「相空」而說「自相空」？答曰：",
    "T25n1509_031:0293c12": "若說「相空」，不說法體空；說「自相空」，即法體",
    "T25n1509_031:0293c13": "空。復次，眾法和合故一法生，是一法空，如是",
    "T25n1509_031:0293c14": "等一一法皆空。今和合因緣法展轉皆亦空，",
    "T25n1509_031:0293c15": "一切法各各自相空，以是故名為自相空。",
    "T25n1509_031:0293c16": "問曰：若一切法各各自相空，云何復有所說？",
    "T25n1509_031:0293c17": "答曰：眾生顛倒故，以一相、異相、總相、別相等",
    "T25n1509_031:0293c18": "而著諸法，為斷是故而有所說。如是等因",
    "T25n1509_031:0293c19": "緣，名為自相空。「一切法空」者，一切法名五",
    "T25n1509_031:0293c20": "眾、十二入、十八界等。是諸法皆入種種門，所",
    "T25n1509_031:0293c21": "謂一切法有相、知相、識相，緣相、增上相，因相、",
    "T25n1509_031:0293c22": "果相，總相、別相，依相。問曰：云何一切法有相？",
    "T25n1509_031:0293c23": "答曰：一切法有好有醜、有內有外；一切法",
    "T25n1509_031:0293c24": "有心生，故名為有。問曰：無法中云何言「有",
    "T25n1509_031:0293c25": "相」？答曰：若無法不名為「法」，但以遮有故",
    "T25n1509_031:0293c26": "名為「無法」；若實有無法，則名為有。是故",
    "T25n1509_031:0293c27": "說一切法有相。「知相」者，苦法智、苦比智能知",
    "T25n1509_031:0293c28": "苦諦，集法智、集比智能知集諦，滅法智、滅比",
    "T25n1509_031:0293c29": "智能知滅諦，道法智、道比智能知道諦；及",
    "T25n1509_031:0294a01": "世俗善智能知苦、能知集、能知滅、能知道，",
    "T25n1509_031:0294a02": "亦能知虛空、非智緣滅——是名一切法知相。",
    "T25n1509_031:0294a03": "知相故攝一切法。「識相」者，眼識能知色；耳",
    "T25n1509_031:0294a04": "識能知聲；鼻識能知香；舌識能知味；身識能",
    "T25n1509_031:0294a05": "知觸；意識能知法，能知眼、能知色、能知眼",
    "T25n1509_031:0294a06": "識，能知耳、能知聲、能知耳識，能知鼻、能知",
    "T25n1509_031:0294a07": "香、能知鼻識，能知舌、能知味、能知舌識，能",
    "T25n1509_031:0294a08": "知身、能知觸、能知身識，能知意、能知法、能",
    "T25n1509_031:0294a09": "知意識——是名識相。「緣相」者，眼識及眼識相",
    "T25n1509_031:0294a10": "應諸法能緣色；耳識及耳識相應諸法能緣",
    "T25n1509_031:0294a11": "聲；鼻識及鼻識相應諸法能緣香；舌識及舌",
    "T25n1509_031:0294a12": "識相應諸法能緣味；身識及身識相應諸法",
    "T25n1509_031:0294a13": "能緣觸；意識及意識相應諸法能緣法，能緣",
    "T25n1509_031:0294a14": "眼、能緣色、能緣眼識，能緣耳、能緣聲、能緣",
    "T25n1509_031:0294a15": "耳識，能緣鼻、能緣香、能緣鼻識，能緣舌、能",
    "T25n1509_031:0294a16": "緣味、能緣舌識，能緣身、能緣觸、能緣身識，",
    "T25n1509_031:0294a17": "能緣意、能緣法、能緣意識——是名緣相。「增上",
    "T25n1509_031:0294a18": "相」者，一切有為法各各增上；無為法亦於有",
    "T25n1509_031:0294a19": "為法有增上——是名增上相。「因果相」者，一切",
    "T25n1509_031:0294a20": "法各各為因、各各為果——是名因果相。「總相、別",
    "T25n1509_031:0294a21": "相」者，一切法中各各有總相、別相。如馬是總",
    "T25n1509_031:0294a22": "相，白是別相；如人是總相，若失一耳，則是別",
    "T25n1509_031:0294a23": "相。如是各各展轉，皆有總相、別相——是為",
    "T25n1509_031:0294a24": "總相、別相。「依相」者，諸法各共相依止，如草木",
    "T25n1509_031:0294a25": "山河依止於地，地依止水，如是一切各",
    "T25n1509_031:0294a26": "各相依，是名依止相。依止相攝一切法。",
    "T25n1509_031:0294a27": "如是等一法門相攝一切法。復次，二法門",
    "T25n1509_031:0294a28": "攝一切法，所謂色、無色法，可見、不可見法，",
    "T25n1509_031:0294a29": "有對、無對法，有漏、無漏法，有為、無為法，",
    "T25n1509_031:0294b01": "內法、外法，觀法、緣法，有法、無法，如是等種種",
    "T25n1509_031:0294b02": "二法門相。三、四、五、六乃至無量法門相攝一",
    "T25n1509_031:0294b03": "切法。是諸法皆空，如上說，名一切法空。問",
    "T25n1509_031:0294b04": "曰：若皆空者，何以說一切法種種名字？答曰：",
    "T25n1509_031:0294b05": "凡夫人於空法中無明顛倒取相故，生愛等",
    "T25n1509_031:0294b06": "諸煩惱；因煩惱故，起種種業；起種種業故，",
    "T25n1509_031:0294b07": "入種種道；入種種道故，受種種身；受種種",
    "T25n1509_031:0294b08": "身故，受種種苦樂。如蠶出絲無所因，自從",
    "T25n1509_031:0294b09": "己出而自纏裹，受燒煮苦。聖人清淨智慧力",
    "T25n1509_031:0294b10": "故，分別一切法本末皆空；欲度眾生故，說",
    "T25n1509_031:0294b11": "其著處，所謂五眾、十二入、十八界等；汝但以",
    "T25n1509_031:0294b12": "無明故，而生五眾等自作自著！若聖人但",
    "T25n1509_031:0294b13": "說空者，不能得道，以無所因、無所厭",
    "T25n1509_031:0294b14": "故。問曰：汝言一切法空，是事不然！何以故？",
    "T25n1509_031:0294b15": "一切法各各自相攝故。如地堅相，水濕相，火",
    "T25n1509_031:0294b16": "熱相，風動相，心為識相，慧為知相；如是一切",
    "T25n1509_031:0294b17": "法，各自住其相，云何言空？答曰：性空、自相",
    "T25n1509_031:0294b18": "空中已破，今當更說。相不定故，不應是相。",
    "T25n1509_031:0294b19": "如酥、蜜、膠、蠟等皆是地相，與火合故，自",
    "T25n1509_031:0294b20": "捨其相，轉成濕相；金、銀、銅、鐵與火合故，亦",
    "T25n1509_031:0294b21": "自捨其相，變為水相；如水得寒成氷，轉為",
    "T25n1509_031:0294b22": "地相。如人醉睡、入無心定、凍氷中魚，皆",
    "T25n1509_031:0294b23": "無心識，捨其心相，無所覺知；如慧為知",
    "T25n1509_031:0294b24": "相，入諸法實相，則無所覺知，自捨知相。是",
    "T25n1509_031:0294b25": "故諸法無有定相。復次，若謂諸法定相，是",
    "T25n1509_031:0294b26": "亦不然！所以者何？如未來法相，不應來",
    "T25n1509_031:0294b27": "至現在；若至現在，則捨未來相；若不捨",
    "T25n1509_031:0294b28": "未來相入現在者，未來則是現在，為無未",
    "T25n1509_031:0294b29": "來果報。若現在入過去，則捨現在相；若不",
    "T25n1509_031:0294c01": "捨現在相入過去，過去則是現在。如是等",
    "T25n1509_031:0294c02": "過，則知諸法無有定相。復次，若謂無為法",
    "T25n1509_031:0294c03": "定有者，應別自有相；如火自有熱相，不",
    "T25n1509_031:0294c04": "因他作相。是故當知無為法無相故實無。",
    "T25n1509_031:0294c05": "復次，汝以未來世中非智緣滅法是有為法，",
    "T25n1509_031:0294c06": "而無有為相。若汝謂「以非智緣盡是滅相」，",
    "T25n1509_031:0294c07": "是亦不然！所以者何？無常滅故，是名滅相，",
    "T25n1509_031:0294c08": "非以非智緣滅故名為滅相。如是等種種，",
    "T25n1509_031:0294c09": "無有定相。若有定相，可使不空；而無定",
    "T25n1509_031:0294c10": "相；而不空者，是事不然。問曰：應實有法不",
    "T25n1509_031:0294c11": "空。所以者何？凡夫、聖人所知各異，凡夫所知",
    "T25n1509_031:0294c12": "是虛妄，聖人所知是實。依實聖智故捨虛",
    "T25n1509_031:0294c13": "妄法，不可依虛妄捨虛妄！答曰：為破凡",
    "T25n1509_031:0294c14": "夫所知，故名為聖智。若無凡夫法，則無聖",
    "T25n1509_031:0294c15": "法；如無病則無藥。是故經言：「離凡夫法更",
    "T25n1509_031:0294c16": "無聖法，凡夫法實性即是聖法。」復次，聖人",
    "T25n1509_031:0294c17": "於諸法不取相亦不著，是故聖法為真實；",
    "T25n1509_031:0294c18": "凡夫於諸法取相亦著，故以凡夫人法為",
    "T25n1509_031:0294c19": "虛妄。聖人雖用而不取相，不取相故則無",
    "T25n1509_031:0294c20": "定相，如是不應為難！於凡夫地著法分別：",
    "T25n1509_031:0294c21": "是聖法，是凡夫法；若於賢聖地，則無所分",
    "T25n1509_031:0294c22": "別；為斷眾生病，故言：「是虛、是實。」如說：「佛語",
    "T25n1509_031:0294c23": "非虛非實，非縛非解，不一不異。」是故無",
    "T25n1509_031:0294c24": "所分別，清淨如虛空。復次，若法不悉空，不",
    "T25n1509_031:0294c25": "應說「不戲論為智人相」，亦不應說「不受",
    "T25n1509_031:0294c26": "不著、無所依止、空、無相、無作名為真法」。問",
    "T25n1509_031:0294c27": "曰：若一切法空，即亦是實，云何言「無實」？答",
    "T25n1509_031:0294c28": "曰：若一切法空，假令有法，已入一切法中",
    "T25n1509_031:0294c29": "破；若無法，不應致難！問曰：若一切法空是",
    "T25n1509_031:0295a01": "真實者，佛三藏中何以多說無常、苦、空、無我",
    "T25n1509_031:0295a02": "法？如經說：「佛告諸比丘：『為汝說法，名為第",
    "T25n1509_031:0295a03": "一義空。何等是第一義空？眼生無所從來，滅",
    "T25n1509_031:0295a04": "亦無所去；但有業有業果報，作者不可得！",
    "T25n1509_031:0295a05": "耳、鼻、舌、身、意，亦復如是。』」是中若說「生無所",
    "T25n1509_031:0295a06": "從來，滅亦無所去」，是常常法不可得故無",
    "T25n1509_031:0295a07": "常；但有業及業果報，而作者不可得，是為",
    "T25n1509_031:0295a08": "聲聞法中第一義空，云何言「一切法空」？答曰：",
    "T25n1509_031:0295a09": "我，是一切諸煩惱根本，先著五眾為我，然",
    "T25n1509_031:0295a10": "後著外物為我所；我所縛故而生貪恚，",
    "T25n1509_031:0295a11": "貪恚因緣故起諸業。如佛說「無作者」，則破",
    "T25n1509_031:0295a12": "一切法中我；若說「眼無所從來，滅亦無所",
    "T25n1509_031:0295a13": "去」，則說眼無常；若無常即是苦，苦即是非",
    "T25n1509_031:0295a14": "我、我所；我、我所無故，於一切法中心無所",
    "T25n1509_031:0295a15": "著；心無所著故，則不生結使；不生結使，",
    "T25n1509_031:0295a16": "何用說空！以是故，三藏中多說「無常、苦、空、無",
    "T25n1509_031:0295a17": "我」，不多說「一切法空」。復次，眾生雖聞佛說",
    "T25n1509_031:0295a18": "「無常、苦、空、無我」，而戲論諸法；為是人故說",
    "T25n1509_031:0295a19": "「諸法空」。若無我亦無我所，若無我、無我所，",
    "T25n1509_031:0295a20": "是即入空義。問曰：佛何以說「有業有果報」？",
    "T25n1509_031:0295a21": "若有業有果報，是則不空！答曰：佛說法有",
    "T25n1509_031:0295a22": "二種：一者、無我，一者、無法。為著見神有常",
    "T25n1509_031:0295a23": "者，故為說「無作者」；為著斷滅見者，故為",
    "T25n1509_031:0295a24": "說「有業有業果報」。若人聞說「無作者」，轉",
    "T25n1509_031:0295a25": "墮斷滅見中，為說「有業有業果報」。此五眾",
    "T25n1509_031:0295a26": "能起業而不至後世，此五眾因緣，生五眾",
    "T25n1509_031:0295a27": "受業果報相續，故說受業果報。如母子",
    "T25n1509_031:0295a28": "身雖異，而因緣相續故，如母服藥，兒病得",
    "T25n1509_031:0295a29": "差。如是今世、後世五眾雖異，而罪福業因緣",
    "T25n1509_031:0295b01": "相續故，從今世五眾因緣受後世五眾果",
    "T25n1509_031:0295b02": "報。復次，有人求諸法相著一法，若有若無、",
    "T25n1509_031:0295b03": "若常若無常等；以著法故，自法生愛、他法生",
    "T25n1509_031:0295b04": "恚，而起惡業；為是人故說「諸法空」。諸法空",
    "T25n1509_031:0295b05": "則無有法。所以者何？所可愛法，能生結使；",
    "T25n1509_031:0295b06": "能生結使，則是無明因緣；若生無明，云何是",
    "T25n1509_031:0295b07": "實？是為法空。復次，眾生有二種：一者、著世",
    "T25n1509_031:0295b08": "間，二者、求出世間。求出世間，有上、中、下：上",
    "T25n1509_031:0295b09": "者利根，大心求佛道；中者中根，求辟支佛道；",
    "T25n1509_031:0295b10": "下者鈍根，求聲聞道。為求佛道者，說六",
    "T25n1509_031:0295b11": "波羅蜜及法空；為求辟支佛者，說十二因",
    "T25n1509_031:0295b12": "緣及獨行法；為求聲聞者，說眾生空及四",
    "T25n1509_031:0295b13": "真諦法。聲聞畏惡生死，聞眾生空，及四真諦，",
    "T25n1509_031:0295b14": "無常、苦、空、無我，不戲論諸法。如圍中有鹿，",
    "T25n1509_031:0295b15": "既被毒箭，一向求脫，更無他念。辟支佛雖",
    "T25n1509_031:0295b16": "厭老、病、死，猶能少觀甚深因緣，亦能少度",
    "T25n1509_031:0295b17": "眾生。譬如犀在圍中，雖被毒箭，猶能顧戀",
    "T25n1509_031:0295b18": "其子。菩薩雖厭老、病、死，能觀諸法實相，",
    "T25n1509_031:0295b19": "究盡深入十二因緣，通達法空，入無量法",
    "T25n1509_031:0295b20": "性。譬如白香象王在獵圍中，雖被箭射，",
    "T25n1509_031:0295b21": "顧視獵者心無所畏，及將營從安步而去。",
    "T25n1509_031:0295b22": "以是故，三藏中不多說法空。或有利根梵",
    "T25n1509_031:0295b23": "志，求諸法實相，不厭老病死，著種種法",
    "T25n1509_031:0295b24": "相，為是故說法空。所謂先尼梵志，不說五",
    "T25n1509_031:0295b25": "眾即是實，亦不說離五眾是實。復有強論",
    "T25n1509_031:0295b26": "梵志，佛答：「我法中不受有無，汝何所論？有無",
    "T25n1509_031:0295b27": "是戲論法、結使生處。」及《雜阿含》中《大空經》說",
    "T25n1509_031:0295b28": "二種空：「眾生空，法空。」《羅陀經》中說：「色眾破裂",
    "T25n1509_031:0295b29": "分散，令無所有。」《栰喻經》中說：「法尚應捨，何",
    "T25n1509_031:0295c01": "況非法！」《波羅延經》、《利眾經》中說：「智者於一切",
    "T25n1509_031:0295c02": "法不受不著，若受著法則生戲論，若無",
    "T25n1509_031:0295c03": "所依止則無所論。諸得道聖人於諸法無",
    "T25n1509_031:0295c04": "取無捨，若無取捨，能離一切諸見。」如是",
    "T25n1509_031:0295c05": "等三藏中處處說法空。如是等名為一切",
    "T25n1509_031:0295c06": "法空。",
    "T25n1509_031:0295c07": "「不可得空」者。有人言：「於眾、界、入中，我法、常法",
    "T25n1509_031:0295c08": "不可得故，名為不可得空。」有人言：「諸因緣中",
    "T25n1509_031:0295c09": "求法不可得，如五指中拳不可得故，名為",
    "T25n1509_031:0295c10": "不可得空。」有人言：「一切法及因緣畢竟不可",
    "T25n1509_031:0295c11": "得故，名為不可得空。」問曰：何以故名不",
    "T25n1509_031:0295c12": "可得空？為智力少故不可得？為實無故不可",
    "T25n1509_031:0295c13": "得？答曰：諸法實無故不可得，非智力少也。",
    "T25n1509_031:0295c14": "問曰：若爾者，與畢竟空、自相空無異，今何",
    "T25n1509_031:0295c15": "以故更說不可得空？答曰：若人聞上諸空",
    "T25n1509_031:0295c16": "都無所有，心懷怖畏生疑；今說所以空",
    "T25n1509_031:0295c17": "因緣，以求索不可得故，為說不可得空。",
    "T25n1509_031:0295c18": "斷是疑怖故，佛說不可得空。所以者何？佛",
    "T25n1509_031:0295c19": "言：「我從初發心乃至成佛，及十方佛，於諸",
    "T25n1509_031:0295c20": "法中求實不可得，是名不可得空。」問曰：何",
    "T25n1509_031:0295c21": "事不可得？答曰：一切法乃至無餘涅槃不可",
    "T25n1509_031:0295c22": "得故，名為不可得空。復次，行者得是不可得",
    "T25n1509_031:0295c23": "空，不得三毒、四流、四縛、五蓋、六愛、七使、八邪、",
    "T25n1509_031:0295c24": "九結、十惡，諸弊惡垢結等都不可得故，名為",
    "T25n1509_031:0295c25": "不可得空。問曰：若爾者，行是不可得空，得",
    "T25n1509_031:0295c26": "何等法利？答曰：得戒、定、慧，得四沙門果、五",
    "T25n1509_031:0295c27": "根、五無學眾，六捨法、七覺分、八聖道分、九次第",
    "T25n1509_031:0295c28": "定、十無學法。得如是等，是聲聞法。若得",
    "T25n1509_031:0295c29": "般若波羅蜜，則具足六波羅蜜及十地諸功",
    "T25n1509_031:0296a01": "德。問曰：上言「一切法乃至涅槃不可得」，今",
    "T25n1509_031:0296a02": "何以言「得戒、定、慧，乃至十無學法」？答曰：是",
    "T25n1509_031:0296a03": "法雖得，皆助不可得空故，亦名不可得；",
    "T25n1509_031:0296a04": "又復無受無著故，是名不可得；為無為",
    "T25n1509_031:0296a05": "法故名不可得；聖諦故名不可得，第一義",
    "T25n1509_031:0296a06": "諦故名不可得。聖人雖得諸功德，入無餘",
    "T25n1509_031:0296a07": "涅槃故，不以為得；凡夫人以為大得。如師",
    "T25n1509_031:0296a08": "子雖有所作，不自以為奇，餘眾生見以為",
    "T25n1509_031:0296a09": "希有。如是等義名為不可得空。「無法空」、「有",
    "T25n1509_031:0296a10": "法空」、「無法有法空」。「無法空」者，有人言：「無法，",
    "T25n1509_031:0296a11": "名法已滅，是滅無故，名無法空。」「有法空」者，",
    "T25n1509_031:0296a12": "諸法因緣和合生，故無有法，有法無故，名",
    "T25n1509_031:0296a13": "有法空。「無法有法空」者，取無法有法相不",
    "T25n1509_031:0296a14": "可得，是為無法有法空。復次，觀無法有法",
    "T25n1509_031:0296a15": "空，故名無法有法空。復次，行者觀諸法生、",
    "T25n1509_031:0296a16": "滅，若有門、若無門，生門生喜，滅門生憂。行",
    "T25n1509_031:0296a17": "者觀生法空則滅喜心，觀滅法空則滅憂",
    "T25n1509_031:0296a18": "心。所以者何？生無所得，滅無所失，除世間",
    "T25n1509_031:0296a19": "貪憂故，是名無法有法空。復次，十八空中，初",
    "T25n1509_031:0296a20": "三空破一切法，後三空亦破一切法。有法空，",
    "T25n1509_031:0296a21": "破一切法生時、住時；無法空，破一切法滅時；",
    "T25n1509_031:0296a22": "無法有法空，生、滅一時俱破。復次，有人言：「過",
    "T25n1509_031:0296a23": "去、未來法空，是名無法空；現在及無為法空，",
    "T25n1509_031:0296a24": "是名有法空。何以故？過去法滅失、變異歸",
    "T25n1509_031:0296a25": "無；未來法因緣未和合，未生、未有，未出、未",
    "T25n1509_031:0296a26": "起，以是故名無法。觀知現在法及無為法",
    "T25n1509_031:0296a27": "現有，是名有法。是二俱空，故名為無法有",
    "T25n1509_031:0296a28": "法空。」復次，有人言：「無為法無生住滅，是名",
    "T25n1509_031:0296a29": "無法；有為法生住滅，是名有法。如是等空，",
    "T25n1509_031:0296b01": "名為無法有法空。」是為「菩薩欲住內空乃至",
    "T25n1509_031:0296b02": "無法有法空，當學般若波羅蜜」。",
    "T25n1509_031:0296b03": "大智度論卷第三十一"
}