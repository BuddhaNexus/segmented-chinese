{
    "T39n1799_01a:0823b24": "folio_1a 1首楞嚴義疏注經卷第一之一",
    "T39n1799_01a:0823b26": "長水沙門子󱈜集",
    "T39n1799_01a:0823b27": "稽首我大師，　　十方調御尊，",
    "T39n1799_01a:0823b28": "佛頂首楞嚴，　　大覺如來藏，",
    "T39n1799_01a:0823b29": "圓明諸聖眾，　　上首龍尊王，",
    "T39n1799_01a:0823c01": "常闢大慈門，　　救攝眾生者。",
    "T39n1799_01a:0823c02": "願垂加護我，　　顯說妙難思，",
    "T39n1799_01a:0823c03": "普共諸含靈，　　速證真如海。",
    "T39n1799_01a:0823c04": "將釋此經，十門分別：一、教起因緣；二、藏乘分",
    "T39n1799_01a:0823c05": "攝；三、教義分齊；四、所被機宜；五、能詮體性；六、",
    "T39n1799_01a:0823c06": "所詮宗趣；七、教迹前後；八、傳譯時年；九、通釋",
    "T39n1799_01a:0823c07": "名題；十、別解文義。初中二：一總、二別。總",
    "T39n1799_01a:0823c08": "者，謂詶因酬請，顯理度生。一代教興皆由此",
    "T39n1799_01a:0823c09": "矣。若原佛本意，唯為一大事因緣，欲令眾生",
    "T39n1799_01a:0823c10": "開示悟入佛之知見。雖三車通許，唯賜白牛，",
    "T39n1799_01a:0823c11": "但為一乘，無三及二也。別者有十，故說此經：",
    "T39n1799_01a:0823c12": "一、為克示真三昧故。謂阿難遭難，蓋無真定，",
    "T39n1799_01a:0823c13": "故請諸佛得成菩提妙奢摩他、三摩、禪那最初",
    "T39n1799_01a:0823c14": "方便，及佛告許，云有三摩提，名大佛頂首楞",
    "T39n1799_01a:0823c15": "嚴王，具足萬行，十方如來一門超出妙莊嚴",
    "T39n1799_01a:0823c16": "路。至於再請責己，將謂惠我，偈讚希有等，乃",
    "T39n1799_01a:0823c17": "至如來諷歎，名金剛王如幻三昧。勅說圓通，",
    "T39n1799_01a:0823c18": "文殊揀顯，指三世佛同此一門。道場加行，成",
    "T39n1799_01a:0823c19": "就聖位，立此經名，破滅七趣、辨識諸魔，皆",
    "T39n1799_01a:0823c20": "為此也。二、為廣破諸妄執故。謂阿難執妄迷",
    "T39n1799_01a:0823c21": "真，匿王執常為斷。七處徵詰，三疑拒諍。佛再",
    "T39n1799_01a:0823c22": "語云：若汝執悋分別覺觀為汝心等。故約心",
    "T39n1799_01a:0823c23": "見二門隨執廣破，此之執相不離人法也。三、",
    "T39n1799_01a:0823c24": "為開顯妙明心故。謂阿難初請三昧，佛先審",
    "T39n1799_01a:0823c25": "問發心，既陳愛見之源，全迷真實之體。遂云：",
    "T39n1799_01a:0823c26": "眾生無始生死相續，皆由不知常住真心。此",
    "T39n1799_01a:0823c27": "真妙明，即是菩提涅槃元清淨體。故阿難自",
    "T39n1799_01a:0823c28": "責不知寂常，如來許可發妙明性，先就心見",
    "T39n1799_01a:0823c29": "二門乍徵乍顯，後約三科七大分明顯會，令",
    "T39n1799_01a:0824a01": "於法法咸見性常，俱遍俱融，含攝無礙。眾皆",
    "T39n1799_01a:0824a02": "領悟，自知心遍十方，諸所有物皆即菩提",
    "T39n1799_01a:0824a03": "妙體，元明心遍含裹十虛，身土虛空了無所",
    "T39n1799_01a:0824a04": "得，唯一本妙常住不滅。洎滿慈疑於有相，慶",
    "T39n1799_01a:0824a05": "喜再責因緣，佛隨開示，令得知見矣。四、為決",
    "T39n1799_01a:0824a06": "斷眾疑網故。謂佛顯示真見，阿難隨見疑",
    "T39n1799_01a:0824a07": "生，或縮斷、離身、因緣、自爾、和合、非合，執相",
    "T39n1799_01a:0824a08": "疑性，諸大遍圓，滅妄生妄，成真不真，修無常",
    "T39n1799_01a:0824a09": "因，獲常住果。疑網既眾，佛隨斷之矣。五、為",
    "T39n1799_01a:0824a10": "辨析修行門故。謂佛廣示藏體，慶喜深解，現",
    "T39n1799_01a:0824a11": "前舉喻，天王賜與華屋，雖知所賜，將入無門，",
    "T39n1799_01a:0824a12": "已悉多聞，不逮修習。故請問云：從何攝伏疇",
    "T39n1799_01a:0824a13": "昔攀緣，入佛知見？佛舉二義決定，以為發覺",
    "T39n1799_01a:0824a14": "初心，謂止及觀，斯為要也。初令以湛旋妄成",
    "T39n1799_01a:0824a15": "不生滅，次令審詳煩惱知根降伏。一根既反，",
    "T39n1799_01a:0824a16": "餘根自旋，諸妄銷亡，不真何待？六、為分別邪",
    "T39n1799_01a:0824a17": "正行故。謂阿難已悟修行，後代罔知邪正，雖",
    "T39n1799_01a:0824a18": "期正道，多陷邪宗，水灌漏巵，若為取滿？慶喜",
    "T39n1799_01a:0824a19": "請云：眾生去佛漸遠，邪師說法至多，欲令心",
    "T39n1799_01a:0824a20": "入佛乘，遠魔無退。佛舉四種明誨，諸聖同途，",
    "T39n1799_01a:0824a21": "戒根不虧，定慧可據。如其不切清禁、禪慧洪",
    "T39n1799_01a:0824a22": "深，鬼屬魔民斯難逭免，祈進却步，誠可悲夫。",
    "T39n1799_01a:0824a23": "七、為顯呪功能勝故。謂慶喜難在登伽，如來",
    "T39n1799_01a:0824a24": "遣呪往救。承力雖至，密言闕聞。況能潛護根",
    "T39n1799_01a:0824a25": "門、防閑宿習，齋戒不稟而自備、果證不遠而",
    "T39n1799_01a:0824a26": "可得。消難獲利，自行化他，因人果人靡不由",
    "T39n1799_01a:0824a27": "此而辨其事也。八、為證入有階降故。謂理絕",
    "T39n1799_01a:0824a28": "修證、事存階漸，偏一則病空有、圓通則融真",
    "T39n1799_01a:0824a29": "俗，故不損寂滅而建立諸位。阿難知機為請，",
    "T39n1799_01a:0824b01": "如來就行開示，始從漸次、終乎極果，於無生",
    "T39n1799_01a:0824b02": "忍中立五十七位，不斷而斷，惑障必亡；非證",
    "T39n1799_01a:0824b03": "而證，神用斯備。豈同魔外都無位次耶？文云：",
    "T39n1799_01a:0824b04": "是種種地，皆以金剛觀察如幻十種深喻，奢",
    "T39n1799_01a:0824b05": "摩他中用諸如來毘婆舍那清淨修證，漸次",
    "T39n1799_01a:0824b06": "深入耳。九、為廣示諸魔境故。謂修禪觀人靡",
    "T39n1799_01a:0824b07": "不有初，而鮮克有終者，蓋不諳其魔境，妄生",
    "T39n1799_01a:0824b08": "取著，不了唯心，遂派諸道。佛慈無緣，不問自",
    "T39n1799_01a:0824b09": "說。觀中破陰，每陰十種，五十境界分析邪源，",
    "T39n1799_01a:0824b10": "末代修禪免為所惑。十、為究盡妄想源故。謂",
    "T39n1799_01a:0824b11": "五陰諸經皆說，未聞五妄想成。今明破一陰",
    "T39n1799_01a:0824b12": "時出一妄想，破則從麁至細、起則自細現麁，",
    "T39n1799_01a:0824b13": "其之根源唯一識陰，識陰無體，但是圓常。文",
    "T39n1799_01a:0824b14": "云：湛入合湛，歸識邊際。既知五陰咸是妄想，",
    "T39n1799_01a:0824b15": "五陰攝法何所不該？論云：一切諸法唯依妄",
    "T39n1799_01a:0824b16": "念而有差別，若離心念，則無一切境界之相",
    "T39n1799_01a:0824b17": "也。由斯十意而說此經。二、藏乘分攝者，謂",
    "T39n1799_01a:0824b18": "三藏之中修多羅攝，二藏之中菩薩藏攝。若",
    "T39n1799_01a:0824b19": "此攝彼，則兼該二三，持戒證果有小乘故，徵",
    "T39n1799_01a:0824b20": "難辨析最明顯故。諸乘之中一乘所攝，若此",
    "T39n1799_01a:0824b21": "攝彼亦該諸乘。十二分中契經方廣二分所",
    "T39n1799_01a:0824b22": "攝，攝彼如前。三、教義分齊者，依賢首大師",
    "T39n1799_01a:0824b23": "二義分別：一、約教詮法通局顯分齊。謂以義",
    "T39n1799_01a:0824b24": "分教，教類有五：一、小乘教。但說我空，縱少說",
    "T39n1799_01a:0824b25": "法空，亦不明顯。但依六識三毒，建立染淨根",
    "T39n1799_01a:0824b26": "本，未盡法源，故多諍論。二、大乘始教，亦名分",
    "T39n1799_01a:0824b27": "教。但說諸法皆空，未盡大乘法理，故名為始。",
    "T39n1799_01a:0824b28": "但說一切法相，有不成佛，故名為分。三、大乘",
    "T39n1799_01a:0824b29": "終教，亦名實教。說如來藏隨緣成阿梨耶識，",
    "T39n1799_01a:0824c01": "緣起無性，一切皆如。定性二乘、無性闡提悉",
    "T39n1799_01a:0824c02": "當成佛，方盡大乘至極之說，故名為終。以稱",
    "T39n1799_01a:0824c03": "實理，故名為實。四、大乘頓教。總不說法相，唯",
    "T39n1799_01a:0824c04": "辨真性，亦無八識差別之相。呵教勸離，毀",
    "T39n1799_01a:0824c05": "相泯心，但一念不生即名為佛，不依地位漸",
    "T39n1799_01a:0824c06": "次，故說為頓。五、一乘圓教。所說唯是法界，性",
    "T39n1799_01a:0824c07": "海圓融，緣起無礙，相即相入，帝網重重，主伴",
    "T39n1799_01a:0824c08": "無盡也。若於五中顯此經分齊，正唯終教，兼",
    "T39n1799_01a:0824c09": "於頓圓。若將此經與五教互相攝者，五唯後",
    "T39n1799_01a:0824c10": "三攝此，此總攝彼諸教。二、約法生起本末顯",
    "T39n1799_01a:0824c11": "分齊。依《起信論》明諸染法本末五重。論中，",
    "T39n1799_01a:0824c12": "初唯一心為本源。二依一心開二門：一、心真",
    "T39n1799_01a:0824c13": "如門，所謂心性不生不滅；二、心生滅門，謂依",
    "T39n1799_01a:0824c14": "如來藏與生滅合名阿梨耶識；三依此識明",
    "T39n1799_01a:0824c15": "二義：一覺義，謂心體離念等；二不覺義，謂不",
    "T39n1799_01a:0824c16": "如實知真如法一，不覺心動等。四、依後義生",
    "T39n1799_01a:0824c17": "三細：一依不覺故心動，名業相；二依動故能",
    "T39n1799_01a:0824c18": "見，名轉相；三依見故境界妄現，名現相。五依",
    "T39n1799_01a:0824c19": "最後生六麁：一、智相依境分別也，即法執俱生；二、相續相依智起念",
    "T39n1799_01a:0824c20": "不斷，即法執分別；三、執取相心起著故，即我執俱生；四、計名字相我執分別，",
    "T39n1799_01a:0824c21": "上四皆惑；五、起業相業也；六、業繫苦相報也。若以諸宗就",
    "T39n1799_01a:0824c22": "此五重顯分齊者，謂人天唯齊業報，小乘齊",
    "T39n1799_01a:0824c23": "後四，麁法相極於三細，終頓圓通詮本末，方",
    "T39n1799_01a:0824c24": "窮初一心源。初一心源，即此經常住真心，性",
    "T39n1799_01a:0824c25": "淨明體。經標此心為宗本故，一切因果世界",
    "T39n1799_01a:0824c26": "微塵因心成故。二根本中，說為無始菩提涅",
    "T39n1799_01a:0824c27": "槃元明體故第一重。約見約心、或破或會，至於備",
    "T39n1799_01a:0824c28": "歷三科七大咸言妙真如性等，即心真如門。",
    "T39n1799_01a:0824c29": "經喻瞪目合手，眚見燈光，性明圓故，因明發",
    "T39n1799_01a:0825a01": "性，識精元明。性、一切心等，即生滅門第二重。滿慈",
    "T39n1799_01a:0825a02": "致疑，佛舉本覺明妙，性覺必明，妄為明覺，",
    "T39n1799_01a:0825a03": "覺非所明，因明立所等，即本覺不覺也。了然",
    "T39n1799_01a:0825a04": "自知，發真歸元，覺迷迷滅等，即始覺也第三重。",
    "T39n1799_01a:0825a05": "三相四輪，晦昧為空，空晦暗中結暗為色等，",
    "T39n1799_01a:0825a06": "即三細第四重。引起塵勞煩惱，聚緣內搖，趣外奔",
    "T39n1799_01a:0825a07": "逸，業果、眾生二種相續等，即後五麁第五重。由",
    "T39n1799_01a:0825a08": "是此經具詮本末，學者備覽，足見幽深。四、",
    "T39n1799_01a:0825a09": "所被機宜者，依《圓覺疏》，略有二種：初料揀、後",
    "T39n1799_01a:0825a10": "普收。初謂樂著名相，以文為解者；繫滯行位，",
    "T39n1799_01a:0825a11": "高推聖境者；情尚於空，觸言賓無者；自恃天",
    "T39n1799_01a:0825a12": "真，輕厭進習者；固執先聞，擔麻棄金者。如上",
    "T39n1799_01a:0825a13": "皆非其器，反上即皆是器。後普收。一切眾生",
    "T39n1799_01a:0825a14": "皆有佛性，俱得聞之，無不獲益。謂宿種深者",
    "T39n1799_01a:0825a15": "悟入，淺者信解，都無種者亦皆熏成圓頓種",
    "T39n1799_01a:0825a16": "性。如《華嚴經》食金剛喻。若約五性，正被菩薩",
    "T39n1799_01a:0825a17": "性及不定性，兼為餘性作遠因緣。三聚之中，",
    "T39n1799_01a:0825a18": "為正定聚令增妙行，為不定聚令修信心，為",
    "T39n1799_01a:0825a19": "邪定人作遠因緣也。五、能詮體性者，略作",
    "T39n1799_01a:0825a20": "四門：一、隨相門。復二：一、聲名句文體，體用、假",
    "T39n1799_01a:0825a21": "實，二相資故；二、通攝所詮體，若不詮義，文非",
    "T39n1799_01a:0825a22": "教故。二、唯識門。前二不離識所變故，然有本",
    "T39n1799_01a:0825a23": "質、影像之異。三、歸性門。此識無體，唯真如故。",
    "T39n1799_01a:0825a24": "四、無礙門。心境理事，交徹相攝，以一心法有",
    "T39n1799_01a:0825a25": "二門故。六、所詮宗趣者，即有通別。初謂統",
    "T39n1799_01a:0825a26": "論佛教因緣為宗。以佛聖教自淺至深，說一",
    "T39n1799_01a:0825a27": "切法不出因緣二字。若佛滅後，賢聖弟子相",
    "T39n1799_01a:0825a28": "承傳習，通大小乘，宗途有五，如《起信疏》。別明",
    "T39n1799_01a:0825a29": "此經者，又有總別：總以心境空遍計如蛇鬼，經云「如虛空華，本無",
    "T39n1799_01a:0825b01": "所有。」又經云「妄為色空及與聞見」寂、依他如影像等，經云「當處出生，隨處滅盡」等藏性圓滿由空",
    "T39n1799_01a:0825b02": "寂故圓滿成實，經云「此見及緣，元是菩提妙淨明體」等，凡聖平等為宗下云「迷悟死生",
    "T39n1799_01a:0825b03": "了不可得。」又「聖凡無二路。」又「生死涅槃皆即狂勞」等，令修行者忘情由悟宗故，下",
    "T39n1799_01a:0825b04": "云「即汝心中狂性自歇，旋流無妄」等佛由情忘故，經云「歇即菩提、即同如來」等，觀行速",
    "T39n1799_01a:0825b05": "成文云「方便易成就」為趣。又以前趣為宗，令惑業消",
    "T39n1799_01a:0825b06": "滅三緣斷故，三因不生，永絕輪迴若得妙發三摩提者，則妙常寂，有無二無，無二亦滅，起",
    "T39n1799_01a:0825b07": "大神用不須天眼自然觀見等，安樂身心快然，獲大安隱自在一為無量、小中現大等",
    "T39n1799_01a:0825b08": "為趣。別有五對：一教義、二事理、三境行、四",
    "T39n1799_01a:0825b09": "行寂、五寂用，皆初宗後趣。此五亦是從前起",
    "T39n1799_01a:0825b10": "後，漸漸相由也。若以要言之，不出解行、修證。",
    "T39n1799_01a:0825b11": "初解如來藏為宗，行首楞嚴為趣。謂佛許示",
    "T39n1799_01a:0825b12": "真修，却約心、見徵解故。次修此真定為宗，證",
    "T39n1799_01a:0825b13": "彼藏體為趣。故下請云「雖獲大宅，要因門入」",
    "T39n1799_01a:0825b14": "等。七、教迹前後者，佛說此經，非謂一時頓",
    "T39n1799_01a:0825b15": "說，說必前後，集者約類總為一部。謂佛初說，",
    "T39n1799_01a:0825b16": "匿王在座，敘外致疑，破彼斷見。後至阿難疑",
    "T39n1799_01a:0825b17": "問七趣，舉瑠璃王誅釋種姓、善星比丘妄說",
    "T39n1799_01a:0825b18": "法空，二俱生身陷入地獄。瑠璃豈非匿王之",
    "T39n1799_01a:0825b19": "子，王死為嗣，方誅瞿曇族姓，豈有事之未",
    "T39n1799_01a:0825b20": "形而預致問耶？故知此經非一時說。若以文",
    "T39n1799_01a:0825b21": "義往定，即法華後、涅槃前也。經文明指耶輸",
    "T39n1799_01a:0825b22": "受記持地證經，以義往推，序歎聲聞，非約小",
    "T39n1799_01a:0825b23": "行，應身無量度脫眾生，法華已前無此歎故；",
    "T39n1799_01a:0825b24": "聲聞入實，法華已前亦無顯露，今經有故。各",
    "T39n1799_01a:0825b25": "說圓通，諸小乘者皆敘本時、或述今遇，盡證",
    "T39n1799_01a:0825b26": "圓妙，法華前無，應知在後。然又不唱入滅之",
    "T39n1799_01a:0825b27": "期，定涅槃前。二經同部，此經居中，俱醍醐味，",
    "T39n1799_01a:0825b28": "無所疑也。八、傳譯時年。下云：大唐神龍元",
    "T39n1799_01a:0825b29": "年乙巳歲五月二十三日，中天竺沙門般剌",
    "T39n1799_01a:0825c01": "蜜帝，於廣州制止道場譯。先是三藏將梵",
    "T39n1799_01a:0825c02": "本汎海達廣州制止寺，遇宰相房融知南銓，",
    "T39n1799_01a:0825c03": "聞有此經，遂請對譯，房融筆受，烏長國沙門",
    "T39n1799_01a:0825c04": "彌伽釋迦譯語。翻經纔竟，三藏被本國來取，",
    "T39n1799_01a:0825c05": "奉王嚴制，先不許出，三藏潛來邊境被責，為",
    "T39n1799_01a:0825c06": "解此難，遂即去迴。房融入奏，又遇中宗初嗣，",
    "T39n1799_01a:0825c07": "未暇宣布，目錄闕書。時禪學者，因內道場得",
    "T39n1799_01a:0825c08": "本傳寫，好而祕之，遂流此地。大通在內，親",
    "T39n1799_01a:0825c09": "遇奏經，又寫隨身，歸荊州度門寺。有魏北舘",
    "T39n1799_01a:0825c10": "陶沙門惠振，搜訪靈迹，常慕此經，於度門",
    "T39n1799_01a:0825c11": "寺遂遇此本，初得科判。又據開元中沙門智",
    "T39n1799_01a:0825c12": "昇撰《釋教目錄》二十卷，其第九云「大佛頂首",
    "T39n1799_01a:0825c13": "楞嚴經十卷，大唐沙門懷迪於廣州譯。」迪循",
    "T39n1799_01a:0825c14": "州人，住羅浮山南樓寺，久習經論，備諳五梵，",
    "T39n1799_01a:0825c15": "因遊廣府，遂遇梵僧，未詳其名，對文共譯，勒",
    "T39n1799_01a:0825c16": "成十卷。經之題目、紙數、文句與今融本竝不",
    "T39n1799_01a:0825c17": "差異。迪筆受經旨，緝綴文理等。今詳二經，譯",
    "T39n1799_01a:0825c18": "人雖別，譯本是同。或恐迪因證義各據流行，",
    "T39n1799_01a:0825c19": "故今目錄書寫有異。不爾，豈無一處差別，譯",
    "T39n1799_01a:0825c20": "主名字何得未詳耶？二本既同，今解融本。",
    "T39n1799_01a:0825c21": "九、通釋名題者，",
    "T39n1799_01a:0825c22": "大佛頂如來密因修證了義諸菩薩萬行首楞",
    "T39n1799_01a:0825c23": "嚴經經有五名，題目三號者，謂該教行、人",
    "T39n1799_01a:0825c24": "理、因果、顯密悉具足故。先略配者：上之三字",
    "T39n1799_01a:0825c25": "是總，即一經法體，總含教理行果，教行明指、",
    "T39n1799_01a:0825c26": "理果義含。明指者，文云「有三摩提名大佛頂」，",
    "T39n1799_01a:0825c27": "此指行也。又云「雖蒙如來佛頂神呪」，又云「亦",
    "T39n1799_01a:0825c28": "說此呪名如來頂」，此指教也。教有顯密，顯了",
    "T39n1799_01a:0825c29": "宣示，令悟修無妄，即前後諸文。祕密受持，令",
    "T39n1799_01a:0826a01": "障盡功著，即是呪辭。義含者，寂照含空故名",
    "T39n1799_01a:0826a02": "為大，性覺妙明等故名為佛，此顯理也。我以",
    "T39n1799_01a:0826a03": "不滅不生合如來藏，周遍法界等故名大，明",
    "T39n1799_01a:0826a04": "極即如來等故名佛，此顯果也。頂者，至極無",
    "T39n1799_01a:0826a05": "上之義也。若以此三字全約理說，藏體周遍",
    "T39n1799_01a:0826a06": "無不含容曰大，即體大；靈照不昧離諸妄想",
    "T39n1799_01a:0826a07": "曰佛。佛有二義：一自性顯照義，即相大；二隨",
    "T39n1799_01a:0826a08": "緣現益義，即用大。此大及佛，是至尊至極、無",
    "T39n1799_01a:0826a09": "上無過，諸佛所師之法，故名為頂。三大之義",
    "T39n1799_01a:0826a10": "不離一心，故名一心為大佛頂。「如來」下，別顯",
    "T39n1799_01a:0826a11": "勝能。初八字，約果人自行修證、說教利他以",
    "T39n1799_01a:0826a12": "別顯，即十方如來依此法門修因證果，顯了",
    "T39n1799_01a:0826a13": "宣說，究竟利他也。「諸菩薩」下八字，約因人修",
    "T39n1799_01a:0826a14": "習，具足自他諸行，以別顯菩薩行門自利利",
    "T39n1799_01a:0826a15": "他廣多無量，此之真定咸具足，故文殊歎云：",
    "T39n1799_01a:0826a16": "「此是微塵佛，一路涅槃門」等。次廣釋者。大者，",
    "T39n1799_01a:0826a17": "當體得名，常遍為義。當體者，不同法相宗",
    "T39n1799_01a:0826a18": "棟小名大，大外有小可揀，猶是分限，豈為",
    "T39n1799_01a:0826a19": "至大？今以藏體性無邊涯、絕諸分量，強名為",
    "T39n1799_01a:0826a20": "大。常遍者，常則竪窮三世，遍則橫該十方。竪",
    "T39n1799_01a:0826a21": "者過去無始、未來無終，無有一法先之，唯此",
    "T39n1799_01a:0826a22": "先於諸法，故名大也。《涅槃》云「所言大者，名之",
    "T39n1799_01a:0826a23": "為常。」橫者，十方窮之無有涯畔。《涅槃》又云",
    "T39n1799_01a:0826a24": "「所言大者，其性廣博。」今經常遍，廣有其文，仍",
    "T39n1799_01a:0826a25": "具三義，如下可見。佛頂者，究竟覺也。覺有",
    "T39n1799_01a:0826a26": "二義：一本、二始。本謂藏體，靈鑒無昧，絕諸",
    "T39n1799_01a:0826a27": "妄想，具足無量性功德故。《起信》云「所言覺義",
    "T39n1799_01a:0826a28": "者，謂心體離念，離念相者，等虛空界無所不",
    "T39n1799_01a:0826a29": "遍，法界一相，即是如來平等法身，依此法身",
    "T39n1799_01a:0826b01": "說名本覺。始覺義者，依本覺故而有不覺，依",
    "T39n1799_01a:0826b02": "不覺故而有始覺。」始覺是用，本覺是體，用合",
    "T39n1799_01a:0826b03": "體時，始本不二名究竟覺。究竟覺者，即前藏",
    "T39n1799_01a:0826b04": "性顯現時也。無上最極名之為頂，此約果位",
    "T39n1799_01a:0826b05": "以顯法體，名佛頂也。若約現事，即今佛頂放",
    "T39n1799_01a:0826b06": "光，化佛所說教行，是故教行俱號佛頂也。如",
    "T39n1799_01a:0826b07": "來者，如謂本覺，來謂始覺，始本合故名為如",
    "T39n1799_01a:0826b08": "來。此指一佛即該諸佛，下說教行俱約諸佛，",
    "T39n1799_01a:0826b09": "以顯同故。密因者，有二：一教、二行。教者，下",
    "T39n1799_01a:0826b10": "說心呪是佛密語，唯佛與佛乃能知之，不通",
    "T39n1799_01a:0826b11": "他解，但信而受之，思而持之，滅障成德也。行",
    "T39n1799_01a:0826b12": "者以此真定具空假中，即是一心，非縱橫竝，",
    "T39n1799_01a:0826b13": "別不可思議，具足萬行，三世諸佛同此法門，",
    "T39n1799_01a:0826b14": "此行成時名三祕藏，是故稱密。修謂行因，證",
    "T39n1799_01a:0826b15": "謂克果。地前地上緣真二種俱名為修，初地",
    "T39n1799_01a:0826b16": "妙覺分滿二果同名為證。所修所證俱大佛",
    "T39n1799_01a:0826b17": "頂，此自行也，如觀音圓通。了義者，說教化",
    "T39n1799_01a:0826b18": "他，詮表義理，無有覆相，窮理盡性，稱實談",
    "T39n1799_01a:0826b19": "故。下文云「宣勝義中真勝義性，令汝會中定",
    "T39n1799_01a:0826b20": "性聲聞皆獲一乘寂滅場地。」非有餘說，故名",
    "T39n1799_01a:0826b21": "了義。諸菩薩萬行者，三世因人各修其行，自",
    "T39n1799_01a:0826b22": "利利他，有無量義，今舉大數故名萬也。此之",
    "T39n1799_01a:0826b23": "三昧具斯多義，故下文云「有三摩提名大佛",
    "T39n1799_01a:0826b24": "頂首楞嚴王，具足萬行」等。首楞嚴者，梵語也。",
    "T39n1799_01a:0826b25": "《涅槃》云「首楞者名一切事竟，嚴者名堅，即一",
    "T39n1799_01a:0826b26": "切事究竟堅固也。」得此三昧，觀法如幻，於法",
    "T39n1799_01a:0826b27": "自在，能破最後微細無明，能獲二種殊勝之",
    "T39n1799_01a:0826b28": "力，現身說法，無礙自在。故下經中名為如幻",
    "T39n1799_01a:0826b29": "金剛王佛母妙蓮華等。此三昧以無分別智",
    "T39n1799_01a:0826c01": "寂用為體，以一切法皆同智性，窮盡法界更",
    "T39n1799_01a:0826c02": "無遺餘，名一切事究竟。一切事言無離染淨，",
    "T39n1799_01a:0826c03": "此智現時，染淨都盡，一法不立。又染法究竟",
    "T39n1799_01a:0826c04": "盡，淨用究竟顯，如下文云「我以不滅不生合",
    "T39n1799_01a:0826c05": "如來藏，而如來藏唯妙覺明，圓照法界，是故",
    "T39n1799_01a:0826c06": "一為無量」等。又云「塵垢應念消，成圓明淨妙」",
    "T39n1799_01a:0826c07": "等。既觀如幻，不為物壞，能破無明，故名堅",
    "T39n1799_01a:0826c08": "固。經者，訓法訓常，是貫是攝。謂依此言說，詮",
    "T39n1799_01a:0826c09": "顯性相，令物生解，故稱為法；一切諸佛皆同",
    "T39n1799_01a:0826c10": "此說，故名為常；能令義理無有散失，名之為",
    "T39n1799_01a:0826c11": "貫；以此化生令不顛墜，稱之為攝。若約所詮",
    "T39n1799_01a:0826c12": "如來藏體說名經者，亦具四義：謂此心性諸",
    "T39n1799_01a:0826c13": "佛所師，可軌可則，故名為法；不生不滅，無有",
    "T39n1799_01a:0826c14": "變異，故名為常；上聖下凡、情與非情無不同",
    "T39n1799_01a:0826c15": "此，故說為貫；具諸功德，遍含染淨，故稱為",
    "T39n1799_01a:0826c16": "攝。心性既爾，一切法亦然，故下文云「五陰、六",
    "T39n1799_01a:0826c17": "入生滅去來本如來藏。」故一切法任運有四",
    "T39n1799_01a:0826c18": "義，悉名為經。",
    "T39n1799_01a:0826c19": "一名中印度那爛陀大道場經，於灌頂部錄出",
    "T39n1799_01a:0826c20": "別行。此別目也。印度，月名，具云印特伽，此",
    "T39n1799_01a:0826c21": "云月邦，以此大國形諸小國如星中月。彼有",
    "T39n1799_01a:0826c22": "五印，此當中也，即一境之都名。此境之中有",
    "T39n1799_01a:0826c23": "多國別，最尊大者號摩竭提，此云大體，以總",
    "T39n1799_01a:0826c24": "攝故，或云不害，皆義翻也。那爛陀，此云施無",
    "T39n1799_01a:0826c25": "厭，即龍名也。《西域記》云「菴沒羅國有池，池",
    "T39n1799_01a:0826c26": "中有龍名施無厭，寺近彼池，故以標號。」大道",
    "T39n1799_01a:0826c27": "場者，沙門體心修道之地也。佛滅度後，六帝",
    "T39n1799_01a:0826c28": "緝興，遐疎紺宇，園林普合，都建一門，主客萬",
    "T39n1799_01a:0826c29": "僧，住持增峻，印度名寺莫先於此，故名曰大。",
    "T39n1799_01a:0827a01": "灌頂部者，彼有五部，此當其一，毘盧為主。既",
    "T39n1799_01a:0827a02": "標部處，尋檢可憑，無謂近翻，疑非正說。",
    "T39n1799_01a:0827a03": "大唐神龍元年龍集乙巳五月巳卯朔二十三",
    "T39n1799_01a:0827a04": "日辛丑。長安三年，則天罷政，中宗嗣位，是",
    "T39n1799_01a:0827a05": "歲改為神龍元年。龍集者，龍星，亦曰歲星，歲",
    "T39n1799_01a:0827a06": "行一次也。集，居也。乙巳即所舍之次。朔，蘇也，",
    "T39n1799_01a:0827a07": "月死復蘇。蘇，生也。",
    "T39n1799_01a:0827a08": "中天竺沙門般剌蜜帝於廣州制止道場譯。",
    "T39n1799_01a:0827a09": "天竺，亦云乾竺、乾豆、身毒、印度等。沙門，云",
    "T39n1799_01a:0827a10": "勤息，取生善滅惡之稱。般剌蜜帝，此云到",
    "T39n1799_01a:0827a11": "彼岸。譯者，其有才智，通四方語，名曰象胥",
    "T39n1799_01a:0827a12": "之學，四方各有其名，今取北方掌語者也。",
    "T39n1799_01a:0827a13": "菩薩戒弟子前正諫大夫同中書門下平章",
    "T39n1799_01a:0827a14": "事清河房融筆授。雖為宰官而受大乘戒",
    "T39n1799_01a:0827a15": "者，經云「欲受國王位時，乃至百官受位時，應",
    "T39n1799_01a:0827a16": "先受菩薩戒，一切鬼神救護王身、百官之身",
    "T39n1799_01a:0827a17": "也。」資於師長，以父兄之道事之，故云弟子。正",
    "T39n1799_01a:0827a18": "諫者，今之諫議也。舉賢達能，大扶進人，故",
    "T39n1799_01a:0827a19": "曰大夫。中書、門下，二省之名。平和章明國政",
    "T39n1799_01a:0827a20": "之事，曰平章事。筆授，或云筆受，謂以此方文",
    "T39n1799_01a:0827a21": "體筆其所授梵本，緝綴潤色，令順物情，不失",
    "T39n1799_01a:0827a22": "正理也。",
    "T39n1799_01a:0827a23": "烏長國沙門彌伽釋迦譯語。國名未詳。彌",
    "T39n1799_01a:0827a24": "伽釋迦，此云能降伏。翻梵為華，故云譯語。其",
    "T39n1799_01a:0827a25": "中證義，應有別錄，餘如翻譯時年中說。此",
    "T39n1799_01a:0827a26": "下第十、別解文義。准常三分，謂序、正、流通。序",
    "T39n1799_01a:0827a27": "中二：證信、發起。證信之立，由阿難問，佛令置",
    "T39n1799_01a:0827a28": "之，意為斷疑息諍及異邪故。然此雖具六種",
    "T39n1799_01a:0827a29": "成就，今均廣略，總分為二：初、說經時處；二、引",
    "T39n1799_01a:0827b01": "眾同聞。今初也。",
    "T39n1799_01a:0827b02": "如是。若兼「我聞」合釋，即指法之辭也，如是",
    "T39n1799_01a:0827b03": "之法我從佛聞。《佛地論》云「謂結集時，眾共請",
    "T39n1799_01a:0827b04": "言：『如汝所聞，當如是說。』傳法菩薩，便許可",
    "T39n1799_01a:0827b05": "言：『如是當說，如我所聞。』」離釋「如是」者，信成就",
    "T39n1799_01a:0827b06": "也。《智度論》云：「佛法大海，信為能入，智為能",
    "T39n1799_01a:0827b07": "度。信者，言是事如是。不信者，言是事不如是。」",
    "T39n1799_01a:0827b08": "肇公亦云「信順之辭也。信則所言之理順，順",
    "T39n1799_01a:0827b09": "則師資之道成。故萬行中以信為首，故云如",
    "T39n1799_01a:0827b10": "是。」又契理契機曰如，永離過非曰是。如理而",
    "T39n1799_01a:0827b11": "說，如理而信，故言如是。若約今經，如來藏",
    "T39n1799_01a:0827b12": "心體性不動曰如，真實義故曰是。又一切諸",
    "T39n1799_01a:0827b13": "法本無生滅，皆如來藏，故名為如。離一切相",
    "T39n1799_01a:0827b14": "即一切法，故稱為是。更有餘義，繁而不論。",
    "T39n1799_01a:0827b15": "我聞。聞成就也。我，即阿難自指五蘊假者。",
    "T39n1799_01a:0827b16": "然一切法佛說無我，今稱我者，我有四種：一",
    "T39n1799_01a:0827b17": "凡夫遍計；二外道宗計；三諸聖隨世假立賓",
    "T39n1799_01a:0827b18": "主；四法身真我。經指後二，非邪慢心而有所",
    "T39n1799_01a:0827b19": "說，故無過矣。聞，謂耳根發識聽受，雖因耳處，",
    "T39n1799_01a:0827b20": "廢別從總，故稱我聞。無相宗說：我既無我，聞",
    "T39n1799_01a:0827b21": "亦無聞，從緣生故不壞假名，即不聞聞也。若",
    "T39n1799_01a:0827b22": "約法性、此經旨趣，傳法菩薩以我無我不二",
    "T39n1799_01a:0827b23": "之真我，根境非一異之妙耳，聞真俗無礙之",
    "T39n1799_01a:0827b24": "法門。",
    "T39n1799_01a:0827b25": "一時。時成就也。師資合會，說聽究竟，總言",
    "T39n1799_01a:0827b26": "一時。一者揀異餘時，時者隨世假立。如來說",
    "T39n1799_01a:0827b27": "經有無量時，不能別舉，一言略周但言一時。",
    "T39n1799_01a:0827b28": "《涅槃經》云「一時在恒河岸」等。又諸方時分延",
    "T39n1799_01a:0827b29": "促不定，故但言一時。若約法義釋者，即說聽",
    "T39n1799_01a:0827c01": "之時，心境泯、理智融，凡聖如、本始會，此諸",
    "T39n1799_01a:0827c02": "二法皆一之時。",
    "T39n1799_01a:0827c03": "佛。主成就也。具云佛陀，此云覺者，謂覺",
    "T39n1799_01a:0827c04": "了真妄性相之者，即究竟覺也。論云「以覺心",
    "T39n1799_01a:0827c05": "源故名究竟覺，未覺心源故非究竟覺。」然具",
    "T39n1799_01a:0827c06": "三義：一自覺，覺知自心本無生滅；二覺他，覺",
    "T39n1799_01a:0827c07": "一切法無不是如；三覺滿，二覺理圓稱之為",
    "T39n1799_01a:0827c08": "滿。《佛地論》中具有十義，謂具一切智、一切",
    "T39n1799_01a:0827c09": "種智，出煩惱障及所知障，覺了一切諸法性",
    "T39n1799_01a:0827c10": "相，能自開覺，亦能開覺一切有情，如睡夢覺、",
    "T39n1799_01a:0827c11": "如蓮華開，故稱為佛。",
    "T39n1799_01a:0827c12": "在室羅筏城祇桓精舍。處成就也。處有二",
    "T39n1799_01a:0827c13": "種：一所化處，即伐城；二所住處，即祇園。具",
    "T39n1799_01a:0827c14": "云室羅伐悉底，此云豐德，或云聞物，或云",
    "T39n1799_01a:0827c15": "好道，此乃城名，非是國號。以其城中多財",
    "T39n1799_01a:0827c16": "物，好欲境，饒多聞，豐解脫，道德名稱五天共",
    "T39n1799_01a:0827c17": "聞故，或云聞者城。昔有老仙於此修道，後有",
    "T39n1799_01a:0827c18": "少仙從其受學，厥號聞者。老仙歿後，少仙於",
    "T39n1799_01a:0827c19": "此建城而住，故以名焉。國都號為憍薩羅，但",
    "T39n1799_01a:0827c20": "以就勝易彰，故舉城號。祇桓者，具云祇陀，或",
    "T39n1799_01a:0827c21": "云逝多、制多，此云戰勝，即太子名。林主是彼，",
    "T39n1799_01a:0827c22": "故云勝林，桓即林也。精舍者，即沙門精行所",
    "T39n1799_01a:0827c23": "舍處也。謂須達買園置舍，太子捨樹造門，二",
    "T39n1799_01a:0827c24": "人共搆，以延僧佛。二、引眾同聞者，同聞之",
    "T39n1799_01a:0827c25": "眾匪唯三乘，亦該諸趣，下具天龍八部、王臣",
    "T39n1799_01a:0827c26": "菩薩。發起序中今文但有二類，蓋譯之巧略",
    "T39n1799_01a:0827c27": "也。文二：一、聲聞；二、緣覺。初文三：一、標類舉",
    "T39n1799_01a:0827c28": "數。",
    "T39n1799_01a:0827c29": "與大比丘眾。標類也。與者，并、兼、共、及也。佛",
    "T39n1799_01a:0828a01": "與阿難及大比丘等，證非虛謬。梵云摩訶，此",
    "T39n1799_01a:0828a02": "具三義：謂大、多、勝也。器量尊重，為天王、大人",
    "T39n1799_01a:0828a03": "之所恭敬，故云大；遍知內外經書，故言多；勝",
    "T39n1799_01a:0828a04": "出九十五種外道，故言勝。比丘，名含三義：乞",
    "T39n1799_01a:0828a05": "士、怖魔、破惡。謂出家者，上於諸佛求法",
    "T39n1799_01a:0828a06": "以內資，令慧命增長；下於檀越離邪正命乞",
    "T39n1799_01a:0828a07": "食以外資，令色身無損，故云乞士。又出家者，",
    "T39n1799_01a:0828a08": "最初發出家心或菩提心，或至成道，皆令魔",
    "T39n1799_01a:0828a09": "怖失人眾，故名為怖魔。又能破斷身口七支",
    "T39n1799_01a:0828a10": "九十八使業煩惱，故稱為破惡。四人已上乃",
    "T39n1799_01a:0828a11": "至無量，能作說恣羯磨法，故名為眾矣。",
    "T39n1799_01a:0828a12": "千二百五十人俱。舉數也。佛初成道，先度",
    "T39n1799_01a:0828a13": "陳如等五人，次度三迦葉兄弟兼徒總一千，",
    "T39n1799_01a:0828a14": "次度舍利弗、目連各兼徒一百，次度耶舍長者",
    "T39n1799_01a:0828a15": "等五十人，經舉大數，故減五人。此眾先竝事",
    "T39n1799_01a:0828a16": "外，勤苦累劫，一無所證；纔遇見佛，便得上",
    "T39n1799_01a:0828a17": "果，感佛恩深，常隨佛化，為常隨眾也。二、總",
    "T39n1799_01a:0828a18": "嘆行德。",
    "T39n1799_01a:0828a19": "皆是無漏大阿羅漢。總指也。漏有三種，皆",
    "T39n1799_01a:0828a20": "斷盡故。阿羅漢，名含三義，故翻為應：應已永",
    "T39n1799_01a:0828a21": "害煩惱賊故；應不受分段生故；應受人天妙",
    "T39n1799_01a:0828a22": "供養故。此皆無疑，故名為大。已下別嘆。",
    "T39n1799_01a:0828a23": "佛子住持，善超諸有。從佛口生，從法化生，",
    "T39n1799_01a:0828a24": "得佛法分，堪紹佛種，故云佛子。安住覺性三",
    "T39n1799_01a:0828a25": "德祕藏，任持萬善功德不失，故云住持。諸有",
    "T39n1799_01a:0828a26": "者，二十五有。皆得二十五種三昧，不為界繫，",
    "T39n1799_01a:0828a27": "故云善超。此嘆自利，已下嘆利他。",
    "T39n1799_01a:0828a28": "能於國土成就威儀。無剎不現，故云能於國",
    "T39n1799_01a:0828a29": "土。有威可畏，有儀可則，行住坐臥皆成軌範，",
    "T39n1799_01a:0828b01": "可為標准，故云成就等。《淨名》所謂「不起滅定",
    "T39n1799_01a:0828b02": "現諸威儀」也。此儀止可觀也。",
    "T39n1799_01a:0828b03": "從佛轉輪，妙堪遺囑。智堪遺付也。常隨從",
    "T39n1799_01a:0828b04": "佛，轉大法輪。法有摧輾業煩惱義，喻之若輪。",
    "T39n1799_01a:0828b05": "自既摧破惑障，亦能轉教令他破惑。於一法",
    "T39n1799_01a:0828b06": "中作無量說，一一逗機、一一稱性，以善巧方",
    "T39n1799_01a:0828b07": "便令其得入如來知見。妙好堪任，護付法",
    "T39n1799_01a:0828b08": "藏，令燈燈相然、明明不絕。囑法令傳，囑生令",
    "T39n1799_01a:0828b09": "度，總名遺囑也。",
    "T39n1799_01a:0828b10": "嚴淨毘尼，弘範三界。戒可遵依也。毘尼云",
    "T39n1799_01a:0828b11": "律，律法也。斷割重輕、開遮持犯，非法不定。弘，",
    "T39n1799_01a:0828b12": "大也。範，法也。既嚴持清禁，身心弗違，大能軌",
    "T39n1799_01a:0828b13": "則世間，真是法中綱紀也。",
    "T39n1799_01a:0828b14": "應身無量，度脫眾生。定能現化也。住首楞",
    "T39n1799_01a:0828b15": "嚴，化復作化，普現色身，隨十界機宜，何身相",
    "T39n1799_01a:0828b16": "現而說法，令彼度苦，解脫業惑，得自在故。《法",
    "T39n1799_01a:0828b17": "華》所謂內祕外現，從法身地隨緣俯應，如一",
    "T39n1799_01a:0828b18": "月不降、百水不升，慈善根力法爾如是。若非",
    "T39n1799_01a:0828b19": "發迹之後，無如是歎，醍醐味教於斯現矣。",
    "T39n1799_01a:0828b20": "拔濟未來，越諸塵累。結悲化無盡也。拔令",
    "T39n1799_01a:0828b21": "脫苦，濟使得樂。佛滅度後，故曰未來。煩惱",
    "T39n1799_01a:0828b22": "與業染污繫縛，喻之塵累。皆令清淨自在無",
    "T39n1799_01a:0828b23": "礙，故稱越也。三、列眾上首。",
    "T39n1799_01a:0828b24": "其名曰大智舍利弗。具云奢利弗怛囉，此",
    "T39n1799_01a:0828b25": "云鶖子。其人母眼黑白分明，轉動流利，從彼",
    "T39n1799_01a:0828b26": "所生，連母為號，亦云身子，是佛右面弟子。慧",
    "T39n1799_01a:0828b27": "解過人，故云大智。《增一》云「我佛法中，智慧無",
    "T39n1799_01a:0828b28": "雙、決了諸疑者，舍利弗第一。」",
    "T39n1799_01a:0828b29": "摩訶目犍連。具云摩訶沒特伽羅，此云大",
    "T39n1799_01a:0828c01": "采菽氏，又云胡豆，即尊者母姓。上古仙人所",
    "T39n1799_01a:0828c02": "嗜，因以命族。左面弟子，神通無過。下經云",
    "T39n1799_01a:0828c03": "「我遊十方得無罣礙」，神通發明推為無上。",
    "T39n1799_01a:0828c04": "摩訶拘絺羅。此云大膝，舍利弗舅，當論勝",
    "T39n1799_01a:0828c05": "姊，姊懷身子，論則不勝，知孕智人，寄辨母",
    "T39n1799_01a:0828c06": "口，何況出胎。遂往南天學十八經。人笑之",
    "T39n1799_01a:0828c07": "曰：「累世難通，一生非冀。」聞而立誓，學不休止，",
    "T39n1799_01a:0828c08": "無暇剪爪，號長爪梵志。學畢還家，知甥為佛",
    "T39n1799_01a:0828c09": "弟子，起大憍慢，往佛所奪。佛令立論，因即義",
    "T39n1799_01a:0828c10": "墮，負愧低頭，得法眼淨，成阿羅漢，獲四辨",
    "T39n1799_01a:0828c11": "才，觸難能答，南方天王常隨侍彼也。",
    "T39n1799_01a:0828c12": "富樓那彌多羅尼子。富樓那，父名，此云滿。",
    "T39n1799_01a:0828c13": "父是滿江禱天求得，正值江滿，又願獲滿，夢",
    "T39n1799_01a:0828c14": "滿器寶入於母懷，從此有孕，由此多義，得有",
    "T39n1799_01a:0828c15": "此稱。彌多羅尼母名，此翻為慈，亦云知識。其",
    "T39n1799_01a:0828c16": "母慈行，仍誦事陀知識品故。尼，女聲也，是",
    "T39n1799_01a:0828c17": "彼所生。連父母召，云滿慈子，此於如來說法",
    "T39n1799_01a:0828c18": "人中最為第一。下經云「我曠劫來辯才無礙，",
    "T39n1799_01a:0828c19": "宣說苦空，深達實相，河沙如來祕密法門，我",
    "T39n1799_01a:0828c20": "於眾中微妙開示，得無所畏」等。",
    "T39n1799_01a:0828c21": "須菩提。此云空生，或云善吉、善現等，生時",
    "T39n1799_01a:0828c22": "家中庫藏器皿皆空故。相者謂言：「兒必善吉，",
    "T39n1799_01a:0828c23": "此善吉相現於器故。」從是得名。於大眾中解",
    "T39n1799_01a:0828c24": "空第一，入無諍定，喜說空法，所修行業以空",
    "T39n1799_01a:0828c25": "為本。如下經云「我曠劫來心得無礙，初在母",
    "T39n1799_01a:0828c26": "胎即知空寂，如是乃至十方成空，亦令眾生",
    "T39n1799_01a:0828c27": "證得空性，蒙如來發性覺真空，空性圓明，得",
    "T39n1799_01a:0828c28": "阿羅漢。」",
    "T39n1799_01a:0828c29": "優波尼沙陀等而為上首。此云近少，義翻",
    "T39n1799_01a:0829a01": "塵性，觀塵性空而得道故。微塵即是色近少",
    "T39n1799_01a:0829a02": "分，隣近虛空是色邊際，故名塵性為近少也。",
    "T39n1799_01a:0829a03": "如下經云「我悟色性，以從不淨白骨微塵歸",
    "T39n1799_01a:0829a04": "於虛空，空色二無，成無學道，如來印我名尼",
    "T39n1799_01a:0829a05": "沙陀。」更有餘人，經不具載，故云等也。即三迦",
    "T39n1799_01a:0829a06": "葉輩，此皆頭角，為眾知識，綱領佛法，各有弟",
    "T39n1799_01a:0829a07": "子，故云上首也。二、緣覺眾。",
    "T39n1799_01a:0829a08": "復有無量辟支無學，并其初心，同來佛所。",
    "T39n1799_01a:0829a09": "具云辟支迦羅，此云緣覺，以觀十二因緣而",
    "T39n1799_01a:0829a10": "覺悟故。此是部行，非同麟喻。然不預嘆德列",
    "T39n1799_01a:0829a11": "名者，以厭喧樂靜，不為眾所知識故。主伴",
    "T39n1799_01a:0829a12": "咸集，故云并其初心，遇佛迴向必證大果。故",
    "T39n1799_01a:0829a13": "下經云「有學二乘及諸一切新發心菩薩等，",
    "T39n1799_01a:0829a14": "皆獲本心，遠塵離垢，得法眼淨。」通序竟。二、別",
    "T39n1799_01a:0829a15": "序者，諸經不同，發起各別，或放光微笑、乞食",
    "T39n1799_01a:0829a16": "入禪、自唱位號、勸人令問等。今經由夏滿眾",
    "T39n1799_01a:0829a17": "集，主臣請齋，慶喜外歸，無供循乞，因遭婬",
    "T39n1799_01a:0829a18": "室邪術所加，自無定慧，不能降伏。由是外假",
    "T39n1799_01a:0829a19": "祕密攝護令歸，意顯生死輪迴莫過淫愛，超",
    "T39n1799_01a:0829a20": "證聖位豈逾定慧。定慧內具，祕密外資，塵颺",
    "T39n1799_01a:0829a21": "順風，有何艱險。文有四：一、夏制圓成眾求",
    "T39n1799_01a:0829a22": "密義。",
    "T39n1799_01a:0829a23": "屬諸比丘，休夏自恣。屬，值遇會也。聖禁三",
    "T39n1799_01a:0829a24": "月，滿在此日，故云休夏也。自迷所犯，恣任僧",
    "T39n1799_01a:0829a25": "舉，當悔清淨，故云自恣。制限恣法，如律所",
    "T39n1799_01a:0829a26": "明。",
    "T39n1799_01a:0829a27": "十方菩薩諮決心疑，欽奉慈嚴，將求密義。",
    "T39n1799_01a:0829a28": "具云菩提薩埵，此云覺有情。此有三釋：一、菩",
    "T39n1799_01a:0829a29": "提所求果，薩埵所度生；二、菩提所求果，薩埵",
    "T39n1799_01a:0829b01": "能求人；三、菩提覺悟智，薩埵情慮識。總約",
    "T39n1799_01a:0829b02": "悲智、能所、真妄以立名也。此等安居非止一",
    "T39n1799_01a:0829b03": "處，故云十方。限內修行莫盡通達，從師指授，",
    "T39n1799_01a:0829b04": "夏滿方遂，故云諮決心疑。恭敬遵承，故曰欽",
    "T39n1799_01a:0829b05": "奉。恩念威重，故曰慈嚴。將求密義者，意請宣",
    "T39n1799_01a:0829b06": "說如來密因修證了義之法門也。二、師資感",
    "T39n1799_01a:0829b07": "應教演真乘。",
    "T39n1799_01a:0829b08": "即時，如來敷座宴安。非禪不慧，故先入定",
    "T39n1799_01a:0829b09": "為後軌也。即敷尼師壇靜然安坐，如《金剛》、《法",
    "T39n1799_01a:0829b10": "華》皆先入定，後方始說，常法爾也。",
    "T39n1799_01a:0829b11": "為諸會中宣示深奧。前求密義，今宣深奧，",
    "T39n1799_01a:0829b12": "隨其所問皆與說示。如《法華》先說《無量義經》",
    "T39n1799_01a:0829b13": "以為一乘之本。今此會中亦復如是，必有經",
    "T39n1799_01a:0829b14": "目，隱而不言也。",
    "T39n1799_01a:0829b15": "法筵清眾得求曾有。教主既非生滅心行",
    "T39n1799_01a:0829b16": "說實相法，能聽之眾亦無一法可為領受。稱",
    "T39n1799_01a:0829b17": "實說聽無有垢染，故云清眾。斯為究竟無上",
    "T39n1799_01a:0829b18": "法會，故未曾有。",
    "T39n1799_01a:0829b19": "迦陵仙音遍十方界。佛聲和雅，眾所愛樂，",
    "T39n1799_01a:0829b20": "聽之無厭，如迦陵頻伽在於㲉鳴勝餘鳥",
    "T39n1799_01a:0829b21": "故，堪喻佛聲。此鳥非常，故云仙也。遍十方界",
    "T39n1799_01a:0829b22": "者，顯其圓義。如來梵音，於諸相中最為勝故，",
    "T39n1799_01a:0829b23": "如別處說。",
    "T39n1799_01a:0829b24": "恒沙菩薩來聚道場，文殊師利而為上首。",
    "T39n1799_01a:0829b25": "正云曼殊室利，此云妙吉祥，或妙德。下文將",
    "T39n1799_01a:0829b26": "神呪、揀圓通，與奪眾心，無私不伏，智德之",
    "T39n1799_01a:0829b27": "尊，故標上首。前文十方菩薩咨決心疑，今此",
    "T39n1799_01a:0829b28": "復云恒沙來聚者，或因結上首重指前文，或",
    "T39n1799_01a:0829b29": "因前說法聲遍十方，後始來集，二義無在。",
    "T39n1799_01a:0829c01": "三、王臣請供主伴分臨。",
    "T39n1799_01a:0829c02": "時波斯匿王為其父王諱日營齋，請佛宮掖，",
    "T39n1799_01a:0829c03": "自迎如來，廣設珍羞無上妙味，兼復親延諸",
    "T39n1799_01a:0829c04": "大菩薩。具云鉢羅斯那恃多，此云勝君。先",
    "T39n1799_01a:0829c05": "王崩日，忌諱之晨，故云諱日，即自恣後之一",
    "T39n1799_01a:0829c06": "日也。諱，忌也，以忌舉吉事，諱避其名。宮掖，內",
    "T39n1799_01a:0829c07": "庭也，后妃居所，在天子左右，如肘腋耳。王之",
    "T39n1799_01a:0829c08": "宮禁，策掖者所居故。",
    "T39n1799_01a:0829c09": "城中復有長者居士同時飯僧，佇佛來應。佛",
    "T39n1799_01a:0829c10": "勅文殊分領菩薩及阿羅漢應諸齋主。十",
    "T39n1799_01a:0829c11": "德具足，三品居財，故云長者居士。又守道自",
    "T39n1799_01a:0829c12": "怡，寡欲蘊德，故曰居士。佛為化主，王請須",
    "T39n1799_01a:0829c13": "臨，臣為輔佐，餘聖可赴。四、慶喜無齋入城",
    "T39n1799_01a:0829c14": "循乞，二：一、歸園無請。",
    "T39n1799_01a:0829c15": "唯有阿難先受別請，遠遊未還，不遑僧次。",
    "T39n1799_01a:0829c16": "阿難，此云歡喜。佛初出家，淨飯憂惱，聞子成",
    "T39n1799_01a:0829c17": "道，王大忻然。復有斛飯，奏云生兒，舉國大",
    "T39n1799_01a:0829c18": "喜，因立斯號。又彼端正，或語或默、行住坐臥、",
    "T39n1799_01a:0829c19": "進止動轉，見者咸喜，故云歡喜。先受別請者，",
    "T39n1799_01a:0829c20": "《涅槃經》說不受別請，乃不隨佛受別請耳，或",
    "T39n1799_01a:0829c21": "因他事而非齋也。遑，假也。",
    "T39n1799_01a:0829c22": "既無上座及阿闍梨，途中獨歸。其日無供。",
    "T39n1799_01a:0829c23": "同輩上下曰上座。阿闍梨，此云軌範，謂與眾",
    "T39n1799_01a:0829c24": "中作軌範故。二、入國循求，三：一、平等行乞，",
    "T39n1799_01a:0829c25": "二：一、正行平等以循乞。",
    "T39n1799_01a:0829c26": "即時，阿難執持應器，於所遊城次第循乞。",
    "T39n1799_01a:0829c27": "當日初分乞食易得，故云即時。鉢多羅，此云",
    "T39n1799_01a:0829c28": "應量器，色與體量皆應法度也。無問淨穢，故",
    "T39n1799_01a:0829c29": "云次第。順於軌則，故云循乞。乞食十利，如《寶",
    "T39n1799_01a:0830a01": "雨經》說。",
    "T39n1799_01a:0830a02": "心中初求最後檀越以為齋主，無問淨穢剎",
    "T39n1799_01a:0830a03": "利尊姓及旃陀羅，方行等慈，不擇微賤，發意",
    "T39n1799_01a:0830a04": "圓成一切眾生無量功德。檀越，此云施者。",
    "T39n1799_01a:0830a05": "阿難乞食，意祈末後來請僧者，我當赴彼，故",
    "T39n1799_01a:0830a06": "曰齋主。淨穢，即剎利、旃陀也。剎帝利，此云田",
    "T39n1799_01a:0830a07": "主，即王種也，故云尊姓。旃陀羅，此云殺者，",
    "T39n1799_01a:0830a08": "即魁膾、婬、酒家也。方，法也。軌則如來，行平",
    "T39n1799_01a:0830a09": "等慈，不取貴擇賤，俾施者見者得福無量。",
    "T39n1799_01a:0830a10": "二、仰效無遮以除謗。",
    "T39n1799_01a:0830a11": "阿難已知如來世尊訶須菩提及大迦葉，為",
    "T39n1799_01a:0830a12": "阿羅漢，心不均平。欽仰如來開闡無遮，度諸",
    "T39n1799_01a:0830a13": "疑謗。迦葉波，此云飲光氏，上古元祖是仙，",
    "T39n1799_01a:0830a14": "身有光明，吞蔽燈光，人皆異之，曰飲光仙，因",
    "T39n1799_01a:0830a15": "立族姓。尊者頭陀上行第一，故云大也。不均",
    "T39n1799_01a:0830a16": "平者，善現捨貧從富，迦葉捨富從貧，皆為淨",
    "T39n1799_01a:0830a17": "名所訶。今言如來者，就其印可，功歸佛也。然",
    "T39n1799_01a:0830a18": "佛常乞食無遮間者，由五義故：一由內證平",
    "T39n1799_01a:0830a19": "等理，外不見貧富相；二心離貪慢，慈無偏利；",
    "T39n1799_01a:0830a20": "三表威德，不懼惡象、沽酒、婬女家；四息凡夫",
    "T39n1799_01a:0830a21": "猜嫌；五破二乘分別。故得仰效行平等耳。度",
    "T39n1799_01a:0830a22": "疑謗者，即息凡夫猜嫌也。",
    "T39n1799_01a:0830a23": "經彼城隍，徐步郭門，嚴整威儀，肅恭齋法。",
    "T39n1799_01a:0830a24": "城之濠塹曰隍。齋莊齊整，不失威儀，安靜恭",
    "T39n1799_01a:0830a25": "謹，足成令則。以斯行乞，物無不從，仰効尊",
    "T39n1799_01a:0830a26": "儀，故云齋法也。二、示遇惡緣。",
    "T39n1799_01a:0830a27": "爾時，阿難因乞食次，經歷婬室，遭大幻術摩",
    "T39n1799_01a:0830a28": "登伽女以娑毘迦羅先梵天呪攝入婬席，婬",
    "T39n1799_01a:0830a29": "躬撫摩，將毀戒體。爾時，此時也。摩登伽，義",
    "T39n1799_01a:0830b01": "翻本姓，下經云「性比丘尼」是也。婆毘迦羅，亦",
    "T39n1799_01a:0830b02": "云劫毘羅，此言金頭，或云黃髮，食米齊外道",
    "T39n1799_01a:0830b03": "也。師事梵天而得此呪，呪是梵天先說外道",
    "T39n1799_01a:0830b04": "施行，世人諷習以為幻術。將毀戒體者，別解",
    "T39n1799_01a:0830b05": "脫戒，白四所發，形願業體，體即無作，從作戒",
    "T39n1799_01a:0830b06": "生，是第三聚非色非心為戒所依。持之則肥，",
    "T39n1799_01a:0830b07": "犯之則羸，故云戒體。阿難無心，遭逼入舍，欲",
    "T39n1799_01a:0830b08": "犯未犯，故云將毀。若據下云「八萬行中只",
    "T39n1799_01a:0830b09": "毀一戒，心清淨故，尚未淪溺。」應知阿難不毀",
    "T39n1799_01a:0830b10": "吉羅，緣起如別。三、佛垂哀救，三：一、齋畢歸",
    "T39n1799_01a:0830b11": "園。",
    "T39n1799_01a:0830b12": "如來知彼婬術所加，齋畢旋歸。王及大臣、長",
    "T39n1799_01a:0830b13": "者居士俱來隨佛，願聞法要。",
    "T39n1799_01a:0830b14": "如來知者，知即是見也，謂以生死智明不二",
    "T39n1799_01a:0830b15": "天眼見也。如來常儀，受請齋了皆為說法，今",
    "T39n1799_01a:0830b16": "日速歸，知佛必有所為，故隨而來，願聞法要。",
    "T39n1799_01a:0830b17": "然大眾根熟，妙悟是時，不有因緣無由發起，",
    "T39n1799_01a:0830b18": "故託慶喜婬逼、摩登愛纏，俾知生死輪迴貪",
    "T39n1799_01a:0830b19": "欲為本，修證常樂禪慧是基。故下文中，天龍",
    "T39n1799_01a:0830b20": "八部、有學二乘及諸一切新發心菩薩，其數",
    "T39n1799_01a:0830b21": "凡有十恒河沙，聞是法已，皆得本心，遠塵離",
    "T39n1799_01a:0830b22": "垢，獲法眼淨，性比丘尼成阿羅漢，無量眾生",
    "T39n1799_01a:0830b23": "發無上道心等。是知機應相扣，啐啄同時，形",
    "T39n1799_01a:0830b24": "對像現，故無差濫。二、放光說呪。",
    "T39n1799_01a:0830b25": "于時，世尊頂放百寶無畏光明，光中出生千",
    "T39n1799_01a:0830b26": "葉寶蓮，有佛化身結跏趺坐，宣說神呪。歸",
    "T39n1799_01a:0830b27": "園既畢，主伴咸臻，於此之際，故曰于時。佛",
    "T39n1799_01a:0830b28": "頂，體也，寂無相故。光明，相也，具性德故。蓮華，",
    "T39n1799_01a:0830b29": "用也，成萬行故。化佛，果也，理智行三所成就",
    "T39n1799_01a:0830c01": "故。宣神呪者，自果既圓，說利他故。又釋迦顯",
    "T39n1799_01a:0830c02": "果海無說，頂光蓮現表大定智悲三法冥熏",
    "T39n1799_01a:0830c03": "而起大用，故現化佛說神呪也。三、遣呪往",
    "T39n1799_01a:0830c04": "救。",
    "T39n1799_01a:0830c05": "勅文殊師利將呪往護，惡呪銷滅。提獎阿難",
    "T39n1799_01a:0830c06": "及摩登伽歸來佛所。提，携；獎，勸也。文殊顯",
    "T39n1799_01a:0830c07": "傳佛旨，密護阿難，先令登伽見佛離欲，聞法",
    "T39n1799_01a:0830c08": "增道，意顯呪力不可思議也。如下文云「彼尚",
    "T39n1799_01a:0830c09": "婬女，無心修行，神力冥資速證無學，何況汝",
    "T39n1799_01a:0830c10": "等在會聲聞求最上乘，決定成佛」等。序分竟。",
    "T39n1799_01a:0830c11": "次下正宗分。由阿難正請，如來正說，解行圓",
    "T39n1799_01a:0830c12": "滿，不偏不邪，當機得益也。文三：一、阿難悲恨",
    "T39n1799_01a:0830c13": "請修三昧。",
    "T39n1799_01a:0830c14": "阿難見佛，頂禮悲泣，恨無始來一向多聞，未",
    "T39n1799_01a:0830c15": "全道力。多聞習定，止觀雙修，若但偏攻，豈",
    "T39n1799_01a:0830c16": "全道力。故《涅槃》云「先以定動，後以慧拔。」定如",
    "T39n1799_01a:0830c17": "縛賊、慧如殺賊，定慧雙運，目足更資，到清涼",
    "T39n1799_01a:0830c18": "池，保無留難。佛與阿難，空王佛時同發大心，",
    "T39n1799_01a:0830c19": "為樂多聞，匪勤修習。佛今成道，我始入流，仍",
    "T39n1799_01a:0830c20": "值惡緣不能免脫。良由偏失，誠可悲夫。故下",
    "T39n1799_01a:0830c21": "文云「汝聞微塵佛，一切祕密門，欲漏不先除，",
    "T39n1799_01a:0830c22": "畜聞成過誤。」",
    "T39n1799_01a:0830c23": "殷勤啟請十方如來得成菩提，妙奢摩他、三",
    "T39n1799_01a:0830c24": "摩、禪那最初方便。如來，極證人也。菩提，極",
    "T39n1799_01a:0830c25": "證法也。人法雙舉者，簡所請行非眇劣耳。奢",
    "T39n1799_01a:0830c26": "摩他云止，三摩提云觀，禪那云靜慮，釋其",
    "T39n1799_01a:0830c27": "相者，如《圓覺經》。此三種義只在一心，非三而",
    "T39n1799_01a:0830c28": "三，不一而一，舉一即具，故稱為妙，即天台一",
    "T39n1799_01a:0830c29": "心三觀也。此觀若成，即證涅槃三德，名祕密",
    "T39n1799_01a:0831a01": "藏，故舉十方如來得成菩提等。最初方便者，",
    "T39n1799_01a:0831a02": "然方便多種，今問成佛妙行復云最初者，意",
    "T39n1799_01a:0831a03": "請成妙行之方便也，淺深雖異，俱方便爾。如",
    "T39n1799_01a:0831a04": "《圓覺經》，方便隨順，圓攝所歸，即有三種，此指",
    "T39n1799_01a:0831a05": "妙行即方便也。如下經文「佛問圓通」，從何方",
    "T39n1799_01a:0831a06": "便入三摩地，即指入妙行之方便也。今文請",
    "T39n1799_01a:0831a07": "即通問，下文答則別說。如下文云「有大佛頂",
    "T39n1799_01a:0831a08": "首楞嚴」等，即許說成道妙行也。復先徵詰發",
    "T39n1799_01a:0831a09": "心，推逐妄執，破群疑、顯藏性，令信解不謬。",
    "T39n1799_01a:0831a10": "阿難因此了悟，發菩提心等，此即信解真正",
    "T39n1799_01a:0831a11": "成本起因。若無此因，縱歷多劫修諸行門，皆",
    "T39n1799_01a:0831a12": "成邪僻，猶如煮沙欲成嘉饌，終不能得。故《圓",
    "T39n1799_01a:0831a13": "覺》中示三觀、顯諸輪，一一皆云悟淨圓覺。此",
    "T39n1799_01a:0831a14": "經亦爾，從初至第四卷半已來，則總明信解",
    "T39n1799_01a:0831a15": "真正為最初方便也。信解雖正明識藏心，多",
    "T39n1799_01a:0831a16": "聞無功，不逮修習，如得大宅罔知入門，故請",
    "T39n1799_01a:0831a17": "修行從何攝伏。佛即具辨止觀為正修法，",
    "T39n1799_01a:0831a18": "止觀成處名真三昧，入此行時須有方便，方",
    "T39n1799_01a:0831a19": "便之法不離根門，入一無妄，餘皆清淨。故問",
    "T39n1799_01a:0831a20": "二十五聖，復勅文殊令揀，此即以根門順機",
    "T39n1799_01a:0831a21": "為最初方便。如下文云「我今欲令阿難開悟，",
    "T39n1799_01a:0831a22": "二十五聖誰當其根？何方便門得易成就？」此",
    "T39n1799_01a:0831a23": "則的取從聞思修為初方便，最初之義先解",
    "T39n1799_01a:0831a24": "後行，無出於斯。或可最初是無上第一之義，",
    "T39n1799_01a:0831a25": "即指真定為方便耳。如別有說，吾弗知也。",
    "T39n1799_01a:0831a26": "二、同時大眾俱欲欽聞。",
    "T39n1799_01a:0831a27": "於時，復有恒沙菩薩及諸十方大阿羅漢、辟",
    "T39n1799_01a:0831a28": "支佛等，俱願樂聞。如渴思冷水，如飢思飲",
    "T39n1799_01a:0831a29": "食，如病思良藥，如眾蜂依蜜。我等亦如是，願",
    "T39n1799_01a:0831b01": "聞甘露法。",
    "T39n1799_01a:0831b02": "退坐默然，承受聖旨。大眾欲聞，假其請主。",
    "T39n1799_01a:0831b03": "三乘賢聖、八部王臣，潔已虛心，收視返聽而",
    "T39n1799_01a:0831b04": "寂默也。《智論》偈云「聽者端視如渴飲，一心入",
    "T39n1799_01a:0831b05": "於語義中，踊躍聞法心悲喜，如是之人可為",
    "T39n1799_01a:0831b06": "說。」斯受聖旨，豈令不然。此下，如來乘機廣為",
    "T39n1799_01a:0831b07": "開演。古人科判各是一途，春蘭秋菊互檀",
    "T39n1799_01a:0831b08": "其美。振公八段，資中顯稱，今詳經文復有理",
    "T39n1799_01a:0831b09": "在。文中前後兩度說經：初從此去至標經名，",
    "T39n1799_01a:0831b10": "是酬問正說分；次從「說是語已」下至「不戀三",
    "T39n1799_01a:0831b11": "界」，為請益再陳分。初有四段：一開妙解、二示",
    "T39n1799_01a:0831b12": "妙行、三顯妙位、四立妙名。此四即八段中前",
    "T39n1799_01a:0831b13": "五科開合之異也。次再陳中有二：一辨趣",
    "T39n1799_01a:0831b14": "生差別、二示禪境差別，即八中後三段也。然",
    "T39n1799_01a:0831b15": "開判之設各隨其人，吾今從古，依振公判，略",
    "T39n1799_01a:0831b16": "沒第八，但取七名。今初、顯如來藏心，二：一、破",
    "T39n1799_01a:0831b17": "阿難認妄迷真顯如來藏，二：一、正約心見以",
    "T39n1799_01a:0831b18": "破顯，五：一、審其初心，二：一、問發心之始。",
    "T39n1799_01a:0831b19": "佛告阿難：「汝我同氣，情均天倫。」慶喜是佛",
    "T39n1799_01a:0831b20": "堂弟，祖父相傳亦名同氣，或可但是兄弟同",
    "T39n1799_01a:0831b21": "一氣類也。兄弟之序，上下相次，恩愛相屬，蓋",
    "T39n1799_01a:0831b22": "自然而然，非使之然也，故曰均天倫。倫，理",
    "T39n1799_01a:0831b23": "均等也。",
    "T39n1799_01a:0831b24": "「當初發心於我法中，見何勝相，頓捨世間深",
    "T39n1799_01a:0831b25": "恩愛？」父母妻子是恩愛之深者，世人以捨",
    "T39n1799_01a:0831b26": "麁重恩愛為其至道，而不知修行見愛尚是",
    "T39n1799_01a:0831b27": "妄心，故審問之，後方推破。二、答捨愛之緣。",
    "T39n1799_01a:0831b28": "阿難白佛：「我見如來三十二相勝妙殊絕，形",
    "T39n1799_01a:0831b29": "體映徹猶如瑠璃。」如來大相有三十二，謂",
    "T39n1799_01a:0831c01": "足下安平至頂成肉髻。小相有八十種，謂無",
    "T39n1799_01a:0831c02": "見頂至手足有德相。從大相海流出小相，故",
    "T39n1799_01a:0831c03": "名為好。釋梵輪王亦有大相，然無其好，暗昧",
    "T39n1799_01a:0831c04": "不明，不名勝妙殊絕。形狀體質清淨無垢，喻",
    "T39n1799_01a:0831c05": "瑠璃也。",
    "T39n1799_01a:0831c06": "「常自思惟，此相非是欲愛所生。」從戒定慧",
    "T39n1799_01a:0831c07": "所成就故，故非欲愛。",
    "T39n1799_01a:0831c08": "「何以故？欲氣麁濁，腥臊交遘，膿血雜亂，」欲",
    "T39n1799_01a:0831c09": "愛之生純是不淨，《大集經》中具說受生，皆由",
    "T39n1799_01a:0831c10": "父母與己識情互生愛欲，由是託彼赤白二",
    "T39n1799_01a:0831c11": "滴為識所依，一處和合名歌羅邏，而漸增長。",
    "T39n1799_01a:0831c12": "至於出胎，五穀長養，雖成人相，如革囊盛糞，",
    "T39n1799_01a:0831c13": "故云膿血雜亂。",
    "T39n1799_01a:0831c14": "「不能發生勝淨妙明紫金光聚。」閻浮檀金展",
    "T39n1799_01a:0831c15": "轉比至迦葉身，金猶如聚墨；若比佛身，迦葉",
    "T39n1799_01a:0831c16": "如墨。欲愛所招，終非如此。",
    "T39n1799_01a:0831c17": "「是以渴仰，從佛剃落。」勝相妙絕，知非愛生，",
    "T39n1799_01a:0831c18": "思渴瞻仰，故求捨愛。願從佛化，俾易妙身，斯",
    "T39n1799_01a:0831c19": "不知以愛捨愛轉增妄矣。二、彰其妄夫，二：",
    "T39n1799_01a:0831c20": "一、總彰淪溺。",
    "T39n1799_01a:0831c21": "佛言：「善哉阿難！汝等當知，一切眾生從無始",
    "T39n1799_01a:0831c22": "來生死相續，」久成積苦也。二、別釋因由，",
    "T39n1799_01a:0831c23": "二：一、迷真。",
    "T39n1799_01a:0831c24": "「皆由不知常住真心性淨明體。」迷自本真",
    "T39n1799_01a:0831c25": "也。無始晦殊，故曰不知。不生不滅，名為常",
    "T39n1799_01a:0831c26": "住。離諸偽妄，靈鑒不昧，故曰真心。三德具足",
    "T39n1799_01a:0831c27": "為一切法之所依止，故云性淨明體。眾生悉",
    "T39n1799_01a:0831c28": "爾故曰皆由。二、認妄。",
    "T39n1799_01a:0831c29": "「用諸妄想，此想不真，故有輪轉。」認他虛想",
    "T39n1799_01a:0832a01": "也。下文云「此是前塵虛妄相想，惑汝真性，從",
    "T39n1799_01a:0832a02": "無始來認賊為子，失汝元常，故受輪轉。」舉世",
    "T39n1799_01a:0832a03": "修行多同此計，故託阿難總彰其失。三、勸",
    "T39n1799_01a:0832a04": "其直語，三：一、正勸。",
    "T39n1799_01a:0832a05": "「汝今欲研無上菩提真發明性，應當直心詶",
    "T39n1799_01a:0832a06": "我所問。」下文識精元明，即是無始菩提涅",
    "T39n1799_01a:0832a07": "槃元清淨體。此體非妄，無有變異，故云真性。",
    "T39n1799_01a:0832a08": "研，究窮也。《淨名》云「直心是道場，無虛假故。」今",
    "T39n1799_01a:0832a09": "推本意，豈得異想發言。欲正修行，當須確實，",
    "T39n1799_01a:0832a10": "故今勸也。二、引證。",
    "T39n1799_01a:0832a11": "「十方如來同一道故，出離生死皆以直心。」",
    "T39n1799_01a:0832a12": "諸佛同道，脫苦得樂皆由直心者，此有二種：",
    "T39n1799_01a:0832a13": "一、發言無虛假，如此文所勸淨名道場；二、向",
    "T39n1799_01a:0832a14": "理之心無別岐路，即如《起信》三心之直心",
    "T39n1799_01a:0832a15": "也。故論云「一者直心，正向真如法故。」此為二",
    "T39n1799_01a:0832a16": "行根本也。今此經意須具二焉，始令發言無",
    "T39n1799_01a:0832a17": "妄，終成向理心絕，方為十方同道。三、結益。",
    "T39n1799_01a:0832a18": "心言直故，如是乃至終始地位，中間永無諸委",
    "T39n1799_01a:0832a19": "曲相。因苗辨地，言直心直；苟或反此，罪",
    "T39n1799_01a:0832a20": "非輕小。如下經云「若大妄語，即三摩提不得",
    "T39n1799_01a:0832a21": "清淨，成愛見魔，失如來種。若諸比丘心如",
    "T39n1799_01a:0832a22": "直絃，一切真實入三摩地，永無魔事，我印是",
    "T39n1799_01a:0832a23": "人成就菩薩無上知覺也。」發心曰始，究竟名",
    "T39n1799_01a:0832a24": "終。彈指能超，故無委曲。四、問其見愛，二：",
    "T39n1799_01a:0832a25": "一、問。",
    "T39n1799_01a:0832a26": "「阿難！我今問汝，當汝發心緣於如來三十二",
    "T39n1799_01a:0832a27": "相，將何所見？誰為愛樂？」心見兩門，由茲",
    "T39n1799_01a:0832a28": "所問。下既認心不迭，指見謬稱，故成二障",
    "T39n1799_01a:0832a29": "為纏，三空罔契，故下徵詰，俾識妄源。二、答。",
    "T39n1799_01a:0832b01": "阿難白佛言：「世尊！如是愛樂用我心目。」單",
    "T39n1799_01a:0832b02": "牒雙指，巧略故也。",
    "T39n1799_01a:0832b03": "「由目觀見如來勝相，心生愛樂，故我發心願",
    "T39n1799_01a:0832b04": "捨生死。」此正陳妄體也。目即眼根，心即意",
    "T39n1799_01a:0832b05": "識，根識虛妄猶如空華，若執有體能見能樂，",
    "T39n1799_01a:0832b06": "豈唯迷於法空，亦起人我見愛。故下文云「六",
    "T39n1799_01a:0832b07": "為賊媒，自劫家寶，無始虛習，住地無明，皆由",
    "T39n1799_01a:0832b08": "根識，更非他物。想相為塵，識情為垢，生死輪",
    "T39n1799_01a:0832b09": "轉莫不由斯。」故下推徵，令知虛妄。",
    "T39n1799_01a:0832b10": "五、辨其真妄，二：一、推妄所在，七：一、破在內，",
    "T39n1799_01a:0832b11": "二：一、立，四：一、牒前以語。",
    "T39n1799_01a:0832b12": "佛告阿難：「如汝所說，真所愛樂因于心目，",
    "T39n1799_01a:0832b13": "若不識知心目所在，則不能得降伏塵勞。」",
    "T39n1799_01a:0832b14": "心目是本，塵勞為末，若迷本之依處，群末難",
    "T39n1799_01a:0832b15": "除。染污故名塵，擾惱故名勞，即通指二障也。",
    "T39n1799_01a:0832b16": "二、舉事以況。",
    "T39n1799_01a:0832b17": "「譬如國王，」真性也。",
    "T39n1799_01a:0832b18": "「為賊所侵，」煩惱迷真也。",
    "T39n1799_01a:0832b19": "「發兵討除。」用智也。",
    "T39n1799_01a:0832b20": "「是兵要當知賊所在。」兵人所執器也。三、示",
    "T39n1799_01a:0832b21": "過以問。",
    "T39n1799_01a:0832b22": "「使汝流轉，心目為咎。」示過也。",
    "T39n1799_01a:0832b23": "吾今問汝：「唯心與目今何所在？」總問所依",
    "T39n1799_01a:0832b24": "也。四、引例以答，二：一、引他為例。",
    "T39n1799_01a:0832b25": "阿難白佛言：「世尊！一切世間十種異生，同將",
    "T39n1799_01a:0832b26": "識心居在身內，縱觀如來青蓮華眼亦在佛",
    "T39n1799_01a:0832b27": "面。」下文有十二類，今舉大數。凡夫造業不",
    "T39n1799_01a:0832b28": "同，感果差別，名為異生。一切世間者，舉依顯",
    "T39n1799_01a:0832b29": "正也。前舉凡心在內，後指佛眼在面，欲取例",
    "T39n1799_01a:0832c01": "己亦復然也。二、指已結答。",
    "T39n1799_01a:0832c02": "「我今觀此浮根四塵秖在我面，如是識心實",
    "T39n1799_01a:0832c03": "居身內。」以眼根色是不可見，故指浮根。聖",
    "T39n1799_01a:0832c04": "凡既爾，在己必然。面與身中，心眼定處也。",
    "T39n1799_01a:0832c05": "二、破，二：一、正破，三：一、舉事定其所見，三：一、問",
    "T39n1799_01a:0832c06": "境內外。",
    "T39n1799_01a:0832c07": "佛告阿難：「汝今現坐如來講堂，觀祇陀林，今",
    "T39n1799_01a:0832c08": "何所在？」「世尊！此大重閣清淨講堂在給孤園，",
    "T39n1799_01a:0832c09": "今祇陀林實在堂外。」堂在園中，林居堂外，",
    "T39n1799_01a:0832c10": "內外既分，計宗危矣。二、定見先後。",
    "T39n1799_01a:0832c11": "「阿難！汝今堂中先何所見？」「世尊！我在堂中先",
    "T39n1799_01a:0832c12": "見如來，次觀大眾，如是外望，方矚林園。」定",
    "T39n1799_01a:0832c13": "先後者，欲破阿難在內之心不能如此次第",
    "T39n1799_01a:0832c14": "見故。三、審見因由。",
    "T39n1799_01a:0832c15": "「阿難！汝矚林園，因何有見？」「世尊！此大講堂戶",
    "T39n1799_01a:0832c16": "牖開豁，故我在堂得遠瞻見。」講堂，身也。阿",
    "T39n1799_01a:0832c17": "難，心也。如來大眾，五藏也。戶牖，根也。二、示",
    "T39n1799_01a:0832c18": "益安其所懷。",
    "T39n1799_01a:0832c19": "爾時，世尊在大眾中舒金色臂，摩阿難頂。",
    "T39n1799_01a:0832c20": "以慈攝也，如父囑子拊背而告。此有三意：一、",
    "T39n1799_01a:0832c21": "安慰其心令無恐懼；二、囑其諦受令無忘失；",
    "T39n1799_01a:0832c22": "三、示今許說無有虛妄。故舒其手現慈相也。",
    "T39n1799_01a:0832c23": "告示阿難及諸大眾：「有三摩提名大佛頂首",
    "T39n1799_01a:0832c24": "楞嚴王，具足萬行，十方如來一門超出妙莊",
    "T39n1799_01a:0832c25": "嚴路。」下云「十方薄伽梵，一路涅槃門。」直道",
    "T39n1799_01a:0832c26": "無異，通至寶所，故云一門清淨果海。眾德具",
    "T39n1799_01a:0832c27": "足，故曰莊嚴。真三摩地，因行所履故名為",
    "T39n1799_01a:0832c28": "路。",
    "T39n1799_01a:0832c29": "「汝今諦聽。」阿難頂禮，伏受慈旨。破妄意欲",
    "T39n1799_01a:0833a01": "顯真故，略標宗嘆德，令其忻慕，豈謂徒然譴",
    "T39n1799_01a:0833a02": "責，罔知所歸。於是阿難伏而諦受。三、引例",
    "T39n1799_01a:0833a03": "明其所失，三：一、引例正問。",
    "T39n1799_01a:0833a04": "佛告阿難：「如汝所言，身在講堂，戶牖開豁，遠",
    "T39n1799_01a:0833a05": "矚林園。亦有眾生在此堂中不見如來、見堂",
    "T39n1799_01a:0833a06": "外者。」反常理以致問，引慶喜以直答。二、",
    "T39n1799_01a:0833a07": "依理以答。",
    "T39n1799_01a:0833a08": "阿難答言：「世尊在堂，不見如來、能見林泉，無",
    "T39n1799_01a:0833a09": "有是處。」只知據理直申，不覺計宗危矣。三、",
    "T39n1799_01a:0833a10": "合喻奪破，三：一、正奪。",
    "T39n1799_01a:0833a11": "「阿難！汝亦如是。」心在身內，如人在堂。",
    "T39n1799_01a:0833a12": "「汝之心靈一切明了，若汝現前所明了心實",
    "T39n1799_01a:0833a13": "在身內，爾時先合了知內身。頗有眾生先見",
    "T39n1799_01a:0833a14": "身中，後觀外物？」心能靈鑒，內外俱緣，故云",
    "T39n1799_01a:0833a15": "一切明了。向外既了萬緣，在內合知藏腑。頗，",
    "T39n1799_01a:0833a16": "猶可也，亦語辭也。汝觀眾生可有此者？二、",
    "T39n1799_01a:0833a17": "縱破。",
    "T39n1799_01a:0833a18": "「縱不能見心肝脾胃，爪生髮長、筋轉脈搖誠",
    "T39n1799_01a:0833a19": "合明了，如何不知？」腑藏內密，設使不知；筋",
    "T39n1799_01a:0833a20": "脈膚淺，寧容難了？三、反責。",
    "T39n1799_01a:0833a21": "「必不內知，云何知外？」五藏同居最為親眤，",
    "T39n1799_01a:0833a22": "萬象離異，誠謂疎遙。若使不了身中，豈合能",
    "T39n1799_01a:0833a23": "觀外物？二、結破。",
    "T39n1799_01a:0833a24": "「是故應知，汝言覺了能知之心住在身內，無",
    "T39n1799_01a:0833a25": "有是處。」境風外動，妄想內熏，識浪潛生為",
    "T39n1799_01a:0833a26": "自心相。空華幻化，起滅無從，不了本如遂成",
    "T39n1799_01a:0833a27": "久執。及推所在妄謂身中，反覆窮研理無所",
    "T39n1799_01a:0833a28": "據，故佛結指令悟其非。二、破在外，二：一、立，",
    "T39n1799_01a:0833a29": "二：一、正立。",
    "T39n1799_01a:0833b01": "阿難稽首而白佛言：「我聞如來如是法音，悟",
    "T39n1799_01a:0833b02": "知我心實居身外。」身中無救，身外必然，不",
    "T39n1799_01a:0833b03": "遇尊言，莫悟斯旨，故稽首於佛，謝非立是也。",
    "T39n1799_01a:0833b04": "以頭至地稽留少時，故名稽首。二、釋成，二：",
    "T39n1799_01a:0833b05": "一、引喻領悟前非。",
    "T39n1799_01a:0833b06": "「所以者何？譬如燈光然於室中，是燈必能先",
    "T39n1799_01a:0833b07": "照室內，從其室門，後及庭際。」引喻例法，伏",
    "T39n1799_01a:0833b08": "受前非也。二、躡喻成立今義。",
    "T39n1799_01a:0833b09": "「一切眾生不見身中，獨見身外，亦如燈光居",
    "T39n1799_01a:0833b10": "在室外不能照室。」室外之燭不及內明，身",
    "T39n1799_01a:0833b11": "外之心何能反照？此計心有離身之過，故下",
    "T39n1799_01a:0833b12": "破之。",
    "T39n1799_01a:0833b13": "「是義必明，將無所惑，同佛了義，得無妄耶？」",
    "T39n1799_01a:0833b14": "身外之理，法喻正齊，以此觀之，合無疑暗。佛",
    "T39n1799_01a:0833b15": "說了義可得同乎？二、破，二：一、正破，二：一、引",
    "T39n1799_01a:0833b16": "例立理，二：一、一多同飽問。",
    "T39n1799_01a:0833b17": "佛告阿難：「是諸比丘適來從我室羅筏城循",
    "T39n1799_01a:0833b18": "乞摶食，歸祇陀林。我已宿齋，汝觀比丘一人",
    "T39n1799_01a:0833b19": "食時，諸人飽不？」前云赴請，此云乞食者，乞",
    "T39n1799_01a:0833b20": "食乃是常儀，泛舉為喻。又前雖赴請，未必僧",
    "T39n1799_01a:0833b21": "盡，餘人乞食，故舉此也。宿，預也。二、自他",
    "T39n1799_01a:0833b22": "殊體答。",
    "T39n1799_01a:0833b23": "阿難答言：「不也。世尊！何以故？是諸比丘雖阿",
    "T39n1799_01a:0833b24": "羅漢，軀命不同，云何一人能令眾飽？」前問",
    "T39n1799_01a:0833b25": "一食眾飽，今答軀命不同，反前問也。意顯心",
    "T39n1799_01a:0833b26": "若離身即同他食，他食既非我飽，心知何關",
    "T39n1799_01a:0833b27": "我身。身心相外，自他可例。二、據理推破，二：",
    "T39n1799_01a:0833b28": "一、以理定其相外。",
    "T39n1799_01a:0833b29": "佛告阿難：「若汝覺了知見之心實在身外，」",
    "T39n1799_01a:0833c01": "牒也。",
    "T39n1799_01a:0833c02": "「身心相外，自不相干，」定其相外。外，猶離也。",
    "T39n1799_01a:0833c03": "心既離身，不相干涉，如前所答一人食時不",
    "T39n1799_01a:0833c04": "令眾飽。",
    "T39n1799_01a:0833c05": "「則心所知，身不能覺；覺在身際，心不能知。」",
    "T39n1799_01a:0833c06": "釋成其相。心若在外，理合如是。文顯可見。",
    "T39n1799_01a:0833c07": "二、約見驗其相知。",
    "T39n1799_01a:0833c08": "「我今示汝兜羅綿手，汝眼見時心分別不？」阿",
    "T39n1799_01a:0833c09": "難答言：「如是。世尊！」佛告阿難：「若相知者，云何",
    "T39n1799_01a:0833c10": "在外？」具云兜沙羅，此云霜，佛手柔軟如兜",
    "T39n1799_01a:0833c11": "羅綿，三十二相中一相也。眼屬身分，心若離",
    "T39n1799_01a:0833c12": "者合不分別，若分別者應不離身，以不離故",
    "T39n1799_01a:0833c13": "名為相知。故此責云若相知者云何在外。",
    "T39n1799_01a:0833c14": "二、結破。",
    "T39n1799_01a:0833c15": "「是故應知，汝言覺了能知之心住在身外，無",
    "T39n1799_01a:0833c16": "有是處。」可知。",
    "T39n1799_01a:0833c17": "首楞嚴義疏注經卷第一之一"
}