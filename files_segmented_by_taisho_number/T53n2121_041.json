{
    "T53n2121_041:0214c12": "經律異相卷第四十一(婆羅門部)",
    "T53n2121_041:0214c14": "梁沙門僧旻寶唱等集",
    "T53n2121_041:0214c15": "檀膩羈身獲諸罪一阿耆尼達多在胎令",
    "T53n2121_041:0214c16": "母能論議二鷄頭以身質錢欲飯佛僧",
    "T53n2121_041:0214c17": "帝釋所助乃及於王三老乞婆羅門誦佛",
    "T53n2121_041:0214c18": "一偈兒子還相供養四散若學射得妻",
    "T53n2121_041:0214c19": "五婆羅門以納施佛得聞記別六婆羅",
    "T53n2121_041:0214c20": "門以餅奉佛聞法得道七拔抵婆羅門瞋",
    "T53n2121_041:0214c21": "失弟子生惡龍中為佛所降八婆羅門入",
    "T53n2121_041:0214c22": "定三百餘年九婆羅門兒婦信向見其後",
    "T53n2121_041:0214c23": "報十婆羅門從佛意解十一婆羅門持",
    "T53n2121_041:0214c24": "一齋不全生為樹神能出飲食施諸餓者十",
    "T53n2121_041:0214c25": "二婆羅門夫婦吞金錢為糧身壞人取為",
    "T53n2121_041:0214c26": "福即得道迹十三婆羅門生美女佛言不",
    "T53n2121_041:0214c27": "好十四大鬘與瓦師子為善知識共相勸",
    "T53n2121_041:0214c28": "信十五婆羅門婦事佛為婿所患投河",
    "T53n2121_041:0214c29": "水竭婿方醒悟十六",
    "T53n2121_041:0215a01": "檀膩羈身獲諸罪一",
    "T53n2121_041:0215a02": "舍衛國內。有婆羅門賓頭盧埵闍。其婦醜惡",
    "T53n2121_041:0215a03": "兩眼洞青。七女無男。己貧女窮婦弊好罵。女",
    "T53n2121_041:0215a04": "來求須瞋目涕泣。田有熟穀從他借牛。將往",
    "T53n2121_041:0215a05": "踐之於澤亡失。時婆羅門坐自思惟。我種何",
    "T53n2121_041:0215a06": "罪。婦女所切復失他牛。推覓形疲偶到林中。",
    "T53n2121_041:0215a07": "值見如來。觀之生念。瞿曇沙門今最安樂。無",
    "T53n2121_041:0215a08": "我諸惱。佛知其心。便語之曰。如汝所念。佛告",
    "T53n2121_041:0215a09": "之曰。欲出家不。即白佛言。世尊。聽者甚適鄙",
    "T53n2121_041:0215a10": "願佛曰。善來比丘。鬚髮自墮。身所著衣變",
    "T53n2121_041:0215a11": "成袈裟。佛為說法。成阿羅漢。佛告阿難。過去",
    "T53n2121_041:0215a12": "有國王。名阿波羅提目佉(梁言端正)。以道化物。時",
    "T53n2121_041:0215a13": "有婆羅門。名檀膩羈。家裏空貧有少熟穀。借",
    "T53n2121_041:0215a14": "牛踐治驅還其主。忘不囑付。牛主雖見謂用",
    "T53n2121_041:0215a15": "未竟。復不收攝二家詳棄。牛主將檀膩羈詣",
    "T53n2121_041:0215a16": "王決了。出值王家馬走。喚檀膩羈為我遮馬。",
    "T53n2121_041:0215a17": "下手得石持用擲之。值脚即折。次行到水不",
    "T53n2121_041:0215a18": "知渡處。值一木工。口銜斵斤褰衣垂越。時",
    "T53n2121_041:0215a19": "檀膩羈問彼人曰。何處可渡。應聲答處。其口",
    "T53n2121_041:0215a20": "已開斵斤墮水。債主所摧加復飢渴。從沽",
    "T53n2121_041:0215a21": "酒家乞少白酒。上床飲之。不意被下有小兒",
    "T53n2121_041:0215a22": "臥。押兒腹潰。往一牆邊。思惟懼罪。自擲跳",
    "T53n2121_041:0215a23": "牆。下有織工。墮上即死。時織工兒復捉得",
    "T53n2121_041:0215a24": "之。便與眾人共將詣王。公殺我父。時諸債主",
    "T53n2121_041:0215a25": "將至王前。爾時牛主前白王言。此人從我借",
    "T53n2121_041:0215a26": "牛。不還見付。失去不償。王問何緣。檀膩羈",
    "T53n2121_041:0215a27": "言。我實借牛用訖馳還。主亦見之。雖不口",
    "T53n2121_041:0215a28": "付牛在其門。王語彼人。俱為不是。由檀膩羈",
    "T53n2121_041:0215a29": "口不付汝。當截其舌。由卿見牛不自收攝。當",
    "T53n2121_041:0215b01": "挑汝眼。彼人白王。請棄此牛不樂剜眼截他",
    "T53n2121_041:0215b02": "舌也。即聽和解。馬吏復言。彼之無道折我馬",
    "T53n2121_041:0215b03": "脚。王便問言。此王家馬汝輒折脚。跪白王言。",
    "T53n2121_041:0215b04": "債主將我從道而來。彼人喚我令遮王馬。下",
    "T53n2121_041:0215b05": "手得石擲之。誤折馬脚。王言。由汝喚他當截",
    "T53n2121_041:0215b06": "汝舌。由彼打馬當截其手。馬吏白王。乞各和",
    "T53n2121_041:0215b07": "解。木工前云。檀膩羈失我斵斤。王語木工。",
    "T53n2121_041:0215b08": "由喚汝故當截其舌。擔物之法禮當用手。由",
    "T53n2121_041:0215b09": "卿口銜。當折兩齒。木工白王。寧棄斵斤莫",
    "T53n2121_041:0215b10": "行此罰。時沽酒母復牽白王枉殺我兒。跪白",
    "T53n2121_041:0215b11": "王言。我飢渴逼。乞少酒飲。不意被下有臥小",
    "T53n2121_041:0215b12": "兒。王當見察。王告母人。汝舍沽酒眾客猥多。",
    "T53n2121_041:0215b13": "何以臥兒置於坐處。二俱有過。汝兒已死。以",
    "T53n2121_041:0215b14": "檀膩羈與汝作婿。令還有兒乃放使去。母人",
    "T53n2121_041:0215b15": "叩頭曰。聽各和解。我不用夫。時織工兒復前。",
    "T53n2121_041:0215b16": "此人狂暴躡殺我父。王問言曰。汝殺他父。檀",
    "T53n2121_041:0215b17": "膩羈曰。眾逼責我。惶怖跳牆偶墮其上。實非",
    "T53n2121_041:0215b18": "所樂。王語彼人。二俱不是。卿父已死。以檀膩",
    "T53n2121_041:0215b19": "羈與汝作父。其人白王。父今已死。我終不用",
    "T53n2121_041:0215b20": "此婆羅門以為父也。聽各共和。王便聽之。時",
    "T53n2121_041:0215b21": "檀膩羈身事都了故在王前。見二母人共諍",
    "T53n2121_041:0215b22": "一兒。時王明黠以智權計。今唯一兒。二母爭",
    "T53n2121_041:0215b23": "之。聽汝二人各挽一手。誰能得者。其非母",
    "T53n2121_041:0215b24": "者於兒無慈盡力頓牽。所生母者於兒慈深。",
    "T53n2121_041:0215b25": "不忍抴挽。王鑒真偽。詰出非者強摸他兒。",
    "T53n2121_041:0215b26": "即向王首兒還其母。各爾放去。時檀膩羈便",
    "T53n2121_041:0215b27": "白王言。我時於彼道邊。有一毒蛇請我白",
    "T53n2121_041:0215b28": "王。不知何故從穴出時柔軟變易。還入穴",
    "T53n2121_041:0215b29": "時妨礙苦痛。王答之言。從穴出時無有眾惱。",
    "T53n2121_041:0215c01": "心情和柔身亦如之。在外鳥獸諸事觸嬈。瞋",
    "T53n2121_041:0215c02": "恚隆盛身便麁大。卿可語之。持心不瞋則無",
    "T53n2121_041:0215c03": "此患。",
    "T53n2121_041:0215c04": "次見女人。請我白王。我在夫家念父母舍。",
    "T53n2121_041:0215c05": "在父母舍復念夫家。王言。卿可語之。由汝邪",
    "T53n2121_041:0215c06": "心。於父母舍更畜傍婿。汝在夫家念彼傍",
    "T53n2121_041:0215c07": "人。至彼小厭還念正婿。是以爾耳。持心捨邪",
    "T53n2121_041:0215c08": "則無此患。次復樹上見有一雉。請我白王。",
    "T53n2121_041:0215c09": "我在餘樹鳴聲不好。若在此樹鳴聲哀和。不",
    "T53n2121_041:0215c10": "知其故。王告彼人。由彼樹下有大釜金。是以",
    "T53n2121_041:0215c11": "於上鳴聲哀好。餘處無金。音聲不好。王告檀",
    "T53n2121_041:0215c12": "膩羈。卿之多過吾已釋汝。窮困苦持樹下釜",
    "T53n2121_041:0215c13": "金。我用與卿。奉受王教掘地取金。貿易所須",
    "T53n2121_041:0215c14": "快樂無乏。時大王我身是。檀膩羈者。今婆羅",
    "T53n2121_041:0215c15": "門賓頭盧埵闍是(出賢愚經第十一卷)。",
    "T53n2121_041:0215c16": "阿耆尼達多在胎令母能論議二",
    "T53n2121_041:0215c17": "巴連弗國有婆羅門。名曰阿耆尼達多。通達",
    "T53n2121_041:0215c18": "經論。納妻之後少時懷妊。懷妊大欲論",
    "T53n2121_041:0215c19": "議。夫問相師。相師答曰。胎中之子善能論",
    "T53n2121_041:0215c20": "議。日月既滿遂產一男。達諸經論。為婆羅",
    "T53n2121_041:0215c21": "門師。兼授人醫術(出雜阿含經第二十五卷)。",
    "T53n2121_041:0215c22": "鷄頭以身質錢欲飯佛僧帝釋所助乃及於王",
    "T53n2121_041:0215c23": "三",
    "T53n2121_041:0215c24": "爾時羅閱城人民。隨其種族請佛及僧。時諸",
    "T53n2121_041:0215c25": "婆羅門。四面雲集自作制限。各出一百錢",
    "T53n2121_041:0215c26": "為佛及僧。爾時鷄頭婆羅門知義貧無錢財。",
    "T53n2121_041:0215c27": "不能得物以供彼眾。眾人語言。汝無有錢。鷄",
    "T53n2121_041:0215c28": "頭便還婦所語言。諸人驅我出眾。我無錢故。",
    "T53n2121_041:0215c29": "時婦答曰。汝可入城賒貸一百錢。遍求不",
    "T53n2121_041:0216a01": "得。還向婦說。婦復語言。至弗賒蜜多羅長者",
    "T53n2121_041:0216a02": "舍。從其假貸。便往求告七日當償。若不還者",
    "T53n2121_041:0216a03": "我身及婦當為奴婢。長者便貸金錢一百",
    "T53n2121_041:0216a04": "枚得還語婦。婦報言曰。持詣眾中言。已得",
    "T53n2121_041:0216a05": "錢聽我在次。眾語鷄頭言。已辦不須卿錢。鷄",
    "T53n2121_041:0216a06": "頭便還。夫婦二人往詣世尊。共相問訊。時鷄",
    "T53n2121_041:0216a07": "頭婦禮世尊足。具以白佛。佛告鷄頭言。汝便",
    "T53n2121_041:0216a08": "請世尊及比丘僧。爾時鷄頭婦語夫言。君隨",
    "T53n2121_041:0216a09": "佛教。爾時鷄頭即從坐起偏露右肩。叉手白",
    "T53n2121_041:0216a10": "佛言。願世尊當受我請。及比丘僧。世尊默然。",
    "T53n2121_041:0216a11": "釋提桓因語毘沙門天王曰。拘鞞羅汝佐此",
    "T53n2121_041:0216a12": "婆羅門。辦第三食。答曰受教。時毘沙門天王",
    "T53n2121_041:0216a13": "自隱其形。化作人身勅五百羅剎曰。汝速至",
    "T53n2121_041:0216a14": "栴檀林中。取香薪來。當竹園中飯佛僧。化",
    "T53n2121_041:0216a15": "作鐵厨。五百羅剎各負牛頭栴檀香薪至鐵",
    "T53n2121_041:0216a16": "厨內。爾時鷄頭於鐵厨中以用熟食。遍十二",
    "T53n2121_041:0216a17": "由延皆悉聞香。時釋提桓因語毘濕波伽摩",
    "T53n2121_041:0216a18": "天子。汝可化作高廣講堂。使佛及僧得坐飯",
    "T53n2121_041:0216a19": "食。對曰受教。譬如力人屈申臂頃。從三十三",
    "T53n2121_041:0216a20": "天沒至竹園中。在鐵厨側化作講堂。以七寶",
    "T53n2121_041:0216a21": "成。化作千二百五十座。文繡所成。手執香",
    "T53n2121_041:0216a22": "鑪燒眾名香。令多羅樹七寶相成。微風吹動",
    "T53n2121_041:0216a23": "鈴聲遠聞。爾時摩竭國頻毘娑羅王聞之。問",
    "T53n2121_041:0216a24": "於群臣。群臣答言曰。是鷄頭婆羅門。於鐵厨",
    "T53n2121_041:0216a25": "中以牛頭栴檀為佛及僧熟食。有此之香。王",
    "T53n2121_041:0216a26": "即至佛所。告群臣曰。古昔無此講堂。今誰所",
    "T53n2121_041:0216a27": "作。臣白王曰。我等不知。世尊為王廣說如上。",
    "T53n2121_041:0216a28": "王便墮淚不能自勝。念當眾生福少壽短。不",
    "T53n2121_041:0216a29": "識此寶之名況當見耶。今蒙佛恩見此講堂。",
    "T53n2121_041:0216b01": "未曾出現。世尊告曰。當來眾生不聞七寶。況",
    "T53n2121_041:0216b02": "當目見。今蒙佛恩覩如是事。世尊為王說微",
    "T53n2121_041:0216b03": "妙法。使心歡喜。王言。鷄頭婆羅門快得善利。",
    "T53n2121_041:0216b04": "王曰。我欲還宮。佛曰。今正是時。佛告鷄頭",
    "T53n2121_041:0216b05": "曰。汝可請王供一日食。答曰如是。即至王",
    "T53n2121_041:0216b06": "所舉右手。白王曰。願天王。明日受請集此講",
    "T53n2121_041:0216b07": "堂。時王默然。時毘沙門天王明日清旦沐浴。",
    "T53n2121_041:0216b08": "鷄頭與妙衣裳。手執香鑪。向世尊所。頭面著",
    "T53n2121_041:0216b09": "地便作是念。今正是時。飯食已辦。願垂臨赴。",
    "T53n2121_041:0216b10": "佛僧圍繞往詣講堂。即就其座僧次第坐。時",
    "T53n2121_041:0216b11": "王嚴駕群臣圍繞詣鷄頭所。甘饌飲食味各",
    "T53n2121_041:0216b12": "百種。勸助鷄頭飯佛及比丘僧(出羅閱城人民請佛經)。",
    "T53n2121_041:0216b13": "老乞婆羅門誦佛一偈兒子還相供養四",
    "T53n2121_041:0216b14": "爾時世尊入舍衛城。時有異婆羅門。年老根",
    "T53n2121_041:0216b15": "熟。執杖持鉢家家乞食。世尊告曰。汝何以",
    "T53n2121_041:0216b16": "爾。答言。瞿曇。我有財物悉已付子。為其取",
    "T53n2121_041:0216b17": "妻然後捨是。持鉢乞食。佛復告曰。汝能於我",
    "T53n2121_041:0216b18": "法受誦一偈。還為兒說。答佛能受。爾時世尊",
    "T53n2121_041:0216b19": "即說偈言。",
    "T53n2121_041:0216b20": "　生子心歡喜　　為子聚財物",
    "T53n2121_041:0216b21": "　復為娉娶妻　　而自捨出家",
    "T53n2121_041:0216b22": "　邊鄙田宅兒　　違負於其父",
    "T53n2121_041:0216b23": "　人形羅剎心　　棄捨於尊老",
    "T53n2121_041:0216b24": "　老馬無復用　　則奪其麫麥",
    "T53n2121_041:0216b25": "　子少而父老　　家家行乞食",
    "T53n2121_041:0216b26": "　其杖為最勝　　非子離恩愛",
    "T53n2121_041:0216b27": "　為我防惡牛　　危險地得安",
    "T53n2121_041:0216b28": "　能却凶暴狗　　扶我暗處行",
    "T53n2121_041:0216c01": "　避深坑空井　　草木棘刺林",
    "T53n2121_041:0216c02": "　憑杖威力故　　跱立不墮落",
    "T53n2121_041:0216c03": "時婆羅門從佛受偈。還家至門。先白大眾。聽",
    "T53n2121_041:0216c04": "我所說。然後誦偈如上。其子愧怖。即抱其父",
    "T53n2121_041:0216c05": "還將入家。摩身洗浴覆以衣被。立為家主。時",
    "T53n2121_041:0216c06": "婆羅門作是念。我今得勝族姓是沙門恩。我",
    "T53n2121_041:0216c07": "經所說。若為師者如師供養。我今持上妙衣。",
    "T53n2121_041:0216c08": "至世尊所面前問訊白佛言。願受此衣。哀愍",
    "T53n2121_041:0216c09": "我故。世尊即受。更說種種法。示教照喜(出佛為老",
    "T53n2121_041:0216c10": "婆羅門說偈經)。",
    "T53n2121_041:0216c11": "散若學射得妻五",
    "T53n2121_041:0216c12": "過去世時。有少婆羅門。名散若。往詣射師求",
    "T53n2121_041:0216c13": "學射術。師曰可學。散若於七年中常學此業。",
    "T53n2121_041:0216c14": "後問師曰。何時可罷。答曰。即索弓著箭。我暫",
    "T53n2121_041:0216c15": "入村待還後放。師即入村。散若待師良久而",
    "T53n2121_041:0216c16": "由不反。射前大樹箭經傷蛇。師還問曰。",
    "T53n2121_041:0216c17": "汝未放箭耶。答曰已放。師曰。汝若不放。於閻",
    "T53n2121_041:0216c18": "浮提為第一大師。既已放箭。若我死後次當",
    "T53n2121_041:0216c19": "汝。時師即莊嚴其女。以五百竿箭并一馬車",
    "T53n2121_041:0216c20": "與之。時散若受之。當度曠野。時有五百賊。於",
    "T53n2121_041:0216c21": "曠野中食。散若遣婦從賊乞食。賊曰。觀其所",
    "T53n2121_041:0216c22": "使非是常人。宜其與食。一賊曰。我曹猶活",
    "T53n2121_041:0216c23": "而聽此人將婦乘車而去耶。散若射之。應一",
    "T53n2121_041:0216c24": "箭而死。隨起隨射莫不皆殞。唯賊師在語於",
    "T53n2121_041:0216c25": "婦言。汝脫衣置地。即脫衣。見復射之應箭",
    "T53n2121_041:0216c26": "而死。五百賊者即五百比丘。散若舍利弗也",
    "T53n2121_041:0216c27": "(出四分律三分第九卷)。",
    "T53n2121_041:0216c28": "婆羅門以納施佛得聞記六",
    "T53n2121_041:0216c29": "佛入舍衛城分衛。身衣有少穿壞。有一婆羅",
    "T53n2121_041:0217a01": "門。見佛衣壞。即其家中得少白[疊*毛]。持用施佛。",
    "T53n2121_041:0217a02": "唯願如來當持此納以用補衣。佛即受之。佛",
    "T53n2121_041:0217a03": "與授記。便於當來世。兩阿僧祇百劫之中當",
    "T53n2121_041:0217a04": "得作佛。歡喜而去。國中豪賢長者居士曰。云",
    "T53n2121_041:0217a05": "何世尊小施大報。各為如來破損好[疊*毛]作種",
    "T53n2121_041:0217a06": "種衣。過去有佛。名毘鉢尸。時王名曰槃頭。有",
    "T53n2121_041:0217a07": "一大臣。請佛及僧三月供養。佛即許可。時槃",
    "T53n2121_041:0217a08": "頭王白佛言。貪得佛僧三月供養。佛告槃頭。",
    "T53n2121_041:0217a09": "吾先已受彼大臣請。王告臣曰。佛處我國。云",
    "T53n2121_041:0217a10": "卿已請今可讓我。臣答王言。若使大王保我",
    "T53n2121_041:0217a11": "身命。復保如來常住於此。國土常安隱者我",
    "T53n2121_041:0217a12": "乃息意。王更曉曰。卿請一日我復一日。臣便",
    "T53n2121_041:0217a13": "可之。各滿所願。王為如來辦具三衣。復為九",
    "T53n2121_041:0217a14": "萬比丘各作七條衣。時大臣以衣食施佛及",
    "T53n2121_041:0217a15": "僧。則我身是(出賢愚經第十三卷)。",
    "T53n2121_041:0217a16": "婆羅門以餅奉佛聞法得道七",
    "T53n2121_041:0217a17": "有婆羅門。問婦言。家中有䴵具。不欲隨伴",
    "T53n2121_041:0217a18": "供養瞿曇沙門。婦言有。即作持往。遇國王",
    "T53n2121_041:0217a19": "大臣剎利婆羅門十八大聚落主在座。婆羅",
    "T53n2121_041:0217a20": "門不敢前。念言。佛是一切智者應知我心。佛",
    "T53n2121_041:0217a21": "遙喚來問。器中何等。答曰是餅。佛言。可行與",
    "T53n2121_041:0217a22": "眾僧。答少不能遍。佛言。但與人行。一番猶故",
    "T53n2121_041:0217a23": "不減。乃至三遍尚不損耗。佛知其心。隨從說",
    "T53n2121_041:0217a24": "法得須陀洹道(出僧祇律第二十九卷又出第六卷)。",
    "T53n2121_041:0217a25": "拔抵婆羅門瞋失弟子生惡龍中為佛所降",
    "T53n2121_041:0217a26": "八",
    "T53n2121_041:0217a27": "昔有龍王。名曰拔抵。志性暴虐。數為風雨霹",
    "T53n2121_041:0217a28": "靂雹殺人民。鳥獸蠕動死無央數。有尊羅漢",
    "T53n2121_041:0217a29": "萬人共議。若殺一人墮地獄一劫罪猶不畢。",
    "T53n2121_041:0217b01": "今者此龍殘害眾生。前後不呰。轉恐難度。",
    "T53n2121_041:0217b02": "幸當共往諫止之耳。時佛知之。讚言善哉。時",
    "T53n2121_041:0217b03": "諸羅漢萬人俱行。龍放風雨雷電霹靂。萬人",
    "T53n2121_041:0217b04": "驚怖頓伏來還。是時佛在耆闍崛山。與萬菩",
    "T53n2121_041:0217b05": "薩萬羅漢俱到龍所。龍便瞋恚。暴風疾雨雷",
    "T53n2121_041:0217b06": "雹霹靂。其放一雹令壁。方四十丈。若至地",
    "T53n2121_041:0217b07": "者入地四尺。欲以害佛及菩薩僧。時諸羅漢",
    "T53n2121_041:0217b08": "見龍災變。各懷恐怖前依近佛。龍自見雹石",
    "T53n2121_041:0217b09": "化為華蓋。復自念言。我當以身堅自盤結令",
    "T53n2121_041:0217b10": "四十丈。欲以撲佛及眾僧上。即時自撲無所",
    "T53n2121_041:0217b11": "能中。舉頭開目諦視見佛。疑是尊妙無上神",
    "T53n2121_041:0217b12": "人。於是小龍而皆自撲無所動搖。龍王是時",
    "T53n2121_041:0217b13": "即便命盡上生為天。諸餘小龍亦皆併命得",
    "T53n2121_041:0217b14": "作天子。皆悉來下住於佛邊。佛告阿難。汝知",
    "T53n2121_041:0217b15": "是天所從生不。對曰不及。佛言。屬者諸龍興",
    "T53n2121_041:0217b16": "惡意者。自撲在地發一善心知佛為尊。命盡",
    "T53n2121_041:0217b17": "為天此者是也。天聞佛言。及諸天子皆發無",
    "T53n2121_041:0217b18": "上平等度意。佛言。昔龍王拔抵與釋迦文佛",
    "T53n2121_041:0217b19": "共為婆羅門。拔抵弟子。時有萬人。捨其師事",
    "T53n2121_041:0217b20": "釋迦文。拔抵懷恚為龍。佛德既成多度一切。",
    "T53n2121_041:0217b21": "弟子萬人皆得羅漢。龍懷毒惡故欲為害。萬",
    "T53n2121_041:0217b22": "人四道雖備。猶受其辱。若為菩薩龍不敢也",
    "T53n2121_041:0217b23": "(出舊雜譬喻經下卷)。",
    "T53n2121_041:0217b24": "婆羅門入定三百餘年九",
    "T53n2121_041:0217b25": "昔有婆羅門。不樂世務。潛隱山間一心思道。",
    "T53n2121_041:0217b26": "即入禪定三百餘年。塵土沒身草木生其體",
    "T53n2121_041:0217b27": "上。山下有諸畜養妻子婆羅門數百家。大小",
    "T53n2121_041:0217b28": "相共採薪上樹。折取枯枝樹根。連婆羅門額",
    "T53n2121_041:0217b29": "樹既動搖。覺婆羅門禪從地中出。見採薪者",
    "T53n2121_041:0217c01": "問之。汝是何人。答曰。是婆羅門。餘人是誰。",
    "T53n2121_041:0217c02": "答曰。是妻子。婆羅門笑曰。我入禪三百餘歲。",
    "T53n2121_041:0217c03": "尚未敢稱婆羅門。汝等何忍自稱婆羅門乎",
    "T53n2121_041:0217c04": "(出十卷譬喻經第五卷)。",
    "T53n2121_041:0217c05": "婆羅門兒婦信向見其後報十",
    "T53n2121_041:0217c06": "昔者舍衛城東。有一婆羅門大富。其子娶妻。",
    "T53n2121_041:0217c07": "得事佛家女。奉五戒持六齋。常好布施沙門",
    "T53n2121_041:0217c08": "道士。勸夫修施。夫即開解。白其父母。父母大",
    "T53n2121_041:0217c09": "恚。謂破吾門戶。婦持錢絹與夫。夫持與守",
    "T53n2121_041:0217c10": "閤婢。婢持與守門奴。奴持往佛寺中。布施",
    "T53n2121_041:0217c11": "沙門燒香燃燈。夫婦共誓言。假令布施無福",
    "T53n2121_041:0217c12": "自己。又假令有福者。當使天下人皆共見之。",
    "T53n2121_041:0217c13": "時國俗三月三日。舉國人民皆至水上作樂",
    "T53n2121_041:0217c14": "歌戲。時東南角有一天人。騎一白馬乘空而",
    "T53n2121_041:0217c15": "過。眾人仰問是何神靈。答曰。問後來者。須臾",
    "T53n2121_041:0217c16": "復有七寶殿舍。有玉女獨坐其上。四大天神",
    "T53n2121_041:0217c17": "接殿飛行。眾人又問。君何功德。玉女亦云。",
    "T53n2121_041:0217c18": "問後來者。俄而後有四柱寶殿。有一天人有",
    "T53n2121_041:0217c19": "一玉女共坐其中。前後左右四部妓樂。十二",
    "T53n2121_041:0217c20": "天神共接其殿。眾人又問。有何功德。亦答。問",
    "T53n2121_041:0217c21": "後來者。須臾復有二薜荔鬼。身長三丈。黑瘦",
    "T53n2121_041:0217c22": "醜陋飢渴苦痛。身中燋然。各捉大棒更相撾",
    "T53n2121_041:0217c23": "打。眾人又問。答曰。諸君聞舍衛城東大富婆",
    "T53n2121_041:0217c24": "羅門不。騎白馬者是守門奴。小殿玉女者是",
    "T53n2121_041:0217c25": "守閤婢。大殿二人是我兒我兒婦。二鬼是婆",
    "T53n2121_041:0217c26": "羅門夫婦。前世愚癡不信正法。今當厄禍可",
    "T53n2121_041:0217c27": "復奈何(出十卷譬喻經第一卷)。",
    "T53n2121_041:0217c28": "婆羅門從佛意解十一",
    "T53n2121_041:0217c29": "佛遊婆羅門城。諸婆羅門王。知如來神德能",
    "T53n2121_041:0218a01": "感動群心。一食其化誰受我語。因共立制。",
    "T53n2121_041:0218a02": "若與佛食聽佛語者罰金錢五百。時佛入城",
    "T53n2121_041:0218a03": "乞食。人皆閉門空鉢而出。有一使人。以破瓦",
    "T53n2121_041:0218a04": "器盛臭潘淀出門棄之。見佛空鉢信心清淨。",
    "T53n2121_041:0218a05": "欲興供養無由如願。云今此弊食須者可取。",
    "T53n2121_041:0218a06": "佛知其意即受其施而說。女人施食十五劫。",
    "T53n2121_041:0218a07": "天上人間受福快樂不墮惡道。後得男身出",
    "T53n2121_041:0218a08": "家學道成辟支佛。邊有一婆羅門。以偈說佛",
    "T53n2121_041:0218a09": "為食妄語。如此臭食果報乃重。佛即出舌覆",
    "T53n2121_041:0218a10": "面上至髮際。語婆羅門。汝見經書頗有此舌",
    "T53n2121_041:0218a11": "而作妄語者不。婆羅門言。如此舌者必不妄",
    "T53n2121_041:0218a12": "言。未解小施而獲大報耳。佛曰。汝曾見尼拘",
    "T53n2121_041:0218a13": "陀樹蔭覆賈客五百乘車猶不盡不。答曰見。",
    "T53n2121_041:0218a14": "又問。此樹種子大小。答曰。如芥子三分之一。",
    "T53n2121_041:0218a15": "又問。誰當信此。答曰。眼所現見。又問。我亦",
    "T53n2121_041:0218a16": "如是。此老女人得大果報。如來福田良美所",
    "T53n2121_041:0218a17": "致。時婆羅門心開意解五體投地向佛悔過。",
    "T53n2121_041:0218a18": "佛為說法得初道果。即發大聲告眾人曰。甘",
    "T53n2121_041:0218a19": "露門開如何不出。諸婆羅門乞輸金錢。迎佛",
    "T53n2121_041:0218a20": "供養。婆羅門王亦共臣民歸命佛法。城中男",
    "T53n2121_041:0218a21": "女皆得淨信(出普曜經第五卷)。",
    "T53n2121_041:0218a22": "婆羅門持一齋不全生為樹神能出飲食施諸",
    "T53n2121_041:0218a23": "餓者十二",
    "T53n2121_041:0218a24": "昔有長者名須達。請佛及僧廣設大會。道逢",
    "T53n2121_041:0218a25": "一人奉酪一瓶。見一婆羅門請令提歸。既到",
    "T53n2121_041:0218a26": "見佛及僧歡喜便住。聽經持齋至暮乃還。其",
    "T53n2121_041:0218a27": "家婦甚怪之。亦不食至暮踧迫令食。不終齋",
    "T53n2121_041:0218a28": "法後命盡。其神乃在欝多羅國作大澤樹神。",
    "T53n2121_041:0218a29": "時有五百學士。欲至三祠神池澡浴望仙。資",
    "T53n2121_041:0218b01": "糧乏盡又無水漿。遂已困乏。遙望彼樹想為",
    "T53n2121_041:0218b02": "泉水。皆到樹下了無水泉。將成大困。便共舉",
    "T53n2121_041:0218b03": "聲求哀樹神救我等命。樹神即現半身。舉右",
    "T53n2121_041:0218b04": "手指頭。自然出百味之食。手奉蜜漿種種",
    "T53n2121_041:0218b05": "具足。皆得盈飽。時五百人自共議曰。我等",
    "T53n2121_041:0218b06": "欲至神池澡浴望仙。此之巍巍仙道豈能勝",
    "T53n2121_041:0218b07": "乎。復問樹神。作何功德聖德如此。樹神答言。",
    "T53n2121_041:0218b08": "吾昔見佛在舍衛精舍。持八關齋。為婦所敗",
    "T53n2121_041:0218b09": "不終齋法。神應生天。時五百人即共奉持齋",
    "T53n2121_041:0218b10": "法戒。後得須陀洹道(出諸經中要事)。",
    "T53n2121_041:0218b11": "婆羅門夫婦吞金錢為糧身壞人取為福即得",
    "T53n2121_041:0218b12": "道迹十三",
    "T53n2121_041:0218b13": "昔有婆羅門。夫婦二人無有兒子。財富無數。",
    "T53n2121_041:0218b14": "臨壽終時自相謂言。各當吞錢以為資糧。其",
    "T53n2121_041:0218b15": "國俗法。死者不埋但著樹下。各吞五十金錢",
    "T53n2121_041:0218b16": "死。身爛錢出。國中有一賢者行見之。愍然流",
    "T53n2121_041:0218b17": "淚傷其慳貪。取為設福。請佛及僧盡心供辦。",
    "T53n2121_041:0218b18": "擎飯佛前稱名呪願。時慳人夫婦。受餓鬼苦",
    "T53n2121_041:0218b19": "即生天上。為設福廣請四輩。時生天者即得",
    "T53n2121_041:0218b20": "天眼知為作福。從天來下化作年少佐助檀",
    "T53n2121_041:0218b21": "越。佛言。此厨間年少是真檀越。至便說法即",
    "T53n2121_041:0218b22": "得道迹。賢者亦得道迹。眾會歡喜皆得生天",
    "T53n2121_041:0218b23": "(出宿願果報經)。",
    "T53n2121_041:0218b24": "婆羅門生美女佛言不好十四",
    "T53n2121_041:0218b25": "佛在世時有一婆羅門。生兩女皆端正。乃故",
    "T53n2121_041:0218b26": "懸金。九十日內募索有能訶女醜者。便當與",
    "T53n2121_041:0218b27": "金。竟無應募者。將至佛所。佛便訶言。此女皆",
    "T53n2121_041:0218b28": "醜無有一好。阿難白佛言。此女好而佛言",
    "T53n2121_041:0218b29": "惡。有何不好。佛言。人眼不視色是為好。眼耳",
    "T53n2121_041:0218c01": "鼻口亦爾。身不著細滑是為好。身手不盜他",
    "T53n2121_041:0218c02": "財是為好手。不犯此事是乃為好。眼視色耳",
    "T53n2121_041:0218c03": "聽音鼻嗅香。身喜細滑。手喜盜他財。如此者",
    "T53n2121_041:0218c04": "皆非好也(出雜譬喻經)。",
    "T53n2121_041:0218c05": "大鬘與瓦師子為善知識共相勸信十五",
    "T53n2121_041:0218c06": "往昔多狩邑。有婆羅門。為王太史。國中第",
    "T53n2121_041:0218c07": "一。有一子。頭上有自然大鬘。因以為名。姿首",
    "T53n2121_041:0218c08": "端正有三十相。有一瓦師子。名難提婆羅。與",
    "T53n2121_041:0218c09": "大鬘少小親交心相敬念。瓦師子精進勇猛",
    "T53n2121_041:0218c10": "慈仁孝從。其父母俱盲供養無乏。雖為瓦師",
    "T53n2121_041:0218c11": "手不掘地。唯取破牆崩岸及以鼠壤和用為",
    "T53n2121_041:0218c12": "器。若有買者。以穀麥麻豆置地取器。初不爭",
    "T53n2121_041:0218c13": "價。亦復不取金銀財帛。唯取穀米供養而",
    "T53n2121_041:0218c14": "已。迦葉如來所住精舍。去多狩邑不遠。與",
    "T53n2121_041:0218c15": "大比丘有二萬人。皆是羅漢。護喜語大鬘曰。",
    "T53n2121_041:0218c16": "共見迦葉如來。大鬘答曰。用見此道人。為直",
    "T53n2121_041:0218c17": "是髠頭人耳。有何道哉。佛道難得。如是至",
    "T53n2121_041:0218c18": "三。護喜復語大鬘。共至水上澡浴乎。大鬘答",
    "T53n2121_041:0218c19": "曰可爾。便共詣水澡浴。護喜舉右手遙指示",
    "T53n2121_041:0218c20": "曰。迦葉精舍去是不遠。可共暫見。大鬘答曰。",
    "T53n2121_041:0218c21": "用見此為。護喜便捉大鬘衣牽。大鬘脫衣捨",
    "T53n2121_041:0218c22": "走。護喜便捉頭牽曰。為一過共見佛去來。國",
    "T53n2121_041:0218c23": "俗諱捉人頭法皆斬刑。大鬘代其驚怖心念",
    "T53n2121_041:0218c24": "曰。瓦師子分死捉我頭耶。護喜曰。我死。死",
    "T53n2121_041:0218c25": "終不相置。要當使卿見佛。大鬘心念。必當有",
    "T53n2121_041:0218c26": "好事耳。乃使此人分死相捉。大鬘曰。放我頭",
    "T53n2121_041:0218c27": "我隨子去。便還結頭著衣。相隨詣迦葉佛。護",
    "T53n2121_041:0218c28": "喜白佛言。此大鬘者是我少小親友。然其不",
    "T53n2121_041:0219a01": "識信三尊。願世尊開化。大鬘童子覩佛相好。",
    "T53n2121_041:0219a02": "心念曰。書記所載相好盡有。唯無二事。時迦",
    "T53n2121_041:0219a03": "葉如來。便出廣長舌以覆面上。及肉髻并",
    "T53n2121_041:0219a04": "覆兩耳七過。舐頭縮舌入口。光色出照大千",
    "T53n2121_041:0219a05": "世界。蔽日月明乃至阿迦膩吒天。光還繞身",
    "T53n2121_041:0219a06": "七匝從頂上入。以神足力現陰馬藏。令大鬘",
    "T53n2121_041:0219a07": "獨見。餘人不覩。大鬘童子具足見佛三十二",
    "T53n2121_041:0219a08": "相。踊躍歡喜不能自勝。迦葉如來。為大鬘童",
    "T53n2121_041:0219a09": "子說菩薩斷功德。何等為斷菩薩功德。法身",
    "T53n2121_041:0219a10": "不可行而行。口不可言而言。意不可念而念。",
    "T53n2121_041:0219a11": "是為菩薩三惡行。於是大鬘前禮佛足言。我",
    "T53n2121_041:0219a12": "今懺悔願佛許受。從今已往不復敢犯。如此",
    "T53n2121_041:0219a13": "至三。迦葉如來默然受之。大鬘童子護喜童",
    "T53n2121_041:0219a14": "子。俱禮佛足辭退而還。大鬘曰。卿為失利不",
    "T53n2121_041:0219a15": "為得利。我不喜見卿面。不喜聞卿名。護喜答",
    "T53n2121_041:0219a16": "曰。何以故爾。大鬘曰。卿早從佛聞深法。何",
    "T53n2121_041:0219a17": "能在家。護喜答曰。我父母年老又復俱盲。供",
    "T53n2121_041:0219a18": "養二親何由出家。若我出家父母便終。以是",
    "T53n2121_041:0219a19": "故不得出家耳。大鬘語護喜曰。我從迦葉佛",
    "T53n2121_041:0219a20": "聞菩薩行三惡緣對。不復樂在家。我欲從此",
    "T53n2121_041:0219a21": "還至佛所求為比丘。護喜報曰。善哉大鬘。得",
    "T53n2121_041:0219a22": "思惟力耶。便可時還。所以然者佛世難值。大",
    "T53n2121_041:0219a23": "鬘童子即抱護喜。便繞三匝叉手謝曰。我設",
    "T53n2121_041:0219a24": "有身口意過於卿者。願見原恕。若卿指授正",
    "T53n2121_041:0219a25": "真大道。於是大鬘說頌讚曰。",
    "T53n2121_041:0219a26": "　仁為我善友　　法友無所貪",
    "T53n2121_041:0219a27": "　導我以正道　　是友佛所譽",
    "T53n2121_041:0219a28": "說是偈已。繞護喜三匝還詣精舍。而白佛言。",
    "T53n2121_041:0219a29": "寧可入道受具戒不。即度大鬘受具足戒。佛",
    "T53n2121_041:0219b01": "語舍利弗。時大鬘童子則我身是。大鬘父者",
    "T53n2121_041:0219b02": "今父王真淨是。護喜者頻勸我出家。則是作",
    "T53n2121_041:0219b03": "道善知識也。我前向護喜惡語道。迦葉佛禿",
    "T53n2121_041:0219b04": "頭沙門有何道。故六年受日食一麻一米",
    "T53n2121_041:0219b05": "大豆小豆如是(出興起行經下卷)。",
    "T53n2121_041:0219b06": "婆羅門婦事佛為婿所患投河水竭婿方醒",
    "T53n2121_041:0219b07": "悟十六",
    "T53n2121_041:0219b08": "昔有婆羅門。奉事外道。其婦事佛。語其婿言。",
    "T53n2121_041:0219b09": "聽我與佛作婢。懸幡蓋燒香然燈。婿不聽",
    "T53n2121_041:0219b10": "之。便作一幡懸於屋內。晨夕向禮。婿殺牛",
    "T53n2121_041:0219b11": "羊呼師解事。師到其門語言。卿舍有佛幡蓋。",
    "T53n2121_041:0219b12": "我不敢進。即入問婦。推覓得幡。婿瞋打婦。婦",
    "T53n2121_041:0219b13": "即投河。心至感神河水為竭。自然有七寶華",
    "T53n2121_041:0219b14": "蓋其上。婿見斯瑞知佛可尊。即捨外道奉事",
    "T53n2121_041:0219b15": "大法(出譬喻經)。",
    "T53n2121_041:0219b16": "經律異相卷第四十一"
}