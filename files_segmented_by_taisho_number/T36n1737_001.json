{
    "T36n1737_001:0701b03": "再刊華嚴略策序",
    "T36n1737_001:0701b05": "大統國師嘗棲託清涼聖境著華嚴疏數百萬",
    "T36n1737_001:0701b06": "言。文深江海義高山嶽。洋洋焉巍巍焉。非後",
    "T36n1737_001:0701b07": "世學者之所輒窺測也。此略策也省約大疏",
    "T36n1737_001:0701b08": "為四十二條綱要殆盡。豈使去丈就尺謂乎。",
    "T36n1737_001:0701b09": "於其體製始設問答。終曰謹對每條皆然。考",
    "T36n1737_001:0701b10": "之文體明辯說書格式有宋蘇軾書三篇。皆",
    "T36n1737_001:0701b11": "始置問對終曰謹對。註家曰說書者人主好",
    "T36n1737_001:0701b12": "學則觀覽經史。而儒臣因說其義以進之。題",
    "T36n1737_001:0701b13": "與篇首有問對字。蓋被顧問而答之詞也。此",
    "T36n1737_001:0701b14": "書體製與彼一則亦是被顧問而記之者耶。",
    "T36n1737_001:0701b15": "據高僧傳國師在唐歷九宗聖世。為七帝門",
    "T36n1737_001:0701b16": "師驗知蒙其顧問。題曰略策抑亦取對策之",
    "T36n1737_001:0701b17": "意耶。此書行世既久。但惜語儘脫落字多陶",
    "T36n1737_001:0701b18": "陰。予今參訂大疏旁及他書。孖孖校讎再鋟",
    "T36n1737_001:0701b19": "梨棗。冀世之學者閱此略策遡彼廣疏。其猶",
    "T36n1737_001:0701b20": "行遠必自邇登高必自卑。云爾。",
    "T36n1737_001:0701b21": "寬政七年乙卯冬十月",
    "T36n1737_001:0701b22": "瑜伽宗沙門謙順謹識",
    "T36n1737_001:0701b25": "大華嚴經略策一卷(四十二條)",
    "T36n1737_001:0701b27": "清涼山大華嚴寺鎮國沙門澄觀述",
    "T36n1737_001:0701b28": "　第一釋經題目　第二明經宗趣",
    "T36n1737_001:0701b29": "　第三釋佛名號　第四處會法主",
    "T36n1737_001:0701c01": "　第五不起昇天　第六說經時節",
    "T36n1737_001:0701c02": "　第七經之部類　第八翻譯傳通",
    "T36n1737_001:0701c03": "　第九華藏體相　第十生佛交徹",
    "T36n1737_001:0701c04": "　第十一十信圓妙　第十二惑障不同",
    "T36n1737_001:0701c05": "　第十三如來十身　第十四聖賢位次",
    "T36n1737_001:0701c06": "　第十五十波羅蜜　第十六說十之由",
    "T36n1737_001:0701c07": "　第十七地獄頓超　第十八二乘聾瞽",
    "T36n1737_001:0701c08": "　第十九普賢行願　第二十文殊祖師",
    "T36n1737_001:0701c09": "　第二十一悲智雙流　第二十二止觀雙運",
    "T36n1737_001:0701c10": "　第二十三動寂自在　第二十四事理相融",
    "T36n1737_001:0701c11": "　第二十五彰其十玄　第二十六辨玄所以",
    "T36n1737_001:0701c12": "　第二十七法界名體　第二十八證入淺深",
    "T36n1737_001:0701c13": "　第二十九善財南求　第三十知識別證",
    "T36n1737_001:0701c14": "　第三十一圓融行布　第三十二果海離言",
    "T36n1737_001:0701c15": "　第三十三十定之名　第三十四十通差別",
    "T36n1737_001:0701c16": "　第三十五十通六通　第三十六十忍淺深",
    "T36n1737_001:0701c17": "　第三十七佛不思議　第三十八十身相海",
    "T36n1737_001:0701c18": "　第三十九功無功由　第四十教起源由",
    "T36n1737_001:0701c19": "　第四十一三藏二藏　第四十二十二分教",
    "T36n1737_001:0701c20": "第一釋經題目。問諸經得名或人或法或因",
    "T36n1737_001:0701c21": "或果體勢多端。不審此經從何立稱。仰當剖",
    "T36n1737_001:0701c22": "析以示詮題。答某聞至趣無言非言莫顯。欲",
    "T36n1737_001:0701c23": "窮妙理必假筌罤。故無名之中強立名字。大",
    "T36n1737_001:0701c24": "方廣者所證法也。佛華嚴者能證人也。大以",
    "T36n1737_001:0701c25": "體性包含。方廣乃業用周遍。佛謂果圓覺滿。",
    "T36n1737_001:0701c26": "華喻萬行披敷。嚴乃飾法成人。經乃貫穿常",
    "T36n1737_001:0701c27": "法。一經體用盡大方廣。五周因果皆佛華嚴。",
    "T36n1737_001:0701c28": "斯乃人法雙題法喻齊舉。有體有用有果有",
    "T36n1737_001:0701c29": "因。理盡義圓該攝無外。包難思之義理為一",
    "T36n1737_001:0702a01": "部之宏綱。委細宣陳恐煩視聽謹對。",
    "T36n1737_001:0702a02": "第二明經宗趣。問夫言必有本理必有歸。",
    "T36n1737_001:0702a03": "未知此經宗何法門意趣何向。仰當具答示",
    "T36n1737_001:0702a04": "其所歸使於簡文得見幽致。答夫舉領提綱",
    "T36n1737_001:0702a05": "毛目自整。尋根得本條流自明。無宗之宗宗",
    "T36n1737_001:0702a06": "說兼暢。此經以法界緣起理實因果不思議",
    "T36n1737_001:0702a07": "為宗也。法界者是總相也。包事包理及無障",
    "T36n1737_001:0702a08": "礙皆可軌持具於性分。緣起者稱體之大用",
    "T36n1737_001:0702a09": "也。理實者別語理也。因果者別明事也。此經",
    "T36n1737_001:0702a10": "宗明修六位之圓因契十身之滿果。一一皆",
    "T36n1737_001:0702a11": "同理實皆是法界大緣起門。語理實則寂寥",
    "T36n1737_001:0702a12": "虛曠。故經云法性本寂無諸相猶如虛空不",
    "T36n1737_001:0702a13": "分別。超諸取著絕言道真實平等常清淨。語",
    "T36n1737_001:0702a14": "緣起則萬德紛然。故經云而於第一實義中",
    "T36n1737_001:0702a15": "示現種種所行事。此二無礙故事理交徹互",
    "T36n1737_001:0702a16": "奪雙亡。此二相成則事理照著。以理實而融",
    "T36n1737_001:0702a17": "因果則涉入重重。會斯二而歸法界則融通",
    "T36n1737_001:0702a18": "隱隱。故經云於有為界示無為法而不滅壞",
    "T36n1737_001:0702a19": "有為之相。於無為界示有為法而不分別無",
    "T36n1737_001:0702a20": "為之性。由斯自在靡所不通。唯證相應故超",
    "T36n1737_001:0702a21": "言念。包含無外盡是經宗。論其意趣覽之成",
    "T36n1737_001:0702a22": "觀速證佛果謹對。",
    "T36n1737_001:0702a23": "第三解釋佛名。問諸經論內多說釋迦或談",
    "T36n1737_001:0702a24": "遮那則三身別稱。此經何理即此釋迦或名",
    "T36n1737_001:0702a25": "毘盧遮那。仰出所以兼釋梵名。答夫教隨機",
    "T36n1737_001:0702a26": "異權實多途。分三身名目自是三乘教內。今",
    "T36n1737_001:0702a27": "一乘玄旨一體不分。即實之權釋迦標號。即",
    "T36n1737_001:0702a28": "權之實即是遮那。故經云或名毘盧遮那或",
    "T36n1737_001:0702a29": "名釋迦牟尼名無二也。釋迦此云能仁。牟尼",
    "T36n1737_001:0702b01": "此云寂默。毘盧遮那此云光明遍照。身智二",
    "T36n1737_001:0702b02": "光事理齊照圓明獨朗假立其名。實則一娑",
    "T36n1737_001:0702b03": "婆界有百億十千之名。窮法界中名名無盡。",
    "T36n1737_001:0702b04": "隨宜攝物一多在機。亦假無盡之名彰無盡",
    "T36n1737_001:0702b05": "之德耳謹對。",
    "T36n1737_001:0702b06": "第四處會法旨。問說時方人為生物信。法",
    "T36n1737_001:0702b07": "身雖遍說必有方。未知此經於何而說復幾",
    "T36n1737_001:0702b08": "會說。為佛獨說為託他人。仰答事由使無惑",
    "T36n1737_001:0702b09": "也。答法身無在而無不在。即體之用應必有",
    "T36n1737_001:0702b10": "方。略說七處不同。實則處窮法界。言七處者",
    "T36n1737_001:0702b11": "第一會菩提場。第二會普光明殿。第三會忉",
    "T36n1737_001:0702b12": "利天。第四會夜摩天。第五會兜率天。第六會",
    "T36n1737_001:0702b13": "他化自在天。第七會逝多園林。而三會普光",
    "T36n1737_001:0702b14": "故會有九。第一會在菩提場說如來依報因",
    "T36n1737_001:0702b15": "果。第二會普光法堂說十信法門。第三會忉",
    "T36n1737_001:0702b16": "利天宮說十住法。第四會夜摩天宮說十行",
    "T36n1737_001:0702b17": "法。第五會兜率陀天說十迴向法。第六會他",
    "T36n1737_001:0702b18": "化自在天說十地法。賢聖有隔故越化樂。第",
    "T36n1737_001:0702b19": "七重會普光法堂說因圓果滿法。有十一品",
    "T36n1737_001:0702b20": "經。前六因圓後五果滿。第八三會普光法堂",
    "T36n1737_001:0702b21": "說普賢大行法六位頓成。第九會室羅伐城",
    "T36n1737_001:0702b22": "逝多園林說入法界法門。而第九會末歸菩",
    "T36n1737_001:0702b23": "提場則十會圓明頓彰玄極。言為佛獨說為託",
    "T36n1737_001:0702b24": "他人者此經欲表諸佛齊說故。於諸會多是",
    "T36n1737_001:0702b25": "十方諸佛加菩薩說欲明一說一切說故。第一",
    "T36n1737_001:0702b26": "會十方諸佛加普賢菩薩說普賢是華嚴海會",
    "T36n1737_001:0702b27": "主故表普法故。第二會文殊為主而十首共",
    "T36n1737_001:0702b28": "談表十信門萬德首故。第三會法慧菩薩說",
    "T36n1737_001:0702b29": "表十住法慧心增故。第四會功德林菩薩說",
    "T36n1737_001:0702b30": "表十行法門行森聳故。第五會金剛幢菩薩",
    "T36n1737_001:0702c01": "說表十迴向高出歸向義故。第六會金剛藏",
    "T36n1737_001:0702c02": "菩薩說表十地法含藏出生不可壞故。第七",
    "T36n1737_001:0702c03": "會亦普賢菩薩說表因圓果滿普周法界行德",
    "T36n1737_001:0702c04": "皆普故。第八會亦普賢菩薩說沒六位名收",
    "T36n1737_001:0702c05": "六位行為二千行法。舉一圓收始自初心終",
    "T36n1737_001:0702c06": "極等覺皆共同修乃至成佛不捨因故。第九",
    "T36n1737_001:0702c07": "會如來自入師子嚬申三昧令諸大眾頓證法",
    "T36n1737_001:0702c08": "界示相而說。普賢文殊二聖開發百城善友",
    "T36n1737_001:0702c09": "竝皆同說故此一會曲分為二。一即本會如",
    "T36n1737_001:0702c10": "來現相二聖開顯頓證法界。二即六十一經末",
    "T36n1737_001:0702c11": "終盡八十諸善知識為善財說明漸證法界。",
    "T36n1737_001:0702c12": "漸頓該羅本末交映皆證法界故。略明會處",
    "T36n1737_001:0702c13": "顯文若斯。若散取經文總有十處。初此閻浮",
    "T36n1737_001:0702c14": "二周百億三遍十方四盡塵道五通異界六該",
    "T36n1737_001:0702c15": "剎塵七重攝剎八復重收九猶帝網十餘佛",
    "T36n1737_001:0702c16": "同。則約會略舉三千界塵廣周法界。無盡說",
    "T36n1737_001:0702c17": "主通三種世間無不說也。束此九會以為四",
    "T36n1737_001:0702c18": "分。第一會從世主妙嚴品至毘盧遮那品有",
    "T36n1737_001:0702c19": "十一卷經文。名舉果勸樂生信分。第二從第",
    "T36n1737_001:0702c20": "二會如來名號品至如來出現品有三十一品",
    "T36n1737_001:0702c21": "四十一卷經文。名修因契果生解分。第三以",
    "T36n1737_001:0702c22": "第八會離世間一品有七卷經文名託法進修",
    "T36n1737_001:0702c23": "成行分。第四以第九會入法界一品有二十",
    "T36n1737_001:0702c24": "一卷經文名依人證入成德分。若展九會為三",
    "T36n1737_001:0702c25": "十九品。初會六品。一世主妙嚴品。二如來現",
    "T36n1737_001:0702c26": "相品。三普賢三昧品。四世界成就品。五華藏",
    "T36n1737_001:0702c27": "世界品。六毘盧遮那品。第二會亦有六品。一",
    "T36n1737_001:0702c28": "如來名號品。二四聖諦品。三光明覺品。四菩",
    "T36n1737_001:0702c29": "薩問明品。五淨行品。六賢首品。第三會亦有",
    "T36n1737_001:0703a01": "六品。一昇忉利天宮品。二忉利宮中偈讚品。",
    "T36n1737_001:0703a02": "三十住品。四梵行品。五初發心功德品。六明",
    "T36n1737_001:0703a03": "法品。第四會有四品。一昇夜摩天宮品。二夜",
    "T36n1737_001:0703a04": "摩宮中偈讚品。三十行品。四十藏品。第五會",
    "T36n1737_001:0703a05": "三品。一昇兜率天宮品。二兜率宮中偈讚品。",
    "T36n1737_001:0703a06": "三十迴向品。第六會一品。十地品。第七會",
    "T36n1737_001:0703a07": "有十一品。一十定品。二十通品。三十忍品。四",
    "T36n1737_001:0703a08": "阿僧祇品。五如來壽量品。六菩薩住處品。上",
    "T36n1737_001:0703a09": "六明等覺因圓。七佛不思議法品。八如來十",
    "T36n1737_001:0703a10": "身相海品。九隨好光明功德品。十普賢行品。",
    "T36n1737_001:0703a11": "十一如來出現品。第八會唯一品即離世間",
    "T36n1737_001:0703a12": "品。第九會亦唯一品即入法界品。初三會各",
    "T36n1737_001:0703a13": "六品為十八品。四五兩會共有七品成二十",
    "T36n1737_001:0703a14": "五品。第七會十一品故有三十六品。六八九",
    "T36n1737_001:0703a15": "三會各唯一品故有三十九品。又束三十九",
    "T36n1737_001:0703a16": "品以為三分。初世主妙嚴品為序分。二現相",
    "T36n1737_001:0703a17": "品已下為正宗分。三從入法界品六十一經",
    "T36n1737_001:0703a18": "爾時文殊從善住樓閣出已下竟經為流通",
    "T36n1737_001:0703a19": "分。三十九品調冠。真宗九會四分彰其大",
    "T36n1737_001:0703a20": "格。現文若此具本難彰。尋其名題方知綱要",
    "T36n1737_001:0703a21": "謹對。",
    "T36n1737_001:0703a22": "第五不起昇天。問去住不同人天處別。如",
    "T36n1737_001:0703a23": "何經說不起覺樹而昇三天。又許不起而昇",
    "T36n1737_001:0703a24": "理應齊等。如何獨三賢會而有此言。故昇忉",
    "T36n1737_001:0703a25": "利天宮品云。爾時如來不離一切菩提樹下",
    "T36n1737_001:0703a26": "而昇須彌頂帝釋殿。二昇夜摩三昇兜率獨",
    "T36n1737_001:0703a27": "有此言其故何耶。答法性寥廓緣起難思。我",
    "T36n1737_001:0703a28": "佛世尊融法界以為身。總緣起而為用。體用",
    "T36n1737_001:0703a29": "無礙一多自在。不分而遍。不去而周。感而遂",
    "T36n1737_001:0703b01": "通見有前後。閻浮有感見在閻浮。天宮有感",
    "T36n1737_001:0703b02": "見上昇天。非移覺樹之佛而昇彼天。故法慧",
    "T36n1737_001:0703b03": "菩薩云。佛子汝應觀如來自在力。一切閻浮",
    "T36n1737_001:0703b04": "提皆言佛在中。我等今見佛住於須彌頂十方",
    "T36n1737_001:0703b05": "悉亦然。如來自在力。明知去住皆物見也。請",
    "T36n1737_001:0703b06": "以喻顯。譬如澄江一月三舟共觀一舟停住",
    "T36n1737_001:0703b07": "二舟南北。南者見月千里隨南。北者見月千",
    "T36n1737_001:0703b08": "里隨北。停舟之者見月不移。是為此月不離",
    "T36n1737_001:0703b09": "中流而往南北。設百千共觀八方各去則百",
    "T36n1737_001:0703b10": "千月去。去住見殊。諸有智人自曉玄旨。又問",
    "T36n1737_001:0703b11": "言帶前赴後事理應齊。何以三賢獨有斯旨",
    "T36n1737_001:0703b12": "者顯異義故。謂初二會相隣次故不假帶前。",
    "T36n1737_001:0703b13": "此三人天隔越故須連帶。又此三會同詮賢",
    "T36n1737_001:0703b14": "位。六已證入不假帶前。第七即位中普賢及",
    "T36n1737_001:0703b15": "於妙覺居然不假。第八頓彰六位體用已融。",
    "T36n1737_001:0703b16": "第九唯明證入體用一味故竝皆不假。唯三",
    "T36n1737_001:0703b17": "會要令成鉤鎖一法界會故謹對。",
    "T36n1737_001:0703b18": "第六說經時節。問如來出現垂五十年。一",
    "T36n1737_001:0703b19": "化始終三時五時之異。不審此經何時說耶。",
    "T36n1737_001:0703b20": "仰具說時以袪疑滯。答夫心冥至道則渾一",
    "T36n1737_001:0703b21": "古今。法界無生本亡時分。況無涯之說念劫",
    "T36n1737_001:0703b22": "圓融。實則正覺始成頓彰圓妙。自狹至闊略",
    "T36n1737_001:0703b23": "有十重之別。初唯一念二盡七日三遍三際",
    "T36n1737_001:0703b24": "四攝同類劫五收異類劫六以念攝劫七",
    "T36n1737_001:0703b25": "劫念重收八異類界時九彼此相入十以本",
    "T36n1737_001:0703b26": "收末即非劫為劫。略敘十重舉一全收非",
    "T36n1737_001:0703b27": "長非短能長能短謹對。",
    "T36n1737_001:0703b28": "第七經之部類。問聖教之詮廣略非一。未",
    "T36n1737_001:0703b29": "知此教為廣為略為具為闕耶。答無言之言",
    "T36n1737_001:0703c01": "言窮法界。無說之說物無非詮。略就言詮以",
    "T36n1737_001:0703c02": "為十重差別。一略本經即今所傳八十卷三十",
    "T36n1737_001:0703c03": "九品是。以其梵本有十萬偈今所譯四萬五",
    "T36n1737_001:0703c04": "千故。二下本經即是具本十萬偈文四十八",
    "T36n1737_001:0703c05": "品。即龍樹菩薩於龍宮所見總有三本此當",
    "T36n1737_001:0703c06": "下本。三中本經即彼所見本有四十九萬八",
    "T36n1737_001:0703c07": "千八百偈一千二百品。四上本經亦彼所見",
    "T36n1737_001:0703c08": "有十三千大千世界微塵數偈一四天下微塵",
    "T36n1737_001:0703c09": "數品。此中上二本竝非世人心力能傳。五普",
    "T36n1737_001:0703c10": "眼經即善財童子所見第三善友海雲所持。",
    "T36n1737_001:0703c11": "以大海量墨須彌聚筆書此普眼法門一品中",
    "T36n1737_001:0703c12": "一門一門中一法一法中一義一義中一句尚",
    "T36n1737_001:0703c13": "不得少分何況能盡。總持菩薩方能受持故。",
    "T36n1737_001:0703c14": "六同說經即一類世界盡法界虛空界容毛端",
    "T36n1737_001:0703c15": "處。以言聲說無窮盡故。七異說經謂樹形等",
    "T36n1737_001:0703c16": "剎世界既異施設亦殊。不可定其若色若言",
    "T36n1737_001:0703c17": "部類難準。八主伴經如遮那佛說則十方佛",
    "T36n1737_001:0703c18": "為伴如十方為主則遮那等盡為伴故。九眷",
    "T36n1737_001:0703c19": "屬經謂餘非器不聞此通方之說。隨宜說教",
    "T36n1737_001:0703c20": "皆入此門故名眷屬經耳。十圓滿經謂上諸",
    "T36n1737_001:0703c21": "本總融為一無盡教海故。一文一句皆攝無",
    "T36n1737_001:0703c22": "遺。以所詮難思故能詮難喻。略申十類以示",
    "T36n1737_001:0703c23": "玄門。然其略詮亦收義理。猶如海滴濕性同",
    "T36n1737_001:0703c24": "故謹對。",
    "T36n1737_001:0703c25": "第八翻譯傳通。問夫教自西天東流華夏。",
    "T36n1737_001:0703c26": "貝多梵字紙素翻傳必承明詔之恩要假群賢",
    "T36n1737_001:0703c27": "詳議。未知此典譯在何朝譯主何人。而新舊",
    "T36n1737_001:0703c28": "同異仰申旨的令識鴻源。答自佛日沈輝西",
    "T36n1737_001:0703c29": "天結集。漢明之代教始東垂。此不思議經晉",
    "T36n1737_001:0704a01": "朝方有前後傳異四本不同。一晉義熙十四",
    "T36n1737_001:0704a02": "年北天竺三藏佛度跋陀羅唐言覺賢於揚",
    "T36n1737_001:0704a03": "州謝司空寺即今上亢興嚴寺翻梵本三萬六",
    "T36n1737_001:0704a04": "千偈成晉經六十卷。沙門法業筆受慧嚴慧",
    "T36n1737_001:0704a05": "觀潤色。二大唐永隆元年中天竺三藏地婆",
    "T36n1737_001:0704a06": "訶羅此云日照於西京太原寺即今長安崇福",
    "T36n1737_001:0704a07": "寺譯出入法界品內兩處脫文。一從摩耶夫",
    "T36n1737_001:0704a08": "人後至彌勒菩薩前中間天主光等十善知",
    "T36n1737_001:0704a09": "識。二從彌勒菩薩後至三千大千世界微塵",
    "T36n1737_001:0704a10": "數善知識前中間文殊申手摩善財頂十五行",
    "T36n1737_001:0704a11": "經。即八十卷經之初。大德道成律師薄塵法",
    "T36n1737_001:0704a12": "師大乘法師等同譯復禮法師潤文。三大周",
    "T36n1737_001:0704a13": "證聖元年于闐三藏實叉難陀此云喜學於",
    "T36n1737_001:0704a14": "東都佛授記寺即今敬愛寺再譯梵文兼補諸",
    "T36n1737_001:0704a15": "闕計九千頌。通舊總有四萬五千偈合成唐",
    "T36n1737_001:0704a16": "本八十卷。其梵本即則天大聖皇后遣使于",
    "T36n1737_001:0704a17": "闐迎來此方。大德義淨三藏弘景禪師圓測",
    "T36n1737_001:0704a18": "法師神英法師法寶法師賢首法師等同譯復",
    "T36n1737_001:0704a19": "禮法師潤文。四即於前第三本中雖益數處",
    "T36n1737_001:0704a20": "却脫日照所補文殊菩薩案善財頂十五行",
    "T36n1737_001:0704a21": "經。賢首法師以新舊兩經勘以梵本將日照",
    "T36n1737_001:0704a22": "補文安喜學脫處遂得文續義連今之所傳即",
    "T36n1737_001:0704a23": "第四本。若有八十卷初無文殊案善財頂之",
    "T36n1737_001:0704a24": "經即第三本也。然如來說教能隨類音結集",
    "T36n1737_001:0704a25": "成經。事準西域賢達傳譯必音善兩方一言",
    "T36n1737_001:0704a26": "三詳兢兢誡慎。使上冥聖意下隨時機。故",
    "T36n1737_001:0704a27": "得傳通功深益遠謹對。",
    "T36n1737_001:0704a28": "第九華藏體相。問華藏剎海如來依報修淨",
    "T36n1737_001:0704a29": "土觀所感。未知於中安立形體有何形狀。莊",
    "T36n1737_001:0704b01": "嚴法化可得聞乎。修何等因成茲剎海。立何",
    "T36n1737_001:0704b02": "行業遊處其間。仰示入門知所歸趣。答我佛",
    "T36n1737_001:0704b03": "國土依正圓融。體即真如量周法界。語其嚴",
    "T36n1737_001:0704b04": "飾等一切之剎塵。法化橫周竪窮無際修因",
    "T36n1737_001:0704b05": "嚝遠算數難量。圓機圓修方造其境。然隨機",
    "T36n1737_001:0704b06": "隱顯淨穢虧盈。稱物淺深大小互現。雖虧盈",
    "T36n1737_001:0704b07": "而淨穢交徹。雖大小而通局相融。識智叵量",
    "T36n1737_001:0704b08": "言豈能盡。故依經說略示其狀。此華藏世界",
    "T36n1737_001:0704b09": "有二十重。其最下一重到第二重近遠者即",
    "T36n1737_001:0704b10": "一佛剎微塵數世界方至第二重也。從第二",
    "T36n1737_001:0704b11": "至第三第四乃至二十重漸漸增遠近數等",
    "T36n1737_001:0704b12": "也。今此娑婆即第十三重也。於華嚴藏最下",
    "T36n1737_001:0704b13": "先布須彌山微塵數風輪。此風輪上持普光",
    "T36n1737_001:0704b14": "摩尼香水海。海出蓮華名種種光明蘂香幢。",
    "T36n1737_001:0704b15": "華持剎海其蘂香華內有蓮臺。臺上有金剛",
    "T36n1737_001:0704b16": "輪圍山周匝旋繞。裏面即是大地。四方均平",
    "T36n1737_001:0704b17": "清淨堅固。於中有不可說佛剎數塵香水海。",
    "T36n1737_001:0704b18": "一海一種。一一種中各有不可說佛剎微塵",
    "T36n1737_001:0704b19": "數世界。其一一海間各有四天下微塵數香",
    "T36n1737_001:0704b20": "水河右旋圍繞。然其地面體是金剛。眾雜妙",
    "T36n1737_001:0704b21": "寶以為嚴飾。一一境界皆具世界海微塵數",
    "T36n1737_001:0704b22": "清淨功德之所莊嚴。經云華藏世界所有塵",
    "T36n1737_001:0704b23": "一一塵中見法界寶光現佛如雲集。此是如",
    "T36n1737_001:0704b24": "來剎自在。皆我世尊往修多劫大行所招。故",
    "T36n1737_001:0704b25": "經云世尊往昔於諸有微塵佛所修功德淨",
    "T36n1737_001:0704b26": "業。故獲種種寶光明華藏莊嚴世界海。又云",
    "T36n1737_001:0704b27": "華藏世界海法界無差別。莊嚴悉清淨安住",
    "T36n1737_001:0704b28": "於虛空。是知雖有無盡莊嚴一一皆稱法界。",
    "T36n1737_001:0704b29": "若觀成者即生其中。萬行之因無不趣往。然",
    "T36n1737_001:0704c01": "其總意若報若應皆無障礙。略申其十以顯",
    "T36n1737_001:0704c02": "難思。一事理無礙。二成壞無礙。三廣狹無礙。",
    "T36n1737_001:0704c03": "四相入無礙。五相即無礙。六微細無礙。七隱",
    "T36n1737_001:0704c04": "顯無礙。八重現無礙。九主伴無礙。十時處無",
    "T36n1737_001:0704c05": "礙。隨一無礙即具一切無礙。觀成居然自往",
    "T36n1737_001:0704c06": "謹對。",
    "T36n1737_001:0704c07": "第十生佛交徹。問眾生與佛迷悟不同。生",
    "T36n1737_001:0704c08": "則六道循環。佛則萬德圓滿。如何有說即生",
    "T36n1737_001:0704c09": "即佛二互相收。渾亂因果全乖法理。答夫真",
    "T36n1737_001:0704c10": "源莫二妙旨常均。特由迷悟不同遂有眾生",
    "T36n1737_001:0704c11": "及佛。迷真起妄假號眾生。體妄即真故稱為",
    "T36n1737_001:0704c12": "佛。迷則全迷真理離真無迷。悟則妄本是真",
    "T36n1737_001:0704c13": "非是新有。迷因無明橫起似執東為西。悟稱",
    "T36n1737_001:0704c14": "真理而生如東本不易。就相假稱生佛。約體",
    "T36n1737_001:0704c15": "故得相收。不見此源迷由未醒。了斯玄妙成",
    "T36n1737_001:0704c16": "佛須臾。經云法界眾生界究竟無差別一切",
    "T36n1737_001:0704c17": "悉了知。此是如來境。如來纔成正覺普見眾",
    "T36n1737_001:0704c18": "生已成正覺。眾生正在迷中向佛心中受苦。",
    "T36n1737_001:0704c19": "冀希玄之士無捨妄以求真謹對。",
    "T36n1737_001:0704c20": "第十一十信圓妙。問十信為初智滿為後。",
    "T36n1737_001:0704c21": "合抱雖因毫末毫末尚未凌雲。妙覺雖由信",
    "T36n1737_001:0704c22": "成信心豈能攝位。今云信中攝位圓妙頓彰。",
    "T36n1737_001:0704c23": "雖聞斯言未曉斯旨。仰陳所以用遣疑情。答",
    "T36n1737_001:0704c24": "夫教有淺深根有勝劣。從微至著漸教誘於",
    "T36n1737_001:0704c25": "劣機。初心頓圓圓教被於上士。既圓信圓解",
    "T36n1737_001:0704c26": "萬行圓修頓悟頓成萬德圓備。若朝為越女",
    "T36n1737_001:0704c27": "暮作吳妃。夕產王宮旦稱太子。豈要階降方",
    "T36n1737_001:0704c28": "為人君謹對。",
    "T36n1737_001:0704c29": "第十二惑障不同。問二障塵沙尚非所喻阿",
    "T36n1737_001:0705a01": "僧祇劫未得斷名。十地聖人分分漸損。如何",
    "T36n1737_001:0705a02": "一斷一切斷耶。既越常規難以取信。答惑本",
    "T36n1737_001:0705a03": "無從迷真忽起。迷而不反爛漫無涯。若纖雲",
    "T36n1737_001:0705a04": "拂空其來無所。須臾彌滿六合黯然。長風忽",
    "T36n1737_001:0705a05": "來倏爾雲。盡千里無點萬像歷然。方便風生",
    "T36n1737_001:0705a06": "照惑無本性空顯現眾德本圓。八萬塵勞皆",
    "T36n1737_001:0705a07": "波羅蜜。恒沙惑障竝是真門。眼翳未除空華",
    "T36n1737_001:0705a08": "亂起。但淨法眼何惑不消。滯執堅牢居然多",
    "T36n1737_001:0705a09": "劫謹對。",
    "T36n1737_001:0705a10": "第十三如來十身。問經論共說佛有三身。",
    "T36n1737_001:0705a11": "或開不出受用自他或合但分真應。據何理",
    "T36n1737_001:0705a12": "致遂說十身。請陳十名兼示體相。答夫真身",
    "T36n1737_001:0705a13": "寥廓以法界合其體。包羅無外與萬化齊其",
    "T36n1737_001:0705a14": "用。窮源莫二執迹多端。諸佛就機一多異說。",
    "T36n1737_001:0705a15": "約體相用略說三身。總約自他分二受用及",
    "T36n1737_001:0705a16": "與真應。盡理而說十身方圓。言十身者略有",
    "T36n1737_001:0705a17": "二種。一融三世間以為十身。二如來一身自",
    "T36n1737_001:0705a18": "有十身。謂一菩提身二願身三化身四力持",
    "T36n1737_001:0705a19": "身五相好莊嚴身六威勢身七意生身八福德",
    "T36n1737_001:0705a20": "身九法身十智身。然此十身即佛十德。具體",
    "T36n1737_001:0705a21": "具用有應有真。但融無二門故稱圓妙。云何",
    "T36n1737_001:0705a22": "十德一覺樹道成朗然大悟。二願周法界兜",
    "T36n1737_001:0705a23": "率上昇。三化應多端若水分眾月。四力持永",
    "T36n1737_001:0705a24": "久有全身碎身。五相好無邊碎塵難數。六威",
    "T36n1737_001:0705a25": "勢映奪如月映星。七感而遂通如意速疾。八",
    "T36n1737_001:0705a26": "福德深厚若海包含。九法性真常湛然周遍。",
    "T36n1737_001:0705a27": "十智慧決斷頓覺圓明。十德不離一身更無",
    "T36n1737_001:0705a28": "別佛。不同三身四智體用不同。言融三世間",
    "T36n1737_001:0705a29": "十身者一眾生身二國土身三業報身四聲聞",
    "T36n1737_001:0705b01": "身五緣覺身六菩薩身七如來身八智身九法",
    "T36n1737_001:0705b02": "身十虛空身。於一如來身既有十身。餘九身",
    "T36n1737_001:0705b03": "亦然便成百身。又互相作便成千身。而真應",
    "T36n1737_001:0705b04": "相融一多自在。冀當仰信無滯常聞謹對。",
    "T36n1737_001:0705b05": "第十四聖賢位次。問大小乘經皆立次位。",
    "T36n1737_001:0705b06": "未知此教次位如何。答理無淺深證有階降。",
    "T36n1737_001:0705b07": "以無為法賢聖不同。或階位歷然或無所",
    "T36n1737_001:0705b08": "位次各取一義未盡源流。今無位無差不礙",
    "T36n1737_001:0705b09": "位次差別。略有二門。一者行布二者圓融此",
    "T36n1737_001:0705b10": "二相資互無障礙。言行布者次位歷然。故涉",
    "T36n1737_001:0705b11": "四天別陳六位。第二會雜修十信顯十甚深。",
    "T36n1737_001:0705b12": "第三會忉利天宮方說十住。第四會夜摩天",
    "T36n1737_001:0705b13": "內彰十行法門。第五兜率陀天說十迴向。第",
    "T36n1737_001:0705b14": "六他化天內說十地法門。第七普光法堂正",
    "T36n1737_001:0705b15": "說等妙二覺。第八一會正顯圓融言十信者。",
    "T36n1737_001:0705b16": "一信心二進心三念心四定心五慧心六戒心",
    "T36n1737_001:0705b17": "七不退心八護法心九願心十迴向心。雖具",
    "T36n1737_001:0705b18": "十心未成次位不立階差。但彰十種甚深以",
    "T36n1737_001:0705b19": "顯隨緣行願。而其德用該攝始終已如上說。",
    "T36n1737_001:0705b20": "言十住者一發心住二治地住三修行住四生",
    "T36n1737_001:0705b21": "貴住五具足方便住六正心住七不退住八童",
    "T36n1737_001:0705b22": "真住九法王子住十灌頂住。文義宏深備於",
    "T36n1737_001:0705b23": "本會。言十行者一歡喜行二饒益行三無違",
    "T36n1737_001:0705b24": "逆行四無屈橈行五離癡亂行六善現行七無",
    "T36n1737_001:0705b25": "著行八難得行九善法行十真實行。然即如",
    "T36n1737_001:0705b26": "次是布施等行。十度法門雖兼多門十度為",
    "T36n1737_001:0705b27": "主。言十迴向者一救護眾生離眾生相迴向",
    "T36n1737_001:0705b28": "二不壞迴向三等一切佛迴向四至一切處迴",
    "T36n1737_001:0705b29": "向五無盡功德藏迴向六隨順堅固一切善根",
    "T36n1737_001:0705c01": "迴向七等隨順一切眾生迴向八真如相迴向",
    "T36n1737_001:0705c02": "九無縛無著解脫迴向十入法界無量迴向。",
    "T36n1737_001:0705c03": "一一位中備修諸度而為所迴向。一一迴向",
    "T36n1737_001:0705c04": "三處。一迴向無上菩提。二迴向一切眾生。三",
    "T36n1737_001:0705c05": "迴向真如實際。前二為隨相迴向。後一為離",
    "T36n1737_001:0705c06": "相迴向。隨離不二事理齊修。悲智雙運則親",
    "T36n1737_001:0705c07": "能證入。言十地者一歡喜地二離垢地三發",
    "T36n1737_001:0705c08": "光地四焰慧地五歡勝地六現前地七遠行地",
    "T36n1737_001:0705c09": "八不動地九善慧地十法雲地。然此十地由",
    "T36n1737_001:0705c10": "修十勝行斷十種障礙證十真如。故分十地",
    "T36n1737_001:0705c11": "一一地皆有四道。一方便道二證道三助道",
    "T36n1737_001:0705c12": "四無住道。謂各修加行為方便道。正證真如",
    "T36n1737_001:0705c13": "以為證道。兼修諸行以為助道。權實雙流不",
    "T36n1737_001:0705c14": "住生死及與涅槃為不住道。言第七會明等",
    "T36n1737_001:0705c15": "妙二覺者有十一品經。前之六品明等覺位。",
    "T36n1737_001:0705c16": "謂一十定品二十通品三十忍品四阿僧祇品",
    "T36n1737_001:0705c17": "五如來壽量品六菩薩住處品。言等覺者已",
    "T36n1737_001:0705c18": "超十地等於妙覺。約等妙覺亦名如來。雖等",
    "T36n1737_001:0705c19": "而修亦名菩薩。經廣顯相。言妙覺者有五品",
    "T36n1737_001:0705c20": "經。謂一佛不思議法品總明佛德。二十身相",
    "T36n1737_001:0705c21": "海品別顯大相。三隨好光明功德品別明隨",
    "T36n1737_001:0705c22": "好。四普賢行品總顯圓因止五出現品總彰",
    "T36n1737_001:0705c23": "果用。朗然大悟離覺所覺故名妙覺。上辨行",
    "T36n1737_001:0705c24": "布。前後階差淺深不雜。二明圓融者以性融",
    "T36n1737_001:0705c25": "相一位之中具一切位。或初攝後或後攝初。",
    "T36n1737_001:0705c26": "初後攝中中攝初後。四十二位成四十重相",
    "T36n1737_001:0705c27": "攝之義。故第八會具有六位所明行法。而沒",
    "T36n1737_001:0705c28": "位名頓彰諸行。初心頓覺亦許頓修。故普慧",
    "T36n1737_001:0705c29": "菩薩發二百問。普賢菩薩申二千答為二千",
    "T36n1737_001:0706a01": "行。一一圓收。謂隨一行即攝二千行。行行皆",
    "T36n1737_001:0706a02": "爾為圓融也。然行布圓融說有前後義乃一",
    "T36n1737_001:0706a03": "時。若不備歷四天無以彰其行布。若不一會",
    "T36n1737_001:0706a04": "頓說安能顯其圓融。行布是教相施設。圓融",
    "T36n1737_001:0706a05": "乃理性德用。相是性之相。故行布不礙圓融。",
    "T36n1737_001:0706a06": "性是相之性故。圓融不礙行布。圓融不礙行",
    "T36n1737_001:0706a07": "布故則一為無量。行布不礙圓融故則無量",
    "T36n1737_001:0706a08": "為一。無量為一則融通隱隱。一為無量則涉",
    "T36n1737_001:0706a09": "入重重。故唯智知凡情難測謹對。",
    "T36n1737_001:0706a10": "第十五十波羅蜜。問諸經之中多說六度。",
    "T36n1737_001:0706a11": "今言有十其故何耶。答欲登妙位非行不階。",
    "T36n1737_001:0706a12": "行雖千門不出十度。為治六弊說六度門。欲",
    "T36n1737_001:0706a13": "顯圓融復治十障故說十度。然一一度各各",
    "T36n1737_001:0706a14": "相收。從其增微以為十種。一施二戒三忍辱",
    "T36n1737_001:0706a15": "四精進五禪定六般若七方便八願九力十",
    "T36n1737_001:0706a16": "智。施謂財法無畏無不皆捨。戒乃防非止惡",
    "T36n1737_001:0706a17": "內外無瑕。忍則順違不干諦察忍可。精進則",
    "T36n1737_001:0706a18": "離身心相萬行增修。禪定則念慮皆亡安心",
    "T36n1737_001:0706a19": "理境。般若則心無分別善達性空。方便則涉",
    "T36n1737_001:0706a20": "有常空施為無礙。願度則上求下化窮盡未",
    "T36n1737_001:0706a21": "來。力度則思修功成萬境不動。智度則決斷",
    "T36n1737_001:0706a22": "無惑證法怡神或一念之中十度齊起。故經",
    "T36n1737_001:0706a23": "云不取眾相而行施。本絕諸惡堅持戒。解法",
    "T36n1737_001:0706a24": "無害常堪忍。知法性離常精進。已盡煩惱入",
    "T36n1737_001:0706a25": "諸禪。善達性空分別法。具足智力能博濟。滅",
    "T36n1737_001:0706a26": "除諸惡稱大士。十度廣義備於大疏謹對。",
    "T36n1737_001:0706a27": "第十六說十之由。問諸經之中法相隨義三",
    "T36n1737_001:0706a28": "身四智五眼六通隨數減增不可一準如何此",
    "T36n1737_001:0706a29": "教多說十耶。答真理圓融非相不顯。欲彰圓",
    "T36n1737_001:0706b01": "妙故寄十以明之。十是一周數之圓故。多則",
    "T36n1737_001:0706b02": "難盡少不顯圓。又盡理而言十方備足。故五",
    "T36n1737_001:0706b03": "眼開為十眼。三身具說十身。欲令觸目圓融",
    "T36n1737_001:0706b04": "一一皆入法界。故多說十斯可知也謹對。",
    "T36n1737_001:0706b05": "第十七地獄頓超。問罪有淺深位有階降。",
    "T36n1737_001:0706b06": "阿毘地獄極惡罪人如何頓超便階十地。若",
    "T36n1737_001:0706b07": "言經力或推佛光。何不獄中談經何借光明",
    "T36n1737_001:0706b08": "常照。仰申所以用遣大疑。答圓滿教海德用",
    "T36n1737_001:0706b09": "難思。諸佛威神利樂頗測。然其化物要在有",
    "T36n1737_001:0706b10": "緣。地獄罪人昔聞圓法。具金剛種得遇佛光。",
    "T36n1737_001:0706b11": "光流成道之時即是根機已熟。冥機扣聖感",
    "T36n1737_001:0706b12": "應道交。亦似萌芽久含陽氣東風一拂頓爾",
    "T36n1737_001:0706b13": "抽條。位雖頓圓因亦積善若非其器亦不遇",
    "T36n1737_001:0706b14": "光次第久修果無頓得。其由影隨質妙響逐",
    "T36n1737_001:0706b15": "聲倫。理數而然亦何致惑謹對。",
    "T36n1737_001:0706b16": "第十八二乘聾瞽。問地獄極惡尚遇佛光",
    "T36n1737_001:0706b17": "聲聞聖流何頓聾瞽。又法華拂席遣而不聞",
    "T36n1737_001:0706b18": "不輕令聞久而獲益如何此典獨異餘經。仰",
    "T36n1737_001:0706b19": "出所由以曉疑網。答因緣多門教化萬品。根",
    "T36n1737_001:0706b20": "有大小益有淺深。地獄圓種成益頓超。二乘",
    "T36n1737_001:0706b21": "無機對而不見。其猶雷霆震地聾者不聞。日",
    "T36n1737_001:0706b22": "月麗天盲者不覩。斯理昭著其何惑哉。又大",
    "T36n1737_001:0706b23": "聖化儀理非一準。法華威遣以勵會中。不輕",
    "T36n1737_001:0706b24": "令聞知有遠益。諸聲聞輩不謗不修留其不",
    "T36n1737_001:0706b25": "聞以彰絕分。顯法圓妙不共二乘各有指歸",
    "T36n1737_001:0706b26": "義無乖越謹對。",
    "T36n1737_001:0706b27": "第十九普賢行願。問此經他經皆說普賢行",
    "T36n1737_001:0706b28": "願何者是耶。請具分析。答一乘教旨創燭於",
    "T36n1737_001:0706b29": "高山。十身妙因必資於大行。行皆稱理一一",
    "T36n1737_001:0706c01": "普周。一行之中攝一切行一切行海全在一",
    "T36n1737_001:0706c02": "塵。以萬行沸騰而一道真善當體已稱普賢",
    "T36n1737_001:0706c03": "行矣。斯之普行普賢所行。亦以此行成普賢",
    "T36n1737_001:0706c04": "矣。人法相假皆得此名。簡非次第行布之行。",
    "T36n1737_001:0706c05": "德周法界曰普。至順調善曰賢。略收十門以",
    "T36n1737_001:0706c06": "顯無盡。一所求普要求一切如來平等證故。",
    "T36n1737_001:0706c07": "二所化普要化無盡眾生界故。三所斷普要",
    "T36n1737_001:0706c08": "斷無邊煩惱海故。四事行普要無一行而不",
    "T36n1737_001:0706c09": "行故。五理行普一一事行徹性源故。六無礙",
    "T36n1737_001:0706c10": "行普事理二行互交徹故。七融通行普隨一",
    "T36n1737_001:0706c11": "一行攝無盡故。八所起用普用無不周故。九",
    "T36n1737_001:0706c12": "所行處普上之八門遍帝網剎一切處故。十",
    "T36n1737_001:0706c13": "所行時普窮三際時念劫圓融無竟期故。上",
    "T36n1737_001:0706c14": "之十行參而不雜為普賢行。散在諸經本教",
    "T36n1737_001:0706c15": "遍具謹對。",
    "T36n1737_001:0706c16": "第二十文殊祖師。問文殊菩薩現是因人那",
    "T36n1737_001:0706c17": "稱佛母。既為法身菩薩何以偏住清涼。或言",
    "T36n1737_001:0706c18": "親稟釋迦。復言來自金色。或言諸佛之祖。或",
    "T36n1737_001:0706c19": "說菩薩之師。仰盡源流彰其準的使參玄之",
    "T36n1737_001:0706c20": "者不惑見聞。答至聖至神難窮其本。憑教憑",
    "T36n1737_001:0706c21": "理略述見聞。示迹因人久成正覺。體周法界",
    "T36n1737_001:0706c22": "應必有方。得果不捨因門迹為釋迦弟子。昔",
    "T36n1737_001:0706c23": "為妙光菩薩以為九世祖師。況無不從其發",
    "T36n1737_001:0706c24": "心。故為諸佛之祖。偏主摩訶般若復為佛母",
    "T36n1737_001:0706c25": "之名。依不動之真源言自金色世界。震旦之",
    "T36n1737_001:0706c26": "人有感偏居清涼之山矣。首楞嚴經略陳其",
    "T36n1737_001:0706c27": "本曰龍種上尊王如來。央崛經說其現成即",
    "T36n1737_001:0706c28": "謂摩尼寶積。處胎經說十方皆證菩提數越",
    "T36n1737_001:0706c29": "塵沙聖莫能計。同萬類之變化入帝網之剎",
    "T36n1737_001:0707a01": "塵。湛一寂之真源無成無滅。口欲談而詞喪。",
    "T36n1737_001:0707a02": "心將緣而慮息。無相現相清涼應現於多端。",
    "T36n1737_001:0707a03": "即身無身金容煥目而無覩。執相者迷其至",
    "T36n1737_001:0707a04": "趣。觀空者惑其見聞。惑見聞者偏求有外之",
    "T36n1737_001:0707a05": "空。迷至趣者執水月為珠寶。故中人悅象或",
    "T36n1737_001:0707a06": "滯於二途。下士忽虛相以為妖異。妖異乍生",
    "T36n1737_001:0707a07": "於日夕。豈千秋萬歲之常然。況宣公上稟於",
    "T36n1737_001:0707a08": "諸天神僧顯彰於靈境。高齊八州以傾俸。有",
    "T36n1737_001:0707a09": "唐十帝之迴光。清涼聖居理無惑矣。真源普",
    "T36n1737_001:0707a10": "遍復何疑焉。冀當仰其聖靈。無得測其深淺",
    "T36n1737_001:0707a11": "謹對。",
    "T36n1737_001:0707a12": "第二十一悲智雙流。問甚深般若直造心",
    "T36n1737_001:0707a13": "源。何要悲心涉事流動。答佛法大海要唯此",
    "T36n1737_001:0707a14": "二。智造真境悲以兼濟。有悲無智愛見是生。",
    "T36n1737_001:0707a15": "有智無悲墮二乘地。今以忘機之智導無緣",
    "T36n1737_001:0707a16": "之悲。不滯空有二邊不住涅槃生死。故雖涉",
    "T36n1737_001:0707a17": "有化物而未始迷空。雖觀寂滅無心而化四",
    "T36n1737_001:0707a18": "生九類。如二輪之致遠。具悲智而果圓謹",
    "T36n1737_001:0707a19": "對。",
    "T36n1737_001:0707a20": "第二十二止觀雙運。問於佛法中智為上首",
    "T36n1737_001:0707a21": "但應修智。六度萬行皆證菩提。何以經中偏",
    "T36n1737_001:0707a22": "明定慧或說雙行。雙行之相云何可見。答智",
    "T36n1737_001:0707a23": "慧雖尊非定不深其照。萬行雖廣此二獨尊。",
    "T36n1737_001:0707a24": "其猶易之乾坤。亦似天之日月。禪非智無以",
    "T36n1737_001:0707a25": "窮其寂。智非禪無以深其照。故寂智雙流方",
    "T36n1737_001:0707a26": "成佛果。經云佛自住大乘如其所得法定慧",
    "T36n1737_001:0707a27": "力莊嚴以此度眾生謹對。",
    "T36n1737_001:0707a28": "第二十三動寂自在。問契夫寂理內外並",
    "T36n1737_001:0707a29": "冥。何能施為更起大用。答聲聞事寂事外求",
    "T36n1737_001:0707b01": "真動而非寂。菩薩體理即事而真。動而無動",
    "T36n1737_001:0707b02": "不礙常寂。故不起滅定而現威儀謹對。",
    "T36n1737_001:0707b03": "第二十四事理相融。問事相萬差理唯一",
    "T36n1737_001:0707b04": "味。如何經說事理無礙而相即耶。答事外求",
    "T36n1737_001:0707b05": "理二乘偏真。照事即理菩薩大悟。色外無空",
    "T36n1737_001:0707b06": "全色為空。空外無色全空是色。色謂緣生之",
    "T36n1737_001:0707b07": "法空謂無性之理。由緣生故無性即色事而",
    "T36n1737_001:0707b08": "是真空。由無性故從緣即空理而為色事。一",
    "T36n1737_001:0707b09": "體二義有事理之名。二義一體故得交徹也",
    "T36n1737_001:0707b10": "謹對。",
    "T36n1737_001:0707b11": "第二十五彰其十玄。問切聞華嚴深義謂之",
    "T36n1737_001:0707b12": "十玄。請列其名略申其義。答十表無盡一一",
    "T36n1737_001:0707b13": "造玄。隨舉一法即具斯十。一謂同時具足相",
    "T36n1737_001:0707b14": "應門。如大海一滴含百川之味。二廣狹自在",
    "T36n1737_001:0707b15": "無礙門。如徑尺之鏡見千里之影。三一多相",
    "T36n1737_001:0707b16": "容不同門。若一室千燈光光涉入。四諸法相",
    "T36n1737_001:0707b17": "即自在門。如金與金色二不相離。五祕密隱",
    "T36n1737_001:0707b18": "顯俱成門。如片月澄空晦明相竝。六微細相",
    "T36n1737_001:0707b19": "容安立門。如瑠璃瓶盛多芥子。七因陀羅網",
    "T36n1737_001:0707b20": "境界門。若兩鏡互照傳曜相寫遞出無窮。八",
    "T36n1737_001:0707b21": "託事顯法生解門。如立像豎臂觸目皆道。九",
    "T36n1737_001:0707b22": "十世隔法異成門。如一夕之夢翱翔百年。十",
    "T36n1737_001:0707b23": "主伴圓明具德門。如北辰所居眾星同拱。十",
    "T36n1737_001:0707b24": "無前後舉一全收。斯為華嚴不共玄旨謹對。",
    "T36n1737_001:0707b25": "第二十六辨玄所以。問事理懸隔一多不同",
    "T36n1737_001:0707b26": "如何無礙重重涉入。答因廣難量略陳一二。",
    "T36n1737_001:0707b27": "一法無定性故。以一非定一故能即多。多非",
    "T36n1737_001:0707b28": "定多故能即一。經云金剛圍山數無量悉能",
    "T36n1737_001:0707b29": "安置一毛端。欲知至大有小相菩薩以此初",
    "T36n1737_001:0707c01": "發心。二法性融通故。謂若唯約事則互相礙",
    "T36n1737_001:0707c02": "不得即入。若唯約理則無可即入。今不異理",
    "T36n1737_001:0707c03": "之一事全攝理性時令彼不異理之多事隨所",
    "T36n1737_001:0707c04": "依理皆於一中現。若一事攝理不盡則理有",
    "T36n1737_001:0707c05": "分限失。若一事攝理皆盡而多事不隨現則",
    "T36n1737_001:0707c06": "事在理外失。今既一事攝理皆盡多事豈不",
    "T36n1737_001:0707c07": "於一中現。故經云一切法門無盡海同會一",
    "T36n1737_001:0707c08": "法道場中等謹對。",
    "T36n1737_001:0707c09": "第二十七法界名體。問何名法界法界何",
    "T36n1737_001:0707c10": "義。答法者軌持為義。界者有二義。一約事說",
    "T36n1737_001:0707c11": "界即分義。隨事分別故。二者性義約理法界。",
    "T36n1737_001:0707c12": "為諸法性不變易故。此二交絡成理事無礙",
    "T36n1737_001:0707c13": "法界。事攬理成理由事顯。二互相奪即事理",
    "T36n1737_001:0707c14": "兩亡。若互相成則常事常理。四事事無礙法",
    "T36n1737_001:0707c15": "界謂由以理融彼事故義如前說謹對。",
    "T36n1737_001:0707c16": "第二十八證入淺深。問有得有證為增上慢",
    "T36n1737_001:0707c17": "如何說有漸頓證入。答有得有證取相為非。",
    "T36n1737_001:0707c18": "無得無證是真證入。故般若心經云以無所",
    "T36n1737_001:0707c19": "得故菩薩心無罣礙。諸佛則得菩提。理無淺",
    "T36n1737_001:0707c20": "深何有頓漸。寄淺顯理漸入漸深故名為漸。",
    "T36n1737_001:0707c21": "直就體明理不可分故名為頓。頓外無漸漸",
    "T36n1737_001:0707c22": "即頓收。漸頓該羅非一非異。如斯證悟漸頓",
    "T36n1737_001:0707c23": "兩亡。假以言詮強名頓漸謹對。",
    "T36n1737_001:0707c24": "第二十九善財求南。問道無不在善友普",
    "T36n1737_001:0707c25": "周。十室之中必有忠信如何求友要往南方。",
    "T36n1737_001:0707c26": "答理無方隅人無不在。欲有表示寄於一方。",
    "T36n1737_001:0707c27": "以事理求略有五義。一者舉一例餘。一方既",
    "T36n1737_001:0707c28": "爾餘方亦然故。二者西域居人宅多東向。自",
    "T36n1737_001:0707c29": "東向南順日月轉。表於善財隨順人法故。三",
    "T36n1737_001:0708a01": "南者正也。表離二邊東西邪僻故。四南者明",
    "T36n1737_001:0708a02": "也。發生萬物。聖人南面意在此故。五南者生",
    "T36n1737_001:0708a03": "義。北主於陰表法盡滅。南主陽也萬德是生。",
    "T36n1737_001:0708a04": "略表法門故云南矣。亦有非要南方。如諸夜",
    "T36n1737_001:0708a05": "神表地證相離方所故。聖纔立意海印發揮",
    "T36n1737_001:0708a06": "未有一法而無所表謹對。",
    "T36n1737_001:0708a07": "第三十知識別證。問既為善友必解行已",
    "T36n1737_001:0708a08": "周。何乃各得一門皆云彼非我分。豈可一文",
    "T36n1737_001:0708a09": "一藝而為師傅者耶。答法門無邊入門各異。",
    "T36n1737_001:0708a10": "欲表所主各別不盡難思法門。故言唯知一",
    "T36n1737_001:0708a11": "門餘非我分。故經云諸佛境界無有邊各隨",
    "T36n1737_001:0708a12": "解脫能觀見。猶如百川同歸于海。又令善財",
    "T36n1737_001:0708a13": "歷事無厭。若一友具說則不假詣多不得善",
    "T36n1737_001:0708a14": "財遍求遍事。此一乃即多之一故至普賢一",
    "T36n1737_001:0708a15": "時頓圓。多是即一之多一多無礙故難思議",
    "T36n1737_001:0708a16": "也謹對。",
    "T36n1737_001:0708a17": "第三十一圓融行布。此義已見行位之中。",
    "T36n1737_001:0708a18": "但遍歷一切耳。",
    "T36n1737_001:0708a19": "第三十二果海離言。問修因契果諸教爰",
    "T36n1737_001:0708a20": "同。華嚴之中自說五周因果。依正二報燦然",
    "T36n1737_001:0708a21": "可觀。十身圓融前後頻有。何言果海本離言",
    "T36n1737_001:0708a22": "詮。若離言詮何由證入。答佛法雖廣略有二",
    "T36n1737_001:0708a23": "門。一者宗通。二者說通。宗亦名證說亦名教。",
    "T36n1737_001:0708a24": "即教證二道。宗通示修行說通示未悟。尋言",
    "T36n1737_001:0708a25": "契理必以教為筌罤。得意亡言必在虛心體",
    "T36n1737_001:0708a26": "極。今言果海約證相應。可寄言詮皆名因分。",
    "T36n1737_001:0708a27": "因則可修可說。果則亡修離言。然果假因成",
    "T36n1737_001:0708a28": "證須修入。攬因成證證乃心冥。境智尚亡言",
    "T36n1737_001:0708a29": "詮何有欲令亡言得旨。故稱果海離言。得意",
    "T36n1737_001:0708b01": "亡言因果本亡能所謹對。",
    "T36n1737_001:0708b02": "第三十三十定之名。問何名十定。答定謂",
    "T36n1737_001:0708b03": "心一境性。體離一多隨境用差故百千不等。",
    "T36n1737_001:0708b04": "今寄十顯圓以表難思。皆從體用得名而相",
    "T36n1737_001:0708b05": "融無礙。一普光大三昧。二妙光大三昧。三次",
    "T36n1737_001:0708b06": "第遍往諸佛國土大三昧。四清淨深心行大",
    "T36n1737_001:0708b07": "三昧。五知過去莊嚴藏大三昧。六智光明藏",
    "T36n1737_001:0708b08": "大三昧。七了知一切世界佛莊嚴大三昧。八",
    "T36n1737_001:0708b09": "一切眾生差別身大三昧。九法界自在大三",
    "T36n1737_001:0708b10": "昧。十無礙輪大三昧謹對。",
    "T36n1737_001:0708b11": "第三十四十通差別。問何名十通請列其名",
    "T36n1737_001:0708b12": "及其體用。答通謂無擁精義入神通大用自",
    "T36n1737_001:0708b13": "在。亦寄十顯圓。言十通者一他心智通。二天",
    "T36n1737_001:0708b14": "眼智通。三知過去劫宿住智通。四盡未來際",
    "T36n1737_001:0708b15": "智通。五無礙清淨天耳智通。六無礙體性無",
    "T36n1737_001:0708b16": "動作往一切佛剎智通。七分別一切言詞智",
    "T36n1737_001:0708b17": "通。八無數色身智通。九入一切法智通。十",
    "T36n1737_001:0708b18": "入一切滅盡三昧智通。皆以無障礙大智而",
    "T36n1737_001:0708b19": "為其體。有此十用故立十名謹對。",
    "T36n1737_001:0708b20": "第三十五十通六通。問十通六通有何差",
    "T36n1737_001:0708b21": "別。仰申同異以釋疑情。答十通六通大同少",
    "T36n1737_001:0708b22": "異。欲彰圓極開六為十。言六通者一神境通。",
    "T36n1737_001:0708b23": "二天眼通。三天耳通。四他心通。五宿命通。六",
    "T36n1737_001:0708b24": "漏盡通。云何開耶。答他心宿命此二不開。餘",
    "T36n1737_001:0708b25": "四各分為二故成為十。謂天眼約見現在未",
    "T36n1737_001:0708b26": "來分成十中第二第四二名。天眼即見現在。",
    "T36n1737_001:0708b27": "四名盡未來際劫。是見未來。天耳約聞音聲",
    "T36n1737_001:0708b28": "言辭分成五七。五名天耳即聞音聲。七名分",
    "T36n1737_001:0708b29": "別即言辭也。神境約業用色身分成六八。六",
    "T36n1737_001:0708c01": "名無體性無作往一切佛剎即是業用。八名",
    "T36n1737_001:0708c02": "無數色身偏語現身。漏盡約定慧不同分成",
    "T36n1737_001:0708c03": "九十。九約智中無漏名一切法智通。十約定",
    "T36n1737_001:0708c04": "中漏盡名滅盡三昧。故六成十。然其業用皆",
    "T36n1737_001:0708c05": "同法界包攝難思全異六也謹對。",
    "T36n1737_001:0708c06": "第三十六十忍名體。問何名十忍仰列名",
    "T36n1737_001:0708c07": "體。答忍謂忍可即智慧為體。深淺法喻寄十",
    "T36n1737_001:0708c08": "顯圓。一音聲忍聞深教聲不驚怖故。二順忍",
    "T36n1737_001:0708c09": "隨順理事故。三無生忍了法無生妄念不起",
    "T36n1737_001:0708c10": "故。四如幻忍了法緣生如幻不實故。五如焰",
    "T36n1737_001:0708c11": "忍了境如焰不可取故。六如夢忍了心如夢",
    "T36n1737_001:0708c12": "從思起故。七如響忍音聲如響緣合虛故。八",
    "T36n1737_001:0708c13": "如影忍身等如影業緣現故。九如化忍無而",
    "T36n1737_001:0708c14": "忽有無真實故。十如空忍究竟如空不可取",
    "T36n1737_001:0708c15": "故謹對。",
    "T36n1737_001:0708c16": "第三十七佛不思議法。問何名佛不思議",
    "T36n1737_001:0708c17": "法。答諸佛果法名之為法。無不離相一一融",
    "T36n1737_001:0708c18": "通為不思議。心行處滅故不可思。言語同斷",
    "T36n1737_001:0708c19": "故不可議。心言罔及為不思議。經云菩薩住",
    "T36n1737_001:0708c20": "此不思議於中思議無有盡。入是不可思議",
    "T36n1737_001:0708c21": "處思與非思俱寂滅。如是方名真不思議謹",
    "T36n1737_001:0708c22": "對。",
    "T36n1737_001:0708c23": "第三十八十身相海。問何名十身相海。答",
    "T36n1737_001:0708c24": "十身之義即菩提願化等已見上文。言相海",
    "T36n1737_001:0708c25": "者觀佛三昧經說如來相略有三類。一下品",
    "T36n1737_001:0708c26": "說有三十二相八十種好。二中品說有八萬",
    "T36n1737_001:0708c27": "四千相。一一相有八萬四千好。一一好有八",
    "T36n1737_001:0708c28": "萬四千光明。三上品說相具無盡相。如雜華",
    "T36n1737_001:0708c29": "經為普賢說。雜華即華嚴也。此經文列九十",
    "T36n1737_001:0709a01": "七大人相。結文云有十蓮華藏世界海微塵",
    "T36n1737_001:0709a02": "數相。一一體以眾寶莊嚴。用周法界深廣難",
    "T36n1737_001:0709a03": "思。故名為海。廣如本經謹對。",
    "T36n1737_001:0709a04": "第三十九功無功用。問成功立德三教所",
    "T36n1737_001:0709a05": "同。如何此經贊無功用。答緣修積行即說立",
    "T36n1737_001:0709a06": "功。造極體真須亡功用。無功則功流萬世。",
    "T36n1737_001:0709a07": "無用則用周十方。無功之功曰真功矣。如乘",
    "T36n1737_001:0709a08": "船入海頓息篙橈而舉帆隨風萬里非遠。功",
    "T36n1737_001:0709a09": "用行息是息篙橈。無相智圓即錦帆高舉。無",
    "T36n1737_001:0709a10": "依無住即乘無功用風則永處法流長遊智海",
    "T36n1737_001:0709a11": "謹對。",
    "T36n1737_001:0709a12": "第四十教起源由。問諸佛設教各有源由以",
    "T36n1737_001:0709a13": "何因緣華嚴教起。答因緣無量略有其十。一",
    "T36n1737_001:0709a14": "謂法爾常規。如大王路千聖同轍故。二酬昔",
    "T36n1737_001:0709a15": "行願。昔發大願救度一切非此法門無能救",
    "T36n1737_001:0709a16": "故。三遂通物感。凡厥生靈皆含佛智。若無有",
    "T36n1737_001:0709a17": "感佛應不生。下有澄潭方落月影。機宜叩聖",
    "T36n1737_001:0709a18": "應彼說經故。四明示真門。謂不識寶玉不得",
    "T36n1737_001:0709a19": "其用。不知妙法安可求之。五開物性源。以諸",
    "T36n1737_001:0709a20": "眾生性含智海識洞真空衣蔽明珠室埋寶",
    "T36n1737_001:0709a21": "藏。但妄隨境變體逐相遷鼓擊真源浩蕩無",
    "T36n1737_001:0709a22": "際。今令知心合體達本忘情。瑩模內之金容",
    "T36n1737_001:0709a23": "剖塵中之經卷。使少作功力疾至菩提。故談",
    "T36n1737_001:0709a24": "斯經以為顯示。六宣說勝行。謂行布圓融。七",
    "T36n1737_001:0709a25": "令知地位。亦具二種竝如前說。八彰果德莊",
    "T36n1737_001:0709a26": "嚴。謂依正二果。依報如華藏世界正報如上",
    "T36n1737_001:0709a27": "十身。九示其終歸令歸法界。法界之義亦如",
    "T36n1737_001:0709a28": "前說。十廣利今後。令一披讀終獲菩提。暫少",
    "T36n1737_001:0709a29": "聽聞成金剛種謹對。",
    "T36n1737_001:0709b01": "第四十一三藏二藏。問經說三藏復說二藏",
    "T36n1737_001:0709b02": "此經為屬何藏所收。答三藏之中正唯修多",
    "T36n1737_001:0709b03": "羅藏兼詮餘二。言三藏者一修多羅此云契",
    "T36n1737_001:0709b04": "經。二毘奈耶此云調伏。三阿毘達磨此云對",
    "T36n1737_001:0709b05": "法。即經律論三名為三藏也。言二藏者一聲",
    "T36n1737_001:0709b06": "聞藏二菩薩藏。即上三藏隨大小乘開合不",
    "T36n1737_001:0709b07": "同。此經即大乘菩薩藏攝也謹對。",
    "T36n1737_001:0709b08": "第四十二十二分教。問何名十二部經。答",
    "T36n1737_001:0709b09": "十二分教舊名十二部經。恐濫部帙改名分",
    "T36n1737_001:0709b10": "教。十二分者一修多羅此云契經。此有三相。",
    "T36n1737_001:0709b11": "初總相二別相三本相。總者始從如是我聞",
    "T36n1737_001:0709b12": "終至歡喜奉行皆曰修多羅。別者於前總中",
    "T36n1737_001:0709b13": "分出十一部也。本者於彼別中初略後廣也。",
    "T36n1737_001:0709b14": "二祇夜此云應頌。如十住品發心住品頌故。",
    "T36n1737_001:0709b15": "三和伽羅那此云授記。如發心品及出現品",
    "T36n1737_001:0709b16": "是也。四伽陀此云諷誦。如三天偈讚。五尼陀",
    "T36n1737_001:0709b17": "那此云因緣。如三家五請及觀善財。六優陀",
    "T36n1737_001:0709b18": "那此云自說。如十地初本分是及普賢行品",
    "T36n1737_001:0709b19": "是也。七伊帝目多伽此云本事。如大威光經",
    "T36n1737_001:0709b20": "文是也。八闍陀伽此云本生。如說諸善友往",
    "T36n1737_001:0709b21": "生時事也。九毘佛略此云方廣。此經一部全",
    "T36n1737_001:0709b22": "受斯稱。涅槃經云所謂大乘方廣經典其義",
    "T36n1737_001:0709b23": "廣大猶如虛空故。又雜集論開為五義。方廣",
    "T36n1737_001:0709b24": "者謂菩薩藏相應言說故。亦名廣破廣破一",
    "T36n1737_001:0709b25": "切障故。亦名無比法無有諸法能比類故。一",
    "T36n1737_001:0709b26": "切有情利益安樂所依處故。演說廣大甚深",
    "T36n1737_001:0709b27": "義故。十阿浮達磨此云未曾有。如不起而昇",
    "T36n1737_001:0709b28": "四天及示行七步等。十一阿波陀那此云譬",
    "T36n1737_001:0709b29": "喻。如出現品是。十二優婆提舍此云論義。如",
    "T36n1737_001:0709c01": "問明品是。又問因何有斯十二分教。答梁攝",
    "T36n1737_001:0709c02": "論云從真如流出正體智。正體智流出後得",
    "T36n1737_001:0709c03": "智。後得智流出大悲心。大悲心流出十二分",
    "T36n1737_001:0709c04": "教也謹對。",
    "T36n1737_001:0709c05": "大華嚴經略策一卷(竟)",
    "T36n1737_001:0709c06": "正德元龍舍辛卯極月吉日舊刻",
    "T36n1737_001:0709c07": "寬政七年乙卯十月校訂再梓"
}