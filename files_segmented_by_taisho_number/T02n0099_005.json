{
    "T02n0099_005:0029c03": "雜阿含經卷第五",
    "T02n0099_005:0029c05": "宋天竺三藏求那跋陀羅譯",
    "T02n0099_005:0029c06": "（一〇三）如是我聞：一時，有眾多上座比丘",
    "T02n0099_005:0029c07": "住拘舍彌國瞿師羅園。時，有差摩比丘",
    "T02n0099_005:0029c08": "住拘舍彌國跋陀梨園，身得重病。時，有陀",
    "T02n0099_005:0029c09": "娑比丘為瞻病者。時，陀娑比丘詣諸上座",
    "T02n0099_005:0029c10": "比丘，禮諸上座比丘足，於一面住。諸上",
    "T02n0099_005:0029c11": "座比丘告陀娑比丘言：「汝往詣差摩比丘",
    "T02n0099_005:0029c12": "所，語言：『諸上座問汝，身小差安隱，苦患",
    "T02n0099_005:0029c13": "不增劇耶？』」時，陀娑比丘受諸上座比丘教，",
    "T02n0099_005:0029c14": "至差摩比丘所，語差摩比丘言：「諸上座比",
    "T02n0099_005:0029c15": "丘問訊汝，苦患漸差不？眾苦不至增耶？」差",
    "T02n0099_005:0029c16": "摩比丘語陀娑比丘言：「我病不差，不安",
    "T02n0099_005:0029c17": "隱身，諸苦轉增無救。譬如多力士夫，取羸",
    "T02n0099_005:0029c18": "劣人，以繩繼頭，兩手急絞，極大苦痛，我今",
    "T02n0099_005:0029c19": "苦痛有過於彼。譬如屠牛，以利刀生割其",
    "T02n0099_005:0029c20": "腹，取其內藏，其牛腹痛當何可堪！我今腹",
    "T02n0099_005:0029c21": "痛甚於彼牛。如二力士捉一劣夫，懸著火",
    "T02n0099_005:0029c22": "上，燒其兩足，我今兩足熱過於彼。」時，陀娑",
    "T02n0099_005:0029c23": "比丘還至諸上座所，以差摩比丘所說病",
    "T02n0099_005:0029c24": "狀，具白諸上座。時，諸上座還遣陀娑比",
    "T02n0099_005:0029c25": "丘至差摩比丘所，語差摩比丘言：「世尊",
    "T02n0099_005:0029c26": "所說，有五受陰。何等為五？色受陰，受、想、",
    "T02n0099_005:0029c27": "行、識受陰，汝差摩能少觀察此五受陰非我、",
    "T02n0099_005:0029c28": "非我所耶？」時，陀娑比丘受諸上座比丘教",
    "T02n0099_005:0029c29": "已，往語差摩比丘言：「諸上座語汝，世尊",
    "T02n0099_005:0030a01": "說五受陰，汝少能觀察非我、非我所耶？」差",
    "T02n0099_005:0030a02": "摩比丘語陀娑言：「我於彼五受陰能觀",
    "T02n0099_005:0030a03": "察非我、非我所。」陀娑比丘還白諸上座：「差",
    "T02n0099_005:0030a04": "摩比丘言：『我於五受陰能觀察非我、非我",
    "T02n0099_005:0030a05": "所。』」諸上座比丘復遣陀娑比丘語差摩",
    "T02n0099_005:0030a06": "比丘言：「汝能於五受陰觀察非我、非我",
    "T02n0099_005:0030a07": "所，如漏盡阿羅漢耶？」時，陀娑比丘受諸上",
    "T02n0099_005:0030a08": "座比丘教，往詣差摩比丘所，語差摩言：「比",
    "T02n0099_005:0030a09": "丘能如是觀五受陰者，如漏盡阿羅漢耶？」",
    "T02n0099_005:0030a10": "差摩比丘語陀娑比丘言：「我觀五受陰非",
    "T02n0099_005:0030a11": "我、非我所，非漏盡阿羅漢也。」時，陀娑比丘",
    "T02n0099_005:0030a12": "還至諸上座所，白諸上座：「差摩比丘言：",
    "T02n0099_005:0030a13": "『我觀五受陰非我、非我所，而非漏盡阿羅",
    "T02n0099_005:0030a14": "漢也。』」時，諸上座語陀娑比丘：「汝復還語",
    "T02n0099_005:0030a15": "差摩比丘：『汝言：「我觀五受陰非我、非我所，",
    "T02n0099_005:0030a16": "而非漏盡阿羅漢。」前後相違。』」陀娑比丘",
    "T02n0099_005:0030a17": "受諸上座比丘教，往語差摩比丘：「汝言：『我",
    "T02n0099_005:0030a18": "觀五受陰非我、非我所，而非漏盡阿羅漢。』",
    "T02n0099_005:0030a19": "前後相違。」差摩比丘語陀娑比丘言：「我",
    "T02n0099_005:0030a20": "於五受陰觀察非我、非我所，而非阿羅漢",
    "T02n0099_005:0030a21": "者，我於我慢、我欲、我使，未斷、未知、未離、未",
    "T02n0099_005:0030a22": "吐。」陀娑比丘還至諸上座所，白諸上座：",
    "T02n0099_005:0030a23": "「差摩比丘言：『我於五受陰觀察非我、非我",
    "T02n0099_005:0030a24": "所，而非漏盡阿羅漢者，於五受陰我慢、",
    "T02n0099_005:0030a25": "我欲、我使，未斷、未知、未離、未吐。』」諸上座復遣",
    "T02n0099_005:0030a26": "陀娑比丘語差摩比丘言：「汝言有我，於",
    "T02n0099_005:0030a27": "何所有我？為色是我？為我異色？受、想、行、",
    "T02n0099_005:0030a28": "識是我？為我異識耶？」差摩比丘語陀娑比",
    "T02n0099_005:0030a29": "丘言：「我不言色是我，我異色；受、想、行、識",
    "T02n0099_005:0030b01": "是我，我異識。然於五受陰我慢、我欲、我使，",
    "T02n0099_005:0030b02": "未斷、未知、未離、未吐。」差摩比丘語陀娑比",
    "T02n0099_005:0030b03": "丘言：「何煩令汝駈駈往反？汝取杖來，我",
    "T02n0099_005:0030b04": "自扶杖，詣彼上座，願授以杖。」差摩比丘",
    "T02n0099_005:0030b05": "即自扶杖，詣諸上座。時，諸上座遙見",
    "T02n0099_005:0030b06": "差摩比丘扶杖而來，自為敷座，安停脚",
    "T02n0099_005:0030b07": "机，自往迎接，為持衣鉢，命令就座，共相",
    "T02n0099_005:0030b08": "慰勞。慰勞已，語差摩比丘言：「汝言我慢，何",
    "T02n0099_005:0030b09": "所見我？色是我耶？我異色耶？受、想、行、識是",
    "T02n0099_005:0030b10": "我耶？我異識耶？」差摩比丘白言：「非色是我，",
    "T02n0099_005:0030b11": "非我異色；非受、想、行、識是我，非我異識。",
    "T02n0099_005:0030b12": "能於五受陰我慢、我欲、我使，未斷、未知、未離、",
    "T02n0099_005:0030b13": "未吐。譬如優鉢羅、鉢曇摩、拘牟頭、分陀",
    "T02n0099_005:0030b14": "利華香，為即根香耶？為香異根耶？為莖",
    "T02n0099_005:0030b15": "葉鬚精麤香耶？為香異精麤耶？為等說",
    "T02n0099_005:0030b16": "不？」諸上座答言：「不也，差摩比丘！非優鉢",
    "T02n0099_005:0030b17": "羅、鉢曇摩、拘牟頭、分陀利根即是香、非",
    "T02n0099_005:0030b18": "香異根，亦非莖葉鬚精麤是香，亦非香異",
    "T02n0099_005:0030b19": "精麤也。」差摩比丘復問：「彼何等香？」上座答",
    "T02n0099_005:0030b20": "言：「是華香。」差摩比丘復言：「我亦如是。非",
    "T02n0099_005:0030b21": "色即我，我不離色；非受、想、行識即我，我",
    "T02n0099_005:0030b22": "不離識。然我於五受陰見非我、非我所，",
    "T02n0099_005:0030b23": "而於我慢、我欲、我使，未斷、未知、未離、未吐。諸",
    "T02n0099_005:0030b24": "上座聽我說譬，凡智者，因譬類得解。譬如",
    "T02n0099_005:0030b25": "乳母衣，付浣衣者，以種種灰湯，浣濯塵",
    "T02n0099_005:0030b26": "垢，猶有餘氣，要以種種雜香，薰令消滅。",
    "T02n0099_005:0030b27": "如是，多聞聖弟子離於五受陰，正觀非我、",
    "T02n0099_005:0030b28": "非我所，能於五受陰我慢、我欲、我使，未斷、",
    "T02n0099_005:0030b29": "未知、未離、未吐，然後於五受陰增進思惟，",
    "T02n0099_005:0030c01": "觀察生滅，此色、此色集、此色滅，此受、想、行、",
    "T02n0099_005:0030c02": "識，此識集、此識滅。於五受陰如是觀生",
    "T02n0099_005:0030c03": "滅已，我慢、我欲、我使，一切悉除，是名真",
    "T02n0099_005:0030c04": "實正觀。」差摩比丘說此法時，彼諸上座遠",
    "T02n0099_005:0030c05": "塵離垢，得法眼淨。差摩比丘不起諸漏，心",
    "T02n0099_005:0030c06": "得解脫，法喜利故，身病悉除。時，諸上座比",
    "T02n0099_005:0030c07": "丘語差摩比丘言：「我聞仁者初所說，已解",
    "T02n0099_005:0030c08": "已樂，況復重聞！所以問者，欲發仁者微",
    "T02n0099_005:0030c09": "妙辯才，非為嬈亂汝，便堪能廣說如來、應、",
    "T02n0099_005:0030c10": "等正覺法。」時，諸上座聞差摩比丘所說，歡喜",
    "T02n0099_005:0030c11": "奉行。",
    "T02n0099_005:0030c12": "（一〇四）如是我聞：一時，佛住舍衛國祇樹給",
    "T02n0099_005:0030c13": "孤獨園。爾時，有比丘名焰摩迦，起惡邪",
    "T02n0099_005:0030c14": "見，作如是言：「如我解佛所說法，漏盡阿羅",
    "T02n0099_005:0030c15": "漢身壞命終更無所有。」時，有眾多比丘聞",
    "T02n0099_005:0030c16": "彼所說，往詣其所，語焰摩迦比丘言：「汝實",
    "T02n0099_005:0030c17": "作是說：『如我解佛所說法，漏盡阿羅漢身",
    "T02n0099_005:0030c18": "壞命終更無所有』耶？」答言：「實爾。諸尊！」時，諸",
    "T02n0099_005:0030c19": "比丘語焰摩迦：「勿謗世尊！謗世尊者不",
    "T02n0099_005:0030c20": "善，世尊不作是說，汝當盡捨此惡邪見。」",
    "T02n0099_005:0030c21": "諸比丘說此語時，焰摩迦比丘猶執惡邪",
    "T02n0099_005:0030c22": "見，作如是言：「諸尊！唯此真實，異則虛妄。」",
    "T02n0099_005:0030c23": "如是三說。時，諸比丘不能調伏焰摩迦比",
    "T02n0099_005:0030c24": "丘，即便捨去，往詣尊者舍利弗所，語尊者",
    "T02n0099_005:0030c25": "舍利弗言：「尊者！當知彼焰摩迦比丘起如",
    "T02n0099_005:0030c26": "是惡邪見言：『我解知佛所說法，漏盡阿羅",
    "T02n0099_005:0030c27": "漢身壞命終更無所有。』我等聞彼所說",
    "T02n0099_005:0030c28": "已，故往問焰摩迦比丘：『汝實作如是知",
    "T02n0099_005:0030c29": "見耶？』彼答我言：『諸尊！實爾，異則愚說。』我",
    "T02n0099_005:0031a01": "即語言：『汝勿謗世尊！世尊不作此語，汝當",
    "T02n0099_005:0031a02": "捨此惡邪見。』再三諫彼，猶不捨惡邪見，是",
    "T02n0099_005:0031a03": "故我今詣尊者所，唯願尊者，當令焰摩迦",
    "T02n0099_005:0031a04": "比丘息惡邪見，憐愍彼故！」舍利弗言：「如",
    "T02n0099_005:0031a05": "是，我當令彼息惡邪見。」時，眾多比丘聞舍",
    "T02n0099_005:0031a06": "利弗語，歡喜隨喜，而還本處。",
    "T02n0099_005:0031a07": "爾時，尊者舍利弗晨朝著衣持鉢，入舍衛",
    "T02n0099_005:0031a08": "城乞食。食已，出城，還精舍舉衣鉢已，往",
    "T02n0099_005:0031a09": "詣焰摩迦比丘所。時，焰摩迦比丘遙見尊者",
    "T02n0099_005:0031a10": "舍利弗來，即為敷座洗足，安停脚机奉迎，",
    "T02n0099_005:0031a11": "為執衣鉢，請令就座。尊者舍利弗就座、",
    "T02n0099_005:0031a12": "洗足已，語焰摩迦比丘：「汝實作如是語：",
    "T02n0099_005:0031a13": "『我解知世尊所說法，漏盡阿羅漢身壞命",
    "T02n0099_005:0031a14": "終無所有』耶？」焰摩迦比丘白舍利弗言：",
    "T02n0099_005:0031a15": "「實爾，尊者舍利弗！」舍利弗言：「我今問汝，隨",
    "T02n0099_005:0031a16": "意答我。云何，焰摩迦！色為常耶？為非常",
    "T02n0099_005:0031a17": "耶？」答言：「尊者舍利弗！無常。」復問：「若無常",
    "T02n0099_005:0031a18": "者，是苦不？」答言：「是苦。」復問：「若無常、苦，",
    "T02n0099_005:0031a19": "是變易法，多聞聖弟子寧於中見我、異我、",
    "T02n0099_005:0031a20": "相在不？」答言：「不也，尊者舍利弗！」「受、想、行、識",
    "T02n0099_005:0031a21": "亦復如是。」復問：「云何，焰摩迦！色是如來",
    "T02n0099_005:0031a22": "耶？」答言：「不也，尊者舍利弗！」「受、想、行、識是如",
    "T02n0099_005:0031a23": "來耶？」答言：「不也，尊者舍利弗！」復問：「云何，焰",
    "T02n0099_005:0031a24": "摩迦！異色有如來耶？異受、想、行、識有如",
    "T02n0099_005:0031a25": "來耶？」答言：「不也，尊者舍利弗！」復問：「色中有",
    "T02n0099_005:0031a26": "如來耶？受、想、行、識中有如來耶？」答言：「不也，",
    "T02n0099_005:0031a27": "尊者舍利弗！」復問：「如來中有色耶？如來中",
    "T02n0099_005:0031a28": "有受、想、行、識耶？」答言：「不也，尊者舍利弗！」",
    "T02n0099_005:0031a29": "復問：「非色、受、想、行、識有如來耶？」答言：「不",
    "T02n0099_005:0031b01": "也，尊者舍利弗！」「如是，焰摩迦！如來見法真",
    "T02n0099_005:0031b02": "實、如住，無所得、無所施設，汝云何言：『我",
    "T02n0099_005:0031b03": "解知世尊所說，漏盡阿羅漢身壞命終無",
    "T02n0099_005:0031b04": "所有。』為時說耶？」答言：「不也，尊者舍利弗！」",
    "T02n0099_005:0031b05": "復問：「焰摩迦！先言：『我解知世尊所說，漏盡",
    "T02n0099_005:0031b06": "阿羅漢身壞命終無所有。』云何今復言非",
    "T02n0099_005:0031b07": "耶？」焰摩迦比丘言：「尊者舍利弗！我先不解、",
    "T02n0099_005:0031b08": "無明故，作如是惡邪見說，聞尊者舍利弗",
    "T02n0099_005:0031b09": "說已，不解、無明，一切悉斷。」復問：「焰摩迦！若",
    "T02n0099_005:0031b10": "復問：『比丘！如先惡邪見所說，今何所知見",
    "T02n0099_005:0031b11": "一切悉得遠離？』汝當云何答？」焰摩迦答言：",
    "T02n0099_005:0031b12": "「尊者舍利弗！若有來問者，我當如是答：『漏",
    "T02n0099_005:0031b13": "盡阿羅漢色無常，無常者是苦，苦者寂靜、",
    "T02n0099_005:0031b14": "清涼、永沒。受、想、行、識亦復如是。』有來問者，",
    "T02n0099_005:0031b15": "作如是答。」舍利弗言：「善哉！善哉！焰摩迦比",
    "T02n0099_005:0031b16": "丘！汝應如是答。所以者何？漏盡阿羅漢",
    "T02n0099_005:0031b17": "色無常，無常者是苦，若無常、苦者，是生",
    "T02n0099_005:0031b18": "滅法。受、想、行、識亦復如是。」尊者舍利弗說",
    "T02n0099_005:0031b19": "是法時，焰摩迦比丘遠塵離垢，得法眼淨。",
    "T02n0099_005:0031b20": "尊者舍利弗語焰摩迦比丘：「今當說譬，夫",
    "T02n0099_005:0031b21": "智者以譬得解。如長者子，長者子大富多",
    "T02n0099_005:0031b22": "財，廣求僕從，善守護財物。時，有怨家惡人，",
    "T02n0099_005:0031b23": "詐來親附，為作僕從，常伺其便，晚眠早起，",
    "T02n0099_005:0031b24": "侍息左右，謹敬其事，遜其言辭，令主意",
    "T02n0099_005:0031b25": "悅，作親友想、子想，極信不疑，不自防護，",
    "T02n0099_005:0031b26": "然後手執利刀，以斷其命。焰摩迦比丘！於",
    "T02n0099_005:0031b27": "意云何？彼惡怨家，為長者親友，非為初",
    "T02n0099_005:0031b28": "始方便，害心常伺其便，至其終耶？而彼",
    "T02n0099_005:0031b29": "長者，不能覺知，至今受害。」答言：「實爾。尊",
    "T02n0099_005:0031c01": "者！」舍利弗語焰摩迦比丘：「於意云何？彼長",
    "T02n0099_005:0031c02": "者本知彼人詐親欲害，善自防護，不受害",
    "T02n0099_005:0031c03": "耶？」答言：「如是，尊者舍利弗！」「如是，焰摩迦比",
    "T02n0099_005:0031c04": "丘！愚癡無聞凡夫於五受陰作常想、安隱",
    "T02n0099_005:0031c05": "想、不病想、我想、我所想，於此五受陰保持護",
    "T02n0099_005:0031c06": "惜，終為此五受陰怨家所害。如彼長者，為",
    "T02n0099_005:0031c07": "詐親怨家所害而不覺知。焰摩迦！多聞聖弟",
    "T02n0099_005:0031c08": "子於此五受陰，觀察如病、如癰、如刺、如殺，",
    "T02n0099_005:0031c09": "無常、苦、空、非我、非我所，於此五受陰不著、不",
    "T02n0099_005:0031c10": "受、不受故不著，不著故自覺涅槃：『我生已",
    "T02n0099_005:0031c11": "盡，梵行已立，所作已作，自知不受後有。』」尊",
    "T02n0099_005:0031c12": "者舍利弗說是法時，焰摩迦比丘不起諸",
    "T02n0099_005:0031c13": "漏，心得解脫，尊者舍利弗為焰摩迦比丘",
    "T02n0099_005:0031c14": "說法，示、教、照、喜已，從座起去。",
    "T02n0099_005:0031c15": "（一〇五）如是我聞：一時，佛住王舍城迦蘭陀竹",
    "T02n0099_005:0031c16": "園。爾時，有外道出家名仙尼，來詣佛所，恭",
    "T02n0099_005:0031c17": "敬問訊，於一面坐。白佛言：「世尊！先一日",
    "T02n0099_005:0031c18": "時，若沙門、若婆羅門、若遮羅迦、若出家，集於",
    "T02n0099_005:0031c19": "希有講堂。如是義稱，富蘭那迦葉為大眾",
    "T02n0099_005:0031c20": "主，五百弟子前後圍遶。其中有極聰慧者、",
    "T02n0099_005:0031c21": "有鈍根者，及其命終，悉不記說其所往生",
    "T02n0099_005:0031c22": "處。復有末迦梨瞿舍利子為大眾主，五",
    "T02n0099_005:0031c23": "百弟子前後圍遶。其諸弟子有聰慧者、",
    "T02n0099_005:0031c24": "有鈍根者，及其命終，悉不記說所往生處。",
    "T02n0099_005:0031c25": "如是先闍那毘羅胝子、阿耆多翅舍欽婆羅、",
    "T02n0099_005:0031c26": "迦羅拘陀迦栴延、尼揵陀若提子等，各與",
    "T02n0099_005:0031c27": "五百弟子前後圍遶，亦如前者。沙門瞿曇",
    "T02n0099_005:0031c28": "爾時亦在彼論中言。沙門瞿曇為大眾主，",
    "T02n0099_005:0031c29": "其諸弟子，有命終者。即記說言：『某生彼",
    "T02n0099_005:0032a01": "處、某生此處。』我先生疑：『云何沙門瞿曇",
    "T02n0099_005:0032a02": "得如此法？』」佛告仙尼：「汝莫生疑。以有惑",
    "T02n0099_005:0032a03": "故，彼則生疑。仙尼！當知有三種師。何等",
    "T02n0099_005:0032a04": "為三？有一師，見現在世真實是我，如所",
    "T02n0099_005:0032a05": "知說，而無能知命終後事，是名第一師出",
    "T02n0099_005:0032a06": "於世間。復次，仙尼！有一師，見現在世真實",
    "T02n0099_005:0032a07": "是我，命終之後亦見是我，如所知說。復次，",
    "T02n0099_005:0032a08": "先尼！有一師，不見現在世真實是我，亦",
    "T02n0099_005:0032a09": "復不見命終之後真實是我。「仙尼！其第一師",
    "T02n0099_005:0032a10": "見現在世真實是我，如所知說者，名曰斷",
    "T02n0099_005:0032a11": "見。彼第二師見今世後世真實是我，如所",
    "T02n0099_005:0032a12": "知說者，則是常見。彼第三師不見現在世",
    "T02n0099_005:0032a13": "真實是我，命終之後，亦不見我，是則如來、",
    "T02n0099_005:0032a14": "應、等正覺說，現法愛斷、離欲、滅盡、涅槃。」仙",
    "T02n0099_005:0032a15": "尼白佛言：「世尊！我聞世尊所說，遂更增",
    "T02n0099_005:0032a16": "疑。」佛告仙尼：「正應增疑。所以者何？此甚深",
    "T02n0099_005:0032a17": "處，難見、難知，應須甚深照微妙至到，聰慧",
    "T02n0099_005:0032a18": "所了，凡眾生類，未能辯知。所以者何？眾",
    "T02n0099_005:0032a19": "生長夜異見、異忍、異求、異欲故。」仙尼白佛",
    "T02n0099_005:0032a20": "言：「世尊！我於世尊所，心得淨信，唯願世",
    "T02n0099_005:0032a21": "尊為我說法，令我即於此座，慧眼清淨。」佛",
    "T02n0099_005:0032a22": "告仙尼：「今當為汝隨所樂說。」佛告仙尼：「色",
    "T02n0099_005:0032a23": "是常耶？為無常耶？」答言：「無常。」世尊復問：「仙",
    "T02n0099_005:0032a24": "尼！若無常者，是苦耶？」答言：「是苦。」世尊復問",
    "T02n0099_005:0032a25": "仙尼：「若無常、苦，是變易法，多聞聖弟子寧於",
    "T02n0099_005:0032a26": "中見我、異我、相在不？」答言：「不也，世尊！」「受、想、",
    "T02n0099_005:0032a27": "行、識亦復如是。」復問：「云何？仙尼！色是如",
    "T02n0099_005:0032a28": "來耶？」答言：「不也，世尊！」「受、想、行、識是如來",
    "T02n0099_005:0032a29": "耶？」答言：「不也，世尊！」復問：「仙尼！異色有",
    "T02n0099_005:0032b01": "如來耶？異受、想、行、識有如來耶？」答言：「不",
    "T02n0099_005:0032b02": "也，世尊！」復問：「仙尼！色中有如來耶？受、想、",
    "T02n0099_005:0032b03": "行、識中有如來耶？」答言：「不也，世尊！」復問：「仙",
    "T02n0099_005:0032b04": "尼！如來中有色耶？如來中有受、想、行、識耶？」",
    "T02n0099_005:0032b05": "答言：「不也，世尊！」復問：「仙尼！非色，非受、想、行、",
    "T02n0099_005:0032b06": "識有如來耶？」答言：「不也，世尊！」佛告仙尼：",
    "T02n0099_005:0032b07": "「我諸弟子聞我所說，不悉解義而起慢無",
    "T02n0099_005:0032b08": "間等；非無間等故，慢則不斷；慢不斷故，",
    "T02n0099_005:0032b09": "捨此陰已，與陰相續生。是故，仙尼！我則記",
    "T02n0099_005:0032b10": "說，是諸弟子身壞命終，生彼彼處。所以",
    "T02n0099_005:0032b11": "者何？以彼有餘慢故。「仙尼！我諸弟子於",
    "T02n0099_005:0032b12": "我所說，能解義者，彼於諸慢得無間等，",
    "T02n0099_005:0032b13": "得無間等故，諸慢則斷，諸慢斷故，身壞命終，",
    "T02n0099_005:0032b14": "更不相續。仙尼！如是弟子我不說彼捨此",
    "T02n0099_005:0032b15": "陰已，生彼彼處。所以者何？無因緣可記說",
    "T02n0099_005:0032b16": "故。欲令我記說者，當記說：『彼斷諸愛欲，",
    "T02n0099_005:0032b17": "永離有結，正意解脫，究竟苦邊。』我從昔來",
    "T02n0099_005:0032b18": "及今現在常說慢過、慢集、慢生、慢起，若於慢",
    "T02n0099_005:0032b19": "無間等觀，眾苦不生。」佛說此法時，仙尼出",
    "T02n0099_005:0032b20": "家遠塵離垢，得法眼淨。爾時，仙尼出家見",
    "T02n0099_005:0032b21": "法、得法，斷諸疑惑，不由他知，不由他",
    "T02n0099_005:0032b22": "度，於正法中，心得無畏。從座起，合掌白佛",
    "T02n0099_005:0032b23": "言：「世尊！我得於正法中出家修梵行不？」佛",
    "T02n0099_005:0032b24": "告仙尼：「汝於正法得出家、受具足戒、得",
    "T02n0099_005:0032b25": "比丘分。」爾時，仙尼得出家已，獨一靜處",
    "T02n0099_005:0032b26": "修不放逸，住如是思惟：「所以族姓子剃",
    "T02n0099_005:0032b27": "除鬚髮，正信非家，出家學道，修行梵行，見",
    "T02n0099_005:0032b28": "法自知得證：『我生已盡，梵行已立，所作已",
    "T02n0099_005:0032b29": "作，自知不受後有。』」得阿羅漢。聞佛所說，",
    "T02n0099_005:0032c01": "歡喜奉行。",
    "T02n0099_005:0032c02": "（一〇六）如是我聞：一時，佛住王舍城迦蘭陀竹",
    "T02n0099_005:0032c03": "園。爾時，有比丘名阿[少/兔]羅度，住耆闍崛山。",
    "T02n0099_005:0032c04": "時，有眾多外道出家往詣阿[少/兔]羅度所，共",
    "T02n0099_005:0032c05": "相問訊。共相問訊已，於一面住，白阿[少/兔]羅",
    "T02n0099_005:0032c06": "度言：「欲有所問，寧有閑暇為解釋不？」阿",
    "T02n0099_005:0032c07": "[少/兔]羅度語諸外道言：「隨所欲問，知者當",
    "T02n0099_005:0032c08": "答。」諸外道復問：「云何？尊者！如來死後為有",
    "T02n0099_005:0032c09": "耶？」阿[少/兔]羅度言：「如世尊說，此是無記。」又問：",
    "T02n0099_005:0032c10": "「如來死後為無耶？」阿[少/兔]羅度言：「如世尊",
    "T02n0099_005:0032c11": "說，此亦無記。」又問：「如來死後有無耶？非有",
    "T02n0099_005:0032c12": "非無耶？」阿[少/兔]羅度言：「如世尊說，此亦無記。」",
    "T02n0099_005:0032c13": "復問阿[少/兔]羅度言：「云何？尊者！如來死後有",
    "T02n0099_005:0032c14": "耶？說言無記。死後無耶？說言無記。死後",
    "T02n0099_005:0032c15": "有無耶？非有非無耶？說言無記。云何？尊者！",
    "T02n0099_005:0032c16": "沙門瞿曇為不知、不見耶？」阿[少/兔]羅度言：「世",
    "T02n0099_005:0032c17": "尊非不知、非不見。」時，諸外道於阿[少/兔]羅度",
    "T02n0099_005:0032c18": "所說，心不喜悅，呵罵已，從座起去。時，阿",
    "T02n0099_005:0032c19": "[少/兔]羅度知諸外道去已，往詣佛所，稽首佛",
    "T02n0099_005:0032c20": "足，於一面住，以諸外道所問，向佛廣說，",
    "T02n0099_005:0032c21": "白佛言：「世尊！彼如是問，我如是答，為",
    "T02n0099_005:0032c22": "順諸法說耶？得無謗世尊耶？為順法",
    "T02n0099_005:0032c23": "耶？為違法耶？無令他來難詰，墮呵責處",
    "T02n0099_005:0032c24": "耶？」佛告阿[少/兔]羅度言：「我今問汝，隨所問",
    "T02n0099_005:0032c25": "答。阿[少/兔]羅度！色為常耶？為無常耶？」答言：",
    "T02n0099_005:0032c26": "「無常。」「受、想、行、識，為常、無常耶？」答言：「無常。",
    "T02n0099_005:0032c27": "世尊！」如焰摩迦契經廣說，乃至「識是如來",
    "T02n0099_005:0032c28": "耶？」答曰：「不也。」佛告阿[少/兔]羅度：「作如是說",
    "T02n0099_005:0032c29": "者，隨順諸記，不謗如來，非為越次；如",
    "T02n0099_005:0033a01": "如來說，諸次法說，無有能來難詰訶責者。",
    "T02n0099_005:0033a02": "所以者何？我於色如實知，色集、色滅、色滅道",
    "T02n0099_005:0033a03": "跡如實知。阿[少/兔]羅度！若捨如來所作，無知",
    "T02n0099_005:0033a04": "無見說者，此非等說。」佛說此經已，阿[少/兔]羅",
    "T02n0099_005:0033a05": "度聞佛所說，歡喜奉行。",
    "T02n0099_005:0033a06": "（一〇七）如是我聞：一時，佛住婆祇國設首婆",
    "T02n0099_005:0033a07": "羅山鹿野深林中。爾時，有那拘羅長者，百",
    "T02n0099_005:0033a08": "二十歲，年耆根熟，羸劣苦病，而欲覲見世",
    "T02n0099_005:0033a09": "尊及先所宗重知識比丘，來詣佛所，稽首佛",
    "T02n0099_005:0033a10": "足，退坐一面，白佛言：「世尊！我年衰老，羸劣",
    "T02n0099_005:0033a11": "苦病，自力勉勵，覲見世尊及先所宗重知識",
    "T02n0099_005:0033a12": "比丘，唯願世尊為我說法，令我長夜安樂！」",
    "T02n0099_005:0033a13": "爾時，世尊告那拘羅長者：「善哉！長者！汝實年",
    "T02n0099_005:0033a14": "老根熟，羸劣苦患，而能自力覲見如來并",
    "T02n0099_005:0033a15": "餘宗重知識比丘。長者當知，於苦患身，常",
    "T02n0099_005:0033a16": "當修學不苦患身。」爾時，世尊為那拘羅長",
    "T02n0099_005:0033a17": "者示、教、照、喜，默然而住。那拘羅長者聞佛",
    "T02n0099_005:0033a18": "所說，歡喜隨喜，禮佛而去。時，尊者舍利弗",
    "T02n0099_005:0033a19": "去世尊不遠，坐一樹下。那拘羅長者往詣",
    "T02n0099_005:0033a20": "尊者舍利弗所，稽首禮足，退坐一面。時，尊",
    "T02n0099_005:0033a21": "者舍利弗問長者言：「汝今諸根和悅，貌色鮮",
    "T02n0099_005:0033a22": "明，於世尊所得聞深法耶？」那拘羅長者白",
    "T02n0099_005:0033a23": "舍利弗：「今日世尊為我說法，示、教、照、喜，以",
    "T02n0099_005:0033a24": "甘露法，灌我身心，是故我今諸根和悅，顏貌",
    "T02n0099_005:0033a25": "鮮明。」尊者舍利弗問長者言：「世尊為汝說",
    "T02n0099_005:0033a26": "何等法，示、教、照、喜，甘露潤澤？」那拘羅長者白",
    "T02n0099_005:0033a27": "舍利弗：「我向詣世尊所，白世尊言：『我年衰",
    "T02n0099_005:0033a28": "老，羸劣苦患，自力而來，覲見世尊及所宗重",
    "T02n0099_005:0033a29": "知識比丘。』佛告我言：『善哉！長者！汝實衰老，",
    "T02n0099_005:0033b01": "羸劣苦患，而能自力詣我及見先所宗重比",
    "T02n0099_005:0033b02": "丘。汝今於此苦患之身，常當修學不苦患",
    "T02n0099_005:0033b03": "身。』「世尊為我說如是法，示、教、照、喜，甘露潤",
    "T02n0099_005:0033b04": "澤。」尊者舍利弗問長者言：「汝向何不重問",
    "T02n0099_005:0033b05": "世尊：『云何苦患身、苦患心？云何苦患身、不苦",
    "T02n0099_005:0033b06": "患心？』」長者答言：「我以是義故，來詣尊者，唯",
    "T02n0099_005:0033b07": "願為我略說法要。」尊者舍利弗語長者言：",
    "T02n0099_005:0033b08": "「善哉！長者！汝今諦聽！當為汝說。愚癡無",
    "T02n0099_005:0033b09": "聞凡夫於色集、色滅、色患、色味、色離不如",
    "T02n0099_005:0033b10": "實知；不如實知故，愛樂於色，言色是",
    "T02n0099_005:0033b11": "我、是我所，而取攝受。彼色若壞、若異，心識",
    "T02n0099_005:0033b12": "隨轉，惱苦生；惱苦生已，恐怖、障閡、顧念、憂",
    "T02n0099_005:0033b13": "苦、結戀。於受、想、行、識亦復如是。是名身心",
    "T02n0099_005:0033b14": "苦患。「云何身苦患、心不苦患？多聞聖弟子於",
    "T02n0099_005:0033b15": "色集、色滅、色味、色患、色離如實知；如實知已，",
    "T02n0099_005:0033b16": "不生愛樂，見色是我、是我所，彼色若變、若",
    "T02n0099_005:0033b17": "異，心不隨轉惱苦生；心不隨轉惱苦生已，",
    "T02n0099_005:0033b18": "得不恐怖、障礙、顧念、結戀。受、想、行、識亦復如",
    "T02n0099_005:0033b19": "是。是名身苦患、心不苦患。」尊者舍利弗說",
    "T02n0099_005:0033b20": "是法時，那拘羅長者得法眼淨。爾時，那拘羅",
    "T02n0099_005:0033b21": "長者見法、得法、知法、入法，度諸狐疑，不",
    "T02n0099_005:0033b22": "由於他，於正法中，心得無畏。從座起，整",
    "T02n0099_005:0033b23": "衣服，恭敬合掌，白尊者舍利弗：「我已超、已",
    "T02n0099_005:0033b24": "度，我今歸依佛、法、僧寶，為優婆塞，證知",
    "T02n0099_005:0033b25": "我，我今盡壽歸依三寶。」爾時，那拘羅長者",
    "T02n0099_005:0033b26": "聞尊者舍利弗所說，歡喜隨喜，作禮而",
    "T02n0099_005:0033b27": "去。",
    "T02n0099_005:0033b28": "（一〇八）如是我聞：一時，佛住釋氏天現聚落。",
    "T02n0099_005:0033b29": "爾時，有西方眾多比丘欲還西方安居，詣",
    "T02n0099_005:0033c01": "世尊所，稽首佛足，退坐一面。爾時，世尊",
    "T02n0099_005:0033c02": "為其說法，示、教、照、喜。種種示、教、照、喜已，時",
    "T02n0099_005:0033c03": "西方眾多比丘從座起，合掌白佛言：「世尊！",
    "T02n0099_005:0033c04": "我西方眾多比丘欲還西方安居，今請奉",
    "T02n0099_005:0033c05": "辭。」佛告西方諸比丘：「汝辭舍利弗未？」答言：",
    "T02n0099_005:0033c06": "「未辭。」佛告西方諸比丘：「舍利弗淳修梵行，",
    "T02n0099_005:0033c07": "汝當奉辭，能令汝等以義饒益，長夜安樂。」",
    "T02n0099_005:0033c08": "時，西方諸比丘辭退欲去。時，尊者舍利弗",
    "T02n0099_005:0033c09": "去佛不遠，坐一堅固樹下，西方諸比丘往",
    "T02n0099_005:0033c10": "詣尊者舍利弗所，稽首禮足，退坐一面，白",
    "T02n0099_005:0033c11": "尊者舍利弗言：「我等欲還西方安居，故來",
    "T02n0099_005:0033c12": "奉辭。」舍利弗言：「汝等辭世尊未？」答言：「已",
    "T02n0099_005:0033c13": "辭。」舍利弗言：「汝等還西方，處處異國，種種",
    "T02n0099_005:0033c14": "異眾，必當問汝。汝等今於世尊所，聞善",
    "T02n0099_005:0033c15": "說法，當善受、善持、善觀、善入，足能為彼具",
    "T02n0099_005:0033c16": "足宣說，不毀佛耶？不令彼眾難問、詰責、",
    "T02n0099_005:0033c17": "墮負處耶？」彼諸比丘白舍利弗：「我等為聞",
    "T02n0099_005:0033c18": "法故，來詣尊者，唯願尊者具為我說，哀",
    "T02n0099_005:0033c19": "愍故！」尊者舍利弗告諸比丘：「閻浮提人聰",
    "T02n0099_005:0033c20": "明利根，若剎利、若婆羅門、若長者、若沙門，",
    "T02n0099_005:0033c21": "必當問汝：『汝彼大師云何說法？以何教",
    "T02n0099_005:0033c22": "教汝？』當答言：『大師唯說調伏欲貪，以此",
    "T02n0099_005:0033c23": "教教。』「當復問汝：『於何法中調伏欲貪？』",
    "T02n0099_005:0033c24": "當復答言：『大師唯說於彼色陰調伏欲貪，",
    "T02n0099_005:0033c25": "於受、想、行、識陰調伏欲貪，我大師如是說",
    "T02n0099_005:0033c26": "法。』「彼當復問：『欲貪有何過患故，大師說",
    "T02n0099_005:0033c27": "於色調伏欲貪？受、想、行、識調伏欲貪？』汝復",
    "T02n0099_005:0033c28": "應答言：『若於色欲不斷、貪不斷、愛不斷、念",
    "T02n0099_005:0033c29": "不斷、渴不斷者，彼色若變、若異，則生憂、悲、",
    "T02n0099_005:0034a01": "惱、苦。受、想、行、識亦復如是。見欲貪有如是",
    "T02n0099_005:0034a02": "過故，於色調伏欲貪，於受、想、行、識調伏欲",
    "T02n0099_005:0034a03": "貪。』「彼復當問：『見斷欲貪，有何福利故，大",
    "T02n0099_005:0034a04": "師說於色調伏欲貪，於受、想、行、識調伏欲",
    "T02n0099_005:0034a05": "貪？』當復答言：『若於色斷欲、斷貪、斷念、斷愛、",
    "T02n0099_005:0034a06": "斷渴，彼色若變、若異，不起憂、悲、惱、苦。受、想、",
    "T02n0099_005:0034a07": "行、識亦復如是。』「諸尊！若受諸不善法因緣",
    "T02n0099_005:0034a08": "故，今得現法樂住，不苦、不礙、不惱、不熱，身",
    "T02n0099_005:0034a09": "壞命終生於善處者，世尊終不說言：『當斷",
    "T02n0099_005:0034a10": "諸不善法。亦不教人於佛法中修諸梵行，",
    "T02n0099_005:0034a11": "得盡苦邊。以受諸不善法因緣故，今現",
    "T02n0099_005:0034a12": "法苦住，障礙熱惱，身壞命終，墮惡道中。』是",
    "T02n0099_005:0034a13": "故世尊說言：『當斷不善法，於佛法中修諸",
    "T02n0099_005:0034a14": "梵行，平等盡苦，究竟苦邊。』「若受諸善法因",
    "T02n0099_005:0034a15": "緣，現法苦住，障礙熱惱，身壞命終墮惡道",
    "T02n0099_005:0034a16": "中者，世尊終不說受持善法，於佛法中，修",
    "T02n0099_005:0034a17": "諸梵行，平等盡苦，究竟苦邊。受持善法，現",
    "T02n0099_005:0034a18": "法樂住，不苦、不礙、不惱、不熱，身壞命終，生",
    "T02n0099_005:0034a19": "於善處，是故世尊讚歎、教人受諸善法，於",
    "T02n0099_005:0034a20": "佛法中，修諸梵行，平等盡苦，究竟苦邊。」尊",
    "T02n0099_005:0034a21": "者舍利弗說是法時，西方諸比丘不起諸",
    "T02n0099_005:0034a22": "漏，心得解脫。尊者舍利弗說是法時，諸比",
    "T02n0099_005:0034a23": "丘歡喜隨喜，作禮而去。",
    "T02n0099_005:0034a24": "（一〇九）如是我聞：一時，佛住舍衛國祇樹給",
    "T02n0099_005:0034a25": "孤獨園。爾時，世尊告諸比丘：「譬如池水方",
    "T02n0099_005:0034a26": "五十由旬，深亦如是，其水盈滿。復有士",
    "T02n0099_005:0034a27": "夫，以毛、以草，或以指爪，以渧彼水。諸",
    "T02n0099_005:0034a28": "比丘！於意云何？彼士夫水渧為多，池水為",
    "T02n0099_005:0034a29": "多？」比丘白佛：「彼士夫以毛、以草，或以指",
    "T02n0099_005:0034b01": "爪，所渧之水少，少不足言；池水甚多，百千",
    "T02n0099_005:0034b02": "萬倍，不可為比。」「如是。諸比丘！見諦者所",
    "T02n0099_005:0034b03": "斷眾苦，如彼池水，於未來世，永不復生。」",
    "T02n0099_005:0034b04": "爾時，世尊說是法已，入室坐禪。時，尊者舍",
    "T02n0099_005:0034b05": "利弗於眾中坐，世尊入室去後，告諸比",
    "T02n0099_005:0034b06": "丘：「未曾所聞！世尊今日善說池譬。所以者",
    "T02n0099_005:0034b07": "何？聖弟子具足見諦，得無間等果，若凡俗邪",
    "T02n0099_005:0034b08": "見、身見根本、身見集、身見生、身見起；謂憂慼",
    "T02n0099_005:0034b09": "隱覆，慶吉保惜，說我、說眾生、說奇特矜舉。",
    "T02n0099_005:0034b10": "如是眾邪，悉皆除滅，斷除根本，如折多羅",
    "T02n0099_005:0034b11": "樹，於未來世更不復生。「諸比丘！何等為見",
    "T02n0099_005:0034b12": "諦聖弟子斷上眾邪，於未來世永不復起？",
    "T02n0099_005:0034b13": "愚癡無聞凡夫見色是我、異我、我在色、色在",
    "T02n0099_005:0034b14": "我；見受、想、行、識，是我、異我、我在識、識在我。",
    "T02n0099_005:0034b15": "「云何見色是我？得地一切入處正受，觀已，",
    "T02n0099_005:0034b16": "作是念：『地即是我，我即是地，我及地唯一",
    "T02n0099_005:0034b17": "無二，不異不別。』如是水、火、風、青、黃、赤、白一",
    "T02n0099_005:0034b18": "切入處正受，觀已，作是念：『行即是我，我即",
    "T02n0099_005:0034b19": "是行，唯一無二，不異不別。』如是於一切入",
    "T02n0099_005:0034b20": "處，一一計我，是名色即是我。云何見色異",
    "T02n0099_005:0034b21": "我？若彼見受是我，見受是我已，見色是",
    "T02n0099_005:0034b22": "我所，或見想、行、識即是我，見色是我所。「云",
    "T02n0099_005:0034b23": "何見我中色？謂見受是我，色在我中；又見",
    "T02n0099_005:0034b24": "想、行、識即是我，色在我中。云何見色中我？",
    "T02n0099_005:0034b25": "謂見受即是我，於色中住，入於色，周遍",
    "T02n0099_005:0034b26": "其四體；見想，行，識是我，於色中住，周遍",
    "T02n0099_005:0034b27": "其四體，是名色中我。「云何見受即是我？謂",
    "T02n0099_005:0034b28": "六受身——眼觸生受，耳、鼻、舌、身、意觸生受。",
    "T02n0099_005:0034b29": "此六受身一一見是我，我是受，是名受即",
    "T02n0099_005:0034c01": "是我。云何見受異我？謂見色是我，受是我",
    "T02n0099_005:0034c02": "所；謂想、行、識是我，受是我所，是名受異我。",
    "T02n0099_005:0034c03": "「云何見我中受？謂色是我，受在其中，想、行、",
    "T02n0099_005:0034c04": "識是我，受在其中。云何見受中我？謂色",
    "T02n0099_005:0034c05": "是我，於受中住，周遍其四體；想、行、識是",
    "T02n0099_005:0034c06": "我，於受中住，周遍其四體，是名受中我。「云",
    "T02n0099_005:0034c07": "何見想即是我？謂六想身——眼觸生想，耳、鼻、",
    "T02n0099_005:0034c08": "舌、身、意觸生想。此六想身一一見是我，是",
    "T02n0099_005:0034c09": "名想即是我。云何見想異我？謂見色是我，",
    "T02n0099_005:0034c10": "想是我所，識是我，想是我所，是名想異",
    "T02n0099_005:0034c11": "我。「云何見我中想？謂色是我，想在中住，",
    "T02n0099_005:0034c12": "受、行、識是我，想在中住。云何見想中我？",
    "T02n0099_005:0034c13": "謂色是我，於想中住，周遍其四體，是名",
    "T02n0099_005:0034c14": "想中我。「云何見行是我？謂六思身——眼觸生",
    "T02n0099_005:0034c15": "思，耳、鼻、舌、身意觸生思。於此六思身一",
    "T02n0099_005:0034c16": "一見是我，是名行即是我。云何見行異我？",
    "T02n0099_005:0034c17": "謂色是我，行是我所。受、想、識是我，行是我",
    "T02n0099_005:0034c18": "所，是名行異我。「云何見我中行？謂色是",
    "T02n0099_005:0034c19": "我，行在中住。受、想、行、識是我，行在中住，是",
    "T02n0099_005:0034c20": "謂我中行。云何見行中我？謂色是我，於行",
    "T02n0099_005:0034c21": "中住，周遍其四體，謂受、想、識是我，於行中",
    "T02n0099_005:0034c22": "住，周遍其四體，是名行中我。「云何見識即",
    "T02n0099_005:0034c23": "是我？謂六識身——眼識，耳、鼻、舌、身、意識身。於",
    "T02n0099_005:0034c24": "此六識身一一見是我，是名識即是我。云",
    "T02n0099_005:0034c25": "何見識異我？見色是我，識是我所，見",
    "T02n0099_005:0034c26": "受、想、行是我，識是我所，是名識異我。「云何",
    "T02n0099_005:0034c27": "見我中識？謂色是我，識在中住。受、想、行是",
    "T02n0099_005:0034c28": "我，識在中住，是名我中識。云何識中我？",
    "T02n0099_005:0034c29": "謂色是我，於識中住，周遍其四體。受、想、行",
    "T02n0099_005:0035a01": "是我，於識中住，周遍其四體，是名識中",
    "T02n0099_005:0035a02": "我。「如是聖弟子見四真諦，得無間等果，斷",
    "T02n0099_005:0035a03": "諸邪見，於未來世永不復起。所有諸色，若",
    "T02n0099_005:0035a04": "過去、若未來、若現在、若內、若外、若麤、若細、若",
    "T02n0099_005:0035a05": "好、若醜、若遠、若近，一向積聚，作如是觀：『一",
    "T02n0099_005:0035a06": "切無常、一切苦、一切空、一切非我，不應愛",
    "T02n0099_005:0035a07": "樂、攝受、保持。受、想、行、識亦復如是，不應愛",
    "T02n0099_005:0035a08": "樂、攝受、保持。』如是觀，善繫心住，不愚於法。",
    "T02n0099_005:0035a09": "復觀精進，離諸懈怠，心得喜樂，身心猗息，",
    "T02n0099_005:0035a10": "寂靜捨住，具諸道品，修行滿足，永離諸惡，",
    "T02n0099_005:0035a11": "非不消煬，非不寂滅。滅而不起，減而不",
    "T02n0099_005:0035a12": "增，斷而不生，不取不著，自覺涅槃：『我",
    "T02n0099_005:0035a13": "生已盡，梵行已立，所作已作，自知不受後",
    "T02n0099_005:0035a14": "有。』」舍利弗說是法時，六十比丘不受諸",
    "T02n0099_005:0035a15": "漏，心得解脫。佛說此經已，諸比丘聞佛所",
    "T02n0099_005:0035a16": "說，歡喜奉行。",
    "T02n0099_005:0035a17": "（一一〇）如是我聞：一時，佛住毘舍離獼猴池",
    "T02n0099_005:0035a18": "側。毘舍離國有尼揵子，聰慧明哲，善解諸",
    "T02n0099_005:0035a19": "論，有聰明慢。所廣集諸論，妙智入微，為",
    "T02n0099_005:0035a20": "眾說法，超諸論師，每作是念：「諸沙門、婆羅",
    "T02n0099_005:0035a21": "門無敵我者，乃至如來亦能共論。諸論師",
    "T02n0099_005:0035a22": "輩，聞我名者，頭額津腋下汗，毛孔流水；我",
    "T02n0099_005:0035a23": "論議風，能偃草折樹，摧破金石，伏諸龍",
    "T02n0099_005:0035a24": "象，何況人間諸論師輩，能當我者！」時，有比",
    "T02n0099_005:0035a25": "丘名阿濕波誓，晨朝著衣持鉢，威儀詳",
    "T02n0099_005:0035a26": "序，端視平涉，入城乞食。爾時，薩遮尼揵",
    "T02n0099_005:0035a27": "子，有少緣事，詣諸聚落，從城門出，遙",
    "T02n0099_005:0035a28": "見比丘阿濕波誓，即詣其所，問言：「沙門瞿",
    "T02n0099_005:0035a29": "曇為諸弟子云何說法？以何等法教諸",
    "T02n0099_005:0035b01": "弟子，令其修習？」阿濕波誓言：「火種居士！",
    "T02n0099_005:0035b02": "世尊如是說法教諸弟子，令隨修學。言：『諸",
    "T02n0099_005:0035b03": "比丘！於色當觀無我，受、想、行、識當觀無",
    "T02n0099_005:0035b04": "我。此五受陰勤方便觀，如病、如癰、如刺、如",
    "T02n0099_005:0035b05": "殺，無常、苦、空、非我。』」薩遮尼揵子聞此語，",
    "T02n0099_005:0035b06": "心不喜，作是言：「阿濕波誓！汝必誤聽，沙",
    "T02n0099_005:0035b07": "門瞿曇終不作是說。若沙門瞿曇作是說",
    "T02n0099_005:0035b08": "者，則是邪見，我當詣彼難詰令止。」爾時，",
    "T02n0099_005:0035b09": "薩遮尼犍子往詣聚落，諸離車等集會",
    "T02n0099_005:0035b10": "之處，語諸離車言：「我今日見沙門瞿曇第",
    "T02n0099_005:0035b11": "一弟子，名阿濕波誓，薄共論議，若如其所",
    "T02n0099_005:0035b12": "說者，我當詣彼沙門瞿曇，與共論議，進",
    "T02n0099_005:0035b13": "却迴轉，必隨我意。「譬如士夫刈拔茇草，",
    "T02n0099_005:0035b14": "手執其莖，空中抖擻，除諸亂穢；我亦如是，",
    "T02n0099_005:0035b15": "與沙門瞿曇論議難詰，執其要領，進却迴",
    "T02n0099_005:0035b16": "轉，隨其所欲，去其邪說。「如沽酒家執其",
    "T02n0099_005:0035b17": "酒囊，壓取清醇，去其糟滓；我亦如是，詣",
    "T02n0099_005:0035b18": "沙門瞿曇論議難詰，進却迴轉，取其清真，",
    "T02n0099_005:0035b19": "去諸邪說。「如織席師，以席盛諸穢物，欲市",
    "T02n0099_005:0035b20": "賣時，以水洗澤，去諸臭穢；我亦如是，詣",
    "T02n0099_005:0035b21": "沙門瞿曇所，與共論議，進却迴轉，執其綱",
    "T02n0099_005:0035b22": "領，去諸穢說。「譬如王家調象之師，牽大",
    "T02n0099_005:0035b23": "醉象，入深水中，洗其身體、四支、耳、鼻，周",
    "T02n0099_005:0035b24": "遍沐浴，去諸麁穢；我亦如是，詣沙門",
    "T02n0099_005:0035b25": "瞿曇所，論議難詰，進却迴轉，隨意自在，",
    "T02n0099_005:0035b26": "執其要領，去諸穢說。汝諸離車，亦應共",
    "T02n0099_005:0035b27": "往觀其得失。」中有離車作如是言：「若薩遮",
    "T02n0099_005:0035b28": "尼犍子能與沙門瞿曇共論議者，無",
    "T02n0099_005:0035b29": "有是處。」復有說言：「薩遮尼犍子聰慧利",
    "T02n0099_005:0035c01": "根，能共論議。」時有五百離車與薩遮尼",
    "T02n0099_005:0035c02": "犍子共詣佛所，為論議故。爾時，世尊",
    "T02n0099_005:0035c03": "於大林中，坐一樹下，住於天住。時，有眾",
    "T02n0099_005:0035c04": "多比丘出房外林中經行，遙見薩遮尼犍",
    "T02n0099_005:0035c05": "子來，漸漸詣諸比丘所，問諸比丘言：「沙",
    "T02n0099_005:0035c06": "門瞿曇住在何所？」比丘答言：「在大林中，",
    "T02n0099_005:0035c07": "依一樹下，住於天住。」薩遮尼犍子即詣",
    "T02n0099_005:0035c08": "佛所，恭敬問訊，於一面坐。諸離車長者",
    "T02n0099_005:0035c09": "亦詣佛所，有恭敬者，有合掌問訊者，問",
    "T02n0099_005:0035c10": "訊已，於一面住。時，薩遮尼犍子白佛言：",
    "T02n0099_005:0035c11": "「我聞瞿曇作如是說法，作如是教授諸",
    "T02n0099_005:0035c12": "弟子——教諸弟子於色觀察無我，受、想、行、",
    "T02n0099_005:0035c13": "識觀察無我，此五受陰勤方便觀察，如病、",
    "T02n0099_005:0035c14": "如癰、如刺、如殺，無常、苦、空、非我。——為是瞿",
    "T02n0099_005:0035c15": "曇有如是教，為是傳者毀瞿曇耶？如說",
    "T02n0099_005:0035c16": "說耶？不如說說耶？如法說耶？法次法說耶？",
    "T02n0099_005:0035c17": "無有異忍來相難詰，令墮負處耶？」佛告",
    "T02n0099_005:0035c18": "薩遮尼犍子：「如汝所聞，彼如說說、如法",
    "T02n0099_005:0035c19": "說、法次法說，非為謗毀，亦無難問令墮負",
    "T02n0099_005:0035c20": "處。所以者何？我實為諸弟子如是說法，",
    "T02n0099_005:0035c21": "我實常教諸弟子，令隨順法教，令觀色無",
    "T02n0099_005:0035c22": "我。受、想、行、識無我，觀此五受陰如病，如",
    "T02n0099_005:0035c23": "癰、如刺、如殺，無常、苦、空、非我。」薩遮尼犍",
    "T02n0099_005:0035c24": "子白佛言：「瞿曇！我今當說譬。」佛告薩遮",
    "T02n0099_005:0035c25": "尼犍子：「宜知是時。」「譬如世間一切所作",
    "T02n0099_005:0035c26": "皆依於地。如是色是我人，善惡從生；受、想、",
    "T02n0099_005:0035c27": "行、識是我人，善惡從生。又復譬如人界、",
    "T02n0099_005:0035c28": "神界、藥草、樹木，皆依於地而得生長；如",
    "T02n0099_005:0035c29": "是色是我人，受、想、行、識是我人。」佛告火種",
    "T02n0099_005:0036a01": "居士：「汝言色是我人，受、想、行、識是我人耶？」",
    "T02n0099_005:0036a02": "答言：「如是，瞿曇！色是我人，受、想、行、識是我",
    "T02n0099_005:0036a03": "人。此等諸眾悉作是說。」佛告火種居士：",
    "T02n0099_005:0036a04": "「且立汝論本，用引眾人為？」薩遮尼犍子",
    "T02n0099_005:0036a05": "白佛言：「色實是我人。」佛告火種居士：「我今",
    "T02n0099_005:0036a06": "問汝，隨意答我。譬如國王，於自國土有",
    "T02n0099_005:0036a07": "罪過者，若殺、若縛、若擯、若鞭、斷絕手足；",
    "T02n0099_005:0036a08": "若有功者，賜其象馬、車乘、城邑、財寶，悉能",
    "T02n0099_005:0036a09": "爾不？」答言：「能爾。瞿曇！」佛告火種居士：「凡",
    "T02n0099_005:0036a10": "是主者，悉得自在不？」答言：「如是，瞿曇！」佛",
    "T02n0099_005:0036a11": "告火種居士：「汝言色是我，受、想、行、識即是",
    "T02n0099_005:0036a12": "我，得隨意自在，令彼如是，不令如是耶？」",
    "T02n0099_005:0036a13": "時，薩遮尼犍子默然而住。佛告火種居士：",
    "T02n0099_005:0036a14": "「速說！速說！何故默然？」如是再三，薩遮尼犍",
    "T02n0099_005:0036a15": "子猶故默然。時，有金剛力鬼神持金剛",
    "T02n0099_005:0036a16": "杵，猛火熾然，在虛空中臨薩遮尼犍子",
    "T02n0099_005:0036a17": "頭上，作是言：「世尊再三問，汝何故不答？我",
    "T02n0099_005:0036a18": "當以金剛杵碎破汝頭，令作七分。」佛神",
    "T02n0099_005:0036a19": "力故，唯令薩遮尼犍子見金剛神，餘眾",
    "T02n0099_005:0036a20": "不見。薩遮尼犍子得大恐怖，白佛言：「不",
    "T02n0099_005:0036a21": "爾。瞿曇！」佛告薩遮尼犍子：「徐徐思惟，然",
    "T02n0099_005:0036a22": "後解說。汝先於眾中說色是我，受、想、行、",
    "T02n0099_005:0036a23": "識是我，而今言不？前後相違。汝先常說言：",
    "T02n0099_005:0036a24": "『色是我，受、想、行、識是我。』火種居士！我今問",
    "T02n0099_005:0036a25": "汝，色為常耶？為無常耶？」答言：「無常。瞿",
    "T02n0099_005:0036a26": "曇！」復問：「無常者，是苦耶？」答言：「是苦。瞿曇！」",
    "T02n0099_005:0036a27": "復問：「無常、苦者，是變易法，多聞聖弟子寧",
    "T02n0099_005:0036a28": "於中見我、異我、相在不？」答曰：「不也，瞿曇！」",
    "T02n0099_005:0036a29": "受、想、行、識亦如是說。佛告火種居士：「汝好",
    "T02n0099_005:0036b01": "思而後說。」復問火種居士：「若於色未離貪、",
    "T02n0099_005:0036b02": "未離欲、未離念、未離愛、未離渴，彼色若",
    "T02n0099_005:0036b03": "變、若異，當生憂、悲、惱、苦不？」答曰：「如是，瞿",
    "T02n0099_005:0036b04": "曇！」受、想、行、識亦如是說。復問：「火種居士！於",
    "T02n0099_005:0036b05": "色離貪、離欲、離念、離愛、離渴，彼色若變、若",
    "T02n0099_005:0036b06": "異，則不生憂、悲、惱、苦耶？」答曰：「如是。瞿曇！",
    "T02n0099_005:0036b07": "如實無異。」受、想、行、識亦如是說。「火種居士！",
    "T02n0099_005:0036b08": "譬如士夫身嬰眾苦，常與苦俱，彼苦不斷",
    "T02n0099_005:0036b09": "不捨，當得樂不？」答言：「不也，瞿曇！」「如是，火",
    "T02n0099_005:0036b10": "種居士！身嬰眾苦，常與苦俱，彼苦不斷、",
    "T02n0099_005:0036b11": "不捨，不得樂也。火種居士！譬如士夫持斧",
    "T02n0099_005:0036b12": "入山，求堅實材。見芭蕉樹洪大傭直，即",
    "T02n0099_005:0036b13": "斷其根葉，剽剝其皮，乃至窮盡，都無堅",
    "T02n0099_005:0036b14": "實。火種居士！汝亦如是，自立論端。我今",
    "T02n0099_005:0036b15": "善求真實之義，都無堅實，如芭蕉樹也，",
    "T02n0099_005:0036b16": "而於此眾中敢有所說。我不見沙門、婆羅",
    "T02n0099_005:0036b17": "門中，所知、所見能與如來、應、等正覺所知、所",
    "T02n0099_005:0036b18": "見共論議，不摧伏者。而便自說：『我論議",
    "T02n0099_005:0036b19": "風，偃草折樹，能破金石，調伏龍象，要能",
    "T02n0099_005:0036b20": "令彼額津腋汗，毛孔水流。』汝今自論己義而",
    "T02n0099_005:0036b21": "不自立，先所誇說能伏彼相，今盡自取，",
    "T02n0099_005:0036b22": "而不能動如來一毛。」爾時，世尊於大眾中，",
    "T02n0099_005:0036b23": "被欝多羅僧，現胸而示：「汝等試看，能動",
    "T02n0099_005:0036b24": "如來一毛以不？」爾時，薩遮尼犍子默然低",
    "T02n0099_005:0036b25": "頭，慚愧失色。爾時，眾中有一離車，名突",
    "T02n0099_005:0036b26": "目佉，從座起，整衣服，合掌白佛言：「世",
    "T02n0099_005:0036b27": "尊！聽我說譬。」佛告突目佉：「宜知是時。」突",
    "T02n0099_005:0036b28": "目佉白佛言：「世尊！譬如有人執持斗斛，於",
    "T02n0099_005:0036b29": "大聚穀中，取二三斛，今此薩遮尼犍子亦",
    "T02n0099_005:0036c01": "復如是。世尊！譬如長者巨富多財，忽有",
    "T02n0099_005:0036c02": "罪過，一切財物悉入王家，薩遮尼犍子",
    "T02n0099_005:0036c03": "亦復如是。所有才辯悉為如來之所攝受。",
    "T02n0099_005:0036c04": "「譬如城邑聚落邊有大水，男女大小悉入",
    "T02n0099_005:0036c05": "水戲，取水中蟹，截斷其足，置於陸地，以",
    "T02n0099_005:0036c06": "無足故，不能還復入於大水。薩遮尼犍",
    "T02n0099_005:0036c07": "子亦復如是。諸有才辯悉為如來之所",
    "T02n0099_005:0036c08": "斷截，終不復敢重詣如來命敵論議。」爾",
    "T02n0099_005:0036c09": "時，薩遮尼犍子忿怒熾盛，罵唾突目佉離",
    "T02n0099_005:0036c10": "車言：「汝麁疏物！不審諦何為其鳴？吾自與",
    "T02n0099_005:0036c11": "沙門瞿曇論，何豫汝事？」薩遮尼犍子呵",
    "T02n0099_005:0036c12": "罵突目佉已，復白佛言：「置彼凡輩鄙賤",
    "T02n0099_005:0036c13": "之說，我今別有所問。」佛告薩遮尼犍子：",
    "T02n0099_005:0036c14": "「恣汝所問，當隨問答。」「云何？瞿曇！為弟子",
    "T02n0099_005:0036c15": "說法，令離疑惑？」佛告火種居士：「我為諸",
    "T02n0099_005:0036c16": "弟子說諸所有色，若過去、若未來、若現在，",
    "T02n0099_005:0036c17": "若內、若外，若麁、若細，若好、若醜，若遠、若近，",
    "T02n0099_005:0036c18": "彼一切如實觀察非我、非異我、不相在；受、",
    "T02n0099_005:0036c19": "想、行、識亦復如是。彼學必見跡不斷壞，堪",
    "T02n0099_005:0036c20": "任成就，厭離知見，守甘露門，雖非一切",
    "T02n0099_005:0036c21": "悉得究竟，且向涅槃。如是弟子從我教",
    "T02n0099_005:0036c22": "法，得離疑惑。」復問：「瞿曇！復云何教諸弟",
    "T02n0099_005:0036c23": "子，於佛法得盡諸漏、無漏，心解脫、慧解脫，",
    "T02n0099_005:0036c24": "現法自知作證：『我生已盡，梵行已立，所作",
    "T02n0099_005:0036c25": "已作，自知不受後有。』？」佛告火種居士：「正",
    "T02n0099_005:0036c26": "以此法，諸所有色，若過去、若未來、若現在，",
    "T02n0099_005:0036c27": "若內、若外，若麁、若細，若好、若醜，若遠、若近，",
    "T02n0099_005:0036c28": "彼一切如實知非我、非異我、不相在；受、想、",
    "T02n0099_005:0036c29": "行、識亦復如是。彼於爾時成就三種無",
    "T02n0099_005:0037a01": "上——智無上、解脫無上、解脫知見無上。成",
    "T02n0099_005:0037a02": "就三種無上已，於大師所恭敬、尊重、供養",
    "T02n0099_005:0037a03": "如佛。世尊覺一切法，即以此法調伏弟",
    "T02n0099_005:0037a04": "子，令得安隱、令得無畏、調伏寂靜、究竟",
    "T02n0099_005:0037a05": "涅槃。世尊為涅槃故，為弟子說法。火種居",
    "T02n0099_005:0037a06": "士！我諸弟子於此法中，得盡諸漏，得心",
    "T02n0099_005:0037a07": "解脫，得慧解脫，於現法中自知作證：『我",
    "T02n0099_005:0037a08": "生已盡，梵行已立，所作已作，自知不受後",
    "T02n0099_005:0037a09": "有。』」薩遮尼犍子白佛言：「瞿曇！猶如壯夫，",
    "T02n0099_005:0037a10": "鋒刃亂下，猶可得免；瞿曇論手，難可得",
    "T02n0099_005:0037a11": "脫。如盛毒蛇，猶可得避；曠澤猛火，猶",
    "T02n0099_005:0037a12": "可得避；兇惡醉象，亦可得免；狂餓師子，",
    "T02n0099_005:0037a13": "悉可得免；沙門瞿曇論議手中，難可得",
    "T02n0099_005:0037a14": "脫。非我凡品，輕躁鄙夫，論具不備，以論議",
    "T02n0099_005:0037a15": "故，來詣瞿曇。「沙門瞿曇！此毘舍離豐樂國",
    "T02n0099_005:0037a16": "土，有遮波梨支提、漆菴羅樹支提、多子支",
    "T02n0099_005:0037a17": "提、瞿曇在拘樓陀支提、婆羅受持支提、捨",
    "T02n0099_005:0037a18": "重擔支提、力士寶冠支提。世尊！當安樂於",
    "T02n0099_005:0037a19": "此毘舍離國，諸天、魔、梵、沙門、婆羅門，及諸世",
    "T02n0099_005:0037a20": "間，於世尊所，常得恭敬、奉事、供養，令此",
    "T02n0099_005:0037a21": "諸天、魔、梵、沙門、婆羅門，長夜安樂。唯願止此，",
    "T02n0099_005:0037a22": "明朝與諸大眾，受我薄食。」爾時，世尊默然",
    "T02n0099_005:0037a23": "而許。時，薩遮尼犍子知佛世尊默然受",
    "T02n0099_005:0037a24": "請已，歡喜隨喜，從座起去。爾時，薩遮尼",
    "T02n0099_005:0037a25": "犍子於彼道中，語諸離車：「我已請沙門",
    "T02n0099_005:0037a26": "瞿曇及諸大眾，供設飯食，汝等人各辦一",
    "T02n0099_005:0037a27": "釜食，送至我所。」諸離車各還其家，星夜供",
    "T02n0099_005:0037a28": "辦，晨朝送至薩遮尼犍子所。薩遮尼犍",
    "T02n0099_005:0037a29": "子晨朝灑掃敷座，供辦淨水，遣使詣佛，",
    "T02n0099_005:0037b01": "白言：「時到。」爾時，世尊與諸大眾，著衣持鉢，",
    "T02n0099_005:0037b02": "往薩遮尼犍子所，大眾前坐。薩遮尼犍",
    "T02n0099_005:0037b03": "子自手奉施清淨飲食，充足大眾。食已，洗",
    "T02n0099_005:0037b04": "鉢竟。薩遮尼犍子知佛食竟，洗鉢已，取",
    "T02n0099_005:0037b05": "一卑床於佛前坐。爾時，世尊為薩遮尼",
    "T02n0099_005:0037b06": "犍子說隨喜偈言：",
    "T02n0099_005:0037b07": "「於諸大會中，　　奉火為其最；",
    "T02n0099_005:0037b08": "　闈陀經典中，　　婆毘諦為最；",
    "T02n0099_005:0037b09": "　人中王為最，　　諸河海為最，",
    "T02n0099_005:0037b10": "　諸星月為最，　　諸明日為最，",
    "T02n0099_005:0037b11": "　十方天人中，　　等正覺為最。」",
    "T02n0099_005:0037b12": "爾時，世尊為薩遮尼犍子種種說法，示、",
    "T02n0099_005:0037b13": "教、照、喜已，還歸本處。時，諸比丘於彼道中",
    "T02n0099_005:0037b14": "眾共論議：「五百離車各為薩遮尼犍子",
    "T02n0099_005:0037b15": "供辦飲食，彼諸離車於何得福？薩遮尼犍",
    "T02n0099_005:0037b16": "子於何得福？」爾時，諸比丘還自住處，舉",
    "T02n0099_005:0037b17": "衣鉢，洗足已，至世尊所，頭面禮足，退坐",
    "T02n0099_005:0037b18": "一面，白佛言：「世尊！我等向於路中自共",
    "T02n0099_005:0037b19": "論議，五百離車為薩遮尼犍子供辦飲",
    "T02n0099_005:0037b20": "食，供養世尊、諸大眾。彼諸離車於何得福？",
    "T02n0099_005:0037b21": "薩遮尼犍子於何得福？」佛告諸比丘：「彼",
    "T02n0099_005:0037b22": "諸離車供辦飲食，為薩遮尼犍子，於薩",
    "T02n0099_005:0037b23": "遮尼犍子所因緣得福，薩遮尼犍子得",
    "T02n0099_005:0037b24": "福佛功德。彼諸離車得施有貪、恚、癡因緣果",
    "T02n0099_005:0037b25": "報，薩遮尼犍子得施無貪、恚、癡因緣果報。」",
    "T02n0099_005:0037b26": "　彼多羅十問　　差摩、焰、仙尼",
    "T02n0099_005:0037b27": "　阿[少/兔]羅、長者　　西、毛端、薩遮",
    "T02n0099_005:0037b28": "雜阿含經卷第五"
}