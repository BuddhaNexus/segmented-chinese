{
    "T13n0399_001:0452a21": "寶女所問經卷第一",
    "T13n0399_001:0452a23": "西晉月支三藏竺法護譯",
    "T13n0399_001:0452a24": "問慧品第一",
    "T13n0399_001:0452a25": "聞如是：一時，佛遊於如來寶淨高座，則為如",
    "T13n0399_001:0452a26": "來之所建立，積無極德已為莊嚴，所遊道",
    "T13n0399_001:0452a27": "場佛慧報應，蠲除所行升菩薩宮，講無量頌",
    "T13n0399_001:0452a28": "如來所歎，顯立威變聖導無礙，普有所入志",
    "T13n0399_001:0452a29": "存微妙，誘進權行等過去慧。於當來劫，弘大",
    "T13n0399_001:0452b01": "究竟其德無量，順平等覺善轉法輪，無限之",
    "T13n0399_001:0452b02": "首諦分別慧，於一切法而得自在，悉覩眾生",
    "T13n0399_001:0452b03": "心之諸根，度于彼岸曉了方便，斷除諸著邪",
    "T13n0399_001:0452b04": "業之行，為造佛事，莫不篤信化令寂定。與大",
    "T13n0399_001:0452b05": "比丘俱六百萬，其心調和，消除罣礙塵勞",
    "T13n0399_001:0452b06": "之欲，乃為如來法王之子。修深妙法興發道",
    "T13n0399_001:0452b07": "化，無有顛倒威儀顯曜，成就聖路為大眾祐，",
    "T13n0399_001:0452b08": "如來安詳獲善究竟。復與菩薩大聖眾俱，無",
    "T13n0399_001:0452b09": "量無限不可思惟，浩浩大會行無所拘，諸菩",
    "T13n0399_001:0452b10": "薩等斯須之間，尋能超越無量佛國，便設權",
    "T13n0399_001:0452b11": "宜供養奉事，十方如來有所諮啟，聽受經典",
    "T13n0399_001:0452b12": "不以厭倦。而常精勤勸化眾生，智慧善權以",
    "T13n0399_001:0452b13": "用超殊，至于彼岸得度無極，而以建立無礙",
    "T13n0399_001:0452b14": "脫門，便得超越一切眾想望報羅網，近一切",
    "T13n0399_001:0452b15": "智諸通之慧。",
    "T13n0399_001:0452b16": "其名曰：明天菩薩、選遊步菩薩、擇戰鬪菩薩、",
    "T13n0399_001:0452b17": "照明藏菩薩、蠲慢意菩薩、踊步菩薩、眼觀菩",
    "T13n0399_001:0452b18": "薩、雷音菩薩、離冥菩薩，如是等類諸菩薩眾，",
    "T13n0399_001:0452b19": "不可限量無邊無際不可引喻。",
    "T13n0399_001:0452b20": "爾時，世尊歎詠菩薩所生道場，其法名曰無",
    "T13n0399_001:0452b21": "陰蓋辭。一切菩薩徑路清淨，諸佛之法力無",
    "T13n0399_001:0452b22": "所畏，具足究竟聖慧之事，於諸法典而得自",
    "T13n0399_001:0452b23": "由總持之門，所入法印敢可遭遇決眾法門，",
    "T13n0399_001:0452b24": "聖通無極超入於慧，不退轉輪說不迴還，諸",
    "T13n0399_001:0452b25": "乘平等所導無二。遊無所壞一品法界，而分",
    "T13n0399_001:0452b26": "別說眾生心根。所入之慧獨步堅強決了諸",
    "T13n0399_001:0452b27": "法，滅除一切諸魔之場，已度眾患隨應順法，",
    "T13n0399_001:0452b28": "律化眾塵諸邪之見，入無限慧方便勸助，行",
    "T13n0399_001:0452b29": "無邊際諮嗟權慧，十方諸佛所共宣暢，達無",
    "T13n0399_001:0452c01": "希望行無罣礙無處之門，分流興隆一切諸",
    "T13n0399_001:0452c02": "法，決了如應而等普入，有想無想體解聖",
    "T13n0399_001:0452c03": "達，遊于深妙緣起之事，顯明道業無極德",
    "T13n0399_001:0452c04": "慧，佛身口意而以莊嚴。於此三事，心行所歸",
    "T13n0399_001:0452c05": "智慧無盡，越諸聖諦壞聲聞乘，身心澹泊開",
    "T13n0399_001:0452c06": "演明哲，教化緣覺致諸通慧，導利大乘入于",
    "T13n0399_001:0452c07": "道品，於一切法而得信忍，宣揚如來所因興",
    "T13n0399_001:0452c08": "德，講說分別誦讀宣現，智慧教授開示流",
    "T13n0399_001:0452c09": "布靡不周遍。",
    "T13n0399_001:0452c10": "爾時，世尊講說於斯善慧法典，宣弘普誦。",
    "T13n0399_001:0452c11": "時，眾會中有一女人，名曰寶女，即從坐起，右",
    "T13n0399_001:0452c12": "手執持妙珠瓔珞，白世尊曰：「唯然，大聖！如我",
    "T13n0399_001:0452c13": "所言至誠不虛，設此眾會佛所說法、大士所",
    "T13n0399_001:0452c14": "講，吾能具足持斯經典，普於十方流布弘廣",
    "T13n0399_001:0452c15": "勸無量人，於此法寶建立無上正真之道。如",
    "T13n0399_001:0452c16": "是所誓不改易者，如來威神使斯貫珠顯示",
    "T13n0399_001:0452c17": "聖旨。」於時世尊因眾現變，令諸菩薩皆於其",
    "T13n0399_001:0452c18": "上，化成棚閣珠交露帳：「斯諸正士！然後來",
    "T13n0399_001:0452c19": "世成正覺時，如其佛土微妙嚴淨，佛道場樹",
    "T13n0399_001:0452c20": "當使於今現此瑞應，眾寶棚閣珠交露帳，令斯",
    "T13n0399_001:0452c21": "會者覩其嚴淨悉皆悅豫。」於時寶女前詣佛",
    "T13n0399_001:0452c22": "所則散珠瓔，散珠瓔已，佛之威神寶女之德",
    "T13n0399_001:0452c23": "誓願至誠，在於佛上及諸菩薩上虛空中，化",
    "T13n0399_001:0452c24": "成棚閣，珠交露帳，壁方弘廣。若干種變奇特",
    "T13n0399_001:0452c25": "殊妙，周匝平等莊嚴校飾，分布安處正無傾",
    "T13n0399_001:0452c26": "斜。時，諸菩薩各心念言：「如我等身，本往古時",
    "T13n0399_001:0452c27": "志所誓願，當令吾等佛土嚴淨，道場覺樹亦",
    "T13n0399_001:0452c28": "復如是！」斯諸菩薩如心所念，各各自見交露",
    "T13n0399_001:0452c29": "棚閣。適覩此已怪未曾有，前白佛言：「甚為難",
    "T13n0399_001:0453a01": "及，天中之天！其寶女者所建立力，能為我等",
    "T13n0399_001:0453a02": "顯現瑞應。無央數劫所發志願，今此寶女！",
    "T13n0399_001:0453a03": "一心念頃悉令現矣！」世尊告曰：「如是，正士！如",
    "T13n0399_001:0453a04": "汝所言。寶女發意如志所建，行道以來，於",
    "T13n0399_001:0453a05": "六十二百千億姟諸佛之所殖眾德本，乃致",
    "T13n0399_001:0453a06": "若茲至誠所建真實誓願。以是之故，今斯寶",
    "T13n0399_001:0453a07": "女如其所誓，被德之鎧，尋使成立諸正士",
    "T13n0399_001:0453a08": "等。「又寶女者，設欲志願，於斯三千大千世界普",
    "T13n0399_001:0453a09": "雨天華悉令周滿。則如所言，輒雨名香、擣香、",
    "T13n0399_001:0453a10": "澤香、雜香、衣服、膳饌。設復欲令幢蓋繒幡，自",
    "T13n0399_001:0453a11": "然莊飾周遍虛空，尋如意成。若復欲令天地",
    "T13n0399_001:0453a12": "水災自然興者、若復火災，則如所言便有",
    "T13n0399_001:0453a13": "水災、自然火災；設復欲令水災火災蠲除還",
    "T13n0399_001:0453a14": "復，如其所言悉能致之。設欲令此一切眾會，",
    "T13n0399_001:0453a15": "悉自然變形體被服如轉輪王，尋悉能成。為",
    "T13n0399_001:0453a16": "四天王形體被服，天帝形像、梵天顏貌、大神",
    "T13n0399_001:0453a17": "妙姿容之像，比丘、比丘尼、清信士、清信女色",
    "T13n0399_001:0453a18": "像顏貌，則如所言悉能成之。正使欲令變怪",
    "T13n0399_001:0453a19": "現化億百千魔，一一魔者手各執持百種刀",
    "T13n0399_001:0453a20": "杖，令此眾魔堅住不動不設刀杖，悉使化成",
    "T13n0399_001:0453a21": "若干品種諸珠瓔珞、須縵眾華、思夷之華，皆",
    "T13n0399_001:0453a22": "輒如言。若復欲令玄絕曠野，自然變有飲食",
    "T13n0399_001:0453a23": "衣被，為大城郭，十八億家遊居其中，如其所",
    "T13n0399_001:0453a24": "言皆能致之。三千世界所有形像，欲令顏貌",
    "T13n0399_001:0453a25": "皆成如來，尋輒如志。若復欲令一切眾會處",
    "T13n0399_001:0453a26": "在虛空，悉當如言。「諸族姓子！斯寶女身，欲令",
    "T13n0399_001:0453a27": "無量無限無有邊際佛之境界，諸佛世尊所",
    "T13n0399_001:0453a28": "說經典，於虛空中皆為通達，具足眾備普聞",
    "T13n0399_001:0453a29": "音聲，如佛所言無有缺減，十方佛辭亦女所",
    "T13n0399_001:0453b01": "說但能宣暢。」於是寶女立願之力神足變化，",
    "T13n0399_001:0453b02": "普示現之如此色像，則於佛前說是頌曰：",
    "T13n0399_001:0453b03": "「以寶為業，　　執妙聖珍；　　演說豪尊，",
    "T13n0399_001:0453b04": "　無量道德。　　則以蠲除，　　塵欲瞋結；",
    "T13n0399_001:0453b05": "　乃布惠施，　　七覺之寶。　　以寶光明，",
    "T13n0399_001:0453b06": "　照眾窈冥；　　若干品類，　　明月珠曜。",
    "T13n0399_001:0453b07": "　尊上琦珍，　　寶英最勝；　　今以璝珠，",
    "T13n0399_001:0453b08": "　恭奉安住。　　假使瑪瑙、　　首藏明珠、",
    "T13n0399_001:0453b09": "　焰光之珠、　　無垢藏珠、　　日月之明，",
    "T13n0399_001:0453b10": "　所出光暉；　　蒙尊所照，　　而悉覆蔽。",
    "T13n0399_001:0453b11": "　觀能仁身，　　無能限量；　　所荷之祐，",
    "T13n0399_001:0453b12": "　致獲十力。　　住立斯土，　　極至上界；",
    "T13n0399_001:0453b13": "　觀察聖體，　　轉顯加倍。　　一切眾會，",
    "T13n0399_001:0453b14": "　各各見佛，　　悉自念言：　　尊在我前。",
    "T13n0399_001:0453b15": "　皆從方面，　　悉見佛顏，　　紫金縱容，",
    "T13n0399_001:0453b16": "　無比之貌。　　正使坐時、　　臥寐經行；",
    "T13n0399_001:0453b17": "　若復現在，　　處眾會中。　　言辭若嘿，",
    "T13n0399_001:0453b18": "　樂立禪定；　　威儀無比，　　聖智無限。",
    "T13n0399_001:0453b19": "　一一毛孔，　　所演光暉；　　則能普照，",
    "T13n0399_001:0453b20": "　一切十方。　　身如蓮華，　　最勝弘滿；",
    "T13n0399_001:0453b21": "　猶如志性，　　令意寂然。　　常立誠諦，",
    "T13n0399_001:0453b22": "　所云真實；　　如口所言，　　尊行相應。",
    "T13n0399_001:0453b23": "　曉了分別，　　諸法之誼；　　稽首道備，",
    "T13n0399_001:0453b24": "　得度彼岸。」",
    "T13n0399_001:0453b25": "爾時，寶女以此頌偈讚佛德已，白世尊曰：「我",
    "T13n0399_001:0453b26": "身今欲咨問如來，於斯經典章品之句志所",
    "T13n0399_001:0453b27": "趣向；設見聽者乃當自陳。」佛告女曰：「恣所",
    "T13n0399_001:0453b28": "欲問，吾當為汝分別說之令心悅豫。」於時，寶",
    "T13n0399_001:0453b29": "女見佛聽之，歡喜踊躍白世尊曰：「何謂菩薩",
    "T13n0399_001:0453c01": "常懷至誠？云何如來為諸菩薩說真實辭？何",
    "T13n0399_001:0453c02": "謂菩薩而應順法？云何如來為諸菩薩講說",
    "T13n0399_001:0453c03": "經典？何謂菩薩尋應威儀？云何如來為諸菩",
    "T13n0399_001:0453c04": "薩而說議趣？何謂菩薩奉順律教？云何如來",
    "T13n0399_001:0453c05": "為諸菩薩講決律事？」",
    "T13n0399_001:0453c06": "佛言：「善哉，善哉！寶女所問欲暢仁賢真要辯",
    "T13n0399_001:0453c07": "才，諦聽諦聽，善思念之！」「唯然、世尊！願樂欲聞。」",
    "T13n0399_001:0453c08": "於時寶女受教而聽。佛告寶女：「菩薩有三法",
    "T13n0399_001:0453c09": "常懷至誠。何謂為三？未曾欺佛、不自欺身、亦",
    "T13n0399_001:0453c10": "不欺誑一切眾生。何謂菩薩欺於諸佛，而欺",
    "T13n0399_001:0453c11": "己身及與眾生？假使菩薩興發無上正真道",
    "T13n0399_001:0453c12": "意，志慕聲聞、緣覺之地，而誓求願意甘樂",
    "T13n0399_001:0453c13": "之，是為菩薩欺佛、己身及與眾生。「何謂菩薩",
    "T13n0399_001:0453c14": "不欺諸佛、己身、眾生？假使菩薩發大道意，設",
    "T13n0399_001:0453c15": "令勤苦遭眾惱患，為諸眾魔所見嬈試，為",
    "T13n0399_001:0453c16": "諸外道所見逼迫，毀辱誹謗而戲弄之，百種",
    "T13n0399_001:0453c17": "罵詈撾捶危害，虛妄之事而以加己，志性寂",
    "T13n0399_001:0453c18": "然不起怨結不懷怯弱、不成迷誤不恐不畏、",
    "T13n0399_001:0453c19": "不以憂慼不以為恨，續秉一志志性堅強，平",
    "T13n0399_001:0453c20": "等之行不捨道意。但執惠心、珍寶之心，常",
    "T13n0399_001:0453c21": "懷道心，一切世間最尊第一。又復發心為諸眾",
    "T13n0399_001:0453c22": "生，救護歸命令得超度。所興之心而無等倫，",
    "T13n0399_001:0453c23": "無以為喻，不退不捨不在餘乘，常立一志樂",
    "T13n0399_001:0453c24": "於佛道，導御法輪，令諸群萌悉得面見。現於",
    "T13n0399_001:0453c25": "諸力興顯如是，行步舉動遵脩精進，終不",
    "T13n0399_001:0453c26": "破壞他人言教。是為菩薩不欺諸佛、不自欺",
    "T13n0399_001:0453c27": "身，亦不侵欺一切眾生。「假使菩薩不欺諸佛、",
    "T13n0399_001:0453c28": "不自欺己、不誑眾生，是為菩薩第一至誠。彼",
    "T13n0399_001:0453c29": "以四事不欺諸佛：順于堅固、而應威施、所",
    "T13n0399_001:0454a01": "為力強、精進慇懃。復以四事不自欺身：志性",
    "T13n0399_001:0454a02": "仁和、質直其心、無有諛諂、亦無虛訑。彼以",
    "T13n0399_001:0454a03": "四事不欺眾生：方便應病、慈心愍哀、加以四",
    "T13n0399_001:0454a04": "恩，是為菩薩第一至誠，不捨道心而不違失",
    "T13n0399_001:0454a05": "往古之願。」佛復告寶女曰：「菩薩至誠，謂口寂",
    "T13n0399_001:0454a06": "然護於言語，所說無缺口辭真諦。在於獨處",
    "T13n0399_001:0454a07": "若大眾中，言常至誠，不以國故而兩舌也；不",
    "T13n0399_001:0454a08": "以珍寶具足貨業而欺虛言；不以父母親族",
    "T13n0399_001:0454a09": "貪財惜費而兩舌也。」佛語寶女：「有三十二事",
    "T13n0399_001:0454a10": "口辭清淨。何謂三十二？羞慚(一)。造德(二)。常",
    "T13n0399_001:0454a11": "懷恥愧(三)。等修於善(四)。不為劣惡(五)。不索譏",
    "T13n0399_001:0454a12": "謗(六)。不為卒暴(七)。教化諸天(八)。不興恐懼(九)。",
    "T13n0399_001:0454a13": "燒諸惡趣(十)。開演善歸(一)。賢聖所命(二)。恭奉明",
    "T13n0399_001:0454a14": "智(三)。其內清淨(四)。善修於外(五)。而受言教(六)。",
    "T13n0399_001:0454a15": "分別言辭(七)。無[革*亢][革*卬]說(八)。口演柔軟(九)。言",
    "T13n0399_001:0454a16": "語殊特(十)。口暢香潔(一)。而隨教命(二)。無有欺",
    "T13n0399_001:0454a17": "詐(三)。無所熱惱(四)。造業可愛(五)。內無有失(六)。",
    "T13n0399_001:0454a18": "外亦無誤(七)。不為罪業(八)。造眾祐地(九)。樂於",
    "T13n0399_001:0454a19": "佛道(十)。傳語至誠(一)。言輒獲利(二)。是為三十",
    "T13n0399_001:0454a20": "二事也。」",
    "T13n0399_001:0454a21": "佛告寶女：「所謂至誠求願具足。所以者何？喜",
    "T13n0399_001:0454a22": "布施者為菩薩道，無慳貪故斯成志願，一切",
    "T13n0399_001:0454a23": "所有設能慧施，覩是以後此則至誠。清淨之",
    "T13n0399_001:0454a24": "誡為菩薩道，不為毀禁斯成所願，假使戒禁",
    "T13n0399_001:0454a25": "具足清淨，覩是以後此則至誠。建立忍力為",
    "T13n0399_001:0454a26": "菩薩道，志不懷結斯成誓願，其忍辱者此為",
    "T13n0399_001:0454a27": "柔和，覩是以後則為至誠。遵修精進為菩薩",
    "T13n0399_001:0454a28": "道，不為懈廢斯成所願，設能普行一切德本，",
    "T13n0399_001:0454a29": "覩是以後則為至誠。建立禪定為菩薩道，不",
    "T13n0399_001:0454b01": "為亂心斯成所願，設能懷來習一心者，覩是",
    "T13n0399_001:0454b02": "以後則為至誠。建立智慧為菩薩道，不為邪",
    "T13n0399_001:0454b03": "黠斯成所願，曉了聖慧，覩是以後則為至",
    "T13n0399_001:0454b04": "誠。四意止行為菩薩道，不為放逸斯成所願，",
    "T13n0399_001:0454b05": "意以寂定，覩是以後此則至誠。四意之斷為",
    "T13n0399_001:0454b06": "菩薩道，不興眾惡心若滅除斯成所願，覩是",
    "T13n0399_001:0454b07": "以後此則至誠。四神足行為菩薩道，無有不",
    "T13n0399_001:0454b08": "達已能飛行斯成所願，覩是以後此則至",
    "T13n0399_001:0454b09": "誠。五根之事為菩薩道，諸根寂然無有錯亂",
    "T13n0399_001:0454b10": "斯成所願，諸根澹泊，覩是以後此則至誠。五",
    "T13n0399_001:0454b11": "力之行為菩薩道，不為無勢具足十力斯成",
    "T13n0399_001:0454b12": "所願，覩是以後，斯則至誠。七覺之意為菩薩",
    "T13n0399_001:0454b13": "道，無所不了已能覺達，諸情不起斯成所願，",
    "T13n0399_001:0454b14": "覩是以後此則至誠。八聖道行為菩薩道，無",
    "T13n0399_001:0454b15": "有邪徑設處聖路斯成所願，覩是以後此則",
    "T13n0399_001:0454b16": "至誠。四恩之行為菩薩道，不為無救攝諸危",
    "T13n0399_001:0454b17": "厄斯成所願，覩是以後此則至誠。修四梵行",
    "T13n0399_001:0454b18": "為菩薩道，不為天人慈悲喜護，救濟群黎",
    "T13n0399_001:0454b19": "斯成所願，覩是以後此則至誠。神通之慧、三",
    "T13n0399_001:0454b20": "達之智、正觀寂寞為菩薩道，無諸瑕穢，眾行",
    "T13n0399_001:0454b21": "普具斯成所願，覩是以後此則至誠。具足一",
    "T13n0399_001:0454b22": "切諸德法本為菩薩道，不為無度，蠲除一切",
    "T13n0399_001:0454b23": "諸不善法斯成所願，設能宣備仁賢之法，覩",
    "T13n0399_001:0454b24": "是以後此則至誠。」佛告寶女：「菩薩亦當翫習",
    "T13n0399_001:0454b25": "奉行，賢聖之諦：知於苦慧、斷於所習、曉了滅",
    "T13n0399_001:0454b26": "盡、修行聖路。彼所謂知於苦者，分別五陰無",
    "T13n0399_001:0454b27": "所起故。斷於習者，於五陰愛無所習故，究竟",
    "T13n0399_001:0454b28": "恩情無所習行，其為脫門，無所遊居不懷所",
    "T13n0399_001:0454b29": "施，其無所懷則於過去而無所至；設於過去",
    "T13n0399_001:0454c01": "無所至者，彼則正法無所蠲除；已於諸法無",
    "T13n0399_001:0454c02": "所除者，是為斷習。彼知滅盡，一切想著所興",
    "T13n0399_001:0454c03": "方便覩究竟盡。其滅盡者，為不復懷得於生",
    "T13n0399_001:0454c04": "死，等於所有終始均平，於一切法而無增減，",
    "T13n0399_001:0454c05": "已等觀者，斯為曉了滅盡之慧。彼察平等，於",
    "T13n0399_001:0454c06": "八正路則能等療，無所想念而無邪想，求諸",
    "T13n0399_001:0454c07": "塵勞無有吾我，以無吾我便無所受，則無所",
    "T13n0399_001:0454c08": "生、無造業者，悉能善修於一切法，是則名",
    "T13n0399_001:0454c09": "曰為聖路矣！假使於斯至誠之慧，曉了一切",
    "T13n0399_001:0454c10": "皆暢眾生，亦無有內亦無所證，是為菩薩之",
    "T13n0399_001:0454c11": "至誠也。」佛說是至誠教時，一萬菩薩具足",
    "T13n0399_001:0454c12": "聖慧，逮得法忍。",
    "T13n0399_001:0454c13": "佛告寶女：「何謂菩薩應順於法？御行如法則",
    "T13n0399_001:0454c14": "隨法教思惟於法，法為志性恭敬於法，遵修",
    "T13n0399_001:0454c15": "法行欲慕於法，樂於法樂多存於法，法為妙",
    "T13n0399_001:0454c16": "英法為刀杖，被法之鎧誓法自嚴，修法光明",
    "T13n0399_001:0454c17": "法之錠燎，常志法念以法為意，遊步於法分",
    "T13n0399_001:0454c18": "別經典，方便應法遊步法行，法為臥寐法為",
    "T13n0399_001:0454c19": "威儀，將護法事以法布施，法為財業法無有",
    "T13n0399_001:0454c20": "盡，普弘演法法為嚴辦，常修法身法為言辭，",
    "T13n0399_001:0454c21": "思惟法念而不放逸。如是比類，遵修法行具",
    "T13n0399_001:0454c22": "足成就，而順法主不為非法。」「彼為何謂順法",
    "T13n0399_001:0454c23": "主者？設使如斯至誠真諦，被佛法鎧以法為",
    "T13n0399_001:0454c24": "護，恭敬聖眾慇懃聽經，樂於道意積累眾善，",
    "T13n0399_001:0454c25": "不捨至真志性本淨，而無所著不違所應，",
    "T13n0399_001:0454c26": "見諸賢聖習眾善友，常行恭敬隨其示現，離",
    "T13n0399_001:0454c27": "於憍慢多所咨嗟，遊在法會至心聽經，慕求",
    "T13n0399_001:0454c28": "法典不以厭足，講說道義則不懈倦，而於經",
    "T13n0399_001:0454c29": "法無能為師，念報恩慈以有反復，所作成",
    "T13n0399_001:0455a01": "辦。處於閑居而無恐懼，賢聖之教無所犯負，",
    "T13n0399_001:0455a02": "不捨止足順從十善。咨嗟布施勸助佛道，奉",
    "T13n0399_001:0455a03": "於禁戒，忍辱為力，遵修精進而不怯弱，禪定",
    "T13n0399_001:0455a04": "寂然，遊入智慧。興隆道化顯揚善權，慈多所",
    "T13n0399_001:0455a05": "護，入於愍哀悅豫行喜，護離二事而順至誠，",
    "T13n0399_001:0455a06": "所可遭遇以善為業，興發神通導利正法，在",
    "T13n0399_001:0455a07": "所遊至以法惠施。於四意止不忘失志，四意",
    "T13n0399_001:0455a08": "斷者遵修平等，四神足者現在究竟，諸根明",
    "T13n0399_001:0455a09": "達修治諸力，曉了諸覺超越徑路，入于寂寞",
    "T13n0399_001:0455a10": "觀察所行，真諦之惠聖明解脫，頒宣暉曜順",
    "T13n0399_001:0455a11": "諸聲聞，隨其本地教化緣覺，咨嗟一切大乘",
    "T13n0399_001:0455a12": "之德，則以應誼而理緣起，便於空無無所恐",
    "T13n0399_001:0455a13": "畏，遊于無想則無所著，觀察無願五陰如",
    "T13n0399_001:0455a14": "幻，觀諸四種亦如虛空。又諸入者本淨悉",
    "T13n0399_001:0455a15": "空，七財之業遵修六念，及樂於六行度無",
    "T13n0399_001:0455a16": "極，而獲五眼第一之議。常自將護多所超",
    "T13n0399_001:0455a17": "度，善修道業等心一切眾生之類，歌頌一切",
    "T13n0399_001:0455a18": "無量諸佛功德之法。」佛言寶女：「順法菩薩",
    "T13n0399_001:0455a19": "不言有我、不計有人，亦不計命亦不念壽，不",
    "T13n0399_001:0455a20": "思斷絕、不覩有常、不見所有。若復不離之所",
    "T13n0399_001:0455a21": "覩者，不釋邊際不猗中間、不從朋友亦無",
    "T13n0399_001:0455a22": "諍訟、亦無不和亦無偏黨，不處顛倒不在邪",
    "T13n0399_001:0455a23": "見，越度狐疑蠲除陰蓋諸所罣礙，不違遠法",
    "T13n0399_001:0455a24": "亦不亂法、不誹謗經不輕慢道、不滅究竟一",
    "T13n0399_001:0455a25": "切諸法。順道菩薩志存諸法具足經典，所言",
    "T13n0399_001:0455a26": "至誠為順法矣！無所興舉，於諸異學順法言",
    "T13n0399_001:0455a27": "者，姦難邪行悉以滅矣！於一切世而順法言，",
    "T13n0399_001:0455a28": "菩薩順空行無所獲，則無邪想無瞋恚法，順",
    "T13n0399_001:0455a29": "無願教而於三界悉無所行，慇懃專精覩諸",
    "T13n0399_001:0455b01": "瑕穢。順法菩薩則無所起亦無所滅，則不受",
    "T13n0399_001:0455b02": "生本性清淨，義在寂寞。」佛告寶女：「所謂法者",
    "T13n0399_001:0455b03": "則不可獲，無有文字，而無言說亦無辭意，無",
    "T13n0399_001:0455b04": "色無見亦無所趣，無有言誨亦無所教，離心",
    "T13n0399_001:0455b05": "意識無有塵垢，以離瑕疵遠於貪欲，無有窈",
    "T13n0399_001:0455b06": "冥無所積聚，則無吾我而無所受，亦無所取",
    "T13n0399_001:0455b07": "離於所受，無有境界便無差特。於十方界而",
    "T13n0399_001:0455b08": "無所著則為澹泊，棄行身退亦不可覩，",
    "T13n0399_001:0455b09": "覺了玄曠亦無想念、亦無思行抑制聖賢，",
    "T13n0399_001:0455b10": "為明智者所蒙開化。亦無所遭亦無不遭，休",
    "T13n0399_001:0455b11": "息一切，所可遇者則如真諦，三世為空便",
    "T13n0399_001:0455b12": "無永沒，亦無終亡亦無退還、亦無所生無",
    "T13n0399_001:0455b13": "所成就亦無毀滅，亦無所有亦不不有，亦無",
    "T13n0399_001:0455b14": "所成亦不不成亦無所行，亦無所視亦無不",
    "T13n0399_001:0455b15": "見亦不離視，亦不成相亦無不相則為一相。",
    "T13n0399_001:0455b16": "亦復無相亦無所著，離於所著亦無有餘，無",
    "T13n0399_001:0455b17": "著無縛亦無所脫，不是我所亦無所屬，無所",
    "T13n0399_001:0455b18": "遵修亦無諸漏，則無等倫亦無平等，等無所",
    "T13n0399_001:0455b19": "等。亦無至誠亦不虛妄，不樂不苦，亦不精",
    "T13n0399_001:0455b20": "進亦無不勤、亦無所應亦不不應、亦不專精",
    "T13n0399_001:0455b21": "亦無不精、亦無名色亦無所起，不為堅固",
    "T13n0399_001:0455b22": "亦無不固，無所破壞亦無不壞，不為金剛亦",
    "T13n0399_001:0455b23": "不壞相，則為真諦不違至誠。而無別異亦",
    "T13n0399_001:0455b24": "無所遠，亦無有像類無有倫比，無有處所亦",
    "T13n0399_001:0455b25": "無有想、亦無有此亦無有彼亦無差特，亦",
    "T13n0399_001:0455b26": "無有內亦無有外亦無中間、亦無所樂不度",
    "T13n0399_001:0455b27": "彼岸，亦無所見亦無所聞、亦無所念亦無所",
    "T13n0399_001:0455b28": "教、亦無所知亦不無知、亦不有形亦不無",
    "T13n0399_001:0455b29": "形、亦不有作亦不無作，則離一切諸所有形，",
    "T13n0399_001:0455c01": "是謂為法。如是法者，則無音聲亦無不聲",
    "T13n0399_001:0455c02": "亦無合會，無言無說，是謂菩薩應順於法",
    "T13n0399_001:0455c03": "也。」",
    "T13n0399_001:0455c04": "佛告寶女：「具足一切諸所言辭，則為順法。",
    "T13n0399_001:0455c05": "其順法者未曾與人有所諍訟，其順法者不",
    "T13n0399_001:0455c06": "輕慢他，其順法者亦不輕易於未學者、亦不",
    "T13n0399_001:0455c07": "偏敬學成就者，其順法者不自稱譽亦不顯",
    "T13n0399_001:0455c08": "己，其順法者不亂經典，其順法者不以供",
    "T13n0399_001:0455c09": "養而說道義，其順法者不為他人順發狐",
    "T13n0399_001:0455c10": "疑，其順法者終不訟說他人之罪，其順法",
    "T13n0399_001:0455c11": "者不輕慢經，其順法者終不妨廢他人經",
    "T13n0399_001:0455c12": "道，其順法者終不覩見覺了諸法差特分",
    "T13n0399_001:0455c13": "數，其順法者不覩諸法離於空者。其順法",
    "T13n0399_001:0455c14": "者悉覩諸法不遠無常，其順法者不覩諸",
    "T13n0399_001:0455c15": "法捨於無願，其順法者不壞法界，其順法者",
    "T13n0399_001:0455c16": "不動無本，其順法者亦不超度於真本際，",
    "T13n0399_001:0455c17": "其順法者亦不導御隨瞋恚也，其順法者",
    "T13n0399_001:0455c18": "亦不御念於諸神識。其順法者：亦不導利",
    "T13n0399_001:0455c19": "有所猗著，其順法者亦不思念計有人也。",
    "T13n0399_001:0455c20": "「其順法者不亂法議不違嚴飾，其順法",
    "T13n0399_001:0455c21": "者不迷神識不惑道義，其順法者不毀正",
    "T13n0399_001:0455c22": "議，其順法者不錯法品，其順法者不迷於人，",
    "T13n0399_001:0455c23": "其順法者不造朋黨，其順法者亦不順",
    "T13n0399_001:0455c24": "於緣起之事，其順法者則無有勢亦無有",
    "T13n0399_001:0455c25": "法清淨因緣，其順法者亦無慳悋塵勞之",
    "T13n0399_001:0455c26": "穢，其順法者不沒禁戒，其順法者亦不",
    "T13n0399_001:0455c27": "捨於毀戒之人，其順法者無有懈、厭、瞋恚、",
    "T13n0399_001:0455c28": "結恨，其順法者不與懈怠、垢濁之人而俱",
    "T13n0399_001:0455c29": "同歸，其順法者不失道意，其順法者未曾",
    "T13n0399_001:0456a01": "違壞智慧之本，其順法者不求他人法之長",
    "T13n0399_001:0456a02": "短，其順法者不用憎人厭於經典，其順法",
    "T13n0399_001:0456a03": "者不用經典御於典籍，其順法者不違律",
    "T13n0399_001:0456a04": "教，其順法者不違法律，其順法者亦不遵修",
    "T13n0399_001:0456a05": "而有所應具法非法，其順法者不以心念而",
    "T13n0399_001:0456a06": "有所失，其順法者不沒經典，其順法者不壞",
    "T13n0399_001:0456a07": "成就，其順法者不取結縛，其順法者不得生",
    "T13n0399_001:0456a08": "死，其順法者不除無為，其順法者無有親友",
    "T13n0399_001:0456a09": "怨讎之想，其順法者不毀報應所殖之果，其",
    "T13n0399_001:0456a10": "順法者亦不信樂罪福之應，其順法者若加",
    "T13n0399_001:0456a11": "惡言則不念報，其順法者不求鬪諍之瑕缺",
    "T13n0399_001:0456a12": "也。「其順法者則不恣口，其順法者將身口心",
    "T13n0399_001:0456a13": "不為諛諂，其順法者不以自顯欲令人見處",
    "T13n0399_001:0456a14": "於閑居，其順法者不以供養之所貪利而見",
    "T13n0399_001:0456a15": "少事，其順法者不以無欲而造凶偽，其順法",
    "T13n0399_001:0456a16": "者不用他人及與己身演說佛道，其順法者",
    "T13n0399_001:0456a17": "不興反教，其順法者不以七財而為貪悋，",
    "T13n0399_001:0456a18": "其順法者不以糇糧而為服食，其順法者亦",
    "T13n0399_001:0456a19": "不破壞嚴父族種，其順法者不譏人短，其順",
    "T13n0399_001:0456a20": "法者亦不稱譽己身之德，其順法者不分",
    "T13n0399_001:0456a21": "別說佛之道德而有限礙，其順法者咨嗟大",
    "T13n0399_001:0456a22": "乘不以懈厭。是為菩薩應順於法也。」",
    "T13n0399_001:0456a23": "佛告寶女：「何謂菩薩尋應威儀？所謂議者，",
    "T13n0399_001:0456a24": "無求名聞非羸劣誼，遵修療治一切德本，積",
    "T13n0399_001:0456a25": "累善誼志性超異，興發道意合集空誼。假使",
    "T13n0399_001:0456a26": "布施不望報誼，顯揚一切諸安之誼，不毀戒",
    "T13n0399_001:0456a27": "誼，忍不忍誼，精進之行一切所造則超度誼，",
    "T13n0399_001:0456a28": "而以禪定為寂寞誼，則於智慧無猶豫誼。遵",
    "T13n0399_001:0456a29": "修慈者等眾生誼，設為悲者則於眾生一切演",
    "T13n0399_001:0456b01": "誼，其為喜者歡樂法誼，若為護者於諸苦樂",
    "T13n0399_001:0456b02": "無動搖誼。若布施者則無誨誼，欣樂所生無",
    "T13n0399_001:0456b03": "所害誼，造成誼者興法願誼。平等誼者勸",
    "T13n0399_001:0456b04": "化眾生志于大乘，而以四恩化黎庶議。一切",
    "T13n0399_001:0456b05": "萬物非常苦誼，一切諸法無吾我誼。於諸塵",
    "T13n0399_001:0456b06": "勞至澹泊誼，而於識者曉聖慧誼，遊嚴飾事",
    "T13n0399_001:0456b07": "為將御誼，一切經典則為帑藏導利典誼，計",
    "T13n0399_001:0456b08": "人命者化以法誼。若能了識覩達法誼，說",
    "T13n0399_001:0456b09": "誼無盡，分別經卷不壞法誼；若覩順滅，入無",
    "T13n0399_001:0456b10": "色慧而遭辯才，隨其眾人應病說誼。設布",
    "T13n0399_001:0456b11": "施業不以厭誼，為持戒業具足願故，博聞之",
    "T13n0399_001:0456b12": "業奉要行故，功德之業滿諸相故，為惠業者",
    "T13n0399_001:0456b13": "曉了一切群生根故，寂然之業將心事故，觀",
    "T13n0399_001:0456b14": "察之業通達智故。四意止者制止志故，四意",
    "T13n0399_001:0456b15": "斷者興顯一切功德法故，為神足者遊十方",
    "T13n0399_001:0456b16": "故。其五根者不破他故亦不毀空，為五",
    "T13n0399_001:0456b17": "力者而不錯亂諸塵勞故，七覺意者曉了一",
    "T13n0399_001:0456b18": "切諸法之故，遊求路者於一切法無結恨故，",
    "T13n0399_001:0456b19": "成神通者究竟本末無缺漏故。在彼如斯，若",
    "T13n0399_001:0456b20": "茲像類順法議者，則為究竟法誼之要。若應",
    "T13n0399_001:0456b21": "此誼，尋應威儀不為非誼。如是菩薩尋應威",
    "T13n0399_001:0456b22": "儀。」",
    "T13n0399_001:0456b23": "佛告寶女：「一切顛倒眾邪見滅則為空誼，行",
    "T13n0399_001:0456b24": "空菩薩為順誼矣！除一切想，應以不應則無",
    "T13n0399_001:0456b25": "想故，無想菩薩便順應誼。離於一切三界之",
    "T13n0399_001:0456b26": "願則無願誼，無願菩薩便順應誼。休息一切",
    "T13n0399_001:0456b27": "諸所造行則無行故，無行菩薩便順應誼。捨",
    "T13n0399_001:0456b28": "遠所生一切滅盡則無生故，無生菩薩便順",
    "T13n0399_001:0456b29": "應誼。諸所起受以無所起則無起故，無起菩",
    "T13n0399_001:0456c01": "薩便順應誼。而以蠲除苦習盡道則為盡故，",
    "T13n0399_001:0456c02": "滅盡菩薩便順應誼。一切諸法無有人命則",
    "T13n0399_001:0456c03": "為無故，無人菩薩便順應誼。一切言辭音響",
    "T13n0399_001:0456c04": "之誼，而不可得則為故矣，無獲菩薩便順應",
    "T13n0399_001:0456c05": "誼。諸行清淨則誠諦故，至誠菩薩便順應誼。",
    "T13n0399_001:0456c06": "一切道品法無放逸則為故矣，無騁菩薩便",
    "T13n0399_001:0456c07": "順應誼。一切所聞悉信奉行則為誼也，遵行",
    "T13n0399_001:0456c08": "菩薩便順應誼。一切諸乘由大乘故，若有菩",
    "T13n0399_001:0456c09": "薩隨大乘教，便順應誼。」",
    "T13n0399_001:0456c10": "佛告寶女：「無所壞者無若干事，則為誼矣。",
    "T13n0399_001:0456c11": "一品類者若一味者，則為誼矣。無所動搖若",
    "T13n0399_001:0456c12": "無所盡，則為誼矣。無所行者不生不起，則為",
    "T13n0399_001:0456c13": "誼矣。無所來者亦無所去，則為誼矣。無所生",
    "T13n0399_001:0456c14": "者亦無所滅，則為誼矣。無有二事：不舉不下、",
    "T13n0399_001:0456c15": "不高不卑，則為誼矣。無所造作亦無有形，則",
    "T13n0399_001:0456c16": "為誼矣。無所興為亦無所有，則為誼矣。無",
    "T13n0399_001:0456c17": "有同像、無所勸教、亦無有知，則為誼矣。去",
    "T13n0399_001:0456c18": "於三瑕淨三道場，平等三世，三垢永除而無",
    "T13n0399_001:0456c19": "三塵，則為誼矣。無所遊止無所毀失，則為誼",
    "T13n0399_001:0456c20": "矣。無有怨敵為澹泊行，無有惱熱，則為誼矣。",
    "T13n0399_001:0456c21": "無燕居行，則為誼矣。無所宣布無有攝取，",
    "T13n0399_001:0456c22": "常如應行，則為誼矣。斷去來今無有諛諂，則",
    "T13n0399_001:0456c23": "為誼矣。亦不想念正法非法，除有限無限、",
    "T13n0399_001:0456c24": "有常無常，平等之惠而超度去，則為誼矣。",
    "T13n0399_001:0456c25": "於諸文字所應音聲，而悉曉了一切本淨無",
    "T13n0399_001:0456c26": "有言辭，則為誼矣。曉心意識，無所宣暢而出",
    "T13n0399_001:0456c27": "家者，則為誼矣。於婬怒癡塵勞之欲，有想無",
    "T13n0399_001:0456c28": "想應與不應，悉分別之而無想著，則為誼矣。",
    "T13n0399_001:0456c29": "等於諸法而無若干，不為差特，則為誼矣。空",
    "T13n0399_001:0457a01": "無想願無所造作、亦無有形，則為誼矣。曉",
    "T13n0399_001:0457a02": "了第一至誠事者，不有所信、不仰他人、不知",
    "T13n0399_001:0457a03": "相處，則為誼矣。亦無勅教不著諸相，則為",
    "T13n0399_001:0457a04": "誼矣。相如虛空靖寂之相，則為誼矣。無所",
    "T13n0399_001:0457a05": "著相無所造作、無所悅相，則為誼矣。無所壞",
    "T13n0399_001:0457a06": "相如其本無，真諦無異無差特相，則為誼矣。",
    "T13n0399_001:0457a07": "善開化相計陰如幻，自然之相，則為誼矣。其",
    "T13n0399_001:0457a08": "四種者為法界相，而不遊出徑行外相，則為",
    "T13n0399_001:0457a09": "誼矣。布施戒惠寂然善權，無有相者，則為誼",
    "T13n0399_001:0457a10": "矣。興設至誠無欺詐相，一切所有為無所有相，",
    "T13n0399_001:0457a11": "則為誼矣。猶如金剛堅無壞相，處於世間無",
    "T13n0399_001:0457a12": "所諍相，則為誼矣。所作極善而諦究竟，具足",
    "T13n0399_001:0457a13": "之相，則為誼矣。一切普入而悉濟相，無有陰",
    "T13n0399_001:0457a14": "蓋所向門相，則為誼矣。等於諸趣，入於一切",
    "T13n0399_001:0457a15": "諸法之相，則為誼矣。平等無邪覩於平均，無",
    "T13n0399_001:0457a16": "所有相，則為誼矣。定意智惠因遊生相，解度",
    "T13n0399_001:0457a17": "知見而為惠相，則為誼矣。依於聖相，若有所",
    "T13n0399_001:0457a18": "知若教命相，則為誼矣。如其真諦曉發遣相，",
    "T13n0399_001:0457a19": "等御一切諸法之相，則為誼矣。假使菩薩如",
    "T13n0399_001:0457a20": "是具足所修之誼，能說若斯諸誼事者，則能",
    "T13n0399_001:0457a21": "分別一切眾誼。故謂大士菩薩尋應威儀者",
    "T13n0399_001:0457a22": "也。」",
    "T13n0399_001:0457a23": "佛告寶女：「何謂菩薩奉順律教？如來講說，而",
    "T13n0399_001:0457a24": "有二律。何謂為二？殃罪之律、決勞欲律。彼",
    "T13n0399_001:0457a25": "何謂殃罪之律？所言罪律，思想之本，不應",
    "T13n0399_001:0457a26": "順本、無明之本、愚癡之本、顛倒之本、無實之",
    "T13n0399_001:0457a27": "本、虛偽之本、貪身之本、猗我之本、著人之",
    "T13n0399_001:0457a28": "本、懈怠之本、無所捨本、無所歸本、狐疑之本、",
    "T13n0399_001:0457a29": "慢恣之本、難致慧本，是謂殃罪之律。何謂決",
    "T13n0399_001:0457b01": "塵欲律？住無猶豫而無所念，無有罪處亦不",
    "T13n0399_001:0457b02": "說罪、不說方面，不樂王者，不為塵埃，無有慳",
    "T13n0399_001:0457b03": "貪、亦無所見心無所起，其志安雅離于滅盡，",
    "T13n0399_001:0457b04": "則無所有無有處所、亦無方面無有塵勞，無",
    "T13n0399_001:0457b05": "所悋惜亦無所覩，計如心者罪亦如之。如其",
    "T13n0399_001:0457b06": "罪者，一切諸法亦復如是，無有根本亦無所",
    "T13n0399_001:0457b07": "住，猶如心者不可攀引，清淨鮮潔超諸所",
    "T13n0399_001:0457b08": "有，寂然澹泊趣于滅盡，斷絕休息生死患難，",
    "T13n0399_001:0457b09": "信遵聖教而秉一心無有猶豫，志於同歸無",
    "T13n0399_001:0457b10": "有殃舋。是則名曰決塵欲律。」",
    "T13n0399_001:0457b11": "佛告寶女：「何謂塵勞？何決欲律？所言塵者，",
    "T13n0399_001:0457b12": "謂婬怒癡、無明恩愛，及以所受諸有十二所",
    "T13n0399_001:0457b13": "趣有為因緣之行，是曰塵勞。所決欲律究竟",
    "T13n0399_001:0457b14": "開化一切諸法。所以者何？則以空事開化諸",
    "T13n0399_001:0457b15": "法，彼無欲行無恚恨癡；則以無相開化諸法，",
    "T13n0399_001:0457b16": "亦無翫習行眾勞塵；則以無願化於諸法，彼",
    "T13n0399_001:0457b17": "則習行諸德善事。於一切行而無所行，已無",
    "T13n0399_001:0457b18": "所有化於諸法，以無所行導利諸法。彼於所",
    "T13n0399_001:0457b19": "造而無所行，一切諸法依猗因緣，於一切見",
    "T13n0399_001:0457b20": "無所遵修。假使於此十二因緣，有所歸趣平",
    "T13n0399_001:0457b21": "等諸法，於一切勞則無欲塵本末寂滅。所云",
    "T13n0399_001:0457b22": "空者，俗與道空。以是之空，一切塵勞欲事亦",
    "T13n0399_001:0457b23": "空。假使以空等於道者，是決欲律。其有言",
    "T13n0399_001:0457b24": "曰，彼典主律，自開化者乃名曰律。其能知",
    "T13n0399_001:0457b25": "己自化身者，則能曉了開化欲律。「何謂開化",
    "T13n0399_001:0457b26": "己身之律？其能分別於我、不我，知身自然，解",
    "T13n0399_001:0457b27": "己澹泊了己如實，曉於己身無所瞋恨，分別",
    "T13n0399_001:0457b28": "身空己無所有，曉己無本了己無獲，分別己",
    "T13n0399_001:0457b29": "身而不動搖，分別己身無有倫比，曉己無生",
    "T13n0399_001:0457c01": "亦無所起，其有了己，分別如是則了塵勞，而",
    "T13n0399_001:0457c02": "無有本亦復若斯！如無有我而想有我，彼則",
    "T13n0399_001:0457c03": "顛倒；設如是者，己無塵勞而起勞想，是為顛",
    "T13n0399_001:0457c04": "倒。又如吾我本淨無身，如是欲塵則為本淨，",
    "T13n0399_001:0457c05": "無塵勞也。其有曉了如是觀者，是決欲律。彼",
    "T13n0399_001:0457c06": "亦不化過去欲塵，亦無當來、亦無現在。所以",
    "T13n0399_001:0457c07": "者何？不習諸行亦不復念塵勞欲塵。其於",
    "T13n0399_001:0457c08": "己身無所念者，則無過去亦無當來、亦無現",
    "T13n0399_001:0457c09": "在。又如心者無有色像，則無有內亦無有外、",
    "T13n0399_001:0457c10": "亦無所得，欲塵如是則無色像，亦無有內亦",
    "T13n0399_001:0457c11": "無有外、亦無所得。無所得者則無瞋恨，亦無",
    "T13n0399_001:0457c12": "諍訟無所滅除，亦無所造無所不造，亦無所",
    "T13n0399_001:0457c13": "作亦復不作。一切欲塵其有遊此，於諸欲塵",
    "T13n0399_001:0457c14": "了別恩愛，而無所有亦不離有，是則名曰決",
    "T13n0399_001:0457c15": "欲塵律。」佛告寶女：「假使菩薩曉了如是開化",
    "T13n0399_001:0457c16": "欲律，則能教導眾人欲塵而說法矣！是則名",
    "T13n0399_001:0457c17": "曰奉順律教。」佛說是至誠真教之法，隨誼奉",
    "T13n0399_001:0457c18": "順律事，一萬菩薩得不起法忍。寶女欣然志",
    "T13n0399_001:0457c19": "懷踊躍，善心生焉，前白佛言：「未曾有，如來！快",
    "T13n0399_001:0457c20": "說此至誠法歎詠誼律。設使菩薩奉行如斯，",
    "T13n0399_001:0457c21": "則為第一，無所諍訟，便能蠲除眾生所訟，則",
    "T13n0399_001:0457c22": "順經典。」",
    "T13n0399_001:0457c23": "寶女所問經卷第一"
}