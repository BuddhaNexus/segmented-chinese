{
    "X58n0995_010:0251b21": "華嚴一乘分齊章義苑疏卷第十",
    "X58n0995_010:0251b23": "霅溪普靜沙門　道亭　述",
    "X58n0995_010:0251b24": "故此經云至盡義者是也。",
    "X58n0995_010:0251c01": "釋曰解前發心功德稱性德而無涯一證一切證",
    "X58n0995_010:0251c02": "故云一切一切如彼下指喻何況下以多法例多",
    "X58n0995_010:0251c03": "喻意顯法無邊而略如其喻也。",
    "X58n0995_010:0251c04": "所以爾者至窮終方原始。",
    "X58n0995_010:0251c05": "釋曰此顯位上下相即也由是下以法顯人故皆",
    "X58n0995_010:0251c06": "始終一齊耳。",
    "X58n0995_010:0251c07": "如上同時至佛者即其事也。",
    "X58n0995_010:0251c08": "釋曰初例總顯別又云下引地經與十住偈文皆",
    "X58n0995_010:0251c09": "明相即十信下以人顯法是以賢首品談德業該",
    "X58n0995_010:0251c10": "收故十信道圓一念該於佛地斯之謂歟。",
    "X58n0995_010:0251c11": "問如同體至屬因陀羅攝。",
    "X58n0995_010:0251c12": "釋曰矧茲同體法既交參義非一準是故炳然齊",
    "X58n0995_010:0251c13": "現猶比芥瓶交映重重若帝珠之互入此是具別",
    "X58n0995_010:0251c14": "門之義也。",
    "X58n0995_010:0251c15": "餘義即同至門中亦準思之。",
    "X58n0995_010:0251c16": "釋曰此辨本門相即之義仍隨下亦具餘門法本",
    "X58n0995_010:0251c17": "如然非同應化故云舊來如此也。",
    "X58n0995_010:0251c18": "問若一門中至攝一切無盡故。",
    "X58n0995_010:0251c19": "釋曰此問躡前答辭而起答約隱顯相奪而酬。",
    "X58n0995_010:0251c20": "問此同體中至中一切耶。",
    "X58n0995_010:0251c21": "釋曰自他之義顯然有異豈有斷自復容於他耶。",
    "X58n0995_010:0251c22": "答既攝自至窮其法相也。",
    "X58n0995_010:0251c23": "釋曰自他皆攝者窮其緣起方盡難思耳。",
    "X58n0995_010:0251c24": "何以故圓融至不可說其邊量。",
    "X58n0995_010:0252a01": "釋曰初句徵餘皆釋釋中竝用所因圓融法界者",
    "X58n0995_010:0252a02": "法性融通故無盡緣起者緣起相由故此但論法",
    "X58n0995_010:0252a03": "界等者唯心迴轉故末句結答問宗。",
    "X58n0995_010:0252a04": "故此經偈云至俱齊無前後別。",
    "X58n0995_010:0252a05": "釋曰初偈約時顯法前三句言時劫不可盡乍可",
    "X58n0995_010:0252a06": "盡第四句正況緣起之法決不可盡也次二偈約",
    "X58n0995_010:0252a07": "依正顯法謂正報眾生心行差別是最難知今亦",
    "X58n0995_010:0252a08": "可知碎利為塵塵不可數此亦可數虗空無邊一",
    "X58n0995_010:0252a09": "毛無間乍以無間之毛端度量無邊之虗空若是",
    "X58n0995_010:0252a10": "菩薩發心功德不可測量良由下出其所以則一",
    "X58n0995_010:0252a11": "證一切證因果該徹故也。",
    "X58n0995_010:0252a12": "故地論云至此事不疑。",
    "X58n0995_010:0252a13": "釋曰因果不二為大緣起仍以六相融通故自他",
    "X58n0995_010:0252a14": "相即明知下亦因果圓融歷歷齊現故云互為主",
    "X58n0995_010:0252a15": "伴深須下勸誡也。",
    "X58n0995_010:0252a16": "又此經云至廣如經文。",
    "X58n0995_010:0252a17": "釋曰初發心菩薩與諸如來依正等說法等身量",
    "X58n0995_010:0252a18": "等智慧等度生等又云下略明初心正覺之相也。",
    "X58n0995_010:0252a19": "問此等歎因至故非因也。",
    "X58n0995_010:0252a20": "釋曰此之問意由前廣歎初發心之功德故以果",
    "X58n0995_010:0252a21": "德例而難之答中以一乘緣起因果同源故因是",
    "X58n0995_010:0252a22": "果家之因得初即得其後也若不得者非果之因",
    "X58n0995_010:0252a23": "非緣起之因也。",
    "X58n0995_010:0252a24": "問上言果分至得果法耶。",
    "X58n0995_010:0252b01": "釋曰亦由上文因即果故便引果海難思而辨果",
    "X58n0995_010:0252b02": "也。",
    "X58n0995_010:0252b03": "答令言作佛至不可說也。",
    "X58n0995_010:0252b04": "釋曰此中答意約其三生於第三生因圓果滿猶",
    "X58n0995_010:0252b05": "帶言詮故上廣辨作佛纔臻位極則沒同果海唯",
    "X58n0995_010:0252b06": "證乃知故不可言議此之三生在于一念故清涼",
    "X58n0995_010:0252b07": "云一生不克三生必圓。",
    "X58n0995_010:0252b08": "此如龍女至應準思之。",
    "X58n0995_010:0252b09": "釋曰示圓機證果也雖女人五障此女乃道成轉",
    "X58n0995_010:0252b10": "身如法華中辨餘皆當經詳矣。",
    "X58n0995_010:0252b11": "問上言一念至與彼何別。",
    "X58n0995_010:0252b12": "釋曰介爾成佛權實皆宗故成此問。",
    "X58n0995_010:0252b13": "答三乘望理至具足一切耳。",
    "X58n0995_010:0252b14": "釋曰三乘望理為一念者謂理則頓悟乘悟併消",
    "X58n0995_010:0252b15": "事非頓除因次第盡今此一乘等者謂緣起一念",
    "X58n0995_010:0252b16": "一多混融是故此成即是彼成故與眾生同時作",
    "X58n0995_010:0252b17": "佛言十同時者無盡之時同趣一念故也後皆新",
    "X58n0995_010:0252b18": "新斷惑者舊佛新成促不礙延也亦不住學地而",
    "X58n0995_010:0252b19": "成正覺等者因該果海逆順等者以玄門而狀證",
    "X58n0995_010:0252b20": "相十信終心具諸位者果徹因源也應用六相通",
    "X58n0995_010:0252b21": "之。",
    "X58n0995_010:0252b22": "然此一念至自在門訖。",
    "X58n0995_010:0252b23": "釋曰一念同劫者延促無礙由法融通故時無盡",
    "X58n0995_010:0252b24": "也直須思之者示勸修忌落其識情耳。",
    "X58n0995_010:0252c01": "第四因陀羅至互現重重無盡。",
    "X58n0995_010:0252c02": "釋曰此上諸義體相自在等者謂以一事稱性故",
    "X58n0995_010:0252c03": "能攝一切餘法亦皆稱性何有一法而不攝即是",
    "X58n0995_010:0252c04": "故重重互相涉入如天帝殿珠網覆上一明珠內",
    "X58n0995_010:0252c05": "萬像俱現珠珠皆爾此珠明徹互相現影復現影",
    "X58n0995_010:0252c06": "而無窮盡梵云因陀羅此云能天帝十門唯此從",
    "X58n0995_010:0252c07": "喻受名若就法立應名重珠現無盡門。",
    "X58n0995_010:0252c08": "故此經云至即三世間也。",
    "X58n0995_010:0252c09": "釋曰初偈塵中現諸佛智正覺世間也次偈塵中",
    "X58n0995_010:0252c10": "現佛土器世間也後偈塵中現三道六趣眾生世",
    "X58n0995_010:0252c11": "間也。",
    "X58n0995_010:0252c12": "又云一切至無量廣如經辨。",
    "X58n0995_010:0252c13": "釋曰初偈主伴同會普法圓彰次偈依正容持分",
    "X58n0995_010:0252c14": "圓無礙末後舉一例餘。",
    "X58n0995_010:0252c15": "此等竝是至如量境也。",
    "X58n0995_010:0252c16": "釋曰結示本法由法智圓明皆悉無盡也。",
    "X58n0995_010:0252c17": "其餘變化至去情思之。",
    "X58n0995_010:0252c18": "釋曰其餘變化等者揀三乘應現也何以故下徵",
    "X58n0995_010:0252c19": "釋本法離本法離見超情耳。",
    "X58n0995_010:0252c20": "問上一塵至宜準思之。",
    "X58n0995_010:0252c21": "釋曰問中約一塵一剎平徧而難答中據塵剎相",
    "X58n0995_010:0252c22": "含重重互徧而說也。",
    "X58n0995_010:0252c23": "問若據此文至因陀羅成也。",
    "X58n0995_010:0252c24": "釋曰問責瀚漫焉辨始終答藉智成雖重重交涉",
    "X58n0995_010:0253a01": "不礙歷歷齊彰故論主伴耳如上教義等者示法",
    "X58n0995_010:0253a02": "法皆有主伴也及前等者指前二互若乃隱映互",
    "X58n0995_010:0253a03": "現展轉無窮皆此門攝故云皆悉如是等。",
    "X58n0995_010:0253a04": "五者微細相容至無不明了。",
    "X58n0995_010:0253a05": "釋曰炳然同時齊現等者炳明也如瑠璃瓶盛多",
    "X58n0995_010:0253a06": "芥子隔瓶頓見然微細者總有三義一所含微細",
    "X58n0995_010:0253a07": "猶如芥瓶如毛孔能受彼諸剎諸剎不能遍毛孔",
    "X58n0995_010:0253a08": "故以毛據稱性却如瑠璃之瓶剎約存相故如芥",
    "X58n0995_010:0253a09": "子在內二約能含微細以一毛一塵即能含故如",
    "X58n0995_010:0253a10": "下引經證三約難知微細微塵不大而剎不小而",
    "X58n0995_010:0253a11": "能廣容即難知義一能含多即曰相容又法法皆",
    "X58n0995_010:0253a12": "爾故云相容一多不壞故云安立。",
    "X58n0995_010:0253a13": "猶如束箭至可如理思之。",
    "X58n0995_010:0253a14": "釋曰菩薩於一念中從兜率天等者即如十微細",
    "X58n0995_010:0253a15": "中八相之中一一各具餘之七相之義又云下依",
    "X58n0995_010:0253a16": "正相含炳然之相故皆言安住也。",
    "X58n0995_010:0253a17": "問是義與上至宜細思之。",
    "X58n0995_010:0253a18": "釋曰此之答意但以諸法同時相容顯現與展轉",
    "X58n0995_010:0253a19": "攝入重重故分二玄之別更無別義也。",
    "X58n0995_010:0253a20": "六者秘密隱顯至俱時成就也。",
    "X58n0995_010:0253a21": "釋曰此上諸義隱覆顯了者謂一事能攝彼多則",
    "X58n0995_010:0253a22": "一顯多隱一切攝一事則一隱多顯二隱不俱二",
    "X58n0995_010:0253a23": "顯不竝隱顯顯隱同時無礙故曰俱成。",
    "X58n0995_010:0253a24": "故此經云至秘密授記等。",
    "X58n0995_010:0253b01": "釋曰於此方入正受為顯他方三昧起為隱以此",
    "X58n0995_010:0253b02": "但入定不見起故眼根入正受即是顯色塵三昧",
    "X58n0995_010:0253b03": "起即是隱下之隱顯例可知矣然茲隱顯皆就二",
    "X58n0995_010:0253b04": "法形對言之應成多對一此彼方隅對二根塵能",
    "X58n0995_010:0253b05": "所對三男女左右對四塵毛依正對五往返度生",
    "X58n0995_010:0253b06": "對六現滅流通對七顯授冥記對此上多對皆顯",
    "X58n0995_010:0253b07": "密同時無有前後耳。",
    "X58n0995_010:0253b08": "如上第一至此準思之。",
    "X58n0995_010:0253b09": "釋曰一中多顯故一錢中十錢為顯了多中十隱",
    "X58n0995_010:0253b10": "故第二錢望第一錢中十即為秘密何以故下徵",
    "X58n0995_010:0253b11": "釋隱顯則見此不見彼彼名隱此名顯亦如一人",
    "X58n0995_010:0253b12": "身上六親所望雖各不同然各全得亦不雜亂由",
    "X58n0995_010:0253b13": "此隱顯體無前後不相妨礙名秘密俱成問此隱",
    "X58n0995_010:0253b14": "顯門與前相入相即何別耶答若攝他他現是相",
    "X58n0995_010:0253b15": "入門若攝他他不現即相即門若攝他他不盡不",
    "X58n0995_010:0253b16": "現即隱顯門故如八夜月晦明相竝隱顯同時矣。",
    "X58n0995_010:0253b17": "第七諸藏純雜至故名為雜。",
    "X58n0995_010:0253b18": "釋曰初標名次釋義若以人下釋純又即下明雜",
    "X58n0995_010:0253b19": "斯二同時故云具德。",
    "X58n0995_010:0253b20": "又如菩薩至俱時成就也。",
    "X58n0995_010:0253b21": "釋曰此約古立如一施行一切皆施名純施中具",
    "X58n0995_010:0253b22": "於諸行名雜即事事無礙新云廣陿以大師意云",
    "X58n0995_010:0253b23": "萬行純雜有通事理無礙及單約事說故廢之可",
    "X58n0995_010:0253b24": "謂同一法界故純不壞事相故雜此即事理無礙",
    "X58n0995_010:0253c01": "也一行長行故純不妨餘行故雜此但約事也故",
    "X58n0995_010:0253c02": "昔廢之而立廣陿若欲會取即事同理而徧故純",
    "X58n0995_010:0253c03": "不壞一多故雜即亦有事事無礙義耳如上人門",
    "X58n0995_010:0253c04": "取者是也玅嚴品說諸眾生海各各唯得解脫門",
    "X58n0995_010:0253c05": "純也普賢菩薩得不思議解脫門雜也又如善財",
    "X58n0995_010:0253c06": "所求諸善知識各言我唯知此法門純也皆推進",
    "X58n0995_010:0253c07": "云如諸菩薩種種知見種種修行種種證得者此",
    "X58n0995_010:0253c08": "雜門也自言知一推他有多自他雖異然屬一身",
    "X58n0995_010:0253c09": "此亦純雜無礙門也。",
    "X58n0995_010:0253c10": "如是繁興至宜準思之。",
    "X58n0995_010:0253c11": "釋曰緣起無涯普周法界純一無二各不壞本位",
    "X58n0995_010:0253c12": "故曰無不具足者矣。",
    "X58n0995_010:0253c13": "八者十世隔法至不相離故。",
    "X58n0995_010:0253c14": "釋曰三世區分名為隔法而互相在即是異成此",
    "X58n0995_010:0253c15": "上諸雜義徧十世中者以時無別體依法以立法",
    "X58n0995_010:0253c16": "既無礙時亦如之同時者一念之總別異者九世",
    "X58n0995_010:0253c17": "之別以時下出十世融通所以如見華開知是芳",
    "X58n0995_010:0253c18": "春茂成結果知是朱夏凋落為秋收藏為冬皆因",
    "X58n0995_010:0253c19": "於物知四時也今時相入知法之融通故不相離。",
    "X58n0995_010:0253c20": "言十世者至得即入也。",
    "X58n0995_010:0253c21": "釋曰各有過去等者取意以立即離世間品意文",
    "X58n0995_010:0253c22": "云菩薩有十種說三世何等為十所謂過去說過",
    "X58n0995_010:0253c23": "去過去說現在過去說未來現在說過去現在說",
    "X58n0995_010:0253c24": "平等現在說未來未來說過去未來說現在未來",
    "X58n0995_010:0254a01": "說無盡為九世又三世說一念即是總句言無盡",
    "X58n0995_010:0254a02": "即未來未來欲彰無窮故云無盡現在平等即現",
    "X58n0995_010:0254a03": "在現在謂現在可以目覩例同過未故云平等不",
    "X58n0995_010:0254a04": "言一念亦名九世攝歸一念故云十世總別相資",
    "X58n0995_010:0254a05": "互為緣起。",
    "X58n0995_010:0254a06": "故此經云至渾融成矣。",
    "X58n0995_010:0254a07": "釋曰念劫圓融延促無礙故經偈云無量無數劫",
    "X58n0995_010:0254a08": "解之即一念知念亦無念如是見世間又十地品",
    "X58n0995_010:0254a09": "第十地云菩薩知種種入劫智所謂一劫入多劫",
    "X58n0995_010:0254a10": "多劫入一劫乃至云長劫入短劫短劫入長劫等",
    "X58n0995_010:0254a11": "此亦以時而顯智也思之。",
    "X58n0995_010:0254a12": "又此經云至廣如經文。",
    "X58n0995_010:0254a13": "釋曰引此諸經意顯時處無礙初塵現時剎二塵",
    "X58n0995_010:0254a14": "現時眾三塵現時化事四塵中轉無盡法輪。",
    "X58n0995_010:0254a15": "此普攝上至宜可思之。",
    "X58n0995_010:0254a16": "釋曰結前十對之法與十世而融通者矣。",
    "X58n0995_010:0254a17": "九者唯心迴轉至故異三乘耳。",
    "X58n0995_010:0254a18": "釋曰言唯是一如來藏清淨心轉者謂心能變境",
    "X58n0995_010:0254a19": "境須似心心既無礙境亦無礙況真心所現揀異",
    "X58n0995_010:0254a20": "妄心故言清淨真法具德故能即入重重無礙故",
    "X58n0995_010:0254a21": "云但性起具德異三乘耳然此一門雖異三乘葢",
    "X58n0995_010:0254a22": "宗因亦舉猶有帶理之言故大師新改為主伴圓",
    "X58n0995_010:0254a23": "明具德門移此迴心為立門之所以。",
    "X58n0995_010:0254a24": "然一心亦具足至等者即其事也。",
    "X58n0995_010:0254b01": "釋曰十心之義如心識中辨。",
    "X58n0995_010:0254b02": "所以說十者至無窮種種德耳。",
    "X58n0995_010:0254b03": "釋曰結德彰圓重重無盡也。",
    "X58n0995_010:0254b04": "此上諸義門至宜思釋之。",
    "X58n0995_010:0254b05": "釋曰指法唯心出宗所以不可率情故宜思擇。",
    "X58n0995_010:0254b06": "十者託事顯法至一切法門。",
    "X58n0995_010:0254b07": "釋曰謂見一事即是見於無盡法界非是託此別",
    "X58n0995_010:0254b08": "有所表故金色世界即是本性彌勒樓閣即是法",
    "X58n0995_010:0254b09": "門勝熱婆羅門火聚刀山即是般若無分別智等",
    "X58n0995_010:0254b10": "故曰別顯別法者也。",
    "X58n0995_010:0254b11": "如此經中至如經思之。",
    "X58n0995_010:0254b12": "釋曰雲標十種表法乃三雖上諸義即是等盡法",
    "X58n0995_010:0254b13": "界但隨一義以名目之如顯可重圓明即名為寶",
    "X58n0995_010:0254b14": "稱性自在即稱為王無心霑潤即名雲等齗齶者",
    "X58n0995_010:0254b15": "謂雲之騰貌為霑潤之根。",
    "X58n0995_010:0254b16": "問三乘以有至宜可如理思之。",
    "X58n0995_010:0254b17": "釋曰初問二答答中三乘託異事相表顯異理等",
    "X58n0995_010:0254b18": "者謂三乘中衣表忍辱室表慈悲等今此一乘所",
    "X58n0995_010:0254b19": "託之事等者謂今明一事即法即人即依即正具",
    "X58n0995_010:0254b20": "無盡德從無盡因之所生故。",
    "X58n0995_010:0254b21": "此上十門等至大見聞心中。",
    "X58n0995_010:0254b22": "釋曰融成一致成大緣起也言十門與本文十義",
    "X58n0995_010:0254b23": "皆悉同時者謂每一門既帶同時等十門具此十",
    "X58n0995_010:0254b24": "門皆各具教義等十義一門既爾門門皆然重重",
    "X58n0995_010:0254c01": "取之乃至無盡故成緣起普眼境界言諦觀察等",
    "X58n0995_010:0254c02": "者約智修入則無心體極無間常行一生不克三",
    "X58n0995_010:0254c03": "生必圓斯之謂矣。",
    "X58n0995_010:0254c04": "然此十門至緣起義耳。",
    "X58n0995_010:0254c05": "釋曰初諸門相攝二六相圓融三結歸一乘言隨",
    "X58n0995_010:0254c06": "一門即攝餘門者此雖相攝不俱次緒乃依至相",
    "X58n0995_010:0254c07": "也以大師新立有次第故一同時具足相應門以",
    "X58n0995_010:0254c08": "是總故冠於九門之初二廣陿門別中先辨此者",
    "X58n0995_010:0254c09": "是別門之由由上事理無礙中事理相徧故生下",
    "X58n0995_010:0254c10": "諸門且約事如理徧故廣不壞事相故陿故為事",
    "X58n0995_010:0254c11": "事無礙之始三由廣陿無礙所徧有多以己望多",
    "X58n0995_010:0254c12": "故有一多相容相容則二體俱存但力用交徹耳",
    "X58n0995_010:0254c13": "四此容彼彼便即此由此徧彼此便即彼等故有",
    "X58n0995_010:0254c14": "相即門五由互相攝即互有隱顯謂攝他他可見",
    "X58n0995_010:0254c15": "故有相入門攝他他無體有相即門攝他他雖存",
    "X58n0995_010:0254c16": "而不可見故有隱顯門以為門別故此三門皆由",
    "X58n0995_010:0254c17": "攝而有相入則如二鏡互照相即則如波水相收",
    "X58n0995_010:0254c18": "隱顯則如日月相暎六由此攝他一切齊攝彼攝",
    "X58n0995_010:0254c19": "亦然故有微細相容七由互攝重重故有帝網無",
    "X58n0995_010:0254c20": "盡八由既如帝網隨一即是一切無盡故有託事",
    "X58n0995_010:0254c21": "顯法九由上八皆是所依所依之法既融次辨能",
    "X58n0995_010:0254c22": "依能依之時亦爾故有十世門十由法法皆然故",
    "X58n0995_010:0254c23": "隨舉其一則便為主連帶緣起便有主伴門此據",
    "X58n0995_010:0254c24": "新立故改門而次緒有異於古也非謂古失葢欲",
    "X58n0995_010:0255a01": "學者展轉精明耳。",
    "X58n0995_010:0255a02": "又於其中至境界準思之。",
    "X58n0995_010:0255a03": "釋曰揀[((冰水+臨)品+口)/皿]指文護一乘故也言與彼三乘或同或",
    "X58n0995_010:0255a04": "異者謂法相有通一乘有局三乘略如一乘中辦",
    "X58n0995_010:0255a05": "所設等者且三乘名教但為一乘之先客廣如經",
    "X58n0995_010:0255a06": "論疏鈔者以大師凡著義疏數本皆明權實不能",
    "X58n0995_010:0255a07": "備舉孔目及問答通至相述作亦三一甄分故次",
    "X58n0995_010:0255a08": "云全別不同宜可廣依等者勸示修學令不混通",
    "X58n0995_010:0255a09": "規耳。",
    "X58n0995_010:0255a10": "問此上道理至對比決之。",
    "X58n0995_010:0255a11": "釋曰初引經正答良由下出聖意也。",
    "X58n0995_010:0255a12": "又偈云至佛法一乘也。",
    "X58n0995_010:0255a13": "釋曰據經定義參以四乘權實顯矣次下原佛本",
    "X58n0995_010:0255a14": "意云。",
    "X58n0995_010:0255a15": "由此一乘至三身等佛。",
    "X58n0995_010:0255a16": "釋曰良以法門高玅權小難窺故隱實施權未稱",
    "X58n0995_010:0255a17": "本懷權現身相此明偈中三乘之義也。",
    "X58n0995_010:0255a18": "今為如是至無盡佛法也。",
    "X58n0995_010:0255a19": "釋曰圓根叩擊利見大人故現無盡身雲演難思",
    "X58n0995_010:0255a20": "之法義此明偈中一乘之義故結云名現佛身說",
    "X58n0995_010:0255a21": "無盡也。",
    "X58n0995_010:0255a22": "三乘但隨機至為實德耳。",
    "X58n0995_010:0255a23": "釋曰三乘但隨機者逐機末教也未顯諸佛十身",
    "X58n0995_010:0255a24": "等者非稱性本教也然此三乘既不稱性縱爾終",
    "X58n0995_010:0255b01": "談亦是設化隨機未亡形對故云非窮盡說也何",
    "X58n0995_010:0255b02": "以故者徵徵云焉知三乘不談無盡耶故釋云三",
    "X58n0995_010:0255b03": "乘以此無窮為過失故返顯一乘宗無盡德也故",
    "X58n0995_010:0255b04": "知他宗爾爾三千猶存限量亦屬三乘。",
    "X58n0995_010:0255b05": "又此經云至驚怪者矣。",
    "X58n0995_010:0255b06": "釋曰此通疑難也惑者云既言一乘以無窮為實",
    "X58n0995_010:0255b07": "德何以經中有談二三等諸乘耶故此釋云此據",
    "X58n0995_010:0255b08": "本末分齊說耳何故如斯且非本無以垂末非末",
    "X58n0995_010:0255b09": "無以顯本本末齊彰方窮無盡是故海印炳現斯",
    "X58n0995_010:0255b10": "之謂歟題稱一乘教義分齊却備談一代教跡三",
    "X58n0995_010:0255b11": "藏微言者正是斯意學者知趣莫驚怪應以虗心",
    "X58n0995_010:0255b12": "體茲宗極耳。",
    "X58n0995_010:0255b13": "第四六相圓融至三問答解釋。",
    "X58n0995_010:0255b14": "釋曰六相之義本出地經世親菩薩以論開闢故",
    "X58n0995_010:0255b15": "論云一切所說十句中皆有六種差別相門清涼",
    "X58n0995_010:0255b16": "釋云此乃標舉顯通謂法之體狀目之為相義別",
    "X58n0995_010:0255b17": "為門又由此通入證智中故論又云此言說解釋",
    "X58n0995_010:0255b18": "應知除事者清涼云此顯立意謂此六相為顯緣",
    "X58n0995_010:0255b19": "起圓融之法勿以陰界入等事相執取意不令人",
    "X58n0995_010:0255b20": "隨事執取非除界不具六相也故云六相緣起大",
    "X58n0995_010:0255b21": "師立意亦然但文小異耳。",
    "X58n0995_010:0255b22": "初列名者至不移動故。",
    "X58n0995_010:0255b23": "釋曰列名略釋先須總識其相列名是論文為論",
    "X58n0995_010:0255b24": "中釋義隨經義門難見是故大師約通義略釋言",
    "X58n0995_010:0255c01": "別依止總滿彼總故者謂依一開九無總別不立",
    "X58n0995_010:0255c02": "故云依止由別方成總故云滿彼清涼云總則攬",
    "X58n0995_010:0255c03": "別而成別分總為別同則別別帶總異則別別互",
    "X58n0995_010:0255c04": "乖成則雙攬同異方成若無同異總相不成故如",
    "X58n0995_010:0255c05": "舍椽梁總皆相似終不成舍壞則唯別各住自性",
    "X58n0995_010:0255c06": "故又壞者猶如世界多緣共成其中事物一一推",
    "X58n0995_010:0255c07": "徵何者是界名壞。",
    "X58n0995_010:0255c08": "第二教興意者至陀羅無窮理事等。",
    "X58n0995_010:0255c09": "釋曰教興意者約教道解釋故此教下彰其德用",
    "X58n0995_010:0255c10": "由六相之圓融耳。",
    "X58n0995_010:0255c11": "此義現前至便成正覺。",
    "X58n0995_010:0255c12": "釋曰此義現前者謂六相緣起法智融通則不見",
    "X58n0995_010:0255c13": "一法當情故一斷一切斷法混時融故得九世十",
    "X58n0995_010:0255c14": "世或滅或亡智顯智與理而齊彰故初心正覺攝",
    "X58n0995_010:0255c15": "多劫於剎那十信道圓一念該於佛地。",
    "X58n0995_010:0255c16": "良由如是至華嚴經說。",
    "X58n0995_010:0255c17": "釋曰良由者出前道成之相束為因果二門故曰",
    "X58n0995_010:0255c18": "因即普賢果即十佛等。",
    "X58n0995_010:0255c19": "第三問答至就緣成舍辨。",
    "X58n0995_010:0255c20": "釋曰以喻總釋也一切處通者但有形量法皆具",
    "X58n0995_010:0255c21": "六相或曰既言一切法皆具六相此緣成舍豈非",
    "X58n0995_010:0255c22": "法耶何以喻釋答據舍是法亦緣起故今言喻者",
    "X58n0995_010:0255c23": "仗此曉餘故屬其喻耳下多不釋準此知之厥或",
    "X58n0995_010:0255c24": "義難見所由請撿前因緣起。",
    "X58n0995_010:0256a01": "問何者見總至即得舍矣。",
    "X58n0995_010:0256a02": "釋曰言為椽全自獨能作舍者即互偏相資義謂",
    "X58n0995_010:0256a03": "此椽等諸緣要互相偏應方成緣起如一椽偏應",
    "X58n0995_010:0256a04": "多緣各與彼多緣全為椽故此則一椽具多椽也",
    "X58n0995_010:0256a05": "若此一椽不具多緣則資應不徧不成緣起。",
    "X58n0995_010:0256a06": "問若椽全自獨至不名為椽。",
    "X58n0995_010:0256a07": "釋曰躡前為難難以孤單答以因緣何乖椽舍。",
    "X58n0995_010:0256a08": "問若椽等至少力並全成也。",
    "X58n0995_010:0256a09": "釋曰此重問答據力用義以顯之謂須一全有力",
    "X58n0995_010:0256a10": "餘緣無力若餘有力一緣定無力方成舍耳故不",
    "X58n0995_010:0256a11": "可各出少力是故少力成過也言故知非少力並",
    "X58n0995_010:0256a12": "全成也者結少力之非顯一椽全有力之是也。",
    "X58n0995_010:0256a13": "問無一椽時豈非至餘椽例然。",
    "X58n0995_010:0256a14": "釋曰言答總並是椽者謂攬別成總舉一椽之總",
    "X58n0995_010:0256a15": "故力貫諸緣也若去於椽即舍便壞瓦等亦壞故",
    "X58n0995_010:0256a16": "此諸緣皆即是椽舍方善成一緣既爾餘亦然。",
    "X58n0995_010:0256a17": "是故一切至一切處準知。",
    "X58n0995_010:0256a18": "釋曰是故下結成緣起謂此大緣不起則止而不",
    "X58n0995_010:0256a19": "論若起則圓融離識耳。",
    "X58n0995_010:0256a20": "第二別相者至以此方便會一乘。",
    "X58n0995_010:0256a21": "釋曰此頌分句前六句每句一相第七句揀非識",
    "X58n0995_010:0256a22": "情最後一句依修而證良由攬別成總故云一即",
    "X58n0995_010:0256a23": "具多分總為別故多即非一諸緣各別而成力義",
    "X58n0995_010:0256a24": "齊故多類自同諸緣隨自形類功能各別故各體別",
    "X58n0995_010:0256b01": "異由此異故方顯前同也同異雙資義理出於思",
    "X58n0995_010:0256b02": "識方成總舍故云一多緣起理妙成也雖成一總",
    "X58n0995_010:0256b03": "且不失諸緣故各住自法然此六相為顯緣起圓",
    "X58n0995_010:0256b04": "融之法大智造之無涯故云唯智境界勿以陰界",
    "X58n0995_010:0256b05": "入等事相執取故曰非事識依此緣起因修證于",
    "X58n0995_010:0256b06": "果海故云以此方便會一乘問此之義理分齊與",
    "X58n0995_010:0256b07": "夫大疏義理分齊同耶異耶答旨趣雖同建立有",
    "X58n0995_010:0256b08": "異故彼所依體事同此立義門攝歸真實同此二",
    "X58n0995_010:0256b09": "義相收一性無二等彰其無礙同于三性交參周",
    "X58n0995_010:0256b10": "徧含容全同解釋建立異者爰大疏宗終南三觀",
    "X58n0995_010:0256b11": "故止于斯此章乃該羅眾義本末齊彰故三性攝",
    "X58n0995_010:0256b12": "餘宗六因收權淺若爾一乘之旨豈殊途耶答彼",
    "X58n0995_010:0256b13": "克一經此就判教是故克經則三觀澄明判教則",
    "X58n0995_010:0256b14": "旁該餘義然後融歸圓實未來通規一代教興海",
    "X58n0995_010:0256b15": "印斯現耳。",
    "X58n0995_010:0256b16": "偈辭述意迴向。",
    "X58n0995_010:0256b17": "　一乘妙法難承受　　曠劫難逢今幸偈",
    "X58n0995_010:0256b18": "　大師法義綺成章　　數百年餘孰分剖",
    "X58n0995_010:0256b19": "　我今輙以凡心智　　啟廸無邊無上義",
    "X58n0995_010:0256b20": "　迴茲功德霑含靈　　同趣菩提實際地",
    "X58n0995_010:0256b22": "華嚴一乘分齊章義苑疏卷第十(畢)"
}