{
    "X14n0288_003:0060a01": "大佛頂如來密因修證了義諸菩薩萬行首楞嚴經卷第三",
    "X14n0288_003:0060a03": "如來藏之二",
    "X14n0288_003:0060a04": "〔疏〕此從六入至十八界總有三科夫三科之門攝盡萬法故一切經無不",
    "X14n0288_003:0060a05": "說此俱舍云入亦名根根依增上立名入以來門為義又法界無差別論",
    "X14n0288_003:0060a06": "云不空如來藏有過恒沙佛法是故經標陰入處界所以即相而談性言",
    "X14n0288_003:0060a07": "妙真如者所以即性而融相也勝鬘云依如來藏有生死依如來藏有涅",
    "X14n0288_003:0060a08": "槃此則歸根指體所以示迷悟之源也。",
    "X14n0288_003:0060a09": "復次阿難。云何六入本如來藏妙真如性。阿難。即彼目睛。瞪發勞者。兼目與",
    "X14n0288_003:0060a10": "勞。同是菩提瞪發勞相。因於明暗二種妄塵。發見居中。吸此塵象(明暗)。名為見性。",
    "X14n0288_003:0060a11": "此見。離彼明暗二塵。畢竟無體。如是阿難。當知是見。非明暗來。非於根出。不",
    "X14n0288_003:0060a12": "於空生。何以故。若從明來。暗即隨滅。應非見暗。若從暗來。明即隨滅。應無見",
    "X14n0288_003:0060a13": "明。若從根(目)生。必無明暗。如是見精。本無自性。若於空出。前矚塵象。歸當見根。",
    "X14n0288_003:0060a14": "又空自觀。何關汝入。是故當知眼入虗妄。本非因緣。非自然性。",
    "X14n0288_003:0060a15": "〔疏〕即彼目睛者指前勞目之事以菩提性中本無眼等塵勞名相故以瞪",
    "X14n0288_003:0060a16": "勞為喻溫陵由塵發見因根吸塵故名眼入然有三科即彼目睛下依真",
    "X14n0288_003:0060a17": "起妄因於明暗下辨妄無實是故當知下明妄即真。",
    "X14n0288_003:0060a18": "阿難。譬如有人。以兩手指。急塞其耳。耳根勞故。頭中作聲。兼耳與勞。同是菩",
    "X14n0288_003:0061a01": "提瞪發勞相。因於動靜二種妄塵。發聞居中。吸此塵象(動靜)。名聽聞性。此聞。離彼",
    "X14n0288_003:0061a02": "動靜二塵。畢竟無體。如是阿難。當知是聞。非動靜來。非於根出。不於空生。何",
    "X14n0288_003:0061a03": "以故。若從靜來。動即隨滅。應非聞動。若從動來。靜即隨滅。應無覺靜。若從根(耳)",
    "X14n0288_003:0061a04": "生。必無動靜。如是聞體。本無自性。若於空出。有聞成性。即非虗空。又空自聞。",
    "X14n0288_003:0061a05": "何關汝入。是故當知耳入虗妄。本非因緣。非自然性。",
    "X14n0288_003:0061a06": "〔疏〕耳聞動靜猶目見明暗也言非動靜來者破計情也故超日明經云色",
    "X14n0288_003:0061a07": "受想行識眼耳鼻身心及地水火風空皆無所從來無所至去緣合則有",
    "X14n0288_003:0061a08": "緣離則滅如幻如化故下經云當處發生隨處滅盡即斯旨也。",
    "X14n0288_003:0061a09": "阿難。譬如有人。急畜其鼻。畜久成勞。則於鼻中。聞有冷觸。因觸分別通塞虗",
    "X14n0288_003:0061a10": "實。如是乃至諸香臭氣。兼鼻與勞。同是菩提瞪發勞相。因於通塞二種妄塵。",
    "X14n0288_003:0061a11": "發聞居中。吸此塵象(通塞)。名齅聞性。此聞。離彼通塞二塵。畢竟無體。(闕文)當知是聞。非",
    "X14n0288_003:0061a12": "通塞來。非於根出。不於空生。何以故。若從通來。塞則聞滅。云何知塞。如因塞",
    "X14n0288_003:0061a13": "有。通則無聞。云何發明香臭等觸。若從根生。必無通塞。如是聞機。本無自性。",
    "X14n0288_003:0061a14": "若從空出。是聞自當迴齅汝鼻。空自有聞。何關汝入。是故當知鼻入虗妄。本",
    "X14n0288_003:0061a15": "非因緣。非自然性。",
    "X14n0288_003:0061a16": "〔疏〕畜縮氣也冷因畜有不畜本無然鼻聞通塞亦猶耳聞動靜也而覺知",
    "X14n0288_003:0061a17": "以塵為相故離彼無有則非唯緣彼而生而亦即彼為體也故知明暗動",
    "X14n0288_003:0061a18": "靜乃至離合生滅之塵與今見聞覺知之性混而為一本如來藏中妙真",
    "X14n0288_003:0062a01": "如性矣。",
    "X14n0288_003:0062a02": "阿難。譬如有人。以舌舐吻。熟舐令勞。其人若病。則有苦味。無病之人。微有甜",
    "X14n0288_003:0062a03": "觸。由甜與苦。顯(明)此舌根不動之時。淡性常在。兼舌與勞。同是菩提瞪發勞相。",
    "X14n0288_003:0062a04": "因甜苦淡二種妄塵。發知居中。吸此塵象(甜苦甛)。名知味性。此知味性。離彼甜苦。及",
    "X14n0288_003:0062a05": "淡二塵。畢竟無體。如是阿難。當知如是嘗苦淡知。非甜苦來。非因淡有。又非",
    "X14n0288_003:0062a06": "根出。不於空生。何以故。若甜苦來。淡則知滅。云何知淡。若從淡出。甜即知亡。",
    "X14n0288_003:0062a07": "復云何知甜苦二相。若從舌生。必無甜淡。及與苦塵。斯知味(甜苦淡)根。本無自性。若",
    "X14n0288_003:0062a08": "於空出。虗空自味。非汝口知。又空自知。何關汝入。是故當知舌入虗妄。本非",
    "X14n0288_003:0062a09": "因緣非自然性。",
    "X14n0288_003:0062a10": "〔疏〕舐以舌取味也熟舐令勞甚言取著之狀。",
    "X14n0288_003:0062a11": "阿難。譬如有人。以一冷手。觸於熱手。若冷勢多。熱者從冷。若熱功勝。冷者成",
    "X14n0288_003:0062a12": "熱。如是以此合覺之觸。顯於離知。涉勢若成。因於勞觸(皆因觸致)。兼身與勞。同是菩提",
    "X14n0288_003:0062a13": "瞪發勞相因於離合二種妄塵。發覺居中。吸此塵象(離合)。名知覺性。此知覺體。離",
    "X14n0288_003:0062a14": "彼離合違順二塵。畢竟無體。如是阿難。當知是覺非離合來。非違順有。不於",
    "X14n0288_003:0062a15": "根出。又非空生。何以故。若合時來。離當已滅。云何覺離。違順二相。亦復如是。",
    "X14n0288_003:0062a16": "若從根(身)出。必無離合違順四相。則汝身知。元無自性。必於空出。空自知覺。何",
    "X14n0288_003:0062a17": "關汝入。是故當知身入虗妄。本非因緣。非自然性。",
    "X14n0288_003:0062a18": "〔疏〕身入之覺由觸所顯葢以離觸之時覺知此身無合之覺是以合覺顯",
    "X14n0288_003:0063a01": "於離知也。",
    "X14n0288_003:0063a02": "阿難。譬如有人。勞倦則眠。睡熟便寤。覽塵斯憶。失憶為忘。是其顛倒生住異",
    "X14n0288_003:0063a03": "滅。吸習中歸。不相踰越。稱意知根。兼意與勞。同是菩提瞪發勞。相因於生滅",
    "X14n0288_003:0063a04": "二種妄塵。集知居中。吸撮內塵(生滅)。見聞逆流。流不及地。名覺知性。此覺知性。離",
    "X14n0288_003:0063a05": "彼寤寐生滅二塵畢竟無體。如是阿難。當知如是覺知之根。非寤寐來。非生",
    "X14n0288_003:0063a06": "滅有。不於根出。亦非空生。何以故。若從寤來。寐即隨滅。將何為(知)寤。必生時有。",
    "X14n0288_003:0063a07": "滅即同無。令誰受滅。若從滅有。生即滅無。誰知生者。若從根(意)出。寤寐二相。隨",
    "X14n0288_003:0063a08": "身開合。離斯二體。此覺知者。同於空華。畢竟無性。若從空生。自是空知。何關",
    "X14n0288_003:0063a09": "汝入。是故當知意入虗妄。本非因緣。非自然性。",
    "X14n0288_003:0063a10": "〔疏〕意以生滅為性而其體不出憶忘眠寤之境由四相妄遷名曰顛倒吸",
    "X14n0288_003:0063a11": "撮內塵即見聞逆流也塵流逆內無間即滅即不相違越名不及地此言",
    "X14n0288_003:0063a12": "意根之處葢如斯而已故曰畢竟無體則虗妄可知矣按婆沙云歸趨是",
    "X14n0288_003:0063a13": "意業謂五根各別所行意則總領受彼所行及彼境界能歸趣彼作諸事",
    "X14n0288_003:0063a14": "業故名意根。〔資中〕莊周云其寤也形開其寐也魂交寤寐二相自是形之",
    "X14n0288_003:0063a15": "開合而覺知之性離斯二者故如空華。",
    "X14n0288_003:0063a16": "復次阿難。云何十二處。本如來藏妙真如性。阿難。汝且觀此祇陀樹林。及諸",
    "X14n0288_003:0063a17": "泉池。於意云何。此等為是色生眼見。眼生色相。阿難。若復眼根生色相者。見",
    "X14n0288_003:0063a18": "空非色色性應銷。銷則顯發一切都無色相既無。誰明(顯)空質。空亦如是。若復",
    "X14n0288_003:0064a01": "色塵生眼見者觀空非色。見即銷亡。亡則都無。誰明空色。是故當知見與色",
    "X14n0288_003:0064a02": "空。俱無處所。即色與見。二處虗妄。本非因緣。非自然性。",
    "X14n0288_003:0064a03": "〔疏〕顯宗論云處謂生門心心所法於中生長故名為處是能生長彼作用",
    "X14n0288_003:0064a04": "義故然前談六入則以塵對辨今十二處則以根對揚由根塵同源法不",
    "X14n0288_003:0064a05": "孤立也汝且下以能生破所生謂若眼生色相則眼為能生色為所生然",
    "X14n0288_003:0064a06": "見空之時既無所生之色則色性應銷色銷則誰明空質乎謂無色則不",
    "X14n0288_003:0064a07": "能顯空也若復下謂若色生眼見則色為能生眼為所生然觀空之時既",
    "X14n0288_003:0064a08": "無所生之眼則見性應銷見銷則以誰明空色乎此明眼色二處俱無生",
    "X14n0288_003:0064a09": "也。",
    "X14n0288_003:0064a10": "阿難。汝更聽此祇陀園中。食辦擊鼓。眾集撞鐘。鐘鼓音聲。前後相續。於意云",
    "X14n0288_003:0064a11": "何。此等為是聲來耳邊。耳往聲處。阿難。若復此聲。來於耳邊。如我乞食室羅",
    "X14n0288_003:0064a12": "筏城。在祇陀林。則無有我。此聲必來阿難耳處。目連迦葉。應不俱聞。何況其",
    "X14n0288_003:0064a13": "中一千二百五十沙門。一聞鐘聲。同來食處。若復汝耳往彼聲邊。如我歸住",
    "X14n0288_003:0064a14": "祇陀林中。在室羅城。則無有我。汝聞鼓聲。其耳已往擊鼓之處。鐘聲齊出應",
    "X14n0288_003:0064a15": "不俱聞。何況其中象馬牛羊。種種音響。若無來往。亦復無聞。是故當知聽與",
    "X14n0288_003:0064a16": "音聲。俱無處所。即聽與聲。二處虗妄。本非因緣。非自然性。",
    "X14n0288_003:0064a17": "〔溫陵〕我入城祇林無我喻聲來耳則餘處無聲然千眾皆聞則聲非來耳。",
    "X14n0288_003:0064a18": "〔疏〕聲非來耳以明聲處無生也無聞者聞無聞性也聞尚無聞安有往來",
    "X14n0288_003:0065a01": "之事。",
    "X14n0288_003:0065a02": "阿難。汝又齅此鑪中旃檀。此香。若復然於一銖。室羅筏城四十里內同時聞",
    "X14n0288_003:0065a03": "氣於意云何。此香為復生旃檀木。生於汝鼻。為生於空。阿難。若復此香。生於",
    "X14n0288_003:0065a04": "汝鼻。稱(既云)鼻所生。當從鼻出。鼻非旃檀。云何鼻中有旃檀氣。稱(既云)汝聞香。當於鼻",
    "X14n0288_003:0065a05": "入。鼻中出香。說聞非義若生於空。空性常恒(不變)。香應常在。何藉鑪中爇此枯木(旃檀)。",
    "X14n0288_003:0065a06": "若生於木。則此香(木)質。因爇成煙。若鼻得聞。合蒙煙氣。其煙騰空。未及遙遠。四",
    "X14n0288_003:0065a07": "十里內。云何已聞。是故當知香鼻與聞。俱無處所。即齅與香。二處虗妄。本非",
    "X14n0288_003:0065a08": "因緣。非自然性。",
    "X14n0288_003:0065a09": "〔溫陵〕鼻非旃檀非鼻生也藉爇而有非空生也香質是木煙非其木離木",
    "X14n0288_003:0065a10": "離煙而能遠聞豈鼻生哉。〔疏〕鼻根聞香但由境有勝劣故使聞有遠近苟",
    "X14n0288_003:0065a11": "香有百里之氣即百里能聞此則根無優劣境有遠近明矣。",
    "X14n0288_003:0065a12": "阿難。汝常二時眾中持鉢。其間或遇酥酪醍醐名為上味。於意云何。此味。為",
    "X14n0288_003:0065a13": "復生於空中。生於舌中。為生食中。阿難。若復此味。生於汝舌。在汝口中。秪有",
    "X14n0288_003:0065a14": "一舌。其舌爾時已成酥味。遇黑石蜜。應不推移。若不變移。不名知味。若變移",
    "X14n0288_003:0065a15": "者。舌非多體。云何多味。一舌之知。若生於食。食非有識。云何自知。又食自知。",
    "X14n0288_003:0065a16": "即同他食。何預於汝。名味之知。若生於空。汝噉虗空。當作何味。必其虗空。若",
    "X14n0288_003:0065a17": "作鹹味。既鹹汝舌。亦鹹汝面則此界人。同於海魚。既常受鹹。了不知淡。若不",
    "X14n0288_003:0065a18": "識淡。亦不覺鹹。必無所知。云何名味。是故當知味舌與嘗。俱無處所。即嘗與",
    "X14n0288_003:0066a01": "味。二俱虗妄。本非因緣。非自然性。",
    "X14n0288_003:0066a02": "〔溫陵〕舌無定味又非多體則味不生舌矣石蜜沙糖也此若生食食不自",
    "X14n0288_003:0066a03": "知因舌知味非生食矣。",
    "X14n0288_003:0066a04": "阿難。汝常晨朝以手摩頭。於意云何。此摩所知。誰為能觸。能為在手。為復在",
    "X14n0288_003:0066a05": "頭。若在於手。頭則無知。云何成觸。若在於頭。手則無用。云何名觸。若各各有。",
    "X14n0288_003:0066a06": "則汝阿難。應有二身。若頭與手。一觸所生。則手與頭。當為一體。若一體者。觸",
    "X14n0288_003:0066a07": "則無成。若二體者。觸誰為在。在能非所。在所非能。不應虗空。與汝成觸。是故",
    "X14n0288_003:0066a08": "當知覺觸與身。俱無處所。即身與觸。二俱虗妄。本非因緣。非自然性。",
    "X14n0288_003:0066a09": "〔疏〕觸因境有然以手觸頭則能所皆身無定趣矣謂觸有能所方名為觸",
    "X14n0288_003:0066a10": "今頭足一體豈名為觸耶。",
    "X14n0288_003:0066a11": "阿難。汝常意中所緣善惡無記三性。生成法則。此法。為復即心所生。為當離",
    "X14n0288_003:0066a12": "心。別有方所。阿難。若即心者。法則非塵。非心所緣。云何成處。若離於心。別有",
    "X14n0288_003:0066a13": "方所。則法自性。為知非知。知則名心。異汝非塵。同他心量。即汝即心。云何汝",
    "X14n0288_003:0066a14": "心。更二於汝。若非知者。此塵。既非色聲香味離合冷暖及虗空相。當於何在。",
    "X14n0288_003:0066a15": "今於色空。都無表示。不應人間更有空外。心非所緣。處從誰立。是故當知法",
    "X14n0288_003:0066a16": "則與心。俱無處所。則意與法。二俱虗妄。本非因緣。非自然性。",
    "X14n0288_003:0066a17": "〔溫陵〕法若即心則不屬塵既非所緣何成意處若離於心則法塵因意知",
    "X14n0288_003:0066a18": "顯故問為知非知。〔疏〕法若非知則非色聲若是色聲自應可知今既無知",
    "X14n0288_003:0067a01": "豈應藏於色空之外既心無所緣處從何立釋曰此十二處者是心體根",
    "X14n0288_003:0067a02": "本而諸根緣此以生故外論謂之勃路挐勃路挐者是根本義故及作用",
    "X14n0288_003:0067a03": "義故又毗婆沙云若欲觀察諸法性相當依如是十二處教便生十二處",
    "X14n0288_003:0067a04": "影像明鏡故經謂之如來藏性。",
    "X14n0288_003:0067a05": "復次阿難。云何十八界本如來藏妙真如性。阿難。如汝所明。眼色為緣生於",
    "X14n0288_003:0067a06": "眼識。此識為復因眼所生。以眼為界。因色所生。以色為界。阿難。若因眼生既",
    "X14n0288_003:0067a07": "無色空無可分別。縱有汝識。欲將何用汝見又非青黃赤白。無所表示。從何",
    "X14n0288_003:0067a08": "立界。若因色生。空無色時。汝識應滅。云何識知是虗空性。若色變時。汝亦識",
    "X14n0288_003:0067a09": "其色相遷變。汝識不遷。界從何立。從變則變界相自無不變則恒。既從色生。",
    "X14n0288_003:0067a10": "應。不識知虗空所在。若兼二種眼色共生。合則中離。離則兩合。體性雜亂。云",
    "X14n0288_003:0067a11": "何成界。是故當知眼色為緣。生眼識界。三處都無。則眼與色。及色界三。本非",
    "X14n0288_003:0067a12": "因緣。非自然性。",
    "X14n0288_003:0067a13": "〔疏〕毗婆沙云以四事故立十八界一由自性故建立色界乃至法界二由",
    "X14n0288_003:0067a14": "作用故建立眼識界乃至意識界三由能作故建立眼界乃至意界四由",
    "X14n0288_003:0067a15": "差別故建立十八界顯宗論云界者因義種族義謂由一身或一相續中",
    "X14n0288_003:0067a16": "有十八類諸種族故名十八界由根等展轉相望種族不同故名為界釋",
    "X14n0288_003:0067a17": "曰按雜集論十八界總有五義謂一切種子義因義持自相義持因果性",
    "X14n0288_003:0067a18": "義持一切法差別義故知種族者即種子義也以有十八種子差別名十",
    "X14n0288_003:0068a01": "八界。〔溫陵〕若識因眼生則無塵可知故見非青等若識因色生則當隨色",
    "X14n0288_003:0068a02": "滅即應不識空又色有遷變識應知變識若知變則色滅識存無與為界",
    "X14n0288_003:0068a03": "又若汝識亦變變則無體界相自無若不隨變則識應常一當不識空理",
    "X14n0288_003:0068a04": "又不然非色生矣若謂眼色共生則此識性應與根塵兩合合則其識中",
    "X14n0288_003:0068a05": "離亦不成界矣。",
    "X14n0288_003:0068a06": "阿難。又汝所明。耳聲為緣。生於耳識。此識。為復因耳所生。以耳為界。因聲所",
    "X14n0288_003:0068a07": "生。以聲為界。阿難。若因耳生。動靜二相。既不現前。根不成知。必無所知。知尚",
    "X14n0288_003:0068a08": "無成。識何形貌。若取耳聞。無動靜故。聞無所成。云何耳形雜色觸塵。名為識",
    "X14n0288_003:0068a09": "界。則耳識界。復從誰立。若生於聲。識因聲有。則不關聞。無聞則亡聲相所在。",
    "X14n0288_003:0068a10": "識從聲生。許聲因聞而有聲相。聞應聞識。不聞非界。聞則同聲。識已被聞。誰",
    "X14n0288_003:0068a11": "知聞識。若無知者。終如草木。不應。聲聞雜成中界。界無中位。則內外相。復從",
    "X14n0288_003:0068a12": "何成。是故當知耳聲為緣。生耳識界。三處都無。則耳與聲。及聲界三。本非因",
    "X14n0288_003:0068a13": "緣。非自然性。",
    "X14n0288_003:0068a14": "〔疏〕若識因耳生則無動靜可識既無所識界義不成若取耳根聞無動靜",
    "X14n0288_003:0068a15": "不藉聲塵者則耳根所依是形色觸法故耳識依聲不雜觸塵也此識不",
    "X14n0288_003:0068a16": "生根明矣又若識生於聲則不關聞不關聞即無聲相則無所識知縱謂",
    "X14n0288_003:0068a17": "識從聲有然許因聞有聲識若聲生聲應有識則聞聲時即是聞識不聞",
    "X14n0288_003:0068a18": "又非界聞則此識即同於聲理無是矣。〔長水曰〕既能了之識作所聞之聲",
    "X14n0288_003:0069a01": "則誰為能知知此聞識也。",
    "X14n0288_003:0069a02": "阿難。又汝所明。鼻香為緣。生於鼻識。此識。為復因鼻所生。以鼻為界。因香所",
    "X14n0288_003:0069a03": "生。以香為界。阿難。若因鼻生。則汝心中。以何為鼻。為取肉形雙爪之相。為取",
    "X14n0288_003:0069a04": "齅知動搖之性。若取肉形。肉質乃身。身知即觸。名身非鼻。名觸即塵。鼻尚無",
    "X14n0288_003:0069a05": "名。云何立界。若取齅知。又汝心中。以何為知。以肉為知。則肉之知。元觸非鼻。",
    "X14n0288_003:0069a06": "以空為知。空則自知。肉應非覺。如是。則應虗空是汝。汝身非知。今日阿難。應",
    "X14n0288_003:0069a07": "無所在。以香為知。知自屬香。何預於汝。若香臭氣。必生汝鼻。則彼香臭二種",
    "X14n0288_003:0069a08": "流氣。不生伊蘭及旃檀木。二物不來汝自齅鼻。為香為臭。臭則非香。香應非",
    "X14n0288_003:0069a09": "臭。若香臭二。俱能聞者。則汝一人。應有兩鼻。對我問道有二阿難。誰為汝體。",
    "X14n0288_003:0069a10": "若鼻是一。香臭無二。臭既為香。香復成臭。二性不有界從誰立。若因香生。識",
    "X14n0288_003:0069a11": "因香有。如眼有見不能觀眼。因香有故。應不知香。知即非生。不知非識。香非",
    "X14n0288_003:0069a12": "知有。香界不成。識不知香。因界則非。從香建立。既無中間。不成內外。彼諸聞",
    "X14n0288_003:0069a13": "性。畢竟虗妄。是故當知鼻香為緣。生鼻識界。三處都無。則鼻與香。及香界三。",
    "X14n0288_003:0069a14": "本非因緣。非自然性。",
    "X14n0288_003:0069a15": "根有二相肉形雙爪浮塵根也覺知動搖勝義根也若肉形下破浮塵根。",
    "X14n0288_003:0069a16": "〔溫陵〕名身則非鼻名觸則身根之塵故鼻尚無名也若取嗅知下破勝義",
    "X14n0288_003:0069a17": "根肉質之知屬身故元觸非鼻虗空之知屬境故肉應非覺。〔疏〕若香臭氣",
    "X14n0288_003:0069a18": "下若從鼻生則香臭二種不生伊蘭及栴檀樹故曰二物不來汝自嗅鼻",
    "X14n0288_003:0070a01": "為香為臭伊蘭臭樹也臭則非香下以根從境破謂境既有二根應成兩",
    "X14n0288_003:0070a02": "故先定云臭則非香香則非臭意在俱聞墮兩鼻之失若鼻是一下以境",
    "X14n0288_003:0070a03": "從根破謂根既是一境應非二故臭亦非香復成臭也。〔溫陵〕眼識因眼而",
    "X14n0288_003:0070a04": "有既不能見眼鼻識因香而有應不知香若曰能知即非香生若曰不知",
    "X14n0288_003:0070a05": "即不名識皆不可也香非知有者謂香不因根即不成香界識不知香即",
    "X14n0288_003:0070a06": "不成識界中間識也內外根境也。",
    "X14n0288_003:0070a07": "阿難。又汝所明。舌味為緣。生於舌識。此識。為復因舌所生。以舌為界。因味所",
    "X14n0288_003:0070a08": "生。以味為界。阿難。若因舌生。則諸世間。甘蔗。烏梅黃連。石鹽。細辛薑桂。都無",
    "X14n0288_003:0070a09": "有味。汝自嘗舌。為甜為苦。若舌性苦。誰來嘗舌。舌不自嘗。孰為知覺。舌性非",
    "X14n0288_003:0070a10": "苦。味自不生。云何立界。若因味生。識自為味。同於舌根。應不自嘗。云何識知。",
    "X14n0288_003:0070a11": "是味非味。又一切味。非一物生。味既多生。識應多體。識體若一。體必味生。鹹",
    "X14n0288_003:0070a12": "淡甘辛。和合俱生。諸變異相。同為一味。應無分別。分別既無。別不名識。云何",
    "X14n0288_003:0070a13": "復名舌味識界。不應虗空生汝心識。舌味和合。即於是中。元無自性云何界",
    "X14n0288_003:0070a14": "生。是故。當知舌味為緣。生舌識界。三處都無。則舌與味。及舌界三。本非因緣。",
    "X14n0288_003:0070a15": "非自然性。",
    "X14n0288_003:0070a16": "〔溫陵〕味因舌嘗若舌本苦則無能嘗者孰為識體若舌本淡既不因境味",
    "X14n0288_003:0070a17": "無所生食自為味謂食即味也同於舌根舌不自嘗也。",
    "X14n0288_003:0070a18": "阿難。又汝所明。身觸為緣。生於身識。此識。為復因身所生。以身為界。因觸所",
    "X14n0288_003:0071a01": "生。以觸為界。阿難。若因身生。必無合離二覺觀緣。身何所識。若因觸生。必無",
    "X14n0288_003:0071a02": "汝身。誰有非身知合離者。阿難。物不觸知。身知有觸。知身即觸。知觸即身。即",
    "X14n0288_003:0071a03": "觸非身。即身非觸。身觸二相。元無處所。合身即為身自體性。離身即是虗空",
    "X14n0288_003:0071a04": "等相。內外不成。中云何立。中不復立。內外性空。則汝識生。從誰立界。是故當",
    "X14n0288_003:0071a05": "知身觸為緣。生身識界。三處都無。則身與觸。及身界三。本非因緣。非自然性。",
    "X14n0288_003:0071a06": "〔溫陵〕覺觀即身識而以離合二境為緣若無緣則無識是則因境非因身",
    "X14n0288_003:0071a07": "也。〔疏〕瑜伽云為身所證說名為觸觸因感物而生物無情不能知觸則知",
    "X14n0288_003:0071a08": "觸者身也今以手觸頭則身即觸觸即身身觸互奪元無處所又合身則",
    "X14n0288_003:0071a09": "無處位故即為身體離身則無觸因故即同虗空釋曰俱舍說五識有覺",
    "X14n0288_003:0071a10": "觀而唯識破之觀今經之義則唯識之破非也。",
    "X14n0288_003:0071a11": "阿難。又汝所明意法為緣。生於意識。此識。為復因意所生。以意為界。因法所",
    "X14n0288_003:0071a12": "生。以法為界。阿難。若因意生。於汝意中。必有所思。發明汝意。若無前法。意無",
    "X14n0288_003:0071a13": "所生。離緣無形。識將何用。又汝識心。與諸思量。兼了別性。為同為異。同意即",
    "X14n0288_003:0071a14": "意。云何所生。異意不同。應無所識。若無所識。云何意生。若有所識。云何識意。",
    "X14n0288_003:0071a15": "唯同與異。二性無成。界云何立。若因法生。世間諸法。不離五塵。汝觀色法。及",
    "X14n0288_003:0071a16": "諸聲法香法味法。及與觸法。相狀分明。以對五根。非意所攝。汝識決定依於",
    "X14n0288_003:0071a17": "法生。今汝諦觀。法法何狀。若離色空動靜通塞合離生滅。越此諸相。終無所",
    "X14n0288_003:0071a18": "得。生則色空諸法等生。滅則色空諸法等滅。所因既無。因生有識。作何形相。",
    "X14n0288_003:0072a01": "相狀不有。界云何生。是故當知意法為緣。生意識界。三處都無。則意與法。及",
    "X14n0288_003:0072a02": "意界三。本非因緣。非自然性。",
    "X14n0288_003:0072a03": "〔疏〕所思即法塵也若無前法意無所生是則因境非因根也又汝下識心",
    "X14n0288_003:0072a04": "即意識思量即所思了別即意根經以根塵識兼舉也經問識與根塵為",
    "X14n0288_003:0072a05": "同為異故疊破云同意即意云何說是意所生耶異意則應無法塵故無",
    "X14n0288_003:0072a06": "所識云何識意者謂塵由意生今識既異意而復有所識則識塵時即同",
    "X14n0288_003:0072a07": "識意然識無識意之理也若因下破從法生擕李曰生滅即法塵也然生",
    "X14n0288_003:0072a08": "滅但是五塵通相離五無體故云生則諸法生也。〔疏〕顯宗論云由六識身",
    "X14n0288_003:0072a09": "無間滅已皆名為意此於意識作所依根意識既唯依過去故云生則諸",
    "X14n0288_003:0072a10": "法生滅則諸法滅也所因即法塵所因之法自無因之生識復作何狀釋",
    "X14n0288_003:0072a11": "曰已上略釋心意識竟今更總釋者復有多義毗婆沙云過去名意現在",
    "X14n0288_003:0072a12": "名識未來名心又界中施設心處中施設意蘊中施設識又心是種族義",
    "X14n0288_003:0072a13": "意是生門義識是積聚義又遠行是心業前行是意業續生是識業又彩",
    "X14n0288_003:0072a14": "畫是心業歸趣是意業分別是識業此心意識又有二種分別脇尊者說",
    "X14n0288_003:0072a15": "云滋長是有漏心分割是無漏心思量是有漏意思惟是無漏意分別是",
    "X14n0288_003:0072a16": "有漏識解了是無漏識如是等廣如論說。",
    "X14n0288_003:0072a17": "如來藏之三(七大)",
    "X14n0288_003:0072a18": "七大者俱舍云地水火風於諸世間能作大事故名為大蓋真空性火以",
    "X14n0288_003:0073a01": "妙萬物而為言隨處發生顯徧周而為性良以空不空如來藏中有過恒",
    "X14n0288_003:0073a02": "沙德用故理事交徹所以融乎真俗體用相即所以俱乎空假此如來藏",
    "X14n0288_003:0073a03": "性為圓明攝德之門性海全收而萬法交歸矣故經云清淨本然周徧法",
    "X14n0288_003:0073a04": "界則真空理體也又云應所知量隨業發現則俗諦中相用也又云性色",
    "X14n0288_003:0073a05": "真空性空真色則交徹融涉所以圓明法界也夫聖性非遠體之即神是",
    "X14n0288_003:0073a06": "故析塵鑽火拂鏡披衣乃至鑿井指眾繁興交作皆明即事而真之理也。",
    "X14n0288_003:0073a07": "阿難白佛言。世尊。如來常說和合因緣。一切世間。種種變化。皆因四大和合",
    "X14n0288_003:0073a08": "發明。云何如來。因緣。自然。二俱排擯。我今不知斯義所屬。惟垂哀愍。開示眾",
    "X14n0288_003:0073a09": "生。中道了義。無戲論法。爾時世尊告阿難言。汝先厭離聲聞緣覺諸小乘法。",
    "X14n0288_003:0073a10": "發心勤求無上菩提。故我今時為汝開示第一義諦。如何復將世間戲論。妄",
    "X14n0288_003:0073a11": "想因緣。而自纏繞。汝雖多聞。如說藥人。真藥現前。不能分別。如來說為真可",
    "X14n0288_003:0073a12": "憐愍。汝今諦聽。我當為汝分別開示。亦令當來修大乘者。通達實相。阿難默",
    "X14n0288_003:0073a13": "然。承佛聖旨。阿難。如汝所言。四大和合。發明。世間種種變化。阿難。若彼大性。",
    "X14n0288_003:0073a14": "體非和合。則不能與諸大雜和。猶如虗空。不和諸色。若和合者。同於變化。始",
    "X14n0288_003:0073a15": "終相成。生滅相續。生死死生。生生死死。如旋火輪。未有休息。阿難(例文)。如水成冰。",
    "X14n0288_003:0073a16": "冰還成水。",
    "X14n0288_003:0073a17": "〔孤山〕阿難執昔所談疑今第一義諦將恐眾生聞昔和合則滯於有聞今",
    "X14n0288_003:0073a18": "排擯則溺於空不達中道動成戲論故請開示。〔吳興〕若彼大性下意謂四",
    "X14n0288_003:0074a01": "大之性不和四大之相斯則性居相外此約真如隨緣不同頑空之性也",
    "X14n0288_003:0074a02": "若和合下既破非和恐計和合故復破之此約真如不變不同變化等相",
    "X14n0288_003:0074a03": "也。〔疏〕按超日月三昧經云天人菩薩聲聞緣覺斯之所行有合有散不得",
    "X14n0288_003:0074a04": "成於無上正道皆由不知道本於是廣談色心二法乃至如來法身方得",
    "X14n0288_003:0074a05": "無合無散甚與今經互相發明今復略引者經云謂地水火風有色無見",
    "X14n0288_003:0074a06": "未有三界是四色者而常自然無有作者自然動起唯道能名釋曰謂四",
    "X14n0288_003:0074a07": "大動起皆道體而然也經又曰乃至補處能名斯道無象之象亦曰心色",
    "X14n0288_003:0074a08": "阿惟越致見心色阿惟顏見四色心如來見四色心之本也釋曰色心之",
    "X14n0288_003:0074a09": "本唯如來始見經又曰於三界而不然者是為心色名曰心本釋曰謂不",
    "X14n0288_003:0074a10": "如三界見於三界之色者則為心色是為心本經又曰故曰非不然於菩",
    "X14n0288_003:0074a11": "薩法故曰為然釋曰菩薩有度生之情故起四大之色經又曰無心色志",
    "X14n0288_003:0074a12": "三界自然自然如空乃名曰道釋曰如聲聞滅色可謂有志於心菩薩不",
    "X14n0288_003:0074a13": "滯空可謂有心於色皆合散之道也經又曰於是諸佛無合無散所以者",
    "X14n0288_003:0074a14": "何假使合者則人本也假使散者則生死也釋曰即所謂若和合者同於",
    "X14n0288_003:0074a15": "變化乃至生生死死如旋火輪也經又曰見生死苦泥洹之樂則名聲聞",
    "X14n0288_003:0074a16": "處在中間無益一切名曰緣覺無合無散名曰法身法身無形普入一切",
    "X14n0288_003:0074a17": "亦無所入無所不入釋曰下經阿難領解不立僧祇獲法身者領解此義",
    "X14n0288_003:0074a18": "也故密藏經云如來法身住一切眾生身中光影外現猶如淨縷褁牟尼",
    "X14n0288_003:0075a01": "珠無所障礙即無合無散之身也又經阿難二字當在氷還成水之下汝",
    "X14n0288_003:0075a02": "觀地性之上蓋文倒耳。",
    "X14n0288_003:0075a03": "汝觀地性麤為大地。細為微塵。至鄰虗塵。析彼極微色邊際相。七分所成。更",
    "X14n0288_003:0075a04": "析鄰虗。即實空性。阿難。若此鄰虗。析成虗空。當知虗空。出生色相。汝今問言。",
    "X14n0288_003:0075a05": "由和合故。出生世間諸變化相。汝且觀此一鄰虗塵。用幾虗空。和合而有。不",
    "X14n0288_003:0075a06": "應。鄰虗合成鄰虗。又鄰虗塵。析入空者。用幾色相。合成虗空。若色合時。合色",
    "X14n0288_003:0075a07": "非空。若空合時。合空非色。色猶可析。空云何合。汝元不知如來藏中。性色真",
    "X14n0288_003:0075a08": "空。性空真色。清淨本然。周徧法界。隨眾生心應所知量。循業發現。世間無知。",
    "X14n0288_003:0075a09": "惑為因緣。及自然性。皆是識心分別計度。但有言說。都無實義。",
    "X14n0288_003:0075a10": "〔疏〕言微塵者十地論云唯不動地菩薩得自在行觀地水火風諸微塵性",
    "X14n0288_003:0075a11": "皆如實知然今云析色者皆為破計汝觀下以色空義破和合計由性色",
    "X14n0288_003:0075a12": "即是真空故合無所合性空而是真色故非合而合性即空也空即性也",
    "X14n0288_003:0075a13": "真色亦然由色空之體皆即真性故相融而無礙又經明析色者由諸瑜",
    "X14n0288_003:0075a14": "伽師依聖教量以假想力析色為空遂為虗空由析而有因而計彼世界",
    "X14n0288_003:0075a15": "亦由合而成故金剛般若云若世界實有者即是一合相。〔孤山曰〕既能析",
    "X14n0288_003:0075a16": "色為空亦可合空為色若空不可合色從何生然而不知皆即妄心分別",
    "X14n0288_003:0075a17": "故密嚴云地等和合微塵之聚若離於心即無所得。",
    "X14n0288_003:0075a18": "阿難。火性無我。寄於諸緣。汝觀城中。未食之家。欲炊爨時。手執陽燧。日前求",
    "X14n0288_003:0076a01": "火。阿難。名和合者。如我與汝。一千二百五十比丘。今為一眾。眾雖為一詰其",
    "X14n0288_003:0076a02": "根本。各各有身。皆有所生氏族名字。如舍利弗婆羅門種。優樓頻螺迦葉波",
    "X14n0288_003:0076a03": "種。乃至阿難瞿曇種姓。阿難。若此火性。因和合有。彼手執鏡。於日求火。此火。",
    "X14n0288_003:0076a04": "為從鏡中而出。為從艾出。為於日來。阿難。若日來者。自能燒汝手中之艾。來",
    "X14n0288_003:0076a05": "處林木。皆應受焚。若鏡中出。自能於鏡。出然於艾。鏡何不鎔。紆(屈)汝手執。尚無",
    "X14n0288_003:0076a06": "熱相。云何融泮。若生於艾。何藉日鏡。光明相接。然後火生。汝又諦觀。鏡因手",
    "X14n0288_003:0076a07": "執。日從天來。艾本地生。火從何方。遊歷於此。日鏡相遠。非和非合。不應火光",
    "X14n0288_003:0076a08": "無從自有。汝猶不知如來藏中。性火真空。性空真火。清淨本然。周徧法界。隨",
    "X14n0288_003:0076a09": "眾生心。應所知量。阿難。當知世人。一處執鏡。一處火生徧法界執。滿世間起。",
    "X14n0288_003:0076a10": "起徧世間。寧有方所。循業發現。世間無知。惑為因緣及自然性。皆是識心分",
    "X14n0288_003:0076a11": "別計度但有言說。都無實義。",
    "X14n0288_003:0076a12": "〔疏〕按俱舍釋地水火風有三種義論云地水火風體寬廣故一切餘色所",
    "X14n0288_003:0076a13": "依止故又云能持自相及所造色故名為界又云以能增廣一切有色物",
    "X14n0288_003:0076a14": "生及於世間能作大事然由體大故能周徧法界然由用周故能循業發",
    "X14n0288_003:0076a15": "現此性火真空之義也。〔溫陵〕火無自體寓物成形故曰無我眾名和合詰",
    "X14n0288_003:0076a16": "之各有根本非和合也。〔疏〕陽燧取火珠也以銅為者則其形如鏡淮南云",
    "X14n0288_003:0076a17": "物類相動本標相應陽燧見日則然而為火方諸見月則津而為水言日",
    "X14n0288_003:0076a18": "鏡相遠者顯非和之性無從自有者破自然之情佛地論云如鏡中火無",
    "X14n0288_003:0077a01": "別自體隨眾生心亦非和合。",
    "X14n0288_003:0077a02": "阿難。水性不定。流息無恒。如室羅城。迦毗羅仙。斫迦羅仙。及鉢頭摩訶薩多",
    "X14n0288_003:0077a03": "等。諸大幻師。求太陰精。用和幻藥。是諸師等。於白月晝。手執方諸。承月中水。",
    "X14n0288_003:0077a04": "此水。為復從珠中出空中自有。為從月來。阿難。若從月來。尚能遠方令珠出",
    "X14n0288_003:0077a05": "水。所經林木。皆應吐流。流則何待方諸所出。不流。明水非從月降。若從珠出。",
    "X14n0288_003:0077a06": "則此珠中常應流水。何待中宵。承白月晝。若從空生。空性無邊。水當無際。從",
    "X14n0288_003:0077a07": "人洎天。皆同滔溺。云何復有水陸空行。汝更諦觀。月從天陟。珠因手持。承珠",
    "X14n0288_003:0077a08": "水盤。本人敷設。水從何方。流注於此。月珠相遠。非和非合。不應水精。無從自",
    "X14n0288_003:0077a09": "有。汝尚不知如來藏中。性水真空。性空真水。清淨本然。周徧法界。隨眾生心。",
    "X14n0288_003:0077a10": "應所知量。一處執珠。一處水出。徧法界執。滿法界生。生滿世間。寧有方所。循",
    "X14n0288_003:0077a11": "業發現。世間無知。惑為因緣。及自然性。皆是識心分別計度。但有言說。都無",
    "X14n0288_003:0077a12": "實義。",
    "X14n0288_003:0077a13": "〔溫陵〕求則流否則息所謂流息無恒也太陰精即月中水方諸取水珠也。",
    "X14n0288_003:0077a14": "〔疏〕方諸陰物月者羣陰之宗其氣類相感故水之從出若月上潮生亦其",
    "X14n0288_003:0077a15": "類也然川澤陂池流用不息而獨言方諸者取業用言之也。",
    "X14n0288_003:0077a16": "阿難。風性無體。動靜不常。汝常整衣。入於大眾。僧伽梨角。動及旁人。則有微",
    "X14n0288_003:0077a17": "風。拂彼人面。此風。為復出袈裟角。發於虗空。生彼人面。阿難。此風。若復出袈",
    "X14n0288_003:0077a18": "裟角。汝乃披風。其衣飛搖。應離汝體。我今說法會中垂衣。汝看我衣。風何所",
    "X14n0288_003:0078a01": "在。不應衣中。有藏風地。若生虗空。汝衣不動。何因無拂。空性常住。風應常生。",
    "X14n0288_003:0078a02": "若無風時。虗空當滅。滅風可見。滅空何狀。若有生滅。不名虗空。名為虗空。云",
    "X14n0288_003:0078a03": "何風出。若風自生。被拂之面。從彼面生。當應拂汝。自汝整衣。云何倒拂。汝審",
    "X14n0288_003:0078a04": "諦觀。整衣在汝。面屬彼人。虗空寂然。不參流動。風自誰方。鼓動來此。風空性",
    "X14n0288_003:0078a05": "隔非和非合。不應風性。無從自有。汝宛不知如來藏中。性風真空。性空真風。",
    "X14n0288_003:0078a06": "清淨本然。周徧法界。隨眾生心。應所知量。阿難。如汝一人。微動服衣。有微風",
    "X14n0288_003:0078a07": "出。徧法界拂。滿國土生。周徧世間。寧有方所。循業發現。世間無知。惑為因緣。",
    "X14n0288_003:0078a08": "及自然性。皆是識心分別計度。但有言說都無實義。",
    "X14n0288_003:0078a09": "〔溫陵〕拂衣則動垂衣則靜故動靜不常。〔疏〕被拂之面謂他人也風性動空",
    "X14n0288_003:0078a10": "性靜故不相參雜。",
    "X14n0288_003:0078a11": "阿難。空性無形。因色顯發。如室羅城。去河遙處。諸剎利種。及婆羅門。毗舍首",
    "X14n0288_003:0078a12": "陀。兼頗羅墮。旃陀羅等。新立安居。鑿井求水。出土一尺。於中則有一尺虗空。",
    "X14n0288_003:0078a13": "如是乃至出土一丈。中間還得一丈虗空。虗空淺深。隨出多少。此空。為當因",
    "X14n0288_003:0078a14": "土所出。因鑿所有。無因自生。阿難。若復此空。無因自生。未鑿土前。何不無礙。",
    "X14n0288_003:0078a15": "唯見大地。逈無通達。若因土出。則土出時。應見空入。若土先出。無空入者。云",
    "X14n0288_003:0078a16": "何虗空。因土而出。若因出入。則應空土。元無異因。無異則同。則土出時。空何",
    "X14n0288_003:0078a17": "不出。若因鑿出。則鑿出空。應非出土。不應鑿出。鑿自出土。云何見空。汝更審",
    "X14n0288_003:0078a18": "諦。諦審諦觀。鑿從人手。隨方運轉。土因地移。如是虗空。因何所出。鑿空虗實。",
    "X14n0288_003:0079a01": "不相為用。非和非合。不應虗空。無從自出。若此虗空。性圓周徧。本不動搖。當",
    "X14n0288_003:0079a02": "知現前地水火風。均名五大。性真圓融。皆如來藏。本無生滅。阿難。汝心昏迷。",
    "X14n0288_003:0079a03": "不悟四大元如來藏。當觀虗空。為出為入。為非出入。汝全不知。如來藏中。性",
    "X14n0288_003:0079a04": "覺真空。性空真覺。清淨本然。周徧法界。隨眾生心。應所知量。阿難。如一井空。",
    "X14n0288_003:0079a05": "空生一井。十方虗空。亦復如是。圓滿十方。寧有方所循業發現。世間無知。惑",
    "X14n0288_003:0079a06": "為因緣。及自然性。皆是識心分別計度。但有言說。都無實義。",
    "X14n0288_003:0079a07": "〔疏〕空因鑿土而出所謂因色顯發也未鑿土前地無通達則空非無因也",
    "X14n0288_003:0079a08": "若因鑿土而出則空居土外故土出時應見空入此則辨明空不因土也",
    "X14n0288_003:0079a09": "又若無異因則空土同體若同體者則土出時何不見空同土而出又非",
    "X14n0288_003:0079a10": "同體矣又鑿體堅實空體虗通故不相為用非和合矣釋曰按六大經說",
    "X14n0288_003:0079a11": "地水火風空識而不言見大故彼經名六大又彼以六大合內外而說則",
    "X14n0288_003:0079a12": "知此經之義是談外以該內也。",
    "X14n0288_003:0079a13": "阿難。見覺無知。因色空有。如汝今者。在祇陀林。朝明夕昏。設居中宵。白月則",
    "X14n0288_003:0079a14": "光。黑月便暗。則明暗等。因見分析。此見為復與明暗相。并太虗空。為同一體。",
    "X14n0288_003:0079a15": "為非一體。或同非同。或異非異。阿難。此見。若復與明與暗。及與虗空。元一體",
    "X14n0288_003:0079a16": "者。則明與暗。二體相亡。暗時無明。明時無暗。若與暗一。明則見亡。必一於明。",
    "X14n0288_003:0079a17": "暗時當滅。滅則云何見明見暗。若明暗殊。見無生滅。一云何成。若此見精。與",
    "X14n0288_003:0079a18": "暗與明。非一體者。汝離明暗。及與虗空分析見元。作何形相。離明離暗。及離",
    "X14n0288_003:0080a01": "虗空。是見元同龜毛兔角。明暗虗空。三事俱異。從何立見。明暗相背。云何或",
    "X14n0288_003:0080a02": "同。離三元無。云何或異。分空分見。本無邊畔。云何非同。見暗見明。性非遷改。",
    "X14n0288_003:0080a03": "云何非異。汝更細審。微細審詳。審諦審觀。明從太陽。暗隨黑月。通屬虗空。壅",
    "X14n0288_003:0080a04": "歸大地。如是見精。因何所出。見覺空頑。非和非合。不應見精。無從自出。若見",
    "X14n0288_003:0080a05": "聞知。性圓周徧。本不動搖。當知無邊不動虗空。并其動搖地水火風。均名六",
    "X14n0288_003:0080a06": "大。性真圓融。皆如來藏。本無生滅。阿難。汝性沈淪。不悟汝之見聞覺知。本如",
    "X14n0288_003:0080a07": "來藏汝當觀此見聞覺知。為生為滅為同為異。為非生滅。為非同異。汝曾不",
    "X14n0288_003:0080a08": "知。如來藏中。性見覺明。覺精明見。清淨本然。周徧法界。隨眾生心。應所知量。",
    "X14n0288_003:0080a09": "如一見根。見周法界。聽齅嘗觸。覺觸覺知。妙德瑩然。徧周法界。圓滿十虗。寧",
    "X14n0288_003:0080a10": "有方所。循業發現。世間無知。惑為因緣。及自性性。皆是識心分別計度。但有",
    "X14n0288_003:0080a11": "言說。都無實義。",
    "X14n0288_003:0080a12": "〔疏〕文中六問顯六種義所以破諸見計情也謂一非一同非同異非異為",
    "X14n0288_003:0080a13": "六第一以常易義破一見謂見性常住境性代易云何為一也第二以相",
    "X14n0288_003:0080a14": "因義破非一見謂根境相因而有離明暗空則無見相云何非一也第三",
    "X14n0288_003:0080a15": "以差別義破同見謂明暗有差別見性無差別云何或同也第四以相由",
    "X14n0288_003:0080a16": "義破異見謂根塵相由而有離三元無二何為異也第五以邊際義破非",
    "X14n0288_003:0080a17": "同見謂分空分見本無邊際云何非同也第六以常變義破非異見謂見",
    "X14n0288_003:0080a18": "無遷改境有變更云何非異也。",
    "X14n0288_003:0081a01": "阿難。識性無源。因於六種根塵妄出。汝今徧觀此會聖眾。用目循歷。其目周",
    "X14n0288_003:0081a02": "視。但如鏡中。無別分析。汝識於中次第標指。此是文殊。此富樓那。此目犍連。",
    "X14n0288_003:0081a03": "此須菩提。此舍利弗。此識了知。為生於見。為生於相。為生虗空。為無所因。突",
    "X14n0288_003:0081a04": "然而出。阿難。若汝識性。生於見中。如無明暗。及與色空。四種必無。元無汝見。",
    "X14n0288_003:0081a05": "見性尚無。從何發識。若汝識性。生於相中。不從見。生既不見明。亦不見暗。明",
    "X14n0288_003:0081a06": "暗不矚。即無色空。彼相尚無。識從何發。若生於空。非相非見。非見無辨。自不",
    "X14n0288_003:0081a07": "能知。明暗色空。非相滅緣。見聞覺知。無處安立。處此二非。空則同無。有非同",
    "X14n0288_003:0081a08": "物。縱發汝識。欲何分別。若無所因。突然而出。何不日中。別識明月。汝更細詳。",
    "X14n0288_003:0081a09": "微細詳審。見託汝睛。相推前境。可狀成有。不相成無。如是識緣。因何所出。識",
    "X14n0288_003:0081a10": "動見澄。非和非合。聞聽覺知。亦復如是。不應。識緣無從自出。若此識心。本無",
    "X14n0288_003:0081a11": "所從。當知了別。見聞覺知。圓滿湛然。性非從所。兼彼虗空地水火風。均名七",
    "X14n0288_003:0081a12": "大。性真圓融。皆如來藏。本無生滅。阿難。汝心麤浮。不悟見聞。發明了知。本如",
    "X14n0288_003:0081a13": "來藏。汝應觀此六處識心。為同為異。為空為有。為非同異。為非空有。汝元不",
    "X14n0288_003:0081a14": "知如來藏中。性識明知。覺明真識。妙覺湛然。徧周法界。含吐十虗。寧有方所。",
    "X14n0288_003:0081a15": "循業發現。世間無知。惑為因緣及自然性。皆是識心分別計度。但有言說。都",
    "X14n0288_003:0081a16": "無實義。",
    "X14n0288_003:0081a17": "〔真際〕根但照境故如鏡中識具了別故能標指。〔疏〕覺明者即本覺明心也",
    "X14n0288_003:0081a18": "前約真性離妄故云覺明為咎此以真妄融即故云覺明真識孤山若生",
    "X14n0288_003:0082a01": "空下謂空無相見不能發識也。〔溫陵〕非是見則無所辨非是相則無所緣",
    "X14n0288_003:0082a02": "又若處此二非之間識體若有非同物象識體若空則同龜毛既無自體",
    "X14n0288_003:0082a03": "安能有用若無所因者如日中無月則無見月之識又非無因也又識有",
    "X14n0288_003:0082a04": "分別名動見無分別名澄見與識隔聞知亦然非和合矣。",
    "X14n0288_003:0082a05": "爾時阿難。及諸大眾。蒙佛如來微妙開示。身心蕩然。得無罣礙。是諸大眾。各",
    "X14n0288_003:0082a06": "各自知心徧十方。見十方空。如觀手中。所持葉物。一切世間。諸所有物。皆即",
    "X14n0288_003:0082a07": "菩提妙明元心。心精徧圓。含褁十方。反觀父母所生之身。猶彼十方虗空之",
    "X14n0288_003:0082a08": "中。吹一微塵。若存若亡。如湛巨海。流一浮漚。起滅無從。了然自知獲本妙心。",
    "X14n0288_003:0082a09": "常住不滅。禮佛合掌。得未曾有。於如來前。說偈讚佛。",
    "X14n0288_003:0082a10": "〔溫陵〕初自決擇心見終至陰入七大多方發明使悟器界萬法當體全真",
    "X14n0288_003:0082a11": "本如來藏妙真如性是謂微密開示也。",
    "X14n0288_003:0082a12": "妙湛總持不動尊。首楞嚴王世希有。銷我億劫顛倒想。不歷僧祇獲法身。願",
    "X14n0288_003:0082a13": "今得果成寶王。還度如是恒沙眾。將此深心奉塵剎。是則名為報佛恩。伏請",
    "X14n0288_003:0082a14": "世尊為證明。五濁惡世誓先入。如一眾生未成佛。終不於此取泥洹。大雄大",
    "X14n0288_003:0082a15": "力大慈悲。希更審除微細惑。令我早登無上覺於十方界坐道場。舜若多性",
    "X14n0288_003:0082a16": "可銷亡。爍迦羅心無動轉。",
    "X14n0288_003:0082a17": "〔疏〕以明領解獲益故說偈讚佛初中頌意略顯三德妙湛頌清淨本然周",
    "X14n0288_003:0082a18": "徧法界總持頌圓滿十方寧有方所不動頌當業發生隨處滅盡言法身",
    "X14n0288_003:0083a01": "者總領根身等法身也法身之義略有十種一藏識法身如楞伽以根身",
    "X14n0288_003:0083a02": "器略為藏識境界法身故二在纏法身如究竟一乘寶性論云法身遍無",
    "X14n0288_003:0083a03": "差皆實有佛性是故說眾生皆有如來藏三本智法身即上論云依自身",
    "X14n0288_003:0083a04": "根本智故知眾生有清淨法身四在纏離染法身如法界無差別論云眾",
    "X14n0288_003:0083a05": "生界淨應知即是法身五功德法身謂戒定慧等五分法身六無為法身",
    "X14n0288_003:0083a06": "如佛性論云初無為相者顯如來法身七言說法身如寶性論云說法習",
    "X14n0288_003:0083a07": "氣為如來法身八具相法身即上論云如虗空無相而現色等相法身亦",
    "X14n0288_003:0083a08": "如是具足六根相又法華云微妙淨法身具相三十二九應物法身如金",
    "X14n0288_003:0083a09": "光明云佛真法身猶若虗空應物現形如水中月十難思法身如密藏經",
    "X14n0288_003:0083a10": "云如來法身住一切眾生身中光影外現猶如淨縷裹牟尼珠無所障蔽",
    "X14n0288_003:0083a11": "此法身者為難思故願今下頌有四心謂度盡恒沙是大悲心以奉塵剎",
    "X14n0288_003:0083a12": "是報恩心惡世先入是忍苦心不取泥洹是無盡心。",
    "X14n0288_003:0083a13": "鎮澄讚曰　三科七大藏性攸居總緣塵業事紛輿全體即真如理事雙袪",
    "X14n0288_003:0083a14": "信步駕長車。",
    "X14n0288_003:0083a15": "傳如截流曰　所稱六入者。根為吸塵名入。從所得名。亦能入塵。破屬識故。",
    "X14n0288_003:0083a16": "今文雖則根塵對辯。而正破在根。十二處者。根塵互依。通名曰處。文雖根塵",
    "X14n0288_003:0083a17": "互破。正破在塵。十八界者。根塵識三。種族區別。故名曰界。文雖根塵識三。相",
    "X14n0288_003:0083a18": "對推破。而正破在識。連前色陰。名為四科。總由見相發心一句生來。如般若",
    "X14n0288_003:0084a01": "經中色心開合之義。大意無非破妄顯真。會相歸性。疊拂因緣自然諸計。明",
    "X14n0288_003:0084a02": "玅奢摩他微密觀照耳。自阿難示和合疑以究七大。禪那玅旨乃畢于是。疑",
    "X14n0288_003:0084a03": "意含二。一迷所開權教。發明世間之粗相。異乎今日所談之真空。故云如來",
    "X14n0288_003:0084a04": "常說和合因緣。一切世間種種變化。皆由四大和合發明。云何如來因緣自",
    "X14n0288_003:0084a05": "然。二俱排擯。次謂真諦縱離乎諸相。而圓理豈容乎偏遣。葢偏遣偏立。總非",
    "X14n0288_003:0084a06": "究竟故曰唯垂哀愍。開示眾生中道了義。無戲論法。佛約非和不和二節破",
    "X14n0288_003:0084a07": "之者。此也。言雖多聞。如說藥人。真藥現前。不能分別者。上聞陰入處界。本如",
    "X14n0288_003:0084a08": "來藏。是即了義之法。迷此別請。故喻云。實相。即七大清淨之相。言若彼大性",
    "X14n0288_003:0084a09": "體非和合。則不能與諸相雜和猶如虗空。不和諸色者。此破非和合。葢大性",
    "X14n0288_003:0084a10": "即相。一切圓融。不同空色之成敵。故不可計非和合也。言若和合。同于變化。",
    "X14n0288_003:0084a11": "至如旋火輪。無有休息者。此破和合。葢大相即性。凝然常寂。焉同火輪之旋",
    "X14n0288_003:0084a12": "轉。故不可計為和合也。上約二義。難破。今將詳示。故復召告特啟氷水之喻。",
    "X14n0288_003:0084a13": "結上以起下焉。結上者。如水成氷。喻性即相也。如氷成水。喻相即性也。觀冰",
    "X14n0288_003:0084a14": "水原非二體。而氷水宛然。則和合非和之疑。真可謂之氷釋矣。起下者。循業",
    "X14n0288_003:0084a15": "發現。猶水之成氷。清淨本然。猶冰之成水。阿難但舉四大。今自地大至識有",
    "X14n0288_003:0084a16": "七者。明如來藏性。攝法無遺也。若論無始生起。則因識有見。因見有空。因空",
    "X14n0288_003:0084a17": "而世界始立。今將反末以歸本。自局而之徧。故先陳地火水風有障有為之",
    "X14n0288_003:0084a18": "色法。對無邊無動之虗空。逐一以性印之。通稱曰性。復示之曰。若此虗空。性",
    "X14n0288_003:0085a01": "圓周徧。本無動搖。當知現前地火水風。均名五大。性真圓融。皆如來藏。本無",
    "X14n0288_003:0085a02": "生滅。此止色空對辯。意在因空之徧。以顯前四皆徧皆常也。上明依徧。未明",
    "X14n0288_003:0085a03": "正徧。故繼無情色空之外境。隨舉見聞覺知之內根。亦以性印之而示之曰。",
    "X14n0288_003:0085a04": "若見聞覺知。性圓周徧。本不動搖。當知無邊不動虗空。并其動搖地火水風。",
    "X14n0288_003:0085a05": "均名六大。(云云。)上融色以歸空。復融色空以歸見。通為根境合辯。又攝根塵",
    "X14n0288_003:0085a06": "以歸識心。因識之徧。以顯根根塵塵。無非法界。互攝互徧也。然有識有知。固",
    "X14n0288_003:0085a07": "雖是妄。以藏性印之。更無別法。故曰性識明知。覺明真識。以例色是性色。空",
    "X14n0288_003:0085a08": "是性空。七大互顯。莫不爾爾。能以此性印諸萬法。全性泯色。曰性色真空。是",
    "X14n0288_003:0085a09": "為奢摩他。全色泯空。曰性空真色。是為三摩。空色互融。清淨常徧。是為禪那。",
    "X14n0288_003:0085a10": "如是玅色玅心。俱非擬議所及。故重重結曰。但有言說。都無實義。阿難所請",
    "X14n0288_003:0085a11": "玅奢摩他三摩禪那。其義已竟。下唯領悟。讚謝發願耳。然上明七大萬法一",
    "X14n0288_003:0085a12": "一周徧。據今領悟。且明心徧。未涉色徧者。以在見道位中。務明本智故也。敘",
    "X14n0288_003:0085a13": "云。是諸天眾。各各自知心徧十方。至心精徧圓。含褁十方。此領心徧也。見十",
    "X14n0288_003:0085a14": "方空。如觀手中所持葉物。反觀父母所生之身。至如湛巨海。流一浮漚。起滅",
    "X14n0288_003:0085a15": "無從。此未涉色徧也。法華約六根互用。即於父母所生常身。如淨琉璃。十界",
    "X14n0288_003:0085a16": "影現。比於此者。則知今言獲本玅心本覺常住。即觀行位中之獲耳。舊謂經",
    "X14n0288_003:0085a17": "文尚屬見道。及云且敘解悟者。卓哉見乎。偈云。玅湛等者。由悟三種微密觀",
    "X14n0288_003:0085a18": "照。乃即以佛法而讚佛法也。前未蒙開示。但云我見如來三十二相。葢有見",
    "X14n0288_003:0086a01": "則濁。有數則限。有相則生滅具焉。今聞藏體清淨。無復滯見。故曰玅湛。此讚",
    "X14n0288_003:0086a02": "如來般若之德。而身屬報功由奢摩也。聞藏體圓照。無復自限。故曰總持。此",
    "X14n0288_003:0086a03": "讚如來解脫之德。而身屬應功由三摩。聞藏體性相一如。無復生滅。故曰不",
    "X14n0288_003:0086a04": "動。此讚如來法身之德。而身萬法。功由禪那。如來以德為身。如證而說。即人",
    "X14n0288_003:0086a05": "即法。俱無有上。故曰妙湛總持不動尊。首楞嚴王世希有也。顛倒想。即前所",
    "X14n0288_003:0086a06": "計因緣和合種種攀緣為自性者。此之妄想。本於無始。斷由聞法。故曰銷我",
    "X14n0288_003:0086a07": "億劫。此想既銷。正體隨悟。故曰不歷僧祇獲法身。希更審除微細惑者。如未",
    "X14n0288_003:0086a08": "知華屋之門。及根中積生無始虗習。無明分齊頭數皆是也。或謂阿難讚佛。",
    "X14n0288_003:0086a09": "既悟三身而未涉色徧。是義不爾。觀法華謂隨順此經。非己智分。不其然乎。",
    "X14n0288_003:0086a10": "更觀六卷阿難聞觀音圓通之後。尚云觀佛菩提。及大涅槃。猶如有人因事",
    "X14n0288_003:0086a11": "遠遊。未得歸還。明了其家。所歸道路。以此未屬證悟。復何所疑。",
    "X14n0288_003:0086a12": "音釋",
    "X14n0288_003:0086a13": "吸(迄及切)。齅(許救切)。舐(神爾切)。吻(武粉切)。銖(音殊)。藉(慈救切)。擯(音鬂)。爨(音竄)。",
    "X14n0288_003:0086a14": "燧(音遂)。紆(憶俱切)。泮(音判)。陟(竹力切)。窪(音洼)。爍(式灼切)。"
}