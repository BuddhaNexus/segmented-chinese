{
    "T17n0796_001:0740b03": "佛說見正經(亦名生死變識經)",
    "T17n0796_001:0740b05": "東晉天竺三藏竺曇無蘭譯",
    "T17n0796_001:0740b06": "聞如是：一時，佛在羅閱，祇園精舍。正以",
    "T17n0796_001:0740b07": "食時，將諸比丘五百人，菩薩及優婆塞千人，",
    "T17n0796_001:0740b08": "皆持供養具出羅閱祇城外。有大樹，名曰甘",
    "T17n0796_001:0740b09": "香，根深幹大，枝葉茂盛，華實紅赤，其味甜",
    "T17n0796_001:0740b10": "美，樹下廣平，集石為座。佛意欲止此，諸優婆",
    "T17n0796_001:0740b11": "塞即敷布坐席，佛便止坐；弟子菩薩，亦皆就",
    "T17n0796_001:0740b12": "坐。時有一比丘，名曰見正，新入法服，其心有",
    "T17n0796_001:0740b13": "疑，獨念言：「佛說有後世生，至於人死，皆無還",
    "T17n0796_001:0740b14": "相報告者，何以知乎？當以此問佛。」未即發",
    "T17n0796_001:0740b15": "言，佛已豫知。佛因先言：「諸弟子！此樹本以一",
    "T17n0796_001:0740b16": "核種，四大胞毓，自致巨盛，覆爾所人。本為核",
    "T17n0796_001:0740b17": "時，根幹葉實未有未見，至得四大因緣相連，",
    "T17n0796_001:0740b18": "便生芽葉莖節華實，轉增於本，自致成樹，",
    "T17n0796_001:0740b19": "施布廣遠。初名為核，核復生芽，芽復生莖，莖",
    "T17n0796_001:0740b20": "復生葉，葉復生華，華復生實，展轉變易，非故",
    "T17n0796_001:0740b21": "不離故，而名非常名，遂成大樹；樹復生果，果",
    "T17n0796_001:0740b22": "復成樹，歲月增益，如是無數。」佛告諸弟子：「欲",
    "T17n0796_001:0740b23": "踧集華實莖節根幹，更使還作核可得乎？」諸",
    "T17n0796_001:0740b24": "弟子皆言：「不可得也。彼已變轉，不可還復，日",
    "T17n0796_001:0740b25": "就朽敗，核轉復生，如是無極，轉生轉易，終皆",
    "T17n0796_001:0740b26": "歸朽，不可復還使成本核也。」",
    "T17n0796_001:0740b27": "佛告諸弟子：「生死亦如此。識神為起法，起法",
    "T17n0796_001:0740b28": "為癡，癡為就貪愛，癡如彼樹核，核小而長成",
    "T17n0796_001:0740b29": "大樹。一癡而致多所因緣，多所因緣本由癡",
    "T17n0796_001:0740c01": "出，癡生行，行生識，識生字色，字色生六入，",
    "T17n0796_001:0740c02": "六入生更樂，更樂生痛，痛生愛，愛生受，受生",
    "T17n0796_001:0740c03": "有，有致生，生致老死。合十二因緣，成為身",
    "T17n0796_001:0740c04": "已，有身當就老死，識神轉易，隨行而往。更有",
    "T17n0796_001:0740c05": "父母，更受形體，更六情，更所習，更苦樂，更",
    "T17n0796_001:0740c06": "風俗，都非故，便不得復還。不復識故，向所新",
    "T17n0796_001:0740c07": "見，謂為有、謂可常，著所猗呼為諦，謂無前世",
    "T17n0796_001:0740c08": "後世。識神轉徙，隨行而有也。識神已徙，更有",
    "T17n0796_001:0740c09": "父母，更受新身，更六情，更所習，更苦樂，更",
    "T17n0796_001:0740c10": "風俗，便不復識故，亦不得復還故身故習故",
    "T17n0796_001:0740c11": "所，見如樹不復還作核也。」",
    "T17n0796_001:0740c12": "於是，比丘見正承佛言，起坐長跪，白佛言：「我",
    "T17n0796_001:0740c13": "意未除、未解正要，今欲發愚癡之問，願佛哀",
    "T17n0796_001:0740c14": "我等，為解了之。我從生已來，見人死者不少，",
    "T17n0796_001:0740c15": "或父子、兄弟、夫妻、內外，或朋友相憐愛，或有",
    "T17n0796_001:0740c16": "怨讎相憎，死後識神，了無還面相答善惡者。",
    "T17n0796_001:0740c17": "何以乎？識神為何所隔礙，而不得還面報人",
    "T17n0796_001:0740c18": "也？願為分別說之，令我等結除疾得見諦。」佛",
    "T17n0796_001:0740c19": "言比丘：「彼識無形，至於轉徙，隨行而有。若",
    "T17n0796_001:0740c20": "身作福，福識轉生，亦不得還面報人也。何以",
    "T17n0796_001:0740c21": "故？譬如冶家洋石作鐵，已成鐵便鑄以為",
    "T17n0796_001:0740c22": "器，已成器可復還使作石乎？」見正言：「實不可。",
    "T17n0796_001:0740c23": "石已成鐵，終不得復還作石。」佛言：「識之轉徙，",
    "T17n0796_001:0740c24": "住在中陰，如石已洋成鐵；從中陰轉受他",
    "T17n0796_001:0740c25": "體；如鐵已鑄成器。形消體易，不得復還故識。",
    "T17n0796_001:0740c26": "何以故？行之善惡，識往受之，轉化變改，如石",
    "T17n0796_001:0740c27": "成鐵。修行五善，稟受人身，則更有父母。已有",
    "T17n0796_001:0740c28": "父母，便有六繫閉：一者、住在中陰，不得復",
    "T17n0796_001:0740c29": "還；二者、隨所受身胞內；三者、初生迫痛，忘故",
    "T17n0796_001:0741a01": "識想；四者、墮地故所識念滅，更起新見想；",
    "T17n0796_001:0741a02": "五者、已生便著食，貪念故識念斷；六者、從生",
    "T17n0796_001:0741a03": "日長大，習所新見，識滅無復宿識。「諸弟子！譬",
    "T17n0796_001:0741a04": "如賈客周遊四方國，具見苦樂，便意思念東",
    "T17n0796_001:0741a05": "方一郡國所有。已起是念，便三方念滅。生死",
    "T17n0796_001:0741a06": "亦如是，從是世作行，往後世受已，受即生新",
    "T17n0796_001:0741a07": "想念，故識想便滅。如賈客惟念一方，三方",
    "T17n0796_001:0741a08": "想滅也。用是六事，繫蔽隔礙，不復還故識，如",
    "T17n0796_001:0741a09": "核之成樹，石之成鐵，變本易名，不復還面相",
    "T17n0796_001:0741a10": "答報也。」佛言：「復譬如陶家埏土為器，以火",
    "T17n0796_001:0741a11": "燒之，則轉成瓦，寧可使瓦還作土乎？」諸弟子",
    "T17n0796_001:0741a12": "皆言：「實不可。土已燒煉，變形成瓦，不可復",
    "T17n0796_001:0741a13": "使還作土也。」佛言：「諸弟子！識神轉徙，隨行受",
    "T17n0796_001:0741a14": "身，如土成瓦。人無道行，不復識故，不得復還",
    "T17n0796_001:0741a15": "相報答也。比丘！復譬如樹大數十圍，巧匠便",
    "T17n0796_001:0741a16": "規斲刻鏤奇巧百種。若人欲復集聚斲柿",
    "T17n0796_001:0741a17": "及所刻巧，還使成樹，可得乎？」諸弟子言：「實不",
    "T17n0796_001:0741a18": "可。樹已斷破，段段刻盡，枝葉槀朽，不復可集",
    "T17n0796_001:0741a19": "使成樹也。」佛言諸弟子：「識神於是世作行善",
    "T17n0796_001:0741a20": "惡，臨死識徙，隨行受體，所見所習，非復故",
    "T17n0796_001:0741a21": "身，不可得還，不復識故面相答報也。如樹已",
    "T17n0796_001:0741a22": "斷，不可復集使生。」佛言：「復譬如工師，燒砂作",
    "T17n0796_001:0741a23": "紅色，更轉白形，化如水。諸弟子欲令紅還復",
    "T17n0796_001:0741a24": "作砂，可得成乎？」諸弟子言：「實不可也。燒砂一",
    "T17n0796_001:0741a25": "變，不可還復。」佛言：「生死亦如是，人未有道意，",
    "T17n0796_001:0741a26": "無有淨眼，身死識去，隨行變化。轉受他體，所",
    "T17n0796_001:0741a27": "歷異世，更受胞胎，見習皆異，不復識故，如砂",
    "T17n0796_001:0741a28": "成紅不可復還也。」佛言：「諸弟子！復譬如水，處",
    "T17n0796_001:0741a29": "於圓瓶則體隨圓，徙著方器則體復方，大",
    "T17n0796_001:0741b01": "小曲直隨所墮處。諸弟子！生死亦如此，識神",
    "T17n0796_001:0741b02": "本無，無有常形，隨行善惡，輒往受身。白黑長",
    "T17n0796_001:0741b03": "短，苦樂善惡，變受隨行，如水從器。或從人中",
    "T17n0796_001:0741b04": "所作非法，死墮畜生，合受惡體，不復識故",
    "T17n0796_001:0741b05": "面相答報也。諸弟子！譬如蝮蜟生在土中，無",
    "T17n0796_001:0741b06": "聲無翼，得時節氣，轉化成蟬，飛行著樹，鳴聲",
    "T17n0796_001:0741b07": "不休。」佛問諸弟子：「寧可還蟬使入土成蝮蜟",
    "T17n0796_001:0741b08": "乎？」諸弟子言：「實不可也。蝮蜟已變，去陰在",
    "T17n0796_001:0741b09": "陽，身形化異日當死亡，或為眾鳥所噉，不得",
    "T17n0796_001:0741b10": "還作蝮蜟也。」佛言：「諸弟子！生死亦如此，命",
    "T17n0796_001:0741b11": "訖身死，識神轉徙，更受新身，五陰覆障，見習",
    "T17n0796_001:0741b12": "各異，於彼亦當老死，不得復還，不復識故面",
    "T17n0796_001:0741b13": "相答報也。如蟬在樹，不可復還作蝮蜟也。」",
    "T17n0796_001:0741b14": "佛告諸弟子：「復譬如段生肉，過時不食，則臭",
    "T17n0796_001:0741b15": "茹生蟲，欲使還成鮮肉可得乎？」諸弟子言：",
    "T17n0796_001:0741b16": "「實不可。肉已臭敗，不能得使復成鮮潔。」佛言：",
    "T17n0796_001:0741b17": "「生死亦如此。人在世間，心念惡、口言惡、身行",
    "T17n0796_001:0741b18": "惡，死則識神轉徙，墮地獄身、或畜生身、或魚",
    "T17n0796_001:0741b19": "虫身，所在異見，不與前同，罪網所蔽，不復識",
    "T17n0796_001:0741b20": "故，不得復還面相答報也，如彼臭肉不可使",
    "T17n0796_001:0741b21": "更成鮮潔。」佛告諸弟子：「復譬如月晦夜陰，",
    "T17n0796_001:0741b22": "以五色物著冥中，令千人、萬人，令夜視色物，",
    "T17n0796_001:0741b23": "寧有一人，而別其青、黃、赤、白者乎？」諸弟子皆",
    "T17n0796_001:0741b24": "言：「正使巨億萬人，復無央數人，令夜觀視，終",
    "T17n0796_001:0741b25": "無見者，何能別其五色？」佛言：「若有人，把炬照",
    "T17n0796_001:0741b26": "之，令人觀視，可得見不？」諸弟子言：「人依炬明",
    "T17n0796_001:0741b27": "視之，皆可別五色。」佛言：「若愚人背炬火，進入",
    "T17n0796_001:0741b28": "幽冥，乃進極遠，而望欲見五色，可得見乎？」諸",
    "T17n0796_001:0741b29": "弟子言：「愚人背明向冥，愈進闇，終無見色",
    "T17n0796_001:0741c01": "時也。」",
    "T17n0796_001:0741c02": "佛告諸弟子：「人在生死，亦如此。一切人民，蚑",
    "T17n0796_001:0741c03": "行蜎飛蠕動之類，已受身形，癡冥闇蔽，無有",
    "T17n0796_001:0741c04": "道行，不學身事意事，未得慧眼，而欲知生",
    "T17n0796_001:0741c05": "死所趣、識神往來、面相答報，如月晦夜陰欲",
    "T17n0796_001:0741c06": "視五色，終不得見也。若修行經戒三十七品，",
    "T17n0796_001:0741c07": "守攝其意，就清淨行，如隨持炬火人見別五",
    "T17n0796_001:0741c08": "色。人隨佛法教，則能了別死生，具見五道識",
    "T17n0796_001:0741c09": "神往來所墮善惡處，如炬火之照色，皆悉了",
    "T17n0796_001:0741c10": "見。人初不學身事意事，背於經戒，隨俗三流，",
    "T17n0796_001:0741c11": "快意自從，斷割真法，不信不樂、不肯奉行，如",
    "T17n0796_001:0741c12": "背炬入冥，疑結日甚，終無見知有解了時",
    "T17n0796_001:0741c13": "也。」佛告諸弟子：「莫順汝愚癡閉結之意，而不",
    "T17n0796_001:0741c14": "信清淨正真之道，自墮地獄，為身受痛。我故",
    "T17n0796_001:0741c15": "引譬以解了。汝等常當勤力奉行經戒，以著",
    "T17n0796_001:0741c16": "心中。」佛告諸弟子：「人生是世稟受身形，肉眼",
    "T17n0796_001:0741c17": "所見現在之事，父母親屬，察察了了，然不能",
    "T17n0796_001:0741c18": "復見知前世所從來處。於是當老死，往生後",
    "T17n0796_001:0741c19": "世更受身形，則亦不能復識知今世之事也。",
    "T17n0796_001:0741c20": "所以者何？一生一死，識神轉易，十二因緣，癡",
    "T17n0796_001:0741c21": "為其主，懵懵冥闇，轉不識故。「諸弟子！譬如",
    "T17n0796_001:0741c22": "煮練白絲，染作異色青黃赤黑，變本易故，不",
    "T17n0796_001:0741c23": "可復轉還也。生死轉易，如絲受色，識無常體",
    "T17n0796_001:0741c24": "隨行染著，未有淨眼，不識其故心意為法所",
    "T17n0796_001:0741c25": "念即成。人在一世，心念萬端，善惡報受，受新",
    "T17n0796_001:0741c26": "故滅，生死之法，癡闇之常然也。其欲知見生",
    "T17n0796_001:0741c27": "死往來，當廣學行身意之事，深入清淨，思惟",
    "T17n0796_001:0741c28": "本末，爾乃開寤，如臥寤也。」佛告諸弟子：「識神",
    "T17n0796_001:0741c29": "為癡冥法，生作善惡行，死轉往受，隨善惡行",
    "T17n0796_001:0742a01": "而有形兆，如火得薪而見薪索則滅。意識不",
    "T17n0796_001:0742a02": "作善惡行，則亦滅無所見。未得道者，沈淪生",
    "T17n0796_001:0742a03": "死，轉不識故。譬如穢鏡，垢濁蔽污，舉以向",
    "T17n0796_001:0742a04": "面，了無所見。意識濁蔽，生死轉徙，慘懼蔽",
    "T17n0796_001:0742a05": "盈，牽著殃福，不復識故，如[門@視]穢鏡。「復譬如",
    "T17n0796_001:0742a06": "深濁之水，雖有魚虫，了不得見。生死錯亂，憂",
    "T17n0796_001:0742a07": "思蔽塞，轉生忘故，亦如濁水。譬如冥夜閉",
    "T17n0796_001:0742a08": "眼而行，都無所見。生死闇昧，流隨殃福，或",
    "T17n0796_001:0742a09": "喜或惱，綴制所受，不復識故，如夜閉眼。」",
    "T17n0796_001:0742a10": "佛告諸弟子：「今我為佛，慧眼清淨，一切生死，",
    "T17n0796_001:0742a11": "往來三界，佛悉知見。譬如水精、琉璃、寶珠，綵",
    "T17n0796_001:0742a12": "絲貫之，青黃皆見；佛視生死，如觀貫珠。譬如",
    "T17n0796_001:0742a13": "淨水，清澄見底，其中魚虫，皆悉裸見；佛視生",
    "T17n0796_001:0742a14": "死，如清水魚。「譬如大橋，一切行人，往來無",
    "T17n0796_001:0742a15": "絕；佛視生死，往來五道，如觀橋人。譬如高山",
    "T17n0796_001:0742a16": "遠望具見；佛意高遠，具知生死，無不分別。」佛",
    "T17n0796_001:0742a17": "告諸弟子：「汝等當隨我教，可具知生死千億",
    "T17n0796_001:0742a18": "劫事，當行三十七品要行：四意止、四意斷、四",
    "T17n0796_001:0742a19": "神足、五根、五力、七覺意、八正道。以除意垢，",
    "T17n0796_001:0742a20": "消滅三毒，疑結解散，便見清淨，得佛慧意，便",
    "T17n0796_001:0742a21": "知去來之事，如視明鏡，一切悉見。」佛告諸弟",
    "T17n0796_001:0742a22": "子：「世人所作善惡，死之後世，亦皆相答報。但",
    "T17n0796_001:0742a23": "人未得三淨眼，是以不見不知，不復識其本，",
    "T17n0796_001:0742a24": "著在六繫蔽，為肉眼行故，而不見相答報之",
    "T17n0796_001:0742a25": "本，謂之無有也。其未得道者，皆作濁穢之行，",
    "T17n0796_001:0742a26": "況沒愚癡，生死轉化，更受身形，肉眼眩惑，",
    "T17n0796_001:0742a27": "離故繫新，四痛擾亂，終不得知識隨行相答",
    "T17n0796_001:0742a28": "報也。「今現世人，或受福、或受殃，或相憐、或",
    "T17n0796_001:0742a29": "相憎，此則宿行答報之驗。為無有三淨眼故，",
    "T17n0796_001:0742b01": "不見不知，便結在疑，一切人已來生是世，本",
    "T17n0796_001:0742b02": "與癡俱，無有道意清淨之行，而欲望知前世",
    "T17n0796_001:0742b03": "之事，識反報之效，譬如無手欲書、無目欲視，",
    "T17n0796_001:0742b04": "終不能也。故佛出世，敷現經道，以解人意。其",
    "T17n0796_001:0742b05": "欲知見，識神往來生死所受者，當隨佛教行",
    "T17n0796_001:0742b06": "三十七品，智度無極，撿意勅意，調意正意，入",
    "T17n0796_001:0742b07": "禪三昧之妙，乃可具知，識神所墮，去來之事",
    "T17n0796_001:0742b08": "耳。「汝諸弟子！當勤學知身事意事，具了諸對，",
    "T17n0796_001:0742b09": "至則滅除之，不為亂誤，堅固於正法，如此",
    "T17n0796_001:0742b10": "莫休。汝所疑問，即可解了。」",
    "T17n0796_001:0742b11": "佛告諸弟子：「識神有名無形，隨善惡行，依四",
    "T17n0796_001:0742b12": "大為體，初生身小，諸根未具，識見復小，所知",
    "T17n0796_001:0742b13": "未備。及其長大，六情具足，識亦隨體，愛欲諸",
    "T17n0796_001:0742b14": "習，日生盛具。至於衰老，四大羸臞，識亦不",
    "T17n0796_001:0742b15": "明，六情減少。現居一世，變易無常，不如其",
    "T17n0796_001:0742b16": "故；生所習見，老如忘之；況更異世，陰胎繫",
    "T17n0796_001:0742b17": "蔽。未得道意，癡行惑穢，欲見意識往來，面相",
    "T17n0796_001:0742b18": "反報，不可得也。「人無道行，而望見知宿命之",
    "T17n0796_001:0742b19": "事，譬如闇夜貫針、水中求火，終無見得。汝諸",
    "T17n0796_001:0742b20": "弟子！當勤行經戒，深思生死，本從何來？終歸",
    "T17n0796_001:0742b21": "何所？何因往來？所緣何等？諦如思惟空無之",
    "T17n0796_001:0742b22": "法，得淨結除，所疑自解。」佛說經竟，見正等五",
    "T17n0796_001:0742b23": "百人，及諸優婆塞，悉得須陀洹；諸菩薩皆得",
    "T17n0796_001:0742b24": "不傾迴三昧。各起遶佛三匝，頭面著地，作禮",
    "T17n0796_001:0742b25": "畢竟，悉從佛俱還精舍。",
    "T17n0796_001:0742b26": "佛說見正經(亦名生死變識經)"
}