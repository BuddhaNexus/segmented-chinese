{
    "T50n2061_018:0820b04": "宋高僧傳卷第十八",
    "T50n2061_018:0820b06": "宋左街天壽寺通慧大師",
    "T50n2061_018:0820b07": "賜紫沙門贊寧等奉　勅撰",
    "T50n2061_018:0820b08": "感通篇第六之一(正傳十五人附見三人)",
    "T50n2061_018:0820b09": "後魏西涼府檀特師傳",
    "T50n2061_018:0820b10": "釋檀特師者。一名慧豐。不知何許人也。身",
    "T50n2061_018:0820b11": "雖剃染率略無檢制。飲酒啖肉語默無常。",
    "T50n2061_018:0820b12": "逆論來事後必如言。居于武威肆意狂逸。",
    "T50n2061_018:0820b13": "時宇文仲和為刺史。請之入州。歷觀厩",
    "T50n2061_018:0820b14": "庫乃云。何意畜他官物邪。仲和不諭其旨。",
    "T50n2061_018:0820b15": "怒之不令在城。未幾仲和拒不受代。朝",
    "T50n2061_018:0820b16": "延令獨孤信擒之。仲和身死資財沒官。周",
    "T50n2061_018:0820b17": "文聞之降書召之。檀特至岐州。會齊神武",
    "T50n2061_018:0820b18": "來寇玉壁。檀特曰。狗豈能到龍門邪。神武",
    "T50n2061_018:0820b19": "果不至龍門而還。侯景未叛。東魏之前忽",
    "T50n2061_018:0820b20": "捉一杖。杖頭刻為獼猴形。令其面常向西",
    "T50n2061_018:0820b21": "日夜弄旃。又索一角弓牽挽之。俄而侯景",
    "T50n2061_018:0820b22": "啟降。尋復背叛歸梁。皆可徵驗。至大統十",
    "T50n2061_018:0820b23": "七年春初。忽著一布帽。周文左右驚問之。",
    "T50n2061_018:0820b24": "檀特曰。汝亦著王亦著也。至三月而魏文帝",
    "T50n2061_018:0820b25": "崩。復取一白絹帽戴之。左右復問之。檀特",
    "T50n2061_018:0820b26": "曰。汝亦著王亦著也未畿丞相夫人薨。後復",
    "T50n2061_018:0820b27": "戴問對同前。尋丞相第二子武邑公薨。其事",
    "T50n2061_018:0820b28": "驗多如此也。俄而病卒。周文命葬之。",
    "T50n2061_018:0820b29": "後魏晉陽河禿師傳",
    "T50n2061_018:0820c01": "釋河禿師者。不詳何許人也。魏孝昌中於",
    "T50n2061_018:0820c02": "晉陽市肆間行往。乍愚乍智。作沙門形。時",
    "T50n2061_018:0820c03": "人不測。止呼為河禿師。及齊神武誕第二",
    "T50n2061_018:0820c04": "子洋。文宣帝也。武明太后見家貧甚。與親",
    "T50n2061_018:0820c05": "戚言及家計。正憂飢凍死耳。洋方生數月",
    "T50n2061_018:0820c06": "尚未能言。欻言曰得活。二字分明。太后左",
    "T50n2061_018:0820c07": "右大驚而不敢言。謂為妖怪。時傳禿師神異",
    "T50n2061_018:0820c08": "射事多中。巧誘而至。太后意占其兒子早言",
    "T50n2061_018:0820c09": "為怪。乃遍見諸子。文襄魏永熙后旁以祿",
    "T50n2061_018:0820c10": "位歷問之。至洋再三舉手指天而已。口無",
    "T50n2061_018:0820c11": "所言。若諸子皆別無舉措矣。後不測其",
    "T50n2061_018:0820c12": "終。",
    "T50n2061_018:0820c13": "陳新羅國玄光傳",
    "T50n2061_018:0820c14": "釋玄光者。海東熊州人也。少而頴悟頓厭俗",
    "T50n2061_018:0820c15": "塵。決求名師專修梵行。迨夫成長願越滄",
    "T50n2061_018:0820c16": "溟求中土禪法。於是觀光陳國利往衡山。",
    "T50n2061_018:0820c17": "見思大和尚開物成化。神解相參。思師察",
    "T50n2061_018:0820c18": "其所由。密授法華安樂行門。光利若神錐",
    "T50n2061_018:0820c19": "無堅不犯。新猶劫貝有染皆鮮。稟而奉行",
    "T50n2061_018:0820c20": "勤而罔忒。俄證法華三昧。請求印可。思為",
    "T50n2061_018:0820c21": "證之。汝之所證真實不虛。善護念之令法",
    "T50n2061_018:0820c22": "增長。汝還本土施設善權。好負螟蛉皆成",
    "T50n2061_018:0820c23": "蜾蠃。光禮而垂泣。自爾返錫江南。屬本國",
    "T50n2061_018:0820c24": "舟艦附載離岸。時則綵雲亂目雅樂沸空。",
    "T50n2061_018:0820c25": "絳節霓旌傳呼而至。空中聲云。天帝召海東",
    "T50n2061_018:0820c26": "玄光禪師。光拱手避讓。唯見青衣前導。少",
    "T50n2061_018:0820c27": "選入宮城。且非人間官府。羽衛之設也。無",
    "T50n2061_018:0820c28": "非鱗介。參雜鬼神。或曰。今日天帝降龍王",
    "T50n2061_018:0820c29": "宮請師說親證法門。吾曹水府蒙師利益。",
    "T50n2061_018:0821a01": "既登寶殿次陟高臺。如問而談略經七日。",
    "T50n2061_018:0821a02": "然後王躬送別。其船泛洋不進。光復登船。",
    "T50n2061_018:0821a03": "船人謂經半日而已。光歸熊州翁山。卓錫",
    "T50n2061_018:0821a04": "結茅乃成梵剎。同聲相應得法者蟄戶爰",
    "T50n2061_018:0821a05": "開。樂小迴心慕羶者螘連倏至。其如升堂",
    "T50n2061_018:0821a06": "受莂者一人。入火光三昧一人。入水光三",
    "T50n2061_018:0821a07": "昧二人。互得其二種法門。從發者彰三昧",
    "T50n2061_018:0821a08": "名耳。其諸門生譬如眾鳥附須彌山皆同",
    "T50n2061_018:0821a09": "一色也。光末之滅罔知攸往。南嶽祖構",
    "T50n2061_018:0821a10": "影堂。內圖二十八人。光居一焉。天台國清",
    "T50n2061_018:0821a11": "寺祖堂亦然。",
    "T50n2061_018:0821a12": "系曰。夫約佛滅後驗入道之人。以教理行",
    "T50n2061_018:0821a13": "果四法明之則無逃隱矣。去聖彌近者修",
    "T50n2061_018:0821a14": "行成果位證也。去聖稍遙者學教易見理",
    "T50n2061_018:0821a15": "親也。其更綿邈者學教不精見理非諦。夫",
    "T50n2061_018:0821a16": "一念不生前後際斷。斯頓心成佛也。理佛具",
    "T50n2061_018:0821a17": "足行布施行。曾未嘗述行佛。具體而微。",
    "T50n2061_018:0821a18": "東夏自六祖已來。多談禪理少談禪行",
    "T50n2061_018:0821a19": "焉。非南能不說行。且令見道如救頭然。",
    "T50n2061_018:0821a20": "之故。南岳思師切在兼修乘戒俱急。是以學",
    "T50n2061_018:0821a21": "者驗諸行果。其如入火光三昧者。處胎經",
    "T50n2061_018:0821a22": "中以禪定攝意入火界三昧剎土洞然。愚",
    "T50n2061_018:0821a23": "夫謂是遭焚。若入水界三昧。愚夫見謂為",
    "T50n2061_018:0821a24": "水投物于中。菩薩心如虛空不覺觸嬈者。",
    "T50n2061_018:0821a25": "此非二乘所能究盡也。斯乃急於行果焉",
    "T50n2061_018:0821a26": "無令口說而身意不修何由助道耶。",
    "T50n2061_018:0821a27": "隋江都宮法喜傳",
    "T50n2061_018:0821a28": "釋法喜。南海人也。形容寢陋短弱迂疎。可年",
    "T50n2061_018:0821a29": "四十許。嶺表耆老咸言。兒童時見識之顏貌",
    "T50n2061_018:0821b01": "如今無異。蠻蜒間相傳云。已三百歲矣。亦自",
    "T50n2061_018:0821b02": "言。舊識廬山慧遠法師。說晉宋朝事歷歷",
    "T50n2061_018:0821b03": "如信宿前耳。平素時悄然見人必語語必",
    "T50n2061_018:0821b04": "含深意。吉凶之徵有如影響。人亦不欲與",
    "T50n2061_018:0821b05": "喜相見。懼直言災惡忤逆意也。陳朝馬靜",
    "T50n2061_018:0821b06": "為廣州刺史。方上任喜直入州上廳事。畫",
    "T50n2061_018:0821b07": "地作馬頭形。以示其子而去。靜本扶風名",
    "T50n2061_018:0821b08": "族。雄勇多武略。不閑事體。及臨州也每",
    "T50n2061_018:0821b09": "出行部從甲士數萬。旌旗劍戟若虹霓映",
    "T50n2061_018:0821b10": "乎霜雪。言以此可用威邊徼。其奢僣過度。",
    "T50n2061_018:0821b11": "王者之不若。被人誣告謀反。靜懼即遣妻",
    "T50n2061_018:0821b12": "子百餘人入朝示無圖變。陳主猶惑遣臨",
    "T50n2061_018:0821b13": "汝侯觀其形勢。曰必有反狀便可行戮。實",
    "T50n2061_018:0821b14": "無逆謀直往代之。臨汝利其財產至州不",
    "T50n2061_018:0821b15": "驗是非。靜恃心無異束手詣臨汝。便叱",
    "T50n2061_018:0821b16": "左右擒而斬之。此畫地之明効矣。喜之先",
    "T50n2061_018:0821b17": "見皆同此類。煬帝聞之追來揚州。未久宮",
    "T50n2061_018:0821b18": "內樹一堂新成。喜怱怱升堂。觀覽俄驚走",
    "T50n2061_018:0821b19": "下階唱言。幾壓殺。其日夜闌大雨堂崩。斃者",
    "T50n2061_018:0821b20": "數人。其後又於宮內環走言索羊頭帝聞",
    "T50n2061_018:0821b21": "惡之責以狂言。勅鎖著一室數日。三衛於",
    "T50n2061_018:0821b22": "市見喜坦率遊行。還奏勅所司覆驗禁閉",
    "T50n2061_018:0821b23": "之處。門鎖如故。守當者云喜見在室內。於",
    "T50n2061_018:0821b24": "是開戶見袈裟覆一聚白骨。其鎖貫項骨",
    "T50n2061_018:0821b25": "不脫。帝甚驚怪。勅遣長史王恒疾往驗之。",
    "T50n2061_018:0821b26": "袈裟覆白骨骨皆鉤鎖相連。鐵鎖縻其項",
    "T50n2061_018:0821b27": "骨。帝聞愕然稱歎。尤增信重。勅令勿輕搖",
    "T50n2061_018:0821b28": "蕩。曰聖者神變無方。至暮喜還在室。或言",
    "T50n2061_018:0821b29": "或笑。守門復奏。帝令脫鎖縱其所適。有於",
    "T50n2061_018:0821c01": "一日赴數家齋食。或時飲酒啖肉都無拘",
    "T50n2061_018:0821c02": "忌。俄而有疾。常所臥床自撤薦席。[打丁+親]簀而",
    "T50n2061_018:0821c03": "欹寢。令人於下鋪炭甚熾。數日而終。半身",
    "T50n2061_018:0821c04": "焦爛。葬于香山寺側。後四年南海郡奏。喜",
    "T50n2061_018:0821c05": "見還在郡。勅遣開棺空無所有矣。",
    "T50n2061_018:0821c06": "隋洺州欽師傳",
    "T50n2061_018:0821c07": "釋欽師者。不知何許人也。大業中至廣平",
    "T50n2061_018:0821c08": "形神乖謬造次難知。發語不常既往爰中。",
    "T50n2061_018:0821c09": "見靈通寺樹甎浮圖五級。欲務高敞工作",
    "T50n2061_018:0821c10": "殽雜。欽望而笑。謂寺眾曰。造此奚為。眾曰。",
    "T50n2061_018:0821c11": "功德佛事須用壯觀。法師何斯怪問耶。笑",
    "T50n2061_018:0821c12": "曰。造烽火樓也。當時緇伍互相非之曰。風",
    "T50n2061_018:0821c13": "狂輩言何可取。至九年塔尚未成。賊寇四",
    "T50n2061_018:0821c14": "起州官警嚴。於浮圖上置候望烽火。方信",
    "T50n2061_018:0821c15": "欽言不妄矣。在所耆舊亦不知欽從何而",
    "T50n2061_018:0821c16": "來。止宿之處亦無蹤跡。然則時時變身在",
    "T50n2061_018:0821c17": "豕彘之牢。即隨豚狶群隊童子。馬世達等",
    "T50n2061_018:0821c18": "數人覩欽始變之時。乃停留伺察意更觀其",
    "T50n2061_018:0821c19": "復人形也。後果忽復形。却於看人之後大叫",
    "T50n2061_018:0821c20": "曰。爾輩欲何所觀耶。群人驚愕合掌拜之",
    "T50n2061_018:0821c21": "其變無常皆若此也。及天下喪亂。亦失欽",
    "T50n2061_018:0821c22": "聲迹矣。",
    "T50n2061_018:0821c23": "系曰。魏隋之僧且多應現者何。通曰。菩薩",
    "T50n2061_018:0821c24": "作用隨類化身。以神通為遊戲耳。於遊",
    "T50n2061_018:0821c25": "戲而利益世主焉。或曰。魏齊陳隋與宣師",
    "T50n2061_018:0821c26": "耳目相接。胡不入續傳耶。通曰。有所不",
    "T50n2061_018:0821c27": "知蓋闕如也。亦猶大宋文軌既同土疆斯廣。",
    "T50n2061_018:0821c28": "日有奇異良難遍知。縱有某僧也其奈史",
    "T50n2061_018:0821c29": "氏未編傳家無據。故亦闕如弗及錄者。留",
    "T50n2061_018:0822a01": "俟後賢者也。",
    "T50n2061_018:0822a02": "唐泗州普光王寺僧伽傳(木叉慧儼慧岸)",
    "T50n2061_018:0822a03": "釋僧伽者。葱嶺北何國人也。自言俗姓何氏。",
    "T50n2061_018:0822a04": "亦猶僧會本康居國人便命為康僧會也。然",
    "T50n2061_018:0822a05": "合有胡梵姓名。名既梵音。姓涉華語。詳其",
    "T50n2061_018:0822a06": "何國在碎葉國東北。是碎葉附庸耳。伽在本",
    "T50n2061_018:0822a07": "土少而出家。為僧之後誓志遊方。始至西",
    "T50n2061_018:0822a08": "涼府。次歷江淮。當龍朔初年也。登即隷名",
    "T50n2061_018:0822a09": "於山陽龍興寺。自此始露神異。初將弟子",
    "T50n2061_018:0822a10": "慧儼同至臨淮。就信義坊居人乞地下標。",
    "T50n2061_018:0822a11": "誌之言。決於此處建立伽藍。遂穴土獲古",
    "T50n2061_018:0822a12": "碑。乃齊國香積寺也。得金像衣葉刻普照王",
    "T50n2061_018:0822a13": "佛字。居人歎異云。天眼先見。吾曹安得不捨",
    "T50n2061_018:0822a14": "乎。其碑像由貞元長慶中兩遭災火。因亡",
    "T50n2061_018:0822a15": "蹤矣。嘗臥賀跋氏家。身忽長其床榻各三尺",
    "T50n2061_018:0822a16": "許。莫不驚怪。次現十一面觀音形。其家舉",
    "T50n2061_018:0822a17": "族欣慶倍加信重。遂捨宅焉。其香積寺基。",
    "T50n2061_018:0822a18": "即今寺是也。由此奇異之蹤旋萌不止。中宗",
    "T50n2061_018:0822a19": "孝和帝景龍二年遣使詔赴內道場。帝御法",
    "T50n2061_018:0822a20": "筵言談造膝。占對休咎契若合符。仍褒",
    "T50n2061_018:0822a21": "飾其寺曰普光王。四年庚戌示疾。勅自內",
    "T50n2061_018:0822a22": "中往薦福寺安置。三月二日儼然坐亡。神彩",
    "T50n2061_018:0822a23": "猶生止瞑目耳。俗齡八十三。法臘罔知。在",
    "T50n2061_018:0822a24": "本國三十年。化唐土五十三載。帝慘悼黯",
    "T50n2061_018:0822a25": "然。于時穢氣充塞。而形體宛如。多現靈迹。",
    "T50n2061_018:0822a26": "勅有司給絹三百疋俾歸葬淮上。令群官",
    "T50n2061_018:0822a27": "祖送。士庶填[門@壹]。五月五日抵于今所。帝以",
    "T50n2061_018:0822a28": "仰慕不忘。因問萬迴師曰彼僧伽者。何人",
    "T50n2061_018:0822a29": "也。對曰。觀音菩薩化身也。經可不云乎。應",
    "T50n2061_018:0822b01": "以比丘身得度者。故現之沙門相也。初伽",
    "T50n2061_018:0822b02": "化行江表止嘉禾靈光寺。彼澤國也。民家",
    "T50n2061_018:0822b03": "漁梁矰弋交午。伽苦敦喻。其諸殺業陷墮於",
    "T50n2061_018:0822b04": "人。宜疾別圖生計。時有裂網折竿者多",
    "T50n2061_018:0822b05": "矣。伽閑而宴息。見神告曰。天方亢陽百姓苗",
    "T50n2061_018:0822b06": "死。身胡藏其懶龍耶。伽曰。為之奈何。神曰。",
    "T50n2061_018:0822b07": "若今夕但小指出窓隙外。其如人何。伽依",
    "T50n2061_018:0822b08": "之。其夜霆擊異常。質明視指微有紅線脈",
    "T50n2061_018:0822b09": "焉。伽曰。吾與此壤無緣。乃行抵晉陵。見",
    "T50n2061_018:0822b10": "國祥寺荒廢。乃留衣於殿梁而去。後人聞",
    "T50n2061_018:0822b11": "異香芬馥。伽嘗記之曰。伊寺有人王重興",
    "T50n2061_018:0822b12": "去。三十年後果有僧。俗姓全為檀那矣。通",
    "T50n2061_018:0822b13": "天萬歲中於山陽眾中。懸知嫌鄙伽者。乃",
    "T50n2061_018:0822b14": "昌言曰。吾有五十萬錢奉助功德。勿生橫",
    "T50n2061_018:0822b15": "議。伽於淮岸招呼一船曰。汝有財施吾可",
    "T50n2061_018:0822b16": "寬刑獄。汝所載者剽略得耳。盜依言盡捨。",
    "T50n2061_018:0822b17": "佛殿由是立成。無幾盜敗拘於揚子縣獄。",
    "T50n2061_018:0822b18": "伽乘雲下慰喻言無苦。不日果赦文至免",
    "T50n2061_018:0822b19": "死矣。昔在長安。駙馬都尉武攸暨有疾。伽",
    "T50n2061_018:0822b20": "以澡罐水噀之而愈。聲振天邑。後有疾者",
    "T50n2061_018:0822b21": "告之。或以柳枝拂者。或令洗石師子而",
    "T50n2061_018:0822b22": "瘳。或擲水缾。或令謝過。驗非虛設功不",
    "T50n2061_018:0822b23": "唐捐。却彼身災則求馬也。警其風厄則索",
    "T50n2061_018:0822b24": "扇歟。或認盜夫之錢或咋黑繩之頸。或尋",
    "T50n2061_018:0822b25": "羅漢之井。或悟裴氏之溺。或預知大雪。或",
    "T50n2061_018:0822b26": "救旱飛雨。神變無方測非恒度。中宗勅恩",
    "T50n2061_018:0822b27": "度弟子三人慧岸慧儼木叉各賜衣盂令嗣",
    "T50n2061_018:0822b28": "香火。洎乎已滅多歷年所。甞現形往漢南",
    "T50n2061_018:0822b29": "市漆器。及商人李善信船至寺覓買齋器。",
    "T50n2061_018:0822c01": "僧忽見塔中。形像凝然而指曰。正唯此僧來",
    "T50n2061_018:0822c02": "求買矣。遠近嗟歎。又甞於洪井化易材木。結",
    "T50n2061_018:0822c03": "筏而至焉。大曆中州將勒寺知十驛。俾出",
    "T50n2061_018:0822c04": "財供乘傳者。至十五年七月甲夜。現形于",
    "T50n2061_018:0822c05": "內殿乞免郵亭之役。代宗勅中官馬奉誠宣",
    "T50n2061_018:0822c06": "放。仍齎捨絹三百疋雜綵千段金澡罐皇太",
    "T50n2061_018:0822c07": "子衣一襲。令寫貌入內供養。又乾元中州",
    "T50n2061_018:0822c08": "牧李(亡名)有推步者。云為土宿加臨災當惡",
    "T50n2061_018:0822c09": "弱。伽忽現形撫李背曰。吾來福至汗出災",
    "T50n2061_018:0822c10": "銷。後無他咎。甞於燕師求氈罽。稍是泗州",
    "T50n2061_018:0822c11": "寺僧燕使齎所求物到認塔中形信矣。遂",
    "T50n2061_018:0822c12": "圖貌而歸。自燕薊展轉傳寫無不遍焉。長",
    "T50n2061_018:0822c13": "慶元年夜半於州牧蘇公寢室前。歌曰。淮南",
    "T50n2061_018:0822c14": "淮北自此福焉。自東自西無不熟矣。其年",
    "T50n2061_018:0822c15": "獨臨淮境內有年耳。二年寺塔皆焚。唯伽遺",
    "T50n2061_018:0822c16": "形儼若無損。咸通中龐勛者。本徐州戍卒。擅",
    "T50n2061_018:0822c17": "離桂管。沿路劫掠。而攻泗州圍逼其城。伽",
    "T50n2061_018:0822c18": "於塔頂現形。外寇皆睡。城中偶出擊之。驚",
    "T50n2061_018:0822c19": "竄而陷宿州以事奏聞。仍錫號證聖大師也",
    "T50n2061_018:0822c20": "文德元年外寇侵軼。州將嬰城拒敵。伽現",
    "T50n2061_018:0822c21": "形於城西北隅。寇見知堅壘難下。駭而宵",
    "T50n2061_018:0822c22": "遁。大順中彭門帥時溥。令張諫攻于北城。",
    "T50n2061_018:0822c23": "除勦戮外有五百餘人。拘鞠場中。諫凭桉",
    "T50n2061_018:0822c24": "恍惚間見僧衣紫。誨之曰。此輩平人何可",
    "T50n2061_018:0822c25": "殺耶。不如捨之。言畢不見。諫遂縱之而",
    "T50n2061_018:0822c26": "逸。乾寧元年太守臺蒙夢伽云。寒東南少備。",
    "T50n2061_018:0822c27": "蒙不喻旨。以綿衾法服施之。十二月晦夜",
    "T50n2061_018:0822c28": "半。有兵士踰壘而入蒙初不知。復夢一僧",
    "T50n2061_018:0822c29": "以錫杖置于心上。冷徹心骨驚起。蒙令",
    "T50n2061_018:0823a01": "動鼓角。賊驚奔獲首領姓韓。至是方曉矣。",
    "T50n2061_018:0823a02": "由此多於塔頂現小僧狀。傾州瞻望。然有",
    "T50n2061_018:0823a03": "吉凶表兆于時乞風者分風。求子者得子。",
    "T50n2061_018:0823a04": "今聞有躬禮者。往往有全不見伽形相者。",
    "T50n2061_018:0823a05": "或見笑容者吉。不然則凶。其不可爰度者",
    "T50n2061_018:0823a06": "如此。泊乎周世宗有事于江南。先攻取泗",
    "T50n2061_018:0823a07": "上伽寄夢於州民言。不宜輕敵。如是達",
    "T50n2061_018:0823a08": "于州牧皆未之信。自爾家家夢同告之。遂",
    "T50n2061_018:0823a09": "降全一郡生民。賴伽之庇矣。天下凡造精",
    "T50n2061_018:0823a10": "廬必立伽真相。牓曰大聖僧伽和尚。有所",
    "T50n2061_018:0823a11": "乞願多遂人心。李北海邕胡著作浩各為碑",
    "T50n2061_018:0823a12": "頌德。今上御宇也留心于此。其年三月有",
    "T50n2061_018:0823a13": "尼遊五臺山迴。因見伽於塔頂作孾孩相。",
    "T50n2061_018:0823a14": "遂登剎柱捨身命供養。太平興國七年勅",
    "T50n2061_018:0823a15": "高品白承睿。重蓋其塔。務從高敞。加其累",
    "T50n2061_018:0823a16": "層。八年遣使別送舍利寶貨。同葬于下基",
    "T50n2061_018:0823a17": "焉。其日有僧懷德。預搆柴樓自持蠟炬焚",
    "T50n2061_018:0823a18": "身供養。災燎之中經聲不絕。又將欲建浮",
    "T50n2061_018:0823a19": "圖。有巨木三根沼淮而下。至近浮橋且止。",
    "T50n2061_018:0823a20": "收為塔心柱焉。續勅殿頭高品李庭訓主",
    "T50n2061_018:0823a21": "之。先是此寺因竁中金像刻其佛曰普照",
    "T50n2061_018:0823a22": "王。乃以為寺額。後避天后御名。以光字代",
    "T50n2061_018:0823a23": "之。近宣索僧伽實錄。上覽已勅還其題額",
    "T50n2061_018:0823a24": "曰普照王寺矣。弟子木叉者。以西域言為",
    "T50n2061_018:0823a25": "名。華言解脫也。自幼從伽為剃[髟/采]弟子。",
    "T50n2061_018:0823a26": "然則多顯靈異。中和四年刺史劉讓厥父中",
    "T50n2061_018:0823a27": "丞忽夜夢一紫衣僧云。吾有弟子木叉。葬",
    "T50n2061_018:0823a28": "寺之西。為日久矣。君能出之。仍示其葬所。",
    "T50n2061_018:0823a29": "初夢都不介意。再夢如初。中丞得夢中所",
    "T50n2061_018:0823b01": "示之處欲施斷之。見有二姓占居。於是",
    "T50n2061_018:0823b02": "饒錢市焉。開穴可三尺許乃獲坐函。遂啟",
    "T50n2061_018:0823b03": "之。於骨上有舍利放光。命焚之收舍利",
    "T50n2061_018:0823b04": "八百餘顆。表進上僖宗皇帝。勅以其焚之",
    "T50n2061_018:0823b05": "灰塑像。仍賜諡曰真相大師。于今侍立于",
    "T50n2061_018:0823b06": "左。若配饗焉。弟子慧儼。未詳氏姓生所。恒",
    "T50n2061_018:0823b07": "隨師僧伽執侍缾錫。從楚州發至淮陰。同",
    "T50n2061_018:0823b08": "勸東海裴司馬妻悋白金沙羅。而墮水抵",
    "T50n2061_018:0823b09": "盱眙開羅漢井。宿賀跋玄濟家。儼侍十一",
    "T50n2061_018:0823b10": "面觀音菩薩旁。自爾詔僧伽上京師中宗",
    "T50n2061_018:0823b11": "別勅度儼并慧岸木叉三人。各別賜衣鉢焉。",
    "T50n2061_018:0823b12": "唐嵩嶽少林寺慧安傳",
    "T50n2061_018:0823b13": "釋慧安。姓衛氏。荊州支江人也。其貌端雅紺",
    "T50n2061_018:0823b14": "[髟/采]青目。降神乃隋開皇初年也。安受性寬裕",
    "T50n2061_018:0823b15": "不染俗塵。修學法門無不該貫。文帝十七",
    "T50n2061_018:0823b16": "年勅條括天下私度僧尼。勘安云。本無名",
    "T50n2061_018:0823b17": "姓亡入山谷。大業中開通濟渠追集夫丁。",
    "T50n2061_018:0823b18": "飢殍相望。安巡乞多鉢食救其病乏。存濟",
    "T50n2061_018:0823b19": "者眾。煬帝聞之詔安。遂潛入太和山。至帝",
    "T50n2061_018:0823b20": "幸江都海內擾攘。乃杖錫登衡嶽寺行頭",
    "T50n2061_018:0823b21": "陀法。貞觀中。至蘄州禮忍大師。麟德元年",
    "T50n2061_018:0823b22": "遊終南山石壁而止。時所居原谷之間早霜",
    "T50n2061_018:0823b23": "傷苗稼。安居處獨無。四十里外皆苦青女之",
    "T50n2061_018:0823b24": "災矣天皇大帝聞而召焉。安不奉詔。永淳",
    "T50n2061_018:0823b25": "二年至滑臺草亭居止。中坐繩床四方坦",
    "T50n2061_018:0823b26": "露。勅造寺以處之。號招提是也。如是却",
    "T50n2061_018:0823b27": "還家鄉玉泉寺。時神秀禪師新歸寂。咸請住",
    "T50n2061_018:0823b28": "持安弗從命。天后聖曆二年四月告門人",
    "T50n2061_018:0823b29": "學眾曰。各歸閉戶。至三更有神人至。扈",
    "T50n2061_018:0823c01": "衛森森和鈴鉠鉠。風雨偕至。其神旋繞其院",
    "T50n2061_018:0823c02": "數遭。安與之語丁寧教誡再拜而去。或問其",
    "T50n2061_018:0823c03": "故曰。吾為嵩山神受菩薩戒也。天后甞問",
    "T50n2061_018:0823c04": "安甲子。對曰。不記也。曰何不記耶。乃曰。生",
    "T50n2061_018:0823c05": "死之身如循環乎。環無起盡何用記為。而",
    "T50n2061_018:0823c06": "又此心流注中間無閒。見漚起滅者亦妄想",
    "T50n2061_018:0823c07": "耳。從初識至動相滅時。亦只如此。何年月",
    "T50n2061_018:0823c08": "可記耶。天后稽顙焉。聞安闕井。勅為鑿焉。",
    "T50n2061_018:0823c09": "安曰。此下有赤祥慎其傷物。將及泉見蝦",
    "T50n2061_018:0823c10": "蟆金色。蠢然出沮洳間。合其懸記。帝倍加",
    "T50n2061_018:0823c11": "欽重。殆中宗神龍二年九月勅令中官賜紫",
    "T50n2061_018:0823c12": "袈裟并絹。度弟子二七人。復詔安并靜禪",
    "T50n2061_018:0823c13": "師入中禁受供施。三年賜摩納一副。便辭",
    "T50n2061_018:0823c14": "歸少林寺。至景龍三年三月三日囑門人",
    "T50n2061_018:0823c15": "曰。吾死已將屍向林間待野火自焚之。勿",
    "T50n2061_018:0823c16": "違吾願。俄爾萬迴和尚來。見安猖狂執手",
    "T50n2061_018:0823c17": "言論移刻。旁侍傾耳都不體會。至八日閉",
    "T50n2061_018:0823c18": "戶偃身而寂。春秋一百三十許歲。起開皇",
    "T50n2061_018:0823c19": "二年至景龍三年故也。火焚屍畢收舍利",
    "T50n2061_018:0823c20": "八十粒。內五粒紅紫色進內。餘散施。隨力",
    "T50n2061_018:0823c21": "造塔。先天二年。門人建浮圖焉。",
    "T50n2061_018:0823c22": "唐虢州閿鄉萬迴傳",
    "T50n2061_018:0823c23": "釋萬迴。俗姓張氏。虢州閿鄉人也。年尚弱齡",
    "T50n2061_018:0823c24": "白癡不語。父母哀其濁氣。為隣里兒童所",
    "T50n2061_018:0823c25": "侮。終無相競之態。然口自呼萬迴。因爾字",
    "T50n2061_018:0823c26": "焉且不言寒暑。見貧賤不加其慢富貴",
    "T50n2061_018:0823c27": "不足其恭。東西狂走終日不息。或笑或哭",
    "T50n2061_018:0823c28": "略無定容。口角恒滴涎沫。人皆異之。不好",
    "T50n2061_018:0823c29": "華侈尤少言語。言必讖記事過乃知。年始十",
    "T50n2061_018:0824a01": "歲兄戍遼陽。一云安西久無消息。母憂之",
    "T50n2061_018:0824a02": "甚。乃為設齋祈福。迴倏白母曰。兄安極易",
    "T50n2061_018:0824a03": "知耳。奚用憂為。因裹齋餘出門徑去。際晚",
    "T50n2061_018:0824a04": "而歸。執其兄書云。平善。問其所由默而無",
    "T50n2061_018:0824a05": "對。去來萬里。後時兄歸云。此日與迴言適",
    "T50n2061_018:0824a06": "從家來。因授餅餌其啗而返。舉家驚喜。自",
    "T50n2061_018:0824a07": "爾人皆改觀。聲聞朝延。中宗孝和皇帝。詔",
    "T50n2061_018:0824a08": "見崇重。神龍二年勅別度。迴一人而已。自",
    "T50n2061_018:0824a09": "高宗末天后時。常詔入內道場。賜綿繡衣",
    "T50n2061_018:0824a10": "裳。宮人供事。先為兒時。於閿鄉興國寺累",
    "T50n2061_018:0824a11": "瓦石為佛塔入內之後其塔遂放光明。因",
    "T50n2061_018:0824a12": "建大閣而覆之。然其施作皆不可輒量。出",
    "T50n2061_018:0824a13": "言則必有其故。勅賜號為法雲公。外人莫",
    "T50n2061_018:0824a14": "可得見。先是天后朝任酷吏行羅織事。官",
    "T50n2061_018:0824a15": "稍高隆者日別妻子。博陵崔玄暐位望俱極。",
    "T50n2061_018:0824a16": "其母廬氏賢而憂之曰。汝可一日迎萬迴。此",
    "T50n2061_018:0824a17": "僧寶誌之流。以可觀其舉止知其禍福也。",
    "T50n2061_018:0824a18": "乃召到家。母垂泣作禮兼施中金匕筯一雙。",
    "T50n2061_018:0824a19": "迴忽下階擲其匕筯向堂屋上。掉臂而去。",
    "T50n2061_018:0824a20": "一家謂為不祥。經數日令升屋取之。匕筯",
    "T50n2061_018:0824a21": "下得書一卷。觀之乃讖緯書也。遽令焚之。",
    "T50n2061_018:0824a22": "數日有司忽來其家大索圖讖。不獲得雪。",
    "T50n2061_018:0824a23": "時酷吏多令盜投蠱道物。及偽造祕讖用",
    "T50n2061_018:0824a24": "以誣人。還令誣告得實屠戮。籍沒其家",
    "T50n2061_018:0824a25": "者多。崔氏非聖人擲匕筯何由知其偽圖",
    "T50n2061_018:0824a26": "讖也。中宗末甞罵韋后為反悖逆。斫爾頭",
    "T50n2061_018:0824a27": "去尋而誅死太平公主為造宅於懷遠坊中",
    "T50n2061_018:0824a28": "與主宅前後爾。又孝和親送金城公主出",
    "T50n2061_018:0824a29": "降吐蕃幸始平迴出迎駕。時崔日用武平",
    "T50n2061_018:0824b01": "一宋之問沈佺期岑羲薛稷。皆肅揖鄭重。問",
    "T50n2061_018:0824b02": "訊諸公曰。各欲求聖人一言以定吉凶。摭",
    "T50n2061_018:0824b03": "沈背曰。汝真才子。沈不勝其喜。曰聖人與",
    "T50n2061_018:0824b04": "我受記。諸子不可更爭。又謂武曰。與汝作",
    "T50n2061_018:0824b05": "名佛童。當無憂也。目羲稷有不善之色。",
    "T50n2061_018:0824b06": "岑以馬避之。目稷云。此多是野狐。其言何",
    "T50n2061_018:0824b07": "足懼也。乃顧云。汝亦不免及羲稷之誅。人",
    "T50n2061_018:0824b08": "益貴重。同時有僧伽化迹不恒。中宗問迴",
    "T50n2061_018:0824b09": "曰。此何人也。迴曰。觀音之化身也。貞觀中三",
    "T50n2061_018:0824b10": "藏奘師西歸云。天竺有石藏寺。奘入時見一",
    "T50n2061_018:0824b11": "空房。有胡床錫杖而已。因問此房大德咸",
    "T50n2061_018:0824b12": "曰。此僧緣闕法事罰在東方國名震旦。地",
    "T50n2061_018:0824b13": "號閿鄉。于茲萬迴矣。奘歸求見迴。便設禮",
    "T50n2061_018:0824b14": "問西域。宛如目矚。奘將訪其家。迴謂母曰。",
    "T50n2061_018:0824b15": "有客至請備蔬食俄而奘至神異之迹多此",
    "T50n2061_018:0824b16": "類也。正諫大夫明崇儼者。道術之士。謂人",
    "T50n2061_018:0824b17": "曰。萬迴神僧也。玄宗潛龍時。與門人張暐",
    "T50n2061_018:0824b18": "等同謁。迴見帝甚至褻黷。將漆杖呼且逐",
    "T50n2061_018:0824b19": "之。同往者皆被驅出。曳帝入反扃其戶。悉",
    "T50n2061_018:0824b20": "如常人更無他重。摭背曰。五十年天子自",
    "T50n2061_018:0824b21": "愛。已後即不知也。張公等門外歷歷聞其",
    "T50n2061_018:0824b22": "言。故傾心翼戴焉。五十年後蓋指祿山之禍",
    "T50n2061_018:0824b23": "也。睿宗在邸時。或遊行人間。迴於聚落街",
    "T50n2061_018:0824b24": "衢中高聲曰。天子來。或曰聖人來。其處信宿",
    "T50n2061_018:0824b25": "閒。帝必經過徘徊也。惠莊太子乃睿宗第二",
    "T50n2061_018:0824b26": "子也。天后曾抱示迴曰。此兒是西域大樹精",
    "T50n2061_018:0824b27": "養之。宜兄弟也。安樂公主玄宗之季妹。附",
    "T50n2061_018:0824b28": "會韋后。熱可炙手。道路懼焉。迴望車騎",
    "T50n2061_018:0824b29": "連唾之曰。腥腥不可近也。不旋踵而禍滅。",
    "T50n2061_018:0824c01": "及之帝愈知迴非常人也。出二官人日",
    "T50n2061_018:0824c02": "夕侍奉之。特勅於集賢院圖形焉。暨迴垂",
    "T50n2061_018:0824c03": "卒。而大呼遣求本鄉河水。門人徒侶求覓",
    "T50n2061_018:0824c04": "無所。迴曰。堂前即是河水。何不取耶。眾於",
    "T50n2061_018:0824c05": "階下掘井。河水湧出。飲畢而終。迴宅坊中",
    "T50n2061_018:0824c06": "井皆醎苦。唯此井甘美。後有假託或稱小",
    "T50n2061_018:0824c07": "萬迴。以惑市里多至誅死焉。至于終後右",
    "T50n2061_018:0824c08": "常侍徐彥伯為碑。立閿鄉玉澗西路矣。",
    "T50n2061_018:0824c09": "系曰。日行萬里非人必矣。為鬼神邪。為仙",
    "T50n2061_018:0824c10": "術邪。通曰。觀行知人。迴無邪行。非鬼神",
    "T50n2061_018:0824c11": "也。無故作意。非仙術也。此得通耳。故智度",
    "T50n2061_018:0824c12": "論中此通有四。一身能飛行如鳥無礙。二",
    "T50n2061_018:0824c13": "移遠令近不往而到。三彼沒此出。四一念",
    "T50n2061_018:0824c14": "能至。或曰。四中迴具何等。通曰。俱有哉。故",
    "T50n2061_018:0824c15": "號如意通矣。瑜伽論神境同也。云或羅漢",
    "T50n2061_018:0824c16": "有大堪能現三神變焉。",
    "T50n2061_018:0824c17": "唐齊州靈巖寺道鑒傳",
    "T50n2061_018:0824c18": "釋道鑒。姓馮氏。吳郡人未知從來。而居歷",
    "T50n2061_018:0824c19": "下靈巖山寺。蹤迹神異不測僧也。元和中有",
    "T50n2061_018:0824c20": "馮生者。亦吳郡人也。以明經調選未捷。因",
    "T50n2061_018:0824c21": "僑寄長安。一日見老僧來詣。馮居謂之曰。",
    "T50n2061_018:0824c22": "汝吾姓也。因相與往還。僅于歲餘遂注擬",
    "T50n2061_018:0824c23": "作尉于東越。方務治裝。鑒負錫來告去。",
    "T50n2061_018:0824c24": "馮問師去安所詣乎。鑒曰。吾廬在齊州靈巖",
    "T50n2061_018:0824c25": "之西廡下。薄遊神京至今正十年矣。幸得",
    "T50n2061_018:0824c26": "與子遊。今歸舊所。故來相別。然吾子尉于",
    "T50n2061_018:0824c27": "越鄉。道出靈巖寺下。當宜一訪我也。馮諾",
    "T50n2061_018:0824c28": "之曰。謹受教矣。數日馮出關東之赴任。",
    "T50n2061_018:0824c29": "至靈巖寺門立馬望曰。豈非鑒師所居寺",
    "T50n2061_018:0825a01": "乎。即入訪之。時一僧在庭。馮問。道鑒上人",
    "T50n2061_018:0825a02": "廬舍安在。僧曰。此寺無道鑒。馮疑異默而計",
    "T50n2061_018:0825a03": "曰。鑒公純直豈欺我乎。於是獨遊寺中。行",
    "T50n2061_018:0825a04": "至西廡下。忽見壁畫一僧與鑒師貌同。馮",
    "T50n2061_018:0825a05": "大驚嗟。鑒師果異人歟。且能降神與我交。久",
    "T50n2061_018:0825a06": "之視其真相旁題云　馮氏子吳郡人也。年",
    "T50n2061_018:0825a07": "十歲學浮圖法。以道行有聞。卒年七十八。",
    "T50n2061_018:0825a08": "馮閱其題方悟云。汝吾姓也。言非謬矣一",
    "T50n2061_018:0825a09": "說蘇州西去城二十許里。有靈巖山寺西北",
    "T50n2061_018:0825a10": "廡下畫沙門形云。是梁天監十五年作遊方",
    "T50n2061_018:0825a11": "居士狀。經過山寺寓過宵宿。而於僧厨借",
    "T50n2061_018:0825a12": "筆硯。僧眾皆不留意。詰旦僧遍搜索而亡",
    "T50n2061_018:0825a13": "有客。見殿隅畫一梵僧。面骨權奇膚色皴",
    "T50n2061_018:0825a14": "黑。眉長且垂眸子電轉。眥間青白。昂鼻方",
    "T50n2061_018:0825a15": "口。張脣露齒擎拳倚右肩之上。身屈可長一",
    "T50n2061_018:0825a16": "丈五寸。衣麁衲袈裟臂擐大珠徒跣。眾見",
    "T50n2061_018:0825a17": "驚懾莫測其來。遠近咸格有焚香禮歎者。",
    "T50n2061_018:0825a18": "有請福禳災者。或於晴夜殿中析窣聞有",
    "T50n2061_018:0825a19": "行道之聲。由是鳥雀不敢污踐簷楹之間",
    "T50n2061_018:0825a20": "矣。然則鄉人謂之靈巖和尚。或云靈巖聖僧。",
    "T50n2061_018:0825a21": "甞見形謂一老姥曰。貧道好食茭粽。疑是",
    "T50n2061_018:0825a22": "聖者。翌日持簟入殿供養。乞今年別三月",
    "T50n2061_018:0825a23": "三日民競送之。以菰蔣葉角黍米[卄/瀹]之。吳",
    "T50n2061_018:0825a24": "人謂之茭粽也。唐先天二年陸魯公子疾。醫",
    "T50n2061_018:0825a25": "工未驗。公憂慮增劇。門遇一僧分衛屈入。",
    "T50n2061_018:0825a26": "遂索水器含噀之即時病間。魯公喜贈物頗",
    "T50n2061_018:0825a27": "豐。了不迴視。遂問和尚居處何寺。答曰。貧",
    "T50n2061_018:0825a28": "道住蘇州吳縣西靈巖寺。郎君為官江表望",
    "T50n2061_018:0825a29": "入寺相尋。斯須已去。未久調補尚書刑部",
    "T50n2061_018:0825b01": "郎。續遷桂州廉使。常念當年救病之僧。迂",
    "T50n2061_018:0825b02": "路姑蘇入靈巖寺覓焉。乃說其形貌。合寺",
    "T50n2061_018:0825b03": "僧云。非此所有。陸盡日徘徊不忍去。忽於",
    "T50n2061_018:0825b04": "殿中見聖者形曰。往年療某者此僧也。寺",
    "T50n2061_018:0825b05": "僧說其由致通感難知。陸捨錢數萬備香",
    "T50n2061_018:0825b06": "火之資。却留旬日供養方去。又寺中淨人每",
    "T50n2061_018:0825b07": "於像前占燭燈。添油助燼意盜油塗髮",
    "T50n2061_018:0825b08": "耳。居無何其髮焦卷而墮。傍人勸令禮懺。",
    "T50n2061_018:0825b09": "別買麻膏增炷平復如初。又武宗將廢佛",
    "T50n2061_018:0825b10": "教也。近寺有陸宣者夢聖者云。受弟子",
    "T50n2061_018:0825b11": "供施年深今來相別。且歸西天去也。宣急",
    "T50n2061_018:0825b12": "命畫工圖寫真貌。至會昌五年毀拆寺宇。",
    "T50n2061_018:0825b13": "方知告別之意焉。距咸通七年蝗災。爾時",
    "T50n2061_018:0825b14": "彌空亘野食人苗稼。至于入人家食繒帛",
    "T50n2061_018:0825b15": "之物。百姓徬徨莫能為計。時民人吳延讓",
    "T50n2061_018:0825b16": "等。率耆艾數十百人。詣像前焚香泣告。即",
    "T50n2061_018:0825b17": "日蟲飛越境焉。乾符五年寺眾當詣闕乞",
    "T50n2061_018:0825b18": "鐘歸寺。差僧選日登途。聖者先入右神策",
    "T50n2061_018:0825b19": "軍本局。預陳囑託。及正請鐘僧到見。司吏",
    "T50n2061_018:0825b20": "怪問。數日前有僧來云。隷蘇州靈巖山寺。",
    "T50n2061_018:0825b21": "其僧曰某。行無伴侶。後右軍胥因事遊吳。",
    "T50n2061_018:0825b22": "見壁畫云。此是七月中曾來司內計會鐘",
    "T50n2061_018:0825b23": "僧也。然吳中極彰靈異。且不測厥由。曾有",
    "T50n2061_018:0825b24": "梵僧來禮畫像云。智積菩薩何緣在此。歎",
    "T50n2061_018:0825b25": "嗟彌久。而自此號智積應身也。",
    "T50n2061_018:0825b26": "系曰。同異之說史氏多之。今詳寺曰靈巖。僧",
    "T50n2061_018:0825b27": "畫像此為同也。州曰歷下始蘇。遇者曰陸與",
    "T50n2061_018:0825b28": "馮。此為異焉。斯蓋見聞不齊記錄因別也。",
    "T50n2061_018:0825b29": "原夫聖人之應身也。或南或北。或漢或胡。或",
    "T50n2061_018:0825c01": "平常之形。或怪差之質。故令聞見必也有",
    "T50n2061_018:0825c02": "殊。復使傳揚自然多說。譬猶千里之外望",
    "T50n2061_018:0825c03": "日月。以皆同其時。邊旁雲物狀貌有異耳。",
    "T50n2061_018:0825c04": "既是不思議應現矣。則隨緣赴感。肆是難",
    "T50n2061_018:0825c05": "同可發例云。所傳聞異辭也。",
    "T50n2061_018:0825c06": "唐武陵開元寺慧昭傳",
    "T50n2061_018:0825c07": "釋慧昭。未詳何許人。其為僧也。性僻而高。",
    "T50n2061_018:0825c08": "恒修禪定。貌頗衰羸。好言人之休戚。而皆",
    "T50n2061_018:0825c09": "必中。與人交言且不馴狎。閉關自處左右",
    "T50n2061_018:0825c10": "無侍童。每日乞食。里人有八十餘者云。昭",
    "T50n2061_018:0825c11": "居此六十餘年。其容貌無異於少時昔日",
    "T50n2061_018:0825c12": "也。但不知其甲子。元和中有陳廣者。由孝",
    "T50n2061_018:0825c13": "廉調為武陵官。而酷好浮圖氏。一日因詣",
    "T50n2061_018:0825c14": "寺盡訪諸僧。昭見廣且悲且喜曰。陳君何",
    "T50n2061_018:0825c15": "來之晚乎。廣愕然自揣。平生不識此僧。何",
    "T50n2061_018:0825c16": "言來晚。乃曰未甞與師遊。何責遲暮。昭曰。",
    "T50n2061_018:0825c17": "此非倉卒可言。當為子一夕靜話方盡此",
    "T50n2061_018:0825c18": "意。廣甚驚異。後時詣昭宿。因請其事。昭曰。",
    "T50n2061_018:0825c19": "我劉氏子。宋孝文帝之玄孫也曾祖鄱陽王",
    "T50n2061_018:0825c20": "休業祖士弘。並詳於史氏。先人文學自負。",
    "T50n2061_018:0825c21": "為齊竟陵王子良所知。子良招集賢俊文學",
    "T50n2061_018:0825c22": "之士。而先人預焉。後仕齊梁之間為會稽",
    "T50n2061_018:0825c23": "令。吾生於梁普通七年夏五月。年三十方仕",
    "T50n2061_018:0825c24": "於陳。至宣帝時為卑官。不為人知。徒與",
    "T50n2061_018:0825c25": "沈彥文為詩酒之交。後長沙王叔堅與始興",
    "T50n2061_018:0825c26": "王叔陵。皆多聚賓客大為聲勢。各恃權寵",
    "T50n2061_018:0825c27": "有不平心。吾與彥文俱在長沙之門下。及",
    "T50n2061_018:0825c28": "叔陵被誅。吾懼不免。因皆銷聲。匿跡於",
    "T50n2061_018:0825c29": "林谷。拾橡栗而食。掬溪澗而飲。衣一短",
    "T50n2061_018:0826a01": "褐雖寒暑不易。以待所憂之所定。無何",
    "T50n2061_018:0826a02": "有一老沙門至吾所居曰。子骨法甚奇當",
    "T50n2061_018:0826a03": "無疾耳。彥文再拜請其藥曰。子無劉君之",
    "T50n2061_018:0826a04": "壽奈何。雖服吾藥亦無所補遂。告別將",
    "T50n2061_018:0826a05": "去。復謂我曰。塵俗以名利相勝。竟何有",
    "T50n2061_018:0826a06": "哉。唯釋氏可以捨此矣。恭納其言。自是不",
    "T50n2061_018:0826a07": "知人事。凡十五年。又與彥文俱至建業。時",
    "T50n2061_018:0826a08": "陳氏已亡宮闕盡毀。臺城牢落荊榛蔽路。景",
    "T50n2061_018:0826a09": "陽并塞結綺基頹。文物衣冠蕩然而盡。故老",
    "T50n2061_018:0826a10": "相遇相携而泣。且曰。一人無良已至於是。",
    "T50n2061_018:0826a11": "隋氏所滅良可悲乎。又聞後主及諸王皆入",
    "T50n2061_018:0826a12": "長安。乃率沈挈一囊。乞食於路以至關中。",
    "T50n2061_018:0826a13": "吾長沙王之故客也。恩遇甚厚。聞其遷往瓜",
    "T50n2061_018:0826a14": "州。則徑往就謁。長沙王長於綺紈而早貴盛。",
    "T50n2061_018:0826a15": "雖流放之際尚不事生業。時方與沈妃酣",
    "T50n2061_018:0826a16": "飲。吾與沈再拜於前。長沙悲慟久之。瀝泣",
    "T50n2061_018:0826a17": "而起乃謂吾曰。一日家國淪亡骨肉播遷。豈",
    "T50n2061_018:0826a18": "非天乎。吾自此且留晉昌氐羌之塞數年。",
    "T50n2061_018:0826a19": "而長沙殂又數年彥文亡。吾因剔[髟/采]為僧。",
    "T50n2061_018:0826a20": "遁跡會稽山佛寺。凡二十年。時已百歲矣。",
    "T50n2061_018:0826a21": "雖容體枯瘠而筋力不衰。尚日行百里。因",
    "T50n2061_018:0826a22": "與一僧同至長安。時唐高祖已有天下。建",
    "T50n2061_018:0826a23": "號武德。至六年吾自此或居京洛或遊江",
    "T50n2061_018:0826a24": "左至於三蜀五嶺無不住焉。殆今二百九",
    "T50n2061_018:0826a25": "十年矣。雖烈寒酷熱未甞有微恙。貞元末",
    "T50n2061_018:0826a26": "於此寺夢一丈夫。衣冠甚盛。熟視乃長沙",
    "T50n2061_018:0826a27": "也。吾迎延坐話舊。傷感如平生時。而謂吾",
    "T50n2061_018:0826a28": "曰。後十年我之六世孫廣當官於此郡。師其",
    "T50n2061_018:0826a29": "念之。乃問之曰。王今何為。曰冥官極尊。既",
    "T50n2061_018:0826b01": "而又泣曰。師存而我之六世矣悲夫。吾夢覺",
    "T50n2061_018:0826b02": "因紀君之名於經笥中。至去歲凡十年。乃",
    "T50n2061_018:0826b03": "以君之名氏訪於郡人。尚怪君之未至。昨",
    "T50n2061_018:0826b04": "因乞食里中。遇邑吏訪之。果得焉及君之",
    "T50n2061_018:0826b05": "來。又依然長沙之貌也。然自夢及今十一年",
    "T50n2061_018:0826b06": "矣。故訝君之晚也。已而悲惋泣下數行。因",
    "T50n2061_018:0826b07": "出經笥示之。廣再拜願執屨錫為弟子。",
    "T50n2061_018:0826b08": "昭曰。君且去。翌日當再來。廣受教而還。明",
    "T50n2061_018:0826b09": "日至其居。昭已遁去莫知其適時。元和十",
    "T50n2061_018:0826b10": "一年也。至大和初廣為巴州掾。於山南道",
    "T50n2061_018:0826b11": "路逢昭。驚喜再拜曰。願棄官請從師為物",
    "T50n2061_018:0826b12": "外之遊。昭亦許之。其夕偕舍于逆旅。至天",
    "T50n2061_018:0826b13": "將曙。廣早起而省昭已去矣。廣茫然若有",
    "T50n2061_018:0826b14": "所喪。神情沮敗。自是盡不知所往也。然",
    "T50n2061_018:0826b15": "則昭自梁普通七年生。于時歲在丙午。下",
    "T50n2061_018:0826b16": "至唐元和十年乙未。凡二百九十年。則與昭",
    "T50n2061_018:0826b17": "言如合符契焉。",
    "T50n2061_018:0826b18": "系曰。慧昭既三百年住世也。前不可測後未",
    "T50n2061_018:0826b19": "可涯。與夫賓頭羅睺尊者一貫。胡不念恩",
    "T50n2061_018:0826b20": "地之裔孫邪。通曰。神仙隔一塵。猶未可與",
    "T50n2061_018:0826b21": "之遊。且廣是具縛凡夫。昭為度世上士。飛",
    "T50n2061_018:0826b22": "鳶與淵魚蹤跡相遠。此何怪歟。",
    "T50n2061_018:0826b23": "唐岸禪師傳",
    "T50n2061_018:0826b24": "釋岸禪師。并州人也。約淨土為真歸之地。",
    "T50n2061_018:0826b25": "行方等懺服勤無缺。微有疾作禪觀不虧。",
    "T50n2061_018:0826b26": "見觀音勢至二菩薩現於空中持久不滅。",
    "T50n2061_018:0826b27": "岸召境內畫人無能畫者。忽有二人云。從",
    "T50n2061_018:0826b28": "西京來欲往五臺。自樂輸工畫菩薩形相",
    "T50n2061_018:0826b29": "繢事畢贈鞵二緉。忽隱無蹤。岸知西方緣",
    "T50n2061_018:0826c01": "熟。告諸弟子云。吾今往生。誰可偕行。有小",
    "T50n2061_018:0826c02": "童子稽顙曰。願隨師去。乃令往辭父母父",
    "T50n2061_018:0826c03": "母謂為戲言。而令沐浴著淨衣入道場念",
    "T50n2061_018:0826c04": "佛。須臾而終。岸責曰。何得前行。時岸索筆",
    "T50n2061_018:0826c05": "讚二菩薩曰。觀音助遠接。勢至輔遙迎。寶",
    "T50n2061_018:0826c06": "瓶冠上顯。化佛頂前明。俱遊十方剎。持華",
    "T50n2061_018:0826c07": "候九生。願以慈悲手。提獎共西行。述讚已",
    "T50n2061_018:0826c08": "別諸弟子入道場。命門徒助吾念佛。端坐",
    "T50n2061_018:0826c09": "而終。春秋八十。時垂拱元年正月七日也。",
    "T50n2061_018:0826c10": "唐會稽永欣寺後僧會傳",
    "T50n2061_018:0826c11": "釋後僧會者。本康居國人也。以吳赤烏年中",
    "T50n2061_018:0826c12": "謁大帝。初吳人未識僧形。止曰胡人入",
    "T50n2061_018:0826c13": "境。乃祈舍利。已令帝開悟末主天紀四年。",
    "T50n2061_018:0826c14": "會尸解真身隱焉。至唐高宗永徽中見形于",
    "T50n2061_018:0826c15": "越。稱是遊方僧。而神氣瓌異眉高隆準。頤峭",
    "T50n2061_018:0826c16": "眸碧而瘦露奇骨。真梵容也。見者悚然罔知",
    "T50n2061_018:0826c17": "階位。時寺綱紏詰其厥由。罵而驅逐會行及",
    "T50n2061_018:0826c18": "門。乃語之曰。吾康僧會也。苟能留吾真體",
    "T50n2061_018:0826c19": "福爾伽藍。躧步之間立而息絕。既而青目",
    "T50n2061_018:0826c20": "微瞑精爽不銷舉手如迎揖焉。足跨似欲",
    "T50n2061_018:0826c21": "行焉。眾議偃其靈軀窴於窀穸。人力殫矣",
    "T50n2061_018:0826c22": "略不傾移。雖色身堅牢而彊事膠漆。遷于",
    "T50n2061_018:0826c23": "勝地別立崇堂。時越人競以香華燈明。繒",
    "T50n2061_018:0826c24": "綵旛蓋果實衣器。請祈心願。多諧人意。初",
    "T50n2061_018:0826c25": "越之軍旅多寓永欣。其婦女生產兵士葷血",
    "T50n2061_018:0826c26": "觸污僧藍。人不堪其淹穢。會乃化形往謁",
    "T50n2061_018:0826c27": "閩廉使李若初。且曰。君侯即領越之藩條。",
    "T50n2061_018:0826c28": "託為遷之軍旅語罷拂衣而去。尋失蹤跡。",
    "T50n2061_018:0826c29": "李公喜而駭。且記其言。後果赴是郡。及上",
    "T50n2061_018:0827a01": "事訖便謁靈跡認于時言者則斯僧也。命",
    "T50n2061_018:0827a02": "撤軍家勒就營幕。又疋婦夜臨蓐席。且無",
    "T50n2061_018:0827a03": "脂爥。隣無隙光。俄有一僧秉爥自牖而入。",
    "T50n2061_018:0827a04": "其夫旦入永欣。認會貌即是授火救產厄",
    "T50n2061_018:0827a05": "之僧。自爾民間多就求男女焉。屬會昌毀",
    "T50n2061_018:0827a06": "永欣也。唯今大善獨留號開元矣。遂移會",
    "T50n2061_018:0827a07": "身入是寺中。大中之後有曇休律師。為會",
    "T50n2061_018:0827a08": "別創堂宇廣其供具。又甞就閭閻家求草",
    "T50n2061_018:0827a09": "屨。至今越人多以芒鞵油旛上獻。感應[月*(夸大+八)]",
    "T50n2061_018:0827a10": "蠁。各赴人家不可周述。今號超化大師。",
    "T50n2061_018:0827a11": "從永徽至今未甞闕其供施焉。沙門虛受",
    "T50n2061_018:0827a12": "為碑紀述焉。",
    "T50n2061_018:0827a13": "系曰。蔡邕是張衡後身。智威本徐陵前事。驗",
    "T50n2061_018:0827a14": "皆昭晰理且弗虛。至於聖人功用自在此亡",
    "T50n2061_018:0827a15": "彼出。利見無方。僧會捐世既遐唐來化越。",
    "T50n2061_018:0827a16": "立逝屹然異中之異。苟非應物現形如水",
    "T50n2061_018:0827a17": "中月。孰能預於是乎。",
    "T50n2061_018:0827a18": "唐京兆法海寺道英傳",
    "T50n2061_018:0827a19": "釋道英。不知何許人也。戒德克全名振天",
    "T50n2061_018:0827a20": "邑。住寺在布政坊。咸亨中見鬼物寺主慧",
    "T50n2061_018:0827a21": "簡。甞曰。曉見二人行不踐地。入英院焉。",
    "T50n2061_018:0827a22": "簡怪而問之。英曰。向者秦莊襄王使使傳語。",
    "T50n2061_018:0827a23": "飢虛甚久。以師大慈欲望排食并從者三",
    "T50n2061_018:0827a24": "百人。勿辭勞也。吾以報云。後日曉具饌。可",
    "T50n2061_018:0827a25": "來專相候耳。簡聞之言。以酒助之及期果",
    "T50n2061_018:0827a26": "來。侍從甚嚴。坐食倉黃謂英曰。弟子不食",
    "T50n2061_018:0827a27": "八十年矣。英問其故。答曰。吾生來不無故",
    "T50n2061_018:0827a28": "誤其如滅東周絕姬祀。或責以功德。吾平",
    "T50n2061_018:0827a29": "日未有佛法可以懺度。唯以赦宥矜恤惸",
    "T50n2061_018:0827b01": "獨塞之。終為未補。以福少罪多受對未",
    "T50n2061_018:0827b02": "畢。今此一飡。更四十年方復得食。因歷指",
    "T50n2061_018:0827b03": "座上云。此是白起王翦。為殺害多罪報未",
    "T50n2061_018:0827b04": "終。又云。此陳軫以虛詐故。英曰。王何不從",
    "T50n2061_018:0827b05": "人索食而甘虛腹。此奚可忍乎。王曰。慈心",
    "T50n2061_018:0827b06": "人少。餘人不相見。吾緣貴人不可妄行",
    "T50n2061_018:0827b07": "崇禍。所以然也。英指酒曰。寺主簡公將獻。",
    "T50n2061_018:0827b08": "深有所愧。垂去謂英曰。甚感此行傷費。饜",
    "T50n2061_018:0827b09": "飫可知。弟子有少物即送相償。城東通化",
    "T50n2061_018:0827b10": "門外尖塚。以其銳上而高大。是吾棲神之所。",
    "T50n2061_018:0827b11": "世人不知妄云呂不韋墓耳。英曰。往遭赤",
    "T50n2061_018:0827b12": "眉開發何有物來。曰賊取不得。英曰。貧道",
    "T50n2061_018:0827b13": "非發丘中郎。是出家人無用物所。必勿將",
    "T50n2061_018:0827b14": "來。言訖長揖而去。英感下趣如此。罔知終",
    "T50n2061_018:0827b15": "畢。",
    "T50n2061_018:0827b16": "唐京兆法秀傳",
    "T50n2061_018:0827b17": "釋法秀者未詳何許人也。居于京寺遊遊",
    "T50n2061_018:0827b18": "咸鎬之間。以勸率眾緣多成善務。至老未",
    "T50n2061_018:0827b19": "嘗休懈。開元末夢人云。將手巾袈裟各五百",
    "T50n2061_018:0827b20": "條。可於迴向寺中布施。覺後問左右。並云",
    "T50n2061_018:0827b21": "無迴向寺。及募人製造巾衣。又遍詢老舊",
    "T50n2061_018:0827b22": "僧俗。莫有此伽藍否。時有一僧。形質魁梧",
    "T50n2061_018:0827b23": "人都不識。報云。我知迴向寺處。問要何所",
    "T50n2061_018:0827b24": "須并人伴等。答曰。但齎所施物名香一斤",
    "T50n2061_018:0827b25": "即可矣。遂依言授物。與秀偕行。其僧徑入",
    "T50n2061_018:0827b26": "終南山。約行二日至極深峻。初無所覩復",
    "T50n2061_018:0827b27": "進程見碾石一具。驚曰。此人迹不到何有",
    "T50n2061_018:0827b28": "此物。乃於其上焚所齎香。再三致禮。哀訴",
    "T50n2061_018:0827b29": "從午至夕谷中霧氣彌浸。咫尺不辨。逡巡開",
    "T50n2061_018:0827c01": "霽。當半崖間有朱門紛壁綠牖琁題。剎飛",
    "T50n2061_018:0827c02": "天矯之旛。樓直觚稜之影。少選見一寺分",
    "T50n2061_018:0827c03": "明雲際。三門而懸巨牓曰迴向寺。秀與僧",
    "T50n2061_018:0827c04": "喜甚。攀陟遂到。時已黃昏。而聞鐘磬唱薩之",
    "T50n2061_018:0827c05": "聲。門者詰其所從。遲迴引入見一老僧。慰",
    "T50n2061_018:0827c06": "問再三倡言曰。唐皇帝萬福否。處分令別僧",
    "T50n2061_018:0827c07": "相隨歷房散手巾袈裟。唯餘一分。指一房",
    "T50n2061_018:0827c08": "空榻。無人有衣服坐席。似有所適者。既而",
    "T50n2061_018:0827c09": "却見老僧。若綱任之首。曰其往外者當已",
    "T50n2061_018:0827c10": "來矣。其僧與秀復欲至彼授手巾等。一房",
    "T50n2061_018:0827c11": "但空榻者。亦無人也。又具言之。者僧笑令",
    "T50n2061_018:0827c12": "坐。顧彼房內取尺八來。至乃玉尺八也。老",
    "T50n2061_018:0827c13": "僧曰。汝見彼胡僧否。曰見已。曰此是將來",
    "T50n2061_018:0827c14": "權代汝主者。京師當亂人死無數。此胡名",
    "T50n2061_018:0827c15": "磨滅王。其一室是汝主房也。汝主在寺以愛",
    "T50n2061_018:0827c16": "吹尺八。罰在人間。此常所吹者也。今限將",
    "T50n2061_018:0827c17": "滿。即却來矣。明日遣就齋。齋訖曰。汝當迴",
    "T50n2061_018:0827c18": "可將此尺八并袈裟手巾與汝主自收也。",
    "T50n2061_018:0827c19": "秀禮拜而還。童子送出。纔數十步雲霧四合。",
    "T50n2061_018:0827c20": "則不復見寺矣。乃持手巾袈裟玉尺八進",
    "T50n2061_018:0827c21": "上玄宗。召見具述本末。帝大感悅凝神久",
    "T50n2061_018:0827c22": "之。取笛吹之宛是先所御者。後數年果有",
    "T50n2061_018:0827c23": "祿山之禍。秀所見胡僧即祿山也。秀感其所",
    "T50n2061_018:0827c24": "遇精進倍切。不知所終。世傳終南山聖寺",
    "T50n2061_018:0827c25": "又有迴向也。",
    "T50n2061_018:0827c26": "系曰。昔梁武遣送袈裟入海上山。法秀詣",
    "T50n2061_018:0827c27": "迴向寺燕師命使尋竹林聖寺。此三緣者名",
    "T50n2061_018:0827c28": "殊而事一。莫是互相改作同截鶴續鳧否。",
    "T50n2061_018:0827c29": "通曰。聖人之作。猶門內造車門外合轍。雖",
    "T50n2061_018:0828a01": "千萬里之遠事亦符合者。蓋無異路。故如",
    "T50n2061_018:0828a02": "樵子觀仙棊爛柯。非止王質。有多人遇棊",
    "T50n2061_018:0828a03": "且姓名不同為爛斧柯者不一。今送衣入",
    "T50n2061_018:0828a04": "聖寺。多者亦如此也。",
    "T50n2061_018:0828a05": "唐滑州龍興寺普明傳",
    "T50n2061_018:0828a06": "釋普明。不知何許人也。或云西域之僧。每",
    "T50n2061_018:0828a07": "談禪法舉攉玄微。莫可測其沈寥之高遠",
    "T50n2061_018:0828a08": "歟。大曆初年受胙縣人請居阿蘭若。學者",
    "T50n2061_018:0828a09": "螘聚塵中往來。白衣禮而施之。日以千計。",
    "T50n2061_018:0828a10": "或一覩相自然懲忿窒慾。食葚懷音沿善",
    "T50n2061_018:0828a11": "革惡。以歲計無央數也。右僕射義成軍節",
    "T50n2061_018:0828a12": "度使賈耽者本謫仙也。優游道學率略空",
    "T50n2061_018:0828a13": "門。纔覿明也若羊祜之識舊環。蔡順之見",
    "T50n2061_018:0828a14": "慈母焉。降心延請住州寺。迎引傾郭巷無",
    "T50n2061_018:0828a15": "居人。由是為人說法。雖老不疲行疾如",
    "T50n2061_018:0828a16": "風。質貌輕壯。以貞元八年壬申閏十二月十",
    "T50n2061_018:0828a17": "日。囑付門徒奄然坐滅。生年或云三百歲。",
    "T50n2061_018:0828a18": "以其年百歲者見之。顏容不易之故。依天",
    "T50n2061_018:0828a19": "竺法火化。收舍利二七粒。堅固圓明。群信",
    "T50n2061_018:0828a20": "於明所居禪庭立塔一所。後遷座於塔下",
    "T50n2061_018:0828a21": "焉。明亡之後十年王師西征安靜邊塞。滑人",
    "T50n2061_018:0828a22": "有材勇者柴清。因覘獫狁深入虜庭。巡邏",
    "T50n2061_018:0828a23": "者多乃晝伏夜動。迷方失路迂直不分。清",
    "T50n2061_018:0828a24": "見明在前導若老馬之先驅焉。及抵漢",
    "T50n2061_018:0828a25": "城忽然不見。歸州就塔作禮。遐邇傳之。",
    "T50n2061_018:0828a26": "宋高僧傳卷第十八"
}