{
    "T53n2122_018:0416b19": "法苑珠林卷第十八",
    "T53n2122_018:0416b21": "西明寺沙門釋道世撰",
    "T53n2122_018:0416b22": "◎感應緣(略引四十一驗)",
    "T53n2122_018:0416b23": "漢法內傳經驗晉居士丁德真晉居",
    "T53n2122_018:0416b24": "士周閔晉居士董吉晉居士周璫晉",
    "T53n2122_018:0416b25": "居士謝敷晉沙門釋道安晉沙門釋僧",
    "T53n2122_018:0416b26": "靜魏沙門朱士行魏沙門釋志湛魏",
    "T53n2122_018:0416b27": "沙門五侯寺僧魏太和中內閹官宋沙",
    "T53n2122_018:0416b28": "門釋慧嚴宋比丘尼釋智通宋沙門釋",
    "T53n2122_018:0416b29": "慧慶齊沙門釋慧寶梁居士何規周",
    "T53n2122_018:0416c01": "高祖武帝陳楊州嚴恭隋初楊州僧",
    "T53n2122_018:0416c02": "亡名隋沙門釋慧意隋沙門釋法藏",
    "T53n2122_018:0416c03": "隋沙門客僧失名唐沙門釋智苑唐",
    "T53n2122_018:0416c04": "沙門釋道積唐釋遺俗唐隆州令狐元",
    "T53n2122_018:0416c05": "軌唐郊南史呵誓唐益州書生荀氏",
    "T53n2122_018:0416c06": "唐沙門釋曇韻唐都水使者蘇長唐",
    "T53n2122_018:0416c07": "夫人豆盧氏唐邢州司馬柳儉唐遂州",
    "T53n2122_018:0416c08": "人趙文信唐蓬州縣丞劉弼唐洛州",
    "T53n2122_018:0416c09": "人賈道羨唐吳郡人陸懷素唐河內司",
    "T53n2122_018:0416c10": "馬喬卿唐平州人孫壽唐鄭州李虔唐",
    "T53n2122_018:0416c11": "曹州濟陰縣經驗",
    "T53n2122_018:0416c12": "漢法本內傳稱。漢明帝遣蔡愔秦景王遵等",
    "T53n2122_018:0416c13": "一十八人。至天竺國得摩騰法蘭等及佛經",
    "T53n2122_018:0416c14": "像還。帝問。法王出世何以化不及此。騰曰。天",
    "T53n2122_018:0416c15": "竺迦毘羅衛國者。三千大千世界百億日月",
    "T53n2122_018:0416c16": "中心也。三世諸佛皆於彼出。乃至天龍人鬼",
    "T53n2122_018:0416c17": "有願行力。皆生於彼受佛正化。咸得悟道。餘",
    "T53n2122_018:0416c18": "處群生無緣感之。佛故不往也佛雖不往光",
    "T53n2122_018:0416c19": "相及處。或五百年。或一千年。或千年外。皆有",
    "T53n2122_018:0416c20": "聖人傳佛聲教而往化也。時帝大悅。",
    "T53n2122_018:0416c21": "又至漢永平十四年正月一日。五岳諸山道",
    "T53n2122_018:0416c22": "士六百九十人。朝正之次上表請與西域佛",
    "T53n2122_018:0416c23": "道捔試優劣。勅尚書令宋庠引入告曰。此月",
    "T53n2122_018:0416c24": "十五日。大集白馬寺南門立三壇。五岳八山",
    "T53n2122_018:0417a01": "諸道士將經三百六十九卷置於西壇。二十",
    "T53n2122_018:0417a02": "七家諸子二百三十五卷。置於中壇。奠食",
    "T53n2122_018:0417a03": "百神置於東壇。明帝設行殿在寺門道西。置",
    "T53n2122_018:0417a04": "佛舍利及經。諸道士等以柴荻火繞壇臨經。",
    "T53n2122_018:0417a05": "洟泣曰。人主信邪玄風失緒。敢延經義在",
    "T53n2122_018:0417a06": "壇。以火取驗用辨真偽。便放火燒經並成",
    "T53n2122_018:0417a07": "煨燼。道士等相顧失色。有欲昇天入地。種種",
    "T53n2122_018:0417a08": "呪術並不能得。大生愧伏。太傅張衍曰。卿今",
    "T53n2122_018:0417a09": "無一可驗。宜從西域佛法剃髮。爾時外道",
    "T53n2122_018:0417a10": "褚善信等。于時不答。南岳道士費叔才等自",
    "T53n2122_018:0417a11": "憾而死。佛之舍利放五色光。上空如蓋覆",
    "T53n2122_018:0417a12": "日映眾。摩騰法師踊身高飛神化自在。于",
    "T53n2122_018:0417a13": "時天雨寶華得未曾有。法蘭法師為眾說法",
    "T53n2122_018:0417a14": "開化未聞。時司空劉峻京師官庶後宮陰夫",
    "T53n2122_018:0417a15": "人四岳諸山道士呂惠通等一千餘人並求",
    "T53n2122_018:0417a16": "出家。帝然可之。遂立十寺。七寺城外安僧。",
    "T53n2122_018:0417a17": "三寺城內安尼。後遂廣興佛法。立寺轉多迄",
    "T53n2122_018:0417a18": "至于今(右此一條出漢法本內傳)。",
    "T53n2122_018:0417a19": "晉濟陰丁承字德真。建安中為凝陰令。時北",
    "T53n2122_018:0417a20": "界居民婦詣外井汲水。有胡人長鼻深目。左",
    "T53n2122_018:0417a21": "過井上從婦乞飲。飲訖忽然不見。婦則腹",
    "T53n2122_018:0417a22": "痛遂加轉劇啼呼。有頃卒然起坐胡語指麾。",
    "T53n2122_018:0417a23": "邑中有數十家悉共觀視。婦呼索紙筆來欲",
    "T53n2122_018:0417a24": "作書。得筆便作胡書。橫行或如乙或如巳。滿",
    "T53n2122_018:0417a25": "五紙投著地。教人讀此書。邑中無能讀者。有",
    "T53n2122_018:0417a26": "一小兒十餘歲。婦即指此小兒能讀。小兒得",
    "T53n2122_018:0417a27": "書便胡語讀之。觀者驚愕不知何謂。婦教小",
    "T53n2122_018:0417a28": "兒起舞。小兒即起翹足以手抃相和。須臾",
    "T53n2122_018:0417a29": "各休。即以白德真。德真召見婦及兒問",
    "T53n2122_018:0417b01": "之。當時忽忽不自覺知。德真欲驗其事。即",
    "T53n2122_018:0417b02": "遣吏齎書詣許下寺以示舊胡。胡大驚言。佛",
    "T53n2122_018:0417b03": "經中間亡失。道遠憂不能得。雖口誦不具足。",
    "T53n2122_018:0417b04": "此乃本書。遂留寫之。",
    "T53n2122_018:0417b05": "晉周閔。汝南人也。晉護軍將軍。世奉法。蘇",
    "T53n2122_018:0417b06": "峻之亂都邑人士皆東西滅遷。閔家有大品",
    "T53n2122_018:0417b07": "一部。以半幅八丈素反覆書之。又有餘經數",
    "T53n2122_018:0417b08": "囊。大品亦雜在其中。既當避難單行不能",
    "T53n2122_018:0417b09": "得盡持去。尤惜大品不知在何囊中。倉卒應",
    "T53n2122_018:0417b10": "去。不展尋搜裴回嘆咤。不覺大品忽自出",
    "T53n2122_018:0417b11": "外。閔驚喜持去。周氏遂世寶之。今云尚在。一",
    "T53n2122_018:0417b12": "說云。周嵩婦胡母氏有素書大品。素廣五寸。",
    "T53n2122_018:0417b13": "而大品一部盡在焉。又并有舍利。銀甖貯之。",
    "T53n2122_018:0417b14": "並緘于深篋。永嘉之亂胡母將避兵南奔。經",
    "T53n2122_018:0417b15": "及舍利自出篋外。因取懷之以渡江東。又甞",
    "T53n2122_018:0417b16": "遇火不暇取經。及屋盡火滅得之於灰燼之",
    "T53n2122_018:0417b17": "下。儼然如故。會稽王道子就嵩曾雲。求以",
    "T53n2122_018:0417b18": "供養。後甞暫在新渚寺。劉敬叔云。曾親見此",
    "T53n2122_018:0417b19": "經。字如麻大巧密分明。新渚寺今天安是也。",
    "T53n2122_018:0417b20": "此經蓋得道僧釋慧則所寫也。或云。甞在簡",
    "T53n2122_018:0417b21": "靖寺。靖首尼讀誦之。",
    "T53n2122_018:0417b22": "晉董吉者。於潛人也。奉法三世至吉尤精進。",
    "T53n2122_018:0417b23": "常齋戒誦首楞嚴經。村中有病輒請吉讀經。",
    "T53n2122_018:0417b24": "所救多愈。同縣何晃者。亦奉法士也。咸和",
    "T53n2122_018:0417b25": "中卒得山毒之病守困。晃兄惶遽馳往請吉。",
    "T53n2122_018:0417b26": "董何二舍相去六七十里。復隔大溪。五月中",
    "T53n2122_018:0417b27": "大雨。晃兄初渡時。水尚未至。吉與期投。中",
    "T53n2122_018:0417b28": "食比往。而山水暴漲不復可涉。吉不能泅遲",
    "T53n2122_018:0417b29": "迴歎息。坐岸良久欲下不敢渡。吉既信直必",
    "T53n2122_018:0417c01": "欲赴期。乃惻然發心自誓曰。吾救人苦急不",
    "T53n2122_018:0417c02": "計軀命。剋冀如來大士當照乃誠。便脫衣以",
    "T53n2122_018:0417c03": "囊經戴置頭上。徑入水中量其深淺。乃應至",
    "T53n2122_018:0417c04": "頸。及吉渡政著膝耳。既得上岸失囊經。甚",
    "T53n2122_018:0417c05": "惋恨進至晃家。三禮懺悔流涕自責。俛仰之",
    "T53n2122_018:0417c06": "間便見經囊在高座上。吉悲喜取看浥浥如",
    "T53n2122_018:0417c07": "有濕氣。開囊視經尚燥如故。於是村人一時",
    "T53n2122_018:0417c08": "奉法。吉所西北有一山高嶮。中多妖魅犯",
    "T53n2122_018:0417c09": "害居民。吉以經戒之力欲伐降之。於山際四",
    "T53n2122_018:0417c10": "五畝地。手伐林木構造小屋。安設高座轉首",
    "T53n2122_018:0417c11": "楞嚴經。百餘日中寂然無聞。民害稍止。後",
    "T53n2122_018:0417c12": "有數人至吉所語言良久。吉思惟此客言者",
    "T53n2122_018:0417c13": "非於潛人。窮山幽絕何因而來。疑是鬼神。",
    "T53n2122_018:0417c14": "乃謂之曰。諸君得無是此中鬼耶。答曰。是",
    "T53n2122_018:0417c15": "也。聞君德行清肅故來相觀。并請一事想必",
    "T53n2122_018:0417c16": "見聽。吾世有此山游居所託。君既來止慮相",
    "T53n2122_018:0417c17": "逆冒。常懷不安。今欲更作界分。當殺樹為",
    "T53n2122_018:0417c18": "斷。吉曰。僕貪此寂靜讀誦經典。不相干犯。",
    "T53n2122_018:0417c19": "方為卿比願見祐助。鬼答。亦復憑君不見侵",
    "T53n2122_018:0417c20": "剋也。言畢而去。經一宿前所芟地。四際之外",
    "T53n2122_018:0417c21": "樹皆枯死如火燒狀。吉年八十七亡。",
    "T53n2122_018:0417c22": "晉周璫者。會稽剡人也。家世奉法。璫年十六。",
    "T53n2122_018:0417c23": "便菜食持齋諷誦成具。及須轉經。正月長齋",
    "T53n2122_018:0417c24": "竟。延僧設八關齋。至鄉市寺請其師竺佛",
    "T53n2122_018:0417c25": "密及支法階。竺佛密令持小品齋日轉讀。至",
    "T53n2122_018:0417c26": "日三僧赴齋忘持小品。至中食畢欲讀經方",
    "T53n2122_018:0417c27": "憶。意甚惆悵。璫家在阪怡村。去寺三十里。無",
    "T53n2122_018:0417c28": "人遣取。至人定燒香訖。舉家恨不得經密益",
    "T53n2122_018:0417c29": "踧踖。有頃聞有叩門者。言送小品。璫愕然",
    "T53n2122_018:0418a01": "心喜。開門見一年少著單帢衣。先所不識。",
    "T53n2122_018:0418a02": "又非人時。疑其神異。便長跪受經。要使前",
    "T53n2122_018:0418a03": "坐。年少不進。斯夜當來聽經。比道人出忽",
    "T53n2122_018:0418a04": "不復見。香氣遍一宅中。既而視之乃是密經",
    "T53n2122_018:0418a05": "也。道俗驚喜。密經先在厨中緘鑰甚謹。還",
    "T53n2122_018:0418a06": "視其鑰儼然如故。於是村中十餘家。咸皆奉",
    "T53n2122_018:0418a07": "佛益敬愛璫。璫遂出家字曇嶷。諷誦眾經至",
    "T53n2122_018:0418a08": "二十萬言云。",
    "T53n2122_018:0418a09": "晉謝敷字慶緒。會稽山陰人也。鎮軍將軍輶",
    "T53n2122_018:0418a10": "之兄子也。少有高操隱于東山。篤信大法精",
    "T53n2122_018:0418a11": "勤不勌。手寫首楞嚴經。當在都白馬寺中。",
    "T53n2122_018:0418a12": "寺為災所延。什物餘經並成煨燼。而此經",
    "T53n2122_018:0418a13": "正燒紙頭界外而已。文字悉存無所毀失。敷",
    "T53n2122_018:0418a14": "死時友人疑其得道。及聞此經彌復驚異。至",
    "T53n2122_018:0418a15": "元嘉八年。河東蒲阪城中大災火。火自河",
    "T53n2122_018:0418a16": "飛至不可救滅。虜戍民居無不盪盡。唯精",
    "T53n2122_018:0418a17": "舍塔寺並得不焚。里中小屋有經像者。亦多",
    "T53n2122_018:0418a18": "不燒。或屋雖焚毀。面於煨燼之下。時得全",
    "T53n2122_018:0418a19": "經。紙素如故。一城歎異相率敬信(右此五驗出冥祥記)。",
    "T53n2122_018:0418a20": "東晉孝武之前常山沙門釋道安者。經石趙",
    "T53n2122_018:0418a21": "之亂。避地于襄陽。注般若道行密迹諸經。析",
    "T53n2122_018:0418a22": "疑甄解二十餘卷。恐不合理乃誓曰。若所說",
    "T53n2122_018:0418a23": "不違理者。當見瑞相。乃夢見胡道人頭白眉",
    "T53n2122_018:0418a24": "長。語安曰。君所注經殊合道理。我不得入泥",
    "T53n2122_018:0418a25": "洹住在西域。當相助弘通可時時設食也。後",
    "T53n2122_018:0418a26": "十誦律至。遠公云。昔和上所夢乃是賓頭盧",
    "T53n2122_018:0418a27": "也。於是立坐飯之。遂成永則。",
    "T53n2122_018:0418a28": "西晉蜀郡沙門靜僧。生小出家。以苦行致目。",
    "T53n2122_018:0418a29": "為蜀三賢寺主誦法華經。尋常山中誦經時",
    "T53n2122_018:0418b01": "至。夜每感虎來蹲前聽。部訖乃去。常至諷",
    "T53n2122_018:0418b02": "詠輒見左右四人為侍。年雖衰老而翹勤彌",
    "T53n2122_018:0418b03": "勵。遂終其業云。",
    "T53n2122_018:0418b04": "前魏廢帝甘露五年。沙門朱士行者。講小品",
    "T53n2122_018:0418b05": "經。恨章句未盡。以此年往西域尋求獲之。彼",
    "T53n2122_018:0418b06": "有留難不許東行。士行執經王庭曰。必大法",
    "T53n2122_018:0418b07": "不傳當從火化。便以貝葉經投火一無所損。",
    "T53n2122_018:0418b08": "舉國敬異。便放達東夏。即放光經是也。年",
    "T53n2122_018:0418b09": "八十亡。依法火焚而屍不壞。道俗異之。乃具",
    "T53n2122_018:0418b10": "呪曰。若真得道法應毀壞。便應聲摧碎。遂",
    "T53n2122_018:0418b11": "收而起塔焉。",
    "T53n2122_018:0418b12": "後魏末齊州釋志湛者。住太山北人頭山邃",
    "T53n2122_018:0418b13": "谷中銜草寺。省事少言。人鳥不亂。讀誦法華。",
    "T53n2122_018:0418b14": "人不測其素業。將終時。神僧寶誌謂梁武曰。",
    "T53n2122_018:0418b15": "北方銜草寺須陀洹聖僧今日滅度。湛之亡",
    "T53n2122_018:0418b16": "也無惱而化。兩手各舒一指。有梵僧云。斯初",
    "T53n2122_018:0418b17": "果人也。還葬山中。後發看之唯舌如故。乃為",
    "T53n2122_018:0418b18": "立塔表之。今塔存焉。鳥獸不敢陵踐污之。",
    "T53n2122_018:0418b19": "後魏范陽五侯寺僧失其名。誦法華為常業。",
    "T53n2122_018:0418b20": "初死權殮隄下後改葬。骸骨並枯唯舌不壞。",
    "T53n2122_018:0418b21": "雍州有僧亦誦法華。隱白鹿山感一童子供",
    "T53n2122_018:0418b22": "給。及死置屍巖下。餘骸並枯唯舌不朽。",
    "T53n2122_018:0418b23": "齊武陵世并東看山人。掘見土黃白。又見一",
    "T53n2122_018:0418b24": "物狀如兩脣。其中有舌鮮紅赤色。以事聞奏。",
    "T53n2122_018:0418b25": "帝問道俗。沙門法尚曰。此持法華者。六根不",
    "T53n2122_018:0418b26": "壞也。誦滿千遍其徵驗矣。乃集持法華者圍",
    "T53n2122_018:0418b27": "繞誦經。纔始發聲此靈脣舌一時鼓動。同見",
    "T53n2122_018:0418b28": "毛豎以事奏聞。乃石函緘之(右六驗出梁高僧傳并雜錄記)。",
    "T53n2122_018:0418b29": "後魏高祖太和中。代京內閹官自慨刑殘。奏",
    "T53n2122_018:0418c01": "乞入山修道思。勅許之。乃齎華嚴晝夜讀",
    "T53n2122_018:0418c02": "懺悔不息。一夏不滿至六月末。髭鬚生得丈",
    "T53n2122_018:0418c03": "夫相。以狀奏聞。帝大敬重之。於是國中普敬",
    "T53n2122_018:0418c04": "華嚴。後尊常日(見侯君素旌異記錄之)。",
    "T53n2122_018:0418c05": "宋釋慧嚴。京師東安寺僧也。理思諧暢見器",
    "T53n2122_018:0418c06": "道俗。甞嫌大涅槃經文字繁多。遂加刊削就",
    "T53n2122_018:0418c07": "成數卷。寫兩三通以示同好。因寢寤之際忽",
    "T53n2122_018:0418c08": "見一人。身長二丈餘。形氣偉壯。謂之曰。涅槃",
    "T53n2122_018:0418c09": "尊經眾藏之宗。何得以君璅思輕加斟酌。嚴",
    "T53n2122_018:0418c10": "悵然不釋。猶以發意。苟覓多知明夕將臥。復",
    "T53n2122_018:0418c11": "見昨人甚有怒色。謂曰。過而知改是謂非過。",
    "T53n2122_018:0418c12": "昨故相告猶不已乎。此經既無行理。且君",
    "T53n2122_018:0418c13": "禍亦將及。嚴驚覺失厝未及申旦。便馳信求",
    "T53n2122_018:0418c14": "還悉燒除之。塵外精舍釋道儼。具所諳聞。",
    "T53n2122_018:0418c15": "宋尼釋智通。京師簡靜尼也。年貌姝少信道",
    "T53n2122_018:0418c16": "不篤。元嘉九年師死罷道。嫁為魏郡梁犀",
    "T53n2122_018:0418c17": "甫妾生一男。年大七歲家甚窮貧。無以為",
    "T53n2122_018:0418c18": "衣。通為尼時有數卷素無量壽法華等經。悉",
    "T53n2122_018:0418c19": "練擣之以衣其兒。居一年而得病。恍惚驚悸",
    "T53n2122_018:0418c20": "竟體剝爛。狀若火瘡。有細白蟲日去升餘。",
    "T53n2122_018:0418c21": "磣痛煩毒晝夜號噭。常聞空中語云。壞經",
    "T53n2122_018:0418c22": "為衣得此劇報。旬餘而死(右二驗出冥祥記也)。",
    "T53n2122_018:0418c23": "宋廬山有釋慧慶。廣陵人。出家止廬山寺。學",
    "T53n2122_018:0418c24": "通經律清潔有戒行。誦法華經十地思益維",
    "T53n2122_018:0418c25": "摩。每夜吟諷。常聞暗中有彈指讚歎之聲。甞",
    "T53n2122_018:0418c26": "於小雷遇風波船將覆沒。慶唯誦經不輟。覺",
    "T53n2122_018:0418c27": "船在浪中如有人牽之。倏忽至岸。於是篤勵",
    "T53n2122_018:0418c28": "彌勤。宋元嘉末卒。春秋六十二。",
    "T53n2122_018:0418c29": "齊太原釋慧寶。氏族未詳。誦經得二百卷。德",
    "T53n2122_018:0419a01": "優先達時共知聞。以齊武平三年。從并向鄴",
    "T53n2122_018:0419a02": "行達艾州失道。尋徑入山暮宿巖下。室似人",
    "T53n2122_018:0419a03": "居逈無所見。寶端坐室前上觀松樹。見有衡",
    "T53n2122_018:0419a04": "枝懸磬。去地丈餘。夜至二更有人身服草衣",
    "T53n2122_018:0419a05": "從外而至。口云。此中何為有俗氣寶即具述",
    "T53n2122_018:0419a06": "設敬。與共言議。問寶云。即今何姓統國。答",
    "T53n2122_018:0419a07": "曰。姓高氏。號齊國。寶問曰尊師山居早晚。曰",
    "T53n2122_018:0419a08": "吾後漢時來。長老得何經業。寶恃己誦博頗",
    "T53n2122_018:0419a09": "以自矜。山僧曰。修道者未應如此。欲聞何經",
    "T53n2122_018:0419a10": "為誦之。寶曰。樂聞華嚴。僧即少時誦之。便度",
    "T53n2122_018:0419a11": "聲韻諧暢非世所聞。更令誦餘經率皆如此。",
    "T53n2122_018:0419a12": "寶驚歎曰。何因大部經文倏然即度。報曰。汝",
    "T53n2122_018:0419a13": "是有作心。我是無作心。夫忘懷於萬物者。彼",
    "T53n2122_018:0419a14": "我自得矣。寶知為異神也。求哀乞住。山僧曰。",
    "T53n2122_018:0419a15": "國中利養召汝何能自安。且汝情累未遣住",
    "T53n2122_018:0419a16": "亦無補。至晚捨去。寶返尋行跡不知去處。",
    "T53n2122_018:0419a17": "寶自躬責為人。後達鄴敘之(右二驗出梁高僧傳)。",
    "T53n2122_018:0419a18": "梁有廣州南海郡人何規。以歲次協洽月呂",
    "T53n2122_018:0419a19": "黃鍾。天監十四年十月二十三日。採藥於豫",
    "T53n2122_018:0419a20": "章胡翼山。幸非放子逐臣。乃類尋仙招隱。登",
    "T53n2122_018:0419a21": "峯十所里。屑若有來。將循曲陌先限清澗。或",
    "T53n2122_018:0419a22": "如止水。乍有潔流方從揭厲。且就褰攬。未濟",
    "T53n2122_018:0419a23": "之間忽不自覺。見澗之西隅有一長者。語規",
    "T53n2122_018:0419a24": "勿渡。規於時即留。其人面色正青。徒跣捨屨。",
    "T53n2122_018:0419a25": "年可八九十。面已皺歛。鬚長五六寸。髭半",
    "T53n2122_018:0419a26": "於鬚耳聳過於眉。眉皆下被。眉之長毛長",
    "T53n2122_018:0419a27": "二三寸。隨風相靡。脣色甚赤語響而清。手",
    "T53n2122_018:0419a28": "爪正黃。指毛亦長二三寸。著布帔下赭布",
    "T53n2122_018:0419a29": "泥洹僧手捉書一卷遙投與規。規即奉持望",
    "T53n2122_018:0419b01": "禮三拜。語規可以此經與安安王。兼言王",
    "T53n2122_018:0419b02": "之姓字。此經若至宜作三七日齋。若不曉",
    "T53n2122_018:0419b03": "齋法可問下林寺副公。副法師者。戒行精苦",
    "T53n2122_018:0419b04": "恬憺無為遺嗜欲等豪賤。蔬藿自充禪寂無",
    "T53n2122_018:0419b05": "怠。此長者言畢便去。行十餘步間忽然不覩。",
    "T53n2122_018:0419b06": "規開視卷內。題名為慧印三昧經。經旨以",
    "T53n2122_018:0419b07": "至極。法身無相為體。理出百非義逾名相。寂",
    "T53n2122_018:0419b08": "同法相妙等真如。言其慧照。比理有若全",
    "T53n2122_018:0419b09": "印心冥凝寂。故以三昧為名(見梁朝僧祐律師弘明集錄也)。",
    "T53n2122_018:0419b10": "周祖滅法經籍從灰。以後年中忽見空中如",
    "T53n2122_018:0419b11": "困大者有五六。飛上空中極目不見。全為一",
    "T53n2122_018:0419b12": "段隨風飄飄上下。朝宰立望不測是何。久乃",
    "T53n2122_018:0419b13": "翻下墮上土牆。視乃是大品經之十三卷。",
    "T53n2122_018:0419b14": "陳楊州嚴恭者本是泉州人。家富於財而無",
    "T53n2122_018:0419b15": "兄弟。父母愛慕言無所違。陳太建初。恭年弱",
    "T53n2122_018:0419b16": "冠請於父母。願得五萬錢。往楊州市易。父",
    "T53n2122_018:0419b17": "母從之。恭船載物而下。去楊州數十里。江",
    "T53n2122_018:0419b18": "中逢一船載黿。將詣市賣之。恭念黿當死。因",
    "T53n2122_018:0419b19": "請贖之。謂黿主曰。我正有五萬錢。願以贖",
    "T53n2122_018:0419b20": "之。黿主喜取錢。付黿而去。恭盡以黿放江中。",
    "T53n2122_018:0419b21": "而空船詣楊州。其黿主別恭行十餘里。船",
    "T53n2122_018:0419b22": "沒而死。是日恭父母在家。昏時有烏衣客五",
    "T53n2122_018:0419b23": "十人詣門寄宿。并送錢五萬付恭父母曰。公",
    "T53n2122_018:0419b24": "兒楊州附此錢歸。願依數受也。父怪愕恭",
    "T53n2122_018:0419b25": "死。因審之。客曰。兒無恙。但不須錢故附歸",
    "T53n2122_018:0419b26": "耳。恭父受之。記是本錢。而皆小濕。留客為",
    "T53n2122_018:0419b27": "設食。客止明旦辭去。後月餘日恭還家。父母",
    "T53n2122_018:0419b28": "大喜。既止而問附錢所由。恭答無之。父母",
    "T53n2122_018:0419b29": "說客形狀及付錢月日。乃贖黿之日。於是知",
    "T53n2122_018:0419c01": "五十客皆所贖黿也。父子驚歎。因共往楊州",
    "T53n2122_018:0419c02": "起精舍。專寫法華經。遂徙家向楊州。其家",
    "T53n2122_018:0419c03": "轉富。大起房廊為寫經室。莊嚴清淨供給豐",
    "T53n2122_018:0419c04": "厚。書生常數十人。楊州道俗共相崇敬。號",
    "T53n2122_018:0419c05": "為嚴法華。甞有親知從貸經錢一萬。恭不獲",
    "T53n2122_018:0419c06": "已與。貸者受錢以船載歸。中路船傾。所貸之",
    "T53n2122_018:0419c07": "錢落水。而船沒人不被溺。是日恭入錢庫見",
    "T53n2122_018:0419c08": "一萬錢。濕如新出水。恭甚怪之。後見前貸錢",
    "T53n2122_018:0419c09": "人。乃知濕是所貸者。又有商人至宮亭湖。於",
    "T53n2122_018:0419c10": "神廟所祭酒食并上物。其夜夢神送物還之。",
    "T53n2122_018:0419c11": "謂曰。倩君為我持此錢奉嚴法華以供經用。",
    "T53n2122_018:0419c12": "旦而所上神物皆在其前。於是商人歎異送",
    "T53n2122_018:0419c13": "達恭處。而倍加厚施。其後恭至市買經紙少",
    "T53n2122_018:0419c14": "錢。忽見一人。持錢三千。授恭曰。助君買紙。",
    "T53n2122_018:0419c15": "言畢不見而錢在。其怪異如此非一。開皇末",
    "T53n2122_018:0419c16": "恭死。子孫傳其業。隋季盜賊至江都。皆相與",
    "T53n2122_018:0419c17": "約。勿入嚴法華里。里人賴之獲全其家。至今",
    "T53n2122_018:0419c18": "寫經不已。州邑共見。京師人士並悉知委(右一",
    "T53n2122_018:0419c19": "驗出冥報記)。",
    "T53n2122_018:0419c20": "隋開皇初有楊州僧忘其本名。誦通涅槃自",
    "T53n2122_018:0419c21": "矜為業。歧州東山下村中沙彌誦觀世音經。",
    "T53n2122_018:0419c22": "二俱暴死。心下俱暖同至閻羅王所。乃處沙",
    "T53n2122_018:0419c23": "彌金高座甚恭敬之。處涅槃僧銀高座敬心",
    "T53n2122_018:0419c24": "不重。事訖勘問二俱餘壽。皆放還。彼涅槃僧",
    "T53n2122_018:0419c25": "情大恨恨。恃所誦多。問沙彌住處。於是兩",
    "T53n2122_018:0419c26": "辭各蘇所在。彼從南來至歧州。訪得具問所",
    "T53n2122_018:0419c27": "由。沙彌言。初誦觀音。別衣別所燒香呪願",
    "T53n2122_018:0419c28": "然後乃誦。斯法不怠更無他術。彼謝曰。吾罪",
    "T53n2122_018:0419c29": "深矣。所誦涅槃威儀不整。身口不淨救忘而",
    "T53n2122_018:0420a01": "已。古人遺言。多惡不如少善。於今取驗。悔往",
    "T53n2122_018:0420a02": "而返。",
    "T53n2122_018:0420a03": "隋襄州景空寺釋慧意。俗姓李。臨原人。南投",
    "T53n2122_018:0420a04": "於梁興仙城山。慧命同師。尋討心要。專習",
    "T53n2122_018:0420a05": "定業。後住景空於聰師舊堂綜業。常住不事",
    "T53n2122_018:0420a06": "燈燭晝夜常明。有鄉人不信。乃請別院百日",
    "T53n2122_018:0420a07": "行道。每夜潛往伺之。舉家同見禪室大明。鄉",
    "T53n2122_018:0420a08": "人信伏率歸受戒。開皇初卒。預知其終端坐",
    "T53n2122_018:0420a09": "而化。又襄陽開皇有法永禪師。欲終七日七",
    "T53n2122_018:0420a10": "夜聞音樂異香滿寺。因而坐終。送向繖蓋山",
    "T53n2122_018:0420a11": "上露坐。有同寺全律師臨屍曰。願留神明待",
    "T53n2122_018:0420a12": "至七日滿。至期全亡。送屍永側。永屍颯然摧",
    "T53n2122_018:0420a13": "變。又有岑闍梨。姓楊。臨原人。於寺西傘",
    "T53n2122_018:0420a14": "蓋山泉造誦經堂。每誦金光明經。感得四天",
    "T53n2122_018:0420a15": "王來聽。後讀藏經皆悉不忘。計誦三千餘卷。",
    "T53n2122_018:0420a16": "服布乞食。鉢中之餘飼房內鼠。百餘頭皆馴",
    "T53n2122_018:0420a17": "遶爭來就人。鼠有病者。岑師以手摩捋並皆",
    "T53n2122_018:0420a18": "愈之。與同眾沙門智曉交顧招集禪徒。自行",
    "T53n2122_018:0420a19": "化俗供給定學。自知終日急喚汰禪師付囑。",
    "T53n2122_018:0420a20": "上佛殿禮辭。遍寺眾僧咸乞歡喜。於禪居寺",
    "T53n2122_018:0420a21": "大齋日將散。謂岑曰。往兜率天聽般若去。",
    "T53n2122_018:0420a22": "岑曰。弟但前去我後七日即來。其夜三更坐",
    "T53n2122_018:0420a23": "亡。至四更識神遍學寺。寺相去十里。至汰禪",
    "T53n2122_018:0420a24": "師床前其明如晝。云曉欲遠逝。故來相別。不",
    "T53n2122_018:0420a25": "得久住。汰送出三重門外。別訖來入房中踞",
    "T53n2122_018:0420a26": "床。忽然還暗。呼弟子問云。聞師與人語聲。",
    "T53n2122_018:0420a27": "取火通照。三門並閉。方悟曉之。神力出入",
    "T53n2122_018:0420a28": "無間。即遣往問果云已逝。岑後七日無何坐",
    "T53n2122_018:0420a29": "終。其髑髏全成無縫。故知凡聖同居事不可",
    "T53n2122_018:0420b01": "別(右二出唐高僧傳記)。",
    "T53n2122_018:0420b02": "隋鄜州寶室寺沙門法藏。戒行精淳為性質",
    "T53n2122_018:0420b03": "直。至隋開皇十三年。於洛交縣韋川城造寺",
    "T53n2122_018:0420b04": "一所。佛殿精妙僧房華麗。靈像幡華並皆修",
    "T53n2122_018:0420b05": "滿。至大業五年。奉勅融併寺塔送州大寺。有",
    "T53n2122_018:0420b06": "破壞者。藏師並更修補造堂安置。兼造一切",
    "T53n2122_018:0420b07": "經。已寫八百卷。恐本州無好手紙筆。故就京",
    "T53n2122_018:0420b08": "城舊月愛寺寫。至武德二年閏二月。內身患",
    "T53n2122_018:0420b09": "二十餘日。乃見一人身著青衣好服在高閣",
    "T53n2122_018:0420b10": "上。手把經卷告法藏云。汝立身已來雖大",
    "T53n2122_018:0420b11": "造功德悉皆精妙。唯有少分互用三寶物。得",
    "T53n2122_018:0420b12": "罪無量。我今把者即是金剛般若。汝能自造",
    "T53n2122_018:0420b13": "一卷。令汝所用三寶之物得罪悉滅。藏師于",
    "T53n2122_018:0420b14": "時應聲即答言。造藏師雖寫餘經未寫金剛",
    "T53n2122_018:0420b15": "般若。但願病差不敢違命。既能覺悟。弟子",
    "T53n2122_018:0420b16": "更無餘物。唯有三衣瓶鉢偏袒祇支等。皆悉",
    "T53n2122_018:0420b17": "捨付大德及諸弟子。並造般若。得一百卷。未",
    "T53n2122_018:0420b18": "經三五日。臨欲捨命具見阿彌陀佛來迎。由",
    "T53n2122_018:0420b19": "經威力得生西方不入三塗。",
    "T53n2122_018:0420b20": "隋大業中有客僧。行至太山廟求寄宿。廟",
    "T53n2122_018:0420b21": "令曰。此無別舍。唯神廟廡下可宿。然而比",
    "T53n2122_018:0420b22": "來寄宿者輒死。僧曰。無苦也。不得已從之。為",
    "T53n2122_018:0420b23": "設床於廡下。僧至夜端坐誦經。可一更聞屋",
    "T53n2122_018:0420b24": "中環珮聲。須臾神出為僧禮拜。僧曰。聞此宿",
    "T53n2122_018:0420b25": "者多死。豈檀越害之耶。願見護之。神曰。遇死",
    "T53n2122_018:0420b26": "者。將至聞弟子聲因自懼死。非殺之也。願師",
    "T53n2122_018:0420b27": "無慮。僧因延坐談說如食。頃間聞世人傳",
    "T53n2122_018:0420b28": "說云。太山治鬼。寧有之耶。神曰。弟子薄福有",
    "T53n2122_018:0420b29": "之。豈欲見先亡乎。僧曰。有兩同學僧先死。願",
    "T53n2122_018:0420c01": "見之。神問名。曰一人已生人間。一人在獄。罪",
    "T53n2122_018:0420c02": "重不可喚來。師就見可也。僧聞甚悅。因起",
    "T53n2122_018:0420c03": "出。不遠而至一所。多見廟獄火燒光焰甚",
    "T53n2122_018:0420c04": "盛。神將僧入一院。遙見一人在火中。號呼不",
    "T53n2122_018:0420c05": "能言。形變不復可識。而血肉燋臭令人傷心。",
    "T53n2122_018:0420c06": "此是也。師不欲歷觀耶。僧愁愍求出。俄而至",
    "T53n2122_018:0420c07": "廟。又與神坐。因問欲救同學有得理耶。神曰。",
    "T53n2122_018:0420c08": "可得。能為寫法華經者便免。既而將曙神辭",
    "T53n2122_018:0420c09": "僧入堂。旦而廟令視僧不死怪異之。僧因為",
    "T53n2122_018:0420c10": "說。仍即為寫法華經一部。經既成莊嚴畢。又",
    "T53n2122_018:0420c11": "將就廟宿。其夜神出如初。歡喜禮拜慰問來",
    "T53n2122_018:0420c12": "意。以事告之。神曰。弟子知之師為寫經。始書",
    "T53n2122_018:0420c13": "題目彼已脫免。今又出生在人間也。然此",
    "T53n2122_018:0420c14": "處不潔不可安經。願師還將送向寺。言訖",
    "T53n2122_018:0420c15": "久之。將曉辭訣而去。送經於寺。杭州別駕張",
    "T53n2122_018:0420c16": "德言。前任兗州具知其事。",
    "T53n2122_018:0420c17": "唐幽州沙門釋智苑。精練有學識。隋大業",
    "T53n2122_018:0420c18": "中。發心造石一切經藏以備法滅。既而於幽",
    "T53n2122_018:0420c19": "州西山鑿巖為石室。即磨四璧而以寫經。",
    "T53n2122_018:0420c20": "又取方石別更磨寫藏諸室內。每一室滿即",
    "T53n2122_018:0420c21": "以石塞門。融鐵錮之。時隋煬帝幸涿郡。內",
    "T53n2122_018:0420c22": "史侍郎蕭瑀皇后弟也。性篤信佛法以其事",
    "T53n2122_018:0420c23": "白后。后施絹千匹及餘錢物以助成之。瑀施",
    "T53n2122_018:0420c24": "絹五百匹。朝野聞之爭共捨施。故苑得遂功。",
    "T53n2122_018:0420c25": "苑甞以役匠既多道俗奔湊。欲於巖前造",
    "T53n2122_018:0420c26": "木佛堂并食堂寢室。而念木瓦難辦。恐繁費",
    "T53n2122_018:0420c27": "經物。故未能起作。一夜瀑雨雷震山。明旦",
    "T53n2122_018:0420c28": "既晴。乃見山下有大木松柏數千萬。為水所",
    "T53n2122_018:0420c29": "漂流積道次。山東少材木松柏尤希。道俗",
    "T53n2122_018:0421a01": "驚駭不知來處。推尋蹤迹遠自西。山崩崖倒",
    "T53n2122_018:0421a02": "漂送來此。於是遠近歎服。自非福力孰感",
    "T53n2122_018:0421a03": "神助。苑乃使匠擇取其木。餘皆分與邑里。邑",
    "T53n2122_018:0421a04": "里喜愧而助造堂宇。頃之畢成。如其志焉。",
    "T53n2122_018:0421a05": "苑所造石經已滿七室。以貞觀十三年卒。",
    "T53n2122_018:0421a06": "弟子猶繼其功。殿中丞相李玄獎大理丞采",
    "T53n2122_018:0421a07": "宣明等。皆為臨說云。臨至十九年從駕幽",
    "T53n2122_018:0421a08": "州。親問鄉人皆同不虛(右三驗出冥報記)。",
    "T53n2122_018:0421a09": "唐釋道積。至貞觀初。住益州福成寺誦通",
    "T53n2122_018:0421a10": "涅槃。淨衣澡浴自為常式。慈愛兼濟固其",
    "T53n2122_018:0421a11": "深心。終于五月。炎氣欝熱而屍不腐臭。百有",
    "T53n2122_018:0421a12": "餘日跏坐如初。道俗莫不喜賞(一云道頤)。",
    "T53n2122_018:0421a13": "唐釋道裕者。不測所住。游行醴泉山原誦法",
    "T53n2122_018:0421a14": "華為業。乃數千遍。至貞觀年因疾將終。告友",
    "T53n2122_018:0421a15": "人慧廓禪師曰。比雖誦經意望有驗。若生善",
    "T53n2122_018:0421a16": "道舌根不朽可為埋之十年發出。若舌朽滅",
    "T53n2122_018:0421a17": "知誦無功。若舌如初為起一塔生俗信敬。言",
    "T53n2122_018:0421a18": "訖而終。至十一年依言發之。身肉都盡唯舌",
    "T53n2122_018:0421a19": "不朽。一縣士女咸共戴仰。乃函盛舌本起",
    "T53n2122_018:0421a20": "塔於甘谷岸上。",
    "T53n2122_018:0421a21": "唐郊南福水之陰。有史村史呵誓者。誦法華",
    "T53n2122_018:0421a22": "經。名充令史。往還步涉生不乘騎。以依經云",
    "T53n2122_018:0421a23": "哀愍一切故也。病終本邑。香氣充村道俗驚",
    "T53n2122_018:0421a24": "怪。而莫測其緣。終後十年其妻又殞。乃發塚",
    "T53n2122_018:0421a25": "合葬。見其舌根如本生肉。乃收葬斯徒眾",
    "T53n2122_018:0421a26": "矣。",
    "T53n2122_018:0421a27": "唐貞觀五年。有隆州巴西縣令狐元軌者。信",
    "T53n2122_018:0421a28": "敬佛法欲寫法華金剛般若涅槃等。無由自",
    "T53n2122_018:0421a29": "撿。憑彼上抗禪師撿挍。抗乃為在寺如法潔",
    "T53n2122_018:0421b01": "淨寫了裹[袌包+矢]。還歧州莊所。經留在莊。并老",
    "T53n2122_018:0421b02": "子五千文同在一處。忽為外火延燒。堂是",
    "T53n2122_018:0421b03": "草覆一時灰蕩。軌于時任憑翊縣令。家人相",
    "T53n2122_018:0421b04": "命撥灰覓金銅軸。既撥灰開其內諸經宛然",
    "T53n2122_018:0421b05": "如故。潢色不改。唯箱袠成灰。又覓老子。便從",
    "T53n2122_018:0421b06": "火化。于時開見之者。鄉林遠近莫不嗟異。",
    "T53n2122_018:0421b07": "其金剛般若經一卷。題字焦黑。訪問所由。",
    "T53n2122_018:0421b08": "乃初題經時有州官能書。其人雜食行急不",
    "T53n2122_018:0421b09": "獲潔淨。直爾立題便去。由是色焦。其人現在。",
    "T53n2122_018:0421b10": "瑞經亦存。京師西明寺主神祭。目驗說之。",
    "T53n2122_018:0421b11": "唐釋曇韻禪師。定州人。游至隰州。行年七十。",
    "T53n2122_018:0421b12": "隋末喪亂隱于離石北千山。常誦法華經。欲",
    "T53n2122_018:0421b13": "寫其經無人同志。如此積年。忽有書生無何",
    "T53n2122_018:0421b14": "而至。云所欲潔淨寫經並能為之。於即清旦",
    "T53n2122_018:0421b15": "食訖。入浴著淨衣。受八戒入淨室。口含檀",
    "T53n2122_018:0421b16": "香燒香懸幡。寂然抄寫。至暮方出。明又如先。",
    "T53n2122_018:0421b17": "曾不告倦。及經寫了如法奉嚫。相送出門斯",
    "T53n2122_018:0421b18": "須不見。乃至裝潢一如正法。及至誠受持讀",
    "T53n2122_018:0421b19": "誦七重裹結。一重一度。香水洗手初無暫廢。",
    "T53n2122_018:0421b20": "後遭胡賊。乃箱盛其經置高巖上。經年賊靜。",
    "T53n2122_018:0421b21": "方尋不見。周章窮覓乃於巖下獲之。箱巾",
    "T53n2122_018:0421b22": "麋爛。撥朽見經如舊鮮好(京師西明寺道宣律師以貞觀十一年曾至彼州",
    "T53n2122_018:0421b23": "目覩說之也)。",
    "T53n2122_018:0421b24": "唐益州西北新繁縣西四十里許有王李村。",
    "T53n2122_018:0421b25": "隋時有書生。姓荀氏。在此教學。大王書而不",
    "T53n2122_018:0421b26": "顯迹。人欲其書終不肯出。乃驅之亦不出。遂",
    "T53n2122_018:0421b27": "以筆於前村東空中四面書金剛般若經。數",
    "T53n2122_018:0421b28": "日便了云。比經擬諸天讀之。人初不覺其神",
    "T53n2122_018:0421b29": "也。後忽雷雨大注。牧牛小兒於書經處住。",
    "T53n2122_018:0421c01": "而不澆溉。其地乾燥可有丈許。自外流潦",
    "T53n2122_018:0421c02": "及晴村人怪之。爾後每雨小兒常集其中。衣",
    "T53n2122_018:0421c03": "服不濕。至武德年。有非常僧。語村人曰。此地",
    "T53n2122_018:0421c04": "空中有金剛般若經。村人莫污。諸天於上設",
    "T53n2122_018:0421c05": "蓋覆之。不可輕賤。因此四周欄楯不許人畜",
    "T53n2122_018:0421c06": "往。至今雨時其地仍乾。每至齋日。村人四",
    "T53n2122_018:0421c07": "遠就處設供。常聞天樂。聲振哀宛繁會盈耳",
    "T53n2122_018:0421c08": "(右五驗出三寶感通記)。",
    "T53n2122_018:0421c09": "唐竇家大陳公夫人豆盧氏。芮公寬之姊也。",
    "T53n2122_018:0421c10": "夫人信福。每誦金剛般若經。未盡卷一紙",
    "T53n2122_018:0421c11": "許久而不徹後一日昏時苦頭痛。四體不安",
    "T53n2122_018:0421c12": "夜臥逾甚。夫人自念儻死遂不得終經欲起",
    "T53n2122_018:0421c13": "誦之而堂燭已滅。夫人因起令婢然燈。須臾",
    "T53n2122_018:0421c14": "婢還厨中無火。夫人開門於家人房取之。又",
    "T53n2122_018:0421c15": "無火。夫人深益歎恨。忽見厨中有然火燭。上",
    "T53n2122_018:0421c16": "階來入堂內。直至床前去地三尺許。而無人",
    "T53n2122_018:0421c17": "執。光明若晝。夫人驚喜頭痛亦愈。取經誦之。",
    "T53n2122_018:0421c18": "有頃家人鑽燧得火。然燭入堂燭光即滅。便",
    "T53n2122_018:0421c19": "以此夜誦竟之。自此日誦五遍以為常法。後",
    "T53n2122_018:0421c20": "芮公將死。夫人往視。公謂夫人曰。吾姊以",
    "T53n2122_018:0421c21": "誦經之福。當壽百歲生好處也。夫人至年八",
    "T53n2122_018:0421c22": "十方卒於宅。",
    "T53n2122_018:0421c23": "唐武德中。以都水使者蘇長為巴州刺史。長",
    "T53n2122_018:0421c24": "將家口赴任。度嘉陵江中流風起船沒。男",
    "T53n2122_018:0421c25": "女六十餘人一時溺死。唯有一妾常讀法華",
    "T53n2122_018:0421c26": "經。船中水入妾頭戴經函誓與俱溺。妾獨不",
    "T53n2122_018:0421c27": "沈隨波泛濫。頃之著岸。逐經函而出。開視其",
    "T53n2122_018:0421c28": "經了無濕污。今尚存在楊州。嫁為人婦而",
    "T53n2122_018:0421c29": "逾篤信。",
    "T53n2122_018:0422a01": "唐邢州司馬柳儉。隋大業十年任岐州岐陽",
    "T53n2122_018:0422a02": "宮監。至義寧元年。為李密來抂被牽引。在大",
    "T53n2122_018:0422a03": "理寺禁。儉常誦金剛般若經。下有兩紙未遍。",
    "T53n2122_018:0422a04": "于時不覺眠。夢見一婆羅門僧。報云。檀越",
    "T53n2122_018:0422a05": "宜早誦經遍。即應得出。儉時忽寤。勤誦不懈。",
    "T53n2122_018:0422a06": "便經二日。至日午時忽有勅喚。令儉釋禁。將",
    "T53n2122_018:0422a07": "向朝堂奉勅放免。又儉別時夜靜房外誦經。",
    "T53n2122_018:0422a08": "至於三更忽然聞有異香。儉尋香及問家人。",
    "T53n2122_018:0422a09": "處處求香來處不得。然常誦念晝夜無廢。至",
    "T53n2122_018:0422a10": "於終日計得五千餘遍。",
    "T53n2122_018:0422a11": "唐遂州人趙文信。至貞觀元年暴死。三日後",
    "T53n2122_018:0422a12": "還得蘇。即自說云。初死之日。被人遮擁驅逐",
    "T53n2122_018:0422a13": "將行。同伴十人。並共相隨至閻羅王所。其中",
    "T53n2122_018:0422a14": "見有一僧。王先喚師。問云。師一生已來修",
    "T53n2122_018:0422a15": "何功德。師答云。貧道從生已來唯誦金剛般",
    "T53n2122_018:0422a16": "若。王聞此語。忽即驚起合掌讚言。善哉善哉。",
    "T53n2122_018:0422a17": "師審誦般若。當得昇天出世。何因錯來至此。",
    "T53n2122_018:0422a18": "王言未訖。忽有天衣來下引師上天去。王後",
    "T53n2122_018:0422a19": "喚遂州人前。汝從生已來修何功德。其人報",
    "T53n2122_018:0422a20": "王言。臣一生已來不修佛經。唯好庾信文章",
    "T53n2122_018:0422a21": "集錄。王言。其庾信者是大罪人。現此受苦。",
    "T53n2122_018:0422a22": "汝見庾信頗曾識不。其人報云。雖讀渠文章",
    "T53n2122_018:0422a23": "然不識其人。王即遣人引出庾信令示其人。",
    "T53n2122_018:0422a24": "乃見一龜。身一頭多。龜去少時現一人來。口",
    "T53n2122_018:0422a25": "云。我是庾信。為生時好作文章。妄引佛經雜",
    "T53n2122_018:0422a26": "糅俗書誹謗佛法。謂言不及孔老之教。今受",
    "T53n2122_018:0422a27": "罪報龜身苦也。此人活已。具向親說。遂州",
    "T53n2122_018:0422a28": "之地人多好獵採捕蟲魚。遠近聞見者。共相",
    "T53n2122_018:0422a29": "鑒誡永斷殺業。各發誠心受持般若。迄今不",
    "T53n2122_018:0422b01": "絕。",
    "T53n2122_018:0422b02": "唐貞觀元年。蓬州儀龍縣丞劉弼。前任江南",
    "T53n2122_018:0422b03": "縣尉時。忽有一鳥於弼房前樹上鳴。土人",
    "T53n2122_018:0422b04": "云。是惡鳥不祥之聲。家逢此鳥殺之不疑。",
    "T53n2122_018:0422b05": "劉弼聞懼。思念欲修功德禳之。不知何福為",
    "T53n2122_018:0422b06": "勝。夜夢一僧徧讚金剛般若經令讀誦百遍。",
    "T53n2122_018:0422b07": "依命即讀。滿至百遍。忽有大風從東北而來。",
    "T53n2122_018:0422b08": "拔此鳥樹隔舍遙擲巷裏。其拔處坑。縱廣一",
    "T53n2122_018:0422b09": "丈五尺。過後看其風來處。小枝大草並隨風",
    "T53n2122_018:0422b10": "迴靡。風止還起如故。知經力不可思議。",
    "T53n2122_018:0422b11": "唐雒陽賈道羨。博識多聞尤好內典。貞觀五",
    "T53n2122_018:0422b12": "年為青州司戶參軍事。為公館隘窄無處置",
    "T53n2122_018:0422b13": "經。乃以繩繫書案兩脚。仰懸屋上。置內經六",
    "T53n2122_018:0422b14": "十卷。坐臥其下習讀忘倦。日久繩爛。一頭",
    "T53n2122_018:0422b15": "遂絕。案仍儼然不落。亦不傾動。如此良久人",
    "T53n2122_018:0422b16": "始接取。道羨子為隰州司戶。說之云爾。",
    "T53n2122_018:0422b17": "唐吳郡陸懷素家。貞觀二十年失火屋宇總",
    "T53n2122_018:0422b18": "焚。爰及精廬並從煙滅。有一函金剛般若波",
    "T53n2122_018:0422b19": "羅蜜經獨存。經函及褾軸並盡。唯有經字竟",
    "T53n2122_018:0422b20": "不被燒。爾時人聞者莫不驚歎。懷素即高陽",
    "T53n2122_018:0422b21": "許仁則前妻之兄。仁則當時目覩。於後具",
    "T53n2122_018:0422b22": "自言之(右七驗出冥報記)。",
    "T53n2122_018:0422b23": "唐前大理司直河內司馬喬卿。天性純謹有",
    "T53n2122_018:0422b24": "志行。到永徽中為楊州戶曹。丁母憂居喪毀",
    "T53n2122_018:0422b25": "瘠。刺心上血寫金剛般若經一卷。未幾於廬",
    "T53n2122_018:0422b26": "上生芝草二莖。經九日長尺有八寸。綠莖朱",
    "T53n2122_018:0422b27": "蓋日瀝汁一升。傍人食之味甘如蜜。去而復",
    "T53n2122_018:0422b28": "生。如此數四。喬卿同僚數人。並向餘令陳",
    "T53n2122_018:0422b29": "說。天下士人多共知之。",
    "T53n2122_018:0422c01": "顯慶中。平州有人。姓孫名壽。於海濱游獵。見",
    "T53n2122_018:0422c02": "野火焰熾草木蕩盡。唯有一叢茂草獨不焚",
    "T53n2122_018:0422c03": "燎。疑此草中有獸。遂以火燒之。竟不能著。壽",
    "T53n2122_018:0422c04": "甚怪之。遂人草間尋覓。乃見一函金剛般若",
    "T53n2122_018:0422c05": "經。其傍又見一死僧。顏色不變。火不延燎。",
    "T53n2122_018:0422c06": "蓋由此也。信知經像非凡所測。孫壽親自說",
    "T53n2122_018:0422c07": "之。",
    "T53n2122_018:0422c08": "唐隴西李虔觀。今居鄭州。至顯慶五年丁父",
    "T53n2122_018:0422c09": "憂。乃刺血寫金剛般若經及般若心經各一",
    "T53n2122_018:0422c10": "卷隨願往生經一卷。出外將入。即一浴身。後",
    "T53n2122_018:0422c11": "忽聞院中有異香非常郁烈。隣側並就觀之",
    "T53n2122_018:0422c12": "無不稱歎。中山郎餘令。曾過鄭州見彼親友。",
    "T53n2122_018:0422c13": "具陳說之。",
    "T53n2122_018:0422c14": "唐曹州濟陰縣西二十里村中有精舍。至龍",
    "T53n2122_018:0422c15": "朔二年冬十月。野火暴起非常熾盛。及至精",
    "T53n2122_018:0422c16": "舍踰越而過焉。比僧房草舍焚燎總盡。唯金",
    "T53n2122_018:0422c17": "剛般若經一卷儼然如舊。曹州參軍事席文",
    "T53n2122_018:0422c18": "禮說之(右四驗出冥報拾遺)。",
    "T53n2122_018:0422c19": "法苑珠林卷第十八"
}