{
    "T33n1701_001:0154c02": "No. 1701 [cf. No. 235]",
    "T33n1701_001:0154c03": "金剛般若經疏論纂要并序上",
    "T33n1701_001:0154c05": "京大興福寺沙門宗密述",
    "T33n1701_001:0154c06": "長水沙門子璿治定",
    "T33n1701_001:0154c07": "鏡心本淨、像色元空，夢識無初、物境成有，由",
    "T33n1701_001:0154c08": "是惑業襲習、報應綸輪，塵沙劫波莫之遏絕。",
    "T33n1701_001:0154c09": "故我滿淨覺者現相人中，先說生滅因緣，令",
    "T33n1701_001:0154c10": "悟苦、集、滅、道，既除我執、未達法空，欲盡病根",
    "T33n1701_001:0154c11": "方談般若。心境齊泯即是真心，垢淨雙亡一",
    "T33n1701_001:0154c12": "切清淨。三千瑞煥，十六會彰，今之所傳即第",
    "T33n1701_001:0154c13": "九分，句偈隱略、旨趣深微，慧徹三空、檀含萬",
    "T33n1701_001:0154c14": "行，住一十八處，密示階差，斷二十七疑，潛通",
    "T33n1701_001:0154c15": "血脈，不先遣遣，曷契如如？故雖策修，始終無",
    "T33n1701_001:0154c16": "相，由斯教理皆密、行果俱玄，致使口諷牛毛、",
    "T33n1701_001:0154c17": "心通麟角，或配入名相著事乖宗，或但云一",
    "T33n1701_001:0154c18": "真望源迷派，其餘胸談臆注不足論矣。河沙",
    "T33n1701_001:0154c19": "珍寶、三時身命喻所不及，豈徒然哉？且天親、",
    "T33n1701_001:0154c20": "無著師補處尊，後學何疑或添或棄？故今所",
    "T33n1701_001:0154c21": "述不攻異端，疏是論文乳非城內，纂要名意",
    "T33n1701_001:0154c22": "及經題目。次下即釋，無煩預云。",
    "T33n1701_001:0154c23": "稽首牟尼大覺尊，　　能開般若三空句，",
    "T33n1701_001:0154c24": "發起流通諸上士，　　冥資所述契群機。",
    "T33n1701_001:0154c25": "將釋此經，未入文前懸敘義門，略開四段：第",
    "T33n1701_001:0154c26": "一、辯教起因緣，第二、明經宗體，第三、分別處",
    "T33n1701_001:0154c27": "會，第四、釋通文義。初中二：初總論諸教，謂酬",
    "T33n1701_001:0154c28": "因、酬請，顯理度生也。若據佛本意，則唯為一",
    "T33n1701_001:0154c29": "大事因緣故出現於世，欲令眾生開佛知見",
    "T33n1701_001:0155a01": "等。後別顯此經五：一、為對治我、法二執故。由",
    "T33n1701_001:0155a02": "此二執起煩惱、所知二障，由煩惱障障心，心",
    "T33n1701_001:0155a03": "不解脫，造業受生，輪轉五道；由所知障障慧，",
    "T33n1701_001:0155a04": "慧不解脫，不了自心、不達諸法性相，縱出三",
    "T33n1701_001:0155a05": "界亦滯二乘，不得成佛，故名障也。二執若除，",
    "T33n1701_001:0155a06": "二障隨斷，為除二執，故說此經。二、為遮斷種",
    "T33n1701_001:0155a07": "現二疑故。遮未起種子之疑、斷現起現行之",
    "T33n1701_001:0155a08": "疑，即經中答所問已便躡跡，節節斷疑，乃至",
    "T33n1701_001:0155a09": "經終二十七段。三、為轉滅輕重二業故。轉重",
    "T33n1701_001:0155a10": "業令輕受、滅輕業令不受，因為顯示福慧二",
    "T33n1701_001:0155a11": "因故。佛成正覺，未說般若之前，眾生由無妙",
    "T33n1701_001:0155a12": "慧，施等住相皆成有漏、或滯二乘，故談般若，",
    "T33n1701_001:0155a13": "顯示妙慧為法身因、五度為應身因。若無般",
    "T33n1701_001:0155a14": "若，則施等五非波羅蜜，不名佛因。故須福、慧",
    "T33n1701_001:0155a15": "二嚴，方成兩足尊矣。五、為發明真應二果故。",
    "T33n1701_001:0155a16": "未聞般若之前，但言色相是佛，不知應化唯",
    "T33n1701_001:0155a17": "真之影，不如實見真身、應身，故此發明二果",
    "T33n1701_001:0155a18": "令知由前二因證得。第二、明經宗體二。初宗。",
    "T33n1701_001:0155a19": "統論佛教因緣為宗，別顯此經，則實相般若、",
    "T33n1701_001:0155a20": "觀照般若不一不二以為其宗。以即理之智",
    "T33n1701_001:0155a21": "觀照諸相，故如金剛能斷一切；即智之理是",
    "T33n1701_001:0155a22": "為實相，故如金剛堅牢難壞。萬行之中一一",
    "T33n1701_001:0155a23": "不得昧此，是故合之以為經宗。二體。文字般",
    "T33n1701_001:0155a24": "若即是經體，文字即含聲、名、句、文；文字性空",
    "T33n1701_001:0155a25": "即是般若，無別文字之體，故皆含攝理無不",
    "T33n1701_001:0155a26": "盡，統為教體。第三、分別處會二。初總明佛說",
    "T33n1701_001:0155a27": "大部處會。六百卷文，四處十六會說：一、王舍",
    "T33n1701_001:0155a28": "城鷲峯山七會，山中四會、山頂三會；二、給孤",
    "T33n1701_001:0155a29": "獨園七會；三、他化天宮摩尼寶藏殿一會；四、",
    "T33n1701_001:0155b01": "王舍城竹林園白鷺池側一會。此經則第二",
    "T33n1701_001:0155b02": "處第九會，第五百七十七卷。後別明傳譯。此",
    "T33n1701_001:0155b03": "卷時主前後六譯：一、後秦羅什，二、後魏菩提",
    "T33n1701_001:0155b04": "流支，三、陳朝真諦，四、隋朝笈多，五、唐初玄奘，",
    "T33n1701_001:0155b05": "六、大周義淨。上六人皆三藏，今所傳者即羅",
    "T33n1701_001:0155b06": "什，弘始四年於長安草堂寺所譯。天竺有無",
    "T33n1701_001:0155b07": "著菩薩，入日光定，上昇兜率，親詣彌勒，稟受",
    "T33n1701_001:0155b08": "八十行偈，又將此偈轉授天親，天親作長行",
    "T33n1701_001:0155b09": "解釋成三卷論，約斷疑執以釋。無著又造兩",
    "T33n1701_001:0155b10": "卷論，約顯行位以釋。今科經唯約天親釋義，",
    "T33n1701_001:0155b11": "即兼無著，亦傍求餘論，採集諸疏，題云纂要，",
    "T33n1701_001:0155b12": "其在茲焉。第四、釋通文義二。初解題目。",
    "T33n1701_001:0155b13": "金剛般若波羅蜜經。金剛者，梵云跋折羅，",
    "T33n1701_001:0155b14": "力士所執之杵是此寶也，金中最剛，故名金",
    "T33n1701_001:0155b15": "剛，帝釋有之，薄福者難見，極堅極利，喻般若",
    "T33n1701_001:0155b16": "焉，無物可能壞之，而能碎壞萬物。《涅槃經》云：",
    "T33n1701_001:0155b17": "「譬如金剛，無能壞者，而能碎壞一切諸物。」無著",
    "T33n1701_001:0155b18": "云：「金剛難壞。」又云：「金剛能斷。」又云：「金剛者，細",
    "T33n1701_001:0155b19": "牢故。細者，智因故。牢者，不可壞故。皆以堅喻",
    "T33n1701_001:0155b20": "般若體，利喻般若用。」又，真諦記說六種金剛：",
    "T33n1701_001:0155b21": "一、青色能消災厄，喻般若能除業障；二、黃色隨",
    "T33n1701_001:0155b22": "人所須，喻無漏功德；三、赤色對日出火，慧對",
    "T33n1701_001:0155b23": "本覺出無生智火；四、白色能清濁水，般若能",
    "T33n1701_001:0155b24": "清疑濁；五、空色令人空中行坐，慧破法執住",
    "T33n1701_001:0155b25": "真空理；六、碧色能消諸毒，慧除三毒傍兼可",
    "T33n1701_001:0155b26": "矣，非堅利之本喻。般若，正翻云慧，即照五蘊",
    "T33n1701_001:0155b27": "空相，應本覺之慧是也。若約學者從淺至深",
    "T33n1701_001:0155b28": "言之，則攝聞、思、修三慧總為般若，故無著云：",
    "T33n1701_001:0155b29": "「能斷者，般若波羅蜜中聞、思、修所斷，如金剛",
    "T33n1701_001:0155c01": "斷處而斷故。」又云：「細者智因故者，智因即慧",
    "T33n1701_001:0155c02": "也。」依《智度論》，因位名般若，果位名智，則聞、思、",
    "T33n1701_001:0155c03": "修皆名為細，細妙之慧，佛智之因矣。般若能",
    "T33n1701_001:0155c04": "斷，故在因位；佛果無斷，轉受智名。若依《大品",
    "T33n1701_001:0155c05": "經》，若字通智、慧二義，故智與慧，名義少殊，體性",
    "T33n1701_001:0155c06": "無別。波羅蜜者，此云彼岸到，應云到彼岸，謂",
    "T33n1701_001:0155c07": "離生死此岸，度煩惱中流，到涅槃彼岸。涅槃，",
    "T33n1701_001:0155c08": "此云圓寂，亦云滅度。一切眾生即寂滅相，不",
    "T33n1701_001:0155c09": "復更滅，但以迷倒妄見生死，名在此岸；若悟",
    "T33n1701_001:0155c10": "生死本空，元來圓寂，名到彼岸。若兼般若迴",
    "T33n1701_001:0155c11": "文，應云到彼岸慧。經者，梵音修多羅，義翻為",
    "T33n1701_001:0155c12": "契經。契者，詮表義理，契合人心，即契理、契機",
    "T33n1701_001:0155c13": "也。經者，《佛地論》云：「能貫能攝，故名為經。」以佛",
    "T33n1701_001:0155c14": "聖教貫穿所應說義，攝持所化生故。後釋經",
    "T33n1701_001:0155c15": "文准常三分：初、序分，二、正宗分，三、流通分。初",
    "T33n1701_001:0155c16": "文二：初、證信序，二、發起序。○今初證信序。",
    "T33n1701_001:0155c17": "如是我聞：一時佛在舍衛國祇樹給孤獨園，",
    "T33n1701_001:0155c18": "與大比丘眾千二百五十人俱。釋此分三：",
    "T33n1701_001:0155c19": "一、明建立之因。則佛臨滅度，阿難請問四事，",
    "T33n1701_001:0155c20": "佛一一答：我滅度後，一、依四念處住，二、以戒",
    "T33n1701_001:0155c21": "為師，三、默擯惡性比丘，四、一切經初皆云「如",
    "T33n1701_001:0155c22": "是我聞：一時佛在某處，與某眾若干」等。二、明",
    "T33n1701_001:0155c23": "建立之意。意有三焉：一、斷疑故。謂結集時，阿",
    "T33n1701_001:0155c24": "難昇座欲宣佛法，感得自身相好如佛，眾起",
    "T33n1701_001:0155c25": "三疑：一、疑佛重起說法，二、疑他方佛來，三、疑",
    "T33n1701_001:0155c26": "阿難成佛，故說此言，三疑頓斷。二、息諍故。若",
    "T33n1701_001:0155c27": "不推從佛聞，言自製作，則諍論起。三、異邪故。",
    "T33n1701_001:0155c28": "不同外道經初云「阿憂」等。三、正釋文義，具六",
    "T33n1701_001:0155c29": "成就，謂信、聞、時、主、處、眾六緣不具，教則不興，",
    "T33n1701_001:0156a01": "必須具六故云成就。一、信。若兼我聞合釋，則",
    "T33n1701_001:0156a02": "指法之辭也，如是之法我從佛聞。單釋如是",
    "T33n1701_001:0156a03": "者，《智度論》云：「信成就也。」佛法大海，信為能入、",
    "T33n1701_001:0156a04": "智為能度，信者言是事如是、不信者言是事",
    "T33n1701_001:0156a05": "不如是。又，聖人說法但為顯如，唯如為是，故",
    "T33n1701_001:0156a06": "稱如是。又，有、無不二為如，如非有無為是。二、",
    "T33n1701_001:0156a07": "聞。我即阿難，五蘊假者。聞謂耳根發識，廢別",
    "T33n1701_001:0156a08": "從總，故云我聞。阿難所不聞二十年前之經，",
    "T33n1701_001:0156a09": "有云如來重說、有云得深三昧總領，若推本",
    "T33n1701_001:0156a10": "而言，即阿難是大權菩薩，何法不通？三、時。師",
    "T33n1701_001:0156a11": "資合會，說聽究竟，故言一時。諸方時分延促",
    "T33n1701_001:0156a12": "不同，故但言一。又，說法、領法之時，心境泯、理",
    "T33n1701_001:0156a13": "智融、凡聖如，始本會，此諸二法皆一之時。四、",
    "T33n1701_001:0156a14": "主。具云佛陀，此云覺者。《起信》云：「所言覺義者，",
    "T33n1701_001:0156a15": "謂心體離念。離念相者等虛空界，即是如來",
    "T33n1701_001:0156a16": "平等法身。」則以無念名之為佛。然覺有三義：",
    "T33n1701_001:0156a17": "一、自覺，覺知自心本無生滅；二、覺他，覺一切",
    "T33n1701_001:0156a18": "法無不是如；三、覺滿，二覺理圓稱之為滿。故",
    "T33n1701_001:0156a19": "知有念則不名覺，《起信》云：「一切眾生不名為",
    "T33n1701_001:0156a20": "覺，以無始來念念相續，未曾離念。」又云：「若有",
    "T33n1701_001:0156a21": "眾生能觀無念者，則為向佛智故。」五、處。舍衛",
    "T33n1701_001:0156a22": "此云聞物，謂具足欲塵、財寶、多聞、解脫等，遠",
    "T33n1701_001:0156a23": "聞諸國故，義淨譯云名稱大城。祇樹等者，即",
    "T33n1701_001:0156a24": "祇陀太子所施之樹，給孤長者所買之園。祇",
    "T33n1701_001:0156a25": "陀此云戰勝，波斯匿王太子也，生時王與外",
    "T33n1701_001:0156a26": "國戰勝，因以為名。梵語須達，此云善施，給孤",
    "T33n1701_001:0156a27": "獨即是善施也，又亦常行施故。西國呼寺為",
    "T33n1701_001:0156a28": "僧伽藍，此云眾園。六眾。與者，并也、及也。大",
    "T33n1701_001:0156a29": "者，名高德著。比丘，梵語，此含三義，故存梵不",
    "T33n1701_001:0156b01": "譯：一、怖魔，二、乞士，三、淨戒。眾者，理和、事和。",
    "T33n1701_001:0156b02": "千二百五十者，佛初成道，度憍陳如等五人，",
    "T33n1701_001:0156b03": "次度迦葉三兄弟兼徒總一千，次度舍利弗、",
    "T33n1701_001:0156b04": "目蓮各兼徒一百，次度耶舍長者子等五十",
    "T33n1701_001:0156b05": "人，經舉大數，故減五人，此常隨眾，故偏列數，",
    "T33n1701_001:0156b06": "非無餘眾，未隱顯耳。俱者，一時一處。二、發起",
    "T33n1701_001:0156b07": "序者，謂乞食威儀離於邪命，是為持戒。戒能",
    "T33n1701_001:0156b08": "資定，定能發慧，故以戒、定發起般若正宗。△",
    "T33n1701_001:0156b09": "文二：初、戒。",
    "T33n1701_001:0156b10": "爾時，世尊食時著衣持鉢，入舍衛大城乞食，於",
    "T33n1701_001:0156b11": "其城中次第乞已還至本處。分七節釋：一、",
    "T33n1701_001:0156b12": "化主。《成實論》說具上九號，為物欽重，故曰世",
    "T33n1701_001:0156b13": "尊，天上人間共所尊故。二、化時。食時辰時，當",
    "T33n1701_001:0156b14": "日初分，求乞易得，不惱自他；乞已歸園，正當",
    "T33n1701_001:0156b15": "巳時，如常齋法。三、化儀。著僧伽梨衣，持四天",
    "T33n1701_001:0156b16": "王所獻鉢。四、化處。園在城東南五六里，自外",
    "T33n1701_001:0156b17": "之內為入，處廣人多曰大。五、化事。佛為欲顯",
    "T33n1701_001:0156b18": "頭陀功德，令放逸者慚愧，以同事攝，故自乞",
    "T33n1701_001:0156b19": "食。《瓔珞女經》說：「化佛身如全段金剛，無生、熟",
    "T33n1701_001:0156b20": "二藏。」今所乞者，利益他故，故《淨名》云：「為不食",
    "T33n1701_001:0156b21": "故，應受彼食。」六、化等。一、由內證平等理，外不",
    "T33n1701_001:0156b22": "見貧富相；二、心離貪、慢，慈無偏利；三、表威德，",
    "T33n1701_001:0156b23": "不懼惡象、沽酒、婬女等家；四、息凡夫猜嫌；五、",
    "T33n1701_001:0156b24": "破二乘分別。七、化終。然「已」字義屬下句，文連",
    "T33n1701_001:0156b25": "上句。「飯食」字義屬上句，文連下句。若廣其文",
    "T33n1701_001:0156b26": "令當句中備者，應云「次第乞已，還至本處飯食，",
    "T33n1701_001:0156b27": "飯食訖，收衣鉢。」佛若不食，他福不滿，《寶雲經》",
    "T33n1701_001:0156b28": "說：「隨所乞得分為四分：一、擬與同梵行，二、擬",
    "T33n1701_001:0156b29": "施貧病乞人，三、水陸眾生，四、自食。」《十二頭陀",
    "T33n1701_001:0156c01": "經》唯說三分，除梵行。二、定。",
    "T33n1701_001:0156c02": "飯食訖，收衣鉢，洗足已，敷座而坐。分三節釋：",
    "T33n1701_001:0156c03": "一、併資緣。將欲入定，須息攀緣，衣鉢不收，心",
    "T33n1701_001:0156c04": "有勞慮，故佛示現為後軌也，即收大衣，著七",
    "T33n1701_001:0156c05": "條。二、淨身業。《阿含經》說：「佛行離地四指，蓮華",
    "T33n1701_001:0156c06": "承足。」今示現洗者，順世表法，為後軌也。三、正",
    "T33n1701_001:0156c07": "入定。敷座坐禪者，由身端故、心離沈掉故。魏",
    "T33n1701_001:0156c08": "譯云「如常敷座，結加趺坐，端身而住，正念不",
    "T33n1701_001:0156c09": "動。」唐譯云「端身正願，住對面念。」無著云：「顯示",
    "T33n1701_001:0156c10": "唯寂者，於此能覺、能說故。」然大聖現跡必有",
    "T33n1701_001:0156c11": "所表，表本覺之佛在五蘊之都覺魔軍本空，",
    "T33n1701_001:0156c12": "名為戰勝。照心識具德即是給孤，求法養神",
    "T33n1701_001:0156c13": "名乞士眾。覺心既發，寧棄塵勞？將欲遍觀，遂",
    "T33n1701_001:0156c14": "入識藏，心心數法次第思惟，即妄而真皆得",
    "T33n1701_001:0156c15": "法喜。法喜無體，融合覺心，思惟假緣，亡緣可",
    "T33n1701_001:0156c16": "符真性；觀照是跡，拂跡返本還源。返本還源，",
    "T33n1701_001:0156c17": "法空心寂，心寂真體，般若朗然。欲談般若正",
    "T33n1701_001:0156c18": "宗，如是示現發起，資聖云：「夫身有二：一、偽，二、真。」",
    "T33n1701_001:0156c19": "五蘊偽體，假衣食以生育；法身無相，因般若",
    "T33n1701_001:0156c20": "以照成。群生保偽遺真，諸佛養真棄偽；群生",
    "T33n1701_001:0156c21": "既迷真而取偽，我乃假偽跡而引真。故託乞",
    "T33n1701_001:0156c22": "食之緣，將施法喜之化。故《涅槃經》云：「汝諸比",
    "T33n1701_001:0156c23": "丘雖行乞食，初未曾乞大乘法食。」第二、正宗",
    "T33n1701_001:0156c24": "分。二門分別：初約無著七種義句以懸判，後",
    "T33n1701_001:0156c25": "依天親問答斷疑以科釋。初中七義句者，一、",
    "T33n1701_001:0156c26": "種性不斷，謂護念付囑；二、發起行相，謂由請",
    "T33n1701_001:0156c27": "讚許；三、行所住處，謂十八住，從佛正說直至",
    "T33n1701_001:0156c28": "經終，是無相行所住處矣；四、對治，謂一一住",
    "T33n1701_001:0156c29": "處皆具邪行，共見、正行二種對治；五、不失，謂",
    "T33n1701_001:0157a01": "由對治離增、減二邊，不失中道；六、地位，謂由",
    "T33n1701_001:0157a02": "不失中道成賢聖位、信行地、淨心地、如來地；",
    "T33n1701_001:0157a03": "七、立名，謂由前六智慧堅利，位地闊狹，故名",
    "T33n1701_001:0157a04": "金剛。後四但約第三句中十八住說，無別經",
    "T33n1701_001:0157a05": "文。十八住處者：一、發心住，經云「應如是降",
    "T33n1701_001:0157a06": "伏其心」所有一切等。二、波羅蜜相應行住，不",
    "T33n1701_001:0157a07": "住色布施等。三、欲得色身住，可以身相等。四、",
    "T33n1701_001:0157a08": "欲得法身住，法身有二：一、言說法身，頗有眾",
    "T33n1701_001:0157a09": "生等因言顯理故。二、證得法身，復有二：一、智",
    "T33n1701_001:0157a10": "相，如來得阿耨等；二、福相，若人滿三千等。五、",
    "T33n1701_001:0157a11": "於修道得勝中無慢住，須陀洹等。從此至十",
    "T33n1701_001:0157a12": "六住，如次對治十二種障，意明欲求色身、法",
    "T33n1701_001:0157a13": "身，須離是障。障盡故，入十七證道住。今當對",
    "T33n1701_001:0157a14": "治第一慢障。六、不離佛世時住，昔在然燈等",
    "T33n1701_001:0157a15": "離第二少聞障，不離佛世則具多聞。七、願淨",
    "T33n1701_001:0157a16": "佛土住，菩薩莊嚴佛土不等，離小攀緣作念",
    "T33n1701_001:0157a17": "修道障，緣形相土則小，無緣則大，契法界故。",
    "T33n1701_001:0157a18": "八、成熟眾生住，人身如須彌等，離捨眾生障，",
    "T33n1701_001:0157a19": "若見大小，不能濟物。九、遠離隨順外論散亂",
    "T33n1701_001:0157a20": "住，如恒河中所有沙等，離樂隨外論散亂",
    "T33n1701_001:0157a21": "障，恒沙寶施不及持經，如何外學，不修正法？",
    "T33n1701_001:0157a22": "十、色及眾生身摶取中觀破相應行住，三千",
    "T33n1701_001:0157a23": "世界所有微塵等，離破影像相中無巧便障，",
    "T33n1701_001:0157a24": "既離散亂，與定相應，以細末、不念二種方便，",
    "T33n1701_001:0157a25": "破麁至細、泯細至空，則除影像之相想。十一、",
    "T33n1701_001:0157a26": "供養給侍如來住，可以三十二相見如來不等，",
    "T33n1701_001:0157a27": "離福資糧不具障，不以相見，常見法身，名為",
    "T33n1701_001:0157a28": "給侍福無邊矣。十二、遠離利養及疲乏、熱惱",
    "T33n1701_001:0157a29": "故，不起精進及退失住，恒河沙身命布施等，",
    "T33n1701_001:0157b01": "離樂味懈怠利養障，恒沙命施猶劣受持，豈",
    "T33n1701_001:0157b02": "為一身耽著利養、身疲心惱而懈怠耶？十三、",
    "T33n1701_001:0157b03": "忍苦住，忍波羅蜜割截身等，離不能忍苦障，",
    "T33n1701_001:0157b04": "無我等相，累苦能忍。十四、離寂靜味住，當來",
    "T33n1701_001:0157b05": "之世若有人能於此經受、持、讀、誦等，離智資",
    "T33n1701_001:0157b06": "糧不具障，日三時捨身一一沙數不及信經，",
    "T33n1701_001:0157b07": "如何唯專禪定、耽寂靜味，闕於智慧而不持",
    "T33n1701_001:0157b08": "說？十五、於證道時遠離喜動住，云何住降等，",
    "T33n1701_001:0157b09": "離十一不自攝障，我能住降，心生喜動，動則",
    "T33n1701_001:0157b10": "不能自攝。十六、求佛教受住，於然燈佛所有",
    "T33n1701_001:0157b11": "法得菩提不等，離十二無教授障，欲入初地",
    "T33n1701_001:0157b12": "須佛教授，故約遇佛，得無所得而證道矣。十",
    "T33n1701_001:0157b13": "七、證道住，人身長大等，攝種性智證，遍行真",
    "T33n1701_001:0157b14": "如，成法報身，故長大矣。十八、上求佛地住，於",
    "T33n1701_001:0157b15": "中復有六種具足：一、國土淨具足，我當莊嚴",
    "T33n1701_001:0157b16": "佛土等，此教二地已上諸大菩薩；二、無上見",
    "T33n1701_001:0157b17": "智淨具足，有肉眼不等，此下皆唯佛果，故云",
    "T33n1701_001:0157b18": "無上，無上之言貫通下四；三、福自在具足，若",
    "T33n1701_001:0157b19": "人滿三千界七寶等；四、身具足，佛可以具足",
    "T33n1701_001:0157b20": "色身等；五、語具足，汝勿謂如來說法等；六、心",
    "T33n1701_001:0157b21": "具足，佛得阿耨菩提為無所得耶？乃至應作",
    "T33n1701_001:0157b22": "如是觀。又，十八住略為八種，亦得滿足：一、攝",
    "T33n1701_001:0157b23": "住處，二、波羅蜜淨住處，一、二次配，三、欲住處，",
    "T33n1701_001:0157b24": "攝三及四，四、離障礙住處，即前十二障也。從",
    "T33n1701_001:0157b25": "五至十六，五、淨心住處，六、究竟住處，上二次",
    "T33n1701_001:0157b26": "配十七、十八，七、廣大住處，八、甚深住處，上二",
    "T33n1701_001:0157b27": "各攝十八住處，一一住中皆深皆廣。十八住",
    "T33n1701_001:0157b28": "文配位地者，第一、十住，第二、十行中前六，三、",
    "T33n1701_001:0157b29": "第七行，四、後三行，五至十四如次配十迴向，",
    "T33n1701_001:0157c01": "十五、煖頂，十六、忍世第一，十七、初地，十八、",
    "T33n1701_001:0157c02": "從二地乃至佛地。第二、依天親問答斷疑以",
    "T33n1701_001:0157c03": "科釋，總分四段。△初、善現申請，二：初、整儀讚",
    "T33n1701_001:0157c04": "佛。",
    "T33n1701_001:0157c05": "時長老須菩提在大眾中，即從座起，偏袒右",
    "T33n1701_001:0157c06": "肩，右膝著地，合掌恭敬而白佛言：「希有，世尊！",
    "T33n1701_001:0157c07": "如來善護念諸菩薩、善付囑諸菩薩。」長老",
    "T33n1701_001:0157c08": "者，德長年老。唐譯云「具壽」，壽即是命。魏譯云",
    "T33n1701_001:0157c09": "「慧命」，以慧為命。須菩提，有三義譯，謂：善吉、善",
    "T33n1701_001:0157c10": "現、空生。生時室空，解空之善瑞現矣，相師占",
    "T33n1701_001:0157c11": "云：「唯善，唯吉。」從座起下，皆整理威儀，修敬之",
    "T33n1701_001:0157c12": "相。希有者，世所無故。如來者，從如而來。論",
    "T33n1701_001:0157c13": "云：「善護念者，依根熟菩薩說，謂與智慧力令",
    "T33n1701_001:0157c14": "成就佛法、與教化力令攝受眾生。善付囑者，",
    "T33n1701_001:0157c15": "依根未熟菩薩說，懼其退失。」付，授智者。付者，",
    "T33n1701_001:0157c16": "將小付大；囑者，囑大化小。菩提薩埵，此云覺",
    "T33n1701_001:0157c17": "有情，三釋：一、約境，所求所度；二、約心，有覺悟",
    "T33n1701_001:0157c18": "之智，餘情慮之識；三、約能所，所求能求。三皆",
    "T33n1701_001:0157c19": "如次配覺及有情。二、正發問端。",
    "T33n1701_001:0157c20": "「世尊！善男子、善女人發阿耨多羅三藐三菩",
    "T33n1701_001:0157c21": "提心，應云何住？云何降伏其心？」典分二：初、",
    "T33n1701_001:0157c22": "釋當機。《華嚴》云：「忘失菩提心修諸善業，魔所",
    "T33n1701_001:0157c23": "攝持。」阿耨多羅三藐三菩提，此云無上正遍",
    "T33n1701_001:0157c24": "正覺，謂正智遍智覺，知真俗不偏不邪。二、釋",
    "T33n1701_001:0157c25": "正問。魏譯云「應云何住？云何修行？云何降伏",
    "T33n1701_001:0157c26": "其心？」意云：若人發菩提心已，住何境界？修何",
    "T33n1701_001:0157c27": "行業？妄心若起，云何降伏？故佛令安住四心、",
    "T33n1701_001:0157c28": "修六度行，於中降心，不令著相。秦譯略修行",
    "T33n1701_001:0157c29": "者，意云：住道降心即是修行，謂四心、六度皆",
    "T33n1701_001:0158a01": "名住修降伏故。無著云：「住謂欲願，修行謂相",
    "T33n1701_001:0158a02": "應等持，降伏謂彼心若散制令還住。」又，十八",
    "T33n1701_001:0158a03": "住中一一皆以住修降伏釋之，故知義雖有",
    "T33n1701_001:0158a04": "三，而行是一。○二、如來讚許。",
    "T33n1701_001:0158a05": "佛言：「善哉，善哉。須菩提！如汝所說，如來善護",
    "T33n1701_001:0158a06": "念諸菩薩、善付囑諸菩薩。汝今諦聽，當為汝",
    "T33n1701_001:0158a07": "說。善男子、善女人發阿耨多羅三藐三菩提",
    "T33n1701_001:0158a08": "心，應如是住，如是降伏其心。」曲分三：一、印",
    "T33n1701_001:0158a09": "讚所讚。重言善哉，讚美之極。護、付能令佛種",
    "T33n1701_001:0158a10": "不斷，是事必然，故印讚言：「如汝所說。」○二、勅",
    "T33n1701_001:0158a11": "聽許說，無以生滅心行聽實相法，《智論》偈云：",
    "T33n1701_001:0158a12": "「聽者端視如渴飲，一心入於語義中，踊躍聞",
    "T33n1701_001:0158a13": "法心悲喜，如是之人可為說。」三、標勸將陳，我",
    "T33n1701_001:0158a14": "當為汝如是如是委細而說。三、善現佇聞。",
    "T33n1701_001:0158a15": "「唯然，世尊！願樂欲聞。」唯者，順從之辭，禮對",
    "T33n1701_001:0158a16": "曰「唯」，野對曰「阿」。《十地經》云：「如渴思冷水，如饑",
    "T33n1701_001:0158a17": "思美食，如病思良藥，如眾蜂依蜜，我等亦如",
    "T33n1701_001:0158a18": "是，願聞甘露法。」△四、如來正說，二：一、正答所",
    "T33n1701_001:0158a19": "問，二：初、舉總標別以牒問。",
    "T33n1701_001:0158a20": "佛告須菩提：「諸菩薩摩訶薩應如是降伏其",
    "T33n1701_001:0158a21": "心。」此以降伏為總，住修為別也。謂住修之",
    "T33n1701_001:0158a22": "中皆有降伏，經意在此，故唯標降伏。有科此",
    "T33n1701_001:0158a23": "所標，云舉後攝初者，乃令經文極不穩暢、理",
    "T33n1701_001:0158a24": "例顛倒。自古言教秪有以初攝後，未聞以後",
    "T33n1701_001:0158a25": "攝初，況詳經文無別答降伏之處，則知降伏",
    "T33n1701_001:0158a26": "在住修中。皆令離相是答降伏問也，不別答",
    "T33n1701_001:0158a27": "者，此經宗於離相，離相正是降心，本意欲明",
    "T33n1701_001:0158a28": "降心須約住修而顯，住修、降心本不相離，故",
    "T33n1701_001:0158a29": "無著十八住皆有住修降心。△二、約別顯總以",
    "T33n1701_001:0158b01": "答問，二：一、答安住降心問，四：初、廣大心。",
    "T33n1701_001:0158b02": "「所有一切眾生之類，若卵生、若胎生、若濕生",
    "T33n1701_001:0158b03": "若化生，若有色、若無色，若有想、若無想、若非",
    "T33n1701_001:0158b04": "有想非無想。」文二：初句標三界普度故；「若",
    "T33n1701_001:0158b05": "卵」下，二、列，三：一、受生差別。天、獄化生，鬼通胎、",
    "T33n1701_001:0158b06": "化，人、畜各四，諸餘微細，水、陸、地、空不可具分",
    "T33n1701_001:0158b07": "品類。卵劣在初者，二釋：一、約境，具緣多者為",
    "T33n1701_001:0158b08": "首；二、約心，從本至末為次。二、依止差別，有色",
    "T33n1701_001:0158b09": "四禪、無色四空。三、境界差別，《功德施》云「有想",
    "T33n1701_001:0158b10": "則空、識二處，無想則無所有處，非等則有頂。」",
    "T33n1701_001:0158b11": "○○二、第一心。",
    "T33n1701_001:0158b12": "「我皆令入無餘涅槃而滅度之。」即無住處",
    "T33n1701_001:0158b13": "涅槃，不共二乘，故云第一。無著云：「何故願此？",
    "T33n1701_001:0158b14": "不可得義生所攝故。」又云：「卵、濕、無想、有頂則",
    "T33n1701_001:0158b15": "不能。」云何普入？有三因緣：一、難處生者待時",
    "T33n1701_001:0158b16": "故，二、非難處生，未成熟者成熟之故，三、已成",
    "T33n1701_001:0158b17": "熟者解脫之故。○○三、常心。",
    "T33n1701_001:0158b18": "「如是滅度無量無數無邊眾生，實無眾生得",
    "T33n1701_001:0158b19": "滅度者。」一、性空故；二、同體故，論云：「自身滅",
    "T33n1701_001:0158b20": "度無異眾生。」三、本寂故；四、無念故；五、法界故。",
    "T33n1701_001:0158b21": "四、不倒心。",
    "T33n1701_001:0158b22": "「何以故？須菩提！若菩薩有我相、人相、眾生相、",
    "T33n1701_001:0158b23": "壽者相，即非菩薩。」論云：「遠離依止身見、眾",
    "T33n1701_001:0158b24": "生等相故。」無著云：「已斷我見，得自行平等相",
    "T33n1701_001:0158b25": "故，信解自他平等，顯示降伏心中攝散時，眾",
    "T33n1701_001:0158b26": "生想亦不轉，如彼爾炎。」△二、答修行降心問，",
    "T33n1701_001:0158b27": "五：○初、總標。",
    "T33n1701_001:0158b28": "「復次，須菩提！菩薩於法應無所住行於布施。」",
    "T33n1701_001:0158b29": "於法者，統標諸法。「應無」下，正明修行。問：菩",
    "T33n1701_001:0158c01": "薩萬行，何唯說一？答：萬行不出六度，六度總",
    "T33n1701_001:0158c02": "名布施。故偈云「檀義攝於六，資生無畏法，此",
    "T33n1701_001:0158c03": "中一二三，是名修行住。」無著云：「若無精進，疲",
    "T33n1701_001:0158c04": "倦故不能說法；若無禪定，即貪信敬、利養，染",
    "T33n1701_001:0158c05": "心說法；若無智慧，便顛倒說法。」二、別釋。",
    "T33n1701_001:0158c06": "「所謂：不住色布施，不住聲、香、味、觸、法布施。」",
    "T33n1701_001:0158c07": "本論但指三事，謂：自身、報恩、果報。偈云「自身",
    "T33n1701_001:0158c08": "及報恩，果報斯不著，護存己不施，防求於異",
    "T33n1701_001:0158c09": "事。」三、總結。",
    "T33n1701_001:0158c10": "「須菩提！菩薩應如是布施，不住於相。」前但指",
    "T33n1701_001:0158c11": "三事，今則心境空有，微細盡袪。故偈云「遠離",
    "T33n1701_001:0158c12": "取相心。」論云「不見施物、受者、施者。」無著云：「不",
    "T33n1701_001:0158c13": "住相想。」有人將此結文為答降伏問，非也。前",
    "T33n1701_001:0158c14": "標、次釋、次結皆云無住，都是修行中降伏之",
    "T33n1701_001:0158c15": "義，何忽偏判配結之文為答別問？○四、顯益。",
    "T33n1701_001:0158c16": "「何以故？若菩薩不住相布施，其福德不可思",
    "T33n1701_001:0158c17": "量。須菩提！於意云何？東方虛空可思量不？」「不",
    "T33n1701_001:0158c18": "也。世尊！」「須菩提！南、西、北方、四維、上、下虛空可",
    "T33n1701_001:0158c19": "思量不？」「不也。世尊！」「須菩提！菩薩無住相布施，",
    "T33n1701_001:0158c20": "福德亦復如是，不可思量。」初句徵者，論云",
    "T33n1701_001:0158c21": "「若離施等相想，云何成就施福？」「若菩薩」下，釋",
    "T33n1701_001:0158c22": "於中，三：初、法說，為疑無福，不可思以斷之。",
    "T33n1701_001:0158c23": "「東方」下，喻說，可知。「菩薩無住相」下，法合。虛空",
    "T33n1701_001:0158c24": "者，無者，云猶如虛空，有三因緣：一、遍一切處，",
    "T33n1701_001:0158c25": "謂住不住相中福生故；二、寬廣，高大殊勝故；",
    "T33n1701_001:0158c26": "三、無盡，究竟不窮故。五、結勸。",
    "T33n1701_001:0158c27": "「須菩提！菩薩但應如所教住。」二、躡跡斷疑。",
    "T33n1701_001:0158c28": "論云「自此已下示現斷生疑心。」於中，文分二",
    "T33n1701_001:0158c29": "十七段：一、斷求佛行施住相疑。疑云：為求佛",
    "T33n1701_001:0159a01": "果行施，即是住所求佛相，云何無住？又，不住",
    "T33n1701_001:0159a02": "相為因，豈感色相之果？因果不類，故斷之。文",
    "T33n1701_001:0159a03": "四：初、舉疑因以問。",
    "T33n1701_001:0159a04": "「須菩提！於意云何？可以身相見如來不？」本",
    "T33n1701_001:0159a05": "秪因以相為佛，故對前不住相起疑；佛舉疑",
    "T33n1701_001:0159a06": "起之因，問答欲令除斷。○二、防相得以酬。",
    "T33n1701_001:0159a07": "「不也。世尊！不可以身相得見如來。」遮防疑",
    "T33n1701_001:0159a08": "者欲以相求，令得見佛，故答云「不可以相得",
    "T33n1701_001:0159a09": "見。」論云「為防彼相成就得如來身。」三、釋體異",
    "T33n1701_001:0159a10": "有為。",
    "T33n1701_001:0159a11": "「何以故？如來所說身相即非身相。」相是有",
    "T33n1701_001:0159a12": "為，生住異滅；佛體異此，故非身相。偈云「三相",
    "T33n1701_001:0159a13": "異體故者，佛體異於有為三相也。」住、異二相",
    "T33n1701_001:0159a14": "同是現在，故合為一，若細分即四，故唯識云：",
    "T33n1701_001:0159a15": "「生，表此法先非有；滅，表此法後是無；異，表此",
    "T33n1701_001:0159a16": "法非凝然；住，表此法暫有用。」四、印佛身無相。",
    "T33n1701_001:0159a17": "佛告須菩提：「凡所有相皆是虛妄，若見諸",
    "T33n1701_001:0159a18": "相非相即見如來。」非但佛身無相，但是一切",
    "T33n1701_001:0159a19": "凡聖依正、有為之相盡是虛妄，以從妄念所",
    "T33n1701_001:0159a20": "變現故。妄念本空，所變何實？故《起信》云「一切",
    "T33n1701_001:0159a21": "境界唯依妄念而有差別，若離心念，即無一",
    "T33n1701_001:0159a22": "切境界之相。若見諸相等者，遮離色觀空",
    "T33n1701_001:0159a23": "也。」恐聞相是虛妄，又別求無相佛身，故云",
    "T33n1701_001:0159a24": "「相即非相便是如來」，不唯佛化身相是如來，",
    "T33n1701_001:0159a25": "所見一切相相皆無相即如來也。故《起信》云",
    "T33n1701_001:0159a26": "「所言覺義者，謂心體離念。離念相者等虛",
    "T33n1701_001:0159a27": "空界，即是如來平等法身。」肇云：「行合解通",
    "T33n1701_001:0159a28": "則為見佛。」偈云「離彼是如來者，離彼三相",
    "T33n1701_001:0159a29": "是法身如來也。」無著則於色身但離遍計，不",
    "T33n1701_001:0159b01": "執色相即真色身，故彼論云「此為顯示如來",
    "T33n1701_001:0159b02": "色身。」又，此當第三欲得色身住處。二、斷因果",
    "T33n1701_001:0159b03": "俱深無信疑，論云「無住行施因深也，無相見",
    "T33n1701_001:0159b04": "佛果深也，未來惡世必不生信，空說何益？」斷",
    "T33n1701_001:0159b05": "之文四：初約無信以呈疑。",
    "T33n1701_001:0159b06": "須菩提白佛言：「世尊！頗有眾生得聞如是言",
    "T33n1701_001:0159b07": "說章句生實信不？」魏云「頗有眾生於未來",
    "T33n1701_001:0159b08": "世云云」，今略此句者，影在後五百歲也。句詮",
    "T33n1701_001:0159b09": "差別，章者解句。實信者，《大品》云：「於一切法不",
    "T33n1701_001:0159b10": "信，是信般若。」二、呵疑詞以顯信。",
    "T33n1701_001:0159b11": "佛告須菩提：「莫作是說，如來滅後後五百歲，",
    "T33n1701_001:0159b12": "有持戒修福者於此章句能生信心，以此為",
    "T33n1701_001:0159b13": "實。」後五百歲者，《大集》云「初五百歲解脫牢",
    "T33n1701_001:0159b14": "固，第二五百歲禪定牢固，三、多聞，四、塔寺，五、",
    "T33n1701_001:0159b15": "鬪諍，皆如初二句例。」本疑惡世無信，故舉惡",
    "T33n1701_001:0159b16": "世以斷疑。持戒修福者，戒定也。以此為實者，",
    "T33n1701_001:0159b17": "正解無倒。無著云：「增上戒等三學顯示修行",
    "T33n1701_001:0159b18": "少欲等功德，戒出三塗、定出六欲、慧出三界。」",
    "T33n1701_001:0159b19": "三、明能信之所以，二：初、明歷事善友，積集信",
    "T33n1701_001:0159b20": "因。",
    "T33n1701_001:0159b21": "「當知：是人不於一佛、二佛、三、四、五佛而種善",
    "T33n1701_001:0159b22": "根，已於無量千萬佛所種諸善根，聞是章句",
    "T33n1701_001:0159b23": "乃至一念生淨信者。」無著云：「顯示集因於",
    "T33n1701_001:0159b24": "多佛所，明久事善友則緣勝也；種諸善根，明",
    "T33n1701_001:0159b25": "久伏三毒則因勝也。」二、明善友所攝成就信",
    "T33n1701_001:0159b26": "德，二：初、明攝受得福，顯福德門。",
    "T33n1701_001:0159b27": "「須菩提！如來悉知悉見是諸眾生，得如是無",
    "T33n1701_001:0159b28": "量福德。」無著云：「謂於一切行住所作中知",
    "T33n1701_001:0159b29": "其心，四蘊見其依止色身故。」此等顯示善友",
    "T33n1701_001:0159c01": "所攝。論云：「若不說見，或謂如來以比智知；若",
    "T33n1701_001:0159c02": "不說知，或謂如來以肉眼見。故須二語。」得福",
    "T33n1701_001:0159c03": "德者，魏云「生如是福德，取如是福德。」論云「生",
    "T33n1701_001:0159c04": "者能生因，取者熏修自體果義。」無著云：「生者，",
    "T33n1701_001:0159c05": "福正起時現行。取者，即彼滅時攝持種子。此",
    "T33n1701_001:0159c06": "云得者，生、取二義不離於得，得之一字，生、取",
    "T33n1701_001:0159c07": "俱攝。」二、明攝受所以，顯智慧門。由無二執故",
    "T33n1701_001:0159c08": "得攝受。△文二：初、正明已斷麁執。",
    "T33n1701_001:0159c09": "「何以故？是諸眾生無復我相、人相、眾生相、壽",
    "T33n1701_001:0159c10": "者相，無法相，亦無非法相。」初徵信者，以何",
    "T33n1701_001:0159c11": "義故得如來悉知悉見？後釋二：一、無我執。執",
    "T33n1701_001:0159c12": "取自體為我；計我展轉趣於餘趣為人；計我",
    "T33n1701_001:0159c13": "盛衰苦樂種種變異相續為眾生；計我一報",
    "T33n1701_001:0159c14": "命根不斷而住為壽者。二、無法執。論云：「無法",
    "T33n1701_001:0159c15": "相者，能取所取一切法無。亦無非法相者，無",
    "T33n1701_001:0159c16": "我真空實有。」然離二執正是得佛知見，成就",
    "T33n1701_001:0159c17": "淨信之本、善根福德却是相兼，故論云：「有智",
    "T33n1701_001:0159c18": "慧便足。何故復說持戒功德？為示現實相差",
    "T33n1701_001:0159c19": "別義故，亦有持戒功德依信心恭敬能生實",
    "T33n1701_001:0159c20": "相故。不但說般若二因，顯未除細執。」",
    "T33n1701_001:0159c21": "「何以故？是諸眾生若心取相，則為著我、人、眾",
    "T33n1701_001:0159c22": "生、壽者。若取法相，即著我、人、眾生、壽者。何以",
    "T33n1701_001:0159c23": "故？若取非法相，即著我、人、眾生、壽者。」「若心",
    "T33n1701_001:0159c24": "取」下，總明二相，總解取法非法，盡名相也，亦",
    "T33n1701_001:0159c25": "是建立取相，則我等相便生，立義宗也。「若取",
    "T33n1701_001:0159c26": "法」下，別明二相，論云「但有無明使無現行麁",
    "T33n1701_001:0159c27": "煩惱，示無我見故。」無著云：「但取法及非法相",
    "T33n1701_001:0159c28": "轉非我等想，以我等想及依止不轉中有徵",
    "T33n1701_001:0159c29": "者，取法但為法相，何故便著我等？」釋云：「取非",
    "T33n1701_001:0160a01": "法亦著我等，何況取法？」以後釋前也。四、示中",
    "T33n1701_001:0160a02": "道之玄門。",
    "T33n1701_001:0160a03": "「是故，不應取法、不應取非法。以是義故，如來",
    "T33n1701_001:0160a04": "常說汝等比丘知我說法如筏喻者，法尚應",
    "T33n1701_001:0160a05": "捨，何況非法？」初正結歸中，後引說以證筏喻",
    "T33n1701_001:0160a06": "者，假言顯義，不應如言執義。不執即為不取，",
    "T33n1701_001:0160a07": "非全棄也。偈云「彼不住隨順，於法中證智。」論",
    "T33n1701_001:0160a08": "釋云「不住者得證智，捨教如到彼岸；隨順者，",
    "T33n1701_001:0160a09": "隨順彼證智之教法，如未到岸。」無著云：「法尚",
    "T33n1701_001:0160a10": "應捨者，實相生故；何況非法者，理不應故。」三",
    "T33n1701_001:0160a11": "斷無相，云何得說疑？論云：「向說不可以相見",
    "T33n1701_001:0160a12": "佛，佛非有為，云何釋迦得阿耨菩提？云何說",
    "T33n1701_001:0160a13": "法？」斷之文二：初、問答斷疑，四：初、舉疑因以問。",
    "T33n1701_001:0160a14": "「須菩提！於意云何？如來得阿耨多羅三藐三",
    "T33n1701_001:0160a15": "菩提耶？如來有所說法耶？」佛問得不，意顯",
    "T33n1701_001:0160a16": "不得。故無著云：「顯示翻於正覺取故。」二、順實",
    "T33n1701_001:0160a17": "理以酬。",
    "T33n1701_001:0160a18": "須菩提言：「如我解佛所說義，無有定法名阿",
    "T33n1701_001:0160a19": "耨多羅三藐三菩提，亦無有定法如來可說。」",
    "T33n1701_001:0160a20": "偈云「應化非真佛，亦非說法者。」三、釋無定",
    "T33n1701_001:0160a21": "法之言。",
    "T33n1701_001:0160a22": "「何以故？如來所說法皆不可取、不可說，非法、",
    "T33n1701_001:0160a23": "非非法。」無著云：「不可取者，謂正聞時；不可",
    "T33n1701_001:0160a24": "說者，謂正說時。非法者，分別性故；非非法者，",
    "T33n1701_001:0160a25": "法無我理故。」論云：「彼法非法、非非法，依真如",
    "T33n1701_001:0160a26": "義說。非法者，一切法無體相故；非非法者，彼",
    "T33n1701_001:0160a27": "真如無我實相有故。何故唯言說、不言證？有",
    "T33n1701_001:0160a28": "言說者，即成證義故；若不證者，則不能說。」",
    "T33n1701_001:0160a29": "四、釋無取說之所以。",
    "T33n1701_001:0160b01": "「所以者何？一切賢聖皆以無為法而有差別。」",
    "T33n1701_001:0160b02": "魏云「一切聖人皆以無為法得名。」論意云：",
    "T33n1701_001:0160b03": "聖人但依真如清淨得名，非別得法，故無取。",
    "T33n1701_001:0160b04": "說而有差別者，論云「真如具足清淨分清淨。」",
    "T33n1701_001:0160b05": "無著云：「無為者，無分別義故，是故菩薩有學",
    "T33n1701_001:0160b06": "得名，如來無學得名。初無為者，折伏散亂時",
    "T33n1701_001:0160b07": "顯了故；後無為者，唯第一義者無上覺故。三",
    "T33n1701_001:0160b08": "乘賢聖皆修證無為，故通說為差別。」二、校量",
    "T33n1701_001:0160b09": "顯勝，四：初、舉劣福以問。",
    "T33n1701_001:0160b10": "「須菩提！於意云何？若人滿三千大千世界七",
    "T33n1701_001:0160b11": "寶以用布施，是人所得福德寧為多不？」《俱",
    "T33n1701_001:0160b12": "舍》偈云「四大洲日月，蘇迷盧欲天，梵世各一",
    "T33n1701_001:0160b13": "千，名一小千界。此小千千倍，說名一中千，此",
    "T33n1701_001:0160b14": "千倍大千，皆同一成壞。」七寶者，金、銀、瑠璃、珊",
    "T33n1701_001:0160b15": "瑚、碼碯、赤真珠、頗梨。二、釋福多以酬。",
    "T33n1701_001:0160b16": "須菩提言：「甚多。世尊！何以故？是福德即非福",
    "T33n1701_001:0160b17": "德性，是故如來說福德多。」無著云：「是福德",
    "T33n1701_001:0160b18": "者標牒，即非者約勝義空，是故者約世俗有。」",
    "T33n1701_001:0160b19": "三、判經福超過。",
    "T33n1701_001:0160b20": "「若復有人於此經中受持乃至四句偈等，為",
    "T33n1701_001:0160b21": "他人說，其福勝彼。」偈云「受持法及說，不空",
    "T33n1701_001:0160b22": "於福德，福不趣菩提，二能趣菩提。」四句者，",
    "T33n1701_001:0160b23": "但於四句詮義究竟即成四句偈，如「凡所有",
    "T33n1701_001:0160b24": "相皆是虛妄，若見諸相非相即見如來」，此最",
    "T33n1701_001:0160b25": "妙也。然但義見四句，持說即趣菩提，文或增",
    "T33n1701_001:0160b26": "減，不必唯四；義若闕者，則互成謗。四、釋超過",
    "T33n1701_001:0160b27": "所以，二：初、正釋。",
    "T33n1701_001:0160b28": "「何以故？須菩提！一切諸佛及諸佛阿耨多羅",
    "T33n1701_001:0160b29": "三藐三菩提法皆從此經出。」諸佛菩提法",
    "T33n1701_001:0160c01": "者，論云「名為法身。於彼法身，此二能作了因。」",
    "T33n1701_001:0160c02": "一切諸佛者，即報化身，論云「於此能為生因。」",
    "T33n1701_001:0160c03": "二、轉釋。",
    "T33n1701_001:0160c04": "「須菩提！所謂佛法者，即非佛法。」第一義中，",
    "T33n1701_001:0160c05": "無有佛法從經出也。四、斷聲聞得果是取疑，",
    "T33n1701_001:0160c06": "論云「向說聖人無為法不可取說，云何聲聞",
    "T33n1701_001:0160c07": "各取自果，如證而說？」斷之文四：初、入流果。",
    "T33n1701_001:0160c08": "「須菩提！於意云何？須陀洹能作是念：『我得須",
    "T33n1701_001:0160c09": "陀洹果』不？」須菩提言：「不也。世尊！何以故？須陀",
    "T33n1701_001:0160c10": "洹名為入流而無所入，不入色、聲、香、味、觸、法，",
    "T33n1701_001:0160c11": "是名須陀洹。」須陀洹，此云入流，入聖人流",
    "T33n1701_001:0160c12": "故；亦云預流，預聖人流故。秪由不入六塵名",
    "T33n1701_001:0160c13": "入聖流，不是別有所入，故論云「聖人得果，不",
    "T33n1701_001:0160c14": "取一法、不取六塵境界，故名逆流。乃至羅漢",
    "T33n1701_001:0160c15": "不取一法，以是義故，名阿羅漢。然非不取無",
    "T33n1701_001:0160c16": "為自果，但於證時離取我等煩惱，是故無如",
    "T33n1701_001:0160c17": "是心：『我能得果。』若起如是心：『我能得果』，即為",
    "T33n1701_001:0160c18": "著我等故。」知得果是不取義，何得疑云是取？",
    "T33n1701_001:0160c19": "二、一來果。",
    "T33n1701_001:0160c20": "「須菩提！於意云何？斯陀含能作是念：『我得斯",
    "T33n1701_001:0160c21": "陀含果』不？」須菩提言：「不也。世尊！何以故？斯陀",
    "T33n1701_001:0160c22": "含名一往來而實無往來，是名斯陀含。」斯",
    "T33n1701_001:0160c23": "陀含，此云一來，斷欲界六品修惑，從此命終，",
    "T33n1701_001:0160c24": "一往天上、一來人間，便得阿羅漢果，故名一",
    "T33n1701_001:0160c25": "來。而實無來者，已悟無我，誰能往來？三、不來",
    "T33n1701_001:0160c26": "果。",
    "T33n1701_001:0160c27": "「須菩提！於意云何？阿那含能作是念：『我得阿",
    "T33n1701_001:0160c28": "那含果』不？」須菩提言：「不也。世尊！何以故？阿那",
    "T33n1701_001:0160c29": "含名為不來而實無不來，是故名阿那含。」",
    "T33n1701_001:0161a01": "阿那含，此云不來，亦云不還，斷欲界九品修",
    "T33n1701_001:0161a02": "惑盡，命終一往天上，更不還來下界，故云不",
    "T33n1701_001:0161a03": "來。而實無不來，義同前釋。四、不生果。阿羅",
    "T33n1701_001:0161a04": "漢，此釋有三：一、無賊，三界見修，煩惱盡故；二、",
    "T33n1701_001:0161a05": "不生，不受後有故；三、應供，應受人天廣大供",
    "T33n1701_001:0161a06": "養故。文三：初、舉所得以問。",
    "T33n1701_001:0161a07": "「須菩提！於意云何？阿羅漢能作是念：『我得阿",
    "T33n1701_001:0161a08": "羅漢道』不？」二、明無取以答。",
    "T33n1701_001:0161a09": "須菩提言：「不也。世尊！何以故？實無有法名阿",
    "T33n1701_001:0161a10": "羅漢。世尊！若阿羅漢作是念：『我得阿羅漢道。』",
    "T33n1701_001:0161a11": "即為著我、人、眾生、壽者。」三、引已證令信，三：",
    "T33n1701_001:0161a12": "初、明佛先印。",
    "T33n1701_001:0161a13": "「世尊！佛說我得無諍三昧，人中最為第一，是",
    "T33n1701_001:0161a14": "第一離欲阿羅漢。」無諍者，不惱眾生，能令",
    "T33n1701_001:0161a15": "眾生不起煩惱，故佛讚之。十弟子中，善現第",
    "T33n1701_001:0161a16": "一。離欲者，三界煩惱但有貪心，盡名為欲，非",
    "T33n1701_001:0161a17": "唯欲界。二、彰已不取。",
    "T33n1701_001:0161a18": "「我不作是念：『我是離欲阿羅漢。』」三、却釋佛",
    "T33n1701_001:0161a19": "意。",
    "T33n1701_001:0161a20": "「世尊！我若作是念：『我得阿羅漢道。』世尊則不",
    "T33n1701_001:0161a21": "說須菩提是樂阿蘭那行者；以須菩提實無",
    "T33n1701_001:0161a22": "所行，而名須菩提是樂阿蘭那行。」論云「離",
    "T33n1701_001:0161a23": "二種障：一、煩惱障，得阿羅漢故離；二、三昧障，",
    "T33n1701_001:0161a24": "得無諍故離，故無所行。」阿蘭那者，此云寂靜。",
    "T33n1701_001:0161a25": "五、斷釋迦然燈取說疑。論云「釋迦昔於然燈",
    "T33n1701_001:0161a26": "佛所受法，彼佛為此佛說法，云何言不可取、",
    "T33n1701_001:0161a27": "不可說？」",
    "T33n1701_001:0161a28": "佛告須菩提：「於意云何？如來昔在然燈佛所，",
    "T33n1701_001:0161a29": "於法有所得不？」「不也。世尊！如來在然燈佛所，",
    "T33n1701_001:0161b01": "於法實無所得。」於法實無所得者，然燈佛",
    "T33n1701_001:0161b02": "說，說是語言；釋迦所聞，唯聞語言。語言非實，",
    "T33n1701_001:0161b03": "智證法故。論云「釋迦於然燈所，言語所說不",
    "T33n1701_001:0161b04": "取證法，以是義故，顯彼證智不可說、不可取。」",
    "T33n1701_001:0161b05": "六、斷嚴土違於不取疑。論云「若法不可取，云",
    "T33n1701_001:0161b06": "何諸菩薩取莊嚴淨土？云何自受法王身？」斷",
    "T33n1701_001:0161b07": "之文三：初、舉取相莊嚴問。",
    "T33n1701_001:0161b08": "「須菩提！於意云何？菩薩莊嚴佛土不？」佛意",
    "T33n1701_001:0161b09": "欲明法性真土，故問：「取形相莊嚴土不？」二、釋",
    "T33n1701_001:0161b10": "離相莊嚴答。",
    "T33n1701_001:0161b11": "「不也。世尊！何以故？莊嚴佛土者，即非莊嚴，是",
    "T33n1701_001:0161b12": "名莊嚴。」偈云「智習唯識通，如是取淨土，非",
    "T33n1701_001:0161b13": "形第一體，非嚴莊嚴意。」論釋云「諸佛無有莊",
    "T33n1701_001:0161b14": "嚴國土事，唯真實智慧，習識通達故。」不可取",
    "T33n1701_001:0161b15": "莊嚴有二：一、形相，二、第一義相。非嚴者，無形",
    "T33n1701_001:0161b16": "相故；莊嚴意者，即是第一莊嚴，以一切功德",
    "T33n1701_001:0161b17": "成就莊嚴故。三、依淨心莊嚴勸。",
    "T33n1701_001:0161b18": "「是故，須菩提！諸菩薩摩訶薩應如是生清淨",
    "T33n1701_001:0161b19": "心，不應住色生心，不應住聲、香、味、觸、法生心，",
    "T33n1701_001:0161b20": "應無所住而生其心。」論云「若人分別佛土，",
    "T33n1701_001:0161b21": "是有為形相。而言我成就者，彼住於色等境",
    "T33n1701_001:0161b22": "中。為遮此故，故云應如是生清淨心，不應住",
    "T33n1701_001:0161b23": "色等也。而生其心者，則是正智，此是真心。若",
    "T33n1701_001:0161b24": "都無心，便同空見。」七、斷受得報身有取疑。疑",
    "T33n1701_001:0161b25": "意如前。斷之文二：初、問答斷疑。",
    "T33n1701_001:0161b26": "「須菩提！譬如有人身如須彌山王。於意云何？",
    "T33n1701_001:0161b27": "是身為大不？」須菩提言：「甚大。世尊！何以故？佛",
    "T33n1701_001:0161b28": "說非身，是名大身。」論云「如須彌山王，勢力",
    "T33n1701_001:0161b29": "高遠故名為大，而不取我是山王，以無分別",
    "T33n1701_001:0161c01": "故；報佛亦如是，以得無上法王體故名大，而",
    "T33n1701_001:0161c02": "不取我是法王，以無分別故。」故偈云「如山王",
    "T33n1701_001:0161c03": "無取，受報亦復然。」非身名身者，非有漏有為",
    "T33n1701_001:0161c04": "身，是無漏無為身，故偈云「遠離於諸漏，及",
    "T33n1701_001:0161c05": "有為法故。」論云「若如是即無有物，若如是即",
    "T33n1701_001:0161c06": "名有物，以唯有清淨身故、以遠離有為法故，",
    "T33n1701_001:0161c07": "以是義故，實有我體，以不依他緣住故。」二、校",
    "T33n1701_001:0161c08": "量顯勝二：一、約外財挍量廣顯經勝，二：一、校",
    "T33n1701_001:0161c09": "量勝劣，三：初、約多河以辨沙。",
    "T33n1701_001:0161c10": "「須菩提！如恒河中所有沙數，如是沙等恒河。",
    "T33n1701_001:0161c11": "於意云何？是諸恒河沙寧為多不？」須菩提言：",
    "T33n1701_001:0161c12": "「甚多。世尊！但諸恒河尚多無數，何況其沙？」",
    "T33n1701_001:0161c13": "恒河者，從阿耨池東面流出，周四十里，沙細",
    "T33n1701_001:0161c14": "如麪，金沙混流。佛多近此說法，故取為喻。二、",
    "T33n1701_001:0161c15": "約多沙以彰福。",
    "T33n1701_001:0161c16": "「須菩提！我今實言告汝：若有善男子、善女人",
    "T33n1701_001:0161c17": "以七寶滿爾所恒沙河數三千大千世界以",
    "T33n1701_001:0161c18": "用布施，得福多不？」須菩提言：「甚多。世尊！」論",
    "T33n1701_001:0161c19": "云「前已說喻，何故復說？」偈云：「說多義差",
    "T33n1701_001:0161c20": "別，亦成勝校量，後福過於前，故重說勝喻。」何",
    "T33n1701_001:0161c21": "故不先說此喻？為漸化眾生令信上妙義故，",
    "T33n1701_001:0161c22": "又前未顯以何等勝功德能得菩提故。三、約",
    "T33n1701_001:0161c23": "多福以顯勝。",
    "T33n1701_001:0161c24": "佛告須菩提：「若善男子、善女人於此經中乃",
    "T33n1701_001:0161c25": "至受持四句偈等，為他人說，而此福德勝前",
    "T33n1701_001:0161c26": "福德。」施感生死，經趣菩提，大意同前。二、釋",
    "T33n1701_001:0161c27": "勝所以，五：一、尊處歎人勝，三：初、明處可敬。",
    "T33n1701_001:0161c28": "「復次，須菩提！隨說是經乃至四句偈等，當知",
    "T33n1701_001:0161c29": "此處一切世間天、人、阿修羅皆應供養如佛",
    "T33n1701_001:0162a01": "塔廟。」《大般若》說：「天帝不在，諸天若來，但見",
    "T33n1701_001:0162a02": "空座，盡皆作禮，供養而去。」窣堵波，此云高顯。",
    "T33n1701_001:0162a03": "塔者，邊國訛語，廟藐也，於塔中安佛形藐。二、",
    "T33n1701_001:0162a04": "顯人獲益。",
    "T33n1701_001:0162a05": "「何況有人盡能受持讀誦？須菩提！當知是人",
    "T33n1701_001:0162a06": "成就最上第一希有之法。」前四句猶勝，況",
    "T33n1701_001:0162a07": "此盡能受持？故最上等也。三、顯處有佛。",
    "T33n1701_001:0162a08": "「若是經典所在之處則為有佛，若尊重弟子。」",
    "T33n1701_001:0162a09": "經顯如來法身，依法則有報化。又，一切賢",
    "T33n1701_001:0162a10": "聖皆以無為得名，經顯無為，必有賢聖尊重",
    "T33n1701_001:0162a11": "弟子。二、約義釋辨名勝。",
    "T33n1701_001:0162a12": "爾時，須菩提白佛言：「世尊！當何名此經？我等",
    "T33n1701_001:0162a13": "云何奉持？」佛告須菩提：「是經名為『金剛般若",
    "T33n1701_001:0162a14": "波羅蜜』，以是名字汝當奉持。所以者何？須菩",
    "T33n1701_001:0162a15": "提！佛說般若波羅蜜，則非般若波羅蜜。」佛",
    "T33n1701_001:0162a16": "立經名約能斷惑，斷惑故勝也。則非般若者，",
    "T33n1701_001:0162a17": "無著云：「對治如言執故。」三、佛無異說勝。",
    "T33n1701_001:0162a18": "「須菩提！於意云何？如來有所說法不？」須菩提",
    "T33n1701_001:0162a19": "白佛言：「世尊！如來無所說。」無所說者，無別、",
    "T33n1701_001:0162a20": "異，增、減之說，但如證而說，既如其說則無所",
    "T33n1701_001:0162a21": "說，三世佛皆然，故云無異說。故論云「無有一",
    "T33n1701_001:0162a22": "法唯獨如來說，餘佛不說。」無著云：「第一義不",
    "T33n1701_001:0162a23": "可說。」四、施福劣塵勝。",
    "T33n1701_001:0162a24": "「須菩提！於意云何？三千大千世界所有微塵",
    "T33n1701_001:0162a25": "是為多不？」須菩提言：「甚多。世尊！」「須菩提！諸微",
    "T33n1701_001:0162a26": "塵，如來說非微塵，是名微塵。如來說世界非",
    "T33n1701_001:0162a27": "世界，是名世界。」論云「寶施福德是煩惱因，",
    "T33n1701_001:0162a28": "以能成就煩惱事故。地塵無記，非煩惱因，故",
    "T33n1701_001:0162a29": "塵勝施劣。」大雲云：「故諸地塵則非貪等煩惱",
    "T33n1701_001:0162b01": "塵，是名無記地塵。」如來說三千界非煩惱染",
    "T33n1701_001:0162b02": "因，界是名地塵。無記界是則界為塵，因塵不",
    "T33n1701_001:0162b03": "生煩惱。施為福因，福生煩惱。五、感果離相勝。",
    "T33n1701_001:0162b04": "「須菩提！於意云何？可以三十二相見如來不？」",
    "T33n1701_001:0162b05": "「不也。世尊！不可以三十二相得見如來。何以",
    "T33n1701_001:0162b06": "故？如來說三十二相即是非相，是名三十二",
    "T33n1701_001:0162b07": "相。」恐施寶者云：「我施求佛，誰言煩惱？」故此",
    "T33n1701_001:0162b08": "經云「可以相為佛不？」論云「持說此法能成菩",
    "T33n1701_001:0162b09": "提，勝彼福德。何以故？彼相於佛，菩提非法身",
    "T33n1701_001:0162b10": "相故。經福能降施福德三十二相，意明經福",
    "T33n1701_001:0162b11": "降施方得色相佛身。若但寶施，即煩惱因。」二、",
    "T33n1701_001:0162b12": "約內財校量倍顯經勝，二：初、校量勝劣。",
    "T33n1701_001:0162b13": "「須菩提！若有善男子、善女人以恒河沙等身",
    "T33n1701_001:0162b14": "命布施，若復有人於此經中乃至受持四句",
    "T33n1701_001:0162b15": "偈等，為他人說，其福甚多。」捨身勝於寶施，",
    "T33n1701_001:0162b16": "持說又勝捨命。二、釋勝所以，五：初、泣歎未聞",
    "T33n1701_001:0162b17": "深法勝。",
    "T33n1701_001:0162b18": "爾時須菩提聞說是經，深解義趣，涕淚悲泣",
    "T33n1701_001:0162b19": "而白佛言：「希有，世尊！佛說如是甚深經典，我",
    "T33n1701_001:0162b20": "從昔來所得慧眼未曾得聞如是之經。」捨",
    "T33n1701_001:0162b21": "身之苦已感人心，何況更聞不及持說？是故",
    "T33n1701_001:0162b22": "悲淚。論云「念彼身苦，尊重法故悲淚。」慧眼，人",
    "T33n1701_001:0162b23": "空也，未聞法空也。二、淨心契實具德勝，二：初、",
    "T33n1701_001:0162b24": "正明。",
    "T33n1701_001:0162b25": "「世尊！若復有人得聞是經，信心清淨則生實",
    "T33n1701_001:0162b26": "相，當知是人成就第一希有功德。」論云「此",
    "T33n1701_001:0162b27": "中有實相，餘者非實相。」二、佛跡。",
    "T33n1701_001:0162b28": "「世尊！是實相者則是非相，是故如來說名實",
    "T33n1701_001:0162b29": "相。」無著云：「為離實相分別想故。」三、信解三",
    "T33n1701_001:0162c01": "空同佛勝，三：初、總標信解。",
    "T33n1701_001:0162c02": "「世尊！我今得聞如是經典，信解受持不足為",
    "T33n1701_001:0162c03": "難，若當來世後五百歲，其有眾生得聞是經，",
    "T33n1701_001:0162c04": "信解受持，是人則為第一希有。」無著云：「未",
    "T33n1701_001:0162c05": "來法滅時尚有菩薩受持，故無我、人等取，云",
    "T33n1701_001:0162c06": "何汝等於正法時遠離修行，不生慚愧？」二、別",
    "T33n1701_001:0162c07": "顯三空。",
    "T33n1701_001:0162c08": "「何以故？此人無我相、人相、眾生相、壽者相。所",
    "T33n1701_001:0162c09": "以者何？我相即是非相，人相、眾生相、壽者相",
    "T33n1701_001:0162c10": "即是非相。何以故？離一切諸相即名諸佛。」",
    "T33n1701_001:0162c11": "無著云：「無我等者，無人取我等。即非相者，無",
    "T33n1701_001:0162c12": "法取。離一切者，顯示諸菩薩隨順學相。諸佛",
    "T33n1701_001:0162c13": "世尊離一切相，是故我等應如是學。」三、如來",
    "T33n1701_001:0162c14": "印定。",
    "T33n1701_001:0162c15": "佛告須菩提：「如是，如是。」四、聞時不動希有",
    "T33n1701_001:0162c16": "勝。",
    "T33n1701_001:0162c17": "「若復有人得聞是經，不驚、不怖、不畏，當知是",
    "T33n1701_001:0162c18": "人甚為希有。」論云「驚者，謂非處生懼。怖者，",
    "T33n1701_001:0162c19": "不能斷疑心故。畏者，一向怖故，其心畢竟墮",
    "T33n1701_001:0162c20": "驚怖故。」五、大因清淨第一勝。",
    "T33n1701_001:0162c21": "「何以故？須菩提！如來說第一波羅蜜，非第一",
    "T33n1701_001:0162c22": "波羅蜜，是名第一波羅蜜。」何以故者，有二：",
    "T33n1701_001:0162c23": "一、躡前不驚等徵，二、都躡前勝以徵。論云「此",
    "T33n1701_001:0162c24": "法門者，名為大因，勝餘修多羅故，名為清淨。」",
    "T33n1701_001:0162c25": "無量諸佛同說故，故彼珍寶、檀等無如是功",
    "T33n1701_001:0162c26": "德，是故彼福德中此福為勝。",
    "T33n1701_001:0162c27": "金剛般若經疏論纂要上"
}