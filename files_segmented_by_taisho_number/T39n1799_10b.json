{
    "T39n1799_10b:0961c02": "folio_10b 首楞嚴義疏注經卷第十之二",
    "T39n1799_10b:0961c04": "長水沙門子󱈜集",
    "T39n1799_10b:0961c05": "二、正明現境，十：一、因所因執，二：一、約其",
    "T39n1799_10b:0961c06": "所解。",
    "T39n1799_10b:0961c07": "「阿難當知，是善男子窮諸行空，於識還元，已",
    "T39n1799_10b:0961c08": "滅生滅，而於寂滅精妙未圓。」行陰雖盡，已",
    "T39n1799_10b:0961c09": "滅生滅，返識循元，未歸寂滅，故云精妙未圓。",
    "T39n1799_10b:0961c10": "以識未破，正在細生滅故。精妙即精真妙明",
    "T39n1799_10b:0961c11": "也。",
    "T39n1799_10b:0961c12": "「能令己身根隔合開，亦與十方諸類通覺，覺",
    "T39n1799_10b:0961c13": "知通㳷能入圓元。」觀中暫爾也。暫於觀中",
    "T39n1799_10b:0961c14": "似開根隔，未全互用也。諸類通覺者，於此觀",
    "T39n1799_10b:0961c15": "中已見十方眾生及與我身同一覺性，互相",
    "T39n1799_10b:0961c16": "融合，無知覺殊，此即能入圓元也。此之境界",
    "T39n1799_10b:0961c17": "全是識影，未為寂滅。故前文云「而於寂滅精",
    "T39n1799_10b:0961c18": "妙未圓。」",
    "T39n1799_10b:0961c19": "「若於所歸立真常因，生勝解者，」正生計也。",
    "T39n1799_10b:0961c20": "於此所入通覺之境認為真常，便立為因，能",
    "T39n1799_10b:0961c21": "生一切，即為所歸究竟之處決定不謬，故云",
    "T39n1799_10b:0961c22": "勝解。二、判屬邪徒。",
    "T39n1799_10b:0961c23": "「是人則墮因所因執，婆毘迦羅所歸冥諦成",
    "T39n1799_10b:0961c24": "其伴侶，迷佛菩提，亡失知見。是名第一立所",
    "T39n1799_10b:0961c25": "得心成所歸果。違遠圓通，背涅槃城，生外道種。」",
    "T39n1799_10b:0961c26": "於所因識陰執為真常，是萬法之因，故云",
    "T39n1799_10b:0961c27": "因所因執。萬法無因，虛妄生滅，今計有因是",
    "T39n1799_10b:0961c28": "真常性，即與外道所執，冥諦是常，能生一切，",
    "T39n1799_10b:0961c29": "無有差別，此即計阿賴耶識未形兆前冥然",
    "T39n1799_10b:0962a01": "之初為冥諦也。迷佛菩提者，菩提云覺，覺",
    "T39n1799_10b:0962a02": "體離念。離念相者，等虛空界無所不遍，法界",
    "T39n1799_10b:0962a03": "一相。今執有法從一因生能所差別，故云迷",
    "T39n1799_10b:0962a04": "也。不如實知，故云亡失知見。所得心即識陰",
    "T39n1799_10b:0962a05": "也，因中為所得，果上為所歸耳。餘文可解。問：",
    "T39n1799_10b:0962a06": "據下七段皆云能非能等，獨有此文為因所",
    "T39n1799_10b:0962a07": "因耶？答：以一切諸法皆從識變，正是所因，以",
    "T39n1799_10b:0962a08": "不了虛妄，執為實同，故同外道。下文直顯當",
    "T39n1799_10b:0962a09": "體虛妄，故云非能等也。二、能非能執，二：一、",
    "T39n1799_10b:0962a10": "約其所計。",
    "T39n1799_10b:0962a11": "「阿難！又善男子窮諸行空，已滅生滅，而於寂",
    "T39n1799_10b:0962a12": "滅精妙未圓。若於所歸覽為自體，盡虛空界",
    "T39n1799_10b:0962a13": "十二類內所有眾生皆我身中一類流出，生",
    "T39n1799_10b:0962a14": "勝解者，」前計雖執識陰為真常因，而未取",
    "T39n1799_10b:0962a15": "為自體。今計即是我之自體，一切眾生皆從",
    "T39n1799_10b:0962a16": "我出，我能生彼，決定不謬也。二、判屬邪徒。",
    "T39n1799_10b:0962a17": "「是人則墮能非能執，摩䤈首羅現無邊身成",
    "T39n1799_10b:0962a18": "其伴侶，迷佛菩提，亡失知見。是名第二立能",
    "T39n1799_10b:0962a19": "為心成能事果。違遠圓通，背涅槃城，生大慢天",
    "T39n1799_10b:0962a20": "我遍圓種。」實非能生執以為能，名能非能。",
    "T39n1799_10b:0962a21": "摩䤈首羅，即大自在天，三目八臂，外道所宗",
    "T39n1799_10b:0962a22": "為能生因也。現無邊身者，以執我能現起無",
    "T39n1799_10b:0962a23": "量眾生也。因既能為，果成能事，因果相稱",
    "T39n1799_10b:0962a24": "也。三、常非常執，二：一、約其所計。",
    "T39n1799_10b:0962a25": "「又善男子窮諸行空，已滅生滅，而於寂滅精",
    "T39n1799_10b:0962a26": "妙未圓。若於所歸有所歸依，自疑身心從彼",
    "T39n1799_10b:0962a27": "流出，十方虛空咸其生起，即於都起所宣流",
    "T39n1799_10b:0962a28": "地作真常身，無生滅解，在生滅中早計常住，",
    "T39n1799_10b:0962a29": "既惑不生，亦迷生滅，安住沈迷，生勝解者，」",
    "T39n1799_10b:0962b01": "所歸即識陰，前覽所歸為自身，今認所歸為",
    "T39n1799_10b:0962b02": "他體，故疑自身及一切法從彼生起。都宣流",
    "T39n1799_10b:0962b03": "地者，即識陰也。妄認為他是真、是常、是無生",
    "T39n1799_10b:0962b04": "滅、惑不生者，本覺常住，不生諸法，迷而不解",
    "T39n1799_10b:0962b05": "也。亦迷生滅者，妄認識陰為真常也。二俱不",
    "T39n1799_10b:0962b06": "識，故曰沈迷。堅執不轉，故云安住。二、判屬",
    "T39n1799_10b:0962b07": "邪徒。",
    "T39n1799_10b:0962b08": "「是人則墮常非常執，計自在天成其伴侶，迷",
    "T39n1799_10b:0962b09": "佛菩提，亡失知見。是名第三立因依心成妄",
    "T39n1799_10b:0962b10": "計果。違遠圓通，背涅槃城，生倒圓種。」於無常",
    "T39n1799_10b:0962b11": "處妄計為常，名常非常執。自在天，即首羅也。",
    "T39n1799_10b:0962b12": "前計他從我生，今執我從他起，故云計自在",
    "T39n1799_10b:0962b13": "也。因依心即識陰也，立為他體，計能生我，故",
    "T39n1799_10b:0962b14": "同外道計彼為常。四、知無知執，二：一、約其",
    "T39n1799_10b:0962b15": "所解。",
    "T39n1799_10b:0962b16": "「又善男子窮諸行空，已滅生滅，而於寂滅精",
    "T39n1799_10b:0962b17": "妙未圓。若於所知知遍圓故，因知立解，十方",
    "T39n1799_10b:0962b18": "草木皆稱有情，與人無異，草木為人，人死還",
    "T39n1799_10b:0962b19": "成十方草樹，無擇遍知生勝解者，」所知即",
    "T39n1799_10b:0962b20": "識陰也，是彼觀行所知境故。識陰能變一切",
    "T39n1799_10b:0962b21": "諸法，名知遍圓。悟此諸法從知變起，以知為",
    "T39n1799_10b:0962b22": "體，故云因知立解。十方草木下即解之行相",
    "T39n1799_10b:0962b23": "也，既此依正皆從知有，何得一知一無知耶？",
    "T39n1799_10b:0962b24": "故無揀擇。一切皆知，自謂決定不謬，故云勝",
    "T39n1799_10b:0962b25": "解。二、判屬邪徒。",
    "T39n1799_10b:0962b26": "「是人則墮知無知執，婆吒、霰尼執一切覺成",
    "T39n1799_10b:0962b27": "其伴侶，迷佛菩提，亡失知見。是名第四計圓",
    "T39n1799_10b:0962b28": "知心成虛謬果。違遠圓通，背涅槃城，生倒知種。」",
    "T39n1799_10b:0962b29": "草木無知而執有知，故云知無知執。婆吒、",
    "T39n1799_10b:0962c01": "霰尼二外道也。《涅槃》云「波私吒及先尼，梵音",
    "T39n1799_10b:0962c02": "小轉，既執一切覺，即草木有命也。」圓知即遍",
    "T39n1799_10b:0962c03": "知也。虛謬果者，斥成妄想，此即不了皆是妄",
    "T39n1799_10b:0962c04": "識所變、妄想凝結，假立無情妄想流動，假名有",
    "T39n1799_10b:0962c05": "情。如前文云「想澄成國土，知覺乃眾生。」以不",
    "T39n1799_10b:0962c06": "善分虛妄識有內分、外分，故成執計。五、生",
    "T39n1799_10b:0962c07": "無生執，二：一、約其所計。",
    "T39n1799_10b:0962c08": "「又善男子窮諸行空，已滅生滅，而於寂滅精",
    "T39n1799_10b:0962c09": "妙未圓。若於圓融根互用中已得隨順，便於",
    "T39n1799_10b:0962c10": "圓化一切發生，求火光明，樂水清淨，愛風周",
    "T39n1799_10b:0962c11": "流，觀塵成就，各各崇事，以此群塵發作本",
    "T39n1799_10b:0962c12": "因，立常住解，」根互用中得隨順者，以於似",
    "T39n1799_10b:0962c13": "觀暫得相應，故云隨順。便於圓化一切發生",
    "T39n1799_10b:0962c14": "者，一切諸法同名變化，故云圓化。皆可修習",
    "T39n1799_10b:0962c15": "能成聖果，故云一切發生。以於一根暫得諸",
    "T39n1799_10b:0962c16": "用，由此例知一切亦爾，皆可於無知見中修",
    "T39n1799_10b:0962c17": "成知見，取常住果，故求火、樂水、愛風、觀塵也。",
    "T39n1799_10b:0962c18": "二、判屬邪徒。",
    "T39n1799_10b:0962c19": "「是人則墮生無生執，諸迦葉波并婆羅門勤",
    "T39n1799_10b:0962c20": "心役身，事火、崇水求出生死成其伴侶，迷佛",
    "T39n1799_10b:0962c21": "菩提，亡失知見。是名第五計著崇事，迷心從",
    "T39n1799_10b:0962c22": "物，立妄求因，求妄冀果。違遠圓通，背涅槃城，生",
    "T39n1799_10b:0962c23": "顛化種。」四大之性實不能生常住之果，執",
    "T39n1799_10b:0962c24": "為能生，故云生無生執。迷心從物者，迷失唯",
    "T39n1799_10b:0962c25": "心所見，而各隨順崇事以求常住，因果俱",
    "T39n1799_10b:0962c26": "妄，故成妄求妄冀也。六、歸無歸執，二：一、約",
    "T39n1799_10b:0962c27": "其所解。",
    "T39n1799_10b:0962c28": "「又善男子窮諸行空，已滅生滅，而於寂滅精",
    "T39n1799_10b:0962c29": "妙未圓。若於圓明計明中虛，非滅群化，以永",
    "T39n1799_10b:0963a01": "滅依為所歸依，生勝解者，」明中虛者，圓明",
    "T39n1799_10b:0963a02": "之理，即所觀識也。已滅生滅，故明中虛。非即",
    "T39n1799_10b:0963a03": "是滅，故云非滅。色、受、想、行攝一切法，名為群",
    "T39n1799_10b:0963a04": "化。永滅依，即明中虛也。此計空為所歸依",
    "T39n1799_10b:0963a05": "處，即涅槃也。二、判屬邪徒。",
    "T39n1799_10b:0963a06": "「是人則墮歸無歸執，無想天中諸舜若多成",
    "T39n1799_10b:0963a07": "其伴侶，迷佛菩提，亡失知見。是名第六圓虛",
    "T39n1799_10b:0963a08": "無心成空亡果。違遠圓通，背涅槃城，生斷滅種。」",
    "T39n1799_10b:0963a09": "此明中虛實非所歸而計於歸，故云歸無",
    "T39n1799_10b:0963a10": "歸執。無想天五百大劫想心不行也。舜若多，",
    "T39n1799_10b:0963a11": "四空處也。圓虛無心，斷滅因也。空亡果，斷滅",
    "T39n1799_10b:0963a12": "果也。七、貪非貪執，二：一、約其所計。",
    "T39n1799_10b:0963a13": "「又善男子窮諸行空，已滅生滅，而於寂滅精",
    "T39n1799_10b:0963a14": "妙未圓。若於圓常固身常住，同于精圓，長",
    "T39n1799_10b:0963a15": "不傾逝，生勝解者，」執識陰以為圓常，欲固",
    "T39n1799_10b:0963a16": "此身亦同識陰，故云同于精圓長不傾逝。",
    "T39n1799_10b:0963a17": "二、判屬邪徒。",
    "T39n1799_10b:0963a18": "「是人則墮貪非貪執，諸阿斯陀求長命者成",
    "T39n1799_10b:0963a19": "其伴侶，迷佛菩提，亡失知見。是名第七執著",
    "T39n1799_10b:0963a20": "命元，立固妄因趣長勞果。違遠圓通，背涅槃城，",
    "T39n1799_10b:0963a21": "生妄延種。」根身虛妄，本是無常，實不可貪",
    "T39n1799_10b:0963a22": "以為長久。今堅貪著，妄執長生，故云貪非貪",
    "T39n1799_10b:0963a23": "執。阿斯陀者云無比，即長壽仙也。長勞果者，",
    "T39n1799_10b:0963a24": "勞即牢固，字之誤耳。妄執延年，故云妄延。",
    "T39n1799_10b:0963a25": "八、真非真執，二：一、約其所解。",
    "T39n1799_10b:0963a26": "「又善男子窮諸行空，已滅生滅，而於寂滅精",
    "T39n1799_10b:0963a27": "妙未圓。觀命互通，却留塵勞恐其銷盡，便於",
    "T39n1799_10b:0963a28": "此際坐蓮花宮，廣化七珍，多增寶媛，縱恣",
    "T39n1799_10b:0963a29": "其心，生勝解者，」觀識陰為十方眾生之命",
    "T39n1799_10b:0963b01": "元，是十二類命之通要，由是我命通彼，彼命",
    "T39n1799_10b:0963b02": "通我，故云互通。今觀識陰若盡，十方眾生命",
    "T39n1799_10b:0963b03": "即皆盡，我命亦盡，盡即教誰證真常理？誰為",
    "T39n1799_10b:0963b04": "所化眾生？徒有真常，無證真者，故留塵勞，却",
    "T39n1799_10b:0963b05": "起貪欲，化蓮華宮及諸欲境，恣受欲樂，圖命",
    "T39n1799_10b:0963b06": "不滅，俾要證真，起用化物，作此執計定不移",
    "T39n1799_10b:0963b07": "轉，故云勝解。媛，女寶也。二、判屬邪徒。",
    "T39n1799_10b:0963b08": "「是人則墮真無真執，吒枳迦羅成其伴侶，迷",
    "T39n1799_10b:0963b09": "佛菩提，亡失知見。是名第八發邪思因、立熾",
    "T39n1799_10b:0963b10": "塵果。違遠圓通，背涅槃城，生天魔種。」起惑恣",
    "T39n1799_10b:0963b11": "欲，實非證真，計此即能證真起用，故云真非",
    "T39n1799_10b:0963b12": "真執。吒枳迦羅未見正譯，此既能化欲境",
    "T39n1799_10b:0963b13": "受用，即是欲界自在天類也。邪思因者，既於",
    "T39n1799_10b:0963b14": "定中發此邪念，不能善察，由此熾盛起塵勞",
    "T39n1799_10b:0963b15": "事，故同天魔耳。九、定性聲聞，二：一、約其所",
    "T39n1799_10b:0963b16": "解。",
    "T39n1799_10b:0963b17": "「又善男子窮諸行空，已滅生滅，而於寂滅精",
    "T39n1799_10b:0963b18": "妙未圓。於命明中分別精麁、疏決真偽，因果",
    "T39n1799_10b:0963b19": "相酬，唯求感應，背清淨道，所謂見苦、斷集、證",
    "T39n1799_10b:0963b20": "滅、修道，居滅已休，更不前進，生勝解者，」識",
    "T39n1799_10b:0963b21": "陰露現，故曰命明。識既含藏漏無漏種，今於",
    "T39n1799_10b:0963b22": "此中分別決擇，苦、集有漏名麁名偽，道、滅無",
    "T39n1799_10b:0963b23": "漏名精名真。擇去麁偽苦、集，而留精真道、滅，",
    "T39n1799_10b:0963b24": "故云分別精麁等。修道為感，證滅為應，但取",
    "T39n1799_10b:0963b25": "於此，故云唯求。背清淨道者，本修圓觀，法界",
    "T39n1799_10b:0963b26": "平等離二邊垢，名清淨道。今發小乘厭忻之",
    "T39n1799_10b:0963b27": "解，故名曰背。所謂下，釋前義也。二、判屬邪",
    "T39n1799_10b:0963b28": "徒。",
    "T39n1799_10b:0963b29": "「是人則墮定性聲聞，諸無聞僧增上慢者成",
    "T39n1799_10b:0963c01": "其伴侶，迷佛菩提，亡失知見。是名第九圓精",
    "T39n1799_10b:0963c02": "應心成趣寂果。違遠圓通，背涅槃城，生纏空種。」",
    "T39n1799_10b:0963c03": "定性者，且就一期趣寂無改判為定性，",
    "T39n1799_10b:0963c04": "實有劫數，終迴上乘。無聞僧者，不了識陰，迷",
    "T39n1799_10b:0963c05": "為涅槃，故同此也。圓謂周遍，精謂非麁，已離",
    "T39n1799_10b:0963c06": "行陰為諸命元，故曰圓精。稱乎妄計，故云應",
    "T39n1799_10b:0963c07": "心。十、定性緣覺，二：一、約其所解。",
    "T39n1799_10b:0963c08": "「又善男子窮諸行空，已滅生滅，而於寂滅精",
    "T39n1799_10b:0963c09": "妙未圓。若於圓融清淨覺明發研深妙，即立",
    "T39n1799_10b:0963c10": "涅槃而不前進，生勝解者，」本觀圓融清淨",
    "T39n1799_10b:0963c11": "覺體，今見識陰離行生滅，謂深且妙，立為涅",
    "T39n1799_10b:0963c12": "槃。不知流注，故不前進。二、判屬邪徒。",
    "T39n1799_10b:0963c13": "「是人則墮定性辟支，諸緣獨倫不迴心者成",
    "T39n1799_10b:0963c14": "其伴侶，迷佛菩提，亡失知見。是名第十圓覺",
    "T39n1799_10b:0963c15": "㳷心成湛明果。違遠圓通，背涅槃城，生覺圓明",
    "T39n1799_10b:0963c16": "不化圓種。」認識陰為圓覺，符妄計為㳷心。",
    "T39n1799_10b:0963c17": "寂焉不動，非無覺了，故云湛明。證識覺之圓",
    "T39n1799_10b:0963c18": "明，無悲化之妙用，故云不化圓種。《唯識論》云",
    "T39n1799_10b:0963c19": "「聲聞畏苦障，緣覺捨生障。」是此類也。三、結",
    "T39n1799_10b:0963c20": "勸弘宣，四：一、結前斥失。",
    "T39n1799_10b:0963c21": "「阿難！如是十種禪那，中途成狂，因依迷惑，於",
    "T39n1799_10b:0963c22": "未足中生滿足證，皆是識陰用心交互，故生",
    "T39n1799_10b:0963c23": "斯位。眾生頑迷，不自忖量，逢此現前，各以",
    "T39n1799_10b:0963c24": "所愛先習迷心而自休息，將為畢竟所歸寧",
    "T39n1799_10b:0963c25": "地，自言滿足無上菩提，大妄語成，外道邪魔",
    "T39n1799_10b:0963c26": "所感業終，墮無間獄。聲聞、緣覺不成增進。」",
    "T39n1799_10b:0963c27": "中途成狂者，方在似覺，未成不退，邪慧發生，",
    "T39n1799_10b:0963c28": "故云成狂。不察識陰微細生滅，便謂已證，故",
    "T39n1799_10b:0963c29": "云因依迷惑等。餘文可解。二、勅勸弘宣。",
    "T39n1799_10b:0964a01": "「汝等存心秉如來道，將此法門於我滅後傳",
    "T39n1799_10b:0964a02": "示末世，普令眾生覺了斯義，無令見魔，自作",
    "T39n1799_10b:0964a03": "深孽，保綏哀救，消息邪緣，令其身心入佛知",
    "T39n1799_10b:0964a04": "見，從始成就，不遭岐路。」深勸後世，令了識",
    "T39n1799_10b:0964a05": "陰未盡有此十境發相。知而覺察，見魔自息；",
    "T39n1799_10b:0964a06": "迷而取著，必落偏邪。入佛知見，證真位也。從",
    "T39n1799_10b:0964a07": "始初修也，成就果滿也。不遭岐路，中間更無",
    "T39n1799_10b:0964a08": "委曲相也。即前十類耳。三、顯佛所乘。",
    "T39n1799_10b:0964a09": "「如是法門，先過去世恒沙劫中微塵如來乘",
    "T39n1799_10b:0964a10": "此心開，得無上道。」無有一佛不破五陰而得",
    "T39n1799_10b:0964a11": "菩提，皆能覺了，故免岐路。四、陰盡功用。",
    "T39n1799_10b:0964a12": "「識陰若盡，則汝現前諸根互用，從互用中能",
    "T39n1799_10b:0964a13": "入菩薩金剛乾慧。」現前根互用者，即前第",
    "T39n1799_10b:0964a14": "三漸次證無生忍也，前文已見。從互用中入",
    "T39n1799_10b:0964a15": "乾慧者，即此互用便是已入乾慧地也，互用",
    "T39n1799_10b:0964a16": "即是自在位故。如前文云「返流全一，六用不",
    "T39n1799_10b:0964a17": "行，乃至一切如來密圓淨妙皆現其中，此人",
    "T39n1799_10b:0964a18": "即獲無生法忍。從是漸修，隨所發行，安立聖",
    "T39n1799_10b:0964a19": "位，是則名為第三增進修行漸次，斯則始從",
    "T39n1799_10b:0964a20": "乾慧終至等覺，俱不離此第三漸次而建立",
    "T39n1799_10b:0964a21": "也。」今約從總入別，故云從互用中入也。言金",
    "T39n1799_10b:0964a22": "剛者，以此行人從始至終皆由修習金剛三",
    "T39n1799_10b:0964a23": "昧而得成就。故前文云「是種種地，皆以金剛",
    "T39n1799_10b:0964a24": "觀察如幻十種深喻，奢摩他中用諸如來毘",
    "T39n1799_10b:0964a25": "婆舍那，清淨修證，漸次深入。」或可此約利",
    "T39n1799_10b:0964a26": "根之者，到乾慧地精心發化，遂超因位，直入妙",
    "T39n1799_10b:0964a27": "覺，故得別受金剛之號。若鈍根者，隨所發行，",
    "T39n1799_10b:0964a28": "更歷諸位，故不得受金剛之名，但稱乾慧耳。",
    "T39n1799_10b:0964a29": "若將此位立在等覺後心，其如前文，彼文",
    "T39n1799_10b:0964b01": "云「如來逆流，如是菩薩順行而至，覺際入交，",
    "T39n1799_10b:0964b02": "名為等覺。」豈可於入交彼更立乾慧地耶？古",
    "T39n1799_10b:0964b03": "人迷此，於等覺後更立金剛乾慧一位，誠誤",
    "T39n1799_10b:0964b04": "後學，理例俱無，不敢聞命。",
    "T39n1799_10b:0964b05": "「圓明精心於中發化，如淨瑠璃內含寶月，如",
    "T39n1799_10b:0964b06": "是乃超十信、十住、十行、十迴向、四加行心、菩薩",
    "T39n1799_10b:0964b07": "所行金剛十地、等覺圓明，入於如來妙莊嚴",
    "T39n1799_10b:0964b08": "海，圓滿菩提，歸無所得。」於乾慧心既證圓",
    "T39n1799_10b:0964b09": "妙，此之心性頓發諸行、頓具諸德，故云發化。",
    "T39n1799_10b:0964b10": "慧心如瑠璃，因行如寶，果德如月，此喻一中",
    "T39n1799_10b:0964b11": "現無量、無量中現一，因行、果德一時具足，無",
    "T39n1799_10b:0964b12": "閡圓明，故如瑠璃內含寶月。超因入果者，由",
    "T39n1799_10b:0964b13": "前發化因果具故，乃得超也。福足故名莊嚴",
    "T39n1799_10b:0964b14": "海，慧足故圓滿菩提，理極故歸無所得，即大",
    "T39n1799_10b:0964b15": "涅槃常寂無得也，此是圓頓下根又利者也。",
    "T39n1799_10b:0964b16": "由下品故，至識陰盡方得入位。由又利故，於",
    "T39n1799_10b:0964b17": "此發化乃超諸位。問：前受陰盡，即云上歷菩",
    "T39n1799_10b:0964b18": "薩六十聖位。今識陰盡，何故言超？答：前約上",
    "T39n1799_10b:0964b19": "根稍鈍者說，例今亦合有頓超者。今約下根",
    "T39n1799_10b:0964b20": "又利者說，故得言超。例前受破，亦合有歷聖",
    "T39n1799_10b:0964b21": "位者，前後互現耳。想、行陰盡，合是中根超歷",
    "T39n1799_10b:0964b22": "之處，略故不說。三、結勸，四：一、總指魔事。",
    "T39n1799_10b:0964b23": "「此是過去先佛世尊奢摩他中毘婆舍那覺",
    "T39n1799_10b:0964b24": "明分析微細魔事。」覺明，即觀慧也。二、識即",
    "T39n1799_10b:0964b25": "離邪。",
    "T39n1799_10b:0964b26": "「魔境現前，汝能諳識，心垢洗除，不落邪見。陰",
    "T39n1799_10b:0964b27": "魔銷滅，天魔摧碎，大力鬼神褫魄逃逝，魑魅",
    "T39n1799_10b:0964b28": "魍魎無復出生，直至菩提無諸乏少，下劣增",
    "T39n1799_10b:0964b29": "進，於大涅槃心不迷悶。」褫，撤去也，鬼魄撤",
    "T39n1799_10b:0964c01": "去而逃逝也。三、別顯呪能。",
    "T39n1799_10b:0964c02": "「若諸末世愚鈍眾生未識禪那、不知說法，樂",
    "T39n1799_10b:0964c03": "修三昧，汝恐同邪，一心勸令持我佛頂陀羅",
    "T39n1799_10b:0964c04": "尼。呪若未能誦，寫於禪堂、或帶身上，一切諸",
    "T39n1799_10b:0964c05": "魔所不能動。」不別修定次第，故云未識禪",
    "T39n1799_10b:0964c06": "那。未學智慧方便，故云不知說法。定、慧不習",
    "T39n1799_10b:0964c07": "而樂安禪，魔境現前，孰分邪正？當勸持呪，安",
    "T39n1799_10b:0964c08": "其正解、防其邪慮，即不墮魔。四、勸令欽奉。",
    "T39n1799_10b:0964c09": "「汝當恭欽十方如來，究竟修進最後垂範。」是",
    "T39n1799_10b:0964c10": "諸如來究竟了義之說，又是出世最後時說，",
    "T39n1799_10b:0964c11": "故云最後垂範也。二、阿難因聞請益，二：一、",
    "T39n1799_10b:0964c12": "阿難問，三：一、欽奉前聞。",
    "T39n1799_10b:0964c13": "阿難即從座起，聞佛示誨，頂禮欽奉，憶持無",
    "T39n1799_10b:0964c14": "失。二、正申三問。",
    "T39n1799_10b:0964c15": "於大眾中重復白佛：「如佛所言，五陰相中五",
    "T39n1799_10b:0964c16": "種虛妄為本想心，我等平常未蒙如來微妙",
    "T39n1799_10b:0964c17": "開示。」問妄想也，未聞五陰總是妄想而名",
    "T39n1799_10b:0964c18": "有殊。",
    "T39n1799_10b:0964c19": "「又此五陰為併銷除？為次第盡？」問除斷頓",
    "T39n1799_10b:0964c20": "漸也，併即頓也。",
    "T39n1799_10b:0964c21": "「如是五重詣何為界？」問邊際也。界，分也。",
    "T39n1799_10b:0964c22": "三、祈為開示。",
    "T39n1799_10b:0964c23": "「唯願如來發宣大慈，為此大眾清明心目，以",
    "T39n1799_10b:0964c24": "為末世一切眾生作將來眼。」眼目左右之言",
    "T39n1799_10b:0964c25": "皆喻心也，心明照了如眼之見。二、如來答，",
    "T39n1799_10b:0964c26": "二：一、正答所問，三：一、答妄想，三：一、總明，二：一、",
    "T39n1799_10b:0964c27": "顯真覺圓淨。",
    "T39n1799_10b:0964c28": "佛告阿難：「精真妙明，本覺圓淨，非留死生及",
    "T39n1799_10b:0964c29": "諸塵垢，」精真，法身也。妙明，般若也。圓淨，解",
    "T39n1799_10b:0965a01": "脫也。三德圓融唯一本覺。生死，苦道也。塵",
    "T39n1799_10b:0965a02": "垢，業煩惱也。斯則妙性圓明，離諸名相耳。",
    "T39n1799_10b:0965a03": "二、明妄想發興，三：一、順敘妄起。",
    "T39n1799_10b:0965a04": "「乃至虛空，皆因妄想之所生起。斯元本覺妙",
    "T39n1799_10b:0965a05": "明真精，妄以發生諸器世間，如演若多迷頭",
    "T39n1799_10b:0965a06": "認影。」不更具敘色之與心三種相續，故云",
    "T39n1799_10b:0965a07": "乃至。虛空無為尚是妄生，豈況有為一切諸",
    "T39n1799_10b:0965a08": "法，狂癡故有，故如認影。二、反破妄因，三：一、",
    "T39n1799_10b:0965a09": "示無因。",
    "T39n1799_10b:0965a10": "「妄元無因，於妄想中立因緣性。」既稱為妄，",
    "T39n1799_10b:0965a11": "云何有因？若有所因不名為妄，故云無因。自",
    "T39n1799_10b:0965a12": "諸妄想展轉相因，交妄發生，遞相為種，故云",
    "T39n1799_10b:0965a13": "於妄想中立因緣性。二、破異執。",
    "T39n1799_10b:0965a14": "「迷因緣者稱為自然，彼虛空性猶實幻生，因",
    "T39n1799_10b:0965a15": "緣、自然皆是眾生妄心計度。」說有因緣猶",
    "T39n1799_10b:0965a16": "是妄執，更認自然，迷中陪者，故云眾生妄",
    "T39n1799_10b:0965a17": "心計度。三、總結斥。",
    "T39n1799_10b:0965a18": "「阿難！知妄所起，說妄因緣。若妄元無，說妄因",
    "T39n1799_10b:0965a19": "緣元無所有，何況不知推自然者。」若知妄",
    "T39n1799_10b:0965a20": "起，許說因緣；妄元無生，說誰因緣？因緣尚是",
    "T39n1799_10b:0965a21": "妄中建立，而況不知是妄推為自然耶？三、",
    "T39n1799_10b:0965a22": "結成妄想。",
    "T39n1799_10b:0965a23": "「是故如來與汝發明五陰本因同是妄想。」",
    "T39n1799_10b:0965a24": "五陰之因，元妄所結，此即於妄想中立因緣",
    "T39n1799_10b:0965a25": "性也。此因緣性妄中權立，欲令了法元無所",
    "T39n1799_10b:0965a26": "有，是故同名一妄想耳。二、別顯，五：一、色。",
    "T39n1799_10b:0965a27": "「汝體先因父母想生，汝心非想，則不能來想",
    "T39n1799_10b:0965a28": "中傳命。」正指是想也。攬父母遺體而成此",
    "T39n1799_10b:0965a29": "身，遺體即是想愛流出，故云父母想生。汝之",
    "T39n1799_10b:0965b01": "託陰亦是想愛而來，以想遺體為勝境故。識",
    "T39n1799_10b:0965b02": "即趣彼，結成胎藏，故云汝心非想不來傳",
    "T39n1799_10b:0965b03": "命。斯則三處妄想和合結成此體也。",
    "T39n1799_10b:0965b04": "「如我先言：心想酢味口中涎生，心想登高足",
    "T39n1799_10b:0965b05": "心酸起。懸崖不有，酢物未來，汝體必非虛妄",
    "T39n1799_10b:0965b06": "通倫，口水如何因談酢出？」引前釋成也，即",
    "T39n1799_10b:0965b07": "引破想陰文。懸崖、酢物俱不到身，由汝所思，",
    "T39n1799_10b:0965b08": "便能生汝口足酸水。若非妄想同類，孰有水",
    "T39n1799_10b:0965b09": "等生焉？通倫猶同類也。",
    "T39n1799_10b:0965b10": "「是故當知，汝現色身名為堅固第一妄想。」",
    "T39n1799_10b:0965b11": "結歸立名也。以此驗之，如何非想？是故應知，",
    "T39n1799_10b:0965b12": "妄想凝結即成色陰，故云堅固。二、受。",
    "T39n1799_10b:0965b13": "「即此所說，臨高想心能令汝形真受酸，澁由",
    "T39n1799_10b:0965b14": "因受生，能動色體。汝今現前順益、違損二現",
    "T39n1799_10b:0965b15": "驅馳，名為虛明第二妄想。」前四句躡前色",
    "T39n1799_10b:0965b16": "陰動身之想，即明受陰是妄想也。由因下正",
    "T39n1799_10b:0965b17": "顯也，因想梅等便有受領，若非領納焉得水",
    "T39n1799_10b:0965b18": "生？此受亦是妄想轉變，妄生領納也。二驅馳",
    "T39n1799_10b:0965b19": "者，領此順、違生苦、樂法，遂成損、益，為彼所",
    "T39n1799_10b:0965b20": "使。照境而領，虛通無礙，故曰虛明。三、想。",
    "T39n1799_10b:0965b21": "「由汝念慮使汝色身，身非念倫，汝身何因隨",
    "T39n1799_10b:0965b22": "念所使？種種取像，心生形取，與念相應。寤即",
    "T39n1799_10b:0965b23": "想心，寐為諸夢，則汝想念搖動妄情，名為融",
    "T39n1799_10b:0965b24": "通第三妄想。」初二句標，念慮即想，身心驅",
    "T39n1799_10b:0965b25": "役皆想所為也。身非下釋。初三句反質，若非",
    "T39n1799_10b:0965b26": "想類何以隨念。種種下五句正顯，凡取前境，",
    "T39n1799_10b:0965b27": "先須想像，後身隨之。想若是實，何須形取？形",
    "T39n1799_10b:0965b28": "若非想，自不能行？二既相須，豈非虛妄？故云",
    "T39n1799_10b:0965b29": "與念相應。寤寐雖異，皆是想為。寐既成夢，夢",
    "T39n1799_10b:0965c01": "非有實，應知寤想豈是實耶？則汝下結。是知",
    "T39n1799_10b:0965c02": "現今想像念慮正由妄情搖動故爾，豈不是",
    "T39n1799_10b:0965c03": "妄？融色質、通心念、變境像、成夢寐，故云融",
    "T39n1799_10b:0965c04": "通妄想。四、行。",
    "T39n1799_10b:0965c05": "「化理不住，運運密移。甲長髮生，氣銷容皺。日",
    "T39n1799_10b:0965c06": "夜相代，曾無覺悟，」顯行相也。初二句標，行",
    "T39n1799_10b:0965c07": "陰遷流，微細難覺，故云不住密移也。甲長下",
    "T39n1799_10b:0965c08": "釋，前三句釋不住，後一句顯密移。",
    "T39n1799_10b:0965c09": "「阿難！此若非汝，云何體遷？如必是真，汝何無",
    "T39n1799_10b:0965c10": "覺？則汝諸行念念不停，名為幽隱第四妄想。」",
    "T39n1799_10b:0965c11": "示虛妄也。真猶實也，行陰若非汝體，何得",
    "T39n1799_10b:0965c12": "相代不停？又若實是汝身，何不知覺生滅？非",
    "T39n1799_10b:0965c13": "汝不可，是汝無憑，故知虛妄。則汝下結想名，",
    "T39n1799_10b:0965c14": "密移難覺，故云幽隱。五、識，二：一、正辨其相。",
    "T39n1799_10b:0965c15": "「又汝精明湛不搖處名恒常者，於身不出見、",
    "T39n1799_10b:0965c16": "聞、覺、知，」牒指識體也。初三句牒計也。行人",
    "T39n1799_10b:0965c17": "所認微細明了、離行生滅、堪然不動、目為常住",
    "T39n1799_10b:0965c18": "者，即識陰也。於身下指體也，識陰豈越見聞",
    "T39n1799_10b:0965c19": "覺知？此約用指也。",
    "T39n1799_10b:0965c20": "「若實精真，不容習妄，何因汝等曾於昔年覩",
    "T39n1799_10b:0965c21": "一奇物，經歷年歲憶忘俱無，於後忽然覆覩",
    "T39n1799_10b:0965c22": "前異，記憶宛然，曾不遺失？則此精了湛不搖",
    "T39n1799_10b:0965c23": "中念念受熏，有何籌算？」正顯虛妄也。初二",
    "T39n1799_10b:0965c24": "句反標。若此湛明是真實性，不合容受虛妄",
    "T39n1799_10b:0965c25": "習氣。習氣，即種子也。何因下九句順釋。憶忘",
    "T39n1799_10b:0965c26": "俱無者，初若有憶則有忘時；元既無憶，故不",
    "T39n1799_10b:0965c27": "說忘。覆覩者，再見也，再見既無所遺，此則容",
    "T39n1799_10b:0965c28": "受妄習，故知虛妄非真湛明。則此下結示也，",
    "T39n1799_10b:0965c29": "受熏持種發起現行，流注生滅不可計矣。",
    "T39n1799_10b:0966a01": "二、重顯微細。",
    "T39n1799_10b:0966a02": "「阿難當知，此湛非真，如急流水，望如恬靜，流",
    "T39n1799_10b:0966a03": "急不見，非是無流。若非想元寧受妄習？非汝",
    "T39n1799_10b:0966a04": "六根互用合開，此之妄想無時得滅。」正顯",
    "T39n1799_10b:0966a05": "微細也。識陰離行，故名為湛。不是常住，故云",
    "T39n1799_10b:0966a06": "非真。喻急流者，凡夫、二乘全不覺知，十地已",
    "T39n1799_10b:0966a07": "前雖覺未盡，故云流急不見。若非想元等者，",
    "T39n1799_10b:0966a08": "顯此正是妄想根本，以第八識為界趣生本",
    "T39n1799_10b:0966a09": "也。非汝下四句明難斷，互用合開者，寄根",
    "T39n1799_10b:0966a10": "明發，故云互用。開令無隔，合為一體也。如前",
    "T39n1799_10b:0966a11": "文云「返流旋一，六用不行。」開即是合，故無",
    "T39n1799_10b:0966a12": "二別。若非證真，此難滅矣。",
    "T39n1799_10b:0966a13": "「故汝現在見、聞、覺、知中串習幾，則湛了內罔",
    "T39n1799_10b:0966a14": "象虛無，第五顛倒微細精想。」因細得名也。",
    "T39n1799_10b:0966a15": "此是諸識之中串習機要，亦名精明湛不搖",
    "T39n1799_10b:0966a16": "處，故云湛了，即本識也。有而若無，故云罔",
    "T39n1799_10b:0966a17": "象。罔，無也。象，似也。非有形質，故曰虛無。望",
    "T39n1799_10b:0966a18": "前行陰最為其細，再三示云微細精也。三、",
    "T39n1799_10b:0966a19": "總結。",
    "T39n1799_10b:0966a20": "「阿難！是五受陰五妄想成。」此五即是眾生",
    "T39n1799_10b:0966a21": "所受報法，故通名受，亦曰五取蘊，眾生取此",
    "T39n1799_10b:0966a22": "為自體故。二、答邊際。",
    "T39n1799_10b:0966a23": "「汝今欲知因界淺深，」答詣何為界也。界，即因",
    "T39n1799_10b:0966a24": "義，亦是分義。因依界分，際限別故，故云因界。",
    "T39n1799_10b:0966a25": "「唯色與空是色邊際，」色謂形色、空謂顯色，",
    "T39n1799_10b:0966a26": "俱色蘊攝。妄色妄空互形顯故，略舉色、空攝",
    "T39n1799_10b:0966a27": "一切盡。",
    "T39n1799_10b:0966a28": "「唯觸及離是受邊際，」觸有違、順，即成苦、樂",
    "T39n1799_10b:0966a29": "二受。離無違順，但一捨受也。",
    "T39n1799_10b:0966b01": "「唯記與忘是想邊際，」記憶、忘失，取像攀緣，",
    "T39n1799_10b:0966b02": "俱為想陰之分齊耳。",
    "T39n1799_10b:0966b03": "「唯滅與生是行邊際，」生滅遷流，剎那四相，",
    "T39n1799_10b:0966b04": "但是生滅皆行分也。",
    "T39n1799_10b:0966b05": "「湛入合湛歸識邊際。」湛前行陰，合歸識陰。",
    "T39n1799_10b:0966b06": "見識不動，認為真湛。齊此名為識陰邊際。以",
    "T39n1799_10b:0966b07": "見行陰是生滅法，離生滅處必是湛寂，就所",
    "T39n1799_10b:0966b08": "修處即識分齊也。三、答頓漸。",
    "T39n1799_10b:0966b09": "「此五陰元重疊生起，生因識有，滅從色除，」",
    "T39n1799_10b:0966b10": "答前為頓，消除為次第盡也。生起則從細至",
    "T39n1799_10b:0966b11": "麁、從內感外，一切諸法唯識變故，故云生因",
    "T39n1799_10b:0966b12": "識有。除斷則先麁後細、從外向內，如浣衣、磨",
    "T39n1799_10b:0966b13": "鏡麁垢先落。然生起時實非前後，一念頓變，",
    "T39n1799_10b:0966b14": "以約麁細作此說耳；圓頓觀法斷亦非次，功",
    "T39n1799_10b:0966b15": "行成時自然爾也。",
    "T39n1799_10b:0966b16": "「理則頓悟，乘悟併銷；事非頓除，因次第盡。」",
    "T39n1799_10b:0966b17": "前約生起除斷，道理合然，若定作此解，焉知",
    "T39n1799_10b:0966b18": "虛妄？故須先理後事、頓悟漸除，方了修證之",
    "T39n1799_10b:0966b19": "義耳。理則頓悟者，若約證悟圓理，即一斷一",
    "T39n1799_10b:0966b20": "切斷，無前後也。如前文云「一根既返源，六根",
    "T39n1799_10b:0966b21": "成解脫，塵垢應念消，成圓明淨妙。」解悟亦然，",
    "T39n1799_10b:0966b22": "《圓覺》云「知幻即離，離幻即覺，亦無漸次。」以一",
    "T39n1799_10b:0966b23": "切法皆從心起妄念而生，念即無念，一切頓",
    "T39n1799_10b:0966b24": "盡，由真性中本無妄故，故云乘悟併消。事非",
    "T39n1799_10b:0966b25": "頓除因次第盡者，五陰妄法名之曰事，陰既",
    "T39n1799_10b:0966b26": "麁細不同，法爾麁者先去，解行雖頓，斷自有",
    "T39n1799_10b:0966b27": "序，日出、孩生皆喻此也。",
    "T39n1799_10b:0966b28": "「我已示汝劫波巾結，何所不明，再此詢問？」",
    "T39n1799_10b:0966b29": "此引前說結責未解也。如前文云「巾體是同，",
    "T39n1799_10b:0966c01": "因結成異。」又云「畢竟同中生畢竟異。」又云",
    "T39n1799_10b:0966c02": "「六結同體，結不同時，即結解時云何同除？」此",
    "T39n1799_10b:0966c03": "皆理則頓悟、事非頓除，如何再問耶？頓漸悟",
    "T39n1799_10b:0966c04": "修如《圓覺疏》。三、結勸弘宣。",
    "T39n1799_10b:0966c05": "「汝應將此妄想根元心得開通，傳示將來末",
    "T39n1799_10b:0966c06": "法之中諸修行者，令識虛妄，深厭自生，知有",
    "T39n1799_10b:0966c07": "涅槃，不戀三界。」如上五種妄想即是五陰",
    "T39n1799_10b:0966c08": "根本，五陰攝一切法，故一切法皆妄想也。如",
    "T39n1799_10b:0966c09": "上文云「娑婆世界并洎十方諸有漏國及諸",
    "T39n1799_10b:0966c10": "眾生，同是覺明無漏妙心，見聞覺知虛妄病",
    "T39n1799_10b:0966c11": "緣，和合妄生，和合妄死。」汝既悟此，故云心得",
    "T39n1799_10b:0966c12": "開通。亦令他解，故云傳示令識。若知依正、自",
    "T39n1799_10b:0966c13": "他俱一妄想，即可厭患五蘊自體，求趣涅槃",
    "T39n1799_10b:0966c14": "常樂，何三界之可戀乎？故此囑勸弘宣，自他",
    "T39n1799_10b:0966c15": "俱益也。三、流通分，二：一、如來況顯經能，二：",
    "T39n1799_10b:0966c16": "一、舉施福無邊，二：一、問多。",
    "T39n1799_10b:0966c17": "「阿難！若復有人遍滿十方所有虛空，盈滿七",
    "T39n1799_10b:0966c18": "寶，持以奉上微塵諸佛，承事供養，心無虛度。",
    "T39n1799_10b:0966c19": "於意云何，是人以此施佛因緣得福多不？」",
    "T39n1799_10b:0966c20": "此文校量。文雖不多，意已周盡。七寶，財之勝",
    "T39n1799_10b:0966c21": "也。滿空，多之勝也。微塵諸佛，福田勝也。承",
    "T39n1799_10b:0966c22": "事供養無虛度者，心之勝也。又虛空、珍寶，廣",
    "T39n1799_10b:0966c23": "大心。奉上諸佛承事供養，第一心。心無虛度，",
    "T39n1799_10b:0966c24": "長時心。如是布旋心境俱勝，所獲福德其大",
    "T39n1799_10b:0966c25": "矣哉！二、答勝。",
    "T39n1799_10b:0966c26": "阿難答言：「虛空無盡，珍寶無邊。昔有眾生施",
    "T39n1799_10b:0966c27": "佛七錢，捨身猶獲轉輪王位。況復現前虛空",
    "T39n1799_10b:0966c28": "既窮，佛土充遍，皆施珍寶，窮劫思議尚不能",
    "T39n1799_10b:0966c29": "及，是福云何更有邊際？」施佛七錢獲輪王",
    "T39n1799_10b:0967a01": "位，顯福田中佛福為勝。輪王之福七寶具",
    "T39n1799_10b:0967a02": "足，千子圍遶。況盡空珍寶以奉如來，所施之",
    "T39n1799_10b:0967a03": "物尚窮劫難思，其所招福豈有邊際？非一切",
    "T39n1799_10b:0967a04": "智莫能知矣！二、顯經益超勝，二：一、說者轉",
    "T39n1799_10b:0967a05": "業顯福德門。",
    "T39n1799_10b:0967a06": "佛告阿難：「諸佛如來語無虛妄，」此告語不",
    "T39n1799_10b:0967a07": "虛，令深信佛所說真實也。",
    "T39n1799_10b:0967a08": "「若復有人身具四重、十波羅夷，瞬息即經此",
    "T39n1799_10b:0967a09": "方、他方阿鼻地獄，乃至窮盡十方無間，靡不",
    "T39n1799_10b:0967a10": "經歷。」示人具極罪也。波羅夷，此云棄，或云",
    "T39n1799_10b:0967a11": "不可樂。棄故即現無僧用，不可樂即當入地",
    "T39n1799_10b:0967a12": "獄。小乘四棄、大乘十重具犯此罪，受報無",
    "T39n1799_10b:0967a13": "窮，故歷十方靡不皆至。阿鼻，五無間獄。",
    "T39n1799_10b:0967a14": "「能以一念，將此法門於末劫中開示未學，」",
    "T39n1799_10b:0967a15": "顯弘經時少也。一念，心之邊際也。夫弘經者",
    "T39n1799_10b:0967a16": "時必長久，豈有一念而宣說者？今顯弘經力",
    "T39n1799_10b:0967a17": "大，故舉至少以顯殊勝。",
    "T39n1799_10b:0967a18": "「是人罪障應念銷滅，變其所受地獄苦因成",
    "T39n1799_10b:0967a19": "安樂國。」滅罪勝也。重罪之人一念弘經，其",
    "T39n1799_10b:0967a20": "力能翻極重苦報成極樂報。",
    "T39n1799_10b:0967a21": "「得福超越前之施人百倍、千倍、千萬億倍，如",
    "T39n1799_10b:0967a22": "是乃至算數譬喻所不能及。」得福勝也。前",
    "T39n1799_10b:0967a23": "之施福已自難量，今此復超千萬億倍，喻所",
    "T39n1799_10b:0967a24": "不及。何奇之若此乎！問：極重罪人極少時分",
    "T39n1799_10b:0967a25": "為人演說，未足可稱。何以滅業得福如此殊",
    "T39n1799_10b:0967a26": "勝耶？答：此有多義，故獲勝報：一所弘之經",
    "T39n1799_10b:0967a27": "是佛極談，教理行果皆不思議故。謂顯如來",
    "T39n1799_10b:0967a28": "藏心法法皆是，有情無情、有性無性齊成佛",
    "T39n1799_10b:0967a29": "道，此理不思議也；佛頂心呪因人、果人皆依",
    "T39n1799_10b:0967b01": "此法滅惡生善，入理化他，防邪護正，進行彌",
    "T39n1799_10b:0967b02": "速，能成菩提，此教不思議也；圓通行門二十",
    "T39n1799_10b:0967b03": "五聖，觀音為最，此行不思議也；六十聖位第",
    "T39n1799_10b:0967b04": "三漸次便證無生，復說乾慧能超因位，直入",
    "T39n1799_10b:0967b05": "果海，此果不思議也。二末世多障，能於此時",
    "T39n1799_10b:0967b06": "弘此極談，信解真正，實希有故。三施福唯得",
    "T39n1799_10b:0967b07": "生死之報，仍但自利；弘經法利能至無漏，能",
    "T39n1799_10b:0967b08": "令聞者信解無謬，展轉利樂無窮盡故。由是",
    "T39n1799_10b:0967b09": "一念雖少，其利博哉！是故能勝前寶施福。",
    "T39n1799_10b:0967b10": "二、持者得果顯智慧門。",
    "T39n1799_10b:0967b11": "「阿難！若有眾生能誦此經、能持此呪，如我廣",
    "T39n1799_10b:0967b12": "說窮劫不盡。依我教言如教行道，直成菩提",
    "T39n1799_10b:0967b13": "無復魔業。」廣說不盡者，即前文云「若我說",
    "T39n1799_10b:0967b14": "是佛頂光聚悉怛多，呪從旦至暮音聲相連，",
    "T39n1799_10b:0967b15": "字句中間亦不重疊，經河沙劫終不能盡。」",
    "T39n1799_10b:0967b16": "此顯經義及持者功德皆不可量也。依我下",
    "T39n1799_10b:0967b17": "以能得最極之果、能離內外魔事，用勸如說",
    "T39n1799_10b:0967b18": "而行也。斯則弘持經者所得所離，唯佛與佛",
    "T39n1799_10b:0967b19": "乃能知之。二、大眾欽聞禮退。",
    "T39n1799_10b:0967b20": "佛說此經已。比丘、比丘尼、優婆塞、優婆夷，一",
    "T39n1799_10b:0967b21": "切世間天、人、阿脩羅，及諸他方菩薩、二乘、聖",
    "T39n1799_10b:0967b22": "仙童子，并初發心大力鬼神，皆大歡喜，作禮",
    "T39n1799_10b:0967b23": "而去。二十五聖及妙吉祥雖各有說，功歸",
    "T39n1799_10b:0967b24": "於佛，總名佛說。三種世間，故云一切器界所",
    "T39n1799_10b:0967b25": "住境也。菩薩、二乘智正覺攝，餘皆有情世間。",
    "T39n1799_10b:0967b26": "聖仙童子，此仙眾之一也。經中有此真言，大",
    "T39n1799_10b:0967b27": "歡喜者，近得世間歡喜，遠得出世初地，由三",
    "T39n1799_10b:0967b28": "義故歡喜：一能說人清淨；二所說法清淨；三",
    "T39n1799_10b:0967b29": "所得果清淨。由斯義故皆大歡喜。",
    "T39n1799_10b:0967c01": "絕筆頌曰：",
    "T39n1799_10b:0967c02": "以此少分贊經力，　　施他流演無窮盡，",
    "T39n1799_10b:0967c03": "所獲利樂悉迴向，　　菩提實際眾生界。",
    "T39n1799_10b:0967c04": "首楞嚴義疏注經卷第十之二",
    "T39n1799_10b:0967c06": "大佛頂首楞嚴義疏注經後跋大佛頂首楞嚴義疏注經後跋",
    "T39n1799_10b:0967c07": "楞嚴義疏注經板開歲久，湮沒者四十有九。",
    "T39n1799_10b:0967c08": "旁搜注本，命工刊湊，復成部帙，用廣其傳。惟",
    "T39n1799_10b:0967c09": "願教海恢張，法門瑩徹者。時淳祐巳酉上",
    "T39n1799_10b:0967c10": "元日清湖沈元晟謹識",
    "T39n1799_10b:0967c12": "七徵八辯之文，實如來直指眾生立地成佛",
    "T39n1799_10b:0967c13": "之要。佛世比丘已自望洋，況後來淺智者乎。",
    "T39n1799_10b:0967c14": "長水尊者以無師自然智發明幽翳，剖裂玄",
    "T39n1799_10b:0967c15": "微而疏釋之。朗然猶披雲霧而覩青天，何其",
    "T39n1799_10b:0967c16": "昭晢明白如此。鋟梓流傳，歲久散失，每為賢",
    "T39n1799_10b:0967c17": "首學者之恨。居士沈君見而憫之，旁搜善本，",
    "T39n1799_10b:0967c18": "續成金書，遂使摩尼寶珠碎而復圓，可謂知",
    "T39n1799_10b:0967c19": "所施矣。經不云乎「若有一人發真歸源，十方",
    "T39n1799_10b:0967c20": "虛空悉皆消殞。」其為利益，豈淺淺哉！",
    "T39n1799_10b:0967c21": "　　淳祐己酉中和節瑞巖住山比丘德雲跋"
}