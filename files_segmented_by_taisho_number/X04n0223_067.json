{
    "X04n0223_067:0453c15": "大方廣佛新華嚴經合論卷第六十七",
    "X04n0223_067:0453c16": "唐于闐國三藏沙門實叉難陀譯經",
    "X04n0223_067:0453c17": "唐太原方山長者李通玄造論",
    "X04n0223_067:0453c18": "唐福州開元寺沙門志寧釐經合論",
    "X04n0223_067:0453c19": "十定品第二十七之一",
    "X04n0223_067:0453c20": "【論】此品佛自說十定之名普賢說十定之用以明",
    "X04n0223_067:0453c21": "佛根本智是體普賢差別智是用故明一切施為",
    "X04n0223_067:0453c22": "不離根本智之大定體故以是義故還於根本智",
    "X04n0223_067:0453c23": "普光明殿中說寂用之門。",
    "X04n0223_067:0453c24": "將釋此品約作五門分別一釋會來意二釋欲說",
    "X04n0223_067:0454a01": "此會重敘摩竭提國初成佛之所由三明何因緣",
    "X04n0223_067:0454a02": "故在此普光明殿中說此十一品經四明次第釋",
    "X04n0223_067:0454a03": "十一品之大意五明依品釋文第一釋會來意者",
    "X04n0223_067:0454a04": "以從此普光明大智殿中起信以不動智為昇進",
    "X04n0223_067:0454a05": "修行至十地十一地道滿行周至於佛果不離本",
    "X04n0223_067:0454a06": "智是故此會須來明不移因也為時不移智不移",
    "X04n0223_067:0454a07": "行不移因果一體故還教善財見慈氏慈氏還令",
    "X04n0223_067:0454a08": "却見文殊及入普賢身是也第二釋欲說此會何",
    "X04n0223_067:0454a09": "故重敘摩竭提國初成佛之所由者經云爾時世",
    "X04n0223_067:0454a10": "尊在摩竭提國阿蘭若法菩提場中始成正覺於",
    "X04n0223_067:0454a11": "普光明殿入剎那際三昧者明初成佛及四十九",
    "X04n0223_067:0454a12": "年中所轉法輪并從天下降總不出一剎那時不",
    "X04n0223_067:0454a13": "移不遷故恐後眾生失其本意妄生遷移故須重",
    "X04n0223_067:0454a14": "敘明始末無時可遷故此明三本諸佛一切眾生",
    "X04n0223_067:0454a15": "總同一箇不遷之體從初信進修行經過五位總",
    "X04n0223_067:0454a16": "不移初時歲月日時及佛根本智法故第三明何",
    "X04n0223_067:0454a17": "因緣故在此普光明殿說此十一品經釋曰為明",
    "X04n0223_067:0454a18": "初會菩提場始成正覺是佛舉自始成之果勸修",
    "X04n0223_067:0454a19": "第二會普光明殿明是如來大智自果所居之報",
    "X04n0223_067:0454a20": "宅說十箇智佛以不動智佛為首以為信進修行",
    "X04n0223_067:0454a21": "之門令初發菩提心者從此普光明大智宅起信",
    "X04n0223_067:0454a22": "進修行畢竟不離如來本智本行本時還成本佛",
    "X04n0223_067:0454a23": "萬事依舊故於此十地後在於本信心處說此十",
    "X04n0223_067:0454a24": "一品經用明因果依世時日歲月總依本故故於",
    "X04n0223_067:0454b01": "此處說十一品經此十一品經總明成佛之際所",
    "X04n0223_067:0454b02": "有境界故即是明能發菩提心者自成佛故無異",
    "X04n0223_067:0454b03": "初會中毗盧遮那佛故依樣倣修一如本故為約",
    "X04n0223_067:0454b04": "智無時十方一切古今諸佛總與如今始發心者",
    "X04n0223_067:0454b05": "一時成佛故以智照之可見情識聞之即迷是故",
    "X04n0223_067:0454b06": "表依本如是故還於本處說佛果始終之門故以",
    "X04n0223_067:0454b07": "表法界體中始末同際說也此乃約實論之不順",
    "X04n0223_067:0454b08": "凡情之教說多劫也第四明次第釋十一品之大",
    "X04n0223_067:0454b09": "意者一明十定品是古今一切諸佛寂用徧周無",
    "X04n0223_067:0454b10": "時之大體也二明十通品是古今諸佛普光明智",
    "X04n0223_067:0454b11": "利生自在及報業之神通徧周三十忍品是十方",
    "X04n0223_067:0454b12": "古今諸佛自體無作法身一切法無生隨行之忍",
    "X04n0223_067:0454b13": "門四阿僧祇品五隨好光明功德品是明佛果所",
    "X04n0223_067:0454b14": "迷二愚之法以此二品經是如來自說六如來壽",
    "X04n0223_067:0454b15": "量品是一切諸佛隨眾生根性長短所現不同之",
    "X04n0223_067:0454b16": "壽而自報命與虗空之齊年七菩薩住處品是佛",
    "X04n0223_067:0454b17": "果攝眾生之分界明菩薩行門常不斷故八不思",
    "X04n0223_067:0454b18": "議法品明一切十方古今諸佛智德難思非情識",
    "X04n0223_067:0454b19": "之測度九如來十身相海品明佛報身依正二果",
    "X04n0223_067:0454b20": "難量十普賢行品明十方一切古今諸佛共所行",
    "X04n0223_067:0454b21": "自利利他之行周故十一如來出現品明五位修",
    "X04n0223_067:0454b22": "行者昇進位滿自佛出興出世入纏二行圓滿文",
    "X04n0223_067:0454b23": "殊是主出纏智慧普賢是主入俗行周於此品中",
    "X04n0223_067:0454b24": "二行圓滿故令二人自相問答說此出現之門已",
    "X04n0223_067:0454c01": "上十一品經大意如是一一隨文別釋更當重明",
    "X04n0223_067:0454c02": "大綱總明十一地已後佛果位中所行法則亦是",
    "X04n0223_067:0454c03": "一切菩薩一切眾生總不離此定體而無遷易此",
    "X04n0223_067:0454c04": "時分故明時不遷也第五明依品釋文者將釋十",
    "X04n0223_067:0454c05": "定一品約作五門分別一釋品來意二釋品名目",
    "X04n0223_067:0454c06": "三何故此之一處三會重重四釋此處三度重敘",
    "X04n0223_067:0454c07": "初成正覺摩竭提國五隨文釋義一釋品來意者",
    "X04n0223_067:0454c08": "明此十一地前已說進修行行及智用差別已滿",
    "X04n0223_067:0454c09": "此佛果普光明智明五位法界自體寂用重重無",
    "X04n0223_067:0454c10": "礙又明昇進因果修行終始明時法不遷故此品",
    "X04n0223_067:0454c11": "須來又明一多純雜同別自在故此品須來又明",
    "X04n0223_067:0454c12": "十地菩薩自知未具普賢行不見普賢身故此品",
    "X04n0223_067:0454c13": "須來如此品自具明也二釋品名目者明此品如",
    "X04n0223_067:0454c14": "來自說十種定名故因說法而立其名此定乃是",
    "X04n0223_067:0454c15": "古今一切諸佛恒常之法令諸五位菩薩皆同得",
    "X04n0223_067:0454c16": "之一切眾生亦同此體普賢說用明佛是體普賢",
    "X04n0223_067:0454c17": "是用三何故此處三會重重者明信心及定體并",
    "X04n0223_067:0454c18": "離世間品普賢常行此等三事總是如來普光明",
    "X04n0223_067:0454c19": "智一體因果并普賢菩薩佛果後恒行總是普光",
    "X04n0223_067:0454c20": "明一箇智用始終因果時日歲月總無時體以此",
    "X04n0223_067:0454c21": "三會重重總一時有也非是如世情所見去已更",
    "X04n0223_067:0454c22": "來故如是三會重重一時一會有此三種之法事",
    "X04n0223_067:0454c23": "故或以三世遠近劫作九世相入重重不礙故為",
    "X04n0223_067:0454c24": "不離普光明之智無始無終無不印故無終不徹",
    "X04n0223_067:0455a01": "故三世劫海總一時故五位因果亦不出此之定",
    "X04n0223_067:0455a02": "體也四明釋此一處三度重敘初成正覺在摩竭",
    "X04n0223_067:0455a03": "提國者明此一部經有五重因果其五者何一如",
    "X04n0223_067:0455a04": "佛初成道在菩提樹下示成正覺所集神天等眾",
    "X04n0223_067:0455a05": "是一重佛因果也二於普光明殿中說佛自成因",
    "X04n0223_067:0455a06": "果令諸後學信進修行即出毫中之光及眾是也",
    "X04n0223_067:0455a07": "三說此十定品等十一品經明諸菩薩信進修行",
    "X04n0223_067:0455a08": "經過信住行迴向十地十一地等六位自行滿周",
    "X04n0223_067:0455a09": "所成之佛果此十一品經是四離世間品是一切",
    "X04n0223_067:0455a10": "諸佛皆自成佛果後恒以自己果行常行利生亦",
    "X04n0223_067:0455a11": "名為利世間品不可作遠離之離此品名目恐將",
    "X04n0223_067:0455a12": "悞矣譯經之士或可妄詳佛意於中取意亦有義",
    "X04n0223_067:0455a13": "通如此四段經文品初皆云爾時世尊在摩竭提",
    "X04n0223_067:0455a14": "國阿蘭若法菩提場中始成正覺者明說一部之",
    "X04n0223_067:0455a15": "經以菩提智無前後際一時說故非如情量有前",
    "X04n0223_067:0455a16": "後古人云重會三會普光明殿者意非然也非但",
    "X04n0223_067:0455a17": "不移剎那際說此一部之經亦乃從兜率天降神",
    "X04n0223_067:0455a18": "乃至入涅槃亦如之也乃至三世無盡劫佛亦一",
    "X04n0223_067:0455a19": "時不出此一剎那際齊成佛故一切眾生於本無",
    "X04n0223_067:0455a20": "時之內妄生多劫延促之相覺己元無故今此段",
    "X04n0223_067:0455a21": "經文意明菩提智上無延促時日往來之相故總",
    "X04n0223_067:0455a22": "云在摩竭提國始戒正覺以智照之可見凡情思",
    "X04n0223_067:0455a23": "之即迷乃至昇天諸會皆云不離菩提樹下普光",
    "X04n0223_067:0455a24": "明殿而昇忉利夜摩等故以菩提根本智體性自",
    "X04n0223_067:0455b01": "徧周無表裏中間長短延促大小去來等見故五",
    "X04n0223_067:0455b02": "法界品是一切諸佛之所共果凡聖共同不離法",
    "X04n0223_067:0455b03": "界大智慧無限德用圓滿之果一切諸佛以此法",
    "X04n0223_067:0455b04": "界大智慧而成正覺亦名普光明大智慧殿故以",
    "X04n0223_067:0455b05": "此五段經總明一真無礙大智無始終之無限經",
    "X04n0223_067:0455b06": "卷量等十方一切境界於一剎那際誦持悉徧亦",
    "X04n0223_067:0455b07": "名普眼經也意明說此一部經及出世涅槃總不",
    "X04n0223_067:0455b08": "出此一剎那際法界之果此法界品是菩提智境",
    "X04n0223_067:0455b09": "究竟之果此乃都該一部也第五隨品釋義者約",
    "X04n0223_067:0455b10": "分二義一長科經意二隨文釋義一長科經意者",
    "X04n0223_067:0455b11": "於此品中長科為十一段。",
    "X04n0223_067:0455b12": "【經】爾時世尊在摩竭提國阿蘭若法菩提場中始成",
    "X04n0223_067:0455b13": "正覺於普光明殿入剎那際諸佛三昧以一切智自",
    "X04n0223_067:0455b14": "在神通力現如來身清淨無礙無所依止無有攀緣",
    "X04n0223_067:0455b15": "住奢摩他最極寂靜具大威德無所染著能令見者",
    "X04n0223_067:0455b16": "悉得開悟隨宜出興不失於時恒住一相所謂無相。",
    "X04n0223_067:0455b17": "【論】第一爾時世尊已下至所謂無相有五行半經",
    "X04n0223_067:0455b18": "明當十一品經之序分第二隨文釋義從爾時世",
    "X04n0223_067:0455b19": "尊在摩竭提國者此云不害國亦名聰慧為依此",
    "X04n0223_067:0455b20": "國人聰慧故以人得名又摩者云不竭提者云至",
    "X04n0223_067:0455b21": "為此國將謀兵勇隣國敵不至以主將立名又云",
    "X04n0223_067:0455b22": "摩者大也竭提體也云此國最大為五印度之大",
    "X04n0223_067:0455b23": "體故以此國是閻浮提之處中以是如來示成正",
    "X04n0223_067:0455b24": "覺明處中道義故又明大悲無害義故又表大悲",
    "X04n0223_067:0455c01": "普利不偏化故皆如初會中說阿蘭若法如初會",
    "X04n0223_067:0455c02": "已釋始成正覺者明於兜率天下降神受生說法",
    "X04n0223_067:0455c03": "入涅槃總不離始成正覺剎那際三昧之時故此",
    "X04n0223_067:0455c04": "經四品之內皆共同有此言明普光明大智體無",
    "X04n0223_067:0455c05": "時分明其殿體是智報境以智成名以境智無二",
    "X04n0223_067:0455c06": "所居之殿體皆含三世多劫不屬時收無古今去",
    "X04n0223_067:0455c07": "來之體所有眾生自業現量三世之事皆現其中",
    "X04n0223_067:0455c08": "不屬遷變移時之相如來所見一切眾生三世無",
    "X04n0223_067:0455c09": "限業報及心所緣以此普光明智恒現在前十方",
    "X04n0223_067:0455c10": "世界纖毫之事無不知見為普光明大智與一切",
    "X04n0223_067:0455c11": "眾生及等虗空無限境界同一體性故能一切無",
    "X04n0223_067:0455c12": "不知也以智淨無障故又剎那際諸佛三昧者明",
    "X04n0223_067:0455c13": "三世古今同一時故一剎那者會無三世生滅時",
    "X04n0223_067:0455c14": "也此剎那之時為教化眾生說法會古今之名言",
    "X04n0223_067:0455c15": "以智實論猶無此體故以無此剎那之時能含三",
    "X04n0223_067:0455c16": "世古今一切劫時總同一故以六相門觀之可見",
    "X04n0223_067:0455c17": "諸佛三昧者明一切如來久已情塵見亡恒與智",
    "X04n0223_067:0455c18": "俱以一切智自在神通力現如來身清淨無礙無",
    "X04n0223_067:0455c19": "所依止者以一切智是根本智無功用也自在神",
    "X04n0223_067:0455c20": "通者明根本智恒無體性而能普現隨根之身設",
    "X04n0223_067:0455c21": "一切法而無失時名為神通力也亦名現如來清",
    "X04n0223_067:0455c22": "淨之身一時總釋總明從根本智隨一切眾生起",
    "X04n0223_067:0455c23": "無礙廣大用故無所依止者明根本智無體性故",
    "X04n0223_067:0455c24": "為根本智無體性故方能圓照十方成廣大功用",
    "X04n0223_067:0456a01": "故無有攀緣者明以智境寂用非是虗妄緣故住",
    "X04n0223_067:0456a02": "奢摩他最極寂靜者明根本智寂用自在境智俱",
    "X04n0223_067:0456a03": "真功用俱寂起唯法起寂唯法寂十方萬法無事",
    "X04n0223_067:0456a04": "不真故云最極寂靜奢摩他者此云定也明此定",
    "X04n0223_067:0456a05": "是佛根本智無作大體應根大用之寂用故是諸",
    "X04n0223_067:0456a06": "佛根本智體用大自在定故明此會總是諸佛果",
    "X04n0223_067:0456a07": "中根本智作用也具大威德者明佛十力四無畏",
    "X04n0223_067:0456a08": "十八不共法悉自在若有見聞如來皆念敬發心",
    "X04n0223_067:0456a09": "悉歸伏故餘如文自具隨宜出興不失於時者宜",
    "X04n0223_067:0456a10": "堪見聞應時不失故至恒住一相所謂無相者此",
    "X04n0223_067:0456a11": "已上五行半經明歎佛成道智德竟已下列眾如",
    "X04n0223_067:0456a12": "下更明。",
    "X04n0223_067:0456a13": "【經】與十佛剎微塵數菩薩摩訶薩俱靡不皆入灌頂",
    "X04n0223_067:0456a14": "之位具菩薩行等于法界無量無邊獲諸菩薩普見",
    "X04n0223_067:0456a15": "三昧大悲安隱一切眾生神通自在同於如來智慧",
    "X04n0223_067:0456a16": "深入演真實義具一切智降伏眾魔雖入世間心恒",
    "X04n0223_067:0456a17": "寂靜住於菩薩無住解脫其名曰金剛慧菩薩無等",
    "X04n0223_067:0456a18": "慧菩薩義語慧菩薩最勝慧菩薩常捨慧菩薩那伽",
    "X04n0223_067:0456a19": "慧菩薩成就慧菩薩調順慧菩薩大力慧菩薩難思",
    "X04n0223_067:0456a20": "慧菩薩無礙慧菩薩增上慧菩薩普供慧菩薩如理",
    "X04n0223_067:0456a21": "慧菩薩善巧慧菩薩法自在慧菩薩法慧菩薩寂靜",
    "X04n0223_067:0456a22": "慧菩薩虗空慧菩薩一相慧菩薩善慧菩薩如幻慧",
    "X04n0223_067:0456a23": "菩薩廣大慧菩薩勢力慧菩薩世間慧菩薩佛地慧",
    "X04n0223_067:0456a24": "菩薩真實慧菩薩尊勝慧菩薩智光慧菩薩無邊慧",
    "X04n0223_067:0456b01": "菩薩念莊嚴菩薩達空際菩薩性莊嚴菩薩甚深境",
    "X04n0223_067:0456b02": "菩薩善解處非處菩薩大光明菩薩常光明菩薩了",
    "X04n0223_067:0456b03": "佛種菩薩心王菩薩一行菩薩常現神通菩薩智慧",
    "X04n0223_067:0456b04": "芽菩薩功德處菩薩法燈菩薩照世菩薩持世菩薩",
    "X04n0223_067:0456b05": "最安隱菩薩最上菩薩無上菩薩無比菩薩超倫菩",
    "X04n0223_067:0456b06": "薩無礙行菩薩光明燄菩薩月光菩薩一塵菩薩堅",
    "X04n0223_067:0456b07": "固行菩薩霔法雨菩薩最勝幢菩薩普莊嚴菩薩智",
    "X04n0223_067:0456b08": "眼菩薩法眼菩薩慧雲菩薩總持王菩薩無住願菩",
    "X04n0223_067:0456b09": "薩智藏菩薩心王菩薩內覺慧菩薩住佛智菩薩陀",
    "X04n0223_067:0456b10": "羅尼勇健力菩薩持地力菩薩妙月菩薩須彌頂菩",
    "X04n0223_067:0456b11": "薩寶頂菩薩普光照菩薩威德王菩薩智慧輪菩薩",
    "X04n0223_067:0456b12": "大威德菩薩大龍相菩薩質直行菩薩不退轉菩薩",
    "X04n0223_067:0456b13": "持法幢菩薩無忘失菩薩攝諸趣菩薩不思議決定",
    "X04n0223_067:0456b14": "慧菩薩遊戲無邊智菩薩無盡妙法藏菩薩智日菩",
    "X04n0223_067:0456b15": "薩法日菩薩智藏菩薩智澤菩薩普見菩薩不空見",
    "X04n0223_067:0456b16": "菩薩金剛踊菩薩金剛智菩薩金剛燄菩薩金剛慧",
    "X04n0223_067:0456b17": "菩薩普眼菩薩佛日菩薩持佛金剛祕密藏菩薩普",
    "X04n0223_067:0456b18": "眼境界智莊嚴菩薩如是等菩薩摩訶薩十佛剎微",
    "X04n0223_067:0456b19": "塵數往昔皆與毗盧遮那如來同修菩薩諸善根行。",
    "X04n0223_067:0456b20": "【論】第二與十佛剎微塵數已下至諸善根行有三",
    "X04n0223_067:0456b21": "十六行半經明列菩薩大眾分釋義中約分三段",
    "X04n0223_067:0456b22": "一從與十佛剎微塵數菩薩已下至無住解脫有",
    "X04n0223_067:0456b23": "五行經明歎諸菩薩志德分二其名曰已下至無",
    "X04n0223_067:0456b24": "邊慧菩薩有九行經有三十箇菩薩同名為慧明",
    "X04n0223_067:0456c01": "三空禪定解脫門中所生智慧同名為慧分此已",
    "X04n0223_067:0456c02": "上明三空解脫禪定中一解脫門中具生十種慧",
    "X04n0223_067:0456c03": "三空中有三十種慧知見差別三空者無相無願",
    "X04n0223_067:0456c04": "無作空也如是三空門任運發生此三十種慧以",
    "X04n0223_067:0456c05": "表無盡故今三十箇菩薩同名為慧者是三念莊",
    "X04n0223_067:0456c06": "嚴菩薩已下至同修菩薩諸善根有二十二行半",
    "X04n0223_067:0456c07": "經有七十箇菩薩各各隨行別名列眾分已上七",
    "X04n0223_067:0456c08": "十箇菩薩明前三空解脫已終以七覺行華常處",
    "X04n0223_067:0456c09": "生死善覺悟一切眾生行故此明十地道終常入",
    "X04n0223_067:0456c10": "生死方便行周今欲成普賢門故故以十佛剎微",
    "X04n0223_067:0456c11": "塵為數量者一一菩薩皆具如是十徧周行是故",
    "X04n0223_067:0456c12": "則歎德中無不皆灌頂位即十地位也又云獲諸",
    "X04n0223_067:0456c13": "菩薩普見三昧明以其十地智眼普見眾生根欲",
    "X04n0223_067:0456c14": "差別故大悲安隱一切眾生者以自十地道滿不",
    "X04n0223_067:0456c15": "離方便三空七覺方便行華引接含識是入普賢",
    "X04n0223_067:0456c16": "行故故於此品以三昧力三求推覓覓普賢者明",
    "X04n0223_067:0456c17": "三昧雖有慈悲是出世心多以此不見十一地之",
    "X04n0223_067:0456c18": "位普賢入俗利生之門三求推覓方見普賢者明",
    "X04n0223_067:0456c19": "從十地昇進入普賢行果之位成普賢寂用自在",
    "X04n0223_067:0456c20": "門故是故下文以如意摩尼珠王能隨所求及與",
    "X04n0223_067:0456c21": "物同色不失自珠之德明常以如來自果一切智",
    "X04n0223_067:0456c22": "王不壞菩薩種種方便之行隨諸眾生種種樂欲",
    "X04n0223_067:0456c23": "皆隨引之使令得樂又明雖成八地已後乃至十",
    "X04n0223_067:0456c24": "地十一地及佛位而常不壞七地已前三空七覺",
    "X04n0223_067:0457a01": "諸方便行故是故列眾之內以菩薩名數表之使",
    "X04n0223_067:0457a02": "易解故都舉十佛剎塵為數量者明一一菩薩總",
    "X04n0223_067:0457a03": "具如是行徧周故是故淨名經云雖成正覺轉於",
    "X04n0223_067:0457a04": "法輪而不捨菩薩之道是菩薩行此之十定列眾",
    "X04n0223_067:0457a05": "之位總是已成十地出世智悲之眾不捨七地已",
    "X04n0223_067:0457a06": "前諸助道門以利眾生故亦是一切菩薩從初發",
    "X04n0223_067:0457a07": "心不離此定體信進修行至於果滿不遷時故此",
    "X04n0223_067:0457a08": "品之初以敘如來初成正覺之意明說此四十品",
    "X04n0223_067:0457a09": "經及出生滅度時日總不遷始終一際故法本如",
    "X04n0223_067:0457a10": "是故非是如來神通使然約智境實論不隨妄情",
    "X04n0223_067:0457a11": "所說多劫以智照之可見所列前後五位之法及",
    "X04n0223_067:0457a12": "眾各以隨位菩薩一時頓彰明智法界無始末也",
    "X04n0223_067:0457a13": "總以此十定為體此品初一段敘分及列眾歎德",
    "X04n0223_067:0457a14": "略舉大意和會始終於中文義隨行隨法立菩薩",
    "X04n0223_067:0457a15": "名約此法行之名如前略舉十佛剎塵所表以實",
    "X04n0223_067:0457a16": "而論無有盡極但以根本智為佛自果餘差別智",
    "X04n0223_067:0457a17": "中一切法總是菩薩行故故以十佛剎微塵為數",
    "X04n0223_067:0457a18": "量。",
    "X04n0223_067:0457a19": "【經】爾時普眼菩薩摩訶薩承佛神力從座而起偏袒",
    "X04n0223_067:0457a20": "右肩右膝著地合掌白佛言世尊我於如來應正等",
    "X04n0223_067:0457a21": "覺欲有所問願垂哀許佛言普眼恣汝所問當為汝",
    "X04n0223_067:0457a22": "說令汝心喜普眼菩薩言世尊普賢菩薩及住普賢",
    "X04n0223_067:0457a23": "所有行願諸菩薩眾成就幾何三昧解脫而於菩薩",
    "X04n0223_067:0457a24": "諸大三昧或入或出或時安住以於菩薩不可思議",
    "X04n0223_067:0457b01": "廣大三昧善入出故能於一切三昧自在神通變化",
    "X04n0223_067:0457b02": "無有休息佛言善哉普眼汝為利益去來現在諸菩",
    "X04n0223_067:0457b03": "薩眾而問斯義普眼普賢菩薩今現在此已能成就",
    "X04n0223_067:0457b04": "不可思議自在神通出過一切諸菩薩上難可值遇",
    "X04n0223_067:0457b05": "從於無量菩薩行生菩薩大願悉已清淨所行之行",
    "X04n0223_067:0457b06": "皆無退轉無量波羅蜜門無礙陀羅尼門無盡辯才",
    "X04n0223_067:0457b07": "門皆悉已得清淨無礙大悲利益一切眾生以本願",
    "X04n0223_067:0457b08": "力盡未來際而無厭倦汝應請彼彼當為汝說其三",
    "X04n0223_067:0457b09": "昧自在解脫。",
    "X04n0223_067:0457b10": "【論】第三爾時普眼已下至自在解脫有十六行半",
    "X04n0223_067:0457b11": "經明普眼菩薩白佛問普賢道德諸菩薩修幾三",
    "X04n0223_067:0457b12": "昧神通變化而得自在及如來教令請普賢菩薩",
    "X04n0223_067:0457b13": "演說三昧自在分釋義中約分四段一爾時普眼",
    "X04n0223_067:0457b14": "已下至願垂哀許有三行經明普眼菩薩起問普",
    "X04n0223_067:0457b15": "賢菩薩道德所行法門分二佛言普眼已下至令",
    "X04n0223_067:0457b16": "汝心喜有一行經明佛許問分三普眼言已下至",
    "X04n0223_067:0457b17": "無有休息有四行半經明正問普賢及大眾三昧",
    "X04n0223_067:0457b18": "行門多少分四佛言善哉已下至自在解脫有八",
    "X04n0223_067:0457b19": "行經明如來歎普眼所問及示普賢所在并歎普",
    "X04n0223_067:0457b20": "賢之行及勸普眼令請普賢說十三昧分餘如文",
    "X04n0223_067:0457b21": "自具。",
    "X04n0223_067:0457b22": "【經】爾時會中諸菩薩眾聞普賢名即時獲得不可思",
    "X04n0223_067:0457b23": "議無量三昧其心無礙寂然不動智慧廣大難可測",
    "X04n0223_067:0457b24": "量境界甚深無能與等現前悉見無數諸佛得如來",
    "X04n0223_067:0457c01": "力同如來性去來現在靡不明照所有福德不可窮",
    "X04n0223_067:0457c02": "盡一切神通皆已具足其諸菩薩於普賢所心生尊",
    "X04n0223_067:0457c03": "重渴仰欲見悉於眾會周徧觀察而竟不覩亦不見",
    "X04n0223_067:0457c04": "其所坐之座此由如來威力所持亦是普賢神通自",
    "X04n0223_067:0457c05": "在使其然耳。",
    "X04n0223_067:0457c06": "【論】第四爾時會中諸菩薩眾已下至使其然耳有",
    "X04n0223_067:0457c07": "八行半經明諸菩薩眾聞普賢菩薩名得不可思",
    "X04n0223_067:0457c08": "議無量三昧分釋義中約有十法一大眾得聞普",
    "X04n0223_067:0457c09": "賢菩薩名便獲無量三昧二大眾得三昧已現前",
    "X04n0223_067:0457c10": "得見無數諸佛三大眾得如來十力同如來性四",
    "X04n0223_067:0457c11": "大眾獲福五大眾神通具足六大眾尊重普賢渴",
    "X04n0223_067:0457c12": "仰欲見七大眾悉皆周徧觀察八大眾竟不覩見",
    "X04n0223_067:0457c13": "普賢身座九推佛威所持十推普賢自力然也大",
    "X04n0223_067:0457c14": "意明十信已後十地已前以普賢行成法身及根",
    "X04n0223_067:0457c15": "本智得出世中差別智已成十一地中以法身根",
    "X04n0223_067:0457c16": "本智純成處生死中無限大用普賢行與一切眾",
    "X04n0223_067:0457c17": "生妄念齊等故同想用隨彼解脫故以是如來令",
    "X04n0223_067:0457c18": "想念普賢經云諸菩薩得如來力者即十力也同",
    "X04n0223_067:0457c19": "如來性者即法性身也大意明從十地十一地昇",
    "X04n0223_067:0457c20": "進佛果位至此方終尊重普賢渴仰欲見者明昇",
    "X04n0223_067:0457c21": "進普賢行故將十地智成普賢差別智直至出現",
    "X04n0223_067:0457c22": "品始齊故如彼品自有所表如善財見彌勒菩薩",
    "X04n0223_067:0457c23": "同一生之佛果却令見文殊憶念文殊便聞普賢",
    "X04n0223_067:0457c24": "名及入無量三昧自見其身入普賢身是其樣式",
    "X04n0223_067:0458a01": "一同此普光明殿中說十信心今至佛果不移因",
    "X04n0223_067:0458a02": "位及具佛果後普賢行位滿離世間品是佛果後",
    "X04n0223_067:0458a03": "普賢行云周徧觀察不見普賢及所坐之座者明",
    "X04n0223_067:0458a04": "從初十信十住十行十迴向十地自己乘普賢行",
    "X04n0223_067:0458a05": "昇進多求如來解脫悲智出世間心兼修以成佛",
    "X04n0223_067:0458a06": "自在無作道圓滿已自見徧周故如十地佛果後",
    "X04n0223_067:0458a07": "普賢行及所有三昧純是善入世間無求出世佛",
    "X04n0223_067:0458a08": "果故以將兼修悲智出世佛果三昧三求不見純",
    "X04n0223_067:0458a09": "是大悲無有自利之行即不相見故以十地佛果",
    "X04n0223_067:0458a10": "已前行普賢行有自利利他之心以求世出解脫",
    "X04n0223_067:0458a11": "故以十一地行普賢之行不求自己解脫純是利",
    "X04n0223_067:0458a12": "生之行故以十一地已前助顯根本智明於自解",
    "X04n0223_067:0458a13": "脫道已滿足無所希求故於十一地但為饒益一",
    "X04n0223_067:0458a14": "切眾生無蘊積己自功故是故以將十地已前自",
    "X04n0223_067:0458a15": "利利他普賢行求十一地中普賢行未及見故以",
    "X04n0223_067:0458a16": "此是故大眾周徧觀察竟不得見普賢身及座故",
    "X04n0223_067:0458a17": "審諦觀察以智思惟可見餘如文自具。",
    "X04n0223_067:0458a18": "【經】爾時普眼菩薩白佛言世尊普賢菩薩今何所在",
    "X04n0223_067:0458a19": "佛言普眼普賢菩薩今現在此道場眾會親近我住",
    "X04n0223_067:0458a20": "初無動移是時普眼及諸菩薩復更觀察道場眾會",
    "X04n0223_067:0458a21": "周徧求覓白佛言世尊我等今者猶未得見普賢菩",
    "X04n0223_067:0458a22": "薩其身及座佛言如是善男子汝等何故而不得見",
    "X04n0223_067:0458a23": "善男子普賢菩薩住處甚深不可說故普賢菩薩獲",
    "X04n0223_067:0458a24": "無邊智慧門入師子奮迅定得無上自在用入清淨",
    "X04n0223_067:0458b01": "無礙際生如來十種力以法界藏為身一切如來共",
    "X04n0223_067:0458b02": "所護念於一念頃悉能證入三世諸佛無差別智是",
    "X04n0223_067:0458b03": "故汝等不能見耳。",
    "X04n0223_067:0458b04": "【論】第五爾時普眼已下至是故汝等不能見耳有",
    "X04n0223_067:0458b05": "十一行經明諸菩薩入三昧力欲見普賢徧求不",
    "X04n0223_067:0458b06": "見如來為說普賢志德甚深汝等不能得見分何",
    "X04n0223_067:0458b07": "故不見普賢為明十地菩薩得出世智慈增上所",
    "X04n0223_067:0458b08": "有三昧皆出世智慈以是不見普賢是十一地行",
    "X04n0223_067:0458b09": "門常在世間出世心亡寂用自在以出世三昧不",
    "X04n0223_067:0458b10": "相應故以是不見釋義中分為四段一爾時普眼",
    "X04n0223_067:0458b11": "菩薩已下至今何所在有一行餘經明普眼間普",
    "X04n0223_067:0458b12": "賢菩薩所在分二佛言已下至初無動移有一行",
    "X04n0223_067:0458b13": "半經明如來示普賢所在分三是時普眼及諸菩",
    "X04n0223_067:0458b14": "薩已下至其身及座有兩行半經明普眼及諸菩",
    "X04n0223_067:0458b15": "薩重更觀普賢菩薩猶未能見分四佛言如是已",
    "X04n0223_067:0458b16": "下至不能見耳有六行經明如來為普眼等歎普",
    "X04n0223_067:0458b17": "賢菩薩志德甚深入師子奮迅定汝等不能得見",
    "X04n0223_067:0458b18": "分經云入師子奮迅定者明入十地果後普賢行",
    "X04n0223_067:0458b19": "總是無畏自在定故明以無邊想念同眾生行故",
    "X04n0223_067:0458b20": "明大用自真不待念故師子明無畏自在也奮迅",
    "X04n0223_067:0458b21": "者明普賢菩薩恒徧十方普作用定而常行等十",
    "X04n0223_067:0458b22": "方世界無有一眾生而不徧濟根堪可利而不失",
    "X04n0223_067:0458b23": "時故名奮迅定猶如師子一時奮迅全分身毛一",
    "X04n0223_067:0458b24": "時普震明普賢菩薩常居大用定海任智徧周一",
    "X04n0223_067:0458c01": "時普用等眾生行無失時故不待念故普徧大用",
    "X04n0223_067:0458c02": "利眾生無休息故無始及今同一念故無古今故",
    "X04n0223_067:0458c03": "法如是行故意明大用而常寂是奮迅義得無上",
    "X04n0223_067:0458c04": "自在用者於大用中恒徧用利眾生全是定無別",
    "X04n0223_067:0458c05": "止息不同十地已前昇進有出世心故入清淨無",
    "X04n0223_067:0458c06": "礙際者明普賢智量等虗空無根不悉知故無行",
    "X04n0223_067:0458c07": "不同利故生如來十種力者明如來十種智力是",
    "X04n0223_067:0458c08": "普賢行生又教化眾生成佛十力皆由普賢願力",
    "X04n0223_067:0458c09": "起故以法界藏為身者以根本智身及差別智身",
    "X04n0223_067:0458c10": "性自徧周量等一切眾生心行無不含容皆為佛",
    "X04n0223_067:0458c11": "事故於一毛孔徧容十方凡聖國土無不總含以",
    "X04n0223_067:0458c12": "智無表裏中間之際量故本如是故一切如來共",
    "X04n0223_067:0458c13": "所護念者為與如來同根本智為大作用故於一",
    "X04n0223_067:0458c14": "念頃悉能證入無差別智者明普賢菩薩於十方",
    "X04n0223_067:0458c15": "眾生界示成正覺度眾生方便之行示現一念成",
    "X04n0223_067:0458c16": "佛等事亦明始終以無差別智體論之無盡劫總",
    "X04n0223_067:0458c17": "是一念一切眾生於一念中自作無盡劫生死之",
    "X04n0223_067:0458c18": "見若以達理智明觀以無盡劫便為一念無差別",
    "X04n0223_067:0458c19": "智故如是相應便與古今三世一切諸佛一時成",
    "X04n0223_067:0458c20": "佛故以無分別智印印三世時體本齊無先後際",
    "X04n0223_067:0458c21": "故明十地菩薩猶有出世心在猶迷十一地入纏",
    "X04n0223_067:0458c22": "之行故不能得見者使昇進菩薩存自力能不滯",
    "X04n0223_067:0458c23": "前十地位故餘如文自具如師子奮迅三昧者於",
    "X04n0223_067:0458c24": "十方世界普同一切眾生想念作用而成熟之大",
    "X04n0223_067:0459a01": "用而無作是奮迅義是三昧義就大用而論無別",
    "X04n0223_067:0459a02": "止息故。",
    "X04n0223_067:0459a03": "【經】爾時普眼菩薩聞如來說普賢菩薩清淨功德得",
    "X04n0223_067:0459a04": "十千阿僧祇三昧以三昧力復徧觀察渴仰欲見普",
    "X04n0223_067:0459a05": "賢菩薩亦不能覩其餘一切諸菩薩眾俱亦不見時",
    "X04n0223_067:0459a06": "普眼菩薩從三昧起白佛言世尊我已入十千阿僧",
    "X04n0223_067:0459a07": "祇三昧求見普賢而竟不得不見其身及身業語及",
    "X04n0223_067:0459a08": "語業意及意業座及住處悉皆不見佛言如是如是",
    "X04n0223_067:0459a09": "善男子當知皆以普賢菩薩住不思議解脫之力普",
    "X04n0223_067:0459a10": "眼於汝意云何頗有人能說幻術文字中種種幻相",
    "X04n0223_067:0459a11": "所住處不答言不也佛言普眼幻中幻相尚不可說",
    "X04n0223_067:0459a12": "何況普賢菩薩祕密身境界祕密語境界祕密意境",
    "X04n0223_067:0459a13": "界而於其中能入能見何以故普賢菩薩境界甚深",
    "X04n0223_067:0459a14": "不可思議無有量已過量舉要言之普賢菩薩以金",
    "X04n0223_067:0459a15": "剛慧普入法界於一切世界無所行無所住知一切",
    "X04n0223_067:0459a16": "眾生身皆即非身無去無來得無斷盡無差別自在",
    "X04n0223_067:0459a17": "神通無依無作無有動轉至於法界究竟邊際善男",
    "X04n0223_067:0459a18": "子若有得見普賢菩薩若得承事若得聞名若有思",
    "X04n0223_067:0459a19": "惟若有憶念若生信解若勤觀察若始趣向若正求",
    "X04n0223_067:0459a20": "覓若興誓願相續不絕皆獲利益無空過者爾時普",
    "X04n0223_067:0459a21": "眼及一切菩薩眾於普賢菩薩心生渴仰願得瞻覲",
    "X04n0223_067:0459a22": "作如是言南無一切諸佛南無普賢菩薩如是三稱",
    "X04n0223_067:0459a23": "頭頂禮敬爾時佛告普眼菩薩及諸眾會言諸佛子",
    "X04n0223_067:0459a24": "汝等宜更禮敬普賢殷勤求請又應專至觀察十方",
    "X04n0223_067:0459b01": "想普賢身現在其前如是思惟周徧法界深心信解",
    "X04n0223_067:0459b02": "厭離一切誓與普賢同一行願入於不二真實之法",
    "X04n0223_067:0459b03": "其身普現一切世間悉知眾生諸根差別徧一切處",
    "X04n0223_067:0459b04": "集普賢道若能發起如是大願則當得見普賢菩薩",
    "X04n0223_067:0459b05": "是時普眼聞佛此語與諸菩薩俱時頂禮求請得見",
    "X04n0223_067:0459b06": "普賢菩薩。",
    "X04n0223_067:0459b07": "【論】第六爾時普眼菩薩已下至求請得見普賢菩",
    "X04n0223_067:0459b08": "薩有三十二行經明菩薩大眾三稱普賢菩薩名",
    "X04n0223_067:0459b09": "殷勤求請欲得見普賢菩薩分釋義於此段中復",
    "X04n0223_067:0459b10": "分為七段一爾時普眼菩薩已下至俱亦不見有",
    "X04n0223_067:0459b11": "三行半經明普眼菩薩以十千不可說三昧求覓",
    "X04n0223_067:0459b12": "普賢亦不能見分二時普眼菩薩已下至悉皆不",
    "X04n0223_067:0459b13": "見有三行經明普眼菩薩從三昧起白佛不見普",
    "X04n0223_067:0459b14": "賢菩薩身語意業及座分三佛言如是已下至究",
    "X04n0223_067:0459b15": "竟邊際有十一行經明佛為普眼稱歎普賢三業",
    "X04n0223_067:0459b16": "甚深不可以能出能入三昧能見分四善男子已",
    "X04n0223_067:0459b17": "下至無空過者有三行半經明佛為歎見聞親近",
    "X04n0223_067:0459b18": "承事普賢菩薩利益無空過分五爾時普眼已下",
    "X04n0223_067:0459b19": "至頭頂禮敬可三行已下經明普眼等及諸菩薩",
    "X04n0223_067:0459b20": "皆渴仰普賢三稱南無頭頂禮敬分六爾時佛告",
    "X04n0223_067:0459b21": "普眼已下至即當得見普賢菩薩有六行半經明",
    "X04n0223_067:0459b22": "佛更勸普眼等大眾更致禮敬徧想法界推求普",
    "X04n0223_067:0459b23": "賢菩薩如對現前分七是時已下至得見普賢菩",
    "X04n0223_067:0459b24": "薩有一行半經明普眼及諸菩薩大眾依勸敕更",
    "X04n0223_067:0459c01": "加禮敬普賢知時欲為現身分已上三十二行中",
    "X04n0223_067:0459c02": "七段經不見普賢菩薩意明普眼等諸菩薩以出",
    "X04n0223_067:0459c03": "入三昧不得見普賢三業及座境界故舉幻術文",
    "X04n0223_067:0459c04": "字中種種幻相所住處喻明幻術文字之體了無",
    "X04n0223_067:0459c05": "處所如何所求不可將出入三昧處所之求去彼",
    "X04n0223_067:0459c06": "沈寂生滅却令生想明想念動用自體徧周用而",
    "X04n0223_067:0459c07": "常寂非更滅也以是普賢以金剛慧普入法界於",
    "X04n0223_067:0459c08": "一切世界無所行無所住知一切眾生身皆非身",
    "X04n0223_067:0459c09": "無去無來得無斷盡無差別自在神通此明任物",
    "X04n0223_067:0459c10": "目真稱之為神不為不思不定不亂不來不去任",
    "X04n0223_067:0459c11": "智徧周利生自在知根應現名之為通萬法如是",
    "X04n0223_067:0459c12": "無出入定亂方稱普賢所行三業作用及座如十",
    "X04n0223_067:0459c13": "地菩薩座體但言滿三千大千世界之量此普賢",
    "X04n0223_067:0459c14": "座量量等虗空一切法界大蓮華藏故明知十地",
    "X04n0223_067:0459c15": "菩薩智量猶隔以此來昇此位如許乖宜入出如",
    "X04n0223_067:0459c16": "許不可說三昧之門猶有寂用有限障未得十地",
    "X04n0223_067:0459c17": "果位後普賢菩薩大自在故故三求普賢三重昇",
    "X04n0223_067:0459c18": "進却生想念方始現身及說十三昧境界之事意",
    "X04n0223_067:0459c19": "責彼十地猶有求於出世習在於世間生死境界",
    "X04n0223_067:0459c20": "未得等於十方任用自在以此如來教令却生想",
    "X04n0223_067:0459c21": "念去彼十地中染習出世淨心故此明十地緣真",
    "X04n0223_067:0459c22": "俗出世餘習氣惑故已上意明治十地菩薩緣真",
    "X04n0223_067:0459c23": "俗二習未亡寂亂二習未盡於諸三昧有出入習",
    "X04n0223_067:0459c24": "故未得常入生死猶如虗空性無作者而常普徧",
    "X04n0223_067:0460a01": "非限量所收一切眾生及以境界以之為體普賢",
    "X04n0223_067:0460a02": "之智猶如虗空一切眾生以為生體有諸眾生自",
    "X04n0223_067:0460a03": "迷智者名為無明普賢菩薩隨彼迷事十方世界",
    "X04n0223_067:0460a04": "對現色身以智無體猶如虗空非造作性無有去",
    "X04n0223_067:0460a05": "來非生非滅但以等虗空之智海於一切處啟迷",
    "X04n0223_067:0460a06": "智無體相能隨等法界虗空界之大用故豈將十",
    "X04n0223_067:0460a07": "地之位諸菩薩以出入三昧有所推求云何得見",
    "X04n0223_067:0460a08": "是故如來為諸菩薩說幻術文字求其體相有可",
    "X04n0223_067:0460a09": "得不求幻之心尚不可得如何有彼幻相可求是",
    "X04n0223_067:0460a10": "故將出入三昧及以求心而求普賢大用無依善",
    "X04n0223_067:0460a11": "巧智身了無可得是故如來教諸菩薩却生想念",
    "X04n0223_067:0460a12": "殷勤三禮普賢菩薩方以神通力如應現身明智",
    "X04n0223_067:0460a13": "身不可以三昧處所求為智體無所住無所依故",
    "X04n0223_067:0460a14": "若想念願樂即如應現化無有處所依止故猶如",
    "X04n0223_067:0460a15": "谷響但有應物之音若有欲求即無有處所可得",
    "X04n0223_067:0460a16": "佛言普賢菩薩今現在此道場眾會親近我住初",
    "X04n0223_067:0460a17": "無動移者明以根本智性自無依名為現在此道",
    "X04n0223_067:0460a18": "場故為能治有所得諸見蘊故以無礙總別同異",
    "X04n0223_067:0460a19": "普光明智與十方一切諸佛大用體同名為眾會",
    "X04n0223_067:0460a20": "故無邊差別智海一時等用不移根本智體無依",
    "X04n0223_067:0460a21": "住智名為親近我住初無動移故云稱南無者明",
    "X04n0223_067:0460a22": "歸命信順故約法以南為離為離中虗以虗無故",
    "X04n0223_067:0460a23": "即明離為日離主心以心達虗無之理即心智明",
    "X04n0223_067:0460a24": "故云南無表歸命信順虗無之理智故是故善財",
    "X04n0223_067:0460b01": "南方詢友者義亦如然龍女南方成佛義亦如之",
    "X04n0223_067:0460b02": "但達虗無之理智十方總南無若執諸法作實有",
    "X04n0223_067:0460b03": "者十方總北故餘如文自具。",
    "X04n0223_067:0460b05": "大方廣佛新華嚴經合論卷第六十七",
    "X04n0223_067:0460b07": "音切",
    "X04n0223_067:0460b08": "竭(渠列切)。隣(力真切)。覓(莫敵切)。奮(方問切)。迅(信音)。"
}