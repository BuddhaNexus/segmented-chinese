{
    "X85n1590_005:0142a14": "錦江禪燈卷第五",
    "X85n1590_005:0142a16": "昭覺丈雪　通醉　輯",
    "X85n1590_005:0142a17": "紹興幻菴　胡昇猷　訂",
    "X85n1590_005:0142a18": "大鑒下第十五世",
    "X85n1590_005:0142a19": "天童覺法嗣",
    "X85n1590_005:0142a20": "襄州石門清涼法真禪師劍門人。上堂。柳色含煙。春",
    "X85n1590_005:0142a21": "光逈秀。一峰孤峻。萬卉爭芳。白雲淡泞已無心。滿目",
    "X85n1590_005:0142a22": "青山元不動。漁翁垂釣。一溪寒雪未曾消。野渡無人。",
    "X85n1590_005:0142a23": "萬古碧潭清似鏡。賓中有主。拄杖橫挑日月輪。主中",
    "X85n1590_005:0142a24": "有賓。踏破艸鞋赤脚走。直得賓主互顯。殺活自由。理",
    "X85n1590_005:0142b01": "事渾融。正偏不滯。入荒田不揀。信手拈來艸。且道如",
    "X85n1590_005:0142b02": "何委悉。塵中雖有隱身術。爭似全身入帝鄉。",
    "X85n1590_005:0142b03": "黃龍新法嗣",
    "X85n1590_005:0142b04": "嘉定府九頂寂惺惠泉禪師僧問。心迷法華轉。心悟",
    "X85n1590_005:0142b05": "轉法華。未審意旨如何。師曰。風暖鳥聲碎。日高花影",
    "X85n1590_005:0142b06": "重。上堂。昔日雲門有三句。謂函葢乾坤句。截斷眾流",
    "X85n1590_005:0142b07": "句。隨波逐浪句。九頂今日亦有三句。所謂饑來喫飯",
    "X85n1590_005:0142b08": "句。寒來向火句。困來打睡句。若以佛法而論。則九頂",
    "X85n1590_005:0142b09": "望雲門。直立下風。若以世諦而論。則雲門望九頂。直",
    "X85n1590_005:0142b10": "立下風。二語相違。且如何是九頂為人處。",
    "X85n1590_005:0142b11": "嘉興府華亭性空妙普菴主漢州人。久依死心獲證。",
    "X85n1590_005:0142b12": "乃抵秀水。追船子遺風。結茅青龍之野。吹銕笛以自",
    "X85n1590_005:0142b13": "娛。多賦詠。得之者必珍藏。其山居曰。心法雙忘猶隔",
    "X85n1590_005:0142b14": "妄。色空不二尚餘塵。百鳥不來春又過。不知誰是住",
    "X85n1590_005:0142b15": "菴人。又警眾曰。學道猶如守禁城。晝防六賊夜惺惺。",
    "X85n1590_005:0142b16": "中軍主將能行令。不動干戈治太平。又曰。不耕而食",
    "X85n1590_005:0142b17": "不蠶衣。物外清閒適聖時。未透祖師關捩子。也須存",
    "X85n1590_005:0142b18": "意著便宜。又曰。十二時中莫住工。窮來窮去到無窮。",
    "X85n1590_005:0142b19": "直須洞徹無窮底。踏倒須彌第一峰。建炎初。徐明叛。",
    "X85n1590_005:0142b20": "道經烏鎮。肆殺戮。民多逃亡。師獨荷策而往。賊見其",
    "X85n1590_005:0142b21": "偉異。疑必詭伏者。問其來。師曰。吾禪者。欲抵密印寺。",
    "X85n1590_005:0142b22": "賊怒欲斬之。師曰。大丈夫。要頭便斫取。奚以怒為。吾",
    "X85n1590_005:0142b23": "死必矣。願得一飯以為送終。賊奉肉食。師如常齋出",
    "X85n1590_005:0142b24": "生畢。乃曰。孰當為我文之以祭。賊笑而不答。師索筆",
    "X85n1590_005:0142c01": "大書曰。嗚呼惟霛。勞我以生。則大塊之過。役我以壽。",
    "X85n1590_005:0142c02": "則陰陽之失。乏我以貧。則五行不正。困我以命。則時",
    "X85n1590_005:0142c03": "日不吉。吁哉至哉。賴有出塵之道。悟我之性。與其妙",
    "X85n1590_005:0142c04": "心。與其妙心。孰與為隣。上同諸佛之真化。下合凡夫",
    "X85n1590_005:0142c05": "之無明。纖塵不動。本自圓成。妙矣哉妙矣哉。日月未",
    "X85n1590_005:0142c06": "足以為明。乾坤未足以為大。磊磊落落。無罣無礙。六",
    "X85n1590_005:0142c07": "十餘年。和風混俗。四十二臘。逍遙自在。逢人則喜。見",
    "X85n1590_005:0142c08": "佛不拜。笑矣乎笑矣乎。可惜少年郎。風流太光彩。坦",
    "X85n1590_005:0142c09": "然歸去付春風。體似虗空終不壞。尚饗。遂舉箸飫餐。",
    "X85n1590_005:0142c10": "賊徒大笑。食罷復曰。劫數既遭離亂。我是快活烈漢。",
    "X85n1590_005:0142c11": "如今正好乘時。便請一刀兩段。乃大呼斬斬。賊方駭",
    "X85n1590_005:0142c12": "異。稽首謝過。令衛而出。烏鎮之廬舍免焚。實師之惠",
    "X85n1590_005:0142c13": "也。道俗聞之愈敬。有僧睹師見佛不拜歌。逆問曰。既",
    "X85n1590_005:0142c14": "見佛。為甚麼不拜。師掌之曰。會麼。曰不會。師又掌曰。",
    "X85n1590_005:0142c15": "家無二主。紹興庚申冬。造大盆。穴而塞之。修書寄雪",
    "X85n1590_005:0142c16": "竇持禪師曰。吾將水葬矣。壬戌歲。持至。見其尚存。作",
    "X85n1590_005:0142c17": "偈嘲之曰。咄哉老性空。剛要餧魚鼈。去不索性去。祇",
    "X85n1590_005:0142c18": "管向人說。師閱偈笑曰。待兄來證明耳。令徧告四眾。",
    "X85n1590_005:0142c19": "眾集。師為說法要。乃說偈曰。坐脫立亡。不若水塟。一",
    "X85n1590_005:0142c20": "省柴燒。二省開壙。撒手便行。不妨快暢。誰是知音。船",
    "X85n1590_005:0142c21": "子和尚。高風難繼百千年。一曲漁歌少人唱。遂盤坐",
    "X85n1590_005:0142c22": "盆中。順潮而下。眾皆隨至海濵。望欲斷目。師取塞戽",
    "X85n1590_005:0142c23": "水而回。眾擁觀。水無所入。復乘流而往唱曰。船子當",
    "X85n1590_005:0142c24": "年返故鄉。沒蹤跡處妙難量。真風徧寄知音者。銕笛",
    "X85n1590_005:0143a01": "橫吹作散場。其笛聲嗚咽。頃于蒼茫間。見以笛擲空",
    "X85n1590_005:0143a02": "而沒。眾號慕。圖像事之。後三日。于沙上趺坐如生。道",
    "X85n1590_005:0143a03": "俗爭往迎歸。留五日闍維。設利大如菽者莫計。二鶴",
    "X85n1590_005:0143a04": "徘徊空中。火盡始去。眾奉設利霛骨。建塔于青龍。",
    "X85n1590_005:0143a05": "青原信法嗣",
    "X85n1590_005:0143a06": "成都府正法希明禪師漢州人。解制上堂。林葉紛紛",
    "X85n1590_005:0143a07": "落。乾坤報早秋。分明西祖意。何用更馳求。若恁麼會",
    "X85n1590_005:0143a08": "得。始信佛祖之道本自平夷。大解脫門。元無關鑰。彌",
    "X85n1590_005:0143a09": "綸宇宙。偪塞虗空。量不可窮。智不能測。若也未明此",
    "X85n1590_005:0143a10": "旨。不達其源。任是百劫熏功。千生煉行。徒自疲苦。了",
    "X85n1590_005:0143a11": "無交涉。若深明此旨。洞達其源。乃知動靜施為。經行",
    "X85n1590_005:0143a12": "坐臥。頭頭合道。念念朝宗。祖不云乎。迷生寂亂。悟無",
    "X85n1590_005:0143a13": "好惡。得失是非。一時放却。如是則誰迷誰悟。誰是誰",
    "X85n1590_005:0143a14": "非。自是諸人獨生異見。觀大觀小。執有執無。己霛獨",
    "X85n1590_005:0143a15": "耀。不肯承當。心月孤圓。自生違背。何異家中捨父。衣",
    "X85n1590_005:0143a16": "內忘珠。致使菩提路上。荊棘成林。解脫空中。迷雲蔽",
    "X85n1590_005:0143a17": "日。山僧今日幸值眾僧自恣。化主還山。諸上善人得",
    "X85n1590_005:0143a18": "得光訪。不可緘默。隨分葛藤。曲為今時。少開方便。也",
    "X85n1590_005:0143a19": "須是諸人著眼各自諦觀。若更擬議尋思。白雲萬里。",
    "X85n1590_005:0143a20": "遂拈拄杖曰。于斯明得。霛山一會儼在目前。其或未",
    "X85n1590_005:0143a21": "然。更待來晨分付。",
    "X85n1590_005:0143a22": "兜率悅法嗣",
    "X85n1590_005:0143a23": "丞相張商英居士字天覺。號無盡。年十九應舉入京。",
    "X85n1590_005:0143a24": "道由向氏家。向預夢神人報曰。明日接相公。凌晨公",
    "X85n1590_005:0143b01": "至。向異之。勞問勤腆。乃曰。秀才未娶。當以女奉灑埽。",
    "X85n1590_005:0143b02": "公謙辭再三。向曰。此行若不了當。吾亦不爽前約。後",
    "X85n1590_005:0143b03": "果及第。乃娶之。初任主簿。因入僧寺。見藏經梵夾金",
    "X85n1590_005:0143b04": "字齊整。乃怫然曰。吾孔聖之書。不如胡人之教。人所",
    "X85n1590_005:0143b05": "仰重。夜坐書院中。研墨吮筆。憑紙長吟。中夜不眠。向",
    "X85n1590_005:0143b06": "氏呼曰。官人夜深。何不睡去。公以前意白之。正此著",
    "X85n1590_005:0143b07": "無佛論。向應聲曰。既是無佛。何論之有。當須著有佛",
    "X85n1590_005:0143b08": "論始得。公疑其言遂已之。後訪一同列。見佛龕前經",
    "X85n1590_005:0143b09": "卷。乃問曰。此何書也。同列曰。維摩詰所說經。公信手",
    "X85n1590_005:0143b10": "開卷閱。到此病非地大亦不離地大處。歎曰。胡人之",
    "X85n1590_005:0143b11": "語。亦能爾耶。問此經幾卷。曰三卷。乃借歸閱次。向氏",
    "X85n1590_005:0143b12": "問。看何書。公曰。維摩詰所說經。向曰。可熟讀此經。然",
    "X85n1590_005:0143b13": "後著無佛論。公悚然異其言。由是深信佛乘。留心祖",
    "X85n1590_005:0143b14": "道。元祐六年。為江西漕。首謁東林照覺總禪師。覺詰",
    "X85n1590_005:0143b15": "其所見處。與己符合。乃印可。覺曰。吾有得法弟子住",
    "X85n1590_005:0143b16": "玉谿。乃慈古鏡也。亦可與語。公復因按部過分寧。諸",
    "X85n1590_005:0143b17": "禪迓之。公到。先致敬玉谿慈。最後問兜率悅禪師。悅",
    "X85n1590_005:0143b18": "為人短小。聞龔德莊嘗言。悅聰明。乃曰。聞公善文章。",
    "X85n1590_005:0143b19": "悅大笑曰。運使失却一隻眼了也。從悅臨濟九世孫。",
    "X85n1590_005:0143b20": "對運使論文章。政如運使對從悅論禪也。公不然其",
    "X85n1590_005:0143b21": "語。乃強屈指曰。是九世也。問玉谿去此多少。曰三十",
    "X85n1590_005:0143b22": "里。曰兜率聻。曰五里。公乃過兜率。先是說夢手摶日",
    "X85n1590_005:0143b23": "輪。覺與首座曰。日輪運轉之象。聞張運使過此。吾當",
    "X85n1590_005:0143b24": "深錐痛劄。若肯回頭。則吾門幸事。座曰。今之士大夫。",
    "X85n1590_005:0143c01": "受人取奉。慣恐其惡發別生事也。悅曰。正使煩惱。祇",
    "X85n1590_005:0143c02": "退得我院。也別無事。公與悅語次。稱賞東林。悅未肯",
    "X85n1590_005:0143c03": "其說。公乃題寺後擬瀑軒詩。其略曰。不向廬山尋落",
    "X85n1590_005:0143c04": "處。象王鼻孔謾遼天。意譏其不可東林也。公與悅語",
    "X85n1590_005:0143c05": "至更深。論及宗門事。悅曰。東林既印可運使。運使于",
    "X85n1590_005:0143c06": "佛祖言教。有少疑否。公曰有。悅曰。疑何等語。公曰。疑",
    "X85n1590_005:0143c07": "香嚴獨脚頌。德山托鉢話。悅曰。既于此有疑。其餘安",
    "X85n1590_005:0143c08": "得無耶。祇如巖頭言末後句。是有耶是無耶。公曰有。",
    "X85n1590_005:0143c09": "悅大笑。便歸方丈閉却門。公一夜睡不穩。至五更下",
    "X85n1590_005:0143c10": "牀。觸翻溺器。乃大徹猛省前話。遂有頌曰。鼓寂鐘沉",
    "X85n1590_005:0143c11": "托鉢回。巖頭一拶語如雷。果然祇得三年活。莫是遭",
    "X85n1590_005:0143c12": "他授記來。遂扣方丈門曰。某已捉得賊也。悅曰。贓在",
    "X85n1590_005:0143c13": "甚處。公無語。悅曰。都運且去。來日相見。翌日公遂舉",
    "X85n1590_005:0143c14": "前頌。悅乃謂曰。參禪祇為命根不斷。依語生解。如是",
    "X85n1590_005:0143c15": "之說。公已深悟。然至極微細處。使人不覺不知。墮在",
    "X85n1590_005:0143c16": "區宇。乃作頌證之曰。等閑行處。步步皆如。雖居聲色。",
    "X85n1590_005:0143c17": "寧滯有無。一心靡異。萬法非殊。休分體用。莫擇精麤。",
    "X85n1590_005:0143c18": "臨機不礙。應物無拘。是非情盡。凡聖皆除。誰得誰失。",
    "X85n1590_005:0143c19": "何親何疎。拈頭作尾。指實為虗。翻身魔界。轉脚邪塗。",
    "X85n1590_005:0143c20": "了無逆順。不犯工夫。公邀悅至建昌。途中一一伺察。",
    "X85n1590_005:0143c21": "有十頌敘其事。悅亦有十頌酬之。時元祐八年八月",
    "X85n1590_005:0143c22": "也。",
    "X85n1590_005:0143c23": "法雲杲法嗣",
    "X85n1590_005:0143c24": "西蜀鑾法師通大小乘。佛照謝事居景德。師問照曰。",
    "X85n1590_005:0144a01": "禪家言多不根何也。照曰。汝習何經論。曰諸經麤知。",
    "X85n1590_005:0144a02": "頗通百法。照曰。祇如昨日雨今日晴。是甚麼法中收。",
    "X85n1590_005:0144a03": "師懵然。照舉癢和子擊曰。莫道禪家所言不根好。師",
    "X85n1590_005:0144a04": "憤曰。昨日雨今日晴。畢竟是甚麼法中收。照曰。第二",
    "X85n1590_005:0144a05": "十四時分不相應法中收。師恍悟。即禮謝。後歸蜀居",
    "X85n1590_005:0144a06": "講會。以直道示徒。不泥名相。而眾多引去。遂說偈罷",
    "X85n1590_005:0144a07": "講曰。眾賣花兮獨賣松。青青顏色不如紅。算來終不",
    "X85n1590_005:0144a08": "與時合。歸去來兮翠靄中。由是隱居二十年。道俗追",
    "X85n1590_005:0144a09": "慕。復命演法。笑答偈曰。遯跡隱高峰。高峰又不容。不",
    "X85n1590_005:0144a10": "如歸錦里。依舊賣青松。眾列拜悔過。兩川講者爭依",
    "X85n1590_005:0144a11": "之。",
    "X85n1590_005:0144a12": "泐潭準法嗣",
    "X85n1590_005:0144a13": "隆興府雲巖典牛天遊禪師成都鄭氏子。初試郡庠。",
    "X85n1590_005:0144a14": "復往梓州試。二處皆與貢籍。師不敢承。竄名出關。適",
    "X85n1590_005:0144a15": "會山谷道人西還。因見其風骨不凡。議論超卓。乃同",
    "X85n1590_005:0144a16": "舟而下。竟往廬山。投師剃髮。不改舊名。首參死心不",
    "X85n1590_005:0144a17": "契。遂依湛堂于泐潭。一日潭普說曰。諸人苦苦就準",
    "X85n1590_005:0144a18": "上座覓佛法。遂拊膝曰。會麼。雪上加霜。又拊膝曰。若",
    "X85n1590_005:0144a19": "也不會。豈不見乾峰示眾曰。舉一不得舉二。放過一",
    "X85n1590_005:0144a20": "著。落在第二。師聞脫然頴悟。出世雲葢。次遷雲巖。甞",
    "X85n1590_005:0144a21": "和忠道者牧牛頌曰。兩角指天。四足踏地。拽斷鼻繩。",
    "X85n1590_005:0144a22": "牧甚屎屁。張無盡見之甚擊節。後退雲巖。過廬山棲",
    "X85n1590_005:0144a23": "賢。主翁意不欲納。乃曰。老老大大。正是質庫中典牛",
    "X85n1590_005:0144a24": "也。師聞之述一偈而去。曰質庫何曾解典牛。祇緣價",
    "X85n1590_005:0144b01": "重實難酬。想君本領無多子。畢竟難禁者一頭。因菴",
    "X85n1590_005:0144b02": "于武寧。扁曰典牛。終身不出。塗毒見之。已九十三矣。",
    "X85n1590_005:0144b03": "上堂。卓拄杖曰。久雨不晴劄。金烏飛在鐘樓角。又卓",
    "X85n1590_005:0144b04": "一下曰。猶在[穀-禾+卵]。復卓曰。一任衲僧名邈。上堂。馬祖一",
    "X85n1590_005:0144b05": "喚。百丈蹉過。臨濟小廝兒。向糞掃堆頭。拾得一隻破",
    "X85n1590_005:0144b06": "艸鞋。胡喝亂喝。師震聲喝曰。喚作胡喝亂喝得麼。上",
    "X85n1590_005:0144b07": "堂。象骨輥毬能已盡。玄沙斫牌伎亦窮。還知麼。火星",
    "X85n1590_005:0144b08": "入袴口。事出急家門。上堂。三百五百。銅頭銕額。木笛",
    "X85n1590_005:0144b09": "橫吹。誰家接拍。時有僧出。師曰。也是賊過後張弓。上",
    "X85n1590_005:0144b10": "堂。寶峰有一訣。對眾分明說。昨夜三更前。烏龜吞却",
    "X85n1590_005:0144b11": "鼈。至節上堂。晷運推移。日南長至。布裩不洗。無來換",
    "X85n1590_005:0144b12": "贊。大小玉泉。無風浪起。雲巖路見不平。直下一鎚粉",
    "X85n1590_005:0144b13": "碎。遂高聲曰。看脚下。",
    "X85n1590_005:0144b14": "大溈瑃法嗣",
    "X85n1590_005:0144b15": "眉州中巖慧目蘊能禪師本郡呂氏子。年二十二。于",
    "X85n1590_005:0144b16": "村落一富室為校書。偶遊山寺。見禪冊閱之。似有得。",
    "X85n1590_005:0144b17": "即裂冠圓具。一鉢遊方。首參寶勝澄甫禪師。所趣頗",
    "X85n1590_005:0144b18": "異。至荊湖。謁永安喜。真如哲。德山繪。造詣益高。迨抵",
    "X85n1590_005:0144b19": "大溈。溈問。上座桑梓何處。師曰西川。曰我聞西川有",
    "X85n1590_005:0144b20": "普賢菩薩示現。是否。師曰。今日得瞻慈相。曰白象何",
    "X85n1590_005:0144b21": "在。師曰。爪牙已具。曰還會轉身麼。師提坐具繞禪牀",
    "X85n1590_005:0144b22": "一帀。溈曰。不是者個道理。師趨出。一日溈為眾入室。",
    "X85n1590_005:0144b23": "問僧。黃巢過後。還有人收得劍麼。僧豎起拳。溈曰。菜",
    "X85n1590_005:0144b24": "刀子。僧曰。爭奈受用不盡。溈喝出。次問師。黃巢過後。",
    "X85n1590_005:0144c01": "還有人收得劍麼。師亦豎起拳。溈曰。也祇是菜刀子。",
    "X85n1590_005:0144c02": "師曰。殺得人即休。遂近前攔胸築之。溈曰。三十年弄",
    "X85n1590_005:0144c03": "馬騎。今日被驢子撲。後還蜀。菴子舊址。應四眾之請。",
    "X85n1590_005:0144c04": "出住報恩。上堂。龍濟道。萬法是心光。諸緣唯性曉。本",
    "X85n1590_005:0144c05": "無迷悟人。祇要今日了。師曰。既無迷悟。了個甚麼。咄。",
    "X85n1590_005:0144c06": "上堂。舉雪峰一日普請搬柴。中路見一僧。遂擲下一",
    "X85n1590_005:0144c07": "段柴曰。一大藏教祇說者個。後來真如喆道。一大藏",
    "X85n1590_005:0144c08": "教不說者個。據此二尊宿說話。是同是別。山僧則不",
    "X85n1590_005:0144c09": "然。豎起拂子曰。提起則如是我聞。放下則信受奉行。",
    "X85n1590_005:0144c10": "室中問崇真氈頭。如何是你空劫已前父母。真領悟",
    "X85n1590_005:0144c11": "曰。和尚且低聲。遂獻投機頌曰。萬年倉裏曾饑饉。大",
    "X85n1590_005:0144c12": "海中住儘長渴。當初尋時尋不見。如今避時避不得。",
    "X85n1590_005:0144c13": "師為印可。一日與黃提刑奕棋次。黃問。數局之中。無",
    "X85n1590_005:0144c14": "一局同。千著萬著則故是。如何是那一著。師提起棋",
    "X85n1590_005:0144c15": "子示之。黃佇思。師曰。不見道。從前十九路。迷殺幾多",
    "X85n1590_005:0144c16": "人。師住持三十餘載。凡說法。不許錄其語。臨終書偈",
    "X85n1590_005:0144c17": "趺坐而化。闍維時暴風忽起。煙所至處。皆雨設利。道",
    "X85n1590_005:0144c18": "俗斸其地皆得之。心舌不壞。塔于本山。",
    "X85n1590_005:0144c19": "懷安軍雲頂寶覺宗印禪師上堂。古者道。識得凳子。",
    "X85n1590_005:0144c20": "周帀有餘。又道。識得凳子。天地懸殊。山僧總不恁麼。",
    "X85n1590_005:0144c21": "識得凳子。是甚麼閒家具。一日普說罷。師曰。諸子莫",
    "X85n1590_005:0144c22": "要散去。更聽一頌。乃曰。四十九年。一場熱閧。八十七",
    "X85n1590_005:0144c23": "春。老漢獨弄。誰少誰多。一般作夢。歸去來兮。梅梢雪",
    "X85n1590_005:0144c24": "重。言訖下座。倚杖而逝。",
    "X85n1590_005:0145a01": "昭覺純白法嗣",
    "X85n1590_005:0145a02": "成都府信相宗顯正覺禪師潼川王氏子。少為進士",
    "X85n1590_005:0145a03": "有聲。甞晝掬溪水為戲。至夜思之。遂見水泠然盈室。",
    "X85n1590_005:0145a04": "欲汲之不可。而塵境自空。曰吾世網裂矣。往依昭覺",
    "X85n1590_005:0145a05": "得度。具滿分戒。後隨眾咨參。覺一日問師。高高峰頂",
    "X85n1590_005:0145a06": "立。深深海底行。汝作麼生會。師于言下頓悟曰。釘殺",
    "X85n1590_005:0145a07": "脚跟也。覺拈起拂子曰。者個又作麼生。師一笑而出。",
    "X85n1590_005:0145a08": "服勤七祀。南遊至京師。歷淮浙。晚見五祖演和尚于",
    "X85n1590_005:0145a09": "海會。出問。未知關捩子。誰過趙州橋。趙州橋即不問。",
    "X85n1590_005:0145a10": "如何是關捩子。祖曰。汝且在門外立。師進步一踏而",
    "X85n1590_005:0145a11": "退。祖曰。許多時茶飯。元來也有人知滋味。明日入室。",
    "X85n1590_005:0145a12": "祖曰。你便是昨日問話底僧否。我固知你見處。祇是",
    "X85n1590_005:0145a13": "未過得白雲關在。師珍重便出。時圓悟為侍者。師以",
    "X85n1590_005:0145a14": "白雲關意扣之。悟曰。你但直下會取。師笑曰。我不是",
    "X85n1590_005:0145a15": "不會。祇是未諳。待見者老漢。共伊理會一上。明日祖",
    "X85n1590_005:0145a16": "往舒城。師與悟繼往。適會于興化。祖問師。記得曾在",
    "X85n1590_005:0145a17": "郡裏相見來。師曰。全火祇候。祖顧悟曰。者漢饒舌。自",
    "X85n1590_005:0145a18": "是機緣相契。遊廬阜回。師以高高峰頂立深深海底",
    "X85n1590_005:0145a19": "行所得之語告五祖。祖曰。吾甞以此事詰先師。先師",
    "X85n1590_005:0145a20": "云。我曾問遠和尚。遠曰。猫有歃血之功。虎有起屍之",
    "X85n1590_005:0145a21": "德。非素達本源。不能到也。師給侍之久。祖鍾愛之。後",
    "X85n1590_005:0145a22": "辭西歸。為小參。復以頌送曰。離鄉四十餘年。一時忘",
    "X85n1590_005:0145a23": "却蜀語。禪人回到成都。切須記取魯語。時覺尚無恙。",
    "X85n1590_005:0145a24": "師再侍之。名聲藹著。遂出住長松。遷保福信相。僧問。",
    "X85n1590_005:0145b01": "三世諸佛六代祖師。總出者圈繢不得。如何是者圈",
    "X85n1590_005:0145b02": "[袖由+貴]。師曰。井欄脣。上堂。舉仰山問中邑。如何是佛性義。",
    "X85n1590_005:0145b03": "邑曰。我與你說個譬喻。汝便會也。譬如一室有六牕。",
    "X85n1590_005:0145b04": "內有一獼猴。外有獼猴。從東邊喚猩猩。獼猴即應。如",
    "X85n1590_005:0145b05": "是六牕俱喚俱應。仰乃禮拜。適蒙和尚指示。某有個",
    "X85n1590_005:0145b06": "疑處。邑曰。你有甚麼疑。仰曰。祇如內獼猴睡著時。外",
    "X85n1590_005:0145b07": "獼猴欲與相見。又作麼生。邑下禪牀執仰山手曰。猩",
    "X85n1590_005:0145b08": "猩與你相見了。師曰。諸人要見二老麼。我也與你說",
    "X85n1590_005:0145b09": "個譬喻。中邑大似個金師。仰山將一塊金來。使金師",
    "X85n1590_005:0145b10": "酬價。金師亦盡價相酬。臨成交易。賣金底更與貼秤。",
    "X85n1590_005:0145b11": "金師雖然闇喜。心中未免偷疑。何故。若非細作。定是",
    "X85n1590_005:0145b12": "賊贓。便下座。",
    "X85n1590_005:0145b13": "儼首座法嗣",
    "X85n1590_005:0145b14": "潼川天寧則禪師早業儒。詞章婉縟。既從釋。得法于",
    "X85n1590_005:0145b15": "儼首座。而為黃檗勝之孫。有牧牛頌。寄以滿庭芳調",
    "X85n1590_005:0145b16": "曰。咄者牛兒。身強力健。幾人能解牽騎。為貪原上綠",
    "X85n1590_005:0145b17": "艸嫩離離。只管尋芳逐翠奔馳。後不顧傾危。爭知道",
    "X85n1590_005:0145b18": "山遙水遠。回首到家遲。牧童今有智。長繩牢把。短杖",
    "X85n1590_005:0145b19": "高提。入泥入水。終是不生疲。直待心調步穩。青松下",
    "X85n1590_005:0145b20": "孤笛橫吹當歸去。人牛不見。正是月明時。世以禪語",
    "X85n1590_005:0145b21": "為詞。意句圓美。無出此右。或譏其徒以不正之聲。混",
    "X85n1590_005:0145b22": "傷宗教。然有樂于謳吟。則因而見道。亦不失為善巧",
    "X85n1590_005:0145b23": "方便隨機設化之一端耳。",
    "X85n1590_005:0145b24": "浮山真法嗣",
    "X85n1590_005:0145c01": "峩眉靈巖徽禪師僧問。文殊是七佛之師。未審誰是",
    "X85n1590_005:0145c02": "文殊之師。師曰。金沙灘頭馬郎婦。",
    "X85n1590_005:0145c03": "信相顯法嗣",
    "X85n1590_005:0145c04": "成都府金純文禪師僧問。如何是大道之源。師曰。黃",
    "X85n1590_005:0145c05": "河九曲。曰如何是不犯之令。師曰。銕蛇鑽不入。僧擬",
    "X85n1590_005:0145c06": "議。師便打。",
    "X85n1590_005:0145c07": "五祖演法嗣",
    "X85n1590_005:0145c08": "成都府昭覺寺克勤佛果禪師彭州駱氏子。世宗儒。",
    "X85n1590_005:0145c09": "師兒時。日記千言。偶遊妙寂寺。見佛書三復。悵然如",
    "X85n1590_005:0145c10": "獲舊物。即去家。依自省祝髮。從文照通講訓。又從敏",
    "X85n1590_005:0145c11": "行授楞嚴。俄得病瀕死。嘆曰。諸佛涅槃正路。不在文",
    "X85n1590_005:0145c12": "句中。吾欲以聲求色見。宜其無以死也。遂棄去。至真",
    "X85n1590_005:0145c13": "覺勝禪師之席。勝方創臂出血指示師曰。此曹溪一",
    "X85n1590_005:0145c14": "滴也。師矍然良久曰。道固如是乎。即徙步出蜀。首謁",
    "X85n1590_005:0145c15": "玉泉皓。次依金鑾信。大溈喆。黃龍心。東林度。僉指為",
    "X85n1590_005:0145c16": "法器。而晦堂稱。他日臨濟一脈屬子矣。最後見五祖。",
    "X85n1590_005:0145c17": "盡其機用。祖皆不諾。乃謂祖強移換人。出不遜語。忿",
    "X85n1590_005:0145c18": "然而去。祖曰。待你著一頓熱病打時。方思量我在。師",
    "X85n1590_005:0145c19": "到金山。染傷寒困極。以平日見處試之。無得力者。追",
    "X85n1590_005:0145c20": "繹五祖之言。乃自誓曰。我病稍間。即歸五祖。病痊尋",
    "X85n1590_005:0145c21": "歸。祖一見而喜。令即參堂。便入侍者寮。方半月。會部",
    "X85n1590_005:0145c22": "使解印還蜀。詣祖問道。祖曰。提刑少年曾讀小艶詩",
    "X85n1590_005:0145c23": "否。有兩句頗相近。頻呼小玉元無事。祇要檀那認得",
    "X85n1590_005:0145c24": "聲。提刑應喏喏。祖曰。且子細。師適歸侍立次。問曰。聞",
    "X85n1590_005:0146a01": "和尚舉小艶詩。提刑會否。祖曰。他祇認得聲。師曰。祇",
    "X85n1590_005:0146a02": "要檀郎認得聲。他既認得聲。為甚麼却不是。祖曰。如",
    "X85n1590_005:0146a03": "何是祖師西來意。庭前柏樹子聻。師忽有省。遽出見",
    "X85n1590_005:0146a04": "雞飛上闌干鼓翅而鳴。復自謂曰。此豈不是聲。遂袖",
    "X85n1590_005:0146a05": "香入室通所得。呈偈曰。金鴨香銷錦繡幃。笙歌叢裏",
    "X85n1590_005:0146a06": "醉扶歸。少年一段風流事。祇許佳人獨自知。祖曰。佛",
    "X85n1590_005:0146a07": "祖大事。非小根劣器所能造詣。吾助汝喜。祖徧謂山",
    "X85n1590_005:0146a08": "中耆舊曰。我侍者參得禪也。由此所至推為上首。崇",
    "X85n1590_005:0146a09": "寧中。還里省親。四眾迓拜。成都帥翰林郭公之章。請",
    "X85n1590_005:0146a10": "開法六祖。更昭覺。政和間。謝事復出峽南遊。時張無",
    "X85n1590_005:0146a11": "盡寓荊南。以道學自居。少見推許。師艤舟謁之。劇談",
    "X85n1590_005:0146a12": "華嚴旨要曰。華嚴現量境界。理事全真。初無假法。所",
    "X85n1590_005:0146a13": "以即一而萬。了萬為一。一復一。萬復萬。浩然莫窮。心",
    "X85n1590_005:0146a14": "佛眾生三無差別。卷舒自在。無礙圓融。此雖極則。終",
    "X85n1590_005:0146a15": "是無風帀帀之波。公于是不覺促榻。師遂問曰。到此",
    "X85n1590_005:0146a16": "與祖師西來意。為同為別。公曰同矣。師曰。且得沒交",
    "X85n1590_005:0146a17": "涉。公色為之慍。師曰。不見雲門道。山河大地無絲毫",
    "X85n1590_005:0146a18": "過患。猶是轉句。直得不見一色。始是半提。更須知有",
    "X85n1590_005:0146a19": "向上全提時節。彼德山臨濟。豈非全提乎。公乃首肯。",
    "X85n1590_005:0146a20": "翌日復舉事法界理法界。至理事無礙法界。師又問。",
    "X85n1590_005:0146a21": "此可說禪乎。公曰。正好說禪也。師笑曰不然。正是法",
    "X85n1590_005:0146a22": "界量裏在。葢法界量未滅。若到事事無礙法界。法界",
    "X85n1590_005:0146a23": "量滅。始好說禪。如何是佛。乾屎橛。如何是佛。麻三斤。",
    "X85n1590_005:0146a24": "是故真淨偈曰。事事無礙。如意自在。手把猪頭。口誦",
    "X85n1590_005:0146b01": "淨戒。趂出婬坊。未還酒債。十字街頭。解開布袋。公曰。",
    "X85n1590_005:0146b02": "美哉之論。豈易得聞乎。于是以師禮。留居碧巖。復徙",
    "X85n1590_005:0146b03": "道林。樞密鄧公子常。奏賜紫服師號。詔住金陵蔣山。",
    "X85n1590_005:0146b04": "學者無地以容。勅補天寧萬壽。上召見褒寵甚渥。建",
    "X85n1590_005:0146b05": "炎初。又遷金山。適駕幸維楊。入對。賜圓悟禪師。改雲",
    "X85n1590_005:0146b06": "居。久之復領昭覺。僧問。雲門道須彌山。意旨如何。師",
    "X85n1590_005:0146b07": "曰。推不向前。約不退後。曰未審還有過也無。師曰。坐",
    "X85n1590_005:0146b08": "却舌頭。問法不孤起。仗境方生。提坐具曰。者個是境。",
    "X85n1590_005:0146b09": "那個是法。師曰。却被闍黎奪却鎗。問古人道。楖栗橫",
    "X85n1590_005:0146b10": "擔不顧人。直入千峰萬峰去。未審那裏是他住處。師",
    "X85n1590_005:0146b11": "曰。騰蛇纏足。路布繞身。曰朝看雲片片。暮聽水潺潺。",
    "X85n1590_005:0146b12": "師曰。却須截斷始得。曰此回不是夢。真個到廬山。師",
    "X85n1590_005:0146b13": "曰。高著眼。問猿抱子歸青嶂後。鳥啼花落碧巖前。此",
    "X85n1590_005:0146b14": "是和尚舊時安身立命處。如何是道林境。師曰。寺門",
    "X85n1590_005:0146b15": "高開洞庭野。殿脚插入赤沙湖。曰如何是境中人。師",
    "X85n1590_005:0146b16": "曰。僧寶人人滄海珠。曰此是杜工部底。作麼生是和",
    "X85n1590_005:0146b17": "尚底。師曰。且莫亂道。問有句無句如藤倚樹。如何得",
    "X85n1590_005:0146b18": "透脫。師曰。倚天長劍逼人寒。曰祇如樹倒藤枯。溈山",
    "X85n1590_005:0146b19": "為甚麼呵呵大笑。師曰。愛他底著他底。曰忽被學人",
    "X85n1590_005:0146b20": "掀倒禪牀抝折拄杖。又作個甚麼伎倆。師曰。也是賊",
    "X85n1590_005:0146b21": "過後張弓。問明歷歷露堂堂。因甚麼乾坤收不得。師",
    "X85n1590_005:0146b22": "曰。金剛手裏八稜棒。曰忽然一喚便回。還當得活也",
    "X85n1590_005:0146b23": "無。師曰。鶖子目連無奈何。曰不落照不落用。如何商",
    "X85n1590_005:0146b24": "量。師曰。放下雲頭。曰忽遇其中人時如何。師曰。騎佛",
    "X85n1590_005:0146c01": "殿出山門。曰萬象不來渠獨語。教誰招手上高峰。師",
    "X85n1590_005:0146c02": "曰。錯下名言。上堂。通身是眼見不及。通身是耳聞不",
    "X85n1590_005:0146c03": "徹。通身是口說不著。通身是心鑒不出。直饒盡大地",
    "X85n1590_005:0146c04": "明得。無絲毫透漏。猶在半途。據令全提。且道如何展",
    "X85n1590_005:0146c05": "演。域中日月縱橫挂。一亘晴空萬古春。紹興五年八",
    "X85n1590_005:0146c06": "月示微恙。趺坐書偈遺眾。投筆而逝。茶毗舌齒不壞。",
    "X85n1590_005:0146c07": "設利五色無數。塔于昭覺寺之側。諡真覺禪師。",
    "X85n1590_005:0146c08": "舒州龍門清遠佛眼禪師臨卭李氏子。嚴正寡言。十",
    "X85n1590_005:0146c09": "四圓具。後因讀法華經。至是法非思量分別之所能",
    "X85n1590_005:0146c10": "解。持以問講師。講師莫能答。師歎曰。義學名相。非所",
    "X85n1590_005:0146c11": "以了生死大事。遂卷衣南遊。造舒州太平演禪師法",
    "X85n1590_005:0146c12": "席。因丐于廬州。偶仆地煩懣間。聞二人交相惡罵。諫",
    "X85n1590_005:0146c13": "者曰。你猶是煩惱在。師于言下有省。及歸。凡有所問。",
    "X85n1590_005:0146c14": "演即曰。我不如你。你自會得好。或曰。我不會。我不如",
    "X85n1590_005:0146c15": "你。師愈疑。遂咨決于元禮首座。禮乃以手引師之耳。",
    "X85n1590_005:0146c16": "繞爐數帀。且行且語曰。你自會得好。師曰。有冀開發。",
    "X85n1590_005:0146c17": "乃爾相戲耶。禮曰。你他後悟去。方知今日曲折耳。太",
    "X85n1590_005:0146c18": "平將遷海會。師慨然曰。我持鉢方歸。復參隨往一荒",
    "X85n1590_005:0146c19": "院。安能究決己事耶。遂作偈告辭。之蔣山坐夏。邂逅",
    "X85n1590_005:0146c20": "霛源禪師。日益厚善。從容言話間。師曰。比見都下一",
    "X85n1590_005:0146c21": "尊宿。語句似有緣。霛源曰。演公天下第一等宗師。何",
    "X85n1590_005:0146c22": "故捨而事遠遊。所謂有緣者。葢知解之師。與公初心",
    "X85n1590_005:0146c23": "相應耳。師從所勉。徑趨海會。後命典謁。適寒夜孤坐。",
    "X85n1590_005:0146c24": "撥爐見火一豆許。恍然自喜曰。深深撥有些子。平生",
    "X85n1590_005:0147a01": "事只如此。遽起閱几上傳燈錄。至破竈墮因緣。忽大",
    "X85n1590_005:0147a02": "悟。作偈曰。刀刀林鳥啼。披衣終夜坐。撥火悟平生。窮",
    "X85n1590_005:0147a03": "神歸破墮。事皎人自迷。曲淡誰能和。念之永不忘。門",
    "X85n1590_005:0147a04": "開少人過。圓悟因詣其寮。舉青林搬土話騐之。且謂",
    "X85n1590_005:0147a05": "古今無人出得。你如何會。師曰。有甚難。悟曰。祇如他",
    "X85n1590_005:0147a06": "道。銕輪天子寰中旨。意作麼生。師曰。我道帝釋宮中",
    "X85n1590_005:0147a07": "放赦書。悟退語人曰。且喜遠兄便有活人句也。自是",
    "X85n1590_005:0147a08": "隱居四面大中菴。屬天下一新崇寧萬壽寺。舒守王",
    "X85n1590_005:0147a09": "公渙之。命師開法。次補龍門。道望尤振。後遷和之褒",
    "X85n1590_005:0147a10": "禪。樞密鄧公洵武。奏賜師號紫衣。上堂。臺山路上過",
    "X85n1590_005:0147a11": "客全稀。破竈堂前感恩無地。雪埋庭柏。冰鎖偃溪。雖",
    "X85n1590_005:0147a12": "在南方火爐頭。不入他家齏甕裏。看看。臘月三十日。",
    "X85n1590_005:0147a13": "便是孟春猶寒。你等諸人各須努力向前。切忌自生",
    "X85n1590_005:0147a14": "退屈。",
    "X85n1590_005:0147a16": "錦江禪燈卷第五"
}