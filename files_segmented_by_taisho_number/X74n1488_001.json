{
    "X74n1488_001:0598c06": " 龍華懺儀序",
    "X74n1488_001:0598c08": "明進士贊治尹中議大夫原任兩京兵刑部",
    "X74n1488_001:0598c09": "尚書郎廣東湖廣等處按察僉事致仕奉",
    "X74n1488_001:0598c10": "恩詔晉勳階正四品婁江營志道　撰",
    "X74n1488_001:0598c11": "當余隆慶壬申春。承乏留曹。得大慧杲集。閱之不禁",
    "X74n1488_001:0598c12": "擊節。時有一張叟者。譚及十方三世之故。問。杲公再",
    "X74n1488_001:0598c13": "來否。余曰。來何啻再。正不知歷幾僧祇耳。又問。再來",
    "X74n1488_001:0598c14": "仍有此機鋒否。余曰。此來隱宗而顯行上也。不然。亦",
    "X74n1488_001:0598c15": "帶教以明宗。越一紀為萬曆甲申。余既勇退急流。從",
    "X74n1488_001:0598c16": "天池山寂鑑庵。為千松得法師護講臺。知其傳法師。",
    "X74n1488_001:0598c17": "為萬松林公也。一日道及萬松因地曰。大人亦知吾",
    "X74n1488_001:0598c18": "師是大慧之後身乎。余因前有億逆。驚起問其行實。",
    "X74n1488_001:0598c19": "千松一一道之千松。亦稱其法子哉。獨疑千松法嗣",
    "X74n1488_001:0598c20": "在何。而千松既逝。有天台象先清公弟子。幻為惺師。",
    "X74n1488_001:0598c21": "法門之麟角也。得衣鉢於清公。復從千松請益楞嚴。",
    "X74n1488_001:0598c22": "及究達磨之道。聲稱藉藉。以乙未春。偶會於吳門尹",
    "X74n1488_001:0598c23": "山寺。余窺其行止倜儻。解行俱邁。等夷一等。心竊疑",
    "X74n1488_001:0598c24": "曰。此非千松之法子乎。別去數[禾*冀]。連以所刻佛法金",
    "X74n1488_001:0599a01": "湯編諸書相質。丁未春仲來吳。又以所撰龍華懺儀",
    "X74n1488_001:0599a02": "十有二條。起自開發正信。終念一實相。請曰。世有二",
    "X74n1488_001:0599a03": "三大心凡夫。不肯作解脫漢。甘於五濁中。擬竊釋迦",
    "X74n1488_001:0599a04": "老子肘後符。直欲向龍華納彌勒敗[門@缺]。長者其何吝",
    "X74n1488_001:0599a05": "數語為鎧冑乎。余既高師之見地。而又壯大心菩薩",
    "X74n1488_001:0599a06": "之信根。開卷讀之。不禁踊躍。大槩因世之獨尊淨土。",
    "X74n1488_001:0599a07": "而且專恃彌陀。乃不察慈氏之見。居兜率度人。疾入",
    "X74n1488_001:0599a08": "不退之位。於道既捷且穩。不從此處遊薩婆若海。而",
    "X74n1488_001:0599a09": "孤仗九品遠迎。此非諸佛所望於大心眾生之意也。",
    "X74n1488_001:0599a10": "此念甚殷。此見甚正。然其所剖。孰為竪出三界。孰為",
    "X74n1488_001:0599a11": "橫出三界。孰為即三界而出三界。孰為離三界而出",
    "X74n1488_001:0599a12": "三界。孰為不即不離而出三界。出三界中。又判其",
    "X74n1488_001:0599a13": "孰為兼提三乘之權教。孰為單提一乘之實教。一乘",
    "X74n1488_001:0599a14": "教中。又判孰為開權顯寔之漸門。孰為廢權歸寔之",
    "X74n1488_001:0599a15": "圓門。因而約主約機。分四殊勝。其為眾生開龍華三",
    "X74n1488_001:0599a16": "會真因。可謂既明且切。而無遺漏矣。然吾以蓮經實",
    "X74n1488_001:0599a17": "相覈之。則此十二條者。在幻師猶屬權說。非寔說也。",
    "X74n1488_001:0599a18": "人孰不厭漸修之為拙。而豈知漸者頓之因。唯除未",
    "X74n1488_001:0599a19": "迴心之一闡提外。更無一人不以剎那入佛地者。人",
    "X74n1488_001:0599a20": "孰不欣頓悟頓證之為超。而豈知頓者漸之階。唯除",
    "X74n1488_001:0599a21": "最初威音王以前。更無一人不以三祇成佛果者。此",
    "X74n1488_001:0599a22": "中消息。非過孔聖朝聞夕可之關。而知命從心以上",
    "X74n1488_001:0599a23": "境界難言矣。幻師既虞中下士之信極樂而疑龍華。",
    "X74n1488_001:0599a24": "又虞上上士之尊龍華而卑極樂。故語多回護而修",
    "X74n1488_001:0599b01": "辭。則欲兩逗儒釋之機。故意多圓活亦有之。吾儕孔",
    "X74n1488_001:0599b02": "氏之徒也。孔子以乾無為上達之道岸。以坤元為下",
    "X74n1488_001:0599b03": "學之正因。則於彌陀彌勒等法。不但並行不悖。而且",
    "X74n1488_001:0599b04": "一以貫之。其何欣何厭乎哉。稽孔子之現行。實欲立",
    "X74n1488_001:0599b05": "達眾生入不退地。豈非合文殊智普賢行而圓修之",
    "X74n1488_001:0599b06": "者。學者果於下學上達門中有得耶。雖不問彌陀彌",
    "X74n1488_001:0599b07": "勒二尊法界可矣。然其法非吾心外法也。其道亦非",
    "X74n1488_001:0599b08": "夫子一以貫之外之道也。彌陀誠與此土有緣。而盡",
    "X74n1488_001:0599b09": "虗空界之淨土則何可勝數。隨緣隨願何所不可。若",
    "X74n1488_001:0599b10": "論到乘龍御天。安貞應地之易道。則此時正當雙林",
    "X74n1488_001:0599b11": "之既往龍華之將來。而孔宗峙立於其間。彌勒殆收",
    "X74n1488_001:0599b12": "釋尊與孔聖。度未盡之兒孫。而胥度之者。則今日之",
    "X74n1488_001:0599b13": "奉孔規正。所以植龍華之因。而後日之禮龍華。未必",
    "X74n1488_001:0599b14": "非竟尼父未竟之志也。幻師於是乎起余不淺矣。故",
    "X74n1488_001:0599b15": "為之序。時",
    "X74n1488_001:0599b16": "萬曆歲在丁未春仲之吉書於吳門愓若齋",
    "X74n1488_001:0599c03": "得遇龍華修證懺儀卷第一",
    "X74n1488_001:0599c05": "天台山慈雲寺傳教觀沙門　如惺　撰",
    "X74n1488_001:0599c06": "世有聞彌勒世尊。龍華說法之事。即乃束之高閣。",
    "X74n1488_001:0599c07": "聽其自然得遇。如視囊中物耳。可不哀乎。此其不",
    "X74n1488_001:0599c08": "知三會所度。先有定限。如初會度者。九十六億人。",
    "X74n1488_001:0599c09": "二三兩會。各減其二。焉知我等。不假一行一願。必",
    "X74n1488_001:0599c10": "預於是耶。是惑之甚也。若有大心眾生。欲於未來。",
    "X74n1488_001:0599c11": "身居雞頭莊嚴之城。日遊金色如掌之地。享八萬",
    "X74n1488_001:0599c12": "歲之長壽。翫四大藏之富饒。得與儴佉輪王。詣龍",
    "X74n1488_001:0599c13": "華。見彌勒。成阿羅漢。證無生忍。於賢劫諸佛。次第",
    "X74n1488_001:0599c14": "受記者。當勤修此十二方便。命終必定先生內院。",
    "X74n1488_001:0599c15": "獲覩白毫。入不退地。然後隨佛下生。度諸同類。此",
    "X74n1488_001:0599c16": "非一超直入如來地者歟。今依諸大乘經。及法住",
    "X74n1488_001:0599c17": "記。述此懺法。用結勝緣。惟願見聞隨喜。務勸流通。",
    "X74n1488_001:0599c18": "弗以人癈教也。",
    "X74n1488_001:0599c19": "第一開發正信第二廣求良友",
    "X74n1488_001:0599c20": "第三嚴持戒律第四發菩提心",
    "X74n1488_001:0599c21": "第五明結壇儀第六禮請三寶",
    "X74n1488_001:0599c22": "第七懺悔往罪第八專誦法華",
    "X74n1488_001:0599c23": "第九三寶福田第十總觀兜率",
    "X74n1488_001:0599c24": "第十一別觀龍華第十二念一實相",
    "X74n1488_001:0600a01": "○第一開發正信",
    "X74n1488_001:0600a02": "夫如來出世。所說八萬法門。皆以誘引眾生。出離火",
    "X74n1488_001:0600a03": "宅。坐白牛車。入佛知見也。自教法東被。大乘根器。碁",
    "X74n1488_001:0600a04": "布星分。徧樹法幢。傳佛慧命。方今去聖逾遙。魔軍熾",
    "X74n1488_001:0600a05": "盛。賴有淨土一門。流通五濁。心佛竝顯。苦海津梁。但",
    "X74n1488_001:0600a06": "教有明文。往生匪一。有教生妙喜佛國。見阿閦如來",
    "X74n1488_001:0600a07": "者。有教生瑠璃世界。見藥師光佛者。有教生安養。見",
    "X74n1488_001:0600a08": "阿彌陀等者。此離三界而出三界。名橫出三界者也。",
    "X74n1488_001:0600a09": "有教自五停心等。破四住惑。生同居土見三藏佛者。",
    "X74n1488_001:0600a10": "有教修歷別三觀。破十二品無明。證十二地(如華嚴初地至",
    "X74n1488_001:0600a11": "十地等覺妙覺是也)。生實報土。見舍那身者。有教圓觀三諦。頓",
    "X74n1488_001:0600a12": "破五住煩惱。住首楞嚴三昧。生寂光土。見毗盧法身",
    "X74n1488_001:0600a13": "者。此即三界而出三界。名豎出三界者也。有教生兜",
    "X74n1488_001:0600a14": "率陀天。見彌勒。聞不退法者。此不即。不離。出三界者",
    "X74n1488_001:0600a15": "也。於戲門類既多。逗機不一。機教有異。非辯。何以標",
    "X74n1488_001:0600a16": "心。今以彌勒。對他方佛。殊勝略計有四。先約主。次約",
    "X74n1488_001:0600a17": "機。約主又二。先約一佛。次約諸佛。",
    "X74n1488_001:0600a18": "先約一佛者。上說橫豎二途。諸佛功德。金口親宣。亦",
    "X74n1488_001:0600a19": "何優劣。特為彌陀。此土有緣。故龍樹等。諸大菩薩。或",
    "X74n1488_001:0600a20": "造論發明。或以身先眾。令人信受。據彌陀經云。過西",
    "X74n1488_001:0600a21": "方十萬億國土。有世界。名曰極樂。彼土有佛。號阿彌",
    "X74n1488_001:0600a22": "陀。是知去此娑婆十萬億剎。方是彌陀化境。以佛願",
    "X74n1488_001:0600a23": "力。眾生善根。彈指可到。實推其量。與此方終遠。彌勒",
    "X74n1488_001:0600a24": "為釋尊補處。千佛衣法繩承鶴林示寂。賴是菩薩。種",
    "X74n1488_001:0600b01": "種方便。滌我塵襟。引遇龍華。授與道記。其悲心願力。",
    "X74n1488_001:0600b02": "不下彌陀。又現居兜率。與我同在欲界。舉頭便是。最",
    "X74n1488_001:0600b03": "近最親。是為第一殊勝也。",
    "X74n1488_001:0600b04": "次約諸佛者。眾生願生他方佛土。彼方教主。或遣化",
    "X74n1488_001:0600b05": "佛。化諸菩薩。放光接引。若求生內院。則彌勒菩薩。與",
    "X74n1488_001:0600b06": "無量天子。圍遶親迎。是為第二殊勝也。",
    "X74n1488_001:0600b07": "約機亦二。先辯離即之異。次辯見佛遲速。離即者。若",
    "X74n1488_001:0600b08": "欲求生他土。必須離此火宅。就彼清涼。上根之人。雖",
    "X74n1488_001:0600b09": "知生即無生。而未證法忍。不無欣厭。況中下者乎。生",
    "X74n1488_001:0600b10": "內院者。乃即此三界。不染三界。亦不見界內毫法可",
    "X74n1488_001:0600b11": "取可捨。是故不勞欣厭。便覩白毫。所以經云。若有眾",
    "X74n1488_001:0600b12": "生不厭生死。樂生天者。欲為彌勒作弟子者。心身精",
    "X74n1488_001:0600b13": "進。不求斷結。乃至發弘誓願。命終之後。譬如壯士屈",
    "X74n1488_001:0600b14": "伸臂頃。即得往生兜率陀天。於蓮華上。結跏趺坐。是",
    "X74n1488_001:0600b15": "為第三殊勝也。",
    "X74n1488_001:0600b16": "次辯見佛遲速者。西方有九品之階。上品即得見佛。",
    "X74n1488_001:0600b17": "其中下二品。或經數日。數劫。然後華開(無量壽佛經說。上上品。生",
    "X74n1488_001:0600b18": "即見佛。上中品。經宿華開。上下品。一日一夜華開。七日乃得見佛。中上品。華尋開。不說見佛。中中品。七日華敷。",
    "X74n1488_001:0600b19": "經半劫。成阿羅漢。中下品。七日遇觀音勢至。過一小劫。成阿羅漢。下上品。七日華敷。下中品。六劫華敷。下下品。",
    "X74n1488_001:0600b20": "滿十二大劫。蓮華方開)。生內院者。方坐蓮華。即見彌勒。故經云。",
    "X74n1488_001:0600b21": "未來世中。諸眾生等。聞是菩薩。大悲名稱。禮拜繫念。",
    "X74n1488_001:0600b22": "此人命欲終時。菩薩放白毫光。與諸天子。雨曼陀羅",
    "X74n1488_001:0600b23": "華。來迎此人。須臾得生。值遇彌勒。頭面禮敬。未舉頭",
    "X74n1488_001:0600b24": "頃。便得聞法。於無上道得不退轉。是為第四殊勝也。",
    "X74n1488_001:0600c01": "是皆釋尊苦口勸諭令生兜率。我等若不遵依。如母",
    "X74n1488_001:0600c02": "在傍。慈愛誠切。其子愚故。視若路人。甘自逃亡。不肯",
    "X74n1488_001:0600c03": "親近。母雖誘引。子疾他逝。所謂可憐愍者。是也。而今",
    "X74n1488_001:0600c04": "而後。凡諸行人。有乘釋尊慈力加被發心者。有因閱",
    "X74n1488_001:0600c05": "彌勒上生。下生。成佛等經。願生者。有誦法華普賢勸",
    "X74n1488_001:0600c06": "發品。心生信樂者。應當一心精進。依此勤脩。篤行忠",
    "X74n1488_001:0600c07": "孝。慈心不殺。度脫一切。我說此人。雖居苦海。本是大",
    "X74n1488_001:0600c08": "乘不退根器。曾於過去無量無邊諸佛法中。種諸善",
    "X74n1488_001:0600c09": "根。發無上願。得入此門。入此門故。名法王子。雖處煩",
    "X74n1488_001:0600c10": "惱。如優曇華。於一念頃。游諸三昧。即此四大。便是藥",
    "X74n1488_001:0600c11": "王。能療一切八倒苦疾。口發片語。成光明幢。心所思",
    "X74n1488_001:0600c12": "惟。皆大法聚。不思議藏。施捨無窮。為般若船渡諸淪",
    "X74n1488_001:0600c13": "溺。文殊普賢。是其勝友。一念發心。登不退位。直超寶",
    "X74n1488_001:0600c14": "所。不入化城。龍華道場。為唱導首。十方國土。徧供河",
    "X74n1488_001:0600c15": "沙。成就如來無上知覺。三世諸佛。歎莫能窮。",
    "X74n1488_001:0600c16": "或謂昔有天親。無著。師子覺。三大菩薩。相率求生內院。",
    "X74n1488_001:0600c17": "師子覺先生。竟住外院。不見彌勒。天台智者大師。造",
    "X74n1488_001:0600c18": "十疑論。因指兜率為難。極樂則易。執為難者。是不知",
    "X74n1488_001:0600c19": "人性不齊。因緣自別也。如夾山棄教歸禪。立登祖席。",
    "X74n1488_001:0600c20": "玄奘捨性習相。名冠殊方。臨濟三遭痛棒。悟在大愚。",
    "X74n1488_001:0600c21": "長慶七破蒲團。捲簾始徹。是皆緣有所關。初非義有",
    "X74n1488_001:0600c22": "勝劣。是藥皆可治病。善醫何必執方。所以往生。上生。",
    "X74n1488_001:0600c23": "皆從厥志。遠接。近接。等一悲光。今雖讚述稱揚。俾生",
    "X74n1488_001:0600c24": "信受。逗機設教。理或皆然。若疑此有外院。安養得無",
    "X74n1488_001:0601a01": "疑城。是乃行者自迷。非佛力有差殊也。況外院。疑城。",
    "X74n1488_001:0601a02": "一皆真慈所化。特使處此。令漸見佛。孰以王舍三億",
    "X74n1488_001:0601a03": "之徒。而譏瞿曇耶。或謂疑城有進無退。外院福盡轉",
    "X74n1488_001:0601a04": "輪者。是不知此天有二岐路也。有等眾生聞大乘教。",
    "X74n1488_001:0601a05": "求上生者。第為信根未純。菩薩悲心。寄生外院。俟其",
    "X74n1488_001:0601a06": "淳熟。令見白毫。是比疑城。僉云不退。別有一類凡夫",
    "X74n1488_001:0601a07": "天人。不聞大法。偏修小乘。及外道未到地定。惟冀昇",
    "X74n1488_001:0601a08": "進。不諳無生。如無聞比丘。福盡輪轉。若謂安養有九",
    "X74n1488_001:0601a09": "品之階。故三乘畢托。兜率惟說不退法門。則位非鴻",
    "X74n1488_001:0601a10": "漸。得無隘乎。是不知心之妙。土之化也。佛本無生。九",
    "X74n1488_001:0601a11": "界生故。佛界亦生。是故凡夫。以業感而生。諸佛。以無",
    "X74n1488_001:0601a12": "緣慈而生。菩薩。以願力而生。業感之生。不特三惡苦",
    "X74n1488_001:0601a13": "緣。三善亦苦緣也。無緣之生。不特四土為淨土。七趣",
    "X74n1488_001:0601a14": "皆淨土也。普賢為薄荷。畜道即淨土。觀音為面然。鬼",
    "X74n1488_001:0601a15": "趣即淨土。調達入油鍋。地獄即淨土。故谷泉禪師涅",
    "X74n1488_001:0601a16": "槃偈云。今朝六月六。谷泉受罪足。不是上天堂。便是",
    "X74n1488_001:0601a17": "入地獄。遂叉手立化。是等若垂天之翮。奚鴻漸能拘",
    "X74n1488_001:0601a18": "之。願力之生。於安養有九。兜率亦有三也。一有願有",
    "X74n1488_001:0601a19": "行得生。如天親菩薩等(有求生之願。又有利生之行)。二有行無願",
    "X74n1488_001:0601a20": "得生。如章安尊者等。及禪教諸師。不歸淨土者。多生",
    "X74n1488_001:0601a21": "此天。三有願無行得生。如白樂天居士等。凡於釋迦",
    "X74n1488_001:0601a22": "法中。精一戒。勤一行。一念稱名者。除百千萬億劫生",
    "X74n1488_001:0601a23": "死之罪。得生內院。否則。龍華會上。亦得道記。所謂綱",
    "X74n1488_001:0601a24": "而絕流。何隘之有。古云。要知佛法義。當觀時節因緣。",
    "X74n1488_001:0601b01": "所以緣在彌陀。彌勒不得不教生安養。緣在彌勒。彌",
    "X74n1488_001:0601b02": "陀不得不勸遇龍華。今之人壽至短。劫近刀兵(人壽減將",
    "X74n1488_001:0601b03": "十歲。刀兵劫起。今人壽當六十。與刀兵劫不遠矣)。徵瑞應於石城(萬曆丙午冬仲。紹興",
    "X74n1488_001:0601b04": "新昌縣石城山。石彌勒像足生五色優曇華)。人心洽於緇素(人因法末皆慕龍華)。兜",
    "X74n1488_001:0601b05": "率之教。得不興乎。偈云。彌勒真彌勒。化身千百億。時",
    "X74n1488_001:0601b06": "時示世人。時人自不識。",
    "X74n1488_001:0601b07": "或謂往生安養。得遇果佛。是稱殊勝。彌勒既居補處。",
    "X74n1488_001:0601b08": "位在等覺後心。望彼彌陀。尚隔一間。何勝有哉。是不",
    "X74n1488_001:0601b09": "知佛智之難思也。經云。惟佛與佛。乃能究盡。故大智",
    "X74n1488_001:0601b10": "聲聞。不退菩薩。盡思度量。所不能知。且十方諸佛。諸",
    "X74n1488_001:0601b11": "大菩薩。皆住不思議如幻三昧。互為主伴。度脫眾生。",
    "X74n1488_001:0601b12": "是故七佛祖師。尚稱曼殊童子。樂邦補處。孰非正法",
    "X74n1488_001:0601b13": "如來。淨土。穢土。誠實相之空華。大身。小身。乃寂光之",
    "X74n1488_001:0601b14": "鏡像。釋迦既稱古佛。彌勒獨曰新成。當以聖人不思",
    "X74n1488_001:0601b15": "議幻。破我夢心。則我無始夢心。應時化為無上知覺。",
    "X74n1488_001:0601b16": "以幻修幻。乃曰真修。請以信歸。無勞辭辯。",
    "X74n1488_001:0601b17": "○第二廣求良友",
    "X74n1488_001:0601b18": "世間有非常之事。必有非常之人。有非常之人。乃能",
    "X74n1488_001:0601b19": "為非常之事。是故如來說最上乘法。是有最上乘之",
    "X74n1488_001:0601b20": "器以當之。若權小之機。必望涯而退。法華五千之徒。",
    "X74n1488_001:0601b21": "信不誣矣。所以欲聞龍華之道者。當擇大心行人。為",
    "X74n1488_001:0601b22": "我同願同行之益友。互相砥礪。則心鏡愈明。不復中",
    "X74n1488_001:0601b23": "躓。經云。善知識者。是大因緣。是以藥王。藥上。世為昆",
    "X74n1488_001:0601b24": "季之親。提婆達多。實造釋迦之道。雪峰。非巖頭終難",
    "X74n1488_001:0601c01": "悟徹。智者。因南嶽易得心開。譬夫蓬性曲也。或生蔴",
    "X74n1488_001:0601c02": "中而自直。葛質短也。苟托樛木而布雲。若投垂棘之",
    "X74n1488_001:0601c03": "璧於糞壤。則連城之貨必毀。徙芝蘭之種於魚肆。則",
    "X74n1488_001:0601c04": "襲衣之香亦滅。楞嚴云。一不清淨。眾不成就。友道之",
    "X74n1488_001:0601c05": "難。可不慎乎。法華三昧儀。止許十人已還。恐人之眾。",
    "X74n1488_001:0601c06": "有不肖者廁焉。今稍寬其數。多則二十五人。為二十",
    "X74n1488_001:0601c07": "五圓通也。次則為十二圓覺。其有宰官。居士。及善男",
    "X74n1488_001:0601c08": "子入社者聽。亦例數內。獨尼。與優婆夷。一不許入。有",
    "X74n1488_001:0601c09": "願修者。聽於尼寺。尼精舍。自依法結壇修之。",
    "X74n1488_001:0601c10": "然二十五人。務求其行朴志銳者。不必禪講俱通。今",
    "X74n1488_001:0601c11": "之善於講者。多放浪不羈。入則。恐排攪淨眾。有善通",
    "X74n1488_001:0601c12": "於禪講。尤能虗謹謙光。力修甘苦者。此又為我之上",
    "X74n1488_001:0601c13": "座矣。",
    "X74n1488_001:0601c14": "○第三嚴持戒律",
    "X74n1488_001:0601c15": "器淨堪貯醍醐。芽焦不生甘露。照乘之珠。不產於溝",
    "X74n1488_001:0601c16": "壑。逕尺之璧。必蘊於崐崗。況不思議無上善法。不修",
    "X74n1488_001:0601c17": "尸羅而能荷擔者乎。我等生值斯世。魔子羣聚。假我",
    "X74n1488_001:0601c18": "衣服。凌滅正法。作師子蟲。若不精持波羅提木叉。何",
    "X74n1488_001:0601c19": "異彼魔。妄稱釋子也。故破戒之人。如處覆盆。三光不",
    "X74n1488_001:0601c20": "燭。白毫普照。非彼所緣。五千大鬼。掃其脚跡。諸天善",
    "X74n1488_001:0601c21": "人。如避糞穢。善芽焦殞。宿福日消。結火城因。非法王",
    "X74n1488_001:0601c22": "種。縱使發無上心。如欲魯而之楚。北轅而南其轍矣。",
    "X74n1488_001:0601c23": "故上生經是優波離請佛所說。意重戒也。經云。應持",
    "X74n1488_001:0601c24": "五戒。八齋。具足戒。又云。佛滅度後。四部弟子。欲生兜",
    "X74n1488_001:0602a01": "率天者。持佛禁戒。一日至七日。思念十善。行十善道。",
    "X74n1488_001:0602a02": "以是義故。特與行者。首約三章。",
    "X74n1488_001:0602a03": "第一。須於眾中。擇一臘高德茂。素所信重。曾於菩薩",
    "X74n1488_001:0602a04": "戒法師前受戒者。與我為授戒師。或於如來降生。成",
    "X74n1488_001:0602a05": "道涅槃。歡喜日。無論已受未受。一皆與授十重四十",
    "X74n1488_001:0602a06": "八輕戒。已受者。作增進上因。未受者。開正知見。",
    "X74n1488_001:0602a07": "第二。日日於世尊前。身著千佛大衣。誦菩薩心地品。",
    "X74n1488_001:0602a08": "一遍。令輕重法相。了然在心。如握貫珠。斯須不失。",
    "X74n1488_001:0602a09": "第三。自既得戒。復當展轉授受無窮。或自與受。或勉",
    "X74n1488_001:0602a10": "從師。與說持犯開遮深義。俾心開意解。入諸佛位。若",
    "X74n1488_001:0602a11": "眾中無堪作戒師者。得於佛菩薩形像前。自誓受戒。",
    "X74n1488_001:0602a12": "如梵網經說。有堪作戒師。戒師尤當虗己自謙。弗倚",
    "X74n1488_001:0602a13": "師尊。忽諸耆德。必以如幻三昧。彼此交貲。共出生死。",
    "X74n1488_001:0602a14": "稍執人我。便落羣邪。非三昧友也。應於朔望。布薩。二",
    "X74n1488_001:0602a15": "時受食。或應供之際。一依臘坐。苟越其次。經中所謂。",
    "X74n1488_001:0602a16": "兵奴外道之法也。有等朝得圓顱。暮躐大僧之上。自",
    "X74n1488_001:0602a17": "云。我年老大。彼等後生。既違佛制。宜擯黜之。",
    "X74n1488_001:0602a18": "(所云持犯開遮者。聲聞。止持作犯。菩薩。止犯作持。開者。大乘許見機得作。遮者。小乘不許見機。一皆禁止。",
    "X74n1488_001:0602a19": "此皆備在天台戒疏)。",
    "X74n1488_001:0602a20": "○第四發菩提心",
    "X74n1488_001:0602a21": "依苦集滅道四諦。發四弘誓願也。眾生常淪苦海。外",
    "X74n1488_001:0602a22": "道終是苦因者。皆由不知上求下化之道也。不知上",
    "X74n1488_001:0602a23": "求。則凌人慠物。妄自尊大。不知下化。則惟知有己。不",
    "X74n1488_001:0602a24": "見有人。於是廣造深愆。墜諸沉溺。輪轉七趣。如蟻循",
    "X74n1488_001:0602b01": "環。二乘雖能習空。出離三界。不發心故。為空所縛。所",
    "X74n1488_001:0602b02": "以菩薩萬行。諸佛二嚴。非彼所有。是故我等欲生內",
    "X74n1488_001:0602b03": "院。值遇龍華。應發無上道心。廓其方寸。於生死海。作",
    "X74n1488_001:0602b04": "大寶筏。自渡渡人。彼此共濟。經云。若有比丘。愛敬無",
    "X74n1488_001:0602b05": "上菩提心者。當作是觀。是知菩提心。為龍華之要道",
    "X74n1488_001:0602b06": "也。十方諸佛。諸大菩薩。昔為凡夫。由發心故。所得道",
    "X74n1488_001:0602b07": "疾。能發心者。則慈通覺海。悲等含生。曼殊普賢。心精",
    "X74n1488_001:0602b08": "[泳永+曶]合。不起本座。垂形萬象。四引誓願者。第一依苦諦",
    "X74n1488_001:0602b09": "發誓言。眾生無邊願度。此未度者。令度也。第二依集",
    "X74n1488_001:0602b10": "諦發誓言。煩惱無盡願斷。此未解者。令解也。是二大",
    "X74n1488_001:0602b11": "願王。名曰下化。第三依道諦發誓言。法門無量願學。",
    "X74n1488_001:0602b12": "此未安者。令安也。第四依滅諦發誓言。佛道無上願",
    "X74n1488_001:0602b13": "成。此未得涅槃者。令得涅槃也。是二大願王。名曰上",
    "X74n1488_001:0602b14": "求。以上求故。折我高心。則無得少為足之嫌。如善財",
    "X74n1488_001:0602b15": "童子是矣。以下化故。袪我慢心。則無獨善之陋。如常",
    "X74n1488_001:0602b16": "不輕菩薩是矣。仰之。則無法不聞。俯之。則無善不克。",
    "X74n1488_001:0602b17": "以之入三途。無非淨域。推之化十類。總曰親姻。火宅",
    "X74n1488_001:0602b18": "原自清涼。結使非今解脫。仗此娑婆竿木。暢我法曲",
    "X74n1488_001:0602b19": "梨園。或厭苦而翱翔。吾知必無用武之地。故此四誓。",
    "X74n1488_001:0602b20": "乃諸佛降伏魔軍之勇將。破生死怨敵之前鋒。爍五",
    "X74n1488_001:0602b21": "陰昏衢之明燈。具萬善功德之如意。是故行者。當於",
    "X74n1488_001:0602b22": "未入懺前。七日方便。晝夜六時。對釋迦像前。然臂。然",
    "X74n1488_001:0602b23": "指。燒眾名香。胡跪合掌。五體投地。內懷喜悅。發殷重",
    "X74n1488_001:0602b24": "心。目盻金容。意澄不散(首者執香罏眾同聲白云)",
    "X74n1488_001:0602c01": "南無釋迦牟尼世尊。無上正徧知覺。文殊。普賢。諸法",
    "X74n1488_001:0602c02": "王子。法身常住。佛眼普觀。憐愍有情。現為我證。我依",
    "X74n1488_001:0602c03": "大乘。甚深海藏。普為一切。發菩提心。求生內院。得見",
    "X74n1488_001:0602c04": "龍華。聞正法輪。親承道記。願垂加被令我成就(白已五體",
    "X74n1488_001:0602c05": "投地復胡跪。首者一人先唱眾和)。",
    "X74n1488_001:0602c06": "　無邊眾生誓願度　　無盡煩惱誓願斷",
    "X74n1488_001:0602c07": "　無量法門誓願學　　無上佛道誓願成",
    "X74n1488_001:0602c08": "(或三唱。或七唱。多寡隨意。宣四願畢。齊云)。",
    "X74n1488_001:0602c09": "發願已。歸命禮三寶(叩首起作三歸)",
    "X74n1488_001:0602c10": "若行者。心欲廣發眾願。如法藏藥師等者。當依諸大",
    "X74n1488_001:0602c11": "乘經論。如梵網經之類。自製成文。或於怡山。中峰。王",
    "X74n1488_001:0602c12": "山谷。諸願。略加損益。備通己志。亦可。但不可廢前四",
    "X74n1488_001:0602c13": "誓。前四願。為諸願之根本故也。諸佛菩薩。種種大願。",
    "X74n1488_001:0602c14": "不過敷演前四而已。行者既發心已。諸佛護念。堪入",
    "X74n1488_001:0602c15": "道場。必使此菩提心。念念無間。心心不忘。即此凡軀。",
    "X74n1488_001:0602c16": "打成千佛大弘願海也。",
    "X74n1488_001:0602c18": "得遇龍華脩證懺儀卷之一"
}