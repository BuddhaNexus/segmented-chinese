{
    "T15n0638_002:0540c14": "佛說超日明三昧經卷下",
    "T15n0638_002:0540c16": "西晉清信士聶承遠譯",
    "T15n0638_002:0540c17": "◎離垢目復白佛言：「何謂超日明三昧？」佛言：",
    "T15n0638_002:0540c18": "「其明無量不可譬喻過於日光。所以者何？日",
    "T15n0638_002:0540c19": "之光明照現在事，人、物、蠕動、百穀藥木、諸天",
    "T15n0638_002:0540c20": "龍神，皆因日成普得茂活。日不能照二鐵圍",
    "T15n0638_002:0540c21": "間，亦不能照人心之本令開達也。但照有形",
    "T15n0638_002:0540c22": "不照無形。超日明三昧所以勝者何？殊照十",
    "T15n0638_002:0540c23": "方無邊無際，三界五道靡不徹暢。菩薩大乘",
    "T15n0638_002:0540c24": "照于聲聞、緣覺之乘，九十六徑、六十二見邪",
    "T15n0638_002:0540c25": "疑結冥，使心霍然皆發道意，業三乘者各",
    "T15n0638_002:0540c26": "得成就，或得生天或得人身無不普蒙。如忉",
    "T15n0638_002:0540c27": "利天處須彌頂，天帝釋宮紫紺寶殿炳然在",
    "T15n0638_002:0540c28": "上，中四天王下四方域，諸天人民餓鬼厭鬼",
    "T15n0638_002:0540c29": "諸神閱叉。超日明三昧亦復如是，心堅不動",
    "T15n0638_002:0541a01": "如須彌山王，化五道天王帝釋，化生老病死",
    "T15n0638_002:0541a02": "踰四天王，療諸不孝婬怒癡垢使發道意，釋",
    "T15n0638_002:0541a03": "小乘志大乘，發意受決得忍受決未發意受",
    "T15n0638_002:0541a04": "決，行六度無極，悉無妄想不覺受決。超日",
    "T15n0638_002:0541a05": "明三昧甚深甚深！不可稱量無有崖底。譬",
    "T15n0638_002:0541a06": "如虛空，假使有人欲量虛空，升合斗斛多少",
    "T15n0638_002:0541a07": "之限，空尚可量盡知其斛數，超日明定慧不",
    "T15n0638_002:0541a08": "可量也。譬如人度空，十里百里千里萬里億",
    "T15n0638_002:0541a09": "里億萬里，無央數億百那術里，空尚可盡究",
    "T15n0638_002:0541a10": "其邊際，超日明定慧殊於彼，無數億億倍而",
    "T15n0638_002:0541a11": "復倍無能限量，造譬喻者所比道明，無遠無",
    "T15n0638_002:0541a12": "近無廣無狹。」",
    "T15n0638_002:0541a13": "離垢目問世尊曰：「大聖嗟歎，當言極廣甚大",
    "T15n0638_002:0541a14": "長遠，何謂無遠無近無廣無狹？」佛言：「有狹之",
    "T15n0638_002:0541a15": "故因日有廣，有近之故因日言遠，無遠無近",
    "T15n0638_002:0541a16": "無廣無狹，無可比方。假喻譬之，欲使人解無",
    "T15n0638_002:0541a17": "有邊際，如空無際超出其外，微塵無色開入",
    "T15n0638_002:0541a18": "其裏；無復計挍，引喻了義。至大道慧，無有",
    "T15n0638_002:0541a19": "譬也，過諸聲聞緣覺菩薩，乃至無上正真之",
    "T15n0638_002:0541a20": "道，為上為尊為無疇匹為無等倫，自然之",
    "T15n0638_002:0541a21": "法無有作者亦無不造，無來無去虛無自然。",
    "T15n0638_002:0541a22": "曉了一切本無，曉了一切本末，已了諸本，亦",
    "T15n0638_002:0541a23": "無所倚亦無所不倚，自然之慧皆別了之。三",
    "T15n0638_002:0541a24": "界自然，三界自然人物自然，人物自然生死",
    "T15n0638_002:0541a25": "自然，生死自然本無自然，本無自然佛道自",
    "T15n0638_002:0541a26": "然，解分別斯一切自然，乃能逮得超日明",
    "T15n0638_002:0541a27": "定，普濟三世至無極慧，是為超日明三昧。」於",
    "T15n0638_002:0541a28": "是有長者女名曰慧施，與五百女人俱來詣",
    "T15n0638_002:0541a29": "佛所前，稽首足下却坐一面，聞佛說斯超日",
    "T15n0638_002:0541b01": "明定，喜踊無量，前白佛言：「我今女身，願發無",
    "T15n0638_002:0541b02": "上正真道意，欲轉女像疾成正覺度脫十方。」",
    "T15n0638_002:0541b03": "有一比丘名曰上度，謂慧施曰：「不可女身",
    "T15n0638_002:0541b04": "得成佛道也。所以者何？女有三事隔、五事",
    "T15n0638_002:0541b05": "礙。何謂三？少制父母；出嫁制夫，不得自由；",
    "T15n0638_002:0541b06": "長大難子；是為三。何謂五礙？一曰、女人不",
    "T15n0638_002:0541b07": "得作帝釋。所以者何？勇猛少欲乃得為男，",
    "T15n0638_002:0541b08": "雜惡多態故為女人，不得作天帝釋。二曰、不",
    "T15n0638_002:0541b09": "得作梵天。所以者何？奉清淨行無有垢穢，",
    "T15n0638_002:0541b10": "修四等心，若遵四禪乃昇梵天；婬恣無節故",
    "T15n0638_002:0541b11": "為女人，不得作梵天。三曰、不得作魔天。所以",
    "T15n0638_002:0541b12": "者何？十善具足尊敬三寶，孝事二親謙順",
    "T15n0638_002:0541b13": "長老，乃得魔天；輕慢不順毀疾正教故為",
    "T15n0638_002:0541b14": "女人，不得作魔天。四曰、不得作轉輪聖王。所",
    "T15n0638_002:0541b15": "以者何？行菩薩道慈愍群萌，奉養三尊先聖",
    "T15n0638_002:0541b16": "師父，乃得轉輪王主四天下，教化人民普",
    "T15n0638_002:0541b17": "行十善，遵崇道德為法王教；匿態有八十",
    "T15n0638_002:0541b18": "四，無有清淨行故為女人，不得作聖帝。五曰、",
    "T15n0638_002:0541b19": "女人不得作佛。所以者何？行菩薩心愍念一",
    "T15n0638_002:0541b20": "切，大慈大悲被大乘鎧，消五陰化六衰，廣六",
    "T15n0638_002:0541b21": "度，了深慧，行空無相願，越三脫門，解無我",
    "T15n0638_002:0541b22": "人無壽無命，曉了本無不起法忍，分別一切",
    "T15n0638_002:0541b23": "如幻如化、如夢如影芭蕉聚沫，野馬電[火*僉]",
    "T15n0638_002:0541b24": "水中之月，五處本無無三趣想，乃得成佛。而",
    "T15n0638_002:0541b25": "著色欲淖情匿態，身口意異故為女人，不得",
    "T15n0638_002:0541b26": "作佛。得此五事者皆有本末。」時，慧施女報",
    "T15n0638_002:0541b27": "上度曰：「各殖諸本用獲果實，本有男女及報",
    "T15n0638_002:0541b28": "應耶？本有五處釋梵魔王轉輪聖帝、大道",
    "T15n0638_002:0541b29": "小道乎？」上度答曰：「無也。」慧施問曰：「設使本",
    "T15n0638_002:0541c01": "無，何因而有？」答曰：「因行而成。」慧施報曰：「譬如",
    "T15n0638_002:0541c02": "畫師治壁板素，和合彩具，因摸作像分賦",
    "T15n0638_002:0541c03": "彩色，從意則成。五道如是！本無處所隨行而",
    "T15n0638_002:0541c04": "成。譬如幻師化作日月、帝釋、梵天、轉輪聖王、",
    "T15n0638_002:0541c05": "天龍鬼神、人民禽獸，隨意則現，恍惚之間",
    "T15n0638_002:0541c06": "則不知處。生死如是！本無所有，從心所行，各",
    "T15n0638_002:0541c07": "自得之。至於本無，無幻無化、無合無散亦",
    "T15n0638_002:0541c08": "無處所，乃成佛耳！所以者何？五戒為人，十",
    "T15n0638_002:0541c09": "善生天，慳墮餓鬼，抵突畜生，惡墮地獄；行",
    "T15n0638_002:0541c10": "四等心，不解空行，生于梵天；倚空求度，散心",
    "T15n0638_002:0541c11": "著空，生無想天；六度無極之想不離三界，畏",
    "T15n0638_002:0541c12": "苦厭身，惡生死難志存泥洹，故墮羅漢；發菩",
    "T15n0638_002:0541c13": "薩意欲度一切，不解本無著佛身相，欲疾得",
    "T15n0638_002:0541c14": "佛，不得善師、不了善權，便中道止得緣覺道。",
    "T15n0638_002:0541c15": "斯之所行、有合有散，則不得成無上正真道",
    "T15n0638_002:0541c16": "也。一切無相，何有男女？」上度又問：「以何等",
    "T15n0638_002:0541c17": "行而成正覺？」慧施報曰：「不生色行、不觀不空",
    "T15n0638_002:0541c18": "行、不滅色行、不捨執行亦無造行。不生識行、",
    "T15n0638_002:0541c19": "不觀不空行、不滅識行，不色生行、不識生行，",
    "T15n0638_002:0541c20": "亦無歸行無來無去，永無處所無所住行。不",
    "T15n0638_002:0541c21": "倚三界，不捨五陰不受五陰，不捨俗行不想",
    "T15n0638_002:0541c22": "道行，是為道行得至正覺。不倚四等，不想",
    "T15n0638_002:0541c23": "六度無極之行，不於三脫有所倚行，達空無",
    "T15n0638_002:0541c24": "相無願之法，乃為菩薩應順法行不違正覺",
    "T15n0638_002:0541c25": "平等之行。如是上度！行斯法者，寧有方面處",
    "T15n0638_002:0542a01": "所三界男女乎？」答曰：「無也，尚無造者何所成",
    "T15n0638_002:0542a02": "立？」「以是之故，吾取佛者有何難也？取無所",
    "T15n0638_002:0542a03": "取成無所成、覺無所覺無取無捨，乃號為佛。",
    "T15n0638_002:0542a04": "亦無名號，假為字耳！」",
    "T15n0638_002:0542a05": "佛言：「善哉善哉！慧施！誠如所云。一切無處隨",
    "T15n0638_002:0542a06": "行而成，不合不散不興不衰，無見無聞、無念",
    "T15n0638_002:0542a07": "無知、無言無說，乃成正覺。」於是慧施則轉",
    "T15n0638_002:0542a08": "女像化成男子，踊在空中，從上來下稽首佛",
    "T15n0638_002:0542a09": "足，得不起法忍。時，五百女忻然踊躍，以偈頌",
    "T15n0638_002:0542a10": "曰：",
    "T15n0638_002:0542a11": "「本每自觀察，　　謂男有常種；",
    "T15n0638_002:0542a12": "　強弱各有品，　　女固不得移。",
    "T15n0638_002:0542a13": "　今日蒙佛恩，　　乃知無堅固；",
    "T15n0638_002:0542a14": "　五道如幻化，　　隨行而各成。",
    "T15n0638_002:0542a15": "　三界為心迷，　　不了本無諦；",
    "T15n0638_002:0542a16": "　自計有吾我，　　縛著墮污泥。",
    "T15n0638_002:0542a17": "　譬如捕魚工，　　以鈎釣取魚；",
    "T15n0638_002:0542a18": "　非是己所有，　　自謂我應獲。",
    "T15n0638_002:0542a19": "　三界如寄居，　　四大非我所；",
    "T15n0638_002:0542a20": "　解諸法如夢，　　則無有取捨。",
    "T15n0638_002:0542a21": "　惟佛見加哀，　　恩慈垂覆蓋；",
    "T15n0638_002:0542a22": "　令轉女人身，　　值超日明定。",
    "T15n0638_002:0542a23": "　得佛成國土，　　教化諸天人；",
    "T15n0638_002:0542a24": "　眾生皆度脫，　　疾獲無上真。」",
    "T15n0638_002:0542a25": "佛告五百女：「當如所願疾獲爾志。」諸女欣然",
    "T15n0638_002:0542a26": "即成男子。於是佛授慧施及五百女決：「却後",
    "T15n0638_002:0542a27": "十劫皆當為佛，名曰慧見如來、至真、等正覺、",
    "T15n0638_002:0542a28": "明行成為、善逝、世間解、無上士、道法御、天人師，",
    "T15n0638_002:0542a29": "號佛世尊。世界曰除冥，劫曰光明。佛住百",
    "T15n0638_002:0542b01": "億萬歲說法，恒沙菩薩得不起法忍，一生補",
    "T15n0638_002:0542b02": "處亦復如是，諸阿羅漢不可稱計。爾時，人民",
    "T15n0638_002:0542b03": "被服飲食，當如第二忉利天上。」時，諸眾會聞",
    "T15n0638_002:0542b04": "佛授決，滿百千人發無上正真道意，無數菩",
    "T15n0638_002:0542b05": "薩得不起法忍，八萬比丘漏盡意解，十萬天",
    "T15n0638_002:0542b06": "人遠塵離垢諸法法眼生。地即大動，空中",
    "T15n0638_002:0542b07": "散花其墮如雨，箜篌樂器不鼓自鳴，億百諸",
    "T15n0638_002:0542b08": "天於空中皆歎頌曰：",
    "T15n0638_002:0542b09": "「甚哉深法！　　難值難聞。　　幸哉吾等！",
    "T15n0638_002:0542b10": "　宿有餘福，　　今乃值聞，　　何其快哉！」",
    "T15n0638_002:0542b11": "佛復告慧施：「人在世間生死之縛，但用不解",
    "T15n0638_002:0542b12": "深法計吾我人，猶如猩猩誘誑以酒，知不",
    "T15n0638_002:0542b13": "能釋為人所獲。世人若茲，綢繆五陰六衰之",
    "T15n0638_002:0542b14": "患，恒計吾我，不知苦空無我非身，犯則有",
    "T15n0638_002:0542b15": "殃不自抑制，而為三毒五蓋所縛，不得解脫",
    "T15n0638_002:0542b16": "返真諦道。如木生火不覺自燒，不了空行",
    "T15n0638_002:0542b17": "計吾我人，亦復如是，自誤墮冥入三惡道。譬",
    "T15n0638_002:0542b18": "如劇賊劫抄寇害，自謂健快。俗人著色痛想",
    "T15n0638_002:0542b19": "行識，沒溺垢穢罪蔽陰蓋，不解大法殊妙",
    "T15n0638_002:0542b20": "深義，有癡恩愛則生為人。十二結縛六十二",
    "T15n0638_002:0542b21": "見，疑網塵羅迷惑諸邪九十六徑。研精諸",
    "T15n0638_002:0542b22": "法分別空無，如幻如化如夢芭蕉、野馬水月",
    "T15n0638_002:0542b23": "呼聲之響，不計吾我。知色自然痛想自然，",
    "T15n0638_002:0542b24": "痛想自然行識自然，行識自然四大自然，四",
    "T15n0638_002:0542b25": "大自然三界自然，三界自然泥洹自然，泥洹",
    "T15n0638_002:0542b26": "自然，乃能逮得無所從生法忍，不在生死不",
    "T15n0638_002:0542b27": "處滅度，則應大乘深妙之慧。譬如有人體得",
    "T15n0638_002:0542b28": "重疾欲自療治，當服順藥反飲毒藥，謂攻",
    "T15n0638_002:0542b29": "身病害腹傷藏，不即更服除毒之散，尋能殺",
    "T15n0638_002:0542c01": "人悔無所及。學道之士亦復如是！本發道意",
    "T15n0638_002:0542c02": "為菩薩行，奉四等心慈悲喜護，遵行六度而",
    "T15n0638_002:0542c03": "皆有想有所希望，便墮聲聞緣覺之乘；假",
    "T15n0638_002:0542c04": "使適成不樂因出，得至大乘躊躇不了，便",
    "T15n0638_002:0542c05": "住中者即墮小乘。譬如庶人之食，如是轉輪",
    "T15n0638_002:0542c06": "聖王食之為毒藥也。譬如甘露上味具藥，多",
    "T15n0638_002:0542c07": "所療治眾人之病。菩薩如是！以大乘法，多所",
    "T15n0638_002:0542c08": "療治於一切人生老病死婬怒癡厄眾想之",
    "T15n0638_002:0542c09": "患也。」佛說是時，千天人發無上正真道意，",
    "T15n0638_002:0542c10": "五百天子得不起法忍。",
    "T15n0638_002:0542c11": "於是有菩薩名曰慧英。問文殊師利：「何謂",
    "T15n0638_002:0542c12": "菩薩博聞多知？」文殊師利答曰：「從無央數",
    "T15n0638_002:0542c13": "恒沙等劫，積累功德不以為厭，聞四等心亦",
    "T15n0638_002:0542c14": "不厭足，修四恩法亦不厭足，行六度無極亦",
    "T15n0638_002:0542c15": "不厭足，空無相無願亦不厭足，大慈大悲亦",
    "T15n0638_002:0542c16": "不厭足，進五神通亦不厭足，教化眾生亦不",
    "T15n0638_002:0542c17": "厭足，為大乘教亦不厭足，現聲聞緣覺普化",
    "T15n0638_002:0542c18": "一切亦不厭足，示現泥洹住泥洹中還生死",
    "T15n0638_002:0542c19": "界亦不厭足，不去不來無所不至，譬如虛空",
    "T15n0638_002:0542c20": "無所不至，不出不入無所不達無所不遍，是",
    "T15n0638_002:0542c21": "者名曰博聞多知。不以過去為計數，不以",
    "T15n0638_002:0542c22": "當來有限礙，不以現在有處所。無去來今三",
    "T15n0638_002:0542c23": "世之限，於三塗等無三界想無泥洹念，無道",
    "T15n0638_002:0542c24": "無俗不附不捨，是者乃謂博聞多知。於所聞",
    "T15n0638_002:0542c25": "者亦無所聞，於所見者亦無所見，於所言",
    "T15n0638_002:0542c26": "亦無所言，於所度亦無所度，是者乃謂博",
    "T15n0638_002:0542c27": "聞多智。」慧英又問：「何謂行者？何謂成就？」答",
    "T15n0638_002:0542c28": "曰：「發菩薩意行四等心，大慈大悲無極之慧，",
    "T15n0638_002:0542c29": "布施攝人，戒忍精進一心智慧以救眾生，行",
    "T15n0638_002:0543a01": "稍漸進，是謂行者；行過於空無相無願之",
    "T15n0638_002:0543a02": "法，不見吾我不見三世，不見泥洹及與生死，",
    "T15n0638_002:0543a03": "是謂成就。」",
    "T15n0638_002:0543a04": "大英菩薩又問佛言：「人生從何所來？去至何",
    "T15n0638_002:0543a05": "所？老病死何所從來？去至何所？色痛想行",
    "T15n0638_002:0543a06": "識從何所來？去至何所？地水火風空，眼耳鼻",
    "T15n0638_002:0543a07": "口身心從何所來？去至何所？」佛言：「皆無所",
    "T15n0638_002:0543a08": "從來去亦無所至，緣合則有緣離則滅，如幻",
    "T15n0638_002:0543a09": "如化如畫如鼓、如雨如電皆從因緣。有緣有",
    "T15n0638_002:0543a10": "生無緣無對，生死如是，等無有異也。」大英又",
    "T15n0638_002:0543a11": "問：「何謂無所從來無所從去因緣合成？」佛言：",
    "T15n0638_002:0543a12": "「作人行者則得為人，作天行者則得為天，作",
    "T15n0638_002:0543a13": "地獄行則入地獄，作畜生行則受畜生，作餓",
    "T15n0638_002:0543a14": "鬼行則為餓鬼。無五行則無五道，無五道則",
    "T15n0638_002:0543a15": "無出入，名曰人本。無有三界：欲界色界無色",
    "T15n0638_002:0543a16": "界，無心意識故無三界，名之人本。未有人",
    "T15n0638_002:0543a17": "物有色無見。何謂有色無見？地色水色火色",
    "T15n0638_002:0543a18": "風色，定者謂地，清者謂水，明者謂火，攝者",
    "T15n0638_002:0543a19": "謂風。天地未然未有三界，是四色者而常自",
    "T15n0638_002:0543a20": "然，無有作者自然動起，唯道能名及至補",
    "T15n0638_002:0543a21": "處能名。斯者無像之色亦曰心色。阿惟越致",
    "T15n0638_002:0543a22": "見心心色，阿惟顏見四色心，如來見未有",
    "T15n0638_002:0543a23": "四色心之本也。於三界中而不然者是為心",
    "T15n0638_002:0543a24": "色，名心本，故曰非不然。於菩薩法故曰為然。",
    "T15n0638_002:0543a25": "無心色志三界自然，自然如空乃名曰道。於",
    "T15n0638_002:0543a26": "是諸法無合無散。所以者何？假使合者則人",
    "T15n0638_002:0543a27": "本也，假使散者則生死也。見生死病、泥洹",
    "T15n0638_002:0543a28": "之樂，則名聲聞。處在中間無益一切，名曰緣",
    "T15n0638_002:0543a29": "覺。無合無散不處泥洹不惡生死，乃名之曰",
    "T15n0638_002:0543b01": "法身。法身無形普入一切，亦無所入無所不",
    "T15n0638_002:0543b02": "入。」說是經時，五千天人得無所從生法忍，",
    "T15n0638_002:0543b03": "無央數人皆發無上正真道意。",
    "T15n0638_002:0543b04": "於是阿難問世尊曰：「欲發道意為菩薩者，當",
    "T15n0638_002:0543b05": "以何為本？」佛言：「精進不懈分別空慧，欲度",
    "T15n0638_002:0543b06": "一切，不見吾我及與壽命，是則為本。」又問",
    "T15n0638_002:0543b07": "曰：「寧有遲疾？」佛言：「亦有亦無。」又問：「何謂",
    "T15n0638_002:0543b08": "為有？何謂為無？」佛言：「有者從精進而不懈",
    "T15n0638_002:0543b09": "怠，積殖功德，布施戒忍精進一心智慧善",
    "T15n0638_002:0543b10": "權方便，慈悲喜護四恩空行，得無上正真之",
    "T15n0638_002:0543b11": "道，不從懈怠得，斯謂有也。無者，道無處所",
    "T15n0638_002:0543b12": "無形無名，譬如虛空，不從造作而可獲也。無",
    "T15n0638_002:0543b13": "所造作無心意識，無內無外亦無中間，無取",
    "T15n0638_002:0543b14": "無捨乃應入道，斯謂無也。所以者何？乃往",
    "T15n0638_002:0543b15": "歷劫其數難計會，有轉輪王名曰自在。王",
    "T15n0638_002:0543b16": "有千子勇猛傑異，國土七寶主四天下，治",
    "T15n0638_002:0543b17": "以正法不加刑罰。爾時有佛，號曰寶妙如來、",
    "T15n0638_002:0543b18": "至真、等正覺、明行成為、善逝、世間解、無上士、",
    "T15n0638_002:0543b19": "道法御、天人師，號佛世尊。時，佛說法，初語",
    "T15n0638_002:0543b20": "亦善、中語亦善、竟語亦善。分別其義微妙具",
    "T15n0638_002:0543b21": "足，淨修梵行演法弘普。時，會菩薩無數億",
    "T15n0638_002:0543b22": "眾，聲聞緣覺不可稱限。「時，轉輪王供養侍佛",
    "T15n0638_002:0543b23": "積有年歲，千子寶臣大眾翼從，俱詣佛所，稽",
    "T15n0638_002:0543b24": "首足下却一面坐，佛為廣說菩薩之行，多",
    "T15n0638_002:0543b25": "所安隱多所救護，於一切人為第一尊。王及",
    "T15n0638_002:0543b26": "諸子寶臣翼從之眾，皆發無上正真道意，夙",
    "T15n0638_002:0543b27": "夜精進不敢倦息，供養如來一切所安。於是",
    "T15n0638_002:0543b28": "千子悉於佛前自試功德，各各探策誰前作",
    "T15n0638_002:0543b29": "佛，得上策者餘降不如次第作佛，懈怠薄德",
    "T15n0638_002:0543c01": "最當在後。尋如所言各各探策。有一太子最",
    "T15n0638_002:0543c02": "後得策，窮久下第乃得作佛。則時愁慼不能",
    "T15n0638_002:0543c03": "自勝，便自投身如大山崩，吾身云何最後",
    "T15n0638_002:0543c04": "作佛？",
    "T15n0638_002:0543c05": "「佛告之曰：『勿得憂慼，道無有限亦無遠近，能",
    "T15n0638_002:0543c06": "分別解空無之慧便在前耳！』於時，太子聞佛",
    "T15n0638_002:0543c07": "所說即時踊躍，即發無上正真道意，得不",
    "T15n0638_002:0543c08": "起法忍，行大慈悲，解一切法如幻影響、如",
    "T15n0638_002:0543c09": "野馬、如夢芭蕉水中之月，千人之中第四",
    "T15n0638_002:0543c10": "得佛，號曰釋迦文如來、至真、等正覺。其餘諸",
    "T15n0638_002:0543c11": "子次第得佛。最後當得作佛者名曰樓由。」佛",
    "T15n0638_002:0543c12": "語阿難：「欲知爾時轉輪聖王者，定光如來是",
    "T15n0638_002:0543c13": "也。失策太子，便解空無精進不懈，先得佛",
    "T15n0638_002:0543c14": "者則吾身是也。其餘諸子，賢劫中千佛興",
    "T15n0638_002:0543c15": "者是也。當知斯義，道無遠近，解空別妙知自",
    "T15n0638_002:0543c16": "然法乃得佛疾。」爾時，諸會莫不欣然，普發道",
    "T15n0638_002:0543c17": "意為菩薩行，五千菩薩逮得法忍，萬人得",
    "T15n0638_002:0543c18": "柔順法忍。於是日天王與無央數百千天人，",
    "T15n0638_002:0543c19": "來詣佛所稽首足下却住一面，前白佛言：「以",
    "T15n0638_002:0543c20": "何等行，為日天王行照四天下？何緣為月，照",
    "T15n0638_002:0543c21": "夜除冥？」佛告日王：「有四事法得為日王。何",
    "T15n0638_002:0543c22": "謂為四？常憙布施，修身慎行奉戒不犯，又志",
    "T15n0638_002:0543c23": "然燈於佛寺廟，若於父母沙門道人殖光明",
    "T15n0638_002:0543c24": "德；是為四。」佛時頌曰：",
    "T15n0638_002:0543c25": "「常樂興布施，　　奉戒不犯禁；",
    "T15n0638_002:0544a01": "　然燈於佛寺，　　若於父母前。",
    "T15n0638_002:0544a02": "　好憙佛正典，　　不誹謗經法；",
    "T15n0638_002:0544a03": "　敬沙門道士，　　因斯得為日。",
    "T15n0638_002:0544a04": "　身出千光明，　　普照四天下；",
    "T15n0638_002:0544a05": "　諸窈冥之處，　　莫不蒙暉曜。」",
    "T15n0638_002:0544a06": "佛告日王：「又有十事，為日天王。何謂十？身",
    "T15n0638_002:0544a07": "不殺、盜、婬，口不兩舌、惡罵、妄言、綺語，意不恚、",
    "T15n0638_002:0544a08": "嫉、癡；是為十。」佛時頌曰：",
    "T15n0638_002:0544a09": "「恭己自攝護，　　而不殺盜婬；",
    "T15n0638_002:0544a10": "　不兩舌惡口，　　妄言及綺語；",
    "T15n0638_002:0544a11": "　心不懷嫉妬，　　無瞋恚諸毒；",
    "T15n0638_002:0544a12": "　離六十二見，　　日光照四方。」",
    "T15n0638_002:0544a13": "佛告日王：「又有四事，得為月王。何謂為四？",
    "T15n0638_002:0544a14": "布施貧匱，奉持五戒，遵敬三寶，冥設錠光",
    "T15n0638_002:0544a15": "君父師寺；是為四。」佛時頌曰：",
    "T15n0638_002:0544a16": "「布施諸貧匱，　　常奉持五戒；",
    "T15n0638_002:0544a17": "　然燈於佛寺，　　恭敬侍三寶。",
    "T15n0638_002:0544a18": "　心存念諸善，　　蠲却世眾惡；",
    "T15n0638_002:0544a19": "　自護身口意，　　得月光照冥。」",
    "T15n0638_002:0544a20": "於時日王白佛言：「唯願大聖，枉屈尊神到",
    "T15n0638_002:0544a21": "宮小食，令諸導御虛空神天皆蒙大恩，聞深",
    "T15n0638_002:0544a22": "妙法悉發道意所度無量。」時，佛默然已受其",
    "T15n0638_002:0544a23": "請。日王見佛已許就請，繞佛三匝忽然還宮，",
    "T15n0638_002:0544a24": "辦百種食若干甘美，床榻坐具挍飾鮮潔，為",
    "T15n0638_002:0544a25": "佛敷座高四千里。於是日王立於宮殿，遙重",
    "T15n0638_002:0544a26": "請佛傾側竦息，以偈讚曰：",
    "T15n0638_002:0544a27": "「布施於一切，　　所有無所悋；",
    "T15n0638_002:0544a28": "　亦不望相報，　　得佛度十方。",
    "T15n0638_002:0544a29": "　智慧如虛空，　　所化無罣礙；",
    "T15n0638_002:0544b01": "　一切皆蒙恩，　　時到惟屈尊。",
    "T15n0638_002:0544b02": "　慈心加眾生，　　未曾有危害；",
    "T15n0638_002:0544b03": "　悲哀未度者，　　施誨以法寶。",
    "T15n0638_002:0544b04": "　威神照群黎，　　救脫貧匱者；",
    "T15n0638_002:0544b05": "　惠以七大財，　　時到唯屈尊。",
    "T15n0638_002:0544b06": "　覩眾生迷惑，　　五道之勤苦；",
    "T15n0638_002:0544b07": "　常以加大恩，　　慰勉諸恐懼。",
    "T15n0638_002:0544b08": "　開化以法教，　　示導諸不及；",
    "T15n0638_002:0544b09": "　種至空無慧，　　時到惟屈尊。",
    "T15n0638_002:0544b10": "　其光踰日月，　　威德超須彌；",
    "T15n0638_002:0544b11": "　智慧越虛空，　　雙比不可喻。",
    "T15n0638_002:0544b12": "　日月照眾冥，　　但能成萬物；",
    "T15n0638_002:0544b13": "　佛照五道人，　　悉令獲五眼。",
    "T15n0638_002:0544b14": "　虛空尚可度，　　海水知幾渧；",
    "T15n0638_002:0544b15": "　須彌十方地，　　亦可知斤兩。",
    "T15n0638_002:0544b16": "　如來智慧聖，　　功祚弘巍巍；",
    "T15n0638_002:0544b17": "　無限普超彼，　　時到惟屈尊。」",
    "T15n0638_002:0544b18": "爾時世尊告大眾會：「時到悉嚴，就日王請。」",
    "T15n0638_002:0544b19": "則皆受教。佛與大眾踊在虛空，至日王宮",
    "T15n0638_002:0544b20": "坐師子之床。眾會坐畢，王后太子諸天眷屬",
    "T15n0638_002:0544b21": "稽首于地，即以至心供養世尊，手自斟酌百",
    "T15n0638_002:0544b22": "種之鐥，飯訖澡畢更取卑床，自坐佛前恭肅",
    "T15n0638_002:0544b23": "聽法。佛告日王：「一切三界所受形貌皆從心",
    "T15n0638_002:0544b24": "意，心意無形而有所造隨行立身，豪貴貧賤",
    "T15n0638_002:0544b25": "皆歸無常，如泡起頃尋復壞滅，一切世間",
    "T15n0638_002:0544b26": "所有如是！當信道德正真可怙，餘不可恃，棄",
    "T15n0638_002:0544b27": "捐眾行奉行法行。何謂法行？無生之行除諸",
    "T15n0638_002:0544b28": "所生，真諦之行所存殊勝，入道之行無所忘",
    "T15n0638_002:0544b29": "失，布施之行無所悋冀，持戒之行普得諸",
    "T15n0638_002:0544c01": "願，忍辱之行不亂眾人，精進之行未曾動轉，",
    "T15n0638_002:0544c02": "一心之行意行常達，智慧之行以聖眼覩，",
    "T15n0638_002:0544c03": "慈心之行忍一切苦，悲心之行等意眾生，憙",
    "T15n0638_002:0544c04": "心之行以法開化，護心之行安慰一切，神通",
    "T15n0638_002:0544c05": "之行六通以達，惟空之行無恚害心，消滅",
    "T15n0638_002:0544c06": "之行度諸群黎，四恩之行合聚救人，博聞之",
    "T15n0638_002:0544c07": "行從受成道，不起之行而觀自然，道品之行",
    "T15n0638_002:0544c08": "不獲有為，本無之行無罪福報，緣起之行了",
    "T15n0638_002:0544c09": "知無明明不可盡，眾勞之行解人物自然，諸",
    "T15n0638_002:0544c10": "法之行了空見慧得平等覺，伏魔之行無能",
    "T15n0638_002:0544c11": "傾動，三界之場雖處不墮，師子之行善勝無",
    "T15n0638_002:0544c12": "畏，力無懼行所向無畏；三達之行無有罣礙，",
    "T15n0638_002:0544c13": "一心覺場大智普具，教一切行無所不周；化",
    "T15n0638_002:0544c14": "六十二見行濟眾羅網，九十六徑誨入一道。",
    "T15n0638_002:0544c15": "「如是日王！菩薩以應斯行則順道行，已順道",
    "T15n0638_002:0544c16": "行則應大慈，已順大慈則應大悲，已順大",
    "T15n0638_002:0544c17": "悲則應大鎧，已順大鎧則師子吼，已師子",
    "T15n0638_002:0544c18": "吼則應化幻，已順化幻則入五道，已順五",
    "T15n0638_002:0544c19": "道則隨時入，已隨時入無所不變，已在所",
    "T15n0638_002:0544c20": "變無去無來。度無所度淨無所淨，明無所明",
    "T15n0638_002:0544c21": "覺無所覺，乃為正覺。」",
    "T15n0638_002:0544c22": "佛告日王：「欲達去來今現在事，十方諸佛法",
    "T15n0638_002:0544c23": "身平等，常當信樂分別此義；欲知生死十二",
    "T15n0638_002:0544c24": "因緣所從興發三趣之患、五蓋之覆，當解此",
    "T15n0638_002:0544c25": "義信奉行之；欲了十二部經典之要，開三達",
    "T15n0638_002:0544c26": "教越于三脫至三達智，當解斯義。猶郡國縣",
    "T15n0638_002:0544c27": "邑、丘聚村落、百穀草木藥果之樹，皆因地生。",
    "T15n0638_002:0544c28": "菩薩入斯慧無所不化，皆成立之至于無上",
    "T15n0638_002:0544c29": "正真之道，聲聞緣覺皆依因之。」佛說是時，日",
    "T15n0638_002:0545a01": "天王王后太子眷屬諸天，其心自然皆得不",
    "T15n0638_002:0545a02": "起法忍，十億天人發無上正真道意。於時，",
    "T15n0638_002:0545a03": "世尊即從座起而立空中，與無央數百千之",
    "T15n0638_002:0545a04": "眾眷屬圍繞，以偈頌曰：",
    "T15n0638_002:0545a05": "「天人不解了，　　從來難計量；",
    "T15n0638_002:0545a06": "　迷惑於五趣，　　如魚著鉤餌。",
    "T15n0638_002:0545a07": "　三界猶如幻，　　恍惚不見處；",
    "T15n0638_002:0545a08": "　生者不自覺，　　為意識所使。",
    "T15n0638_002:0545a09": "　墮于四顛倒，　　甚可愍哀憐；",
    "T15n0638_002:0545a10": "　自計身有常，　　不信于道真。",
    "T15n0638_002:0545a11": "　一切從空生，　　反惡聞空慧；",
    "T15n0638_002:0545a12": "　如人從親生，　　更不孝父母。",
    "T15n0638_002:0545a13": "　貙者化為虎，　　不覺為人時；",
    "T15n0638_002:0545a14": "　尋還害家中，　　不別其親踈。",
    "T15n0638_002:0545a15": "　人本從空生，　　憎無亦如是！",
    "T15n0638_002:0545a16": "　迷亂於陰入，　　猶醉者裸馳。",
    "T15n0638_002:0545a17": "　貙者變為人，　　乃識家親屬；",
    "T15n0638_002:0545a18": "　已分別本無，　　乃解一切空。",
    "T15n0638_002:0545a19": "　空者不念空，　　空亦不見空；",
    "T15n0638_002:0545a20": "　已達無所生，　　乃能解自然。",
    "T15n0638_002:0545a21": "　欲求菩薩行，　　度脫眾生類；",
    "T15n0638_002:0545a22": "　當了一切法，　　自然如幻化。",
    "T15n0638_002:0545a23": "　分別斯慧已！　　周旋不以難；",
    "T15n0638_002:0545a24": "　則深入微妙，　　權慧開度人。」",
    "T15n0638_002:0545a25": "佛說是時，無數億天虛空諸神，皆發無上",
    "T15n0638_002:0545a26": "正真道意，不可稱計菩薩得不起法忍，佛",
    "T15n0638_002:0545a27": "還維耶離[木*奈]氏樹園。",
    "T15n0638_002:0545a28": "爾時，城中有大長者名曰解法度——供養先佛",
    "T15n0638_002:0545a29": "無數百千，殖眾德本不可稱限，稽首諸佛禮",
    "T15n0638_002:0545b01": "敬難量，諮受法言，於無上正真道意志不退",
    "T15n0638_002:0545b02": "轉，不起法忍出於智慧，所度無極善權所濟",
    "T15n0638_002:0545b03": "不可計議——與眷屬俱來詣佛所，稽首畢一面",
    "T15n0638_002:0545b04": "坐，叉手白佛：「供養世尊得何功德？」佛告長者：",
    "T15n0638_002:0545b05": "「奉華散佛，生生端正，衣飯自然；燒香芬熏，",
    "T15n0638_002:0545b06": "身體香潔名德遠聞；其然燈者，天眼明慧不",
    "T15n0638_002:0545b07": "處窈冥；幢幡施者，所在富樂財寶無限；上",
    "T15n0638_002:0545b08": "繒蓋者，致得屋宅覆蓋不露；音樂倡伎樂佛",
    "T15n0638_002:0545b09": "塔寺及樂一切，得天耳徹聽；履屣車乘",
    "T15n0638_002:0545b10": "施者得輕舉能飛；一心向佛得知宿命；慈察",
    "T15n0638_002:0545b11": "眾生知一切心；以法施與得諸漏盡；以食施",
    "T15n0638_002:0545b12": "與常值法會；以衣施與得三十二相八十種",
    "T15n0638_002:0545b13": "好。我滅度後其有供養形像舍利，德皆如是！",
    "T15n0638_002:0545b14": "稍稍順法，因斯得度無為之道。」",
    "T15n0638_002:0545b15": "解法長者復白佛言：「寧有供養殊過於斯華",
    "T15n0638_002:0545b16": "香幡蓋、伎樂、履屣車乘、飯食衣服者乎？」佛言：",
    "T15n0638_002:0545b17": "「有。」又問：「何所是？」佛言：「發菩薩意哀念一切，終",
    "T15n0638_002:0545b18": "始之患欲令濟度，大慈大悲不厭生死，求諸",
    "T15n0638_002:0545b19": "總持三藏之奧，優奧難量無極之慧，平滅",
    "T15n0638_002:0545b20": "三塗導以三寶，分別於空無相無願，超三",
    "T15n0638_002:0545b21": "脫門得三達智，覩人根本本無處所因緣而",
    "T15n0638_002:0545b22": "生，觀一切法亦無去來，六情自然如水上沫，",
    "T15n0638_002:0545b23": "四諦無諦譬如野馬，了本無已乃為正諦，慈",
    "T15n0638_002:0545b24": "悲喜護布施以法，仁愛眾生勸益群黎，等利",
    "T15n0638_002:0545b25": "一切，六度無極善權方便，隨順而化不惡生",
    "T15n0638_002:0545b26": "死；又如飛鳥飛行空中樂于終始，譬如華",
    "T15n0638_002:0545b27": "果苑園流泉戲廬，不違大聖真妙之海，不",
    "T15n0638_002:0545b28": "畏四魔，降伏眾邪六十二見，化發九十六種",
    "T15n0638_002:0545b29": "諸徑之惑，捨聲聞緣覺之行，知無我無人無",
    "T15n0638_002:0545c01": "壽無命，遵修正真無上大道，斯供最勝。「自",
    "T15n0638_002:0545c02": "觀己身如幻化耳，十二因緣了無端緒。所以",
    "T15n0638_002:0545c03": "者何？本無有癡緣對而興，從癡致行；從行",
    "T15n0638_002:0545c04": "致識；從識致名色；從名色致六入；從六入",
    "T15n0638_002:0545c05": "致習；從習致痛；從痛致愛；從愛致取；從取",
    "T15n0638_002:0545c06": "致有；從有致生；從生致死；從死致憂；從憂",
    "T15n0638_002:0545c07": "慼悲感不可意惱。了知本無尚無有癡，何有",
    "T15n0638_002:0545c08": "行識名色六入習痛愛取有生老死憂悲之",
    "T15n0638_002:0545c09": "患？永無有也。諸緣悉除，不住三界不樂泥洹，",
    "T15n0638_002:0545c10": "無大道念無小道想，遊生老死。譬如日月",
    "T15n0638_002:0545c11": "不出不入，於世間人有出有入。菩薩如是！開",
    "T15n0638_002:0545c12": "化一切現生三界，說三乘教便現滅度，於一",
    "T15n0638_002:0545c13": "切人見諸生滅，於菩薩法無有生滅。是供養",
    "T15n0638_002:0545c14": "者，最為殊勝、為尊為上，無極無底之供養也。」",
    "T15n0638_002:0545c15": "佛說是時，十萬天人皆發無上正真道意，解",
    "T15n0638_002:0545c16": "法長者及諸眷屬，皆立不退轉不起法忍。",
    "T15n0638_002:0545c17": "於是調意菩薩白佛言：「何謂為調？何謂為寶？」",
    "T15n0638_002:0545c18": "佛言：「若有罵詈撾捶呪詛，心無有異；毀辱",
    "T15n0638_002:0545c19": "輕慢陵侮唾賤，心無有異；若稱譽恭順宣揚",
    "T15n0638_002:0545c20": "功德，心無有異；若稽首歸命跪拜尊敬，心無",
    "T15n0638_002:0545c21": "有異；設以天福轉輪豪聖愛欲之樂以勸示",
    "T15n0638_002:0545c22": "之，心無有異；假以地獄餓鬼畜生災怪恐逼，",
    "T15n0638_002:0545c23": "心無有異；知命非常苦空非身示以勳，之心",
    "T15n0638_002:0545c24": "無有異；若以聲聞緣覺之法用誘進之，心無",
    "T15n0638_002:0545c25": "有異；假以菩薩空無之慧大乘化之，心無有",
    "T15n0638_002:0545c26": "異，是則謂調。「何謂為寶？」佛言：「發菩薩心欲",
    "T15n0638_002:0546a01": "度一切，斯則寶也；尊敬於佛不隨外道，斯則",
    "T15n0638_002:0546a02": "寶也；解經順教不逆大化，斯則寶也；謙敬眾",
    "T15n0638_002:0546a03": "僧及於聖眾，斯則寶也；布施一切無所悕",
    "T15n0638_002:0546a04": "望，斯則寶也；奉戒順禁發菩薩願，斯則寶也；",
    "T15n0638_002:0546a05": "忍辱之力伏意不亂，斯則寶也；精進恪勤修",
    "T15n0638_002:0546a06": "道務本，斯則寶也；一心行定正不邪迷，斯則",
    "T15n0638_002:0546a07": "寶也；智慧幽微不墮六衰，斯則寶也；善權",
    "T15n0638_002:0546a08": "方便各得其所，斯則寶也；慈心弘普志不纖",
    "T15n0638_002:0546a09": "介，斯則寶也；常懷悲愍矜哀危厄，斯則寶也；",
    "T15n0638_002:0546a10": "安和喜悅不忻不慼，斯則寶也；擁護一切",
    "T15n0638_002:0546a11": "無不救度，斯則寶也；以法施與不道不俗，斯",
    "T15n0638_002:0546a12": "則寶也；撫育眾生無所愛惡，斯則寶也；務存",
    "T15n0638_002:0546a13": "長益無所損耗，斯則寶也；等利一切無偏邪",
    "T15n0638_002:0546a14": "意，斯則寶也；常執謙冲未甞慢恣，斯則寶也；",
    "T15n0638_002:0546a15": "若有罵詈而不結恨，斯則寶也；假使撾捶計",
    "T15n0638_002:0546a16": "若無身，斯則寶也；設使怒害以仁惻報，斯則",
    "T15n0638_002:0546a17": "寶也；如令輕易不念其惡，斯則寶也；解知非",
    "T15n0638_002:0546a18": "身不計吾我，斯則寶也；了一切苦不樂放逸，",
    "T15n0638_002:0546a19": "斯則寶也；物非我有無色眩惑，斯則寶也；捨",
    "T15n0638_002:0546a20": "聲聞行不為緣覺，斯則寶也；尚修神化于五",
    "T15n0638_002:0546a21": "至六，斯則寶也；釋六十二不墮邪見，斯則寶",
    "T15n0638_002:0546a22": "也；不安泥洹不危生死，斯則寶也；常以大法",
    "T15n0638_002:0546a23": "開化未聞，斯則寶也；為一切人示現法橋救",
    "T15n0638_002:0546a24": "攝諸厄，斯則寶也；解三界空一切自然，斯則",
    "T15n0638_002:0546a25": "寶也。」蓮花淨菩薩白佛言：「何謂菩薩得至淨",
    "T15n0638_002:0546a26": "行？」世尊曰：「不為愛欲所點污，斯則清淨；心常",
    "T15n0638_002:0546a27": "光潔不協恚毒，斯則清淨；於三界塵無所染",
    "T15n0638_002:0546a28": "礙，斯則清淨；不僥滅度不忍生死，斯則清淨；",
    "T15n0638_002:0546a29": "不計終始出入無為，斯則清淨；常行大慈不",
    "T15n0638_002:0546b01": "捨大哀，斯則清淨；無大道想無小道求，斯則",
    "T15n0638_002:0546b02": "清淨。」光英菩薩白佛言：「何因菩薩光耀普",
    "T15n0638_002:0546b03": "照？」佛言：「然燈廟寺，學問智慧博綜無厭，顯",
    "T15n0638_002:0546b04": "授道明令達真偽，遵習聖典十二部經，度諸",
    "T15n0638_002:0546b05": "有海二六牽連，常志大乘消眾人患至微妙",
    "T15n0638_002:0546b06": "慧，斯則菩薩光耀普照。」",
    "T15n0638_002:0546b07": "解縛菩薩白佛言：「何緣菩薩解一切縛？」佛言：",
    "T15n0638_002:0546b08": "「了三處空，於去來今無所想著三垢則除，分",
    "T15n0638_002:0546b09": "別色空，痛想行識亦復如是！一切本無不著",
    "T15n0638_002:0546b10": "不斷，一無所求亦無所捨，是為菩薩解一切",
    "T15n0638_002:0546b11": "縛。」",
    "T15n0638_002:0546b12": "寶事菩薩白佛言：「以何為寶？以何為石？」世尊",
    "T15n0638_002:0546b13": "曰：「歸佛法眾不為非法，棄捨諸徑九十六種，",
    "T15n0638_002:0546b14": "不願聲聞緣覺常志大道，大慈大悲救濟",
    "T15n0638_002:0546b15": "眾生五道之惑，是則為寶。十二因緣所見迷",
    "T15n0638_002:0546b16": "謬，不識大法空無之慧，是則為石。」",
    "T15n0638_002:0546b17": "恩施菩薩白佛言：「何謂菩薩施恩眾生？」佛言：",
    "T15n0638_002:0546b18": "「其未發意者皆令發之，其退轉者使不退轉，",
    "T15n0638_002:0546b19": "於諸所生使無所起，其未具足至一生補處，",
    "T15n0638_002:0546b20": "是為菩薩施恩於一切。」",
    "T15n0638_002:0546b21": "帝天菩薩白佛言：「何謂菩薩能化諸天？」佛言：",
    "T15n0638_002:0546b22": "「在於欲界現欲無常，譬如人夢示清淨行；在",
    "T15n0638_002:0546b23": "于色界為現大慈菩薩之行；在無色界為現",
    "T15n0638_002:0546b24": "深妙之法，無所依猗，不猗欲界、不猗色",
    "T15n0638_002:0546b25": "界、不猗無色界、不猗小乘、不猗大道。是",
    "T15n0638_002:0546b26": "為菩薩能化諸天。」",
    "T15n0638_002:0546b27": "水天菩薩白佛言：「何謂菩薩解知本淨？」世",
    "T15n0638_002:0546b28": "尊告曰：「菩薩了知，一切諸法如幻如化，一切",
    "T15n0638_002:0546b29": "本無。譬如水原，本初清淨無有垢濁。所以者",
    "T15n0638_002:0546c01": "何？水適定住則清如故。以了本無便逮法",
    "T15n0638_002:0546c02": "身。」",
    "T15n0638_002:0546c03": "大導師菩薩白佛言：「何謂菩薩為一切導？」世",
    "T15n0638_002:0546c04": "尊告曰：「見慳貪者導令布施，放逸者導令護",
    "T15n0638_002:0546c05": "戒，恚怒者導令忍辱，懈怠者導令精進，亂",
    "T15n0638_002:0546c06": "意者導令一心，愚冥者導令智慧，其無道心",
    "T15n0638_002:0546c07": "者導之大乘，是為菩薩為一切導。」",
    "T15n0638_002:0546c08": "龍施菩薩白佛言：「何謂菩薩不惜身命？」世尊",
    "T15n0638_002:0546c09": "告曰：「菩薩觀世所有非常苦空非身，我不有",
    "T15n0638_002:0546c10": "身身非我有，一切如影因形而現，生死如是",
    "T15n0638_002:0546c11": "從心而成。了一切空皆無所求吾我自然，吾",
    "T15n0638_002:0546c12": "我自然生死自然，生死自然泥洹自然，泥洹",
    "T15n0638_002:0546c13": "自然大道自然，是為菩薩不惜身命。」",
    "T15n0638_002:0546c14": "爾時梵天白佛言：「甚哉法之大也，誠難值遇，",
    "T15n0638_002:0546c15": "從無數劫積行累德，乃髣髴聞音，幸遭大",
    "T15n0638_002:0546c16": "聖得聞斯法。供養菩薩正典要妙之化深邃",
    "T15n0638_002:0546c17": "之義，已奉屢聽解達是法故，使彼人依行",
    "T15n0638_002:0546c18": "六號，其聞斯經為已見佛耳！「聆妙慧供",
    "T15n0638_002:0546c19": "奉聖眾，濟天路、拔三趣，使發無上正真道",
    "T15n0638_002:0546c20": "意，體解三脫不廢三達，雖未至道其德漸增。",
    "T15n0638_002:0546c21": "如月初生，如師子子無所畏難自在由己，諸",
    "T15n0638_002:0546c22": "天龍神悉衛護之，眾魔邪惡自然為伏，所在",
    "T15n0638_002:0546c23": "州城郡國縣邑莫不敬重，出入應節十方諸",
    "T15n0638_002:0546c24": "佛威神化祐。」於時，四天王白佛言：「快哉甚善，",
    "T15n0638_002:0546c25": "大聖洪恩現神濁世，令我之等得覲安住遇",
    "T15n0638_002:0546c26": "斯妙化。菩薩純慧如天中天，有人發行入于",
    "T15n0638_002:0546c27": "大海，獲如意珠為一切願，其人欣豫豈可訾",
    "T15n0638_002:0546c28": "量！我等如是，詣斯大會瞻戴慈澤，聽受甘",
    "T15n0638_002:0546c29": "露菩薩景則，猶入大海得茲寶珠，當以宣布",
    "T15n0638_002:0547a01": "顯示同志為菩薩行；未曾信樂諸天之眾，依",
    "T15n0638_002:0547a02": "福徒類，當令亘然；如開心受學，其信樂者倍",
    "T15n0638_002:0547a03": "令堅進而不迴轉。」",
    "T15n0638_002:0547a04": "佛言：「善哉四王！誠如所云，斯大法者難可",
    "T15n0638_002:0547a05": "見聞，若一蹉跌與法永違。於億千劫未卒",
    "T15n0638_002:0547a06": "值遇。猶如一鍼墮深大海，反覆求索寧易致",
    "T15n0638_002:0547a07": "乎？」四王白佛：「甚難甚難。天中天！」佛言：「聞斯",
    "T15n0638_002:0547a08": "要典菩薩深法，而不信樂失不諷誦，累劫",
    "T15n0638_002:0547a09": "徼錯不可再遭。是故諸仁欲得自致，所在",
    "T15n0638_002:0547a10": "見佛聞深妙法疾至無上正真道者，當勤執",
    "T15n0638_002:0547a11": "翫讀誦奉持，散示未聞敷演其義，使蒙洪",
    "T15n0638_002:0547a12": "典令人日修，展轉相化其福難測。正使三千",
    "T15n0638_002:0547a13": "大千世界如來充滿，若族姓子族姓女供養",
    "T15n0638_002:0547a14": "奉事，於百千劫一切施安，佛滅度後，各各興",
    "T15n0638_002:0547a15": "塔七寶跱立，上至二十四天，供養幡蓋伎樂",
    "T15n0638_002:0547a16": "歌頌亦百千劫，福寧多不？」四王白佛：「甚多無",
    "T15n0638_002:0547a17": "極。天中天！不可譬喻。」佛言：「其有受斯三昧十",
    "T15n0638_002:0547a18": "法超日明定，六度無極善權方便，福越於彼。",
    "T15n0638_002:0547a19": "所以者何？雖供侍佛，不如受斯佛之遺典從",
    "T15n0638_002:0547a20": "大聖命，諸行菩薩一切學者皆由深經自致",
    "T15n0638_002:0547a21": "得佛。」",
    "T15n0638_002:0547a22": "於時慧施菩薩白佛言：「斯法甚深甚深！若",
    "T15n0638_002:0547a23": "有信樂而不誹謗，知為佛之所護；聞不悅",
    "T15n0638_002:0547a24": "欣，狐疑譏訕不寫諷誦，既不自誦并止餘人",
    "T15n0638_002:0547a25": "使不遵學，罪難計量，世世自誤墮墜三趣，",
    "T15n0638_002:0547a26": "自服毒藥復飲他人，自危身命投陷盲冥又",
    "T15n0638_002:0547a27": "危眾人。斯大法者眾明之元，毀巨就細殃釁",
    "T15n0638_002:0547a28": "難限，生遠三寶甘在八處。何謂八處：一曰、邊",
    "T15n0638_002:0547a29": "地，二曰、外道，三曰、貧匱，四曰、下賤，五曰、短",
    "T15n0638_002:0547b01": "命，六曰、醜陋，七曰、人所憎惡，八曰、夷人。不解",
    "T15n0638_002:0547b02": "法者其有誹謗，不信不樂大乘之業，歸于八",
    "T15n0638_002:0547b03": "惡悔之無及。」佛言：「善哉！誠如所云，所云無",
    "T15n0638_002:0547b04": "異。憶念往古無數劫時，發菩薩意，始學之",
    "T15n0638_002:0547b05": "初出家離欲，得為比丘名曰法樂。好尚雜句",
    "T15n0638_002:0547b06": "嚴飾之文，不志大乘深妙之化，謂為虛偽",
    "T15n0638_002:0547b07": "非佛正典。乃以四阿含懷來果證以為雅誨。",
    "T15n0638_002:0547b08": "時有大學信大乘者，名智度無極，講空無慧",
    "T15n0638_002:0547b09": "深奧無際，久修梵行悉共諷誦，敷陳旨要宣",
    "T15n0638_002:0547b10": "布流美，四輩洽聞。法樂比丘，所在坐上聞誦",
    "T15n0638_002:0547b11": "慧品，輒誹謗之，云非佛教，自共撰合慎勿修",
    "T15n0638_002:0547b12": "行。用因此罪墮大地獄十八囹圄，受殃酷痛",
    "T15n0638_002:0547b13": "彌歷年劫。」阿難白佛言：「如令佛國劫盡燒壞，",
    "T15n0638_002:0547b14": "水災蕩溢，痛寧息不？」佛言：「不得休廢。所以者",
    "T15n0638_002:0547b15": "何？若國壞盡，徙至他方佛界囹圄。所以者",
    "T15n0638_002:0547b16": "何？斯大尊法，三塗所由，去來今佛之父母",
    "T15n0638_002:0547b17": "也，假使誹謗殃釁不朽。」佛告阿難：「欲知爾",
    "T15n0638_002:0547b18": "時法樂比丘不？」答曰：「不及。」佛言：「則吾身是，",
    "T15n0638_002:0547b19": "用是之故護身口意勿妄謗訕，已墮惡道",
    "T15n0638_002:0547b20": "考掠劇者悔當何及！」佛告阿難：「後末世人，",
    "T15n0638_002:0547b21": "覩有學法為佛弟子，聰達智慧演宣大乘散",
    "T15n0638_002:0547b22": "結狐疑，嫉供養者謗謂無智，用憎人故，并",
    "T15n0638_002:0547b23": "毀深經云不足宣。假喻言之，如一父母有十",
    "T15n0638_002:0547b24": "餘子，兄弟相憎并謗二親。如是阿難！當來世",
    "T15n0638_002:0547b25": "人，憎嫉同學誹謗正法，其人受罪不可計",
    "T15n0638_002:0547b26": "盡無以盡喻。」阿難白佛言：「假使自覺則悔",
    "T15n0638_002:0547b27": "過者，當云何乎？」佛言：「其人殃咎轉當微輕，",
    "T15n0638_002:0547b28": "雖後獲釁速得解脫。故當自省改變心口，",
    "T15n0638_002:0547b29": "無輕妄語也。」",
    "T15n0638_002:0547c01": "佛告阿難：「受斯經典持諷誦讀，廣為人說，",
    "T15n0638_002:0547c02": "頒宣周遍福祚難量，諸天、龍、神、揵沓惒、阿",
    "T15n0638_002:0547c03": "須倫、迦留羅、真陀羅、摩休勒，悉共擁護學斯",
    "T15n0638_002:0547c04": "經者，諸佛世尊悉共擁護。若猛師子虎狼熊",
    "T15n0638_002:0547c05": "羆，無敢嬈者，行步出入常得自在，未曾惡夢。",
    "T15n0638_002:0547c06": "夢中但見佛塔，寂志四輩道士說經，天龍鬼",
    "T15n0638_002:0547c07": "神皆欲見之，諸佛世尊亦復如是！四大天王",
    "T15n0638_002:0547c08": "帝釋梵王，皆欲見之悉共擁護，用樂深法菩",
    "T15n0638_002:0547c09": "薩篋藏超日明尊定故。」佛時頌曰：",
    "T15n0638_002:0547c10": "「學斯經典者，　　諸天悉擁護；",
    "T15n0638_002:0547c11": "　龍神阿須倫，　　真陀摩休勒，",
    "T15n0638_002:0547c12": "　迦留羅一切，　　無敢犯嬈者，",
    "T15n0638_002:0547c13": "　十方佛威神，　　皆共授導之。",
    "T15n0638_002:0547c14": "　天帝釋梵王，　　諸大神妙天，",
    "T15n0638_002:0547c15": "　虛空持世者，　　欽渴悉欲見。",
    "T15n0638_002:0547c16": "　臥起常安詳，　　未曾有卒暴；",
    "T15n0638_002:0547c17": "　夢中見塔寺，　　不覩惡因緣。",
    "T15n0638_002:0547c18": "　體解深經典，　　常務分別說；",
    "T15n0638_002:0547c19": "　聞者則暢達，　　不疑于大乘。",
    "T15n0638_002:0547c20": "　無知少福者，　　不信毀正經；",
    "T15n0638_002:0547c21": "　謂虛自合作，　　非佛之所說。",
    "T15n0638_002:0547c22": "　以嫉妬學者，　　并謗弘雅訓；",
    "T15n0638_002:0547c23": "　如兄弟相憎，　　并訕及二親。」",
    "T15n0638_002:0547c24": "爾時有菩薩名曰大光，白佛言：「何謂為光？何",
    "T15n0638_002:0547c25": "謂為明？」世尊告曰：「解了慧明心如虛空，覩見",
    "T15n0638_002:0548a01": "十方去來現在三世之事無所罣礙，逮得權",
    "T15n0638_002:0548a02": "智神通已達，坐覩一切眾生根原，無有去來",
    "T15n0638_002:0548a03": "因緣之想，不礙四大、不礙鐵圍大鐵圍寶山，",
    "T15n0638_002:0548a04": "於地水火風出入無間。所以者何？地皆空",
    "T15n0638_002:0548a05": "故，入不解地，地不空者，我不得前，水不",
    "T15n0638_002:0548a06": "得入，以空之故，轉相開通，如人體中毛孔",
    "T15n0638_002:0548a07": "九十九萬。已神通者不見有身，察之虛空無",
    "T15n0638_002:0548a08": "所罣礙，是謂為光。覩一切心已生未生、有志",
    "T15n0638_002:0548a09": "無志、道心俗心、痛心盡心、無漏之心，悉曉",
    "T15n0638_002:0548a10": "了之而為講義，各令得所，是謂為明。」說是",
    "T15n0638_002:0548a11": "語時，無數菩薩皆得神通，光明無量普照十",
    "T15n0638_002:0548a12": "方。",
    "T15n0638_002:0548a13": "佛告阿難：「受斯經典，宣示未聞令得流布，眾",
    "T15n0638_002:0548a14": "生蒙度以致正真。」阿難白佛言：「惟當受持，要",
    "T15n0638_002:0548a15": "者何名此經？」佛言：「名『超日明三昧』，又名『十",
    "T15n0638_002:0548a16": "定』。佛之決教多所成就，譬如日明遍照四域，",
    "T15n0638_002:0548a17": "百穀草木萬物變化皆因成熟。斯定若茲！一",
    "T15n0638_002:0548a18": "切十方五道生死莫能自濟，聲聞緣覺菩薩",
    "T15n0638_002:0548a19": "大道，皆由斯定而得成濟。若千萬劫奉行六",
    "T15n0638_002:0548a20": "度而有望想，不如達斯超日明定，以大慧光",
    "T15n0638_002:0548a21": "照於十方，德喻於彼。」佛所說如是！賢者阿",
    "T15n0638_002:0548a22": "難、大菩薩眾、諸天龍神、阿須倫等，莫不歡喜，",
    "T15n0638_002:0548a23": "作禮而去。",
    "T15n0638_002:0548a24": "佛說超日明三昧經卷下"
}