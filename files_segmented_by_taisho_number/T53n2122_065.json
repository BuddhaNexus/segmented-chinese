{
    "T53n2122_065:0780b02": "法苑珠林卷第六十五",
    "T53n2122_065:0780b04": "西明寺沙門釋道世撰",
    "T53n2122_065:0780b05": "放生篇第七十五",
    "T53n2122_065:0780b06": "救厄篇第七十六",
    "T53n2122_065:0780b07": "放生篇(此有二部)",
    "T53n2122_065:0780b08": "述意部第一",
    "T53n2122_065:0780b09": "蓋閒。元元雜類莫不貪生。蠢蠢迷徒咸知",
    "T53n2122_065:0780b10": "畏死。所以失林窮虎。乃委命於廬中。鎩翮驚",
    "T53n2122_065:0780b11": "禽。遂投身於案側。至如楊生養雀。寧有意",
    "T53n2122_065:0780b12": "於玉環。孔氏放龜。本無情於金印。而冥期弗",
    "T53n2122_065:0780b13": "爽雅報斯臻。故知因果業行皎然如日。且大",
    "T53n2122_065:0780b14": "悲之化。救苦為端。弘誓之心。濟生為本。但五",
    "T53n2122_065:0780b15": "部名族。皆以列鼎相誇。三市逸仁。莫不鼓",
    "T53n2122_065:0780b16": "刀成務。群生何罪。枉見刑殘。含識無愆。橫",
    "T53n2122_065:0780b17": "逢爼醢致使怨魂不斷苦報相酬。今勸仁者。",
    "T53n2122_065:0780b18": "同修慈行。所有危悑並存放捨。縱彼飛沈隨",
    "T53n2122_065:0780b19": "其飲啄。當使紫鱗頳尾並相望於江湖。錦",
    "T53n2122_065:0780b20": "臆翠毛等。逍遙於雲漢。或聽三歸而寤道。",
    "T53n2122_065:0780b21": "何異瞽龍。聞四諦而生天。更同鸚鳥。共立長",
    "T53n2122_065:0780b22": "壽之基。同招常命之果也。",
    "T53n2122_065:0780b23": "引證部第二",
    "T53n2122_065:0780b24": "如梵網經云。若佛子。以慈心故令放生業。",
    "T53n2122_065:0780b25": "一切男子是我父。一切女人是我母。我生生",
    "T53n2122_065:0780b26": "無不從之受生。故六道眾生皆是我父母。而",
    "T53n2122_065:0780b27": "殺而食者。即殺我父母。亦殺我故身。一切",
    "T53n2122_065:0780b28": "地水是我先身。一切火風是我本體。故常行",
    "T53n2122_065:0780b29": "放生。生生受生。若見世人殺畜生時。應方便",
    "T53n2122_065:0780c01": "救護解其苦難。常教化講說菩薩戒救度眾",
    "T53n2122_065:0780c02": "生。若父母兄弟死亡之日。請法師講菩薩戒",
    "T53n2122_065:0780c03": "經律。追福資其亡者。得見諸佛生人天上。若",
    "T53n2122_065:0780c04": "不爾者。犯輕垢罪。",
    "T53n2122_065:0780c05": "又僧祇律云。一切道俗七眾等。並須漉水飲",
    "T53n2122_065:0780c06": "用。若漉得水已使能見掌中。細文者審悉看",
    "T53n2122_065:0780c07": "之。看時如大象載竹車迴頃。知無應用。使可",
    "T53n2122_065:0780c08": "信者教漉。不可信者自漉得蟲。還送本取水",
    "T53n2122_065:0780c09": "來處安之。若來處遠近有池。池井七日不消",
    "T53n2122_065:0780c10": "者。以蟲著中。若知水有蟲。不得持器繩借人。",
    "T53n2122_065:0780c11": "若池江水有蟲。得唱云此水有蟲。若問者。答",
    "T53n2122_065:0780c12": "云。長者自看。若知友同師者。語言。此中有",
    "T53n2122_065:0780c13": "蟲。當漉水用。",
    "T53n2122_065:0780c14": "又十誦律有二比丘。未曾見佛。從北遠道共",
    "T53n2122_065:0780c15": "往舍衛奉見世尊。道中渴乏值有蟲水。破戒",
    "T53n2122_065:0780c16": "者言。可共飲之。持戒者言。水中有蟲何可得",
    "T53n2122_065:0780c17": "飲。破戒者言。我若不飲必當渴死。不得見佛。",
    "T53n2122_065:0780c18": "便飲而去。持戒者慎護戒故不飲。遂渴乏死。",
    "T53n2122_065:0780c19": "即生三十三天身得具足。先到佛所頭面禮",
    "T53n2122_065:0780c20": "足。佛為說法得法眼淨。受三歸畢還歸天上。",
    "T53n2122_065:0780c21": "時飲水者後到佛所。佛為四眾說法。即披衣",
    "T53n2122_065:0780c22": "示金色身。汝癡人欲看我肉身。何為不如持",
    "T53n2122_065:0780c23": "戒者。先見我法身智慧之身。佛言。從今已去。",
    "T53n2122_065:0780c24": "比丘若行二十里外。無漉水囊犯罪。若自無",
    "T53n2122_065:0780c25": "同意伴有者聽去。",
    "T53n2122_065:0780c26": "又有征行軍人。有比丘尼教化行人。人皆弓",
    "T53n2122_065:0780c27": "頭安漉囊。持用濾水。官人聞奏國王。王聞瞋",
    "T53n2122_065:0780c28": "之。皆欲殺却。汝小蟲尚畏不殺。況見賊肯害",
    "T53n2122_065:0780c29": "之。行人向王分疏云。小蟲若於國有害。臣皆",
    "T53n2122_065:0781a01": "殺却。既無有怨何故不聽濾飲。王聞放之。由",
    "T53n2122_065:0781a02": "行人慈善根力。及賊皆來投化。",
    "T53n2122_065:0781a03": "又正法念經云。經宿之水。若不細觀恐生細",
    "T53n2122_065:0781a04": "蟲。若不漉治不飲不用。是名細持不殺戒。",
    "T53n2122_065:0781a05": "又智度論云。過去世時人民多病黃白痿瘁。",
    "T53n2122_065:0781a06": "菩薩爾時身為赤魚。自以為其肉施諸病人",
    "T53n2122_065:0781a07": "以救其疾。又昔菩薩作一飛鳥。在林中住。",
    "T53n2122_065:0781a08": "見有一人入於深水。非人行處。為水神所羂",
    "T53n2122_065:0781a09": "著不可解。若能至香山取一藥草。著其羂上。",
    "T53n2122_065:0781a10": "繩即爛壞。人得脫去。菩薩宿世作如是等無",
    "T53n2122_065:0781a11": "量本生。多有所濟名本生經。",
    "T53n2122_065:0781a12": "又十誦律云。佛言。過去世時近雪山下有鹿",
    "T53n2122_065:0781a13": "王。名曰威德。作五百鹿王。時有獵師安穀施",
    "T53n2122_065:0781a14": "羂。鹿王前行右脚墮毛羂中。鹿王心念。若我",
    "T53n2122_065:0781a15": "現相則諸鹿不敢食穀。須噉穀盡爾乃現脚",
    "T53n2122_065:0781a16": "相。時諸鹿皆去。唯一女鹿住。便說偈言。",
    "T53n2122_065:0781a17": "　大王當知　　是羅師來　　願勤方便",
    "T53n2122_065:0781a18": "　出是羂去",
    "T53n2122_065:0781a19": "爾時鹿王以偈答言。",
    "T53n2122_065:0781a20": "　我勤方便　　力勢已盡　　毛羂轉急",
    "T53n2122_065:0781a21": "　不能得出",
    "T53n2122_065:0781a22": "女鹿見獵師到已。向說偈言。",
    "T53n2122_065:0781a23": "　汝以利刀　　先殺我身　　然後願放",
    "T53n2122_065:0781a24": "　鹿王令去",
    "T53n2122_065:0781a25": "獵師聞之。生憐愍心。以偈答言。",
    "T53n2122_065:0781a26": "　我終不殺汝　　亦不殺鹿王",
    "T53n2122_065:0781a27": "　放汝及鹿王　　隨意之所去",
    "T53n2122_065:0781a28": "獵師即時解放鹿王。佛言。昔鹿王者。今我身",
    "T53n2122_065:0781a29": "是。五百鹿者。五百比丘是。時有雁王。獵者得",
    "T53n2122_065:0781b01": "之。有同伴雁欲代捨命。還說偈相報。獵師見",
    "T53n2122_065:0781b02": "愍二雁並放。後求寶報恩。大意同前。",
    "T53n2122_065:0781b03": "又智度論云。王聞鹿言。即從坐起而說偈言。",
    "T53n2122_065:0781b04": "　我實是畜獸　　名曰人頭鹿",
    "T53n2122_065:0781b05": "　汝雖是鹿身　　名為鹿頭人",
    "T53n2122_065:0781b06": "　以理而言之　　非以形為人",
    "T53n2122_065:0781b07": "　若能有慈悲　　雖獸實是人",
    "T53n2122_065:0781b08": "　我從今日始　　不食一切肉",
    "T53n2122_065:0781b09": "　我以無畏施　　且可安汝意",
    "T53n2122_065:0781b10": "又善見律云。目連為阿育王演本生經云。大",
    "T53n2122_065:0781b11": "王往昔有一鷓鴣鳥。為人籠繫。在地愁悑。",
    "T53n2122_065:0781b12": "便大鳴喚。同類雲集為人所殺。鷓鴣問道人",
    "T53n2122_065:0781b13": "云。我有罪不。道人答云。汝鳴聲時有殺心不。",
    "T53n2122_065:0781b14": "鷓鴣鳥言。我鳴命伴來無殺心也。道人即答。",
    "T53n2122_065:0781b15": "若無殺心汝無罪也。而說偈言。",
    "T53n2122_065:0781b16": "　不同業而觸　　不同心而起",
    "T53n2122_065:0781b17": "　善人攝心住　　罪不橫加汝",
    "T53n2122_065:0781b18": "又僧祇律云。佛告諸比丘。過去世時香山中",
    "T53n2122_065:0781b19": "有仙人住處。去山不遠有一池水。時水中有",
    "T53n2122_065:0781b20": "一鼈。出池水食。食已向日張口而眠。時香山",
    "T53n2122_065:0781b21": "中有諸獼猴。入池飲水。已上岸見此鼈張口",
    "T53n2122_065:0781b22": "而眠。時獼猴便作婬法。即以身生內鼈口中。",
    "T53n2122_065:0781b23": "鼈覺合口。藏六甲裹。如所說偈言。",
    "T53n2122_065:0781b24": "　愚癡人執相　　猶如鼈所齧",
    "T53n2122_065:0781b25": "　失守摩羅捉　　非斧則不離",
    "T53n2122_065:0781b26": "時鼈急捉獼猴却行欲入水。獼猴急悑便",
    "T53n2122_065:0781b27": "作是念。若我入水必死無疑。然苦痛力弱任",
    "T53n2122_065:0781b28": "鼈迴轉。流離牽曳遇值嶮處。鼈時仰臥。是時",
    "T53n2122_065:0781b29": "獼猴兩手抱鼈。作是念言。誰當為我脫此苦",
    "T53n2122_065:0781c01": "難。獼猴曾知仙人住處。彼當救我。便抱此鼈",
    "T53n2122_065:0781c02": "向彼處去。仙人遙見便作是念。咄哉異事。念",
    "T53n2122_065:0781c03": "是獼猴為作何等欲戲弄。獼猴故言。婆羅門",
    "T53n2122_065:0781c04": "是何等寶物滿鉢持來。得何等信而來向我。",
    "T53n2122_065:0781c05": "爾時獼猴即說偈言。",
    "T53n2122_065:0781c06": "　我愚癡獼猴　　無辜觸惱他",
    "T53n2122_065:0781c07": "　救厄者賢士　　命急在不久",
    "T53n2122_065:0781c08": "　今日婆羅門　　若不救我者",
    "T53n2122_065:0781c09": "　須臾斷身生　　困厄還山林",
    "T53n2122_065:0781c10": "爾時仙人以偈答言。",
    "T53n2122_065:0781c11": "　我令汝得脫　　還於山林中",
    "T53n2122_065:0781c12": "　恐汝獼猴法　　故態還復生",
    "T53n2122_065:0781c13": "　爾時彼仙人　　為說往昔事",
    "T53n2122_065:0781c14": "　鼈汝宿命時　　曾號字迦葉",
    "T53n2122_065:0781c15": "　獼猴過去世　　號字憍陳如",
    "T53n2122_065:0781c16": "　已作婬欲行　　今可斷因緣",
    "T53n2122_065:0781c17": "　迦葉放憍陳　　令還山林去",
    "T53n2122_065:0781c18": "鼈聞是語便放猴去。",
    "T53n2122_065:0781c19": "頌曰。",
    "T53n2122_065:0781c20": "　普親皆眷屬　　隔世即相欺",
    "T53n2122_065:0781c21": "　但求現在樂　　不知來苦資",
    "T53n2122_065:0781c22": "　牽我入三塗　　楚痛受萬危",
    "T53n2122_065:0781c23": "　自非慈放捨　　何得命延時",
    "T53n2122_065:0781c24": "感應緣(略引一驗)",
    "T53n2122_065:0781c25": "唐魏郡馬嘉運。以貞觀六年正月。居家日晚。",
    "T53n2122_065:0781c26": "出大門忽見兩人。各捉馬一匹。先在門外樹",
    "T53n2122_065:0781c27": "下立。嘉運問是何人。答云。東海公使迎馬生",
    "T53n2122_065:0781c28": "耳。嘉運素有學識知名州里。每臺使及四方",
    "T53n2122_065:0781c29": "貴客多請見之。及見聞名弗復怪也。謂使者",
    "T53n2122_065:0782a01": "曰。吾無馬。使者曰。進馬。以此迎馬生。嘉運",
    "T53n2122_065:0782a02": "即於樹下上馬而去。其身倒臥於樹下也。俄",
    "T53n2122_065:0782a03": "至一官曹將入大門。有男女數十人。門外如",
    "T53n2122_065:0782a04": "訟者。有一婦人先與運相識。是同郡張公瑾",
    "T53n2122_065:0782a05": "妾。姓元氏。手執一紙文書迎謂嘉運曰。馬生",
    "T53n2122_065:0782a06": "尚相識不。昔張總管交游。每數相見。總管無",
    "T53n2122_065:0782a07": "狀非理殺我。我訴天曹。於今三年。為王天主",
    "T53n2122_065:0782a08": "救護公瑾。故常見抑。今乃得申。官已追之。不",
    "T53n2122_065:0782a09": "久將至。疑我獨見枉害。馬生那亦來耶。嘉運",
    "T53n2122_065:0782a10": "先知元氏被殺。及見方自知死。使者引入門。",
    "T53n2122_065:0782a11": "門者曰。公眠未可謁。宜可就霍司刑處坐。嘉",
    "T53n2122_065:0782a12": "運見司刑。乃益州行臺郎中霍璋也。見嘉運",
    "T53n2122_065:0782a13": "延坐曰。此府記室官闕。東海公聞君才學欲",
    "T53n2122_065:0782a14": "屈為此官耳。嘉運曰。貧守妻子。不願為官。得",
    "T53n2122_065:0782a15": "免幸甚。璋曰。若不能作自陳無學。吾當有相",
    "T53n2122_065:0782a16": "識可舉令作。俄有人來云。公眠已起。引嘉運",
    "T53n2122_065:0782a17": "入。見一人在廳事坐。肥短黑色。呼嘉運前謂",
    "T53n2122_065:0782a18": "曰。聞君才學。欲屈為記室耳。能為之乎。嘉運",
    "T53n2122_065:0782a19": "拜謝曰。幸甚。但鄙夫田野。頗以經業教授後",
    "T53n2122_065:0782a20": "生。不足以當記室之任耳。公曰。識霍璋不。答",
    "T53n2122_065:0782a21": "曰識之。因使召璋。問以嘉運才術。璋曰。平生",
    "T53n2122_065:0782a22": "知其經學。不見作文章。公曰。誰有文章者。嘉",
    "T53n2122_065:0782a23": "運曰。有陳子良者解文章。公曰。放馬生歸。即",
    "T53n2122_065:0782a24": "命追于子良。嘉運辭去。璋與之別。倩君語我",
    "T53n2122_065:0782a25": "家狗。吾臨終語汝。賣我所乘作浮圖。汝那賣",
    "T53n2122_065:0782a26": "馬自費。速如我教造浮圖。所云我家狗者。謂",
    "T53n2122_065:0782a27": "其長子。嘉運因問。向見張公瑾妾。所言天主",
    "T53n2122_065:0782a28": "者為誰。璋曰。公瑾鄉。人王五戒者。死為天",
    "T53n2122_065:0782a29": "主。常救公瑾故得至今。今似不免矣。言畢而",
    "T53n2122_065:0782b01": "別。遣使者送嘉運。至一小澁道指令。由此",
    "T53n2122_065:0782b02": "路歸。嘉運具言之。其年七月綿州人姓陳名",
    "T53n2122_065:0782b03": "子良暴死。經宿而蘇。自言見東海公。欲用為",
    "T53n2122_065:0782b04": "記室。辭不識文字。別有吳人陳子良卒。公瑾",
    "T53n2122_065:0782b05": "亦亡。但二人亡後。嘉運嘗與人同行於路。忽",
    "T53n2122_065:0782b06": "若見官府者。嘉運色憂。悑唯趨走。頃之乃",
    "T53n2122_065:0782b07": "定。同侶問之。答曰。而見東海公使人云。欲往",
    "T53n2122_065:0782b08": "益州追人仍說。陳子良極訴君。霍司刑為君",
    "T53n2122_065:0782b09": "被誚讓。君幾不免。賴君贖生之福。故得免也。",
    "T53n2122_065:0782b10": "初嘉運在蜀之日。將抉池取魚。嘉運時為人",
    "T53n2122_065:0782b11": "講書得絹數十匹。因買池魚贖生。謂此也。至",
    "T53n2122_065:0782b12": "貞觀中車駕在九城宮聞之。使中書侍郎岑",
    "T53n2122_065:0782b13": "文本就問其事。文本錄以奏云爾。嘉運後為",
    "T53n2122_065:0782b14": "國子博士卒官(右此一驗出冥報記)。",
    "T53n2122_065:0782b15": "救厄篇第七十六(此有五部)",
    "T53n2122_065:0782b16": "述意部菩薩部流水部商主部獸",
    "T53n2122_065:0782b17": "王部",
    "T53n2122_065:0782b18": "述意部第一",
    "T53n2122_065:0782b19": "夫慈悲弘力之施。祈福紓患之請。誠至可感。",
    "T53n2122_065:0782b20": "列聖同然。而觀世大士獨見裒聞。是以投火。",
    "T53n2122_065:0782b21": "有必糜之軀。海漂無或生之命。但瞬息之頃",
    "T53n2122_065:0782b22": "言念歸向。則洪海可竭。烈火飛涼。或臨刀項",
    "T53n2122_065:0782b23": "上白刃不傷。或墜墮深坑全身無損。或枷禁",
    "T53n2122_065:0782b24": "桎梏散誕形軀。如是得力。備鑒難盡。若懇",
    "T53n2122_065:0782b25": "誠克己必感靈徵。若浮漫惰情艱危叵救也。",
    "T53n2122_065:0782b26": "菩薩部第二",
    "T53n2122_065:0782b27": "如僧伽羅剎經云。時有菩薩在山。慈心端坐",
    "T53n2122_065:0782b28": "思惟不動。鳥孵頂上覺鳥在頂。懼卵墜落",
    "T53n2122_065:0782b29": "身不移搖。檢坐而行彼處不動。及鳥生翅。但",
    "T53n2122_065:0782c01": "未能飛。終不捨去。",
    "T53n2122_065:0782c02": "又彌勒所問本願經云。佛言。阿難。我本求道",
    "T53n2122_065:0782c03": "時勤苦無數。過去世時有王太子。號曰寶華。",
    "T53n2122_065:0782c04": "端正姝好。從園觀出道見一人。身患病癩。見",
    "T53n2122_065:0782c05": "問病人。以何等藥療卿病。病者答曰。得王",
    "T53n2122_065:0782c06": "身髓血等以塗我身。其病乃愈。太子聞已。即",
    "T53n2122_065:0782c07": "自破身骨髓血等以與病者。至心施與意無",
    "T53n2122_065:0782c08": "悔恨。其王太子者。即我身是。四大海水尚可",
    "T53n2122_065:0782c09": "斗量。我身骨髓血等不可稱數。求正覺故。",
    "T53n2122_065:0782c10": "又大集經云。爾時曠野菩薩現為鬼身。散脂",
    "T53n2122_065:0782c11": "菩薩現為鹿身。慧炬菩薩現獼猴身。離愛菩",
    "T53n2122_065:0782c12": "薩現羖羊身。盡漏菩薩現鵝王身。如是五百",
    "T53n2122_065:0782c13": "諸菩薩等。各各現受種種諸身。其身悉出大",
    "T53n2122_065:0782c14": "香光明。一一菩薩手執燈明。為供養十方諸",
    "T53n2122_065:0782c15": "佛。從七佛已來與如是佛同為眷屬。受持五",
    "T53n2122_065:0782c16": "戒發菩提心。為欲調伏一切眾生令發菩提",
    "T53n2122_065:0782c17": "故受此身。",
    "T53n2122_065:0782c18": "又雜寶藏經云。昔者有一羅漢道人。畜一沙",
    "T53n2122_065:0782c19": "彌。知此沙彌却後七日必當命終。與假歸家。",
    "T53n2122_065:0782c20": "至七日頭。勅使還來。沙彌辭師。即便歸去。於",
    "T53n2122_065:0782c21": "其道中見眾蟻子。隨水漂流命將欲絕。生慈",
    "T53n2122_065:0782c22": "悲心。自脫袈裟盛土堰水。而取蟻子置高燥",
    "T53n2122_065:0782c23": "處。遂悉得活。至七日頭還歸師所。師甚怪之。",
    "T53n2122_065:0782c24": "尋即入定。以天眼觀知其更無餘福得爾。以",
    "T53n2122_065:0782c25": "救蟻子因緣之故。七日不死得延命長(又治故塔亦得",
    "T53n2122_065:0782c26": "延命。又治補伽藍牆壁泥孔亦得延命)。",
    "T53n2122_065:0782c27": "流水部第三",
    "T53n2122_065:0782c28": "如金光明經云。爾時流水長者。於天自在光",
    "T53n2122_065:0782c29": "王國內。治一切眾生患。令得平復。時長者子",
    "T53n2122_065:0783a01": "有妻。名曰水空龍藏。而生二子。一名水空。二",
    "T53n2122_065:0783a02": "名水藏。時長者子將是二子次第游行。到一",
    "T53n2122_065:0783a03": "大空澤中。見諸禽獸多食血肉一向馳奔。長",
    "T53n2122_065:0783a04": "者念言。是諸禽獸何因緣故一向馳走。時長",
    "T53n2122_065:0783a05": "者子遂便隨逐。見有一池其水枯涸。於其池",
    "T53n2122_065:0783a06": "中多有諸魚。長者見魚生大悲心。時有樹神",
    "T53n2122_065:0783a07": "示現半身。作如是言。善哉男子。此魚可愍。汝",
    "T53n2122_065:0783a08": "可與水。是故號汝。名為流水。長者問神。此魚",
    "T53n2122_065:0783a09": "頭數為有幾所。樹神答言。其數具足足滿十",
    "T53n2122_065:0783a10": "千。爾時流水聞是數已倍生悲心。時此空池",
    "T53n2122_065:0783a11": "為日所曝。是十千魚將入死門。是時長者四",
    "T53n2122_065:0783a12": "方求水了不能得。見有大樹尋取枝葉。還到",
    "T53n2122_065:0783a13": "池上與作蔭涼。作蔭涼已復更疾走。遠至餘",
    "T53n2122_065:0783a14": "處見一大河。名曰水生。有諸惡人為捕此魚。",
    "T53n2122_065:0783a15": "決棄其水不令下過。然其決處懸嶮難補。時",
    "T53n2122_065:0783a16": "長者子速至王所。說其因緣。唯願大王。借二",
    "T53n2122_065:0783a17": "十大象令得負水濟彼魚命。爾時大王即勅",
    "T53n2122_065:0783a18": "大臣。速疾供給。自至厩中隨意選取。是時流",
    "T53n2122_065:0783a19": "水及其二子。將二十大象。從治城人借索皮",
    "T53n2122_065:0783a20": "囊。至彼上流決處。盛水象負。馳疾至空澤池。",
    "T53n2122_065:0783a21": "寫置池中。水遂瀰滿。時長者子於池四邊",
    "T53n2122_065:0783a22": "仿佯而行。是魚亦隨。循岸而行。時長者子",
    "T53n2122_065:0783a23": "復作是念。是魚何緣隨我而行。必為飢火所",
    "T53n2122_065:0783a24": "惱從我求食。爾時流水告子。至家啟父。家",
    "T53n2122_065:0783a25": "中可食之物。悉載象上急速來還。爾時二子",
    "T53n2122_065:0783a26": "如父教勅。至家啟祖說如上事。爾時二子收",
    "T53n2122_065:0783a27": "食載象。還至父所。長者心喜。從子取食散著",
    "T53n2122_065:0783a28": "池中。與魚食已令其飽滿。復思經中若有眾",
    "T53n2122_065:0783a29": "生臨命終時。得聞寶勝如來名號。即生天上。",
    "T53n2122_065:0783b01": "即便入水作如是言。南無過去寶勝如來。十",
    "T53n2122_065:0783b02": "號名字。復為是魚解說如是甚深妙法十二",
    "T53n2122_065:0783b03": "因緣。爾時流水及子還家。復於後時賓客醉",
    "T53n2122_065:0783b04": "臥。爾時其地卒大震動。時十千魚同日命終。",
    "T53n2122_065:0783b05": "即生忉利天。既生天已思念報恩。爾時十千",
    "T53n2122_065:0783b06": "天子從忉利天下至長者家。時長者子在樓",
    "T53n2122_065:0783b07": "上睡。是十千天子。以十千真珠天妙瓔珞置",
    "T53n2122_065:0783b08": "其頭邊。復以十千置其足邊。復以十千置右",
    "T53n2122_065:0783b09": "脇邊。復以十千置左脇邊。雨曼陀羅華。摩",
    "T53n2122_065:0783b10": "訶曼陀羅華。積至于膝。種種天樂出妙音聲。",
    "T53n2122_065:0783b11": "閻浮提中有睡眠者。皆悉覺寤。流水長者亦",
    "T53n2122_065:0783b12": "從睡寤。是十千天子於空游行。於王國內皆",
    "T53n2122_065:0783b13": "雨天華。復至澤池復雨天華。便從此沒還",
    "T53n2122_065:0783b14": "忉利宮。",
    "T53n2122_065:0783b15": "商主部第四",
    "T53n2122_065:0783b16": "如大悲經云。佛告阿難。過去之世有大商主。",
    "T53n2122_065:0783b17": "為採寶故將諸商人入於大海。彼所乘船眾",
    "T53n2122_065:0783b18": "寶悉滿。至海中間其船卒壞。時彼商人心懷",
    "T53n2122_065:0783b19": "悑畏極生憂惱。其中或有得船版者。或有",
    "T53n2122_065:0783b20": "浮者。有命終者。我於爾時作彼商主。在大海",
    "T53n2122_065:0783b21": "中。用以浮囊安隱而度。時有五人呼商主言。",
    "T53n2122_065:0783b22": "大士商主唯願惠施我等無畏。說是語已。",
    "T53n2122_065:0783b23": "爾時商主即告之言。諸丈夫勿生。悑畏。我",
    "T53n2122_065:0783b24": "令汝等從此大海安隱得度。阿難。彼時商主",
    "T53n2122_065:0783b25": "身帶利劍。而作是念。大海之法不居死屍。如",
    "T53n2122_065:0783b26": "其我今自捨身命。此諸商人必能得度大海",
    "T53n2122_065:0783b27": "之難。作是念已。即喚商人。置己身上令善捉",
    "T53n2122_065:0783b28": "持。彼諸商人有騎背者。有抱肩者。有捉髀者。",
    "T53n2122_065:0783b29": "爾時商主為欲施彼無悑畏故。興大悲心",
    "T53n2122_065:0783c01": "起大勇猛。即以利劍斷己命根。速取命終",
    "T53n2122_065:0783c02": "于時大海漂其死屍置之岸上。時五商人便",
    "T53n2122_065:0783c03": "得度海。安隱受樂。平吉無難還閻浮提。阿難。",
    "T53n2122_065:0783c04": "彼時商主豈異人乎。我身是也。五商人者。今",
    "T53n2122_065:0783c05": "五比丘是也。是五比丘昔於大海而得度脫。",
    "T53n2122_065:0783c06": "今復於此生死大海而得度脫。安置無畏涅",
    "T53n2122_065:0783c07": "槃彼岸。",
    "T53n2122_065:0783c08": "獸王部第五",
    "T53n2122_065:0783c09": "如大智度論云。乃往過去無量阿僧祇劫。有",
    "T53n2122_065:0783c10": "大林樹多諸禽獸。野火來燒三邊俱起。唯有",
    "T53n2122_065:0783c11": "一邊而隔一水。眾獸窮逼逃命無地。佛言。",
    "T53n2122_065:0783c12": "我於爾時為大身多力鹿。以前脚跨一岸。以",
    "T53n2122_065:0783c13": "後脚跨一岸。令眾獸蹈背上而度。皮肉盡",
    "T53n2122_065:0783c14": "壞。以慈悲力忍之至死。最後一兔來。氣力已",
    "T53n2122_065:0783c15": "竭。自強努力忍令得過。過已脊折墮水而",
    "T53n2122_065:0783c16": "死。如是久有。非但今也。前得度者今諸弟子",
    "T53n2122_065:0783c17": "是。最後一兔須跋陀是。佛世世樂行精進。今",
    "T53n2122_065:0783c18": "猶不息。",
    "T53n2122_065:0783c19": "又賢愚經云。佛過去久遠世時。時世飢儉。如",
    "T53n2122_065:0783c20": "來因地慈救眾生。作大魚身。長五百由旬。國",
    "T53n2122_065:0783c21": "人須其肉者。無問人畜皆來取噉。取已還生。",
    "T53n2122_065:0783c22": "經於十二年施其肉血。",
    "T53n2122_065:0783c23": "又受生經云。昔者菩薩曾為鼈王。生長大海",
    "T53n2122_065:0783c24": "化諸同類。子民群眾皆修仁德。王自奉行慈",
    "T53n2122_065:0783c25": "悲救護。愍於眾生如母愛子。其海深長邊際",
    "T53n2122_065:0783c26": "難限。而悉周至靡不更歷。於時鼈王出於海",
    "T53n2122_065:0783c27": "外。在邊臥息。積有日月其背堅燥。猶如陸",
    "T53n2122_065:0783c28": "地。賈人遠來因止其上。破薪然火炊煮飯食。",
    "T53n2122_065:0783c29": "繫其牛馬車乘載石。皆著其上。鼈王欲趣入",
    "T53n2122_065:0784a01": "水。畏墮不仁。適欲強忍痛不可勝。便設權計",
    "T53n2122_065:0784a02": "入淺水處。除滅火毒不危眾賈。眾賈恐悑。",
    "T53n2122_065:0784a03": "謂潮卒漲。悲哀呼嗟。歸命諸天。唯見救濟。鼈",
    "T53n2122_065:0784a04": "王心益愍之。因報賈人曰。慎莫恐悑。吾被",
    "T53n2122_065:0784a05": "火焚故捨入水。欲令痛息。今當相安。終不相",
    "T53n2122_065:0784a06": "危。眾賈聞之知有活望。俱時發聲言南無佛。",
    "T53n2122_065:0784a07": "鼈興大慈還負眾賈。移在岸邊。眾人得脫靡",
    "T53n2122_065:0784a08": "不歡喜。遙稱鼈王而歎其德。尊為橋梁多所",
    "T53n2122_065:0784a09": "過度。行為大舟超越三界。設得佛道當復",
    "T53n2122_065:0784a10": "救脫生死之厄。鼈王報曰。善哉善哉。當如來",
    "T53n2122_065:0784a11": "言。各自別去。佛言。時鼈王者。我身是也。五",
    "T53n2122_065:0784a12": "百賈人者。今五百弟子舍利弗等是。",
    "T53n2122_065:0784a13": "又正法念經云。若有眾生見犯法者。應受死",
    "T53n2122_065:0784a14": "苦。以財贖命。令其得脫。不求恩報。命終生常",
    "T53n2122_065:0784a15": "歡喜天。從天退還得受人身不遭王難。",
    "T53n2122_065:0784a16": "若有眾生持戒見大火起焚燒眾生。以水滅",
    "T53n2122_065:0784a17": "火救諸眾生。命終生行道天受種種樂。",
    "T53n2122_065:0784a18": "又如度狗子經說。昔有一國。穀米踊貴。人民",
    "T53n2122_065:0784a19": "飢餓。時有沙門入城分衛。周遍門室無所一",
    "T53n2122_065:0784a20": "獲。次至長者大豪貴門。得麁惡飯適欲出城。",
    "T53n2122_065:0784a21": "門中逢一射獵屠兒。抱一狗子持歸欲殺。見",
    "T53n2122_065:0784a22": "沙門歡喜前為作禮。沙門呪願。老壽長生。沙",
    "T53n2122_065:0784a23": "門知有狗子疑欲殺之。故問其人。今何所齎。",
    "T53n2122_065:0784a24": "答曰。空行無所獲持。沙門又問。吾已見之。何",
    "T53n2122_065:0784a25": "為藏匿。殺生之罪甚為不善。願持我食貿此",
    "T53n2122_065:0784a26": "狗子。令命得濟。卿福無量。其人答曰。不能相",
    "T53n2122_065:0784a27": "與。我故行求。家門共食。卿此小飯何所足乎。",
    "T53n2122_065:0784a28": "沙門殷勤曉喻請之。其人觝突不肯隨言。沙",
    "T53n2122_065:0784a29": "門又言。設不肯者。可以示我。其人即出以示",
    "T53n2122_065:0784b01": "沙門。沙門舉飯以飼狗子。以手摩抆祝願",
    "T53n2122_065:0784b02": "淚出。卿罪所致得是犬身。不得自在。見殺食",
    "T53n2122_065:0784b03": "噉。使汝世世罪滅福生。離狗子身得生為",
    "T53n2122_065:0784b04": "人。所在遇法三寶自然。狗子得食善心生焉。",
    "T53n2122_065:0784b05": "踊躍歡喜知自歸依。人將還家屠殺共食。狗",
    "T53n2122_065:0784b06": "子命過即生豪貴大長者家。適生墮地便有",
    "T53n2122_065:0784b07": "慈心。時彼沙門分衛次到長者門裏。分衛時",
    "T53n2122_065:0784b08": "長者子見彼沙門。憶識本緣便前稽首禮沙",
    "T53n2122_065:0784b09": "門足。請前供養百味飲食。前白父母言。今我",
    "T53n2122_065:0784b10": "欲逐此大和尚。奉受經戒為作弟子。父母愛",
    "T53n2122_065:0784b11": "重不肯聽之。我今一門有汝一子。當以續後",
    "T53n2122_065:0784b12": "家門之主。何因便欲棄家而去。小兒啼泣不",
    "T53n2122_065:0784b13": "肯飲食。不欲聽我便自就死。父母見然便聽",
    "T53n2122_065:0784b14": "令去。隨師學道除去鬚髮。被三法衣諷誦佛",
    "T53n2122_065:0784b15": "經。深解其義便得三昧。立不退轉開化一切。",
    "T53n2122_065:0784b16": "發大道意。佛世難值。經道難聞。能與相值無",
    "T53n2122_065:0784b17": "不蒙度。畜生尚有得道。豈況於人。寧不獲果。",
    "T53n2122_065:0784b18": "縱復缺犯還生慚愧。白淨已來黑垢自滅。",
    "T53n2122_065:0784b19": "又雜阿含經云。爾時世尊告諸比丘。過去世",
    "T53n2122_065:0784b20": "時有一鳥。名曰羅婆。為鷹所捉飛騰虛空。於",
    "T53n2122_065:0784b21": "空鳴喚言。我不自覺忽遭此難。我坐捨離父",
    "T53n2122_065:0784b22": "母境界。而游他處故遭此難。如何今日為他",
    "T53n2122_065:0784b23": "所囚。不得自在。鷹語羅婆汝當何處自有境",
    "T53n2122_065:0784b24": "界。而得自在。羅婆答言。我於田耕壠中自有",
    "T53n2122_065:0784b25": "境界。足免諸難。是為我家父母境界。鷹於羅",
    "T53n2122_065:0784b26": "婆起憍慢言。放汝令去還耕壠中。能得脫不。",
    "T53n2122_065:0784b27": "於是羅婆得脫鷹爪。還到耕壠大塊之下。安",
    "T53n2122_065:0784b28": "住止處。然復於塊上欲與鷹鬪。鷹則大怒。彼",
    "T53n2122_065:0784b29": "是小鳥敢與我鬪。瞋恚極盛。峻飛直搏。於是",
    "T53n2122_065:0784c01": "羅婆入於塊下。鷹鳥飛勢臆衝堅塊。碎身即",
    "T53n2122_065:0784c02": "死。時羅婆鳥深伏塊下。仰說偈言。",
    "T53n2122_065:0784c03": "　鷹鳥用力來　　羅婆依自塊",
    "T53n2122_065:0784c04": "　乘瞋猛盛力　　致禍碎其身",
    "T53n2122_065:0784c05": "　我具足通達　　依於自境界",
    "T53n2122_065:0784c06": "　伏怨心隨喜　　自觀欣其力",
    "T53n2122_065:0784c07": "　設汝有兇愚　　百千龍象力",
    "T53n2122_065:0784c08": "　不如我智慧　　十六分之一",
    "T53n2122_065:0784c09": "　觀我智勝殊　　摧滅於蒼鷹",
    "T53n2122_065:0784c10": "頌曰。",
    "T53n2122_065:0784c11": "　含識皆畏死　　有命懼嶮危",
    "T53n2122_065:0784c12": "　如魚困池涸　　難逢流水湄",
    "T53n2122_065:0784c13": "　親疏皆父母　　何得輒相欺",
    "T53n2122_065:0784c14": "　慈悲救厄苦　　福報自然隨",
    "T53n2122_065:0784c15": "感應緣(略引一十五驗)",
    "T53n2122_065:0784c16": "秦沙門釋道冏晉居士呂竦晉居士徐榮",
    "T53n2122_065:0784c17": "晉居士張崇晉將軍王懿晉嚴猛婦",
    "T53n2122_065:0784c18": "晉周子長宋沙門竺慧慶宋沙門釋曇無",
    "T53n2122_065:0784c19": "竭宋沙門釋法進周沙門釋慧瑱周沙",
    "T53n2122_065:0784c20": "門釋僧實陳沙門釋慧布唐沙門釋智聰",
    "T53n2122_065:0784c21": "唐居士徐善才",
    "T53n2122_065:0784c22": "秦沙門釋道冏。鄉里氏族已載前記。姚秦弘",
    "T53n2122_065:0784c23": "始十八年師道懿。遣至河南霍山採鍾乳。與",
    "T53n2122_065:0784c24": "同學道朗等四人共行。持炬探究入且三里。",
    "T53n2122_065:0784c25": "遇一深流橫木而過。冏最先濟後輩墜木而",
    "T53n2122_065:0784c26": "死。時火又滅冥然昏闇。冏生念已盡慟哭而",
    "T53n2122_065:0784c27": "已。猶故一心呼觀世音誓願。若蒙出路供百",
    "T53n2122_065:0784c28": "人會表報威神。經一宿而見小光烱然。狀若",
    "T53n2122_065:0784c29": "熒火。倏忽之間穴中盡明。於是見路得出巖",
    "T53n2122_065:0785a01": "下。由此信寤彌深。屢覩靈異。元嘉十九年。",
    "T53n2122_065:0785a02": "臨川康王作鎮廣陵。請冏供養。其年九月於",
    "T53n2122_065:0785a03": "西齋中作十日觀世音齋已。得九日夜四更",
    "T53n2122_065:0785a04": "盡眾僧皆眠。冏起禮拜。還欲坐禪。忽見四壁",
    "T53n2122_065:0785a05": "有無數沙門。悉半身出。見一佛蠡髻分明了",
    "T53n2122_065:0785a06": "了。有一長人著平上幘。箋布袴褶毛把長",
    "T53n2122_065:0785a07": "刀。貌極雄異。捻香授道冏。時不肯受。壁中",
    "T53n2122_065:0785a08": "沙門語云。冏公可為受香以覆護主人。俄而",
    "T53n2122_065:0785a09": "霍然無所復見。當爾之時都不見眾會諸僧",
    "T53n2122_065:0785a10": "唯覩所置釋迦文行像而已。",
    "T53n2122_065:0785a11": "晉呂竦字茂高。袞州人也。寓居始豐。其縣南",
    "T53n2122_065:0785a12": "溪流急岸峭。迴曲如縈。又多大石。白日行者",
    "T53n2122_065:0785a13": "猶懷危懼。竦自說。其父當行溪中。去家十",
    "T53n2122_065:0785a14": "許里。日向暮天。忽風雨晦冥如漆。不復知東",
    "T53n2122_065:0785a15": "西。自分覆溺。唯歸心觀世音。且誦且念。須臾",
    "T53n2122_065:0785a16": "有火光來岸。如人捉炬者。照見溪中了了。遙",
    "T53n2122_065:0785a17": "得歸家。火常在前導。去船十餘步。竦後與郗",
    "T53n2122_065:0785a18": "嘉賓周旋。郗所傳說。",
    "T53n2122_065:0785a19": "晉徐榮者。琅邪人。當至東陽還經定山。舟",
    "T53n2122_065:0785a20": "人不慣。誤墮洄澓中。游舞濤波垂欲沈沒。榮",
    "T53n2122_065:0785a21": "無復計。唯至心呼觀世音。斯須間如有數十",
    "T53n2122_065:0785a22": "人。齊力引船者。踊出澓中還得平流。沿江還",
    "T53n2122_065:0785a23": "下日已向暮。天大陰闇風雨甚駛。不知所向",
    "T53n2122_065:0785a24": "而濤浪轉盛。榮誦經不輟口。有頃望見山頭",
    "T53n2122_065:0785a25": "有火光赫然。迴柁趣之。徑得運浦。舉船安",
    "T53n2122_065:0785a26": "隱。既至亦不復見光。同侶異之。疑非人火。",
    "T53n2122_065:0785a27": "明旦問浦中人。昨夜山上是何火光。眾皆愕",
    "T53n2122_065:0785a28": "然曰。昨風雨如此。豈如有火理。吾等並不見。",
    "T53n2122_065:0785a29": "然後了其為神光矣。榮後為稽府督護。謝敷",
    "T53n2122_065:0785b01": "聞其自說如此。時與榮同船者。有沙門支道",
    "T53n2122_065:0785b02": "蘊。謹篤士也。具見其事。後為傅亮言之。與",
    "T53n2122_065:0785b03": "榮所說同。",
    "T53n2122_065:0785b04": "晉張崇。京兆杜陵人也。少奉法。晉太元中苻",
    "T53n2122_065:0785b05": "堅既敗。長安百姓有千餘家。南走歸晉。為鎮",
    "T53n2122_065:0785b06": "戍所拘。謂為游寇。殺其男丁。虜其子女。崇與",
    "T53n2122_065:0785b07": "同等五人手脚杻械。持身出坑埋築至腰。",
    "T53n2122_065:0785b08": "各相去二十步。明日將馳馬射之以為娛樂。",
    "T53n2122_065:0785b09": "崇慮望窮盡。唯潔心專念觀世音。夜中械忽",
    "T53n2122_065:0785b10": "自破。上得離身。因是便走遂得免脫。崇既脚",
    "T53n2122_065:0785b11": "痛。同等路經一寺。乃復稱觀世音名。至心",
    "T53n2122_065:0785b12": "禮拜。以一石置前。發誓願言。今欲過江東",
    "T53n2122_065:0785b13": "訴亂晉帝理此冤魂救其妻息。若心願獲果",
    "T53n2122_065:0785b14": "此石當分為二。崇禮拜已石即破焉。崇遂至",
    "T53n2122_065:0785b15": "京師發白虎樽。具列冤氏。帝乃悉加宥。已",
    "T53n2122_065:0785b16": "為人所略賣者。皆為編戶。智生道人目所親",
    "T53n2122_065:0785b17": "見。",
    "T53n2122_065:0785b18": "晉王懿字仲德。太原人也。守車騎將軍世信",
    "T53n2122_065:0785b19": "奉法。父苗苻堅時為中山太守。為丁零所害。",
    "T53n2122_065:0785b20": "仲德與兄元德携母南歸。登陟峭嶮飢疲絕",
    "T53n2122_065:0785b21": "糧。無復餘計。唯歸心三寶。忽見一童子牽青",
    "T53n2122_065:0785b22": "牛。見懿等飢各乞一飯。因忽不見。時積雨大",
    "T53n2122_065:0785b23": "水。懿前望浩然不知何處為淺可得揭厲。俄",
    "T53n2122_065:0785b24": "有一白狼。旋繞其前過水而返。似若引導。",
    "T53n2122_065:0785b25": "如此者三。於是逐狼而渡水。裁至膝。俄得",
    "T53n2122_065:0785b26": "陸路。南歸晉朝。後自王丘尚書為徐州刺",
    "T53n2122_065:0785b27": "史。嘗欲設齋。宿昔灑掃敷陳香華盛列經",
    "T53n2122_065:0785b28": "像。忽聞法堂有經唄聲。清婉流暢。懿遽往觀。",
    "T53n2122_065:0785b29": "見有五沙門在佛坐前。威容偉異神儀秀出。",
    "T53n2122_065:0785c01": "懿知非凡僧。心甚歡敬。沙門迴相瞻眄意若",
    "T53n2122_065:0785c02": "依然。音旨未交。忽而竦身飛空而去。親表賓",
    "T53n2122_065:0785c03": "僚見者甚眾。咸悉欣踊倍增信寤(右此四驗出冥祥記)。",
    "T53n2122_065:0785c04": "晉時會稽嚴猛婦。出採薪為虎所害後亡。猛",
    "T53n2122_065:0785c05": "行至蒿中忽見云。君今日行必遭不善。我當",
    "T53n2122_065:0785c06": "相免也。既而俱前。忽逢一虎跳梁向猛。婦",
    "T53n2122_065:0785c07": "舉手指麾。狀而遮護。須臾有二胡人。荷戟",
    "T53n2122_065:0785c08": "而過。婦因指之。虎即搏胡。婿得免也(右一驗出異苑",
    "T53n2122_065:0785c09": "錄)。",
    "T53n2122_065:0785c10": "晉周子長。僑居武昌五丈浦東堈頭。咸康三",
    "T53n2122_065:0785c11": "年子長至塞溪浦中愁家。家去五丈數里。合",
    "T53n2122_065:0785c12": "暮還五丈未達。減一里許。先是空堈忽見四",
    "T53n2122_065:0785c13": "匝瓦屋當道。門卒便捉子長頭。子長曰。我是",
    "T53n2122_065:0785c14": "佛弟子。何故捉我。吏問曰。若是佛弟子能經",
    "T53n2122_065:0785c15": "唄不。子長先能誦四天王及鹿子經。便為誦",
    "T53n2122_065:0785c16": "之三四過。捉故不置。知是鬼便罵之曰。武昌",
    "T53n2122_065:0785c17": "癡鬼。語汝我是佛弟子。為汝誦經數偈。故不",
    "T53n2122_065:0785c18": "放人也。捉者便放。不復見屋。鬼故逐之。過家",
    "T53n2122_065:0785c19": "門前。鬼遮不得入門。亦不得作聲。而心將鬼",
    "T53n2122_065:0785c20": "至寒溪寺中過。子長便擒鬼胸。復罵曰。武昌",
    "T53n2122_065:0785c21": "癡鬼。今當將汝至寺中和尚前了之。鬼亦擒",
    "T53n2122_065:0785c22": "子長胸。相拕度五丈塘西行。後諸鬼謂捉者",
    "T53n2122_065:0785c23": "曰。放為西將牽我入寺中。捉者已放。子長故",
    "T53n2122_065:0785c24": "復語後者曰。寺中正有道人輩。乃未肯畏之。",
    "T53n2122_065:0785c25": "後一鬼小語曰。汝近城東看道人面。何以得",
    "T53n2122_065:0785c26": "敗。便共大笑。子長比達家三更盡(右一驗出靈鬼志)。",
    "T53n2122_065:0785c27": "宋沙門竺慧慶。廣陵人也。經行修明。元嘉",
    "T53n2122_065:0785c28": "十二年荊楊大水。川陵如一。慧將入廬",
    "T53n2122_065:0785c29": "山。船至小。而暴風忽起。同旅已得依浦。唯",
    "T53n2122_065:0786a01": "慧慶舫未及得泊。飄颺中江。風疾浪踊靜",
    "T53n2122_065:0786a02": "待淪覆。慶正心端念誦觀世音經。洲際之人",
    "T53n2122_065:0786a03": "望見其舫。迎飈截流。如有數十人牽挽之",
    "T53n2122_065:0786a04": "者。徑到上岸。一舫全濟。",
    "T53n2122_065:0786a05": "宋元嘉初中。有黃龍沙彌曇無竭者。誦觀世",
    "T53n2122_065:0786a06": "音經。淨修苦行。與諸徒屬二十五人往尋佛",
    "T53n2122_065:0786a07": "國。備經荒儉貞志彌堅。既達天竺舍衛路。逢",
    "T53n2122_065:0786a08": "山象一群。竭齎經誦念稱名歸命。有師子從",
    "T53n2122_065:0786a09": "林中出。象驚奔走。後有野牛一群鳴吼而來。",
    "T53n2122_065:0786a10": "將欲加害。竭又如初歸命。有大鷲飛來。牛便",
    "T53n2122_065:0786a11": "驚散。遂得剋免(右此二驗出冥祥記)。",
    "T53n2122_065:0786a12": "宋高昌有釋法進。或曰道進。姓唐。涼州張掖",
    "T53n2122_065:0786a13": "人。幼而精苦習讀。有超邁之德。為沮渠蒙遜",
    "T53n2122_065:0786a14": "所重。遜卒于景環為胡寇所破。問進曰。今",
    "T53n2122_065:0786a15": "欲轉掠高昌。為可剋不。進曰必捷。但憂災餓",
    "T53n2122_065:0786a16": "耳。迴軍即定。後三年景環卒。弟安周續立。是",
    "T53n2122_065:0786a17": "歲荒餓。死者無限。周既事進。進屢從求乞。",
    "T53n2122_065:0786a18": "以賑貧餓。國蓄稍竭。進不復求。乃淨洗浴取",
    "T53n2122_065:0786a19": "刀鹽。至深窮窟餓人所聚之處。次第授以三",
    "T53n2122_065:0786a20": "歸。便掛衣鉢著樹。投身餓者前云。施汝共食",
    "T53n2122_065:0786a21": "眾雖飢困猶義不忍受。進即自割肉柱鑒以",
    "T53n2122_065:0786a22": "啖之。兩股肉盡心悶不能自割。因語餓人云。",
    "T53n2122_065:0786a23": "汝取我皮肉猶足數日。若王使來必當將去。",
    "T53n2122_065:0786a24": "但取藏之。餓者悲悼無能取者。須臾弟子來",
    "T53n2122_065:0786a25": "至。王人復到。舉國奔赴號噭相屬。因轝之",
    "T53n2122_065:0786a26": "還宮。周勅以三百斛麥以施飢者。別發倉廩",
    "T53n2122_065:0786a27": "以賑貧民。至明晨乃絕。出城北闍維之。煙焰",
    "T53n2122_065:0786a28": "衝天七日乃歇。屍骸都盡唯舌不爛。即於其",
    "T53n2122_065:0786a29": "處起塔三層。樹碑于右(右此一驗出梁高僧傳)。",
    "T53n2122_065:0786b01": "周上黨元開府寺釋慧瑱。不知氏族。奉律貞",
    "T53n2122_065:0786b02": "礭禪懺為業。會周建德六年國滅三寶。瑱抱",
    "T53n2122_065:0786b03": "持經像隱于深山。遇賊欲劫。初未覺也。忽見",
    "T53n2122_065:0786b04": "一人形長丈餘。美鬚顏具奴衣服。乘白馬朱",
    "T53n2122_065:0786b05": "騣自山頂來。徑至瑱前下馬而謂曰。今夜賊",
    "T53n2122_065:0786b06": "至。師可急避。瑱居懸崖之下。絕無餘道。疑是",
    "T53n2122_065:0786b07": "山神。乃曰。今佛法毀滅貧道容身無地。故來",
    "T53n2122_065:0786b08": "依投檀越。今有賊來。正可於此取死。更何逃",
    "T53n2122_065:0786b09": "竄。神曰。師既遠投弟子。弟子亦能護師。正爾",
    "T53n2122_065:0786b10": "住此遂失所在。當夜忽降大雪。可深丈餘。雪",
    "T53n2122_065:0786b11": "深道隔。遂免賊難。後晴路開。群賊重來。神遂",
    "T53n2122_065:0786b12": "告山下。諸村曰。賊欲劫瑱師。汝等急往共救。",
    "T53n2122_065:0786b13": "乃各嚴器仗入山拒擊。賊便驚散。從此每日",
    "T53n2122_065:0786b14": "瑱常憑神安業山阜。不測其終。",
    "T53n2122_065:0786b15": "周京師大追遠寺釋僧實。俗姓程。僑陽靈武",
    "T53n2122_065:0786b16": "人也。幼懷雅亮清卓不群。魏孝文大和末年。",
    "T53n2122_065:0786b17": "從京至雒。因遇勒主三藏。授以禪法。三學",
    "T53n2122_065:0786b18": "雖通偏以九次調心。故得定水清澄禪林",
    "T53n2122_065:0786b19": "蓊蔚。於是陶化京華久而逾盛。忽於一日正",
    "T53n2122_065:0786b20": "午僧寢之時。自上樓鳴鍾急。眾僧出房怪問",
    "T53n2122_065:0786b21": "所以。實告僧曰。人各速備香火急赴集堂。僧",
    "T53n2122_065:0786b22": "既集已又告僧曰。人各用心修理佛事。齊誦",
    "T53n2122_065:0786b23": "觀音以救江南。梁國其寺講堂欲崩。恐損道",
    "T53n2122_065:0786b24": "俗宜共救厄。當爾之時楊都講堂正論法",
    "T53n2122_065:0786b25": "集。道俗向千充滿其中。忽聞西北異種香煙",
    "T53n2122_065:0786b26": "及空中經聲伎樂雲屯從堂北門而入直出南",
    "T53n2122_065:0786b27": "門。合堂驚出。靴履忘著。共逐聽聲。人既出",
    "T53n2122_065:0786b28": "盡。堂歘摧倒。大眾得全。免斯危難。奏聞梁",
    "T53n2122_065:0786b29": "主。勅使問周。果如實救。梁主三度奉請。周主",
    "T53n2122_065:0786c01": "不放。梁主遙禮備盡致敬。大送珍寶及樹皮",
    "T53n2122_065:0786c02": "納三衣机拂什物等。禪師餘物並皆散施。唯",
    "T53n2122_065:0786c03": "留納机等。見在禪林寺。僧互掌之。以保定三",
    "T53n2122_065:0786c04": "年七月十八日卒於大追遠寺。春秋八十有",
    "T53n2122_065:0786c05": "八。朝野驚嗟人天變色。哀慟二國。遺墳現在",
    "T53n2122_065:0786c06": "苑內。",
    "T53n2122_065:0786c07": "陳攝山栖霞寺沙門惠布。俗姓郝。廣陵人。少",
    "T53n2122_065:0786c08": "懷遠操。性度虛梗志行罕儔。為君王所重。或",
    "T53n2122_065:0786c09": "見諸人樂生西方者。告云。方土乃淨非吾願",
    "T53n2122_065:0786c10": "也。如今所祈化度眾生。如何在蓮華中十劫",
    "T53n2122_065:0786c11": "受樂。未若三塗處苦救濟也。年至七十與眾",
    "T53n2122_065:0786c12": "別云。布命更至三五年在。但老困不能行道。",
    "T53n2122_065:0786c13": "住世何益。常願生邊地無三寶處。為作佛事",
    "T53n2122_065:0786c14": "去也。幸願好住。願自努力。於是絕穀不食。命",
    "T53n2122_065:0786c15": "將欲斷。下勅令醫診之。縮臂不許。沈皇后",
    "T53n2122_065:0786c16": "欲傳香信。又亦不許。臨終遺訣曰。",
    "T53n2122_065:0786c17": "長生不喜。夕死無憂。以生無所生。滅無所滅",
    "T53n2122_065:0786c18": "故也。未終前大地連動。七日便卒。移屍就林。",
    "T53n2122_065:0786c19": "山地又動。太史奏云。得道之人星滅矣。時以",
    "T53n2122_065:0786c20": "當之。初將逝時告眾前云。昨夜有二菩薩來",
    "T53n2122_065:0786c21": "迎。一是生身。一是法身。吾已許之。尋有諸天",
    "T53n2122_065:0786c22": "又來迎接。以不願生故不許耳。流光照於偘",
    "T53n2122_065:0786c23": "禪師戶。偘時怪光盛出戶觀見。二人向布房",
    "T53n2122_065:0786c24": "中不知是聖人也。但往述之恰然苻合。言已",
    "T53n2122_065:0786c25": "端坐而化。有見鬼者。望見幡華滿寺光明騰",
    "T53n2122_065:0786c26": "焰。不測其故。入山視之。乃知布公去世也。",
    "T53n2122_065:0786c27": "以陳禎明元年十一月二十三日卒于本住。",
    "T53n2122_065:0786c28": "春秋七十有餘。",
    "T53n2122_065:0786c29": "唐潤州攝山栖霞寺釋智聰。未詳何許人。昔",
    "T53n2122_065:0787a01": "住楊州白馬寺。後度江住楊州安樂寺。大業",
    "T53n2122_065:0787a02": "既崩。思歸無計。隱江荻中誦法華經。七日不",
    "T53n2122_065:0787a03": "飢。常有虎繞之而已。不食已經數日。聰曰。",
    "T53n2122_065:0787a04": "吾命須臾卿須可食。虎忽發言曰。造天立地",
    "T53n2122_065:0787a05": "無有此理。忽有一翁。年可八十。腋下挾船。",
    "T53n2122_065:0787a06": "翁曰。師欲度江至栖霞住者。可即上船。四",
    "T53n2122_065:0787a07": "虎一時目中淚出。聰曰。救危扶難正在今日。",
    "T53n2122_065:0787a08": "可迎四虎。於是利涉往達南岸。船及老人不",
    "T53n2122_065:0787a09": "知所在。聰領四虎同往栖霞舍利塔西。經行",
    "T53n2122_065:0787a10": "坐禪誓不寢臥。眾徒八十咸不出院。若有凶",
    "T53n2122_065:0787a11": "事一虎入寺大聲告眾。由此驚寤。每以常",
    "T53n2122_065:0787a12": "式。至貞觀二十三年四月八日。小食訖往止",
    "T53n2122_065:0787a13": "觀寺。與眾辭別還歸本房。安坐而卒。異香",
    "T53n2122_065:0787a14": "充溢丹陽一郭。年九十九矣(右此四驗出唐高僧傳)。",
    "T53n2122_065:0787a15": "唐武德初中有醴泉縣人。姓徐名善才。一生",
    "T53n2122_065:0787a16": "已來常修齋戒。誦念觀世音經。過逾千遍。每",
    "T53n2122_065:0787a17": "在京師延興寺玄琬律師所。修營功德。敬造",
    "T53n2122_065:0787a18": "一切經。至武德二年十一月。因事還家。道逢",
    "T53n2122_065:0787a19": "胡賊。被捉將去。至豳州南界胡賊凶毒所。捉",
    "T53n2122_065:0787a20": "得漢數千人。各被反縛。將向洪崖差人次第",
    "T53n2122_065:0787a21": "殺之。頭落懸崖。賢者見前皆殺。定知不免。唯",
    "T53n2122_065:0787a22": "念觀音剎那不輟。次到賢者。初下刀時。自見",
    "T53n2122_065:0787a23": "下刀。及至斫時。心不覺惺。當殺之時。日始在",
    "T53n2122_065:0787a24": "申。至於初夜。覺身在深澗樹枝上坐去岸三",
    "T53n2122_065:0787a25": "百餘尺。賢者便自私念。我何故在此。良久",
    "T53n2122_065:0787a26": "始知今日被殺。何因不死身全在樹。便以手",
    "T53n2122_065:0787a27": "摩項覺項微痛。而無片傷。即知由念觀音",
    "T53n2122_065:0787a28": "得全身命。當時十五日。天時月朗其身無衣。",
    "T53n2122_065:0787a29": "兼不得食經由數日。極覺飢寒。旦漸下樹。循",
    "T53n2122_065:0787b01": "澗東行二里。於其澗內拾得一領羊裘。及得",
    "T53n2122_065:0787b02": "一量鞋靺。得著免寒。復行一里便得一魁",
    "T53n2122_065:0787b03": "桃棗。青翠赤白似新摘求。可有升餘得食免",
    "T53n2122_065:0787b04": "飢。自非觀音神力。豈能仲冬得新桃棗。既",
    "T53n2122_065:0787b05": "免飢寒得充氣力。漸上南坡到南岸上。反顧",
    "T53n2122_065:0787b06": "北看遙見賊營數里。人畜聲鬧猶未眠臥。賢",
    "T53n2122_065:0787b07": "者雖到南岸。恐賊來趁望家急行。可行五十",
    "T53n2122_065:0787b08": "里。知賊漸遠身心寧泰。在一樹下歇息跏趺",
    "T53n2122_065:0787b09": "誦念。身勞日久不覺坐至於四更。忽寤開",
    "T53n2122_065:0787b10": "眼見一青狼偉大。向賢者前蹲坐。將口拄",
    "T53n2122_065:0787b11": "賢者鼻。賢者見已還閉目。作念云。若實我讎",
    "T53n2122_065:0787b12": "願食我身以償宿殃。各捨怨結共發仁慈。若",
    "T53n2122_065:0787b13": "是觀音願救弟子令得安泰。作此語已開眼",
    "T53n2122_065:0787b14": "觀視不見遺跡。當知諸佛慈善根力。隨緣感",
    "T53n2122_065:0787b15": "現利益無窮。今時有誦不得力者。良由輕心。",
    "T53n2122_065:0787b16": "復由過現宿惡相資。所以難感。賢者平安到",
    "T53n2122_065:0787b17": "家。并將殘桃。棗呈示道俗。知實不虛(道年幼自見琬",
    "T53n2122_065:0787b18": "師說之耳)。",
    "T53n2122_065:0787b19": "法苑珠林卷第六十五"
}