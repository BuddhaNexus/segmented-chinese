{
    "T31n1595_015:0263a02": "攝大乘論釋卷第十五",
    "T31n1595_015:0263a04": "世親菩薩釋",
    "T31n1595_015:0263a05": "陳天竺三藏真諦譯",
    "T31n1595_015:0263a06": "釋智差別勝相第十之三",
    "T31n1595_015:0263a07": "論曰。復次諸佛如來淨土清淨。其相云何應",
    "T31n1595_015:0263a08": "知。釋曰。前於七念中。明如來大富樂即是",
    "T31n1595_015:0263a09": "淨土。前但說八人不可得二人可得。未明不",
    "T31n1595_015:0263a10": "可得及可得所在之處。今欲顯示此處故。問",
    "T31n1595_015:0263a11": "淨土相。",
    "T31n1595_015:0263a12": "論曰。如言百千經菩薩藏緣起中說。釋曰。",
    "T31n1595_015:0263a13": "總舉諸經故稱如言。菩薩藏中有別淨土經。",
    "T31n1595_015:0263a14": "經有百千偈。故名百千經。又華嚴經有百千",
    "T31n1595_015:0263a15": "偈。故名百千經。於此經緣起中廣說淨土相。",
    "T31n1595_015:0263a16": "如此淨土文句顯何功德。",
    "T31n1595_015:0263a17": "論曰。佛世尊在周遍光明七寶莊嚴處。釋",
    "T31n1595_015:0263a18": "曰。一金二銀三琉璃四摩娑羅五阿輸摩竭",
    "T31n1595_015:0263a19": "婆六因陀羅尼羅七盧嬉胝柯目多。此一一",
    "T31n1595_015:0263a20": "寶光明皆周遍一切處。此處以七寶為莊嚴。",
    "T31n1595_015:0263a21": "佛住其中。",
    "T31n1595_015:0263a22": "論曰。能放大光明。普照無量世界。釋曰。此",
    "T31n1595_015:0263a23": "明七寶光明所照之處。釋周遍義。此兩句明",
    "T31n1595_015:0263a24": "色相圓淨。",
    "T31n1595_015:0263a25": "論曰。無量妙飾界處各各成立。釋曰。此莊",
    "T31n1595_015:0263a26": "嚴希有無等故言妙飾。有眾多妙飾故言無",
    "T31n1595_015:0263a27": "量。所遊行地為界。所居地為處。一一界一一",
    "T31n1595_015:0263a28": "處。莊嚴具足故言成立。此句明形貌圓淨。",
    "T31n1595_015:0263a29": "論曰。大域邊際不可度量。釋曰。徑度為",
    "T31n1595_015:0263b01": "度。周圍為量。一一佛淨土邊際。非凡夫以由",
    "T31n1595_015:0263b02": "旬等數所能度量。此句明量圓淨。",
    "T31n1595_015:0263b03": "論曰。出過三界行處。釋曰。三界集諦為行。",
    "T31n1595_015:0263b04": "三界苦諦為處。淨土非二界苦集所攝。故言",
    "T31n1595_015:0263b05": "出過三界行處。此句明處圓淨。若非苦集諦",
    "T31n1595_015:0263b06": "攝。以何因得生。以何法為體。",
    "T31n1595_015:0263b07": "論曰。出出世善法功能所生。釋曰。二乘善",
    "T31n1595_015:0263b08": "名出世。從八地已上乃至佛地。名出出世。",
    "T31n1595_015:0263b09": "出世法為世法對治。出出世法為出世法對",
    "T31n1595_015:0263b10": "治。功能以四緣為相。從出出世善法功能。生",
    "T31n1595_015:0263b11": "起此淨土故。不以集諦為因。此句明因圓淨。",
    "T31n1595_015:0263b12": "何者為出出世善法。無分別智。無分別後智",
    "T31n1595_015:0263b13": "所生善根。名出出世善法。",
    "T31n1595_015:0263b14": "論曰。最清淨自在唯識為相。釋曰。菩薩及",
    "T31n1595_015:0263b15": "如來唯識智。無相無功用故言清淨。離一切",
    "T31n1595_015:0263b16": "障無退失故言自在。此唯識智為淨土體故。",
    "T31n1595_015:0263b17": "不以苦諦為體。此句明果圓淨。",
    "T31n1595_015:0263b18": "論曰。如來所鎮。釋曰。如此相淨土。如來恒",
    "T31n1595_015:0263b19": "居其中。最為上首故言鎮。此句明主圓淨。",
    "T31n1595_015:0263b20": "論曰。菩薩安樂住處。釋曰。自受行正教。",
    "T31n1595_015:0263b21": "教他受行正教名安樂。菩薩於淨土助佛助",
    "T31n1595_015:0263b22": "道。具此二事故名安樂住處。此句明助圓",
    "T31n1595_015:0263b23": "淨。",
    "T31n1595_015:0263b24": "論曰。無量天龍夜叉阿修羅迦樓羅緊那羅",
    "T31n1595_015:0263b25": "摩睺羅伽人非人等所行。釋曰。淨土中實",
    "T31n1595_015:0263b26": "無此眾生。欲令不空故。佛化作如此雜類。此",
    "T31n1595_015:0263b27": "句明眷屬圓淨。若有如此眾生諸菩薩等。皆",
    "T31n1595_015:0263b28": "何所食。",
    "T31n1595_015:0263b29": "論曰。大法味喜樂所持。釋曰。大乘十二部",
    "T31n1595_015:0263c01": "經名大法。真如解脫等為味。緣此法味生諸",
    "T31n1595_015:0263c02": "菩薩憙樂。長養諸菩薩五分法身。此句明持",
    "T31n1595_015:0263c03": "圓淨。飡此法味作何等業。",
    "T31n1595_015:0263c04": "論曰。一切眾生。一切利益事為用。釋曰。凡",
    "T31n1595_015:0263c05": "夫三乘名一切眾生。隨其所能為說正教。令",
    "T31n1595_015:0263c06": "如說修行。離四惡道。離生死。離二乘自愛行。",
    "T31n1595_015:0263c07": "名一切利益。此句明業圓淨。若菩薩於眾生",
    "T31n1595_015:0263c08": "行如此業。能行及行處得何利益。",
    "T31n1595_015:0263c09": "論曰。一切煩惱災橫所離。釋曰。三界集諦",
    "T31n1595_015:0263c10": "名一切煩惱。三界苦諦名一切災橫。此二悉",
    "T31n1595_015:0263c11": "離能行行處。此句明利益圓淨。若離如此法。",
    "T31n1595_015:0263c12": "有餘怖畏不。",
    "T31n1595_015:0263c13": "論曰。非一切魔所行處。釋曰。淨土中無陰",
    "T31n1595_015:0263c14": "魔煩惱魔死魔天魔故。離一切怖畏。此句明",
    "T31n1595_015:0263c15": "無怖畏圓淨。若淨土中無一切怖畏。六根所",
    "T31n1595_015:0263c16": "受用法悉具有不。",
    "T31n1595_015:0263c17": "論曰。勝一切莊嚴。如來莊嚴所依處。釋曰。",
    "T31n1595_015:0263c18": "非唯是有一切所受用具最勝無等。是如來",
    "T31n1595_015:0263c19": "福德智慧行圓滿因所感。如來勝報依止此",
    "T31n1595_015:0263c20": "處。是故最勝。此句明住處圓淨。淨土中以何",
    "T31n1595_015:0263c21": "法為出入路。",
    "T31n1595_015:0263c22": "論曰。大念慧行出離。釋曰。大乘正法名大",
    "T31n1595_015:0263c23": "法。於大法中聞慧名念。思慧名慧。修慧名",
    "T31n1595_015:0263c24": "行。此三於淨土是往還道。故名出離。此句明",
    "T31n1595_015:0263c25": "路圓淨。若有此路為乘何法。",
    "T31n1595_015:0263c26": "論曰。大奢摩他毘鉢舍那乘。釋曰。大乘中",
    "T31n1595_015:0263c27": "五百定名奢摩他。如理如量智名毘鉢舍那。",
    "T31n1595_015:0263c28": "以此二為乘。此句明乘圓淨。若有此乘從何",
    "T31n1595_015:0263c29": "門入。",
    "T31n1595_015:0264a01": "論曰。大空無相無願解脫門入處。釋曰。於",
    "T31n1595_015:0264a02": "大乘中三解脫門。一體由無性故空。空故無",
    "T31n1595_015:0264a03": "相。無相故無願。若至此門得入淨土。此句明",
    "T31n1595_015:0264a04": "門圓淨。世間世界地輪依水輪。水輪依風輪。",
    "T31n1595_015:0264a05": "淨土為依何法。",
    "T31n1595_015:0264a06": "論曰。無量功德聚所。莊嚴大蓮花王為依止。",
    "T31n1595_015:0264a07": "釋曰。以大蓮華王。譬大乘所顯法界真如。",
    "T31n1595_015:0264a08": "蓮華雖在泥水之中。不為泥水所污。譬法界",
    "T31n1595_015:0264a09": "真如雖在世間。不為世間法所污。又蓮花性",
    "T31n1595_015:0264a10": "自開發。譬法界真如性自開發。眾生若證皆",
    "T31n1595_015:0264a11": "得覺悟。又蓮花為群蜂所採。譬法界真如為",
    "T31n1595_015:0264a12": "眾聖所用。又蓮花有四德。一香二淨三柔軟",
    "T31n1595_015:0264a13": "四可愛。譬法界真如總有四德。謂常樂我淨。",
    "T31n1595_015:0264a14": "於眾花中最大最勝故名為王。譬法界真如",
    "T31n1595_015:0264a15": "於一切法中最勝。此花為無量色相功德聚",
    "T31n1595_015:0264a16": "所莊嚴。能為一切法作依止。譬法界真如為",
    "T31n1595_015:0264a17": "無量出世功德聚所莊嚴。此法界真如能為",
    "T31n1595_015:0264a18": "淨土作依止。復次如來願力所感寶蓮花。於",
    "T31n1595_015:0264a19": "諸花中最大最勝故名王。無量色相等功德",
    "T31n1595_015:0264a20": "聚所莊嚴。能為淨土作依止。此句明依止圓",
    "T31n1595_015:0264a21": "淨。淨土中何法是如來住處。",
    "T31n1595_015:0264a22": "論曰。大寶重閣。如來於此中住。釋曰。此別",
    "T31n1595_015:0264a23": "明如來住處。如世間受用器世界。有無量過",
    "T31n1595_015:0264a24": "失。若受用淨土有何功德。",
    "T31n1595_015:0264a25": "論曰。如此淨土清淨顯色相圓淨。形貌量處",
    "T31n1595_015:0264a26": "因果主助眷屬持業利益無怖畏住處路乘門",
    "T31n1595_015:0264a27": "依止圓淨。由前文句。如此等圓淨皆得顯現。",
    "T31n1595_015:0264a28": "復次受用如此淨土清淨。一向淨一向樂一",
    "T31n1595_015:0264a29": "向無失一向自在。釋曰。恒無雜穢故言一",
    "T31n1595_015:0264b01": "向淨。但受妙樂無苦無捨故言一向樂。唯是",
    "T31n1595_015:0264b02": "實善無惡及無記故言一向無失。一切事悉",
    "T31n1595_015:0264b03": "不觀外緣。皆由自心成故名一向自在。復",
    "T31n1595_015:0264b04": "次依大淨說一向淨。依大樂說一向樂。依大",
    "T31n1595_015:0264b05": "常說一向無失。依大我說一向自在。菩薩若",
    "T31n1595_015:0264b06": "憶念如來富樂。應如此知。",
    "T31n1595_015:0264b07": "論曰。復次諸佛法界。恒時應見有五業。釋",
    "T31n1595_015:0264b08": "曰。此中應明法身業。而言諸佛法界者。欲顯",
    "T31n1595_015:0264b09": "法身含法界五義故。轉名法界。五義者。一性",
    "T31n1595_015:0264b10": "義。以無二我為性。一切眾生不過此性故。二",
    "T31n1595_015:0264b11": "因義。一切聖人四念處等法。緣此生長故。三",
    "T31n1595_015:0264b12": "藏義。一切虛妄法所隱覆。非凡夫二乘所能",
    "T31n1595_015:0264b13": "緣故。四真實義。過世間法。世間法或自然壞。",
    "T31n1595_015:0264b14": "或由對治壞。離此二壞故。五甚深義。若與",
    "T31n1595_015:0264b15": "此相應。自性成淨善故。若外不相應。自性成",
    "T31n1595_015:0264b16": "[穀-禾+卵]故。由法身含法界五義。諸菩薩應見法身",
    "T31n1595_015:0264b17": "恒與五業相應。無時暫離。",
    "T31n1595_015:0264b18": "論曰。一救濟災橫為業。由唯現盲聾狂等疾",
    "T31n1595_015:0264b19": "惱災橫能滅除故。釋曰。此明大悲力。若定",
    "T31n1595_015:0264b20": "業報眾生。如來於中則無自在。此如前釋。",
    "T31n1595_015:0264b21": "若不定業報。或現在過失。或有對治業。如此",
    "T31n1595_015:0264b22": "眾生若至佛所。如來作意及不作意。皆能令",
    "T31n1595_015:0264b23": "離此等災橫。",
    "T31n1595_015:0264b24": "論曰。二救濟惡道為業。從惡處引拔。安立於",
    "T31n1595_015:0264b25": "善處故。釋曰。此明正行力。如來作意及不",
    "T31n1595_015:0264b26": "作意。一切眾生若至佛所。無不息惡行善。",
    "T31n1595_015:0264b27": "論曰。三救濟行非方便為業。諸外道等加行",
    "T31n1595_015:0264b28": "非方便。降伏安立於佛正教故。釋曰。此明",
    "T31n1595_015:0264b29": "威德力。諸外道多行非方便。若常見外道多",
    "T31n1595_015:0264c01": "行苦行。以計有未來生故。斷見外道多行樂",
    "T31n1595_015:0264c02": "行。以計無未來生故。或思惟自在天為道。或",
    "T31n1595_015:0264c03": "思惟我為道。或思惟自性為道。或思惟我自",
    "T31n1595_015:0264c04": "性中間為道。如此等悉是非方便行。如來以",
    "T31n1595_015:0264c05": "通慧導。降伏其高慢。以記心導降伏其不信。",
    "T31n1595_015:0264c06": "以正教導降伏其邪見。既降伏已。隨其根性",
    "T31n1595_015:0264c07": "安立於三乘正教中。",
    "T31n1595_015:0264c08": "論曰。四救濟行身見為業。為過度三界。能",
    "T31n1595_015:0264c09": "顯導聖道方便故。釋曰。此明方便力。一切",
    "T31n1595_015:0264c10": "三界眾生無離身見。身見者。若為多物所",
    "T31n1595_015:0264c11": "成。體是無常故名身。為五陰等和合所成故",
    "T31n1595_015:0264c12": "名多物。未有有。已有滅。故名無常。外道於多",
    "T31n1595_015:0264c13": "計一。於無常執常。謂是一是常為我。為破",
    "T31n1595_015:0264c14": "此見亦非一非常。故名身見。若離身見。則得",
    "T31n1595_015:0264c15": "過三界集度三界苦。說正教名顯。生彼三慧",
    "T31n1595_015:0264c16": "為導。苦法忍已去乃至阿羅漢果名聖道。",
    "T31n1595_015:0264c17": "從出家受戒乃至世第一法。為聖道方便。顯",
    "T31n1595_015:0264c18": "道令修方便得聖道。又如來令眾生離身見",
    "T31n1595_015:0264c19": "出三界。此未是真實聖道。但是聖道方便",
    "T31n1595_015:0264c20": "先顯導令修此方便聖道。為得真實聖道緣",
    "T31n1595_015:0264c21": "由。",
    "T31n1595_015:0264c22": "論曰。五救濟乘為業。諸菩薩欲偏行別乘。及",
    "T31n1595_015:0264c23": "未定根性聲聞。能安立彼為修行大乘故。",
    "T31n1595_015:0264c24": "釋曰。此明真實教力。乘有人法。人有大乘人",
    "T31n1595_015:0264c25": "有小乘人。法有方便乘法有正乘法。轉方便",
    "T31n1595_015:0264c26": "乘修治正乘故。名救濟乘。摩訶般若經說。乘",
    "T31n1595_015:0264c27": "有三義。一性義二行義三果義。二空所顯三",
    "T31n1595_015:0264c28": "無性。真如名性。由此性修十度十地名行。",
    "T31n1595_015:0264c29": "由修此行。究竟證得常樂我淨四德名果。又",
    "T31n1595_015:0265a01": "中邊論說乘有五義。一出離為體謂真如。二",
    "T31n1595_015:0265a02": "福慧為因能引出故。三眾生為攝。如根性攝",
    "T31n1595_015:0265a03": "令至果故。四無上菩提為果。行究竟至此果",
    "T31n1595_015:0265a04": "故。五三惑為障。除此三惑。前四義成故。諸",
    "T31n1595_015:0265a05": "菩薩在十信位中。修大行未堅固。多厭怖",
    "T31n1595_015:0265a06": "生死。慈悲眾生心猶劣薄。喜欲捨大乘本願",
    "T31n1595_015:0265a07": "修小乘道。故言欲偏行別乘。小乘說聲聞。若",
    "T31n1595_015:0265a08": "得信等五根不名定根以未得聖故。若得未",
    "T31n1595_015:0265a09": "知欲知等三根則名定根。以得聖故。若至頂",
    "T31n1595_015:0265a10": "位不名定性。以不免四惡道故。若至忍位名",
    "T31n1595_015:0265a11": "為定性。以免四惡道故。若依小乘解。未得",
    "T31n1595_015:0265a12": "定根性。則可轉小為大。若得定根性則不可",
    "T31n1595_015:0265a13": "轉。如此聲聞。無有改小為大義。云何得說一",
    "T31n1595_015:0265a14": "乘。今依大乘解。未專修菩薩道。悉名未定",
    "T31n1595_015:0265a15": "根性故。一切聲聞皆有可轉為大義。安立如",
    "T31n1595_015:0265a16": "此大小乘人。令修行大乘。",
    "T31n1595_015:0265a17": "論曰。於如此五業。應知諸佛如來共同此業。",
    "T31n1595_015:0265a18": "釋曰。世間眾生於五業不同。諸佛五業無",
    "T31n1595_015:0265a19": "不同義。",
    "T31n1595_015:0265a20": "論曰。此中說偈。釋曰。欲顯眾生不同業諸",
    "T31n1595_015:0265a21": "佛同業是故說偈。",
    "T31n1595_015:0265a22": "論曰。",
    "T31n1595_015:0265a23": "　因依事意及諸行　　異故世間許業異",
    "T31n1595_015:0265a24": "釋曰。此明眾生五業不同。一因二依三事四",
    "T31n1595_015:0265a25": "意五行。因不同者。如別因成地獄。別因成天。",
    "T31n1595_015:0265a26": "別因成人。畜生餓鬼等亦爾。由因不同故作",
    "T31n1595_015:0265a27": "業不同。依不同者依即彼身。由身不同故作",
    "T31n1595_015:0265a28": "業不同。事不同者。如人道中或商估或耕種",
    "T31n1595_015:0265a29": "或事王。如此等事不同。故業不同。意不同者。",
    "T31n1595_015:0265b01": "一切眾生根欲性名意。此等種種不同故業",
    "T31n1595_015:0265b02": "不同。諸行不同者。色等五陰名諸行。色陰",
    "T31n1595_015:0265b03": "中如火所作異水等所作。受所作異想等所",
    "T31n1595_015:0265b04": "作。故業不同。由此五事。此作非彼作。世間愚",
    "T31n1595_015:0265b05": "智皆許其業有異。",
    "T31n1595_015:0265b06": "論曰。",
    "T31n1595_015:0265b07": "　此五種異於佛無　　是故世將同一業",
    "T31n1595_015:0265b08": "釋曰。前五種事於諸佛悉無。何以故。諸佛因",
    "T31n1595_015:0265b09": "同。同修福德智慧行故。諸佛依同。同一法",
    "T31n1595_015:0265b10": "身故。諸佛事同。同有自利利他事故。諸佛意",
    "T31n1595_015:0265b11": "同。同有利益安樂眾生意故。諸佛無諸行同。",
    "T31n1595_015:0265b12": "同出離有為法故。由無此五異故皆同一業。",
    "T31n1595_015:0265b13": "大悲引導眾生。俱向涅槃故名世將。",
    "T31n1595_015:0265b14": "論曰。若爾聲聞獨覺非所共得。如此眾德相",
    "T31n1595_015:0265b15": "應諸佛法身。諸佛以何意故。說彼俱趣一乘",
    "T31n1595_015:0265b16": "與佛乘同。釋曰。若諸佛無前五異。由法身",
    "T31n1595_015:0265b17": "五業是同。二乘人有五業異。不得法身。無五",
    "T31n1595_015:0265b18": "業同。如來為何義故。說二乘人同趣一乘皆",
    "T31n1595_015:0265b19": "得成佛。",
    "T31n1595_015:0265b20": "論曰。此中說偈。釋曰。為顯說一乘意。是故",
    "T31n1595_015:0265b21": "說偈。前偈以了義說一乘。後偈以密義說一乘。",
    "T31n1595_015:0265b22": "論曰。",
    "T31n1595_015:0265b23": "　未定性聲聞　　及諸餘菩薩",
    "T31n1595_015:0265b24": "　於大乘引攝　　定性說一乘",
    "T31n1595_015:0265b25": "釋曰。有諸聲聞等。於小乘根性未定。欲引",
    "T31n1595_015:0265b26": "令信受大乘。攝令修行大乘。謂未得令得。已",
    "T31n1595_015:0265b27": "得令不退。云何彼捨小乘道。於大乘般涅槃。",
    "T31n1595_015:0265b28": "佛為此意故佛說一乘。引攝令入住大乘。",
    "T31n1595_015:0265b29": "論曰。及諸餘菩薩於大乘引攝。釋曰。有諸",
    "T31n1595_015:0265c01": "菩薩於大乘根性未定。云何安立彼於大乘。",
    "T31n1595_015:0265c02": "令不捨大乘於小乘般涅槃。為此意故佛說",
    "T31n1595_015:0265c03": "一乘。引攝令入住大乘。",
    "T31n1595_015:0265c04": "論曰。定性說一乘。釋曰。有諸菩薩。於大乘",
    "T31n1595_015:0265c05": "根性已定。無退異意。為此菩薩故說一乘。",
    "T31n1595_015:0265c06": "論曰。",
    "T31n1595_015:0265c07": "　法無我解脫　　等故性不同",
    "T31n1595_015:0265c08": "　得二意涅槃　　究竟說一乘",
    "T31n1595_015:0265c09": "釋曰。由法等無我等解脫等故說一乘。此中",
    "T31n1595_015:0265c10": "法即真如。一切三乘皆不離真如。是彼所應",
    "T31n1595_015:0265c11": "乘法。由真如法同故說一乘一切法唯法無",
    "T31n1595_015:0265c12": "人。若人實無云何分別。此人是聲聞。此人是",
    "T31n1595_015:0265c13": "獨覺。此人是菩薩。如此分別不稱道理。由無",
    "T31n1595_015:0265c14": "我義同故說一乘。三乘人同解脫惑障。如佛",
    "T31n1595_015:0265c15": "言解脫與解脫無有差別。由滅惑義同故說",
    "T31n1595_015:0265c16": "一乘三義。同故名等。",
    "T31n1595_015:0265c17": "論曰。性不同。釋曰。有二乘人。於自乘位根",
    "T31n1595_015:0265c18": "性不同。此人雖求二乘道。未得二乘。由二",
    "T31n1595_015:0265c19": "乘根性未定故。可轉作大乘根性。為化此人",
    "T31n1595_015:0265c20": "故說一乘。",
    "T31n1595_015:0265c21": "論曰。得二意涅槃。釋曰。二意中初名於眾",
    "T31n1595_015:0265c22": "生平等意。諸聲聞等人。於一切眾生作如此",
    "T31n1595_015:0265c23": "意。彼即是我。我即是彼。由此意故。謂彼得正",
    "T31n1595_015:0265c24": "覺即是我得正覺。我得正覺即是彼得正覺。",
    "T31n1595_015:0265c25": "如我應解脫自身。亦應如此解脫眾生。為如",
    "T31n1595_015:0265c26": "此意故說一乘。後名於法如平等意。諸聲聞",
    "T31n1595_015:0265c27": "等人。如來於法華經中。為其授記已得佛",
    "T31n1595_015:0265c28": "意。但得法如平等意。未得佛法身。若得此法",
    "T31n1595_015:0265c29": "如平等意。彼作是思惟。如來法如即是我法",
    "T31n1595_015:0266a01": "如。由如此意故說一乘。復次於法花大集中。",
    "T31n1595_015:0266a02": "有諸菩薩名同舍利弗等。此菩薩得此意。佛",
    "T31n1595_015:0266a03": "為授記故說一乘。復次佛化作舍利弗等聲",
    "T31n1595_015:0266a04": "聞。為其授記欲令已定根性聲聞。更練根",
    "T31n1595_015:0266a05": "為菩薩。未定根性聲聞。令直修佛道。由佛道",
    "T31n1595_015:0266a06": "般涅槃。如佛言曰我今覺了過去世中。已經",
    "T31n1595_015:0266a07": "無量無數劫依聲聞乘般涅槃。欲顯小乘非",
    "T31n1595_015:0266a08": "究竟處。令其捨小求大故。現為此事。由如此",
    "T31n1595_015:0266a09": "義故說一乘。",
    "T31n1595_015:0266a10": "論曰。究竟說一乘。釋曰。若說乘義唯一",
    "T31n1595_015:0266a11": "乘是乘。所餘非乘。若過此乘。無別行故。餘乘",
    "T31n1595_015:0266a12": "有上所謂佛乘。由此義故。若彼乘比此乘。此",
    "T31n1595_015:0266a13": "乘無等。彼乘失沒故名究竟。由如此義故說",
    "T31n1595_015:0266a14": "一乘。",
    "T31n1595_015:0266a15": "論曰。三世諸佛若共一法身。云何世數於佛",
    "T31n1595_015:0266a16": "不同。釋曰。諸佛既同得一法身。云何有三",
    "T31n1595_015:0266a17": "世。復有眾多。若有三世及眾多。云何言一。",
    "T31n1595_015:0266a18": "論曰。此中說偈。釋曰。有因證諸佛或一或",
    "T31n1595_015:0266a19": "多。今欲顯示此義。是故說偈。云何或一。",
    "T31n1595_015:0266a20": "論曰。",
    "T31n1595_015:0266a21": "　於一界中無二故　　同時因成不可量",
    "T31n1595_015:0266a22": "　次第成佛非理故　　一時多佛此義成",
    "T31n1595_015:0266a23": "釋曰。一法界平等。諸佛是法界所顯。由法界",
    "T31n1595_015:0266a24": "一故諸佛是一。復次一時中於一世界。無",
    "T31n1595_015:0266a25": "二佛俱出故說或一。云何或多。",
    "T31n1595_015:0266a26": "論曰。同時因成不可量。釋曰。於一時有無",
    "T31n1595_015:0266a27": "數諸菩薩。同時修福德智慧二行。因已成熟。",
    "T31n1595_015:0266a28": "若不同時得無上菩提果。則修行唐捐。以諸",
    "T31n1595_015:0266a29": "菩薩修因。同時成熟同時得果故。一時有多",
    "T31n1595_015:0266b01": "菩薩成佛不可度量。若言因雖俱成。必前後",
    "T31n1595_015:0266b02": "次第成佛。是義不然。何以故。",
    "T31n1595_015:0266b03": "論曰。次第成佛非理故。釋曰。諸菩薩不作",
    "T31n1595_015:0266b04": "是願。我當相待次第成佛。由此願故因雖成",
    "T31n1595_015:0266b05": "熟故待次第。既無此願。云何因俱成熟。不同",
    "T31n1595_015:0266b06": "時得果。云何多人俱時修因不觀次第。得果",
    "T31n1595_015:0266b07": "之時必觀次第。故此義非理。",
    "T31n1595_015:0266b08": "論曰。一時多佛此義成。釋曰。此句明一時",
    "T31n1595_015:0266b09": "中。十方世界有無量佛。同時出世。若言有佛",
    "T31n1595_015:0266b10": "經證於世間。但一如來無俱出義。是義不然。",
    "T31n1595_015:0266b11": "經言無處無位非前非後。二如來阿羅訶三",
    "T31n1595_015:0266b12": "藐三佛陀。出現於世。有處有位。若一如來出",
    "T31n1595_015:0266b13": "現於世。譬如二轉輪王不得同時共生一處。",
    "T31n1595_015:0266b14": "此經為當說大三千世界無二如來。為當說",
    "T31n1595_015:0266b15": "一切世界無二如來。宜應詳釋。此經說一",
    "T31n1595_015:0266b16": "切世界。何以故。不應限礙世尊勝能。唯世",
    "T31n1595_015:0266b17": "尊一人於一切處有勝能。若一佛不能於餘",
    "T31n1595_015:0266b18": "處化度眾生。餘佛亦應不能。復有經言。舍利",
    "T31n1595_015:0266b19": "弗。若人至汝所作如是問。大德舍利弗。於",
    "T31n1595_015:0266b20": "今時有沙門婆羅門。與沙門瞿曇平等平等",
    "T31n1595_015:0266b21": "於無上菩提不汝得此問。當云何答。舍利弗",
    "T31n1595_015:0266b22": "言。若有人至我所作如是問。我當如是答。善",
    "T31n1595_015:0266b23": "男子。於今時無沙門婆羅門與世尊平等平",
    "T31n1595_015:0266b24": "等於無上菩提。何以故。世尊。我從世尊吉祥",
    "T31n1595_015:0266b25": "口聞。從世尊所得。無處無位。無前無後。二如",
    "T31n1595_015:0266b26": "來並出於世。有處有位唯一如來出現於世。",
    "T31n1595_015:0266b27": "若爾云何於梵王經中。佛說但大三千世界",
    "T31n1595_015:0266b28": "中我自在成。如此言教別有密意。若世尊不",
    "T31n1595_015:0266b29": "作意。但在自性中無功用心。於大三千世界。",
    "T31n1595_015:0266c01": "言語光明五識等事自然得成。若有功用心。",
    "T31n1595_015:0266c02": "無邊世界是如來境。復有餘部說。於餘世界",
    "T31n1595_015:0266c03": "別有諸佛出世。何以故。有無量菩薩同時修",
    "T31n1595_015:0266c04": "行六度。因已成熟不可數量。無有道理諸佛",
    "T31n1595_015:0266c05": "於一處一時共生。無有別法能礙彼於餘處",
    "T31n1595_015:0266c06": "出世。是故定知於餘世界別有諸佛出世。此",
    "T31n1595_015:0266c07": "經證諸佛不同一時出世譬。如轉輪王。今當",
    "T31n1595_015:0266c08": "詳辯此經此經若說一世界一佛出世。不妨",
    "T31n1595_015:0266c09": "餘處。若說一切世界一佛出世。餘轉輪王於",
    "T31n1595_015:0266c10": "別世界不應得生。既說轉輪王不俱生。譬諸",
    "T31n1595_015:0266c11": "佛。汝若忍許餘世界有別轉輪王。云何不忍",
    "T31n1595_015:0266c12": "許諸佛出餘世界。佛出於世是大吉祥。何故",
    "T31n1595_015:0266c13": "不許於多世界有多佛出世。此無過咎。世間",
    "T31n1595_015:0266c14": "有多眾生。與最勝利益相應故。云何於一",
    "T31n1595_015:0266c15": "世界。二佛不俱出現。以無用故。又隨宿願故。",
    "T31n1595_015:0266c16": "諸菩薩昔作是願。願我於盲闇世界無人將",
    "T31n1595_015:0266c17": "導處。得成正覺。為作光明為彼將導。由此願",
    "T31n1595_015:0266c18": "故無二佛俱出。若爾何故唯說一佛。不說多",
    "T31n1595_015:0266c19": "佛。為令眾生起極尊重。及急修行故。何以",
    "T31n1595_015:0266c20": "故。若但於一佛則起極尊重心。謂他無如此",
    "T31n1595_015:0266c21": "德。亦能急修行如來正教。何以故。佛若涅槃。",
    "T31n1595_015:0266c22": "我等則無歸依處。故偈言一時多佛此義成。",
    "T31n1595_015:0266c23": "論曰。云何應知。諸佛法身非一向涅槃。非非",
    "T31n1595_015:0266c24": "一向涅槃。釋曰。有諸師說。諸佛如來不永",
    "T31n1595_015:0266c25": "般涅槃。別部聲聞乘人說。諸佛如來永般涅",
    "T31n1595_015:0266c26": "槃。此二執非了義說。是密意所顯。",
    "T31n1595_015:0266c27": "論曰。此中說偈。釋曰。為顯此義是故說偈。",
    "T31n1595_015:0266c28": "論曰。",
    "T31n1595_015:0266c29": "　由離一切障　　應作未竟故",
    "T31n1595_015:0267a01": "　佛一向涅槃　　不一向涅槃",
    "T31n1595_015:0267a02": "釋曰。諸佛永解脫惑障及智障。是故一向涅",
    "T31n1595_015:0267a03": "槃。如來應作正事未究竟。謂未成熟令成",
    "T31n1595_015:0267a04": "熟。已成熟令解脫。此二事不可休廢。是故如",
    "T31n1595_015:0267a05": "來不一向涅槃。若如二乘一向涅槃。如來本",
    "T31n1595_015:0267a06": "願但有願無果。若了義說。應言有涅槃有不",
    "T31n1595_015:0267a07": "涅槃。",
    "T31n1595_015:0267a08": "論曰。云何受用身不成自性身。釋曰。應身",
    "T31n1595_015:0267a09": "不成法身是道理。應身成法身非道理。此是",
    "T31n1595_015:0267a10": "非義云何可知。",
    "T31n1595_015:0267a11": "論曰。由六種因故。釋曰。有六種因。證是非",
    "T31n1595_015:0267a12": "義。",
    "T31n1595_015:0267a13": "論曰。一由色身及行身顯現故。釋曰。十入",
    "T31n1595_015:0267a14": "名色身。受等名行身。諸佛以真如法為身。於",
    "T31n1595_015:0267a15": "法身中色行不可得。應身則不爾。此義云何。",
    "T31n1595_015:0267a16": "一切智大定大悲等。恒河沙等如來功德。",
    "T31n1595_015:0267a17": "雖依法身。若顯現時不離化身此化身似佛",
    "T31n1595_015:0267a18": "異一切眾生。為應身事相。故色行於應身有。",
    "T31n1595_015:0267a19": "於法身無。是故應身不成法身。是道理成則",
    "T31n1595_015:0267a20": "非道理。",
    "T31n1595_015:0267a21": "論曰。二由無量大集處差別顯現故。釋曰。",
    "T31n1595_015:0267a22": "應身有差別。由佛弟子大集輪差別故。應身",
    "T31n1595_015:0267a23": "能集菩薩弟子眾。法身不爾。何以故。大通慧",
    "T31n1595_015:0267a24": "能集菩薩眾。大通慧即是應身。能說正法立",
    "T31n1595_015:0267a25": "義釋疑。此是般若功用。般若即是應身。日夜",
    "T31n1595_015:0267a26": "六時觀眾生根性。往彼為作利益事。是大悲",
    "T31n1595_015:0267a27": "功用。大悲即是應身。若以應身即是法身。則",
    "T31n1595_015:0267a28": "不能集化菩薩。若法身即是應身。則諸佛非",
    "T31n1595_015:0267a29": "常住。由此差別顯現故。應身不成法身。",
    "T31n1595_015:0267b01": "論曰。三隨彼欲樂見。顯現自性不同故。釋",
    "T31n1595_015:0267b02": "曰。彼為無量菩薩。欲樂觀如來眾德。但依",
    "T31n1595_015:0267b03": "應身觀。隨其欲樂。所見眾德顯現不同。如此",
    "T31n1595_015:0267b04": "應身自性不定。以多種類故。法身不爾。是故",
    "T31n1595_015:0267b05": "應身不成法身。復有別經。為證應身隨眾生",
    "T31n1595_015:0267b06": "欲樂。現相不同。何以故。有諸眾生於應身。欲",
    "T31n1595_015:0267b07": "見黃色青色等。及樂受捨受等。有識無識等。",
    "T31n1595_015:0267b08": "種種不同。皆悉得成。此經顯應身自性不定。",
    "T31n1595_015:0267b09": "法身則不爾。故應身不成法身。",
    "T31n1595_015:0267b10": "論曰。四別異別異見。自性變動顯現故。釋",
    "T31n1595_015:0267b11": "曰。有一眾生。先見此應身別異相顯現。此眾",
    "T31n1595_015:0267b12": "生後見此應身更有別異相顯現。如一人見",
    "T31n1595_015:0267b13": "不同。餘眾生見亦爾。為成熟此眾生善根故。",
    "T31n1595_015:0267b14": "初現麁相。次現中相。後現微妙相。應身有此",
    "T31n1595_015:0267b15": "變動相。法身不爾。故應身不成法身。",
    "T31n1595_015:0267b16": "論曰。五菩薩聲聞天等。種種大集相雜和合",
    "T31n1595_015:0267b17": "時。相雜顯現故。釋曰。應身恒時。由菩薩等",
    "T31n1595_015:0267b18": "種種大集相雜聽法時。應身有三相雜。一一",
    "T31n1595_015:0267b19": "切眾生各各見佛。皆對其前故名相雜。二隨",
    "T31n1595_015:0267b20": "無量眾生色相不同。佛如其色相。故名相雜。",
    "T31n1595_015:0267b21": "三隨其根性所宜。大智大定大悲有無量事",
    "T31n1595_015:0267b22": "用。故名相雜。應身有此相雜。法身不爾。若",
    "T31n1595_015:0267b23": "以法身為應身。佛無利益眾生事。若以應身",
    "T31n1595_015:0267b24": "為法身。佛無現世安樂義。以恒喧動離寂靜",
    "T31n1595_015:0267b25": "故。是故應身不成法身。",
    "T31n1595_015:0267b26": "論曰。六阿黎耶識及生起識見轉依。非道理",
    "T31n1595_015:0267b27": "故。釋曰。阿黎耶識及生起識。即是受用身。",
    "T31n1595_015:0267b28": "此二識轉依名法身。若自性身即是受用身。",
    "T31n1595_015:0267b29": "轉二識依復得何身。由此非道理故。受用身",
    "T31n1595_015:0267c01": "不成自性身。若受用身即是自性身。則無大",
    "T31n1595_015:0267c02": "智等眾德。由不無眾德故。自性身不成受用",
    "T31n1595_015:0267c03": "身。",
    "T31n1595_015:0267c04": "論曰。是故受用身。無道理成自性身。釋曰。",
    "T31n1595_015:0267c05": "由此六因。證知是道理非道理義。",
    "T31n1595_015:0267c06": "論曰。云何變化身不成自性身。釋曰。變化",
    "T31n1595_015:0267c07": "身不成法身。是道理。變化身成法身。非道理。",
    "T31n1595_015:0267c08": "是非義。云何可知。",
    "T31n1595_015:0267c09": "論曰。由八種因故。釋曰。有八種因證是非義。",
    "T31n1595_015:0267c10": "論曰。一諸菩薩從久遠來。得無退三摩提於",
    "T31n1595_015:0267c11": "兜率陀天道及人道中受生。不應道理。釋",
    "T31n1595_015:0267c12": "曰。菩薩從得初地乃至十地。經三十大劫阿",
    "T31n1595_015:0267c13": "僧祇。得五百不退定。久已離欲三界。無有道",
    "T31n1595_015:0267c14": "理生天道中。何況有道理於人間。在釋迦王",
    "T31n1595_015:0267c15": "種中生。為化下眾生故。現受人身。此身無因",
    "T31n1595_015:0267c16": "而於世間是有。故非果報身及自性身。但是",
    "T31n1595_015:0267c17": "變化身。",
    "T31n1595_015:0267c18": "論曰。二諸菩薩從久遠來。恒憶宿住。釋曰。",
    "T31n1595_015:0267c19": "菩薩從初地至十地。於長時中恒憶宿命。先",
    "T31n1595_015:0267c20": "所修得無量伎能。悉不忘失。",
    "T31n1595_015:0267c21": "論曰。方書算計數量印相工巧等論。行欲塵",
    "T31n1595_015:0267c22": "及受用欲塵中。菩薩無知不應道理。釋曰。",
    "T31n1595_015:0267c23": "六十四種方土異書。乘除等十六種算計法。",
    "T31n1595_015:0267c24": "離乘除等十六種觀。聚知數多少。觀聚知量",
    "T31n1595_015:0267c25": "多少。以印印物為相。或增或減。或守或相六",
    "T31n1595_015:0267c26": "十四能十八明處。六十四王伎祕巧術法。未",
    "T31n1595_015:0267c27": "得令得已得令長。已長付囑善人。為行欲塵。",
    "T31n1595_015:0267c28": "於六塵中。如歌舞和合衣著調鼎等事。名",
    "T31n1595_015:0267c29": "受用欲塵。菩薩於無量劫來。常憶宿世所",
    "T31n1595_015:0268a01": "修一切伎能。悉無忘失。無有道理於此等事",
    "T31n1595_015:0268a02": "不知不憶。為化眾生。示下品人可轉成上品",
    "T31n1595_015:0268a03": "故。顯自身未有此能方須修學。是故此身是",
    "T31n1595_015:0268a04": "變化身。非自性身及受用身。",
    "T31n1595_015:0268a05": "論曰。三諸菩薩從久遠來。已識別邪正法教。",
    "T31n1595_015:0268a06": "往外道所事彼為師。不應道理。釋曰。菩薩",
    "T31n1595_015:0268a07": "於三十三大劫阿僧祇。於正行中修正勤。",
    "T31n1595_015:0268a08": "福德智慧行悉已圓滿。無有道理於最後身。",
    "T31n1595_015:0268a09": "不能了別邪正說異。若無此知。得佛之時為",
    "T31n1595_015:0268a10": "知何法。為欲降伏諸外道故。現為此事。是故",
    "T31n1595_015:0268a11": "此身是變化身。非餘二身。",
    "T31n1595_015:0268a12": "論曰。四諸菩薩從久遠來。已通達三乘聖道",
    "T31n1595_015:0268a13": "正理。為求道故修虛苦行。不應道理。釋曰。",
    "T31n1595_015:0268a14": "諸菩薩從三十三大劫阿僧祇來。在十解十",
    "T31n1595_015:0268a15": "行。初地已通達三乘聖道正理。離斷常執。",
    "T31n1595_015:0268a16": "不行苦樂邪行。是二乘聖道正理。捨有無執",
    "T31n1595_015:0268a17": "離一切分別。修無分別境智正行。是菩薩聖",
    "T31n1595_015:0268a18": "道正理。外道苦行能滅已得法。不能得未得",
    "T31n1595_015:0268a19": "法。於二世中但損無益。故名為虛。無有道",
    "T31n1595_015:0268a20": "理菩薩應習行此事。為化眾生示修苦行。無",
    "T31n1595_015:0268a21": "有果報故。現行此事。是故此身是變化身。非",
    "T31n1595_015:0268a22": "餘二身。",
    "T31n1595_015:0268a23": "論曰。五諸菩薩捨百拘胝閻浮提。於一處得",
    "T31n1595_015:0268a24": "無上菩提。及轉法輪。不應道理。釋曰。諸菩",
    "T31n1595_015:0268a25": "薩修道之時。遍滿萬億閻浮提。成熟萬億閻",
    "T31n1595_015:0268a26": "浮提眾生。成佛之時則應遍滿受身。然果報",
    "T31n1595_015:0268a27": "身唯得有一。不得有多。若爾何故不別於",
    "T31n1595_015:0268a28": "一勝處受身。以化身遍一切處行化。無有道",
    "T31n1595_015:0268a29": "理捨萬億閻浮提。偏於一閻浮提成佛轉法",
    "T31n1595_015:0268b01": "輪。為化眾生令知佛出世故。現為此事。是故",
    "T31n1595_015:0268b02": "此身是變化身。非餘二身。",
    "T31n1595_015:0268b03": "論曰。六若離顯無上菩提方便。但以化身於",
    "T31n1595_015:0268b04": "他方作佛事。若爾則應於兜率陀天上成正",
    "T31n1595_015:0268b05": "覺。釋曰。若汝執但於一閻浮提處。得無上",
    "T31n1595_015:0268b06": "菩提。餘處則離入胎等方便。於餘處唯現",
    "T31n1595_015:0268b07": "化身作佛事。云何不執如此菩薩。在兜率",
    "T31n1595_015:0268b08": "陀天上得無上菩提。於餘處現化身作佛",
    "T31n1595_015:0268b09": "事。是故此身是變化身。非餘二身。",
    "T31n1595_015:0268b10": "論曰。七若不爾。云何佛不於一切閻浮提中",
    "T31n1595_015:0268b11": "平等出現。若不於他方出現。無阿含及道理",
    "T31n1595_015:0268b12": "可證此義。釋曰。若不於天中得菩提。則應",
    "T31n1595_015:0268b13": "遍得。而菩薩於一切四天下。不遍得無上菩",
    "T31n1595_015:0268b14": "提。但於一處得。無阿含及道理能證此義。是",
    "T31n1595_015:0268b15": "故此身是變化身。非餘二身。",
    "T31n1595_015:0268b16": "論曰。八二如來於一世界俱現。此不相違。若",
    "T31n1595_015:0268b17": "許化身成多。釋曰。一娑訶世界有二如來",
    "T31n1595_015:0268b18": "俱出世。此與義不相違。何以故。以許化身成",
    "T31n1595_015:0268b19": "多故。化身既多。處處有化身。此無所妨。是故",
    "T31n1595_015:0268b20": "此身是變化身。非餘二身。",
    "T31n1595_015:0268b21": "論曰。由四天下攝一世界。如轉輪王於一世",
    "T31n1595_015:0268b22": "界或一主。或別主俱生不應道理。諸佛亦爾。",
    "T31n1595_015:0268b23": "釋曰。因此證可說。如此有一世界。在百拘",
    "T31n1595_015:0268b24": "胝世界中。於中不見佛。若汝說如此。則與經",
    "T31n1595_015:0268b25": "相違。有如此說。謂二佛不一時俱生大三千",
    "T31n1595_015:0268b26": "世界。譬如轉輪王。此中汝應判此經。同轉輪",
    "T31n1595_015:0268b27": "王義。如兩轉輪王於一世界不得俱生。不妨",
    "T31n1595_015:0268b28": "於餘世界俱生。兩如來俱生非道理。判義亦",
    "T31n1595_015:0268b29": "應如此。",
    "T31n1595_015:0268c01": "論曰。此中說偈。釋曰。為顯具相無上覺義",
    "T31n1595_015:0268c02": "故說此偈。",
    "T31n1595_015:0268c03": "論曰。",
    "T31n1595_015:0268c04": "　佛微細化身　　多入胎平等",
    "T31n1595_015:0268c05": "　為顯具相覺　　於世間示現",
    "T31n1595_015:0268c06": "釋曰。佛在兜率陀天上。下閻浮提受胎。是時",
    "T31n1595_015:0268c07": "中如來化作一切佛弟子。如淨命舍利弗等",
    "T31n1595_015:0268c08": "受胎。若安立彼具相無上覺則得顯現。若無",
    "T31n1595_015:0268c09": "下中二乘。則不得顯佛是無上。若無二乘智",
    "T31n1595_015:0268c10": "慧淺狹。則不得顯佛是具相。為顯此義故化",
    "T31n1595_015:0268c11": "身出現於世。諸佛如來非一向涅槃。今當顯",
    "T31n1595_015:0268c12": "示此義。",
    "T31n1595_015:0268c13": "論曰。有六種因。諸佛世尊於化身中不得永",
    "T31n1595_015:0268c14": "住。釋曰。有六因證佛須捨化身。",
    "T31n1595_015:0268c15": "論曰。一正事究竟故。由已解脫成熟眾生",
    "T31n1595_015:0268c16": "故。釋曰。如來化身正事已究竟故。化身不",
    "T31n1595_015:0268c17": "永住。成熟眾生令得解脫。是化身正事。眾生",
    "T31n1595_015:0268c18": "既悉成熟解脫。故名正事究竟。",
    "T31n1595_015:0268c19": "論曰。二若已得解脫。求般涅槃。為令彼捨",
    "T31n1595_015:0268c20": "般涅槃意。欲求得常住佛身故。釋曰。若已",
    "T31n1595_015:0268c21": "解脫惑障。求無餘涅槃。為轉其意欲示化身。",
    "T31n1595_015:0268c22": "非實有故捨化身。示別有常住法身是真實",
    "T31n1595_015:0268c23": "有。應轉求小乘無餘涅槃心。求常住法身故。",
    "T31n1595_015:0268c24": "化身不永住。",
    "T31n1595_015:0268c25": "論曰。三為除彼於佛所有輕慢心故。為令彼",
    "T31n1595_015:0268c26": "通達甚深真如法及正說法故。釋曰。彼謂",
    "T31n1595_015:0268c27": "一切眾生。計佛有生老病死等與已不異故。",
    "T31n1595_015:0268c28": "於如來起輕慢心。欲令眾生識如來真實身",
    "T31n1595_015:0268c29": "及假名身。真身即真如法及正說法。正說法",
    "T31n1595_015:0269a01": "從真如法流出名正說身。此二名法身。此法",
    "T31n1595_015:0269a02": "最甚深難可通達。非下位人境界。若通達此",
    "T31n1595_015:0269a03": "身。則於如來起極尊重心。假名身即化身。示",
    "T31n1595_015:0269a04": "此身是分別所作非真實有故。化身不永住。",
    "T31n1595_015:0269a05": "論曰。四為令眾生於佛身起渴仰心。數見無",
    "T31n1595_015:0269a06": "厭足故。釋曰。若恒住一化身。眾生始見生",
    "T31n1595_015:0269a07": "渴仰。後則歇薄。若色形改變種種希有。眾生",
    "T31n1595_015:0269a08": "數見新新渴仰。則無厭足故。化身不永住。",
    "T31n1595_015:0269a09": "論曰。五為令彼向自身起極精進。由知正說",
    "T31n1595_015:0269a10": "者不可得故。釋曰。若佛恒住化身。眾生則",
    "T31n1595_015:0269a11": "不起難遭想。故如來捨化身。令其知佛不久",
    "T31n1595_015:0269a12": "住世。起極正勤。急度自身不觀於他。又以自",
    "T31n1595_015:0269a13": "身證其是非。名向自身。故化身不永住。",
    "T31n1595_015:0269a14": "論曰。六為令彼速得至成熟位。向自身不捨",
    "T31n1595_015:0269a15": "荷負極精進故。釋曰。前明為未修正勤令",
    "T31n1595_015:0269a16": "修正勤。此明若已修正勤令不捨正勤。修習",
    "T31n1595_015:0269a17": "定慧疾得圓滿。故化身不永住。",
    "T31n1595_015:0269a18": "論曰。此中說偈。釋曰。為攝前六因。令多忘",
    "T31n1595_015:0269a19": "失者易得憶持故。重說偈。",
    "T31n1595_015:0269a20": "論曰。",
    "T31n1595_015:0269a21": "　由正事究竟　　為除樂涅槃",
    "T31n1595_015:0269a22": "　令捨輕慢佛　　發起渴仰心",
    "T31n1595_015:0269a23": "　令向身精進　　及為速成熟",
    "T31n1595_015:0269a24": "　諸佛於化身　　許非一向住",
    "T31n1595_015:0269a25": "釋曰。如來不永般涅槃。今當顯示此義。",
    "T31n1595_015:0269a26": "論曰。為度一切眾生。由發願及修行。尋求無",
    "T31n1595_015:0269a27": "上菩提。一向般涅槃。此事不應道理。釋曰。",
    "T31n1595_015:0269a28": "如來昔在願樂地中。為度眾生發諸勝願。求",
    "T31n1595_015:0269a29": "無上菩提。於見等位中。為度眾生修諸勝行。",
    "T31n1595_015:0269b01": "尋無上菩提。若得極果而捨眾生般涅槃。不",
    "T31n1595_015:0269b02": "應道理。何以故。",
    "T31n1595_015:0269b03": "論曰。本願及修行。相違無果故。釋曰。菩薩",
    "T31n1595_015:0269b04": "昔為度眾生。發願及修行。令我當來常能利",
    "T31n1595_015:0269b05": "益一切眾生。利益眾生即願行果。今得極",
    "T31n1595_015:0269b06": "果。若棄捨眾生永般涅槃。則違發願修行本",
    "T31n1595_015:0269b07": "意。願行但有自利益果。無利益他果。由如來",
    "T31n1595_015:0269b08": "不永般涅槃。是故相應有果。",
    "T31n1595_015:0269b09": "論曰。復次受用身及變化身無常故。云何諸",
    "T31n1595_015:0269b10": "佛以常住法為身。釋曰。若如來不永般涅",
    "T31n1595_015:0269b11": "槃。則如來以常住法為身受用身及變化身。",
    "T31n1595_015:0269b12": "不應是無常。若是無常。云何復言以常住法",
    "T31n1595_015:0269b13": "為身。",
    "T31n1595_015:0269b14": "論曰。由應身及化身。恒依止法身故。釋曰。",
    "T31n1595_015:0269b15": "法身為二身本。本既常住。末依於本相續恒",
    "T31n1595_015:0269b16": "在。故末亦常住。",
    "T31n1595_015:0269b17": "論曰。由應身無捨離故。釋曰。如來自圓德。",
    "T31n1595_015:0269b18": "及利益諸菩薩。此二事與如來恒不相離。此",
    "T31n1595_015:0269b19": "二事即是應身。故應常住。",
    "T31n1595_015:0269b20": "論曰。由化身數起現故。釋曰。化身為度眾",
    "T31n1595_015:0269b21": "生。乃至窮生死際。無一剎那時不相續。示",
    "T31n1595_015:0269b22": "現得無上菩提及般涅槃。何以故。所度眾生",
    "T31n1595_015:0269b23": "恒有。如來大悲無休廢故。是故化身亦是常",
    "T31n1595_015:0269b24": "住。",
    "T31n1595_015:0269b25": "論曰。如恒受樂。如恒施食。二身常住應如此",
    "T31n1595_015:0269b26": "知。釋曰。為顯二身常住故。引此二事為譬。",
    "T31n1595_015:0269b27": "如世間說此人恒受樂。此人恒施食。非受樂",
    "T31n1595_015:0269b28": "施食二事無間。名之為恒。由本及事二義不",
    "T31n1595_015:0269b29": "斷故。名為恒。二身亦爾。由本及事二義不斷",
    "T31n1595_015:0269c01": "故。名常住。",
    "T31n1595_015:0269c02": "論曰。若法身無始時。無差別無數量。釋曰。",
    "T31n1595_015:0269c03": "若法身無始本有。於一切眾生無差別。不",
    "T31n1595_015:0269c04": "可度量。諸佛由法身於利益他事。具足勝能。",
    "T31n1595_015:0269c05": "眾生為得法身。何用精進修道。",
    "T31n1595_015:0269c06": "論曰。為得法身。不應不作功用。釋曰。雖爾",
    "T31n1595_015:0269c07": "不應不作功用。無自然證得法身故。",
    "T31n1595_015:0269c08": "論曰。此中說偈。釋曰。為釋此難。是故說偈。",
    "T31n1595_015:0269c09": "論曰。",
    "T31n1595_015:0269c10": "　諸佛證得等無量　　是因眾生若捨勤",
    "T31n1595_015:0269c11": "　證得恒時不成因　　斷除正因不應理",
    "T31n1595_015:0269c12": "諸佛證得等無量是因。釋曰。過去現在佛",
    "T31n1595_015:0269c13": "證得法身。證得無高下故言平等。所得功德",
    "T31n1595_015:0269c14": "無定齊限故言無量。如此證得。是眾生求得",
    "T31n1595_015:0269c15": "法身正勤之因。",
    "T31n1595_015:0269c16": "論曰。眾生若捨勤。釋曰。此證得若是眾生",
    "T31n1595_015:0269c17": "捨正勤因。如前所計。不須自作正勤由他得",
    "T31n1595_015:0269c18": "度故。",
    "T31n1595_015:0269c19": "論曰。證得恒時不成因。釋曰。諸佛證得法",
    "T31n1595_015:0269c20": "身。一切是有。若離自正勤。此證得則不成",
    "T31n1595_015:0269c21": "自證得因。何以故。若是因者。從昔以來無復",
    "T31n1595_015:0269c22": "凡夫。皆由他得度故。既無此義。是故雖有證",
    "T31n1595_015:0269c23": "得。不成自因。",
    "T31n1595_015:0269c24": "論曰。斷除正因不應理。釋曰。正勤與證得",
    "T31n1595_015:0269c25": "相應名正因。若斷除此二則不應道理。復次",
    "T31n1595_015:0269c26": "因有二種。一方便因。二正因。諸佛證得為",
    "T31n1595_015:0269c27": "方便因。以屬他故。自修正勤為正因。以依",
    "T31n1595_015:0269c28": "自身故。若斷除正因留方便因。此事不應",
    "T31n1595_015:0269c29": "道理。以不能成就自所願故。復次有諸菩薩。",
    "T31n1595_015:0270a01": "慈悲莊飾相續。於眾生起愛念心。皆如子想。",
    "T31n1595_015:0270a02": "不作此意。是眾生利益事。願他作我不作。常",
    "T31n1595_015:0270a03": "作是意。若他或作或不作。我必應作。若眾生",
    "T31n1595_015:0270a04": "不應菩薩心作正勤。無得菩薩利益義。是",
    "T31n1595_015:0270a05": "故正勤。是證得法身第一正因。此因不可斷",
    "T31n1595_015:0270a06": "除。若斷除此因。由他得法身。無有是處。",
    "T31n1595_015:0270a07": "論曰。阿毘達磨大乘藏經中名攝大乘。此正",
    "T31n1595_015:0270a08": "說究竟。",
    "T31n1595_015:0270a09": "　由依佛言及道理　　說論為自得清淨",
    "T31n1595_015:0270a10": "　為利智信正行人　　為立正法令久住",
    "T31n1595_015:0270a11": "　依燈電寶日月光　　如淨眼人見眾色",
    "T31n1595_015:0270a12": "　依具智悲三解尊　　通達說論亦復爾",
    "T31n1595_015:0270a13": "　若真實義應法句　　能除皮肉心煩惱",
    "T31n1595_015:0270a14": "　諸顯涅槃道功德　　此是聖言餘悉非",
    "T31n1595_015:0270a15": "　若亂心人作是說　　能顯佛是無上師",
    "T31n1595_015:0270a16": "　隨順涅槃道資糧　　頂戴此言如佛教",
    "T31n1595_015:0270a17": "　世無慧人能勝佛　　具智通真理無餘",
    "T31n1595_015:0270a18": "　是佛自了法叵動　　若違正法由佛教",
    "T31n1595_015:0270a19": "　若謗聖人及正法　　迷人見執之所作",
    "T31n1595_015:0270a20": "　於此生智離三污　　如衣受染淨非垢",
    "T31n1595_015:0270a21": "　智鈍離信及白法　　邪慢法災不了執",
    "T31n1595_015:0270a22": "　貪利邪見事法怨　　離勝下願謗正法",
    "T31n1595_015:0270a23": "　於火蛇怨及霹靂　　法傷可畏此非畏",
    "T31n1595_015:0270a24": "　火等但斷世間命　　無間可畏不由此",
    "T31n1595_015:0270a25": "　若人數事諸惡友　　邪見五逆斷善根",
    "T31n1595_015:0270a26": "　思法速離無間苦　　謗法何因得解脫",
    "T31n1595_015:0270a27": "　眾寶界如覺德業　　我說句義所生善",
    "T31n1595_015:0270a28": "　因此願悉見彌陀　　由得淨眼成正覺",
    "T31n1595_015:0270a29": "如此十偈總義。為顯此總義。重說三偈。",
    "T31n1595_015:0270b01": "　從此及為此　　由此是所說",
    "T31n1595_015:0270b02": "　此流說四偈　　為顯前五義",
    "T31n1595_015:0270b03": "　守自身方便　　是故說二偈",
    "T31n1595_015:0270b04": "　傷法因說一　　傷法果說二",
    "T31n1595_015:0270b05": "　至大集法忍　　證無上菩提",
    "T31n1595_015:0270b06": "　略明此三法　　是重說勝果",
    "T31n1595_015:0270b07": "三藏法師翻講論竟。說此三偈。",
    "T31n1595_015:0270b08": "　若思了義論　　智人信三寶",
    "T31n1595_015:0270b09": "　由智信二根　　得入真如觀",
    "T31n1595_015:0270b10": "　故我依本記　　翻解攝大乘",
    "T31n1595_015:0270b11": "　凡所生功德　　迴向為三能",
    "T31n1595_015:0270b12": "　供養佛法僧　　降伏邪行者",
    "T31n1595_015:0270b13": "　救拔眾苦難　　願此能無窮",
    "T31n1595_015:0270b14": "攝大乘論釋卷第十五"
}