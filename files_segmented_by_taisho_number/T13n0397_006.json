{
    "T13n0397_006:0033c23": "大方等大集經卷第六",
    "T13n0397_006:0033c25": "北涼天竺三藏曇無讖於姑臧譯",
    "T13n0397_006:0033c26": "寶女品第三之二",
    "T13n0397_006:0033c27": "爾時，寶女復白佛言：「世尊！如經中說，如來具",
    "T13n0397_006:0033c28": "足十神力者，為即十力是世尊耶！為離十力",
    "T13n0397_006:0033c29": "有世尊乎？若即十力是世尊者，是名二法；若",
    "T13n0397_006:0034a01": "是二者，即是無常。若離十力有世尊者，云何",
    "T13n0397_006:0034a02": "如來說諸法等？世尊！若一力中具十力者，何",
    "T13n0397_006:0034a03": "故如來不說百力？若不說百，當知一力非",
    "T13n0397_006:0034a04": "十非百。」爾時，世尊讚寶女言：「善哉！善哉！如",
    "T13n0397_006:0034a05": "來、世尊非一、非二。若非一、二，云何言十？云",
    "T13n0397_006:0034a06": "何言百？菩薩摩訶薩遠離一、二，得阿耨多",
    "T13n0397_006:0034a07": "羅三藐三菩提。如來、世尊非即十力，非離",
    "T13n0397_006:0034a08": "十力，能說十事，故名如來具足十力。如來雖",
    "T13n0397_006:0034a09": "說如是十力，而一力中具無量力，為流布故",
    "T13n0397_006:0034a10": "說言十力。」寶女復言：「善哉！世尊！唯願廣說如",
    "T13n0397_006:0034a11": "是十力。」佛言寶女：「至心諦聽，吾當為汝分別",
    "T13n0397_006:0034a12": "解說。寶女！菩薩修行菩提道時，求聲聞乘及",
    "T13n0397_006:0034a13": "造惡業，無有是處；以是堅心，得菩提時成就",
    "T13n0397_006:0034a14": "初力。如來成就如是力故，於大眾中作師子",
    "T13n0397_006:0034a15": "吼能轉法輪；如是法輪，天人、魔、梵沙門、婆羅",
    "T13n0397_006:0034a16": "門，所不能轉。「復次，寶女！菩薩修行菩提道時，",
    "T13n0397_006:0034a17": "了知諸業悉是一業；以是力故，了知過去、未",
    "T13n0397_006:0034a18": "來、現在一切諸業業因緣處及以非處，得菩",
    "T13n0397_006:0034a19": "提時成第二力。「復次，寶女！菩薩修行菩提道",
    "T13n0397_006:0034a20": "時，了眾生根，知已說法；以是力故，得菩提時",
    "T13n0397_006:0034a21": "成第三力。「復次，寶女！菩薩修行菩提道時，觀",
    "T13n0397_006:0034a22": "眾生界，觀已隨界而為說法，以觀界故，得菩",
    "T13n0397_006:0034a23": "提時成第四力。「復次，寶女！菩薩修行菩提道",
    "T13n0397_006:0034a24": "時，觀諸眾生上中下根，觀已隨解而為說法，",
    "T13n0397_006:0034a25": "以知解故，得菩提時成第五力。「復次，寶女！菩",
    "T13n0397_006:0034a26": "薩修行菩提道時，觀至處道，若有為道、若無",
    "T13n0397_006:0034a27": "為道、若聲聞道、若緣覺道、若菩薩道，以觀",
    "T13n0397_006:0034a28": "道故，得菩提時成第六力。「復次，寶女！菩薩",
    "T13n0397_006:0034a29": "修行菩提道時，恭敬尊重修諸禪定，為調眾",
    "T13n0397_006:0034b01": "生而說法要，以修集故，得菩提時成第七",
    "T13n0397_006:0034b02": "力。「復次，寶女！菩薩修行菩提道時，於過去善",
    "T13n0397_006:0034b03": "根不生誹謗，成就念心不作放逸，不放逸故，",
    "T13n0397_006:0034b04": "得菩提時成第八力。「復次，寶女！菩薩修行菩",
    "T13n0397_006:0034b05": "提道時，見未學者不生輕心，自既學已不生",
    "T13n0397_006:0034b06": "憍慢，能施眾生智慧光明，以施明故，得菩提",
    "T13n0397_006:0034b07": "時成第九力。「復次，寶女！菩薩修行菩提道時，",
    "T13n0397_006:0034b08": "教諸眾生遠離漏法不令增長，讚歎解脫修",
    "T13n0397_006:0034b09": "無漏道，亦為眾生說無漏道，以修無漏故，得",
    "T13n0397_006:0034b10": "菩提時成第十力。「寶女！菩薩修集如是十",
    "T13n0397_006:0034b11": "力，能具如來十種之力。」寶女復言：「世尊！菩薩",
    "T13n0397_006:0034b12": "摩訶薩修行何法，得四無畏及十八法？」佛告",
    "T13n0397_006:0034b13": "寶女：「菩薩修行菩提道時，所得妙法不生貪",
    "T13n0397_006:0034b14": "悋，不作是念：『若我教彼，彼則勝我。』於諸眾生",
    "T13n0397_006:0034b15": "其心平等，能捨內外施於一切，觀察法界無",
    "T13n0397_006:0034b16": "種種相。以是因緣，得菩提時成初無畏。「復次",
    "T13n0397_006:0034b17": "寶女！菩薩修行菩提道時，諸遮道法了了而",
    "T13n0397_006:0034b18": "知，以了知故不行不隨如是遮法，亦不稱讚、",
    "T13n0397_006:0034b19": "不以教人，知遮道已而遠離之。以是因緣，得",
    "T13n0397_006:0034b20": "菩提時成二無畏。「復次，寶女！菩薩修行菩提",
    "T13n0397_006:0034b21": "道時，常修淨道、常說淨法，修治莊嚴得淨法",
    "T13n0397_006:0034b22": "故，如是莊嚴亦自修治亦教眾生。以是因緣，",
    "T13n0397_006:0034b23": "得菩提時成三無畏。「復次，寶女！菩薩修行菩",
    "T13n0397_006:0034b24": "提道時，終不起於憍慢之心，終不自說我知",
    "T13n0397_006:0034b25": "我見、覆藏功德顯露罪過。以是因緣，得菩提",
    "T13n0397_006:0034b26": "時成四無畏。「復次，寶女！菩薩修行菩提道時，",
    "T13n0397_006:0034b27": "失道眾生示以正道，除去道路瓦石惡刺，津",
    "T13n0397_006:0034b28": "途嶮絕施作橋梁，闇冥之處為設燈明，見犯",
    "T13n0397_006:0034b29": "罪者能令調伏；能除眾生所有疑悔，於非犯",
    "T13n0397_006:0034c01": "者不強言犯，除壞眾生疑法之心，施法光明",
    "T13n0397_006:0034c02": "勸請說法，見說法者稱讚善哉，恭敬尊重不",
    "T13n0397_006:0034c03": "生輕心；欲解一切眾生言音，不正語者心不",
    "T13n0397_006:0034c04": "輕之。以是因緣，得菩提時成初無失。「復次，寶",
    "T13n0397_006:0034c05": "女！菩薩修行菩提道時，實語、法語、義語、時語、",
    "T13n0397_006:0034c06": "調伏語、不錯語、離諸惡語、聖人之語。若聞法",
    "T13n0397_006:0034c07": "已轉為他說，為於自利及利他故，說時不輕、",
    "T13n0397_006:0034c08": "不生諍訟，信佛法僧亦令眾生信佛法僧，觀",
    "T13n0397_006:0034c09": "諸法界不可宣說。以是因緣，得菩提時知一",
    "T13n0397_006:0034c10": "切語，得無量門總持方便，是故其身一切相",
    "T13n0397_006:0034c11": "好，一一毛孔悉出如來微妙音聲。「復次，寶女！",
    "T13n0397_006:0034c12": "菩薩修行菩提道時，常修六念亦化眾生令",
    "T13n0397_006:0034c13": "修六念。以是因緣，得菩提時不失念心，亦得",
    "T13n0397_006:0034c14": "法證總持方便，無量眾生於無量劫，思惟深",
    "T13n0397_006:0034c15": "義一時來問，如來不假思惟之力，而能一時",
    "T13n0397_006:0034c16": "各隨問答。「復次，寶女！菩薩修行菩提道時，常",
    "T13n0397_006:0034c17": "護一切眾生之心，不與眾生作亂心因、諸苦",
    "T13n0397_006:0034c18": "惱因；見諸眾生行善法時，不遮不亂。善知諸",
    "T13n0397_006:0034c19": "法悉如幻相，於諸眾生其心平等，知諸法界",
    "T13n0397_006:0034c20": "同於一味。以是因緣，得菩提時其心常定，得",
    "T13n0397_006:0034c21": "無邊聞總持方便，得是持已，心常在定而作",
    "T13n0397_006:0034c22": "佛事。「復次，寶女！菩薩修行菩提道時，想不顛",
    "T13n0397_006:0034c23": "倒、心不顛倒，以不倒故，於無我中不作我",
    "T13n0397_006:0034c24": "想、眾生命人、士夫、男女、憍慢煩惱、常斷、有無、",
    "T13n0397_006:0034c25": "善惡垢淨、有漏無漏、世間出世間、生死涅槃",
    "T13n0397_006:0034c26": "等想；一切眾生有顛倒故，有如是想。若無顛",
    "T13n0397_006:0034c27": "倒則無是想，行於中道。以是因緣，得菩提時",
    "T13n0397_006:0034c28": "成就一想無有二想。修是定故，得無盡器總",
    "T13n0397_006:0034c29": "持方便。以是持力，心常修集無想三昧，憐愍",
    "T13n0397_006:0035a01": "眾生修集大悲，說法不息。「復次，寶女！菩薩修",
    "T13n0397_006:0035a02": "行菩提道時，修集捨心，捨於苦、樂、不苦不樂、",
    "T13n0397_006:0035a03": "不喜不愁、不愛不瞋。以是因緣，利衰毀譽心",
    "T13n0397_006:0035a04": "無有二，常觀無常、苦、無我等，亦化眾生修如",
    "T13n0397_006:0035a05": "是捨。以是因緣，得菩提時名為大捨。得是捨",
    "T13n0397_006:0035a06": "已，得大海印總持方便。以是持力，雖得人、天、",
    "T13n0397_006:0035a07": "阿修羅、乾闥婆、迦樓羅、緊那羅、摩睺羅伽、釋",
    "T13n0397_006:0035a08": "天、梵天恭敬供養，不以為欣；邪見惡人輕慢",
    "T13n0397_006:0035a09": "罵辱，不以為慼。其心平等，如地水火風，不上",
    "T13n0397_006:0035a10": "不下、不動不濁，修大慈悲。「復次，寶女！菩薩修",
    "T13n0397_006:0035a11": "行菩提道時，至心求菩提甚深之法種種善",
    "T13n0397_006:0035a12": "根，不求聲聞乘。修集大悲如是等心，無有退",
    "T13n0397_006:0035a13": "轉。以是因緣，得菩提時成如來欲，無增無",
    "T13n0397_006:0035a14": "減，得金剛幢總持方便，得大自在。知云何說、",
    "T13n0397_006:0035a15": "知說何事、知何時說、知何處說、知為何眾生。",
    "T13n0397_006:0035a16": "「復次，寶女！菩薩修行菩提道時，常勤精進，於",
    "T13n0397_006:0035a17": "諸善法不知厭足，恭敬供養和上善友，亦",
    "T13n0397_006:0035a18": "常親近樂聽正法，隨聞而持。如是精進為調",
    "T13n0397_006:0035a19": "眾生，為欲供養無量諸佛，為令無量無邊眾",
    "T13n0397_006:0035a20": "生得無上道，亦令獲得如是精進入於法門。",
    "T13n0397_006:0035a21": "以是因緣，得聞佛法總持方便，是故菩薩得",
    "T13n0397_006:0035a22": "菩提時，成就如是精進無減，以精進故具足",
    "T13n0397_006:0035a23": "神通。「復次，寶女！菩薩修行菩提道時，具足念",
    "T13n0397_006:0035a24": "心修四念處，觀內外身無常、苦、無我，受、心、法、",
    "T13n0397_006:0035a25": "念亦復如是。修空、無相、無願三昧，為如來身，",
    "T13n0397_006:0035a26": "觀身念處不證解脫。以是因緣，得菩提時成",
    "T13n0397_006:0035a27": "就如來念心無減，得知心通，知諸眾生根、界、",
    "T13n0397_006:0035a28": "解、業、煩惱、行習心處，善根惡根果報生滅，諸",
    "T13n0397_006:0035a29": "有次第，諸佛世界、諸乘大眾，菩薩諸行得授",
    "T13n0397_006:0035b01": "記莂，父母、親族、師長、和上，知如是等心不失",
    "T13n0397_006:0035b02": "念。「復次，寶女！菩薩修行菩提道時，常修智",
    "T13n0397_006:0035b03": "慧、利慧、疾慧、無邊慧、甚深慧、解慧、淨慧、不",
    "T13n0397_006:0035b04": "動慧、無礙慧、無勝慧，了知聲聞緣覺乘慧、無",
    "T13n0397_006:0035b05": "上慧、不知足慧、具足如是等慧。求慧求法、持",
    "T13n0397_006:0035b06": "法說法，甘樂於法，以樂法故，於內外物不",
    "T13n0397_006:0035b07": "生貪著。於師和上能忍眾苦，以所須物奉獻",
    "T13n0397_006:0035b08": "貢上，為於一字一句之義，能以十方世界珍",
    "T13n0397_006:0035b09": "寶奉施法主，一偈因緣捨於身命。雖於無量",
    "T13n0397_006:0035b10": "恒河沙等劫修行布施，不如一聞菩提之事",
    "T13n0397_006:0035b11": "心生歡喜。於正法所樂聞樂說，常為諸佛諸",
    "T13n0397_006:0035b12": "天所念，以念力故，世間所有經典書論悉能",
    "T13n0397_006:0035b13": "通達。以是因緣，得菩提時成佛智慧無增無",
    "T13n0397_006:0035b14": "減，如是等智名為無礙。知眾生心，善、不善、無",
    "T13n0397_006:0035b15": "記，有漏無漏，世間出世間，垢法淨法，生死涅",
    "T13n0397_006:0035b16": "槃，一切法門，一切菩提事，一切菩提道，一切",
    "T13n0397_006:0035b17": "世界，一切劫、一切微塵、去來現在。於如是事",
    "T13n0397_006:0035b18": "通達無礙、說時無盡，以是因緣，如來能於一",
    "T13n0397_006:0035b19": "法之中說無量法。「復次，寶女！菩薩修行菩提",
    "T13n0397_006:0035b20": "道時，不樂在家求受五欲，樂處空閑修出家",
    "T13n0397_006:0035b21": "法，樂修深義及三脫門，以是修力得無礙法",
    "T13n0397_006:0035b22": "門、無罣礙智，過魔境界莊嚴具足，遠離煩惱",
    "T13n0397_006:0035b23": "及諸惡見，說甚深義破眾疑心，除去一切諸",
    "T13n0397_006:0035b24": "惡覺觀，破於欲界色無色界。為貪眾生演說",
    "T13n0397_006:0035b25": "正法令離貪心，為喜瞋者演說慈心令離瞋",
    "T13n0397_006:0035b26": "恚，為愚癡者說十二因緣令離無明，為慳貪",
    "T13n0397_006:0035b27": "者說檀波羅蜜，為破戒者說尸波羅蜜，為瞋",
    "T13n0397_006:0035b28": "恚者說羼提波羅蜜，為懈怠者說毘梨耶波",
    "T13n0397_006:0035b29": "羅蜜，為亂心者說禪波羅蜜，為無智者說般",
    "T13n0397_006:0035c01": "若波羅蜜。「為凡夫人說四真諦，為顛倒者說",
    "T13n0397_006:0035c02": "無常、無淨、無樂、無我，為結縛者說三十七助",
    "T13n0397_006:0035c03": "菩提法。菩薩具足如是等法，以是因緣，得菩",
    "T13n0397_006:0035c04": "提時成就解脫無增無減，如是解脫無能動",
    "T13n0397_006:0035c05": "者，畢竟清淨畢竟解脫。能知能見一切聲聞、",
    "T13n0397_006:0035c06": "辟支佛乘，亦得清淨總持方便，以持力故能",
    "T13n0397_006:0035c07": "說解脫，於一切法得大自在。「復次，寶女！菩薩",
    "T13n0397_006:0035c08": "修行菩提道時，恭敬智慧得智勢力，得智光",
    "T13n0397_006:0035c09": "明，知眷屬智，知無貪心，知無瞋心，知無癡",
    "T13n0397_006:0035c10": "心，知無愛心，知無垢心，知無諍心，知無食心，",
    "T13n0397_006:0035c11": "知無貪心，知無上心，知無礙心，知無記心，知",
    "T13n0397_006:0035c12": "善心，知不善心，知惡心，知淨心，知不淨心，",
    "T13n0397_006:0035c13": "大心小心，狹心廣心，遍知心不遍知心，貪心",
    "T13n0397_006:0035c14": "捨心，持戒心破戒心，忍心不忍心，懈怠心精",
    "T13n0397_006:0035c15": "進心，定心亂心，癡心慧心，凡心聖心，正定聚",
    "T13n0397_006:0035c16": "心、邪定聚心、不定聚心，聲聞心、緣覺心、菩",
    "T13n0397_006:0035c17": "薩心，苦諦心、集諦心、滅諦心、道諦心。「雖知",
    "T13n0397_006:0035c18": "如是而不取證，為調眾生常說正法，謂四真",
    "T13n0397_006:0035c19": "諦、十二因緣。遠離斷見及以我見，說因緣果",
    "T13n0397_006:0035c20": "從緣而生，非因於我眾生命等。了知無明因",
    "T13n0397_006:0035c21": "緣於行，行因緣識，識因緣名色，名色因緣六",
    "T13n0397_006:0035c22": "處，六處因緣觸，觸因緣受，受因緣取，取因",
    "T13n0397_006:0035c23": "緣愛，愛因緣有，有因緣生，生因緣老死憂",
    "T13n0397_006:0035c24": "悲苦聚；無明滅故行滅，行滅故識滅，識滅故",
    "T13n0397_006:0035c25": "名色滅，名色滅故六處滅，六處滅故觸滅，觸",
    "T13n0397_006:0035c26": "滅故受滅，受滅故取滅，取滅故愛滅，愛",
    "T13n0397_006:0035c27": "滅故有滅，有滅故生老死憂悲苦惱滅、大苦",
    "T13n0397_006:0035c28": "聚滅。作是觀已復作是念：『如是等法，實非我",
    "T13n0397_006:0035c29": "作、眾生壽命士夫等作，非常非斷。若非眾生",
    "T13n0397_006:0036a01": "士夫等作，是名為空。如其空者即是無我眾",
    "T13n0397_006:0036a02": "生壽命及以士夫，無常無斷；若無常斷，無生",
    "T13n0397_006:0036a03": "無滅；無生滅者三世不攝；三世不攝即名為",
    "T13n0397_006:0036a04": "無；如其無者不可算數；無算數故即第一義；",
    "T13n0397_006:0036a05": "第一義者即是如來語；如來語者即無鬪諍；",
    "T13n0397_006:0036a06": "無鬪諍者名沙門法；沙門法者即是虛空。』若",
    "T13n0397_006:0036a07": "能了知如是等法，名真實知。「若觀思惟，諸惡",
    "T13n0397_006:0036a08": "因緣則生無明至大苦聚；惡思惟滅則無明",
    "T13n0397_006:0036a09": "滅，乃至大苦聚滅。作是觀已，不著常見、不著",
    "T13n0397_006:0036a10": "斷見，知一切法從緣而生、從緣而滅，知一切",
    "T13n0397_006:0036a11": "法無我眾生壽命士夫，不見此彼及以中間。",
    "T13n0397_006:0036a12": "何以故？若無彼此云何有中？是故菩薩如是",
    "T13n0397_006:0036a13": "說法。以是因緣，得菩提時成解脫智無增無",
    "T13n0397_006:0036a14": "減，亦得無邊總持方便。以得持故，依於法界",
    "T13n0397_006:0036a15": "觀虛空界，說是處非處，至漏盡力四無所畏",
    "T13n0397_006:0036a16": "大慈大悲，宣說甚深祕密之藏，兼以是法化",
    "T13n0397_006:0036a17": "於眾生，是名不與二乘共之，身口意等具足",
    "T13n0397_006:0036a18": "神通。「復次，寶女！菩薩修行菩提道時，一切身",
    "T13n0397_006:0036a19": "業隨智慧行，不欺眾生而作妨礙，不貪不慳",
    "T13n0397_006:0036a20": "無有害心，梵行清淨勤修精進，集助道法不",
    "T13n0397_006:0036a21": "惜身命，為諸眾生起大慈悲。以是因緣，得菩",
    "T13n0397_006:0036a22": "提時名為如來，一切身業隨智慧行，得一切光",
    "T13n0397_006:0036a23": "總持方便。以是持力，能作種種方便之身，所",
    "T13n0397_006:0036a24": "謂天身、龍身、阿修羅身、迦樓羅身、乾闥婆",
    "T13n0397_006:0036a25": "身、緊那羅身、摩睺羅伽身、梵身、釋身、四天",
    "T13n0397_006:0036a26": "王身、剎利身、婆羅門身、毘舍身、首陀身、比",
    "T13n0397_006:0036a27": "丘、比丘尼、優婆塞、優婆夷身，示現如是種種",
    "T13n0397_006:0036a28": "身已，為諸大眾隨意說法。說法既竟即滅不",
    "T13n0397_006:0036a29": "現，令一切眾不知所在；或身滅已而故說法，",
    "T13n0397_006:0036b01": "一切眾生六情瞻對而無厭足，若不見時心",
    "T13n0397_006:0036b02": "常緣念。「復次，寶女！菩薩修行菩提道時，一切",
    "T13n0397_006:0036b03": "口業隨智慧行，不欺眾生，妄語、兩舌、惡口、無",
    "T13n0397_006:0036b04": "義語，常安隱語、法語、毘尼語、不熱語、佛語、義",
    "T13n0397_006:0036b05": "語、喜聞語、樂見語。以是因緣，得菩提時名為",
    "T13n0397_006:0036b06": "如來一切口業隨智慧行，獲得三分總持方",
    "T13n0397_006:0036b07": "便。以是持力，善解一切眾生語言，說諸眾生",
    "T13n0397_006:0036b08": "所有之業。佛所出言是真實語、十二因緣語、",
    "T13n0397_006:0036b09": "隨解脫語、不貪語、寂靜語、因緣語。「復次，寶",
    "T13n0397_006:0036b10": "女！菩薩修行菩提道時，一切意業隨智慧行，",
    "T13n0397_006:0036b11": "不欺眾生，不妬不害，不作邪見修於正見，起",
    "T13n0397_006:0036b12": "大慈悲於諸眾生其心平等，終不忘失菩提",
    "T13n0397_006:0036b13": "之心，具足智慧捐除憍慢。以是因緣，得菩提",
    "T13n0397_006:0036b14": "時，名為如來一切意業隨智慧行，獲得無垢",
    "T13n0397_006:0036b15": "總持方便。以是持力，住一心中能知一切眾",
    "T13n0397_006:0036b16": "生諸心。觀眾生心悉皆平等，如幻化相本性",
    "T13n0397_006:0036b17": "清淨；觀諸眾生身業平等，皆如水月；見諸眾",
    "T13n0397_006:0036b18": "生悉在己身，己身亦在眾生身中，猶如影現，",
    "T13n0397_006:0036b19": "能令眾生悉作佛身，亦令己身作眾生身，一切",
    "T13n0397_006:0036b20": "無有能動轉者。「◎復次，寶女！菩薩修行菩提",
    "T13n0397_006:0036b21": "道時，信過去世諸佛智慧，善身口意業無有",
    "T13n0397_006:0036b22": "疑網。若聞佛事不可思議，不驚不怖。信過去",
    "T13n0397_006:0036b23": "佛世界眾生，已得調伏；信如來身遊十方界",
    "T13n0397_006:0036b24": "往返無礙，能解一切眾生言語，隨其種種而",
    "T13n0397_006:0036b25": "為說法。一切三世智慧無礙，了知過去一切",
    "T13n0397_006:0036b26": "法界、一切諸乘，知諸眾生業果神通，知他心",
    "T13n0397_006:0036b27": "智。於如是等心信無疑，亦化眾生令同已信。",
    "T13n0397_006:0036b28": "以是因緣，得菩提時名為如來知過去世智",
    "T13n0397_006:0036b29": "慧無礙，因往修集勇健三昧，獲得健行總持",
    "T13n0397_006:0036c01": "方便。以是持力，能知過去諸佛世尊壽命種",
    "T13n0397_006:0036c02": "姓，亦知過去菩薩、聲聞、辟支佛等，一切眾生",
    "T13n0397_006:0036c03": "業果神通；亦知過去所有諸劫，有佛出者、無",
    "T13n0397_006:0036c04": "佛出者，及其名字，淨以不淨、若廣若狹、若麁",
    "T13n0397_006:0036c05": "若細、若微塵等，若倒若順，於如是等悉得了",
    "T13n0397_006:0036c06": "知，如觀掌中菴摩羅果。「復次，寶女！菩薩修行",
    "T13n0397_006:0036c07": "菩提道時，信未來世諸佛智慧善身口意業",
    "T13n0397_006:0036c08": "無有疑網。若聞佛事不可思議，不生驚怖。信",
    "T13n0397_006:0036c09": "未來世界眾生悉當調伏；信於如來遊十方",
    "T13n0397_006:0036c10": "世界往返無礙，能解一切眾生語言，隨其種",
    "T13n0397_006:0036c11": "種而為說法。一切三世智慧無礙，了知未來",
    "T13n0397_006:0036c12": "一切法界一切諸乘，知諸眾生業果神通，知",
    "T13n0397_006:0036c13": "他心智，於如是等心信無疑，亦化眾生令同",
    "T13n0397_006:0036c14": "已信。以是因緣，得菩提時名為如來知未來",
    "T13n0397_006:0036c15": "世智慧無礙，因修悲定得師子吼總持方便。",
    "T13n0397_006:0036c16": "以是持力，能知未來諸佛世尊壽命種姓，亦",
    "T13n0397_006:0036c17": "知未來菩薩、聲聞、辟支佛等，一切眾生業果神",
    "T13n0397_006:0036c18": "通。亦知未來所有諸劫，有佛出者、無佛出者，",
    "T13n0397_006:0036c19": "及其名字，淨以不淨、若廣若狹、若麁若細、若",
    "T13n0397_006:0036c20": "微塵等，若倒若順，於如是等悉得了知，如觀",
    "T13n0397_006:0036c21": "掌中菴摩羅果。「復次，寶女！菩薩修行菩提道",
    "T13n0397_006:0036c22": "時，信現在世諸佛智慧善身口意業無有疑",
    "T13n0397_006:0036c23": "網。若聞佛事不可思議，不驚不怖。信現在佛",
    "T13n0397_006:0036c24": "世界眾生悉得調伏；信如來身遊十方界往",
    "T13n0397_006:0036c25": "返無礙，能解一切眾生言語，隨其種種而為",
    "T13n0397_006:0036c26": "說法。一切三世智慧無礙，了知現在一切法",
    "T13n0397_006:0036c27": "界一切諸乘，知諸眾生業果神通，知他心智，",
    "T13n0397_006:0036c28": "於如是事心信無疑，亦化眾生令同己信。以",
    "T13n0397_006:0036c29": "是因緣，得菩提時名為如來知現在世智慧無",
    "T13n0397_006:0037a01": "礙，因修淨定獲得金剛總持方便。以是持力，",
    "T13n0397_006:0037a02": "能知現在諸佛世尊壽命種姓，亦知現在菩",
    "T13n0397_006:0037a03": "薩、聲聞、辟支佛等，一切眾生業果神通，亦知",
    "T13n0397_006:0037a04": "現在所有諸劫，有佛出者、無佛出者，及其名",
    "T13n0397_006:0037a05": "字，淨以不淨、若廣若狹、若麁若細、若微塵等，",
    "T13n0397_006:0037a06": "若倒若順，於如是等悉能了知，如觀掌中菴",
    "T13n0397_006:0037a07": "摩羅果。寶女！是名十八不共之法。「如來復有",
    "T13n0397_006:0037a08": "不共之法，謂無見頂。何以故？無邊身故，無能",
    "T13n0397_006:0037a09": "勝者，名不共法。何以故？一切事具故。見者",
    "T13n0397_006:0037a10": "除惱，名不共法。何以故？身如藥樹故。處眾無",
    "T13n0397_006:0037a11": "畏，名不共法。何以故？一切清淨故。處眾無怯，",
    "T13n0397_006:0037a12": "名不共法。何以故？四無畏故。知眾生心，名不",
    "T13n0397_006:0037a13": "共法。何以故？隨意說法故。徒眾寂靜，名不共",
    "T13n0397_006:0037a14": "法。何以故？隨師教故。出言清淨，名不共法。何",
    "T13n0397_006:0037a15": "以故？不說無義語故。凡所宣說聞者歡喜，名",
    "T13n0397_006:0037a16": "不共法。何以故？離怨親想故。說法之聲齊眾",
    "T13n0397_006:0037a17": "而聞，名不共法。何以故？餘無利益故。各各",
    "T13n0397_006:0037a18": "見佛正在已前，瞻對之時目未曾眴，名不共",
    "T13n0397_006:0037a19": "法。何以故？身不可思議故。聞佛所說要生善",
    "T13n0397_006:0037a20": "芽，名不共法。何以故？成就無量諸功德故。",
    "T13n0397_006:0037a21": "見者無厭，名不共法。何以故？覺一切法故。",
    "T13n0397_006:0037a22": "舉身迴顧如象王視，名不共法。何以故？威儀",
    "T13n0397_006:0037a23": "清淨故。大師子吼，名不共法。何以故？具足大",
    "T13n0397_006:0037a24": "力故。威儀純善，名不共法。何以故？所有身業",
    "T13n0397_006:0037a25": "隨智行故。口業純善，名不共法。何以故？所有",
    "T13n0397_006:0037a26": "口業隨智行故。一切眼目，名不共法。何以故？",
    "T13n0397_006:0037a27": "所有意業隨智行故。眾生樂聞，名不共法。何",
    "T13n0397_006:0037a28": "以故？語微妙故。受上供養，名不共法。何以",
    "T13n0397_006:0037a29": "故？無上福田故。無盡功德，名不共法。何以",
    "T13n0397_006:0037b01": "故？不求果報故。無能壞者，名不共法。何以",
    "T13n0397_006:0037b02": "故？一一節中有那羅延力故。記事不虛，名",
    "T13n0397_006:0037b03": "不共法。何以故？知諸根故。為一切師，名不共",
    "T13n0397_006:0037b04": "法。何以故？通達一切故。壽命無盡，名不共法。",
    "T13n0397_006:0037b05": "何以故？得法身故。有親近者得大利益，名不",
    "T13n0397_006:0037b06": "共法。何以故？成就一切諸善法故。所得智慧",
    "T13n0397_006:0037b07": "無能濁者，名不共法。何以故？知三世智性",
    "T13n0397_006:0037b08": "清淨故。出身血者得五逆罪，名不共法。何以",
    "T13n0397_006:0037b09": "故？成就一切諸善根故。煩惱習盡，名不共法。",
    "T13n0397_006:0037b10": "何以故？了知一切煩惱因故。知一切行，名不",
    "T13n0397_006:0037b11": "共法。何以故？覺一切法故。寶女！是名如來不",
    "T13n0397_006:0037b12": "共之法。」爾時，寶女復白佛言：「世尊！如來所得",
    "T13n0397_006:0037b13": "三十二相，是何業因之所成就？」佛告寶女：「如",
    "T13n0397_006:0037b14": "來成就無量功德，是故得成三十二相。我今",
    "T13n0397_006:0037b15": "於是無量事中，當略說之。如來至心護持淨",
    "T13n0397_006:0037b16": "戒，得足下平相；修行種種惠施業故，得千輻",
    "T13n0397_006:0037b17": "輪相；不欺一切諸眾生故，得足跟傭相；護正",
    "T13n0397_006:0037b18": "法故，得指纖長相；不壞他眾故，得網縵相；",
    "T13n0397_006:0037b19": "妙服奉施故，得手足軟相；淨飲食施故，得七",
    "T13n0397_006:0037b20": "處滿相；喜聞佛法故，得鹿王[跳兆+專]相；覆藏他過",
    "T13n0397_006:0037b21": "故，得陰藏相；修善法故，得上身如師子相；",
    "T13n0397_006:0037b22": "常以善法化眾生故，得缺骨平滿相；救護怖",
    "T13n0397_006:0037b23": "畏故，得臂肘傭相；見他事業樂佐助故，得手",
    "T13n0397_006:0037b24": "摩膝相；常修十善故，得清淨身相；常施病",
    "T13n0397_006:0037b25": "藥故，得所食之物至喉悉現相；常發莊嚴修",
    "T13n0397_006:0037b26": "善法故，得師子頰相；於諸眾生其心平等故，",
    "T13n0397_006:0037b27": "得四十齒相；和合諍訟故，得齒密相；珍寶施",
    "T13n0397_006:0037b28": "故，得齒齊相；身口意淨故，得二牙白相；護口",
    "T13n0397_006:0037b29": "四過故，得廣長舌相；成就無量功德故，得味",
    "T13n0397_006:0037c01": "中上味相；於眾生中常柔軟語故，得梵音相；",
    "T13n0397_006:0037c02": "修集慈心故，得紺色目相；至心求於無上菩",
    "T13n0397_006:0037c03": "提故，得牛王睫相；讚歎他人所有功德故，",
    "T13n0397_006:0037c04": "得白毫相；恭敬父母師長和上故，得肉髻",
    "T13n0397_006:0037c05": "相；樂說深法故，得身柔軟相；施敷具故得金",
    "T13n0397_006:0037c06": "光相；遠離聚說世間事故，得一一孔一毛生",
    "T13n0397_006:0037c07": "相；樂受善友師長教勅故，得身毛上靡相；不",
    "T13n0397_006:0037c08": "以惡事加眾生故，得髮色金精相；常勸眾生",
    "T13n0397_006:0037c09": "修三昧故，得身圓滿如尼拘陀相；生生之處",
    "T13n0397_006:0037c10": "作佛像故，得那羅延力相。寶女！菩薩摩訶薩",
    "T13n0397_006:0037c11": "成就如是無量功德，獲得如是三十二相。」寶",
    "T13n0397_006:0037c12": "女復言：「世尊！菩薩摩訶薩不可思議。快哉！如",
    "T13n0397_006:0037c13": "來善說佛法。」爾時，世尊讚寶女言：「善哉！善哉！",
    "T13n0397_006:0037c14": "如汝所說，一切眾生聞是義者，即得具足無",
    "T13n0397_006:0037c15": "量功德；聞已信者，亦得成就無量功德。」說是",
    "T13n0397_006:0037c16": "法時，十方無量無邊世界六種震動，無量眾",
    "T13n0397_006:0037c17": "生發菩提心，五千菩薩得無生忍。虛空諸天",
    "T13n0397_006:0037c18": "雨種種花，鼓眾伎樂以供養佛。若有眾生已",
    "T13n0397_006:0037c19": "於無量無邊佛所殖眾德本，乃得聞是如來",
    "T13n0397_006:0037c20": "十力、四無所畏、不共之法、三十二相。是人聞",
    "T13n0397_006:0037c21": "已能生深信，信已能於大眾之中作師子吼",
    "T13n0397_006:0037c22": "說如是法。何以故？下劣之人不能得聞如是",
    "T13n0397_006:0037c23": "正法，假使得聞未必得信；上人持戒智慧具",
    "T13n0397_006:0037c24": "足乃能得聞，聞已敬信，信已不久當得阿耨",
    "T13n0397_006:0037c25": "多羅三藐三菩提。寶女復言：「世尊！佛不可思",
    "T13n0397_006:0037c26": "議，法、僧亦爾不可思議，聞信是經亦不可思",
    "T13n0397_006:0037c27": "議。若有信者，是人定得阿耨多羅三藐三菩",
    "T13n0397_006:0037c28": "提。世尊！云何菩薩修行法行？」「寶女！菩薩摩訶",
    "T13n0397_006:0037c29": "薩不捨親舊，知恩報恩憐愍一切，有歸依者",
    "T13n0397_006:0038a01": "終不捨棄，至心念於菩提之道，修於忍辱，難",
    "T13n0397_006:0038a02": "施能施，攝取眾生慈心護戒，思惟善義護持",
    "T13n0397_006:0038a03": "正法，樂法念法持法樂靜。獨處空閑心無悔",
    "T13n0397_006:0038a04": "退，善護眾生淨身口意，為四無量發大莊嚴，",
    "T13n0397_006:0038a05": "常勸眾生於菩提道。凡所講論先讚大乘，不",
    "T13n0397_006:0038a06": "先許人後生悔心，清淨其行知足少欲，不慳",
    "T13n0397_006:0038a07": "不妬不斷聖種，心無諍訟了知因果。信聞戒",
    "T13n0397_006:0038a08": "施慚愧智慧，親近善友隨師長教，心無憍慢，",
    "T13n0397_006:0038a09": "恭敬禮拜長老有德，離貪恚癡我及我所，常",
    "T13n0397_006:0038a10": "念佛法僧施戒天。得供養時其心不高，常勤",
    "T13n0397_006:0038a11": "修行六波羅蜜、空無相願諸善方便，不見我",
    "T13n0397_006:0038a12": "常眾生壽命士夫之相，修四念處乃至八正",
    "T13n0397_006:0038a13": "道分，是名菩薩修行法行。「又，法行者，無眼無",
    "T13n0397_006:0038a14": "色無色想行、無耳無聲無聲想行、無鼻無香",
    "T13n0397_006:0038a15": "無香想行、無舌無味無味想行、無身無觸無",
    "T13n0397_006:0038a16": "觸想行、無意無法無法想行；非色行、非色非",
    "T13n0397_006:0038a17": "非色行、非色苦行、非色非非色苦行、非色我",
    "T13n0397_006:0038a18": "行、非色非非色我行、非色空行、非色非非",
    "T13n0397_006:0038a19": "色空行、非色無相行、非色無願行、非色無",
    "T13n0397_006:0038a20": "行行、非色性行、非色實行、非色寂行、非色",
    "T13n0397_006:0038a21": "生行、非色出行、非色因緣行、非色聚行，是名",
    "T13n0397_006:0038a22": "法行，受想行識亦復如是。「寶女！若無如是陰、",
    "T13n0397_006:0038a23": "入、界行，是名法行。無欲界行、色界行、無色界",
    "T13n0397_006:0038a24": "行，無住無脫，是名法行。無去無來無有住",
    "T13n0397_006:0038a25": "處、無心意識無見無聞無知無識、無有身業",
    "T13n0397_006:0038a26": "口業意業、非法非非法、非一非二、非去來",
    "T13n0397_006:0038a27": "現在、非垢非淨、非聚非散、非我眾生壽命士",
    "T13n0397_006:0038a28": "夫、非常非斷、非我非我所、非始非終，是名",
    "T13n0397_006:0038a29": "法行，是名我法，是名住處，是名法性，是名",
    "T13n0397_006:0038b01": "法處，是名空處非處，名畢竟處，不動不住無",
    "T13n0397_006:0038b02": "有相貌，無出無滅無所修行，無取無捨無受",
    "T13n0397_006:0038b03": "無施。若能知見如是等法，是名真知，是名實",
    "T13n0397_006:0038b04": "知，是名法知。若有菩薩能作是學，為諸眾生",
    "T13n0397_006:0038b05": "行於生死，而於涅槃無所動轉，是名菩薩真",
    "T13n0397_006:0038b06": "實法行。」說是法時，八千菩薩成就忍辱。爾時，",
    "T13n0397_006:0038b07": "寶女復以種種珍寶雜物，供養於佛，而作是",
    "T13n0397_006:0038b08": "言：「世尊！若有菩薩行是法行，即是修行一切",
    "T13n0397_006:0038b09": "佛行，即得授記坐菩提樹，成就阿耨多羅",
    "T13n0397_006:0038b10": "三藐三菩提。」爾時，舍利弗語寶女言：「汝知菩",
    "T13n0397_006:0038b11": "薩不退印耶？」爾時，寶女即說偈言：",
    "T13n0397_006:0038b12": "「諸眾生界及法界，　　若能平等觀無異，",
    "T13n0397_006:0038b13": "　不生分別一一數，　　是名菩薩不退印。",
    "T13n0397_006:0038b14": "　過去未來及現在，　　十方世界諸世尊，",
    "T13n0397_006:0038b15": "　皆悉平等觀法界，　　是名菩薩不退印。",
    "T13n0397_006:0038b16": "　觀有為界皆無常，　　有漏無漏亦如是，",
    "T13n0397_006:0038b17": "　知一切法本性淨，　　是名菩薩不退印。",
    "T13n0397_006:0038b18": "　觀於生死無有量，　　不可稱計知其數，",
    "T13n0397_006:0038b19": "　若能一念通達知，　　是名菩薩不退印。",
    "T13n0397_006:0038b20": "　一切世間諸法界，　　及以出世諸聖法，",
    "T13n0397_006:0038b21": "　若知平等悉真實，　　是名菩薩不退印。",
    "T13n0397_006:0038b22": "　若能了知諸佛界，　　及以諸魔波旬界，",
    "T13n0397_006:0038b23": "　通達是二無差別，　　是名菩薩不退印。",
    "T13n0397_006:0038b24": "　貪欲瞋恚愚癡等，　　一切眾生諸煩惱，",
    "T13n0397_006:0038b25": "　知從顛倒因緣生，　　是名菩薩不退印。",
    "T13n0397_006:0038b26": "　生死之法及涅槃，　　無上正道及菩提，",
    "T13n0397_006:0038b27": "　觀察是法無差別，　　是名菩薩不退印。",
    "T13n0397_006:0038b28": "　知是五陰如菩提，　　如菩提性入界然，",
    "T13n0397_006:0038b29": "　觀是諸法無有二，　　是名菩薩不退印。",
    "T13n0397_006:0038c01": "　地水火風及造色，　　觀之猶如虛空等，",
    "T13n0397_006:0038c02": "　如是即得真實印，　　亦如十方諸佛印；",
    "T13n0397_006:0038c03": "　如眼界等菩提然，　　是二平等無差別，",
    "T13n0397_006:0038c04": "　自能受持為他說，　　是名菩薩不退印。",
    "T13n0397_006:0038c05": "　知諸眾生所有心，　　能為一切心因緣，",
    "T13n0397_006:0038c06": "　如是因緣無障礙，　　是名菩薩不退印。",
    "T13n0397_006:0038c07": "　能遍觀察諸眾生，　　所有諸根上中下，",
    "T13n0397_006:0038c08": "　能觀生死盡彼岸，　　是名菩薩不退印。",
    "T13n0397_006:0038c09": "　所有字義句無盡，　　於無量劫而演說，",
    "T13n0397_006:0038c10": "　無能破壞作障礙，　　是名菩薩不退印。",
    "T13n0397_006:0038c11": "　虛空邊際尚可盡，　　世間猛風可繫縛，",
    "T13n0397_006:0038c12": "　菩薩所有不退心，　　一切世間不能轉；",
    "T13n0397_006:0038c13": "　成就無量陀羅尼，　　於諸法中不失念，",
    "T13n0397_006:0038c14": "　次第演說諸法義，　　如佛口出無有異；",
    "T13n0397_006:0038c15": "　十方世界佛世尊，　　為度眾生說無量，",
    "T13n0397_006:0038c16": "　悉能受持解深義，　　是名菩薩不退印。",
    "T13n0397_006:0038c17": "　無量劫中所聞法，　　猶如現聞而演說，",
    "T13n0397_006:0038c18": "　無量世學陀羅尼，　　獲得如是無盡印。",
    "T13n0397_006:0038c19": "　成就具足如是持，　　及以無上真智慧，",
    "T13n0397_006:0038c20": "　若得菩薩不退印，　　則能宣說如是法。",
    "T13n0397_006:0038c21": "　若觀一切諸法空，　　亦不親近不遠離，",
    "T13n0397_006:0038c22": "　若有成就不退心，　　當知是人有空印；",
    "T13n0397_006:0038c23": "　一切諸法虛空印，　　其性本來無生滅，",
    "T13n0397_006:0038c24": "　若能了知是法界，　　是名菩薩不退印。",
    "T13n0397_006:0038c25": "　諸法皆從因緣有，　　離於眾緣無法界，",
    "T13n0397_006:0038c26": "　若能了知如是者，　　當知是有不退印；",
    "T13n0397_006:0038c27": "　所有威儀諸色聲，　　能於一念悉示現，",
    "T13n0397_006:0038c28": "　為欲教化諸眾生，　　即是菩薩不退印。",
    "T13n0397_006:0038c29": "　惠施之心如虛空，　　無量劫中不可盡，",
    "T13n0397_006:0039a01": "　成就無量諸功德，　　即是菩薩不退印。",
    "T13n0397_006:0039a02": "　修集淨戒為佛戒，　　獲得佛戒如虛空，",
    "T13n0397_006:0039a03": "　成就如是無上戒，　　即是菩薩不退印。",
    "T13n0397_006:0039a04": "　一切眾生所有戒，　　及以學戒無學戒，",
    "T13n0397_006:0039a05": "　雖有如是無量戒，　　不及不退十六一；",
    "T13n0397_006:0039a06": "　若得最上無生忍，　　成就無量無有邊，",
    "T13n0397_006:0039a07": "　若得如是無生忍，　　如過去佛之所得；",
    "T13n0397_006:0039a08": "　為眾生故善莊嚴，　　無量世中不休息，",
    "T13n0397_006:0039a09": "　常勤修集精進行，　　即是菩薩不退印。",
    "T13n0397_006:0039a10": "　常樂修集諸禪定，　　亦為眾生宣說法，",
    "T13n0397_006:0039a11": "　雖復示現諸威儀，　　而其內心不離定；",
    "T13n0397_006:0039a12": "　具足無上正知見，　　遠離一切煩惱習，",
    "T13n0397_006:0039a13": "　若有成就不退心，　　則能近於佛境界；",
    "T13n0397_006:0039a14": "　具足三種之神通，　　及其如來善方便，",
    "T13n0397_006:0039a15": "　若有成就不退心，　　是人欲得正覺印；",
    "T13n0397_006:0039a16": "　一切眾生不能知，　　是人心行及境界，",
    "T13n0397_006:0039a17": "　為諸眾生無量行，　　即是菩薩不退印。",
    "T13n0397_006:0039a18": "　其實未得無上道，　　而能示現如來身，",
    "T13n0397_006:0039a19": "　生及成道轉法輪，　　處眾示現大涅槃；",
    "T13n0397_006:0039a20": "　未捨菩薩不退印，　　亦能獲得如來印，",
    "T13n0397_006:0039a21": "　猶如虛空無有邊，　　所得佛印亦如是。」",
    "T13n0397_006:0039a22": "說是偈時，三千大千佛之世界六種震動，五",
    "T13n0397_006:0039a23": "千菩薩得不退印。爾時，世尊讚寶女言：「善哉！",
    "T13n0397_006:0039a24": "善哉！快說菩薩不退轉印。」",
    "T13n0397_006:0039a25": "爾時，須菩提白佛言：「世尊！寶女定得不退轉",
    "T13n0397_006:0039a26": "印，是故能作如是宣說。若不證者，何能如是？」",
    "T13n0397_006:0039a27": "佛告須菩提：「如是，如是！如汝所說。寶女久已",
    "T13n0397_006:0039a28": "得不退印，忍辱成就已盡大乘甚深邊底。」爾",
    "T13n0397_006:0039a29": "時，寶女白佛言：「世尊！何故名大乘？」佛言：「其",
    "T13n0397_006:0039b01": "乘廣大故名大乘，於諸眾生無罣礙故故名",
    "T13n0397_006:0039b02": "大乘，是一切智善根根本故名大乘，無有煩",
    "T13n0397_006:0039b03": "惱諸結黑闇故名大乘，所有光明無處不遍",
    "T13n0397_006:0039b04": "故名大乘，周遍其邊有眼目故故名大乘，本",
    "T13n0397_006:0039b05": "性常淨初無沾污故名大乘，斷諸煩惱一切",
    "T13n0397_006:0039b06": "習氣故名大乘。「護持禁戒故名清淨，修集定",
    "T13n0397_006:0039b07": "故名為安住，修智慧故名為無漏，修解脫故",
    "T13n0397_006:0039b08": "名無繫縛，示一切法等無二故名解脫智，攝",
    "T13n0397_006:0039b09": "十力故名無能動，具四無畏故名無怖懼，攝",
    "T13n0397_006:0039b10": "取十八不共法故名為無礙，修集大慈故名",
    "T13n0397_006:0039b11": "平等，破壞一切諸魔眾故名為最勝，摧煩惱",
    "T13n0397_006:0039b12": "魔故名寂靜，壞陰魔故名不可數，破死魔故",
    "T13n0397_006:0039b13": "名為常住。「具足檀那波羅蜜故名為富足，具",
    "T13n0397_006:0039b14": "足尸羅波羅蜜故名為無熱，具足羼提波羅",
    "T13n0397_006:0039b15": "蜜故名為無怨，具足精進波羅蜜故名為無",
    "T13n0397_006:0039b16": "動，具足禪那波羅蜜故名無漏無轉，具足般",
    "T13n0397_006:0039b17": "若波羅蜜故名勝一切世間出世間，具足方",
    "T13n0397_006:0039b18": "便波羅蜜故名為攝取，一切諸乘斷諸有故",
    "T13n0397_006:0039b19": "名無有，有因八道得故名為安，具定慧翼所",
    "T13n0397_006:0039b20": "往無礙調諸根故名大神通。修正勤故能見",
    "T13n0397_006:0039b21": "一切諸佛世界修念處故遠離惡法；親近善",
    "T13n0397_006:0039b22": "法，修七覺分遠離一切諸煩惱結，無為無漏",
    "T13n0397_006:0039b23": "無勝無上，無能見頂無能知者，無有遮障，無",
    "T13n0397_006:0039b24": "有聽聞無入出處，大眾大堂一味不作，不作",
    "T13n0397_006:0039b25": "數量平等無二，得大名稱十方無礙。「一切人",
    "T13n0397_006:0039b26": "天之所恭敬，成就無量無邊功德，永斷一切",
    "T13n0397_006:0039b27": "慳悋，破戒害心懈怠亂心無明，能令眾生獲",
    "T13n0397_006:0039b28": "得多聞，為作安樂斷一切苦，能令作善業，",
    "T13n0397_006:0039b29": "佛智、無礙智、無上智、平等智、一切智，是名",
    "T13n0397_006:0039c01": "大乘。」說是法時，萬二千眾生發阿耨多羅三",
    "T13n0397_006:0039c02": "藐三菩提心，既發心已，復作是言：「若有眾生",
    "T13n0397_006:0039c03": "能發如是大乘心者，即得無量善法利益。」爾",
    "T13n0397_006:0039c04": "時，寶女白佛言：「世尊！何障礙故，不令眾生疾",
    "T13n0397_006:0039c05": "得大乘？」佛告寶女：「有三十二事，以是因緣為",
    "T13n0397_006:0039c06": "作障礙。何等三十二？一者、樂聲聞乘；二者、樂",
    "T13n0397_006:0039c07": "緣覺乘；三者、樂釋身故；四者、樂梵身故；五者、",
    "T13n0397_006:0039c08": "樂為世樂受持禁戒；六者、樂修一善；七者、常",
    "T13n0397_006:0039c09": "懷嫉妬；八者、多財貪著慳悋；九者、不樂勸化",
    "T13n0397_006:0039c10": "眾生令修善法；十者、心憍慢故；十一者、不求",
    "T13n0397_006:0039c11": "菩提心故；十二者、畏菩提心故；十三者、於一",
    "T13n0397_006:0039c12": "法中生著心故；十四者、不善思惟故；十五者、",
    "T13n0397_006:0039c13": "不能親近師長和上善知識故；十六者、誹謗",
    "T13n0397_006:0039c14": "餘部故；十七者、不能淨於身口意業故；十八",
    "T13n0397_006:0039c15": "者、不能護持無上法故；十九者、得少法味悋",
    "T13n0397_006:0039c16": "不說故；二十者、少解法義生大慢故；二十一",
    "T13n0397_006:0039c17": "者、遠離四攝故；二十二者、不能恭敬同師同",
    "T13n0397_006:0039c18": "學故；二十三者、不樂念於六波羅蜜故；二十",
    "T13n0397_006:0039c19": "四者、遠離三聚故；二十五者、不發願故；二十",
    "T13n0397_006:0039c20": "六者、少善根故；二十七者、倒解義故；二十八",
    "T13n0397_006:0039c21": "者、不歎三寶故；二十九者、誹謗大乘菩提事",
    "T13n0397_006:0039c22": "故；三十者、自不解義、誹他說故；三十一者、不",
    "T13n0397_006:0039c23": "覺了知諸魔事故；三十二者、樂生死故。是名",
    "T13n0397_006:0039c24": "三十二事障礙大乘，不令眾生疾得大乘。「寶",
    "T13n0397_006:0039c25": "女！如是障礙其事無量，我於今者但略說耳。",
    "T13n0397_006:0039c26": "大乘所有功德無量，障礙之事亦復如是；亦",
    "T13n0397_006:0039c27": "如涅槃功德無量，障礙之事亦復無量。如生",
    "T13n0397_006:0039c28": "死過無量無邊，即是大乘之障礙也。寶女！若",
    "T13n0397_006:0039c29": "有人能遠離如是無量惡法，當知是人即得",
    "T13n0397_006:0040a01": "大乘。寶女！若有菩薩能得淨心，是人即能獲",
    "T13n0397_006:0040a02": "得大乘。」「世尊！眾生云何速得成就無上大乘？」",
    "T13n0397_006:0040a03": "「寶女！有三十二事，眾生修集能速得之。何",
    "T13n0397_006:0040a04": "等三十二？一者、眾生不請而往親附；二者、見",
    "T13n0397_006:0040a05": "他福德不生妬心；三者、至心修集無量善根；",
    "T13n0397_006:0040a06": "四者、營他事業不生愁惱；五者、至心不濁",
    "T13n0397_006:0040a07": "身口業淨；六者、不為利養改四威儀；七者、如",
    "T13n0397_006:0040a08": "說而住；八者、於諸眾生其心清淨；九者、終不",
    "T13n0397_006:0040a09": "放捨菩提之心；十者、清淨莊嚴檀波羅蜜；十",
    "T13n0397_006:0040a10": "一者、清淨尸波羅蜜，憐愍毀禁故；十二者、淨",
    "T13n0397_006:0040a11": "忍波羅蜜，不惜身命故；十三者、淨精進波羅",
    "T13n0397_006:0040a12": "蜜，得十力無畏故；十四者、淨禪波羅蜜，遠",
    "T13n0397_006:0040a13": "離煩惱故；十五者、淨般若波羅蜜，除煩惱習",
    "T13n0397_006:0040a14": "故；十六者、修勇健定，壞諸魔業故；十七者、",
    "T13n0397_006:0040a15": "至心度脫諸眾生故；十八者、修四攝故；十九",
    "T13n0397_006:0040a16": "者、心平等故；二十者、不捨一切諸眾生故；二",
    "T13n0397_006:0040a17": "十一者、知恩報故；二十二者、護持正法故；二",
    "T13n0397_006:0040a18": "十三者、修助道法不休息故；二十四者、於諸",
    "T13n0397_006:0040a19": "善法無厭足故；二十五者、破憍慢故；二十六",
    "T13n0397_006:0040a20": "者、供養三寶故；二十七者、於一切法不生諍",
    "T13n0397_006:0040a21": "故；二十八者、善解十二深因緣故；二十九者、",
    "T13n0397_006:0040a22": "具七財故；三十者、於一切法得自在故；三十",
    "T13n0397_006:0040a23": "一者、修六神通故；三十二者、修集定慧故。是",
    "T13n0397_006:0040a24": "名三十二眾生修集疾得菩提。」說是法時，七",
    "T13n0397_006:0040a25": "萬二千眾生發阿耨多羅三藐三菩提心，萬",
    "T13n0397_006:0040a26": "二千菩薩得無生法忍。一切諸天以諸花香",
    "T13n0397_006:0040a27": "種種伎樂，供養於佛，尊重讚歎，作如是言：「若",
    "T13n0397_006:0040a28": "有得聞如是等經，當知是人定得阿耨多羅",
    "T13n0397_006:0040a29": "三藐三菩提。」爾時，梵天、釋天、四天王天白佛",
    "T13n0397_006:0040b01": "言：「世尊！如來今者演說如是無限量義、了了",
    "T13n0397_006:0040b02": "之義、壞煩惱義，摧諸魔業、破諸邪見，能",
    "T13n0397_006:0040b03": "持一切無上正法，我等亦能受持讀誦書寫",
    "T13n0397_006:0040b04": "解說。若佛弟子有能受持讀誦書寫廣說之",
    "T13n0397_006:0040b05": "者，我等亦當為作衛護。若有惡鬼欲為是人",
    "T13n0397_006:0040b06": "作嬈害事，我當遮止不令成就。」佛言：「善哉，善",
    "T13n0397_006:0040b07": "哉！善男子！汝於爾時若能護我諸弟子者，",
    "T13n0397_006:0040b08": "即是護持我之正法，如是護者法則久住。」爾",
    "T13n0397_006:0040b09": "時，世尊告阿難言：「阿難！汝當受持擁護演說",
    "T13n0397_006:0040b10": "如是經典。若有菩薩於無量劫樂修惠施，",
    "T13n0397_006:0040b11": "復有菩薩受持是經，讀誦書寫為人廣說，修",
    "T13n0397_006:0040b12": "大慈悲兼以此義勸人令學，其人所得福多",
    "T13n0397_006:0040b13": "於彼，亦能速疾獲得大乘。」阿難白佛言：「世尊！",
    "T13n0397_006:0040b14": "是經何名？云何奉持？」佛言：「阿難！是經名為『真",
    "T13n0397_006:0040b15": "實法義毘尼方便』、『成就發心無量寶聚』、『無量",
    "T13n0397_006:0040b16": "陀羅尼十力四無畏不共法聚』、『菩薩摩訶薩",
    "T13n0397_006:0040b17": "不退轉印廣說大乘寶女所問』，如是等名汝",
    "T13n0397_006:0040b18": "當奉持。」爾時，阿難及諸人天聞經歡喜，信受",
    "T13n0397_006:0040b19": "奉行。",
    "T13n0397_006:0040b20": "大方等大集經卷第六"
}