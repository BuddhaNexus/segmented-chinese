{
    "T53n2122_051:0668a02": "法苑珠林卷第五十一",
    "T53n2122_051:0668a04": "西明寺沙門釋道世撰",
    "T53n2122_051:0668a05": "善友篇第五十三",
    "T53n2122_051:0668a06": "惡友篇第五十四",
    "T53n2122_051:0668a07": "擇交篇第五十五",
    "T53n2122_051:0668a08": "善友篇(此有二部)",
    "T53n2122_051:0668a09": "述意部第一",
    "T53n2122_051:0668a10": "夫理之所窮唯善與惡。顧此二途條然易辯。",
    "T53n2122_051:0668a11": "幽則有罪福苦樂。顯則有賢愚榮辱。愛榮憎",
    "T53n2122_051:0668a12": "辱趣樂背苦。含識所必同也。今愛榮而不知",
    "T53n2122_051:0668a13": "慕賢。求福而不知避禍。譬猶播植粃粺而欲",
    "T53n2122_051:0668a14": "歲取精糧。驅駕駑蹇而望騰超敻絕。不亦惑",
    "T53n2122_051:0668a15": "哉。如鳥獸蟲虺之智。猶知因風假鶩託迅",
    "T53n2122_051:0668a16": "附高以成其事。奚況於人而無託友以就其",
    "T53n2122_051:0668a17": "善乎。故所託善友則身存而成德。所親闇蔽",
    "T53n2122_051:0668a18": "則身瘁而名惡也。故玄軌之宗。出於高範。",
    "T53n2122_051:0668a19": "切瑳之意。事存我友。又如[口*集]牛之虻飛極百",
    "T53n2122_051:0668a20": "步。若附鸞尾則一翥萬里。此豈非其翼工之",
    "T53n2122_051:0668a21": "所託迅也。亦同凡夫溺喪極趣不越人天。",
    "T53n2122_051:0668a22": "若憑大聖之威。則高昇十地同生淨域也。",
    "T53n2122_051:0668a23": "引證部第二",
    "T53n2122_051:0668a24": "如涅槃經云。阿難比丘。說半梵行名善知識。",
    "T53n2122_051:0668a25": "佛言。不爾。具足梵行乃名善知識。又云。善知",
    "T53n2122_051:0668a26": "識者。如法而說如說而行。云何名為如法而",
    "T53n2122_051:0668a27": "說如法而行。自不殺生。教人不殺生。乃至",
    "T53n2122_051:0668a28": "自行正見。教人行正見。若能如是則得名為",
    "T53n2122_051:0668a29": "真善知識。自修菩提。亦能教人修行菩提。以",
    "T53n2122_051:0668b01": "是義故名善知識。自能修行信戒布施多聞",
    "T53n2122_051:0668b02": "智慧。亦能教人修行信戒布施多聞智慧。復",
    "T53n2122_051:0668b03": "以是義名善知識。善知識者。有善法故。何等",
    "T53n2122_051:0668b04": "善法。所作之事不求自樂。常為眾生而求於",
    "T53n2122_051:0668b05": "樂。見他有過不訟其短。口常宣說純善之事。",
    "T53n2122_051:0668b06": "以是義故名善知識。善男子。如空中月從初",
    "T53n2122_051:0668b07": "一日至十五日漸漸增長。善知識者亦復如",
    "T53n2122_051:0668b08": "是。令諸學人漸遠惡法增長善法。善男子。若",
    "T53n2122_051:0668b09": "有親近善知識者。本未有定慧解脫解脫知",
    "T53n2122_051:0668b10": "見。即便有之。未具足者。則得增廣。又云。善",
    "T53n2122_051:0668b11": "友當觀。是人貪欲瞋恚愚癡思覺。何者徧",
    "T53n2122_051:0668b12": "多。若知是人貪欲多者。則應為說不淨觀法。",
    "T53n2122_051:0668b13": "瞋恚多者。為說慈悲。思覺多者。教令數息。著",
    "T53n2122_051:0668b14": "我多者。當為分析十八界等。聞已修行次第",
    "T53n2122_051:0668b15": "獲得四念處。觀身受心法。得是觀已次第復",
    "T53n2122_051:0668b16": "觀十二因緣。如是觀已次得暖法。從得暖法",
    "T53n2122_051:0668b17": "乃至漸得羅漢辟支佛果。菩薩大乘佛果等",
    "T53n2122_051:0668b18": "依此而生。更無疑滯。自利利他。不加水乳。是",
    "T53n2122_051:0668b19": "名真善知識法師之位。若不具此非善知識。",
    "T53n2122_051:0668b20": "加水之法不可依承。故佛性論引經偈云。",
    "T53n2122_051:0668b21": "　無知無善識　　惡友損正行",
    "T53n2122_051:0668b22": "　鼅鼄落乳中　　是乳轉成毒",
    "T53n2122_051:0668b23": "是故要須真實利益眾生。先自調伏然後教",
    "T53n2122_051:0668b24": "人。無寡聞失。無退行失。無散亂失。無輕慢",
    "T53n2122_051:0668b25": "失。無顛倒失。無貪求失。無瞋恚失。無邪行",
    "T53n2122_051:0668b26": "失。無著我失。無小行失。具此十法名善知識。",
    "T53n2122_051:0668b27": "故莊嚴論偈云。",
    "T53n2122_051:0668b28": "　多聞及見諦　　巧說亦憐愍",
    "T53n2122_051:0668b29": "　不退此丈夫　　菩薩勝依止",
    "T53n2122_051:0668c01": "又佛本行經云。爾時世尊。又共長老難陀至",
    "T53n2122_051:0668c02": "於一賣香邸。見彼邸上有諸香裹。見已即",
    "T53n2122_051:0668c03": "告長老難陀作如是言。難陀。汝來取此邸上",
    "T53n2122_051:0668c04": "諸香裹物。難陀爾時即依佛教於彼邸上取",
    "T53n2122_051:0668c05": "諸香裹。佛告難陀。汝於漏刻一移之頃捉持",
    "T53n2122_051:0668c06": "香裹。然後放地。爾時長老難陀聞佛如此語",
    "T53n2122_051:0668c07": "已。手執此香於一刻間。還放地上。爾時佛告",
    "T53n2122_051:0668c08": "長老難陀。汝今當自嗅於手看。爾時難陀聞",
    "T53n2122_051:0668c09": "佛語已。即嗅自手佛語難陀。汝嗅此手作何",
    "T53n2122_051:0668c10": "等氣。白佛言。世尊。其手香氣微妙無量。佛告",
    "T53n2122_051:0668c11": "難陀。如是如是。若人親近諸善知識。時常",
    "T53n2122_051:0668c12": "共居隨順染習。相親近故必定當得廣大名",
    "T53n2122_051:0668c13": "聞。爾時世尊。因此事故。而說偈言。",
    "T53n2122_051:0668c14": "　若有手執沈水香　　及以藿香麝香等",
    "T53n2122_051:0668c15": "　須臾執持香自染　　親附善友亦復然",
    "T53n2122_051:0668c16": "爾時世尊復說偈言。",
    "T53n2122_051:0668c17": "　若人親近惡知識　　現世不得好名聞",
    "T53n2122_051:0668c18": "　必以惡友相親近　　當來亦墮阿鼻獄",
    "T53n2122_051:0668c19": "　若人親近善知識　　隨順彼等所業行",
    "T53n2122_051:0668c20": "　雖不現證世間利　　未來當得盡苦因",
    "T53n2122_051:0668c21": "又四分律。親友意者。要具七法方成親友。一",
    "T53n2122_051:0668c22": "難作能作。二難與能與。三難忍能忍。四密事",
    "T53n2122_051:0668c23": "相告。五互相覆藏。六遭苦不捨。七貧賤不輕。",
    "T53n2122_051:0668c24": "如是七法人能行者。是親善友。應親附之。又",
    "T53n2122_051:0668c25": "莊嚴論佛說偈云。",
    "T53n2122_051:0668c26": "　無病第一利　　知足第一富",
    "T53n2122_051:0668c27": "　善友第一親　　涅槃第一樂",
    "T53n2122_051:0668c28": "又迦羅越六向拜經云。善知識者有四輩。一",
    "T53n2122_051:0668c29": "外如怨家內有厚意。二於人前直諫於外說",
    "T53n2122_051:0669a01": "其善。三病瘦懸官若為其怔忪憂解之。四",
    "T53n2122_051:0669a02": "見人貧賤心不棄捐當念欲富之善。知識者",
    "T53n2122_051:0669a03": "復有四輩。一為吏所捕將歸藏匿於後解決",
    "T53n2122_051:0669a04": "之。二有病瘦消損將歸養視之。三知識死亡",
    "T53n2122_051:0669a05": "棺殮視之。四知識已死復念其家。",
    "T53n2122_051:0669a06": "又生經云。佛告諸比丘。往古久遠不可計時。",
    "T53n2122_051:0669a07": "於他異土時有四人。以為親厚共止一處。時",
    "T53n2122_051:0669a08": "有獵師。射獵得鹿。欲來入城。各共議言。吾等",
    "T53n2122_051:0669a09": "設計從其獵師當索鹿肉。知誰獲多。俱即發",
    "T53n2122_051:0669a10": "行。一人陳辭。其言麁獷而高自大。咄男子。",
    "T53n2122_051:0669a11": "當惠我肉。欲得食之。第二人曰。唯兄施肉令",
    "T53n2122_051:0669a12": "弟得食。第三人曰。仁者可愛。以肉相與。吾思",
    "T53n2122_051:0669a13": "食之。第四人曰。親厚損肉唯見乞施。吾欲",
    "T53n2122_051:0669a14": "食之。俱共飢渴。時獵師觀察四人言辭。各隨",
    "T53n2122_051:0669a15": "所言以偈報之。先報第一人曰。",
    "T53n2122_051:0669a16": "　卿辭甚麁獷　　云何相與肉",
    "T53n2122_051:0669a17": "　其言如刺人　　且以角相施",
    "T53n2122_051:0669a18": "報第二人曰。",
    "T53n2122_051:0669a19": "　此人為善哉　　謂我以為兄",
    "T53n2122_051:0669a20": "　其辭如枝體　　便持一膊與",
    "T53n2122_051:0669a21": "報第三人曰。",
    "T53n2122_051:0669a22": "　可愛敬施我　　而心懷慈哀",
    "T53n2122_051:0669a23": "　其辭如腹心　　便以心肝與",
    "T53n2122_051:0669a24": "報第四人曰。",
    "T53n2122_051:0669a25": "　以我為親厚　　其身得同契",
    "T53n2122_051:0669a26": "　此言快善哉　　以肉皆相與",
    "T53n2122_051:0669a27": "於時獵師隨其所志言辭麁細。各與肉分。於",
    "T53n2122_051:0669a28": "是天說頌曰。",
    "T53n2122_051:0669a29": "　一切男子辭　　柔軟歸其身",
    "T53n2122_051:0669b01": "　是故莫麁言　　衰利不離身",
    "T53n2122_051:0669b02": "爾時佛告諸比丘。第一麁辭則所欣釋子是。",
    "T53n2122_051:0669b03": "第二人者颰陀和梨是。第三人者黑優陀是。",
    "T53n2122_051:0669b04": "第四人者今阿難是。天說偈者則吾身是。爾",
    "T53n2122_051:0669b05": "時相遇今亦如是。",
    "T53n2122_051:0669b06": "又佛本行經云。佛告諸比丘。我念往昔久遠",
    "T53n2122_051:0669b07": "之時。波羅柰國有一烏王。其烏名曰蘇弗多",
    "T53n2122_051:0669b08": "羅(隋言善子)而依住彼波羅柰城。與八萬烏和合共",
    "T53n2122_051:0669b09": "住。善子烏王有妻。名曰蘇弗窒利(隋言善女)時彼",
    "T53n2122_051:0669b10": "烏妻共彼烏王行欲懷妊。時彼烏妻忽作是",
    "T53n2122_051:0669b11": "念。願我得淨香潔飲食現今人王之所食者。",
    "T53n2122_051:0669b12": "而彼烏妻思是飲食。不能得故宛轉迷悶。身",
    "T53n2122_051:0669b13": "體憔瘁。羸瘦顫掉。不自安故。問其妻言。汝",
    "T53n2122_051:0669b14": "今何乃宛轉於地身體憔瘁。羸瘦顫掉不",
    "T53n2122_051:0669b15": "能自安。彼時烏妻報烏王言。善哉聖子。我今",
    "T53n2122_051:0669b16": "有娠乃作是念。願得清淨香潔餚饍如王食",
    "T53n2122_051:0669b17": "者。時善子烏告其妻言。異哉賢者。如我今",
    "T53n2122_051:0669b18": "日何處得是香美飲食。王宮深邃不可得到。",
    "T53n2122_051:0669b19": "我若入者於彼手邊必失身命。彼妻又復報烏",
    "T53n2122_051:0669b20": "王言。聖子今者。若不能得如是飲食。我死無",
    "T53n2122_051:0669b21": "疑。并其胎子亦必無活。善子烏王復告妻言。",
    "T53n2122_051:0669b22": "異哉賢者。汝今死日必當欲至。乃思如是難",
    "T53n2122_051:0669b23": "得之物。善子烏王作是語已。憂愁悵怏思惟",
    "T53n2122_051:0669b24": "而住。復作是念。如我意者。如是香潔清淨飲",
    "T53n2122_051:0669b25": "食如王食者。實難得也。爾時烏王群眾之內",
    "T53n2122_051:0669b26": "乃有一烏。見善子烏心懷愁憂不樂而住。見",
    "T53n2122_051:0669b27": "是事已詣烏王所白烏王言。異哉賢者。何故",
    "T53n2122_051:0669b28": "憂愁思惟而住。善子烏王。於時廣說前事因",
    "T53n2122_051:0669b29": "緣。彼烏復白善子王言。善哉聖子。莫復愁憂。",
    "T53n2122_051:0669c01": "我能為王覓是難得香美餚饍王所食者。是",
    "T53n2122_051:0669c02": "時烏王復告彼烏作如是言。善哉善友。汝若",
    "T53n2122_051:0669c03": "力能為我辦得如此事者。我當報汝所作功",
    "T53n2122_051:0669c04": "德。爾時彼烏。從烏王所居住之處。飛騰虛空",
    "T53n2122_051:0669c05": "至梵德王宮。去厨不遠坐一樹上。觀梵德王",
    "T53n2122_051:0669c06": "食厨之內。其王食辨有一婦女備具餚饍。食",
    "T53n2122_051:0669c07": "時將至。專以銀器盛彼飲食欲奉與王。爾時",
    "T53n2122_051:0669c08": "彼烏從樹飛下。在彼婦女頭上而立啄鵮其",
    "T53n2122_051:0669c09": "鼻。時彼婦女患其鼻痛。即翻此食在於地上。",
    "T53n2122_051:0669c10": "爾時彼烏即取其食將與烏王。烏王得已即",
    "T53n2122_051:0669c11": "將與妻。其妻得已尋時飽食。身體安隱如是",
    "T53n2122_051:0669c12": "產生。爾時彼烏日別數往。奪彼食取將與烏",
    "T53n2122_051:0669c13": "王。時梵德王屢見此事。作如是念。奇哉怪",
    "T53n2122_051:0669c14": "異。云何此烏數數常來穢污我食。復以觜",
    "T53n2122_051:0669c15": "(下准)爪傷我婦女。而王不能忍此事故。尋時勅",
    "T53n2122_051:0669c16": "喚網捕獵師。而語之言。卿等急速至彼烏處。",
    "T53n2122_051:0669c17": "生捕將來。其諸獵師聞王勅已。啟白王言。如",
    "T53n2122_051:0669c18": "王所勅不敢違命。獵師往至以其羅網捕得",
    "T53n2122_051:0669c19": "此烏。生捉將來付梵德王。時梵德王語其烏",
    "T53n2122_051:0669c20": "言。汝比何故數污我食。復以觜爪傷我婦女。",
    "T53n2122_051:0669c21": "爾時彼烏語梵德王。善哉大王。聽我向王說",
    "T53n2122_051:0669c22": "如此事令王歡喜。時梵德王心生喜悅。作如",
    "T53n2122_051:0669c23": "是念。希有斯事。云何此烏能作人語。作是念",
    "T53n2122_051:0669c24": "已告彼烏言。善哉善哉。汝必為我說斯事意",
    "T53n2122_051:0669c25": "令我歡喜。爾時彼烏。即以偈頌。向梵德王而",
    "T53n2122_051:0669c26": "說之曰。",
    "T53n2122_051:0669c27": "　大王當知波羅柰　　有一烏王常依止",
    "T53n2122_051:0669c28": "　八萬烏眾所圍繞　　悉皆取彼王處分",
    "T53n2122_051:0669c29": "　彼烏王妻有所憶　　我向大王說其緣",
    "T53n2122_051:0670a01": "　烏妻所思香美膳　　如是大王所食者",
    "T53n2122_051:0670a02": "　是故我今數數來　　抄撥大王香美食",
    "T53n2122_051:0670a03": "　今者為彼烏王故　　致被大王之所繫",
    "T53n2122_051:0670a04": "　善哉唯願大聖王　　慈悲憐愍放脫我",
    "T53n2122_051:0670a05": "　我為烏王彼妻故　　數來抄撥大王食",
    "T53n2122_051:0670a06": "　我念從此一生來　　未曾經造如此事",
    "T53n2122_051:0670a07": "　今為大王一勅已　　於後不敢更復為",
    "T53n2122_051:0670a08": "時梵德王。既聞彼烏如此語已。心生喜悅。作",
    "T53n2122_051:0670a09": "如是言。希有此事。人尚不能於其主邊有如",
    "T53n2122_051:0670a10": "是等愛重之心如此烏也。作是語已。其梵德",
    "T53n2122_051:0670a11": "王。而說偈言。",
    "T53n2122_051:0670a12": "　若有如是大臣者　　彼應重答食封祿",
    "T53n2122_051:0670a13": "　須似如是猛健烏　　為主求食不惜命",
    "T53n2122_051:0670a14": "其梵德王說此偈已。復告烏言。善哉汝烏。於",
    "T53n2122_051:0670a15": "今已去常來至此取香美食。若其有人遮斷",
    "T53n2122_051:0670a16": "於汝不與食者。來語我知。我自與汝已分所",
    "T53n2122_051:0670a17": "食。而將去耳。佛告諸比丘。汝等當知。彼烏王",
    "T53n2122_051:0670a18": "者我身是也。彼時為主偷食烏者。即憂陀夷",
    "T53n2122_051:0670a19": "比丘是也。梵德王者。此即輸頭檀王是也。於",
    "T53n2122_051:0670a20": "時比丘憂陀夷。令彼歡喜為我取食今亦復",
    "T53n2122_051:0670a21": "爾。令淨飯王心生歡喜。又復為吾而將食來。",
    "T53n2122_051:0670a22": "頌曰。",
    "T53n2122_051:0670a23": "　澡身沐德　　鑪冶心堅　　氷開春日",
    "T53n2122_051:0670a24": "　蘭敗秋年　　慧人成哲　　愚友增纏",
    "T53n2122_051:0670a25": "　將昇寶地　　願值善緣",
    "T53n2122_051:0670a26": "惡友篇第五十四(此有二部)",
    "T53n2122_051:0670a27": "述意部第一",
    "T53n2122_051:0670a28": "惟夫大聖垂化正攝群心。善惡二門用標宗",
    "T53n2122_051:0670a29": "極。善類清昇惡稱俯墜。良由業惑未傾牢籠",
    "T53n2122_051:0670b01": "三界。情塵不靜擁翳五燒。滯八倒之沈淪。",
    "T53n2122_051:0670b02": "勞四生之維縶。是故隨順邪師信受惡友。致",
    "T53n2122_051:0670b03": "使煩惑難攝亂使常行。心馬易馳情猴難禁。",
    "T53n2122_051:0670b04": "修福念善罕自無聞。造罪營愆日就增進因",
    "T53n2122_051:0670b05": "此輪迴生死不絕。大聖愍之豈不痛心也。",
    "T53n2122_051:0670b06": "引證部第二",
    "T53n2122_051:0670b07": "如尸迦羅越六向拜經云。惡知識者有四輩。",
    "T53n2122_051:0670b08": "一內有怨心外強為知識。二於人前好言語",
    "T53n2122_051:0670b09": "背後說人惡。三有急時於人前愁苦背後歡",
    "T53n2122_051:0670b10": "喜。四外如親厚內興怨謀。惡知識復有四輩。",
    "T53n2122_051:0670b11": "一小侵之便大怒。二有倩使之便不肯行。三",
    "T53n2122_051:0670b12": "見人有急時避人走。四見人死亡棄之不視。",
    "T53n2122_051:0670b13": "又涅槃經云。菩薩摩訶薩。觀於惡象及惡知",
    "T53n2122_051:0670b14": "識等無有二。何以故。俱壞身故。菩薩摩訶薩。",
    "T53n2122_051:0670b15": "於惡象等心無悑懼。於惡知識生悑畏心。何",
    "T53n2122_051:0670b16": "以故。是惡象等唯能壞身不能壞心。惡知識",
    "T53n2122_051:0670b17": "者二俱壞故。是惡象等唯壞一身。惡知識者",
    "T53n2122_051:0670b18": "壞無量善身無量善心。是惡象等唯能破壞",
    "T53n2122_051:0670b19": "不淨臭身。惡知識者能壞淨身及以淨心。是",
    "T53n2122_051:0670b20": "惡象等能壞肉身。惡知識者壞於法身。為惡",
    "T53n2122_051:0670b21": "象殺不至三惡。為惡友殺必至三惡。是惡象",
    "T53n2122_051:0670b22": "等但為身怨。惡知識者為善法怨。是故菩薩。",
    "T53n2122_051:0670b23": "常當遠離諸惡知識。",
    "T53n2122_051:0670b24": "又增一阿含經。世尊說偈云。",
    "T53n2122_051:0670b25": "　莫親惡知識　　亦莫從愚事",
    "T53n2122_051:0670b26": "　當近善知識　　人中最勝者",
    "T53n2122_051:0670b27": "　人中無有惡　　習近惡如識",
    "T53n2122_051:0670b28": "　後必種惡根　　永在暗中行",
    "T53n2122_051:0670b29": "又中阿含經云。爾時世尊告諸比丘。有七怨",
    "T53n2122_051:0670c01": "家。法而作怨家。第一不欲令怨家有好色。雖",
    "T53n2122_051:0670c02": "好沐浴名香塗身。然為色故。瞋恚覆心而",
    "T53n2122_051:0670c03": "作怨家。第二不欲令怨家安隱睡眠雖臥床",
    "T53n2122_051:0670c04": "枕覆以錦綺。然故憂苦不捨。瞋恚覆心而作",
    "T53n2122_051:0670c05": "怨家。第三不欲令怨家而得大利。雖應得利",
    "T53n2122_051:0670c06": "而不得利應。不得利而得其利。彼此二法更",
    "T53n2122_051:0670c07": "互相違瞋恚覆心而作怨家。第四不欲令怨",
    "T53n2122_051:0670c08": "家有朋友。若有親朋捨離避去。因瞋覆心而",
    "T53n2122_051:0670c09": "作怨家。第五不欲令怨家有稱譽彼惡名醜",
    "T53n2122_051:0670c10": "聲周聞諸方。因瞋覆心而作怨家。第六不欲",
    "T53n2122_051:0670c11": "令怨家極大財富。彼大富人儻失財物。因瞋",
    "T53n2122_051:0670c12": "覆心而作怨家。第七不欲令怨家身壞命終",
    "T53n2122_051:0670c13": "往至善處。彼身口意惡行已。命終必至惡處。",
    "T53n2122_051:0670c14": "生地獄中而作怨家。",
    "T53n2122_051:0670c15": "又佛本行經云。爾時佛告。諸比丘言。我念往",
    "T53n2122_051:0670c16": "昔久遠世時。於雪山下有二頭鳥。同共一身。",
    "T53n2122_051:0670c17": "在於彼住。一頭名曰迦樓荼鳥。一頭名憂波",
    "T53n2122_051:0670c18": "迦樓荼鳥。而彼二鳥。一頭若睡一頭便寤。",
    "T53n2122_051:0670c19": "其迦樓荼有時睡眠。近彼寤頭有一果樹。",
    "T53n2122_051:0670c20": "名摩頭迦。其樹花落。風吹至彼所寤頭邊。其",
    "T53n2122_051:0670c21": "頭爾時作如是念。我今雖復獨食此華。若入",
    "T53n2122_051:0670c22": "於腹二頭俱時得色得力並除飢渴。而彼寤",
    "T53n2122_051:0670c23": "頭遂即不令彼頭睡寤。亦不告知。默食彼華。",
    "T53n2122_051:0670c24": "其彼睡頭於後寤時。腹中飽滿欬噦氣出。即",
    "T53n2122_051:0670c25": "語彼頭作如是言。汝於何處得此香美微妙",
    "T53n2122_051:0670c26": "飲食而噉食之。令我身體安隱飽滿。令我所",
    "T53n2122_051:0670c27": "出音聲微妙。彼寤頭報言。汝睡眠時。此處去",
    "T53n2122_051:0670c28": "我頭邊不遠。有摩頭迦華果之樹。當於彼時",
    "T53n2122_051:0670c29": "一華墮落在我頭邊。我於爾時作如是念。今",
    "T53n2122_051:0671a01": "我但當獨食此華。若入於腹俱得色力並除",
    "T53n2122_051:0671a02": "飢渴。是故我時不令汝寤。亦不語知。即食此",
    "T53n2122_051:0671a03": "華。爾時彼頭聞此語已。即生瞋恚嫌恨之心。",
    "T53n2122_051:0671a04": "作如是念。其所得食。不語我知。不喚我覺。即",
    "T53n2122_051:0671a05": "便自食。若如此者。我從今後所得飲食我亦",
    "T53n2122_051:0671a06": "不喚彼寤語知。而彼二頭至於一時游行經",
    "T53n2122_051:0671a07": "歷。忽然值遇一毒藥華。便作是念。我食此",
    "T53n2122_051:0671a08": "華。願令二頭俱時取死。于時語彼迦樓荼",
    "T53n2122_051:0671a09": "言。汝今睡眠我當寤住時迦樓荼聞彼憂波",
    "T53n2122_051:0671a10": "迦樓荼頭如是語已。便即睡眠。其彼憂波迦",
    "T53n2122_051:0671a11": "樓荼頭尋食毒華。迦樓荼頭既寤已。咳噦",
    "T53n2122_051:0671a12": "氣出。於是即覺有此毒氣。而告彼頭作如是",
    "T53n2122_051:0671a13": "言。汝向寤時食何惡食。令我身體不得安隱。",
    "T53n2122_051:0671a14": "命將欲死。又令我今語言麁澁。欲作音聲障",
    "T53n2122_051:0671a15": "礙不利。於是寤頭報彼頭言。汝睡眠時我食",
    "T53n2122_051:0671a16": "毒華。願令二頭俱時取死。於時彼頭語別頭",
    "T53n2122_051:0671a17": "言。汝所為者一何太猝。云何乃作如是惡",
    "T53n2122_051:0671a18": "事。即說偈曰。",
    "T53n2122_051:0671a19": "　汝於昔日睡眠時　　我食妙華甘美味",
    "T53n2122_051:0671a20": "　其華風吹在我邊　　汝反生此大瞋恚",
    "T53n2122_051:0671a21": "　凡是癡人願莫見　　亦願莫開癡共居",
    "T53n2122_051:0671a22": "　與癡共居無利益　　自損及以損他身",
    "T53n2122_051:0671a23": "佛告諸比丘。汝等若有心疑。彼時迦樓荼鳥",
    "T53n2122_051:0671a24": "食美華者。莫作異見。即我身是。彼時憂波",
    "T53n2122_051:0671a25": "迦樓荼鳥食毒華者。即此提婆達多是也。我",
    "T53n2122_051:0671a26": "於彼時為作利益。反生瞋恚。今亦復爾。我",
    "T53n2122_051:0671a27": "教利益。反更用我為怨讐也。",
    "T53n2122_051:0671a28": "又佛本行經云。爾時世尊。與彼難陀入迦毘",
    "T53n2122_051:0671a29": "羅婆蘇都城。入已漸至一賣魚店。爾時世尊",
    "T53n2122_051:0671b01": "見彼店內茅草鋪上有一百頭臭爛死魚。置彼",
    "T53n2122_051:0671b02": "草鋪。見已告彼長老難陀作如是言。難陀。汝",
    "T53n2122_051:0671b03": "來取此魚鋪一把茅草。其彼難陀而白佛言。",
    "T53n2122_051:0671b04": "如世尊教。作是語已即於彼店魚鋪下。抽取",
    "T53n2122_051:0671b05": "一把臭惡茅草。既執取已。佛復告言。長老難",
    "T53n2122_051:0671b06": "陀。少時捉住還放於地。難陀白言。如世尊",
    "T53n2122_051:0671b07": "教。即把草住。爾時難陀捉得彼草。經一時頃",
    "T53n2122_051:0671b08": "便放於地。爾時佛復告難陀言。汝自嗅手。爾",
    "T53n2122_051:0671b09": "時難陀即嗅其手。爾時佛復告難陀言。汝手",
    "T53n2122_051:0671b10": "何氣。長老難陀報言。世尊。唯有不淨腥臭氣",
    "T53n2122_051:0671b11": "也。爾時佛告長老難陀。如是如是。若人親近",
    "T53n2122_051:0671b12": "諸惡知識。共為朋友交往止住。雖經少時共",
    "T53n2122_051:0671b13": "相隨順。後以惡業相染習故。令其惡聲名聞",
    "T53n2122_051:0671b14": "遠至。爾時世尊。因斯事故。而說偈言。",
    "T53n2122_051:0671b15": "　猶如在於魚鋪下　　以手執取一把茅",
    "T53n2122_051:0671b16": "　其人手即同魚臭　　親近惡友亦如是",
    "T53n2122_051:0671b17": "頌曰。",
    "T53n2122_051:0671b18": "　峨峨王舍城　　欝欝靈竹園",
    "T53n2122_051:0671b19": "　中有神化長　　巧誘入幽昏",
    "T53n2122_051:0671b20": "　善人慕授福　　惡友樂讐怨",
    "T53n2122_051:0671b21": "　善惡昇沈異　　薰蕕別路門",
    "T53n2122_051:0671b22": "擇交篇第五十五(此有二部)",
    "T53n2122_051:0671b23": "述意部第一",
    "T53n2122_051:0671b24": "蓋聞。經說善知識者。不得暫離。惡知識者。不",
    "T53n2122_051:0671b25": "得暫近。但凡夫識心譬同素絲。隨緣改轉受",
    "T53n2122_051:0671b26": "色有殊。境來熏心。心應其境心境相乘善惡",
    "T53n2122_051:0671b27": "業現。故知三寶所資在物為貴。其德既弘其",
    "T53n2122_051:0671b28": "功亦大。願捐棄惡友親近善人。非直自行得",
    "T53n2122_051:0671b29": "成。亦使幽顯歸心也。",
    "T53n2122_051:0671c01": "引證部第二",
    "T53n2122_051:0671c02": "如僧祇律云。佛告諸比丘。過去世時。雲山根",
    "T53n2122_051:0671c03": "底曲山壅中有向陽處。眾鳥雲集便共議言。",
    "T53n2122_051:0671c04": "我等今日當推舉一鳥為王令眾畏難不作非",
    "T53n2122_051:0671c05": "法。眾鳥議言。善誰應為王。有一鳥言。當推鶬",
    "T53n2122_051:0671c06": "鵠。有一鳥言。此事不可。何以故。高脚長頸",
    "T53n2122_051:0671c07": "眾鳥脫犯啄我等腦。眾咸言爾。復有一鳥言。",
    "T53n2122_051:0671c08": "當推鵝為王。其色絕白眾鳥所敬。眾鳥復言。",
    "T53n2122_051:0671c09": "此亦不可。顏貌雖白項長且曲。自項不直。安",
    "T53n2122_051:0671c10": "能正他。是故不可。又復眾言。正有孔雀。衣毛",
    "T53n2122_051:0671c11": "綵飾觀者悅目。可應為王。復言不可。所以",
    "T53n2122_051:0671c12": "者何。衣毛雖好而無慚愧。每至舞時醜形出",
    "T53n2122_051:0671c13": "現。是故不可。有一鳥言。土梟為王。所以者",
    "T53n2122_051:0671c14": "何。晝則安靜夜則勤伺守護我等。堪為王",
    "T53n2122_051:0671c15": "者。眾咸可爾。有一鸚鵡。在一處住。有多智",
    "T53n2122_051:0671c16": "慧。作是念言。眾鳥之法夜應眠息。晝則求食。",
    "T53n2122_051:0671c17": "是土梟法。夜則不眠。晝則多睡。而諸眾鳥",
    "T53n2122_051:0671c18": "圍侍左右。晝夜警宿不復眠睡。甚為苦事。我",
    "T53n2122_051:0671c19": "今設語。彼當瞋恚拔我毛羽。正欲不言。眾鳥",
    "T53n2122_051:0671c20": "之類長夜受困。寧受拔毛不越正理。便到眾",
    "T53n2122_051:0671c21": "鳥前。舉翅恭敬白眾鳥言願聽。我說如前。意",
    "T53n2122_051:0671c22": "見爾時。眾鳥即說。偈答。",
    "T53n2122_051:0671c23": "　黠慧廣知義　　不必以年耆",
    "T53n2122_051:0671c24": "　汝年雖幼小　　智者宜時說",
    "T53n2122_051:0671c25": "爾時鸚鵡聞眾鳥說。即說偈言。",
    "T53n2122_051:0671c26": "　若從我意者　　不用土梟王",
    "T53n2122_051:0671c27": "　歡喜時覩面　　常令眾鳥悑",
    "T53n2122_051:0671c28": "　況復瞋恚時　　其面不可觀",
    "T53n2122_051:0671c29": "時眾鳥咸言。實如所說。即共集義。此鸚鵡",
    "T53n2122_051:0672a01": "鳥聰明黠慧堪應為王。便拜為王。佛告諸比",
    "T53n2122_051:0672a02": "丘。彼時土梟者。今闡陀比丘是。鸚鵡鳥者。",
    "T53n2122_051:0672a03": "今阿難是。",
    "T53n2122_051:0672a04": "又僧祇律云。佛告諸比丘。如過去世時有群",
    "T53n2122_051:0672a05": "雞。依棒林住。有狸侵食雄雞。唯有雌在。後有",
    "T53n2122_051:0672a06": "烏來覆之。共生一子。子作聲時翁說偈言。",
    "T53n2122_051:0672a07": "　此兒非我有　　野父聚落母",
    "T53n2122_051:0672a08": "　共合生一子　　非烏復非雞",
    "T53n2122_051:0672a09": "　若欲學翁聲　　復是鷄母生",
    "T53n2122_051:0672a10": "　若欲學母鳴　　其父復是烏",
    "T53n2122_051:0672a11": "　學烏似鷄鳴　　學鷄作烏聲",
    "T53n2122_051:0672a12": "　烏鷄二兼學　　是二俱不成",
    "T53n2122_051:0672a13": "又智度論云何布施生尸波羅蜜。菩薩思惟。",
    "T53n2122_051:0672a14": "眾生不知布施後世貧窮。以貧窮故劫盜心",
    "T53n2122_051:0672a15": "生。以劫盜故而有殺害。以貧窮故不足於色。",
    "T53n2122_051:0672a16": "色不足故而行邪行。以貧窮故為人下賤。下",
    "T53n2122_051:0672a17": "賤畏他而生妄語。如是等貧行十不善道。若",
    "T53n2122_051:0672a18": "行布施。生有財物不為非法。何以故。五欲充",
    "T53n2122_051:0672a19": "足無所乏短故。如提婆達多。本生曾為一",
    "T53n2122_051:0672a20": "蛇。與一蝦蟇一龜。在一池中。共結親友。其",
    "T53n2122_051:0672a21": "後池水竭盡飢窮困乏。無所控告。時蛇遣龜",
    "T53n2122_051:0672a22": "以呼蝦蟇。蝦蟇說偈以遣龜言。",
    "T53n2122_051:0672a23": "　若遭貧窮失本心　　不惟本義食為先",
    "T53n2122_051:0672a24": "　汝持我聲以語蛇　　蝦蟇終不到汝邊",
    "T53n2122_051:0672a25": "若修布施後生有福無所短乏。則能持戒無",
    "T53n2122_051:0672a26": "此眾惡。是為布施能生尸羅波羅蜜。若能布",
    "T53n2122_051:0672a27": "施以破慳心。然後持戒忍辱等易可得行。如",
    "T53n2122_051:0672a28": "文殊師利。在昔過去久遠劫時。曾為比丘。",
    "T53n2122_051:0672a29": "入城乞食。得滿鉢。百味歡喜丸。城中有一小",
    "T53n2122_051:0672b01": "兒。追而從乞。不即與之。乃至佛圖手捉二丸。",
    "T53n2122_051:0672b02": "而要之言。汝若能自食一丸。以一丸施僧者。",
    "T53n2122_051:0672b03": "當以施汝。即相然可。以一歡喜丸布施眾僧。",
    "T53n2122_051:0672b04": "然後於文殊師利許受戒發心作佛。如是布",
    "T53n2122_051:0672b05": "施能令受戒發心作佛。頌曰。",
    "T53n2122_051:0672b06": "　善惡自相違　　明闇不同止",
    "T53n2122_051:0672b07": "　聖人愍迷徒　　乘機入生死",
    "T53n2122_051:0672b08": "　慕德祛囂煩　　懲心見真理",
    "T53n2122_051:0672b09": "　擇交惡自終　　出苦方有始",
    "T53n2122_051:0672b10": "感應緣(略引三驗)",
    "T53n2122_051:0672b11": "魏沙門釋超達魏沙門釋僧朗齊沙",
    "T53n2122_051:0672b12": "門釋道豐",
    "T53n2122_051:0672b13": "魏滎陽釋超達。未詳氏族。元魏中行業僧也。",
    "T53n2122_051:0672b14": "多知解善呪術。帝禁圖讖尤急。所在搜訪。有",
    "T53n2122_051:0672b15": "人誣達。乃收付滎陽獄。時魏博陵公檢勘窮",
    "T53n2122_051:0672b16": "劾。達以實告。公遂大怒。以車輪繫頸嚴防",
    "T53n2122_051:0672b17": "衛之。自知無活專念觀音。至夜四更忽不見",
    "T53n2122_051:0672b18": "輪。唯見守者皆大昏睡。因走出外將欲遠避。",
    "T53n2122_051:0672b19": "以繫獄囚久。脚遂&#;急不能遠行。至曉虜騎",
    "T53n2122_051:0672b20": "四出追之。達急伏臥草中。兵騎蹋草悉皆靡",
    "T53n2122_051:0672b21": "遍。對逼不見仰看虜面。悉以皮障目。達一",
    "T53n2122_051:0672b22": "心服死唯專誠稱念。夜中虜去尋即得脫。又",
    "T53n2122_051:0672b23": "有僧明道人。為北臺石窟寺主。魏氏之王天",
    "T53n2122_051:0672b24": "下。每疑沙門為賊。官收數百僧。並五繫縛之。",
    "T53n2122_051:0672b25": "僧明為魁首以繩急繫。從頭至足。剋明斬決。",
    "T53n2122_051:0672b26": "僧明大悑。一心念觀世音。至於半夜覺繩小",
    "T53n2122_051:0672b27": "寬。私心欣幸精誠彌切。及曉索繩都斷。既因",
    "T53n2122_051:0672b28": "得脫。逃逸奔山。明旦獄監來覓不見唯有斷",
    "T53n2122_051:0672b29": "繩在地。知為神力所加。非關人事。即以奏聞。",
    "T53n2122_051:0672c01": "帝信道人不反遂總釋放。",
    "T53n2122_051:0672c02": "魏涼州釋僧朗。魏虜攻涼州。城民少。逼僧上",
    "T53n2122_051:0672c03": "城。舉城同陷。收登城僧三千人。王軍將至",
    "T53n2122_051:0672c04": "魏主所。謂曰。道人當坐禪行道。乃復作賊登",
    "T53n2122_051:0672c05": "城。罪極刑戮。明日當殺。至期食時。赤氣數丈",
    "T53n2122_051:0672c06": "貫日直度。天師寇謙之為帝所信。奏曰。上天",
    "T53n2122_051:0672c07": "降異正為道人。實非本心。官抑令上。願不須",
    "T53n2122_051:0672c08": "殺。帝遂放之。猶散配役徒。唯朗等數僧別付",
    "T53n2122_051:0672c09": "帳下。從駕東歸。及魏軍東還。朗與同學思慕",
    "T53n2122_051:0672c10": "本鄉。中路共叛。然嚴防守更無走處。東西絕",
    "T53n2122_051:0672c11": "壁莫測淺深。上有大樹傍垂岸側。遂以鼓旗",
    "T53n2122_051:0672c12": "竿繩繫樹懸下。時夜大暗。崖底純棘無安足",
    "T53n2122_051:0672c13": "處。欲上崖頭復恐軍覺。投計慞惶捉繩懸住。",
    "T53n2122_051:0672c14": "勢非及久。共相謂曰。今厄頓至。唯念觀音。以",
    "T53n2122_051:0672c15": "頭扣石一心專注。須臾光明從日處出通照",
    "T53n2122_051:0672c16": "天地。乃見棘中有得下處。因光至地還忽冥",
    "T53n2122_051:0672c17": "暗。方知聖力非關天明。相慶感遇便泰稍眠。",
    "T53n2122_051:0672c18": "良久天曉。始聞軍眾警角將發。而山谷重疊",
    "T53n2122_051:0672c19": "裵回萬里。不知出路。候月而行。路值大虎",
    "T53n2122_051:0672c20": "出在其前。相顧而言。雖免虜難虎口難脫。朗",
    "T53n2122_051:0672c21": "語僧曰。不如君言。正以我等有感所以現光。",
    "T53n2122_051:0672c22": "今遇此虎。將非聖人示吾路耶。於是二人徑",
    "T53n2122_051:0672c23": "詣虎所。虎即前行。若朗小遲虎亦暫住。至曉",
    "T53n2122_051:0672c24": "得出。而失虎蹤。便隨道自進。至于七日達於",
    "T53n2122_051:0672c25": "仇池。又至涼漢出于荊州。不測所終。",
    "T53n2122_051:0672c26": "齊相州鼓山釋道豐。未詳氏族。世稱得道之",
    "T53n2122_051:0672c27": "流。與弟子三人居相州鼓山中。不求利養。或",
    "T53n2122_051:0672c28": "云。練丹黃白醫療占相世之術藝無所不解。",
    "T53n2122_051:0672c29": "齊高來往并鄴。常過問之。應對不思隨事標",
    "T53n2122_051:0673a01": "答。帝曾命酒并蒸肫。勅置豐前令遣食之。豐",
    "T53n2122_051:0673a02": "聊無辭讓極意飽噉。帝乃大笑。亦不與言。駕",
    "T53n2122_051:0673a03": "去後謂弟子曰。除却床頭物。及發撒床見向",
    "T53n2122_051:0673a04": "者蒸肫酒等猶在。都不似噉嚼處。時石窟寺",
    "T53n2122_051:0673a05": "有一坐禪僧。每日西則東望山顛。有丈八金",
    "T53n2122_051:0673a06": "像現。此僧私喜謂覩靈瑞。日日禮拜。如此可",
    "T53n2122_051:0673a07": "經兩月。後在房臥。忽聞枕間有語。謂之曰。天",
    "T53n2122_051:0673a08": "下更何處有佛。汝今道成即是佛也。爾當好",
    "T53n2122_051:0673a09": "作佛身莫自輕脫。此僧聞已便起鄭重。傍視",
    "T53n2122_051:0673a10": "群僧猶如草芥。於大眾前側手指胸云。儞輩",
    "T53n2122_051:0673a11": "頗識真佛不。泥龕畫佛語不出唇。智慮何如。",
    "T53n2122_051:0673a12": "儞見真佛不知禮敬。猶作本日欺我。悉墮",
    "T53n2122_051:0673a13": "阿鼻。又眼睛已赤噭呼無常。合寺知是驚",
    "T53n2122_051:0673a14": "禪。及未發前輿詣豐所住。即謂曰。汝兩月",
    "T53n2122_051:0673a15": "已來常見東山上現金像耶。答曰。實見。又曰。",
    "T53n2122_051:0673a16": "汝聞枕間遣作佛耶。答曰。實然。豐曰。此風",
    "T53n2122_051:0673a17": "動失心耳。若不早治。或狂走難制。便以鍼鍼",
    "T53n2122_051:0673a18": "之三處。因即不發。及豐臨終謂弟子曰。吾在",
    "T53n2122_051:0673a19": "山久。汝等有谷汲之勞。今去無以相遺。當留",
    "T53n2122_051:0673a20": "一泉與汝。既無陟降辛苦努力勤修道業。便",
    "T53n2122_051:0673a21": "指竈傍去一方石。遂有懸泉澄映不盈不減。",
    "T53n2122_051:0673a22": "於今現存(右三驗出梁高僧傳)。◎",
    "T53n2122_051:0673a23": "法苑珠林卷第五十一"
}