{
    "X69n1321_001:0002a07": "江西馬祖道一禪師語錄",
    "X69n1321_001:0002a09": "江西道一禪師。漢州什方縣人也。姓馬氏。本邑羅漢",
    "X69n1321_001:0002a10": "寺出家。容貌奇異。牛行虎視。引舌過鼻。足下有二輪",
    "X69n1321_001:0002a11": "文。幼歲依資州唐和尚落髮。受具於渝州圓律師。唐",
    "X69n1321_001:0002a12": "開元中。習定於衡嶽傳法院。遇讓和尚。知是法器。問",
    "X69n1321_001:0002a13": "曰。大德坐禪圖什麼。師曰。圖作佛。讓乃取一磚。於彼",
    "X69n1321_001:0002a14": "菴前磨。師曰。磨磚作麼。讓曰。磨作鏡。師曰。磨磚豈得",
    "X69n1321_001:0002a15": "成鏡。讓曰。磨磚既不成鏡。坐禪豈得成佛耶。師曰。如",
    "X69n1321_001:0002a16": "何即是。讓曰。如牛駕車。車不行。打車即是。打牛即是。",
    "X69n1321_001:0002a17": "師無對。讓又曰。汝為學坐禪。為學坐佛。若學坐禪。禪",
    "X69n1321_001:0002a18": "非坐臥。若學坐佛。佛非定相。於無住法。不應取捨。汝",
    "X69n1321_001:0002a19": "若坐佛。即是殺佛。若執坐相。非達其理。師聞示誨。如",
    "X69n1321_001:0002a20": "飲醍醐。禮拜問曰。如何用心。即合無相三昧。讓曰。汝",
    "X69n1321_001:0002a21": "學心地法門。如下種子。我說法要。譬彼天澤。汝緣合",
    "X69n1321_001:0002a22": "故。當見其道。又問曰。道非色相。云何能見。讓曰。心地",
    "X69n1321_001:0002a23": "法眼能見乎道。無相三昧。亦復然矣。師曰。有成壞否。",
    "X69n1321_001:0002a24": "讓曰。若以成壞聚散而見道者。非見道也。聽吾偈。曰。",
    "X69n1321_001:0002b01": "心地含諸種。遇澤悉皆萌。三昧華無相。何壞復何成。",
    "X69n1321_001:0002b02": "師蒙開悟。心意超然。侍奉十秋。日益玄奧。初六祖。謂",
    "X69n1321_001:0002b03": "讓和尚云。西天般若多羅讖。汝足下出一馬駒。蹋殺",
    "X69n1321_001:0002b04": "天下人。葢謂師也。讓弟子六人。惟師密受心印。始自",
    "X69n1321_001:0002b05": "建陽佛跡嶺。遷至臨川。次至南康龔公山。大曆中。隷",
    "X69n1321_001:0002b06": "名於鍾陵開元寺。時。連帥路嗣恭。聆風景慕。親受宗",
    "X69n1321_001:0002b07": "旨。由是。四方學者。雲集座下。讓和尚聞師闡化江西。",
    "X69n1321_001:0002b08": "問眾曰。道一為眾說法否。眾曰。已為眾說法。讓曰。總",
    "X69n1321_001:0002b09": "未見人持箇消息來。遂遣一僧往彼。俟伊上堂時。但",
    "X69n1321_001:0002b10": "問作麼生。待渠有語記取來。僧依教往問之。師曰。自",
    "X69n1321_001:0002b11": "從胡亂後三十年。不少鹽醬。僧回。舉似讓。讓然之。師",
    "X69n1321_001:0002b12": "入室弟子。一百三十九人。各為一方宗主。轉化無窮。",
    "X69n1321_001:0002b13": "師於貞元四年正月中。登建昌石門山。於林中經行。",
    "X69n1321_001:0002b14": "見洞壑平坦。謂侍者曰。吾之朽質。當於來月歸茲地",
    "X69n1321_001:0002b15": "矣。言訖而回。既而示疾。院主問。和尚近日尊候如何。",
    "X69n1321_001:0002b16": "師曰。日面佛月面佛。二月一日沐浴。跏趺入滅。元和",
    "X69n1321_001:0002b17": "中。諡大寂禪師。塔曰大莊嚴。",
    "X69n1321_001:0002b18": "祖示眾云。汝等諸人。各信自心是佛。此心即佛。達磨",
    "X69n1321_001:0002b19": "大師。從南天竺國。來至中華。傳上乘一心之法。令汝",
    "X69n1321_001:0002b20": "等開悟。又引楞伽經。以印眾生心地。恐汝顛倒不信。",
    "X69n1321_001:0002b21": "此一心之法。各各有之。故楞伽經。以佛語心為宗。無",
    "X69n1321_001:0002b22": "門為法門。夫求法者。應無所求。心外無別佛。佛外無",
    "X69n1321_001:0002b23": "別心。不取善不捨惡。淨穢兩邊。俱不依怙。達罪性空。",
    "X69n1321_001:0002b24": "念念不可得。無自性故。故三界唯心。森羅及萬象。一",
    "X69n1321_001:0002c01": "法之所印。凡所見色。皆是見心。心不自心。因色故有。",
    "X69n1321_001:0002c02": "汝但隨時言說。即事即理。都無所礙。菩提道果。亦復",
    "X69n1321_001:0002c03": "如是。於心所生。即名為色。知色空故。生即不生。若了",
    "X69n1321_001:0002c04": "此意。乃可隨時著衣喫飯。長養聖胎。任運過時。更有",
    "X69n1321_001:0002c05": "何事。汝受吾教。聽吾偈曰。心地隨時說。菩提亦只寧。",
    "X69n1321_001:0002c06": "事理俱無礙。當生即不生。",
    "X69n1321_001:0002c07": "僧問。如何是脩道。曰。道不屬脩。若言脩得。脩成還壞。",
    "X69n1321_001:0002c08": "即同聲聞。若言不脩。即同凡夫。又問。作何見解。即得",
    "X69n1321_001:0002c09": "達道。祖曰。自性本來具足。但於善惡事中不滯。喚作",
    "X69n1321_001:0002c10": "脩道人。取善捨惡。觀空入定。即屬造作。更若向外馳",
    "X69n1321_001:0002c11": "求。轉疎轉遠。但盡三界心量。一念妄心。即是三界生",
    "X69n1321_001:0002c12": "死根本。但無一念。即除生死根本。即得法王無上珍",
    "X69n1321_001:0002c13": "寶。無量劫來。凡夫妄想。諂曲邪偽。我慢貢高。合為一",
    "X69n1321_001:0002c14": "體。故經云。但以眾法合成此身。起時唯法起。滅時唯",
    "X69n1321_001:0002c15": "法滅。此法起時。不言我起。滅時不言我滅。前念後念",
    "X69n1321_001:0002c16": "中念。念念不相待。念念寂滅。喚作海印三昧。攝一切",
    "X69n1321_001:0002c17": "法。如百千異流。同歸大海。都名海水。住於一味。即攝",
    "X69n1321_001:0002c18": "眾味。住於大海。即混諸流。如人在大海中浴。即用一",
    "X69n1321_001:0002c19": "切水。所以聲聞悟迷。凡夫迷悟。聲聞不知聖心。本無",
    "X69n1321_001:0002c20": "地位因果階級。心量妄想。脩因證果。住於空定。八萬",
    "X69n1321_001:0002c21": "劫二萬劫。雖即已悟。悟已却迷。諸菩薩。觀如地獄苦。",
    "X69n1321_001:0002c22": "沈空滯寂。不見佛性。若是上根眾生。忽爾遇善知識",
    "X69n1321_001:0002c23": "指示。言下領會。更不歷於階級地位。頓悟本性。故經",
    "X69n1321_001:0002c24": "云。凡夫有反覆心。而聲聞無也。對迷說悟。本既無迷。",
    "X69n1321_001:0003a01": "悟亦不立。一切眾生。從無量劫來。不出法性三昧。長",
    "X69n1321_001:0003a02": "在法性三昧中。著衣喫飯。言談祗對。六根運用。一切",
    "X69n1321_001:0003a03": "施為。盡是法性。不解返源。隨名逐相。迷情妄起。造種",
    "X69n1321_001:0003a04": "種業。若能一念返照。全體聖心。汝等諸人。各達自心。",
    "X69n1321_001:0003a05": "莫記吾語。縱饒說得河沙道理。其心亦不增。縱說不",
    "X69n1321_001:0003a06": "得。其心亦不減。說得亦是汝心。說不得亦是汝心。乃",
    "X69n1321_001:0003a07": "至分身放光。現十八變。不如還我死灰來。淋過死灰",
    "X69n1321_001:0003a08": "無力。喻聲聞妄脩因證果。未淋過死灰有力。喻菩薩",
    "X69n1321_001:0003a09": "道業純熟。諸惡不染。若說如來權教三藏。河沙劫說",
    "X69n1321_001:0003a10": "不盡。猶如鉤鎻亦不斷絕。若悟聖心。總無餘事。久立",
    "X69n1321_001:0003a11": "珍重。",
    "X69n1321_001:0003a12": "示眾云。道不用脩。但莫汙染。何為汙染。但有生死心。",
    "X69n1321_001:0003a13": "造作趨向。皆是汙染。若欲直會其道。平常心是道。何",
    "X69n1321_001:0003a14": "謂平常心。無造作。無是非。無取捨。無斷常。無凡無聖。",
    "X69n1321_001:0003a15": "經云。非凡夫行。非聖賢行。是菩薩行。只如今行住坐",
    "X69n1321_001:0003a16": "臥。應機接物。盡是道。道即是法界。乃至河沙玅用。不",
    "X69n1321_001:0003a17": "出法界。若不然者。云何言心地法門。云何言無盡燈。",
    "X69n1321_001:0003a18": "一切法。皆是心法。一切名。皆是心名。萬法皆從心生。",
    "X69n1321_001:0003a19": "心為萬法之根本。經云。識心達本源。故號為沙門。名",
    "X69n1321_001:0003a20": "等義等。一切諸法皆等。純一無雜。若於教門中得。隨",
    "X69n1321_001:0003a21": "時自在。建立法界。盡是法界。若立真如。盡是真如。若",
    "X69n1321_001:0003a22": "立理。一切法盡是理。若立事。一切法盡是事。舉一千",
    "X69n1321_001:0003a23": "從。理事無別。盡是玅用。更無別理。皆由心之迴轉。譬",
    "X69n1321_001:0003a24": "如月影有若干。真月無若干。諸源水有若干。水性無",
    "X69n1321_001:0003b01": "若干。森羅萬象有若干。虗空無若干。說道理有若干。",
    "X69n1321_001:0003b02": "無礙慧無若干。種種成立。皆由一心也。建立亦得。掃",
    "X69n1321_001:0003b03": "蕩亦得。盡是玅用。盡是自家。非離真而有立處。立處",
    "X69n1321_001:0003b04": "即真。盡是自家體。若不然者。更是何人。一切法皆是",
    "X69n1321_001:0003b05": "佛法。諸法即是解脫。解脫者即是真如。諸法不出於",
    "X69n1321_001:0003b06": "真如。行住坐臥。悉是不思議用。不待時節。經云。在在",
    "X69n1321_001:0003b07": "處處。則為有佛。佛是能仁。有智慧。善機性。能破一切",
    "X69n1321_001:0003b08": "眾生疑網。出離有無等縛。凡聖情盡。人法俱空。轉無",
    "X69n1321_001:0003b09": "等倫。超於數量。所作無礙。事理雙通。如天起雲。忽有",
    "X69n1321_001:0003b10": "還無。不留礙跡。猶如畫水成文。不生不滅。是大寂滅。",
    "X69n1321_001:0003b11": "在纏名如來藏。出纏名淨法身。法身無窮。體無增減。",
    "X69n1321_001:0003b12": "能大能小。能方能圓。應物現形。如水中月。滔滔運用。",
    "X69n1321_001:0003b13": "不立根栽。不盡有為。不住無為。有為是無為家用。無",
    "X69n1321_001:0003b14": "為是有為家依。不住於依。故云如空無所依。心生滅",
    "X69n1321_001:0003b15": "義。心真如義。心真如者。譬如明鏡照像。鏡喻於心。像",
    "X69n1321_001:0003b16": "喻諸法。若心取法即涉外。因緣即是生滅義。不取諸",
    "X69n1321_001:0003b17": "法。即是真如義。聲聞聞見佛性。菩薩眼見佛性。了達",
    "X69n1321_001:0003b18": "無二。名平等性。性無有異。用則不同。在迷為識。在悟",
    "X69n1321_001:0003b19": "為智。順理為悟。順事為迷。迷即迷自家本心。悟即悟",
    "X69n1321_001:0003b20": "自家本性。一悟永悟。不復更迷。如日出時不合於暗。",
    "X69n1321_001:0003b21": "智慧日出。不與煩惱暗俱。了心及境界。妄想即不生。",
    "X69n1321_001:0003b22": "妄想既不生。即是無生法忍。本有今有。不假脩道坐",
    "X69n1321_001:0003b23": "禪。不脩不坐。即是如來清淨禪。如今若見此理真正。",
    "X69n1321_001:0003b24": "不造諸業。隨分過生。一衣一衲。坐起相隨。戒行增薰。",
    "X69n1321_001:0003c01": "積於淨業。但能如是。何慮不通。久立諸人珍重。",
    "X69n1321_001:0003c02": "西堂百丈南泉。侍祖翫月次。祖曰。正恁麼時如何。西",
    "X69n1321_001:0003c03": "堂云。正好供養。百丈云。正好脩行。南泉拂袖便去。祖",
    "X69n1321_001:0003c04": "云。經入藏。禪歸海。唯有普願。獨超物外(西堂藏。百丈海。南泉願)",
    "X69n1321_001:0003c05": "南泉。為眾僧行粥次。祖問。桶裡是甚麼。泉曰。這老漢",
    "X69n1321_001:0003c06": "合取口。作恁麼語話。祖便休。",
    "X69n1321_001:0003c07": "百丈問。如何是佛旨趣。祖云。正是汝放身命處。",
    "X69n1321_001:0003c08": "大珠初參祖。祖問曰。從何處來。曰越州大雲寺來。祖",
    "X69n1321_001:0003c09": "曰。來此擬須何事。曰來求佛法。祖曰。自家寶藏不顧。",
    "X69n1321_001:0003c10": "拋家散走作什麼。我這裏。一物也無。求甚麼佛法。珠",
    "X69n1321_001:0003c11": "遂禮拜。問曰。阿那箇。是慧海自家寶藏。祖曰。即今問",
    "X69n1321_001:0003c12": "我者。是汝寶藏。一切具足。更無欠少。使用自在。何假",
    "X69n1321_001:0003c13": "向外求覓。珠於言下。自識本心。不由知覺。踊躍禮謝。",
    "X69n1321_001:0003c14": "師事六載。後歸。自撰頓悟入道要門論一卷。祖見之。",
    "X69n1321_001:0003c15": "告眾云。越州有大珠。圓明光透自在。無遮障處也。",
    "X69n1321_001:0003c16": "泐潭法會禪師。問祖云。如何是西來祖師意。祖曰。低",
    "X69n1321_001:0003c17": "聲近前來。會便近前。祖打一摑云。六耳不同謀。來日",
    "X69n1321_001:0003c18": "來。會至來日。猶入法堂云。請和尚道。祖云。且去。待老",
    "X69n1321_001:0003c19": "漢上堂時出來。與汝證明。會乃悟。云謝大眾證明。乃",
    "X69n1321_001:0003c20": "繞法堂一帀。便去。",
    "X69n1321_001:0003c21": "泐潭惟建禪師。一日在法堂後坐禪。祖見之。乃吹建",
    "X69n1321_001:0003c22": "耳兩吹。建起定見是祖。却復入定。祖歸方丈。令侍者。",
    "X69n1321_001:0003c23": "持一椀茶與建。建不顧。便自歸堂。",
    "X69n1321_001:0003c24": "石鞏慧藏禪師。本以弋獵為務。惡見沙門。因逐羣鹿。",
    "X69n1321_001:0004a01": "從祖菴前過。祖乃迎之。藏問。和尚見鹿過否。祖曰。汝",
    "X69n1321_001:0004a02": "是何人。曰獵者。祖曰。汝解射否。曰解射。祖曰。汝一箭",
    "X69n1321_001:0004a03": "射幾箇。曰一箭射一箇。祖曰。汝不解射。曰和尚解射",
    "X69n1321_001:0004a04": "否。祖曰。解射。曰和尚一箭射幾箇。曰一箭射一羣。曰",
    "X69n1321_001:0004a05": "彼此是命。何用射他一羣。祖曰。汝既知如是。何不自",
    "X69n1321_001:0004a06": "射。曰若教某甲自射。即無下手處。祖曰。這漢。曠劫無",
    "X69n1321_001:0004a07": "明煩惱。今日頓息。藏當時毀棄弓箭。自以刀截髮。投",
    "X69n1321_001:0004a08": "祖出家。一日在厨作務次。祖問曰。作什麼。曰牧牛。祖",
    "X69n1321_001:0004a09": "曰。作麼生牧。曰一迴入草去。便把鼻孔拽來。祖曰。子",
    "X69n1321_001:0004a10": "真牧牛。",
    "X69n1321_001:0004a11": "僧問祖云。請和尚離四句絕百非。直指某甲西來意。",
    "X69n1321_001:0004a12": "祖云。我今日無心情。汝去問取智藏。其僧乃問藏。藏",
    "X69n1321_001:0004a13": "云。汝何不問取和尚。僧云。和尚令某甲來問上座。藏",
    "X69n1321_001:0004a14": "以手摩頭云。今日頭痛。汝去問海師兄。其僧又去問",
    "X69n1321_001:0004a15": "海。海云。我這裏却不會。僧乃舉似祖。祖云。藏頭白。海",
    "X69n1321_001:0004a16": "頭黑。",
    "X69n1321_001:0004a17": "麻谷寶徹禪師。一日隨祖行次。問。如何是大涅槃。祖",
    "X69n1321_001:0004a18": "云。急。徹云。急箇什麼。祖云。看水。",
    "X69n1321_001:0004a19": "大梅山法常禪師。初參祖。問。如何是佛。祖云。即心是",
    "X69n1321_001:0004a20": "佛。常即大悟。後居大梅山。祖聞師住山。乃令一僧到",
    "X69n1321_001:0004a21": "問云。和尚見馬師。得箇什麼。便住此山。常云。馬師向",
    "X69n1321_001:0004a22": "我道。即心是佛。我便向這裏住。僧云。馬師近日佛法",
    "X69n1321_001:0004a23": "又別。常云。作麼生別。僧云。近日又道。非心非佛。常云。",
    "X69n1321_001:0004a24": "這老漢惑亂人。未有了日。任汝非心非佛。我只管即",
    "X69n1321_001:0004b01": "心即佛。其僧回舉似祖。祖云。梅子熟也。",
    "X69n1321_001:0004b02": "汾州無業禪師參祖。祖覩其狀貌瓌偉。語音如鐘。乃",
    "X69n1321_001:0004b03": "曰。巍巍佛堂。其中無佛。業。禮跪而問曰。三乘文學。粗",
    "X69n1321_001:0004b04": "窮其旨。常聞禪門即心是佛。實未能了。祖曰。只未了",
    "X69n1321_001:0004b05": "底心即是。更無別物。業又問。如何是祖師西來密傳",
    "X69n1321_001:0004b06": "心印。祖曰。大德正閙在。且去別時來。業纔出。祖召曰。",
    "X69n1321_001:0004b07": "大德。業迴首。祖云。是什麼。業便領悟禮拜。祖云。這鈍",
    "X69n1321_001:0004b08": "漢。禮拜作麼。",
    "X69n1321_001:0004b09": "鄧隱峰辭祖。祖曰。甚處去。云石頭去。祖曰。石頭路滑。",
    "X69n1321_001:0004b10": "云竿木隨身。逢場作戲。便去。纔到石頭。乃遶禪牀一",
    "X69n1321_001:0004b11": "匝。振錫一下。問。是何宗旨。頭曰。蒼天蒼天。峰無語却",
    "X69n1321_001:0004b12": "回舉似祖。祖曰。汝更去。見他道蒼天蒼天。汝便噓兩",
    "X69n1321_001:0004b13": "聲。峰又去。一依前問。頭乃噓兩聲。峰又無語。歸舉似",
    "X69n1321_001:0004b14": "祖。祖曰。向汝道石頭路滑。",
    "X69n1321_001:0004b15": "峰。一日推土車次。祖展脚在路上坐。峰云。請師收足。",
    "X69n1321_001:0004b16": "祖云。已展不收。峰云。已進不退。乃推車碾過。祖脚損。",
    "X69n1321_001:0004b17": "歸法堂。執斧子云。適來碾損老僧脚底出來。峰便出。",
    "X69n1321_001:0004b18": "於祖前引頸。祖乃置斧。",
    "X69n1321_001:0004b19": "石臼和尚初參祖。祖問。什麼處來。臼云。烏臼來。祖云。",
    "X69n1321_001:0004b20": "烏臼近日有何言句。臼云。幾人於此茫然在。祖云。茫",
    "X69n1321_001:0004b21": "然且置。悄然一句作麼生。臼乃近前三步。祖云。我有",
    "X69n1321_001:0004b22": "七棒。寄打烏臼。你還甘否。臼云。和尚先喫。某甲後甘。",
    "X69n1321_001:0004b23": "却迴烏臼。",
    "X69n1321_001:0004b24": "亮座主參祖。祖問曰。見說座主大講得經論。是否。亮",
    "X69n1321_001:0004c01": "云。不敢。祖曰。將甚麼講。亮云。將心講。祖曰。心如工伎",
    "X69n1321_001:0004c02": "兒。意如和伎者。爭解得經。亮抗聲云。心既講不得。虗",
    "X69n1321_001:0004c03": "空莫講得麼。祖曰。却是虗空講得。亮不肯。便出。將下",
    "X69n1321_001:0004c04": "階。祖召云。座主。亮回首。豁然大悟。便禮拜。祖曰。這鈍",
    "X69n1321_001:0004c05": "根阿師。禮拜作麼。亮歸寺。告聽眾曰。某甲所講經論。",
    "X69n1321_001:0004c06": "謂無人及得。今日被馬大師一問。平生工夫。氷消瓦",
    "X69n1321_001:0004c07": "解。徑入西山。更無蹤跡。",
    "X69n1321_001:0004c08": "洪州水老和尚初參祖。問。如何是西來的的意。祖云。",
    "X69n1321_001:0004c09": "禮拜著。老纔禮拜。祖便與一蹋。老大悟。起來撫掌呵",
    "X69n1321_001:0004c10": "呵大笑云。也大奇。也大奇。百千三昧。無量玅義。只向",
    "X69n1321_001:0004c11": "一毛頭上。便識得根源去。便禮拜而退。後告眾云。自",
    "X69n1321_001:0004c12": "從一喫馬師蹋。直至如今笑不休。",
    "X69n1321_001:0004c13": "龐居士問祖云。不與萬法為侶者。是甚麼人。祖曰。待",
    "X69n1321_001:0004c14": "汝一口吸盡西江水。即向汝道。又問祖云。不昧本來",
    "X69n1321_001:0004c15": "人。請師高著眼。祖直下覰。士云。一種沒絃琴。唯師彈",
    "X69n1321_001:0004c16": "得玅。師直上覰。士乃作禮。祖歸方丈。士隨後入曰。適",
    "X69n1321_001:0004c17": "來弄巧成拙。又問。如水無筋骨。能勝萬斛舟。此理如",
    "X69n1321_001:0004c18": "何。祖曰。這裏無水亦無舟。說甚麼筋骨。",
    "X69n1321_001:0004c19": "僧問。和尚為甚麼說即心即佛。祖曰。為止小兒啼。曰",
    "X69n1321_001:0004c20": "啼止時如何。祖曰。非心非佛。曰除此二種人來。如何",
    "X69n1321_001:0004c21": "指示。祖曰。向伊道不是物。曰忽遇其中人來時如何。",
    "X69n1321_001:0004c22": "祖曰。且教伊體會大道。",
    "X69n1321_001:0004c23": "問。如何是西來意。祖曰。即今是甚麼意。",
    "X69n1321_001:0004c24": "僧問。如何得合道。祖曰。我早不合道。問。如何是西來",
    "X69n1321_001:0005a01": "意。祖便打曰。我若不打汝。諸方笑我也。",
    "X69n1321_001:0005a02": "有小師耽源。行脚回。於祖前畫箇圓相。就上拜了立。",
    "X69n1321_001:0005a03": "祖曰。汝莫欲作佛否。曰某甲不解揑目。祖曰。吾不如",
    "X69n1321_001:0005a04": "汝。小師不對。",
    "X69n1321_001:0005a05": "有僧。於祖前。作四畫。上一畫長。下三畫短。曰不得道",
    "X69n1321_001:0005a06": "一畫長三畫短。離四句絕百非。請和尚答某甲。祖乃",
    "X69n1321_001:0005a07": "畫地一畫曰。不得道長短。答汝了也。",
    "X69n1321_001:0005a08": "祖。令僧馳書。與徑山欽和尚。書中畫一圓相。徑山纔",
    "X69n1321_001:0005a09": "開見。索筆。於中著一點。後有僧。舉似忠國師。國師云。",
    "X69n1321_001:0005a10": "欽師。猶被馬師惑。",
    "X69n1321_001:0005a11": "有講僧來問曰。未審。禪宗傳持何法。祖却問曰。座主",
    "X69n1321_001:0005a12": "傳持何法。主曰。忝講得經論二十餘本。祖曰。莫是獅",
    "X69n1321_001:0005a13": "子兒否。主曰。不敢。祖作噓噓聲。主曰。此是法。祖曰。是",
    "X69n1321_001:0005a14": "甚麼法。主曰。獅子出窟法。祖乃默然。主曰。此亦是法。",
    "X69n1321_001:0005a15": "祖曰。是甚麼法。主曰。獅子在窟法。祖曰。不出不入。是",
    "X69n1321_001:0005a16": "甚麼法。主無對。遂辭出門。祖召曰。座主。主回首。祖曰。",
    "X69n1321_001:0005a17": "是甚麼。主亦無對。祖曰。這鈍根阿師。",
    "X69n1321_001:0005a18": "洪州廉使問曰。喫酒肉即是。不喫即是。祖曰。若喫是",
    "X69n1321_001:0005a19": "中丞祿。不喫是中丞福。",
    "X69n1321_001:0005a20": "藥山惟儼禪師。初參石頭。便問。三乘十二分教。某甲",
    "X69n1321_001:0005a21": "粗知。常聞南方直指人心見性成佛。實未明了。伏望",
    "X69n1321_001:0005a22": "和尚慈悲指示。頭曰。恁麼也不得。不恁麼也不得。恁",
    "X69n1321_001:0005a23": "麼不恁麼總不得。子作麼生。山罔措。頭曰。子因緣不",
    "X69n1321_001:0005a24": "在此。且往馬大師處去。山稟命。恭禮祖。仍伸前問。祖",
    "X69n1321_001:0005b01": "曰。我有時教伊揚眉瞬目。有時不教伊揚眉瞬目。有",
    "X69n1321_001:0005b02": "時揚眉瞬目者是。有時揚眉瞬目者不是。子作麼生。",
    "X69n1321_001:0005b03": "山於言下契悟。便禮拜。祖曰。你見甚麼道理便禮拜。",
    "X69n1321_001:0005b04": "山曰。某甲在石頭處。如蚊子上銕牛。祖曰。汝既如是。",
    "X69n1321_001:0005b05": "善自護持。侍奉三年。一日祖問之曰。子近日見處作",
    "X69n1321_001:0005b06": "麼生。山曰。皮膚脫落盡。唯有一真實。祖曰。子之所得。",
    "X69n1321_001:0005b07": "可謂協於心體。布於四肢。既然如是。將三條篾來。束",
    "X69n1321_001:0005b08": "取肚皮。隨處住山去。山曰。某甲又是何人。敢言住山。",
    "X69n1321_001:0005b09": "祖曰。不然。未有常行而不住。未有常住而不行。欲益",
    "X69n1321_001:0005b10": "無所益。欲為無所為。宜作舟航。無久住此。山乃辭祖。",
    "X69n1321_001:0005b11": "丹霞天然禪師再參祖。未參禮。便入僧堂內。騎聖僧",
    "X69n1321_001:0005b12": "頸而坐。時大眾驚愕。遽報祖。祖躬入堂視之曰。我子",
    "X69n1321_001:0005b13": "天然。霞即下地。禮拜曰。謝師賜法號。因名天然。",
    "X69n1321_001:0005b14": "潭州慧朗禪師初參祖。祖問。汝來何求。曰求佛知見。",
    "X69n1321_001:0005b15": "祖曰。佛無知見。知見乃魔耳。汝自何來。曰南嶽來。曰",
    "X69n1321_001:0005b16": "汝從南嶽來。未識曹溪心要。汝速歸彼。不宜他往。",
    "X69n1321_001:0005b17": "祖問僧。什麼處來。云湖南來。祖云。東湖水滿也未。云",
    "X69n1321_001:0005b18": "未。祖云。許多時雨水尚未滿(道吾云。滿也。雲岩云。湛",
    "X69n1321_001:0005b19": "湛地。洞山云。甚麼劫中曾欠少)。",
    "X69n1321_001:0005b21": "江西馬祖道一禪師語錄"
}