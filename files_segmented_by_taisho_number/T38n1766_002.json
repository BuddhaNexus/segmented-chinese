{
    "T38n1766_002:0022a02": "涅槃玄義發源機要卷第二",
    "T38n1766_002:0022a04": "宋錢塘沙門釋智圓述",
    "T38n1766_002:0022a05": "「文云」下，即〈如來性品〉文。二十五有者，即細開",
    "T38n1766_002:0022a06": "六道也。謂四洲四趣，無想天、那含天、六欲天、",
    "T38n1766_002:0022a07": "梵天、四禪天、四空天，二十五有生死不亡，故",
    "T38n1766_002:0022a08": "並名有。「我謂真我，亦佛性也不耶」，即迦葉問",
    "T38n1766_002:0022a09": "辭。答言，即佛答云「一切眾生悉有佛性，即是",
    "T38n1766_002:0022a10": "我義也。」「寤言」下，《文選》曰「寤言莫予應。」注云「謂",
    "T38n1766_002:0022a11": "臥而語也。」依經應作寱，牛世切，眠言也。〈如來",
    "T38n1766_002:0022a12": "性品〉云「譬如二人共為親友，一是王子、一是",
    "T38n1766_002:0022a13": "貧賤。見王子有一好刀，心生貪著。王子後持",
    "T38n1766_002:0022a14": "是刀逃至他國，貧人於後寄宿他家，即於眠",
    "T38n1766_002:0022a15": "中寱言刀刀。傍人聞之，收至王所。乃至云菩",
    "T38n1766_002:0022a16": "薩亦爾，出現於世說真我相。說已捨去，譬如",
    "T38n1766_002:0022a17": "王子持刀逃國。凡夫說言一切有我，如彼貧",
    "T38n1766_002:0022a18": "人止宿他舍寱言刀刀。」「又楊」下，〈嬰兒行〉止小",
    "T38n1766_002:0022a19": "兒啼故，以楊樹黃葉為金等者，取木人木馬",
    "T38n1766_002:0022a20": "皆為止啼。此喻說三十二天妄常樂我淨也。",
    "T38n1766_002:0022a21": "下疏云「葉喻妄常，金喻妄淨。人喻妄我，馬喻",
    "T38n1766_002:0022a22": "妄樂。」六道以安身適悅等者，如寒地獄中以",
    "T38n1766_002:0022a23": "熱間為適悅也，餘道可知。望佛猶通者，以未",
    "T38n1766_002:0022a24": "能究竟隔別變易生死故。非通非別者，此成",
    "T38n1766_002:0022a25": "四句，故屬雙非。若束而明之，只是通別，九界",
    "T38n1766_002:0022a26": "是通、佛界是別，故上句明菩薩而云望佛猶",
    "T38n1766_002:0022a27": "通也。𤚲，古候切，取牛乳也。隨其流處等者，〈如",
    "T38n1766_002:0022a28": "來性品〉云「譬如雪山有一味藥名曰樂味。輪",
    "T38n1766_002:0022a29": "王為此藥故，處處造作木筩以接是藥。其味",
    "T38n1766_002:0022b01": "真正。王既沒已，其後是藥或酢或鹹或甜或",
    "T38n1766_002:0022b02": "苦或辛或淡。如是一味，隨其流處有種種異，",
    "T38n1766_002:0022b03": "是藥真味停留在山，猶如滿月，乃至云祕藏",
    "T38n1766_002:0022b04": "亦爾，以煩惱故出種種味，所謂五道四姓。」委",
    "T38n1766_002:0022b05": "釋如《疏記》。倒瀉斯病者，倒即吐也。「文云」下，引",
    "T38n1766_002:0022b06": "〈陳如品〉也。三種病，貪、瞋、癡也。三種藥，不淨、慈",
    "T38n1766_002:0022b07": "心、因緣也。事理不融，故藥病互無。王復得病",
    "T38n1766_002:0022b08": "者，即〈哀嘆品〉中客醫喻也。王得病，即小機執",
    "T38n1766_002:0022b09": "無常為病也。亦藥亦病者，治邪常故名藥，障",
    "T38n1766_002:0022b10": "真常故名病。是勝三修者，謂常、樂、我也。舊伊",
    "T38n1766_002:0022b11": "縱橫，喻無常苦無我劣三修也。「又新」下，前對",
    "T38n1766_002:0022b12": "二邊故，中道教行理三悉受雙非之名。今以",
    "T38n1766_002:0022b13": "教行對理，則圓伊教行能治二邊，故得名藥。",
    "T38n1766_002:0022b14": "圓理亡泯，故屬雙非，故云正法正性等。唯有",
    "T38n1766_002:0022b15": "常淨等者，此約半與半奪，故與二奪二。若全",
    "T38n1766_002:0022b16": "奪者，四德俱無，如下疏記。則是習氣者，謂三",
    "T38n1766_002:0022b17": "寶差別，即無明心也。無明即習氣，《淨名》云",
    "T38n1766_002:0022b18": "「結習未盡，華則著身。」此無為緣習，非界內習",
    "T38n1766_002:0022b19": "也。竪出九界者，此約自行破九顯佛界名竪",
    "T38n1766_002:0022b20": "出，然但破事九，不破性九。橫收一切者，橫遍",
    "T38n1766_002:0022b21": "彼彼九界也。無邊底故常者，橫收故無邊、竪",
    "T38n1766_002:0022b22": "出故無底，由達無邊底，故名大丈夫。自既丈",
    "T38n1766_002:0022b23": "夫復調丈夫，故云能化度一切，自他融攝故",
    "T38n1766_002:0022b24": "不思議。「斷苦」下，亦四句釋樂：初二約斷、後二",
    "T38n1766_002:0022b25": "約智。初二中，前一明斷用，故云斷苦樂故樂，",
    "T38n1766_002:0022b26": "即是斷生死苦及涅槃樂，故得中道之大樂。",
    "T38n1766_002:0022b27": "後句明斷體，故云大寂故樂，即是中道永寂",
    "T38n1766_002:0022b28": "二邊，故名大寂。後二約智中，初句明智用，故",
    "T38n1766_002:0022b29": "云一切知故樂，即中道雙照二邊名一切知。",
    "T38n1766_002:0022c01": "後句明智體，故云身常故樂，即了了常知也。",
    "T38n1766_002:0022c02": "業淨者，總標也。「身淨」下，即三業俱淨也，以身",
    "T38n1766_002:0022c03": "兼口但云身淨。即色心不二咸空假中，故並",
    "T38n1766_002:0022c04": "名淨。「是故」下，總結。然此文中明常樂各有四",
    "T38n1766_002:0022c05": "句，明我唯一句，明淨有三句，各隨語便更無",
    "T38n1766_002:0022c06": "他說。例前應就理等者，例前正法正性非藥",
    "T38n1766_002:0022c07": "非病之文也。互顯等者，前已約理明非，今但",
    "T38n1766_002:0022c08": "約事明非。以前例後、以後例前，故云互顯。從",
    "T38n1766_002:0022c09": "地獄已上料簡者，即通別中云六道以安身",
    "T38n1766_002:0022c10": "適性為安樂也。從外道已上者，即藥病中云",
    "T38n1766_002:0022c11": "長者沒已劫掠群牛也。二乘已上者，即大小",
    "T38n1766_002:0022c12": "中云小者二乘也。四悉檀者，名出《智論》。悉是",
    "T38n1766_002:0022c13": "華言，檀乃梵語。悉之言遍，檀言為施。以歡喜",
    "T38n1766_002:0022c14": "生善破惡入理四法，遍施有情，故曰悉檀。又",
    "T38n1766_002:0022c15": "應法師云：「悉曇，此云成就。論中云悉檀者，亦",
    "T38n1766_002:0022c16": "悉曇也。」準此二字俱是梵音，故他宗學者或",
    "T38n1766_002:0022c17": "謂天台不善華梵。且古來亦云二字俱是梵",
    "T38n1766_002:0022c18": "語，豈獨唐代方知？故《淨名玄義》云「悉檀是外",
    "T38n1766_002:0022c19": "國之語。」諸法師解釋不同，或言無翻，外國多",
    "T38n1766_002:0022c20": "含，例如修多羅名含五義，此土不的翻也。有",
    "T38n1766_002:0022c21": "翻者，或翻為宗，乘墨印實，成就究竟。如是異",
    "T38n1766_002:0022c22": "翻，非一難可定判。南岳云：此例如大涅槃，是",
    "T38n1766_002:0022c23": "胡漢兼舉也。南嶽親證，不應錯用，故天台智",
    "T38n1766_002:0022c24": "者依之釋義。又如龍樹之名，古者譯家皆云",
    "T38n1766_002:0022c25": "二字並是華言，謂龍生法身、樹生生身。至于",
    "T38n1766_002:0022c26": "唐代，乃云龍是華言、樹是梵語，梵云那伽樹",
    "T38n1766_002:0022c27": "那，此云龍猛。應知龍猛既有父母禱樹之緣，",
    "T38n1766_002:0022c28": "復與樹那音濫，故致異釋以例悉檀。以悉訓",
    "T38n1766_002:0022c29": "遍，借是梵語亦應無爽。如翻究竟，亦是遍義。",
    "T38n1766_002:0023a01": "顯昔第一義者，昔人天教及小乘教，各指當",
    "T38n1766_002:0023a02": "教涅槃為第一義也。引互無為證者，即第三",
    "T38n1766_002:0023a03": "十五卷云「牛處無馬，馬處無牛」，名互無也。真",
    "T38n1766_002:0023a04": "諦涅槃者，亦同初家，以涅槃為俗諦也。彼為",
    "T38n1766_002:0023a05": "涅槃因修而證，故屬俗諦。引《肇論》以證俗諦",
    "T38n1766_002:0023a06": "無名無相也。肇有四論：一《物不遷論》、二《不真",
    "T38n1766_002:0023a07": "空論》、三《般若無知論》、四《涅槃無名論》。今引《物",
    "T38n1766_002:0023a08": "不遷》文也。江河至不流者，前波後波雖復相",
    "T38n1766_002:0023a09": "續而不相到，其性各住，雖注不流。日月至不",
    "T38n1766_002:0023a10": "周者，日月歷天晝夜無停，亦由各住，故不能",
    "T38n1766_002:0023a11": "周。「豈有」下，結顯涅槃無名無相也。謂江河等",
    "T38n1766_002:0023a12": "物及以涅槃俱俗諦故。猶是續待二假者，以",
    "T38n1766_002:0023a13": "冥真故、無明已盡故，非因成而有；緣真相續",
    "T38n1766_002:0023a14": "之假、迷悟相待之假，具二假故。即是俗諦，",
    "T38n1766_002:0023a15": "故有名也。執真有名者，謂俗本無名，依真立",
    "T38n1766_002:0023a16": "名。如劫初聖人，仰法真理、俯立俗號。真理能",
    "T38n1766_002:0023a17": "通因名道路，真理不動因名山嶽。所通非有",
    "T38n1766_002:0023a18": "者，以四門所通同一偏真，故但存隣虛名有",
    "T38n1766_002:0023a19": "門，析破隣虛名空門。兩亦雙非，準義可見。「指",
    "T38n1766_002:0023a20": "三」下，引喻結斥。三塗者，山名泰行，轘轅崤澠",
    "T38n1766_002:0023a21": "是也。《左傳》曰「三塗、四嶽，九州之險也。」或作荒",
    "T38n1766_002:0023a22": "塗者，後人妄改。彼以小能釋大所，其猶指三",
    "T38n1766_002:0023a23": "塗之險阻為寶所之坦夷。魚目喻小，明珠喻",
    "T38n1766_002:0023a24": "大，其旨可知。「問古」下，嘆美立問。而有三嘆一",
    "T38n1766_002:0023a25": "問：一、嘆師承道勝；二、「肇作」下，嘆述作辭高；三、",
    "T38n1766_002:0023a26": "「世人」下，嘆古今共許。「意復」下，是一問。雖具三",
    "T38n1766_002:0023a27": "美，所詮義意比望今家，孰優孰劣？故云意",
    "T38n1766_002:0023a28": "復云何。命世者，《文選．李陵書》曰「皆信命世之",
    "T38n1766_002:0023a29": "才，抱將相之具。」注云「命，名也。」言其名流播於",
    "T38n1766_002:0023b01": "時代也。《孟子》云「五百年必有王者興，其間必",
    "T38n1766_002:0023b02": "有名世者矣。」注云「名世，次聖之才，物來能名，",
    "T38n1766_002:0023b03": "正一世者，生於聖人之間也。」升堂入室者，以",
    "T38n1766_002:0023b04": "於道淺者為升堂，於道深者為入室。《論語》云",
    "T38n1766_002:0023b05": "「子曰：由也，升堂矣，未入於室也。」一肇而已者，",
    "T38n1766_002:0023b06": "什公門下有十哲、八俊、四聖，肇皆預焉。生、肇、",
    "T38n1766_002:0023b07": "融、叡為四聖，更加影、嚴、憑、觀為八俊，兼常、標",
    "T38n1766_002:0023b08": "名十哲。《僧傳》曰「通情則生融上首，精難則觀",
    "T38n1766_002:0023b09": "肇第一。」劉遺民覽肇所撰之論，嘆曰：「不意方",
    "T38n1766_002:0023b10": "袍復有平叔。」「洋洋」下，謂其文辭洋溢，盈人之",
    "T38n1766_002:0023b11": "耳也。《論語》云「師摯之始，關睢之亂，洋洋乎盈",
    "T38n1766_002:0023b12": "耳哉。」卷不釋手者，釋，放也。答中初謙己，總指",
    "T38n1766_002:0023b13": "日月在懷，喻其明達也。「既不」下，自斥。既不親",
    "T38n1766_002:0023b14": "承肇師，其法門深旨我亦難見。「鑽仰」下，雖不",
    "T38n1766_002:0023b15": "親承，遺文既在，尋其旨趣亦應可知。鑽仰者，",
    "T38n1766_002:0023b16": "顏淵嘆仲尼云：「鑽之彌覺其堅，仰之彌覺其",
    "T38n1766_002:0023b17": "高。」管窺者，《莊子》曰「以管窺天，以錐指地。」二、",
    "T38n1766_002:0023b18": "「其論」下，以四句判論文也。彼論凡有九折十",
    "T38n1766_002:0023b19": "演共十九篇。今之所斥，皆於上秦主表及第",
    "T38n1766_002:0023b20": "一開宗、第二覈體中撮其妙言要辭，不出四",
    "T38n1766_002:0023b21": "句，故參雜引之，不成次比。今先指會其文、次",
    "T38n1766_002:0023b22": "消釋其義。初有句中，初是開宗中文。「若無」下，",
    "T38n1766_002:0023b23": "表中文。次無句中，初二句即開宗中文，具云",
    "T38n1766_002:0023b24": "「余甞試言之。夫涅槃之為道也，寂寥虛曠」等。",
    "T38n1766_002:0023b25": "「豈有」下一句，是表中文，具云「既曰涅槃，復何",
    "T38n1766_002:0023b26": "容有名於其間哉。」兩亦句中，「唯恍惚窈冥，其",
    "T38n1766_002:0023b27": "中有精」句，是表中語，餘開宗中語。雙非句，並",
    "T38n1766_002:0023b28": "開宗中文。「而欲」下，具云「斯乃希夷之境、太玄之",
    "T38n1766_002:0023b29": "鄉，而欲以有無題牓標其方域而語其神道",
    "T38n1766_002:0023c01": "者，不亦邈哉。」次釋義者，出處至假名者，有",
    "T38n1766_002:0023c02": "餘住世名出、無餘入滅名處，斯皆應機示有",
    "T38n1766_002:0023c03": "生滅。既無實體，故並假名。「若無」下，此本秦主",
    "T38n1766_002:0023c04": "之語，斥諸家通第一義諦皆廓然空寂無有",
    "T38n1766_002:0023c05": "聖人。故肇舉之，若真諦廓然無聖人者，誰知",
    "T38n1766_002:0023c06": "真諦耶？既有知者，驗有聖人。故彼文云「實如",
    "T38n1766_002:0023c07": "明詔」也。「若無」下，即肇公伸明秦主之意。聖人",
    "T38n1766_002:0023c08": "忘懷，動靜合道，故曰與遊。即其有句者，既存",
    "T38n1766_002:0023c09": "能知能遊之人，豈非有句？即無句也者，既無",
    "T38n1766_002:0023c10": "形名，復非有心所知，豈非無句？故不可得而",
    "T38n1766_002:0023c11": "有者，此即亦無。不可得而無者，此即亦有。恍，",
    "T38n1766_002:0023c12": "有也。惚，無也。窈，幽也。冥，暗也。謂有無不定、幽",
    "T38n1766_002:0023c13": "暗難測，故曰窈冥。雖曰難測，而有靈明知覺",
    "T38n1766_002:0023c14": "其妙甚存，故曰有精也。窈冥即亦無，有精即",
    "T38n1766_002:0023c15": "亦有；五陰永滅故亦無，幽靈不竭故亦有。有",
    "T38n1766_002:0023c16": "無絕於內者，冲而不改，故不可為有，故有絕；",
    "T38n1766_002:0023c17": "至功常存，故無絕。「稱謂」下，涅槃之體既內絕",
    "T38n1766_002:0023c18": "有無，故外沒稱謂。「視聽」下，釋上二句也。由外",
    "T38n1766_002:0023c19": "絕稱謂，故兩界視聽之所不及；由內絕有無，",
    "T38n1766_002:0023c20": "故無色四空之所不了。題牓，謂名字也。方",
    "T38n1766_002:0023c21": "域，謂理體。不亦邈哉者，若執有無，去道甚遠。",
    "T38n1766_002:0023c22": "「然其」下，以四教定論意。文云等者，開宗云「滅",
    "T38n1766_002:0023c23": "度者，言乎大患永滅、超度四流。」不涉界外者，",
    "T38n1766_002:0023c24": "但度界內欲、有、見、無明之四流耳。不滅涅槃",
    "T38n1766_002:0023c25": "患者，但以陰身為大患故。「辨差」下，既彼論是",
    "T38n1766_002:0023c26": "大又非別圓，今尋辨差之文，知屬通教。辨差，",
    "T38n1766_002:0023c27": "即第九章也。無為一也者，彼云「以俱出生死",
    "T38n1766_002:0023c28": "故同稱無為。」「此以」下，彼云「三乘諸道，皆因無",
    "T38n1766_002:0023c29": "為而有差別。此三三於無為，非無為有三也。」",
    "T38n1766_002:0024a01": "「如來」下，彼云「放光云：涅槃有差別耶？答曰：無",
    "T38n1766_002:0024a02": "差別。但如來結習都盡，聲聞結習未盡耳。請",
    "T38n1766_002:0024a03": "以近喻以況遠旨，如人斬木，去尺無尺、去寸",
    "T38n1766_002:0024a04": "無寸，修短在於尺寸，不在無也。」今師引之，語",
    "T38n1766_002:0024a05": "或改轉。有本云「聲聞結盡習不盡」者，結下多",
    "T38n1766_002:0024a06": "盡字也。在於尺寸不在無也者，尺寸喻三乘",
    "T38n1766_002:0024a07": "淺深，無喻涅槃理一。「雖俱」下，彼岸涅槃也，升",
    "T38n1766_002:0024a08": "降三乘也。以無言說道者，即《大品》共般若也。",
    "T38n1766_002:0024a09": "𠊩士限切然者，《尚書》曰「方鳩𠊩工」，孔安國云：「鳩",
    "T38n1766_002:0024a10": "聚，𠊩現也。」「夫通」下，斥肇四失也，次第在文。俯",
    "T38n1766_002:0024a11": "提枝末者，肇云「仰攀玄根，俯提弱喪。」初句是",
    "T38n1766_002:0024a12": "上求、下句是下化。理為道本，故云玄根。嬰兒",
    "T38n1766_002:0024a13": "失故鄉，名為弱喪。方便善微，名為嬰兒。本有",
    "T38n1766_002:0024a14": "真如，名曰故鄉。今判彼意，故云乃是等也。是",
    "T38n1766_002:0024a15": "泯憂喜等者，通人了達幻化即空，故憂喜等",
    "T38n1766_002:0024a16": "一切亡泯。齊明暗者，智明惑暗也。不作大小",
    "T38n1766_002:0024a17": "者，下疏釋云「是別教嬰兒，謂不造五逆名不",
    "T38n1766_002:0024a18": "作大，不起二乘心名不作小。今為通教嬰兒",
    "T38n1766_002:0024a19": "者，不以文害意也，以達即空故亡巨細。喻之",
    "T38n1766_002:0024a20": "以嬰兒者，準下品意，但是和光利物，能令眾",
    "T38n1766_002:0024a21": "生得見。菩薩同其始學，名嬰兒行，是則示同",
    "T38n1766_002:0024a22": "人天。三教并圓住前，悉名嬰兒也。今判《肇論》",
    "T38n1766_002:0024a23": "但是通教嬰兒也。」喻之以三獸度河，以三乘",
    "T38n1766_002:0024a24": "俱證涅槃而智有深淺，文載《大品》及今經第二",
    "T38n1766_002:0024a25": "十一卷，則聲聞如兔、緣覺如馬、菩薩如象。灰",
    "T38n1766_002:0024a26": "斷喻，文載《智論》「聲聞斷正使，如燒木成炭。緣",
    "T38n1766_002:0024a27": "覺侵習，如燒炭成灰。菩薩俱盡，如炭灰俱無。」",
    "T38n1766_002:0024a28": "宗在他經者，通教體法，非今圓頓也。「一切」下，",
    "T38n1766_002:0024a29": "下三教菩薩、藏通羅漢，咸破偏疑，同成圓佛。",
    "T38n1766_002:0024b01": "「佛開」下，既開通即圓，云何更立通義？聾聵之",
    "T38n1766_002:0024b02": "徒者，於法華中機生未脫，斥為聾聵；於今得",
    "T38n1766_002:0024b03": "悟，悉是聰明。聵五怪切，聾也。斥故顯新者，故即",
    "T38n1766_002:0024b04": "劣三修，新即勝三修。「波動」下，用〈哀嘆〉春池失",
    "T38n1766_002:0024b05": "珠喻也。瓦礫喻小理，月形即珠喻圓理，委釋",
    "T38n1766_002:0024b06": "如《疏記》。肇以昔教三乘所證之理，而解今經",
    "T38n1766_002:0024b07": "圓融涅槃，何異捉礫為珠也。綱維，即綱上大",
    "T38n1766_002:0024b08": "繩，故綱維整則網目正，綱維闕則網目墮。涅",
    "T38n1766_002:0024b09": "槃大義喻以綱維，九折十演其猶網目。涅槃",
    "T38n1766_002:0024b10": "義壞，折演何為？故云安寄。「執佛」下，昔教方便，",
    "T38n1766_002:0024b11": "佛於《法華》、《涅槃》已斥為權，故云遺棄。十演者，",
    "T38n1766_002:0024b12": "彼有十九篇，而名九折十演。折者，問難也。演",
    "T38n1766_002:0024b13": "者，答釋也，謂一開宗、二覈體、三位體、四徵",
    "T38n1766_002:0024b14": "出、五超境、六搜玄、七妙存、八難差、九辨差、",
    "T38n1766_002:0024b15": "十責異、十一會異、十二詰漸、十三明漸、十",
    "T38n1766_002:0024b16": "四譏動、十五動寂、十六窮源、十七通古、十八",
    "T38n1766_002:0024b17": "考得、十九玄得。於中一、三、五、七、九、十一、十三、",
    "T38n1766_002:0024b18": "十五、十七、十九是演，餘九是折。終非三德者，",
    "T38n1766_002:0024b19": "十演之談但明昔教涅槃，終非圓常三德也。",
    "T38n1766_002:0024b20": "「今言」下，今師正明涅槃無名之義。請尋文覈",
    "T38n1766_002:0024b21": "旨，比望肇師，雖塗漢之相遠、山毫之相絕未",
    "T38n1766_002:0024b22": "得為喻。優劣歷然，其猶指掌，非獨情也。初舉",
    "T38n1766_002:0024b23": "三德釋涅槃，次離九界釋無名。六道并三教",
    "T38n1766_002:0024b24": "三乘，合成九界。從所離等者，所離即九界，能",
    "T38n1766_002:0024b25": "離即佛界，乃是無九界涅槃之名故曰無名，",
    "T38n1766_002:0024b26": "而有佛界三德之名也。故知涅槃無名四字，上",
    "T38n1766_002:0024b27": "二顯能離、下二明所離，以約能所相待，故屬有",
    "T38n1766_002:0024b28": "門。即諸名無名者，即九界名是，佛界無名，故",
    "T38n1766_002:0024b29": "云便是涅槃。此約絕待，故屬空門。涅槃非四",
    "T38n1766_002:0024c01": "者，三一互融，豈存四相？須知四門還是三觀，",
    "T38n1766_002:0024c02": "即空故名即無名，即假故不離九界名，即中",
    "T38n1766_002:0024c03": "雙照是兩亦、雙遮是俱非。當曉十界一心三",
    "T38n1766_002:0024c04": "觀，融攝涅槃無名之旨，不離方寸皎在目前。",
    "T38n1766_002:0024c05": "豈假九折十演迂曲而談哉？故名無緣者，不",
    "T38n1766_002:0024c06": "緣二邊也。「今亦」下，無六道名，即不緣眾生；無",
    "T38n1766_002:0024c07": "四聖名，即不緣法；有祕藏名，即緣於如來。況",
    "T38n1766_002:0024c08": "復下地等者，佛眼佛耳尚不見聞，況餘四眼",
    "T38n1766_002:0024c09": "四耳而能見聞耶？問：佛眼佛耳豈不見聞耶？",
    "T38n1766_002:0024c10": "答：見無見相、聞無聞相，故云不見聞也。大悲",
    "T38n1766_002:0024c11": "方便者，隨四悉機施設假名也。動樹舉扇喻",
    "T38n1766_002:0024c12": "名相，月喻實理。「文云」下，即第二十一文也。坻",
    "T38n1766_002:0024c13": "羅婆夷，疏云是鷃雀，一音二名。「智度」下，論四",
    "T38n1766_002:0024c14": "十六文也。更設五陰等者，開心故成五陰，",
    "T38n1766_002:0024c15": "開色故成十二入，心色俱開故成十八界，故",
    "T38n1766_002:0024c16": "此三科不出色心楓柟。「或復」下，所列諸名散在",
    "T38n1766_002:0024c17": "經文。欲有見無明四流所不能漂，名洲陼。《爾",
    "T38n1766_002:0024c18": "雅》曰「水中可居曰洲，小洲曰陼。」能遮煩惱惡",
    "T38n1766_002:0024c19": "風雨，故名窟宅。圓法遍攝故圓修者，如服乳",
    "T38n1766_002:0024c20": "糜更無所須，最第一故，喻之醍醐。能扶起闡提",
    "T38n1766_002:0024c21": "圓信心故，喻之以杖。故三十四經云「是經能",
    "T38n1766_002:0024c22": "為一闡提杖，猶如羸人因之得起。」照了破戒",
    "T38n1766_002:0024c23": "猶如明鏡，故經云「是經即是毀戒眾生之明",
    "T38n1766_002:0024c24": "鏡也。」如世間鏡見諸色像，故云為破戒明鏡。",
    "T38n1766_002:0024c25": "有本於「為」字下加一字者，非。「不可」下，釋喻虛空",
    "T38n1766_002:0024c26": "義也。即空中，故如空不可得。遍一切，故如空",
    "T38n1766_002:0024c27": "無障礙。「大論」下，眾生假名，五陰實法，皆因中",
    "T38n1766_002:0024c28": "之稱。既通極果，例知涅槃果稱亦通因中，故",
    "T38n1766_002:0024c29": "知十界悉言安樂。名不在內等者，不在內即",
    "T38n1766_002:0025a01": "非空，不在外即非有，中間即兩亦，常自即雙",
    "T38n1766_002:0025a02": "非。是字不住，即四性不可得，名性空。亦不不",
    "T38n1766_002:0025a03": "住者，此空亦空，名相空。涅槃亦爾者，佛菩薩",
    "T38n1766_002:0025a04": "是能住之人，涅槃是所住之法，人既二空，法",
    "T38n1766_002:0025a05": "豈不爾。人法不二，體性無殊。合求亦不可得",
    "T38n1766_002:0025a06": "者，謂具足三德亦非涅槃也。此明三德若具",
    "T38n1766_002:0025a07": "若各皆無定相，故各各求及合求皆不可得，",
    "T38n1766_002:0025a08": "方名涅槃。「故智」下，引《大論》讚般若偈，證見與",
    "T38n1766_002:0025a09": "不見、各求合求、俱縛俱脫，顯向涅槃不在之",
    "T38n1766_002:0025a10": "言是不見脫也。若人等者，於法起見名見被",
    "T38n1766_002:0025a11": "縛，迷於法相名不見縛。稱法起見名見得，脫",
    "T38n1766_002:0025a12": "見無見相名不見脫。法身解脫各例般若以",
    "T38n1766_002:0025a13": "為四句，故云亦如是。「譬如」下，幻體本虛故不",
    "T38n1766_002:0025a14": "可見，而有色像故而見。不可見而見喻見脫，",
    "T38n1766_002:0025a15": "見而不可見喻不見脫。但假名字引導眾生",
    "T38n1766_002:0025a16": "者，假立祕藏三德之名，欲令眾生悟名下理，",
    "T38n1766_002:0025a17": "達名非名，即是大悲動樹舉扇也。「譬如空拳」",
    "T38n1766_002:0025a18": "下，次第配四悉可知。以新伊悅之者，大機發",
    "T38n1766_002:0025a19": "悅，即歡喜益。引進，即引生大善。破之，即破昔",
    "T38n1766_002:0025a20": "小惡。悟之，則悟小即大。無則不絕者，於無起",
    "T38n1766_002:0025a21": "計，何曾得絕。尚非小乘義者，以通教二乘即",
    "T38n1766_002:0025a22": "有達空證涅槃故。大香象等，即〈哀嘆品〉文。羈",
    "T38n1766_002:0025a23": "鎖者，革絡馬頭曰羈。《釋名》曰「羈，檢也。」所以檢",
    "T38n1766_002:0025a24": "持，制之也。介爾動念者，介，微弱也。《周易．繫辭》",
    "T38n1766_002:0025a25": "曰「憂悔吝者，存乎介心。」既不絕等者，心為語",
    "T38n1766_002:0025a26": "本故也。楊子《法言》曰「言者心之聲，書者心",
    "T38n1766_002:0025a27": "之畫。」此乃修習言語道斷等者，即小乘內凡",
    "T38n1766_002:0025a28": "方便道也。苦忍明發者，即見道十六心中初",
    "T38n1766_002:0025a29": "苦法忍、苦法智也。略舉見道，意該修道，以此",
    "T38n1766_002:0025b01": "二道皆真證故。世諦死時者，即見思破處名",
    "T38n1766_002:0025b02": "世諦死。「指此」下，舉劣況勝。三藏之劣已能絕",
    "T38n1766_002:0025b03": "六道人法，況餘三教大乘之勝乎。「然入」下，將",
    "T38n1766_002:0025b04": "明通義，先斥三藏。真俗異故者，以三藏事理",
    "T38n1766_002:0025b05": "相隔故，入觀冥真故絕、出觀入俗故不絕。不",
    "T38n1766_002:0025b06": "同通人事理相即，出觀入觀咸皆契絕。「若能」",
    "T38n1766_002:0025b07": "下，正明通義。初二句，即《肇論》中語，以《肇論》所",
    "T38n1766_002:0025b08": "詮但在通故。遠乎哉者，言不遠也。初句明法，",
    "T38n1766_002:0025b09": "即俗而真，故道不遠。次句明人，即凡而聖，故",
    "T38n1766_002:0025b10": "聖非遙。無絕無不絕者，皆如幻化，故無二相。",
    "T38n1766_002:0025b11": "方便道，即性地也。空慧相應者，見地已上悉",
    "T38n1766_002:0025b12": "名相應。「淨名」下，即天女訶身子文也。無明未",
    "T38n1766_002:0025b13": "吐者，下〈哀嘆品〉二乘白佛云：「我於往昔情色",
    "T38n1766_002:0025b14": "所醉輪轉生死，如彼醉人臥不淨中。如來今",
    "T38n1766_002:0025b15": "當施我法藥，令我還吐煩惱惡酒。而我未得",
    "T38n1766_002:0025b16": "醒悟，云何放捨？」迴轉日月者，又云：「如彼醉人，",
    "T38n1766_002:0025b17": "見上日月實非迴轉生迴轉想；眾生亦爾，為",
    "T38n1766_002:0025b18": "諸煩惱無明所覆，生顛倒心我計無我，乃至",
    "T38n1766_002:0025b19": "樂計為苦，如彼醉人於非轉處而生轉想。」如",
    "T38n1766_002:0025b20": "瘧病者者，又云：「如瘧病人值遇良醫，所苦得",
    "T38n1766_002:0025b21": "除。我亦如是，邪命熱病，雖遇如來病未除愈，",
    "T38n1766_002:0025b22": "未得無上安隱常樂。」「對界」下，結示經意。界內",
    "T38n1766_002:0025b23": "通惑雖除，界外別惑全在，故云結習未盡、無",
    "T38n1766_002:0025b24": "明未吐等也。以大涅槃心修行者，以但中解",
    "T38n1766_002:0025b25": "修次第五行，具歷別十德也。然五行約修、十",
    "T38n1766_002:0025b26": "德約證，亦互通修證。今此且約地前教道以",
    "T38n1766_002:0025b27": "說，則二俱在修，則是一向專求初地真證大",
    "T38n1766_002:0025b28": "般涅槃而修地前諸行也。無復界內之心等",
    "T38n1766_002:0025b29": "者，界內心即析體智，界內說即藏通教。如是",
    "T38n1766_002:0025c01": "方便者，即別教三十心也。而未是冥中者，以",
    "T38n1766_002:0025c02": "初地分證為冥中。昔所不得等者，昔於凡位",
    "T38n1766_002:0025c03": "不得證中智，今聞中智不絕無明。今絕無明",
    "T38n1766_002:0025c04": "而修時梯隥等者，以果望因斥為次第階級",
    "T38n1766_002:0025c05": "如登梯隥，離邊求中如河迴曲。第十經云「一",
    "T38n1766_002:0025c06": "切江河必有迴曲。」發心不能遍法界者，信本",
    "T38n1766_002:0025c07": "有性至果乃發，故次第滅九顯出佛界，不能",
    "T38n1766_002:0025c08": "達九即佛名為不遍。非無上方便者，別三十",
    "T38n1766_002:0025c09": "心，非圓融相似方便故也。方便上更有方便",
    "T38n1766_002:0025c10": "者，別教方便上更有圓教內凡方便也。「若圓」",
    "T38n1766_002:0025c11": "下，通明圓絕。文中明理行教皆絕。初明理絕。",
    "T38n1766_002:0025c12": "言諸心法界者，諸心即九界心，達九界妄心",
    "T38n1766_002:0025c13": "即三諦真理，故云法界。更無復法界者，如觀",
    "T38n1766_002:0025c14": "地獄心，即三諦理具足、三千攝無不遍，離此",
    "T38n1766_002:0025c15": "心外更無餘法，觀九界起心遍攝咸爾，故云",
    "T38n1766_002:0025c16": "獨一法界也。「又如」下，明行。「又如」下，明教。尼俱",
    "T38n1766_002:0025c17": "耶洲，喻教也。指事即理，如直入海。第十經云",
    "T38n1766_002:0025c18": "「於此大千有洲名拘耶尼，其洲有河端直不",
    "T38n1766_002:0025c19": "曲，名娑婆耶，猶如直繩入西海。」「絕方」下，正釋",
    "T38n1766_002:0025c20": "方便。初、絕偏顯圓。有本「絕方便」下多一「絕」字",
    "T38n1766_002:0025c21": "者，誤。「如經」下，依經總立。「三藏」下，約教別示。一",
    "T38n1766_002:0025c22": "切疑網，即三教偏疑。寧起疑網者，寧，願辭也。",
    "T38n1766_002:0025c23": "以疑是解津，不起疑心豈得生解？故〈迦葉品〉",
    "T38n1766_002:0025c24": "云「若人於此生疑心者，能破煩惱如須彌山。」",
    "T38n1766_002:0025c25": "故知執小為決定者，無由入圓。方便道中者，",
    "T38n1766_002:0025c26": "即觀行相似也。「是圓」下，結成四門。亦有亦無",
    "T38n1766_002:0025c27": "門者，一即三，是亦有。三即一，是亦無。不可思",
    "T38n1766_002:0025c28": "議，即非三非一，故屬雙非門。「若謂」下，真道開",
    "T38n1766_002:0025c29": "示悟入，即四十真因位也。金錍，喻涅槃教。",
    "T38n1766_002:0026a01": "眼膜，喻無明。三指，喻三諦。是名究竟絕者，對",
    "T38n1766_002:0026a02": "前方便真因分顯通名究竟，非剋指妙覺也。",
    "T38n1766_002:0026a03": "而無一言者，言由心變，即言是心。心空故言",
    "T38n1766_002:0026a04": "空，故滿法界無一可得。心滿例爾，心無定相",
    "T38n1766_002:0026a05": "隨緣而起，隨染緣則起九界心，隨淨緣則起",
    "T38n1766_002:0026a06": "佛界心，染淨雖別只是一心，心性亡泯故無",
    "T38n1766_002:0026a07": "一念。「然諸」下，引諸經證成。又諸菩薩言於言",
    "T38n1766_002:0026a08": "等者，三十二菩薩各說不二法門，即是言於",
    "T38n1766_002:0026a09": "詮理之教，故曰言於言。淨名杜口直顯絕理，",
    "T38n1766_002:0026a10": "文殊讚淨名云「寂然無說，真入不二。」即是以",
    "T38n1766_002:0026a11": "言詮於無言之理，非絕非不絕。如別四門者，",
    "T38n1766_002:0026a12": "非藏通之絕、非六道之不絕。前火木者，進火",
    "T38n1766_002:0026a13": "杖也。草喻所絕，木喻能絕。次、「總結」下，顯前五",
    "T38n1766_002:0026a14": "重皆依經立義，非是徒然，故徵經顯門以收",
    "T38n1766_002:0026a15": "五義。在文可見。同名，即通名也。四者門也者，",
    "T38n1766_002:0026a16": "涅槃是所入理，四說是能入門。「如天」下，天帝",
    "T38n1766_002:0026a17": "喻理，千名喻門。涅槃是名等者，亦由人以定",
    "T38n1766_002:0026a18": "體為名，彰德立字也。不可復空者，意謂涅槃",
    "T38n1766_002:0026a19": "是妙有故也。具相續相待二假者，如前說。乃",
    "T38n1766_002:0026a20": "即真之義者，以即真故，非全同世諦。而不冥",
    "T38n1766_002:0026a21": "真者，以不冥真故，非全同真諦。故與前三師",
    "T38n1766_002:0026a22": "立議並殊。「有人難」下，次第破前四師。初、破莊",
    "T38n1766_002:0026a23": "嚴。二、「若為」下，破開善。三、「若佛」下，破冶城。四、「若",
    "T38n1766_002:0026a24": "佛」下，破龍光。此皆成論等者，為諸師皆依《成",
    "T38n1766_002:0026a25": "論》立義，謂佛果是無為也。及至釋義，翻在有",
    "T38n1766_002:0026a26": "為等故，使人情不伏，遭前四破。矛盾者，矛兵",
    "T38n1766_002:0026a27": "器，盾傍牌也。《莊子》曰「楚有鬻矛盾者，兩皆譽",
    "T38n1766_002:0026a28": "之。買者曰：『以子之矛，擊子之盾如何？』鬻者不",
    "T38n1766_002:0026a29": "答。」凡說義相違，皆喻矛盾。愜，伏也。「肇論」下，涅",
    "T38n1766_002:0026b01": "槃之理非色像，故不可以形名得；非緣慮，故",
    "T38n1766_002:0026b02": "不可以有心知。本無言而強興言說，故失其",
    "T38n1766_002:0026b03": "真實；本無知而強起慮知，故反成愚執。謂有",
    "T38n1766_002:0026b04": "則乖非有之體，謂無則傷非無之軀，此由涅",
    "T38n1766_002:0026b05": "槃不思議非有無故也。「肇意推之」下，正出肇",
    "T38n1766_002:0026b06": "意也。墮在四見者，謂以四句言之、以四句思",
    "T38n1766_002:0026b07": "之，謂有謂無但是邪見，故云不可以名得等",
    "T38n1766_002:0026b08": "也。然肇師立義，但離邪執及小四門，而正是",
    "T38n1766_002:0026b09": "通意，廣如前說。「經云」下，引〈哀嘆品〉喻以斥諸",
    "T38n1766_002:0026b10": "師以四見釋大涅槃，如捉瓦礫謂瑠璃珠也。",
    "T38n1766_002:0026b11": "春陽譬塵欲耽湎之境，乘船譬乘諸業，遊戲",
    "T38n1766_002:0026b12": "譬著可愛果，失寶譬無解。因於放逸，慧解潛",
    "T38n1766_002:0026b13": "昏，故言失耳。即共入水者，信教如入水。謂佛",
    "T38n1766_002:0026b14": "果是二諦等，如競捉瓦石皆謂得意故歡喜。",
    "T38n1766_002:0026b15": "以此示他如持出，謂是涅槃深理。如謂瑠璃",
    "T38n1766_002:0026b16": "珠，俱背圓常，故都非真寶體。非四執，故云澄",
    "T38n1766_002:0026b17": "渟清淨。為教所詮，人自不曉，故云故在水中",
    "T38n1766_002:0026b18": "周遍一切，如仰觀虛空圓備無缺。如彼月形",
    "T38n1766_002:0026b19": "非眾人所執者，結斥諸師解義，如執礫為寶。",
    "T38n1766_002:0026b20": "此喻本斥小乘三修，今借之以斥異解。眾盲",
    "T38n1766_002:0026b21": "所觸者，競執尾牙不見全象，亦譬諸師。色聚",
    "T38n1766_002:0026b22": "亦有亦無者，亦有真常妙色，亦無無常麁色。",
    "T38n1766_002:0026b23": "「經道色者」下，此師釋妨。恐他難云：佛果若但",
    "T38n1766_002:0026b24": "有心，何故經云「獲得常色」等，故以真應二義",
    "T38n1766_002:0026b25": "釋之。一則應同方類故有色，二者真果顯現",
    "T38n1766_002:0026b26": "有可見義，故喻以色，故云義說為色。「為」下多",
    "T38n1766_002:0026b27": "非字，或「為」字下缺「色其實」三字，應云義說為",
    "T38n1766_002:0026b28": "色，其實非色。兩界有色者，欲色二界也。無麁",
    "T38n1766_002:0026b29": "色耳者，《舍利弗毘曇》云「無色有色」，此經云「無",
    "T38n1766_002:0026c01": "色界色，非諸聲聞所知。」故此師定謂三界並",
    "T38n1766_002:0026c02": "有色也。六地已還者，通六地也。即前三果猶",
    "T38n1766_002:0026c03": "有生故，故云身在分段。「七地」下，殘思已盡故",
    "T38n1766_002:0026c04": "生界外。兩國中間者，以分段、變易為兩國，亦",
    "T38n1766_002:0026c05": "是同居、方便為兩國。金心者，即等覺是金剛",
    "T38n1766_002:0026c06": "心也。意生身者，《楞伽》大慧問佛：「何名意生？」佛",
    "T38n1766_002:0026c07": "言：「譬如意去速疾無礙。」此即從譬。彼經兩義",
    "T38n1766_002:0026c08": "而釋通名，初云「如十萬由旬外，憶先所見念",
    "T38n1766_002:0026c09": "念相續，疾至於彼。」次云「如幻三昧力，憶本願",
    "T38n1766_002:0026c10": "故，生諸聖中。」二義並是意憶生故也。而有三",
    "T38n1766_002:0026c11": "種意生，如《疏記》。皆有無作者，皆有第三聚也。",
    "T38n1766_002:0026c12": "何意不離者，既離妄色，亦應離妄心；若許有",
    "T38n1766_002:0026c13": "真心，何妨有真色？「如是」下，今師斥前，若立若",
    "T38n1766_002:0026c14": "破皆是妄語。無如是刀者，略如前記，廣在下",
    "T38n1766_002:0026c15": "經。今以貧賤寱言，喻諸師異解也。",
    "T38n1766_002:0026c16": "無記性亦有亦無者，謂無記有四種：一異",
    "T38n1766_002:0026c17": "熟、二威儀路、三工巧處、四通果。異熟者，謂三",
    "T38n1766_002:0026c18": "界五道果報五陰即異時熟故、變異熟故、異類",
    "T38n1766_002:0026c19": "熟故。具此三義，故名異熟。二、威儀，有二：一、威",
    "T38n1766_002:0026c20": "儀事，謂行住坐臥四塵為性。二、威儀心，即意識",
    "T38n1766_002:0026c21": "強盛，能引發威儀。眼等五識自性羸劣，雖緣",
    "T38n1766_002:0026c22": "威儀，不能引起威儀；第七末那唯執賴耶為",
    "T38n1766_002:0026c23": "內我，既不緣色等四塵，所以不發威儀；第八",
    "T38n1766_002:0026c24": "賴耶雖緣色等諸塵，亦性是羸劣，不能引發",
    "T38n1766_002:0026c25": "威儀。言路者，謂威儀行路也。工巧者，一、工巧",
    "T38n1766_002:0026c26": "事，謂彩畫彫鏤，五塵為體。二、工巧心，即是意",
    "T38n1766_002:0026c27": "識。眼等非威儀準前。四、通果者，謂證果有於",
    "T38n1766_002:0026c28": "通用。亦名變化無記：一、變化事，謂改易形質，無",
    "T38n1766_002:0026c29": "而歘有。小乘以五塵為性，大乘以五陰為性。",
    "T38n1766_002:0027a01": "二、變化心，即是意識。今云亦有，即佛果有工",
    "T38n1766_002:0027a02": "巧及異熟；亦無，即佛果無威儀路及通果。如",
    "T38n1766_002:0027a03": "下光宅簡出二種，其義自顯，故注云云。一、知",
    "T38n1766_002:0027a04": "解者，即工巧。二、果報者，即異熟。然此去取，皆",
    "T38n1766_002:0027a05": "是人師情計，不當正理，弗可致詰，總如下破。",
    "T38n1766_002:0027a06": "「如棊」下，釋佛地有知解無記也。棊者，《博物志》",
    "T38n1766_002:0027a07": "曰「舜造圍棊，丹朱善之。」書者，《帝王世紀》曰「黃",
    "T38n1766_002:0027a08": "帝垂衣裳，蒼頡造文字，然後書契始作。」射者，",
    "T38n1766_002:0027a09": "《禮記》曰「男子生，桑弧蓬矢六射天地四方。」鄭",
    "T38n1766_002:0027a10": "玄注曰「天地四方，男子所有事也。」御者，《家語》",
    "T38n1766_002:0027a11": "曰「善御馬者，正銜勒、齊轡策、均馬力、和馬心。」",
    "T38n1766_002:0027a12": "故曰：無聲而馬應轡，策不舉而極千里。夫無",
    "T38n1766_002:0027a13": "銜勒而用箠策，馬必傷、車必敗，故曰：御四馬",
    "T38n1766_002:0027a14": "者執六轡。「果報者」下，釋佛地有果報無記也。",
    "T38n1766_002:0027a15": "「開善」下，即開善寺智藏、莊嚴寺僧旻，并光宅",
    "T38n1766_002:0027a16": "寺法雲，即梁朝三大法師也。今此二師立義，",
    "T38n1766_002:0027a17": "不許佛地有無記。初且總示，故云並言至善",
    "T38n1766_002:0027a18": "性。「知解」下，釋出佛果無知解無記也。有多釋",
    "T38n1766_002:0027a19": "者，合云有二釋，不應云多。是善性者，謂棊書",
    "T38n1766_002:0027a20": "等知解非是無記，以通佛果有之，故云是善",
    "T38n1766_002:0027a21": "性。「餘人」下，除闡提及佛果，凡夫至菩薩悉曰",
    "T38n1766_002:0027a22": "餘人。此謂棊書等，在餘人得云知解無記，在",
    "T38n1766_002:0027a23": "佛地悉名為善，非無記也。「言果」下，釋出佛果",
    "T38n1766_002:0027a24": "無果報無記也。多有異具者，「具」應作「熟」，文誤。",
    "T38n1766_002:0027a25": "無復報法者，謂佛無生死中異熟執故。此明",
    "T38n1766_002:0027a26": "佛但有習因習果也。「夫三」下，總斥。尚不是真",
    "T38n1766_002:0027a27": "者，三性尚非小教偏真也，以偏真涅槃無三",
    "T38n1766_002:0027a28": "性故。「何得」下，尚非偏真，何以用此釋於中道",
    "T38n1766_002:0027a29": "極果大涅槃耶？如野人曝背等者，《列子》曰「野",
    "T38n1766_002:0027b01": "人之所安、野人之所美，謂天下無過者。宋國",
    "T38n1766_002:0027b02": "有田夫，常衣縕黂符分切。縕黂，亂麻也僅以過冬。既春",
    "T38n1766_002:0027b03": "東作，自曝於日，不知天下之有廣夏隩室、綿纊",
    "T38n1766_002:0027b04": "狐狢。顧謂其妻曰：『負日之暄，人莫之知。以獻",
    "T38n1766_002:0027b05": "吾君，將有重賞。』里之富室而告之曰：『昔人有",
    "T38n1766_002:0027b06": "美茙菽甘枲莖芹萍子者，對鄉豪稱之。鄉豪",
    "T38n1766_002:0027b07": "取而甞之，蜇於口、慘於腹。眾哂而怒之，其人",
    "T38n1766_002:0027b08": "大慚。子其類也。』」今以諸師喻野人，三性喻曝",
    "T38n1766_002:0027b09": "背，涅槃喻至尊。今師斥之，喻里之富室也。五",
    "T38n1766_002:0027b10": "種言之者，五名雖異，其體無殊。性淨即法身，",
    "T38n1766_002:0027b11": "乃至即正因。正因即不生，不生乃至即性淨。",
    "T38n1766_002:0027b12": "餘義皆爾，舉一即五、舉五即一。總指一部者，",
    "T38n1766_002:0027b13": "以二十五品通名涅槃故。「方便淨者」下，初正",
    "T38n1766_002:0027b14": "釋相，三：初、方便淨，文中先釋方便義；次、「然於」",
    "T38n1766_002:0027b15": "下，釋涅槃義。初釋方便，即現十界身也。又二：",
    "T38n1766_002:0027b16": "初、明能現。由住首楞嚴，故能現像。漚和，此云",
    "T38n1766_002:0027b17": "道種智。建于大義者，建立也。「或一」下，二、明所",
    "T38n1766_002:0027b18": "現。先明處所從狹之廣，始一閻浮終乎十方。",
    "T38n1766_002:0027b19": "「隨諸」下，次明現身。初、廣明現佛界身示生示",
    "T38n1766_002:0027b20": "滅。示生中云七步者，〈四相品〉明東行七步，是",
    "T38n1766_002:0027b21": "對小機。十方各行七步，是對大機。示滅中示",
    "T38n1766_002:0027b22": "倚臥者，即如來答迦葉三十四問畢，乃倚臥。",
    "T38n1766_002:0027b23": "如彼小兒及常患者，如〈現病品〉初說。「是以」下，",
    "T38n1766_002:0027b24": "明序中發起倚臥示滅之相也。擗踊者，擗，拊",
    "T38n1766_002:0027b25": "心也。踊，跳躍也。翳，隱也、障也。「乃至」下，示九界",
    "T38n1766_002:0027b26": "身也。下者，即劣機所感，但見地獄乃至菩薩",
    "T38n1766_002:0027b27": "等身，且約見身以為下劣。若論聞法，則一一",
    "T38n1766_002:0027b28": "界身各說四教。若然者，勝身說劣、劣身說勝，",
    "T38n1766_002:0027b29": "論其悟解，勝劣自分。今約現身，且以見佛身",
    "T38n1766_002:0027c01": "為勝，見九界為劣。不前等者，總結十界生滅",
    "T38n1766_002:0027c02": "隨機利見，不相妨礙，故云一時等現。「然於」下，",
    "T38n1766_002:0027c03": "釋涅槃義。雖十界喧動而不損寂滅，由契寂",
    "T38n1766_002:0027c04": "滅故於生無染、於死無累，涅槃之義其在此",
    "T38n1766_002:0027c05": "也。「故名」下，總結。二、圓淨。文中亦二：初、釋圓淨",
    "T38n1766_002:0027c06": "義。次、「雖破」下，釋涅槃義。初又二：先總、後別。總",
    "T38n1766_002:0027c07": "釋中言因圓果滿者，分真因圓，妙覺果滿也。",
    "T38n1766_002:0027c08": "「原其」下，別釋，先明因、次明果，三文各有自行",
    "T38n1766_002:0027c09": "化他。初文至正法，因中自行也。始乎名字，達",
    "T38n1766_002:0027c10": "性成修，故曰初基。五行互融，名如來行。「持戒」",
    "T38n1766_002:0027c11": "下，別舉戒聖行也。不殺事戒無非中道，斯則",
    "T38n1766_002:0027c12": "理事自他不二，名護正法。「廣宣」下，化他也。弘",
    "T38n1766_002:0027c13": "通正法，故曰廣宣。令彼聞悟，故曰利益。迴事",
    "T38n1766_002:0027c14": "向理、迴因向果，故曰迴向大乘。此之自他，始",
    "T38n1766_002:0027c15": "從名字、終至等覺，悉名因中。「感得」下，果上自",
    "T38n1766_002:0027c16": "行也。感即能感之因，得即所得之果，謂妙覺",
    "T38n1766_002:0027c17": "極果也。「金剛」下，正示所得不可破壞，故喻金",
    "T38n1766_002:0027c18": "剛。理可軌則，故曰法身。理無遷改，故曰常身。",
    "T38n1766_002:0027c19": "此之三名悉是法身異稱耳。雖三身不二，且",
    "T38n1766_002:0027c20": "從勝說。修道得故者，舉因顯果，由修常因得",
    "T38n1766_002:0027c21": "此常果。「復能」下，化他也。一切悉有佛性者，介",
    "T38n1766_002:0027c22": "爾有心，三千具足，不簡闡提及以定性，故云",
    "T38n1766_002:0027c23": "悉有。又依正唯心不簡草木，故云悉有。「施與」",
    "T38n1766_002:0027c24": "下，此由純陀獻最後供，故佛印之，得五常果。",
    "T38n1766_002:0027c25": "當以「常」字貫下力等五法並常，故初云常，連持",
    "T38n1766_002:0027c26": "曰命。常命則以無始無終而無斷絕，以非色",
    "T38n1766_002:0027c27": "為色，吾今此身即是法身。作用為力，遍一切",
    "T38n1766_002:0027c28": "處用無窮盡。不動名安，雖具力用，安固不動，",
    "T38n1766_002:0027c29": "被機有辨，無緣慈悲普施法藥。「雖破」下，釋涅",
    "T38n1766_002:0028a01": "槃義也。初約自行明寂滅；「雖施」下，次約化他",
    "T38n1766_002:0028a02": "明寂滅。亦無所破者，以煩惱即智慧故。亦無",
    "T38n1766_002:0028a03": "能圓者，以智慧即煩惱故。不得眾生等者，佛",
    "T38n1766_002:0028a04": "如生如一如無二故。「是名」下，總結。三、性淨。文中",
    "T38n1766_002:0028a05": "亦二：初、釋性淨；「冲湛」下，釋涅槃。初文云非修",
    "T38n1766_002:0028a06": "等者，謂三千三諦始凡本具。非修因非修果",
    "T38n1766_002:0028a07": "非作業非與業者，字誤，「作」應作「正」，「與」應作「期」",
    "T38n1766_002:0028a08": "非意業故，云非正業。非身口故，云非期業。第",
    "T38n1766_002:0028a09": "三十四經云「正業者，即意業也。期業者，謂身",
    "T38n1766_002:0028a10": "口。」疏釋云「意是業體故也。以身口自然符會，",
    "T38n1766_002:0028a11": "有若期契，故云期業。」「本自」下，既非因果及以",
    "T38n1766_002:0028a12": "三業，故知本來具足，非今修成果證始有也。",
    "T38n1766_002:0028a13": "適，始也。「冲湛」下，釋寂滅義。不生不滅者，由性",
    "T38n1766_002:0028a14": "本寂滅，故名此性以為涅槃。「雖在」下，舉春池",
    "T38n1766_002:0028a15": "喻以釋之，如前記。五翳者，烟、雲、塵、霧、修羅手，",
    "T38n1766_002:0028a16": "以喻五住煩惱不污性淨之理，猶如五翳不",
    "T38n1766_002:0028a17": "隱月形。此言月形，即池內珠，故非五翳能隱。",
    "T38n1766_002:0028a18": "隨流等，如前記。「雖沒」下，〈如來性品〉云「譬如王",
    "T38n1766_002:0028a19": "家有大力士，眉間有金剛珠。與餘力士角力",
    "T38n1766_002:0028a20": "觸，珠尋沒膚中，都不自知是珠所在。其處有",
    "T38n1766_002:0028a21": "瘡，命醫欲治。醫善方藥，知瘡因珠入，其珠入",
    "T38n1766_002:0028a22": "皮即便停住。」廣如經文。今以珠喻性淨之理",
    "T38n1766_002:0028a23": "本來寂滅，故云膿血不染。「此三」下，明互融。不",
    "T38n1766_002:0028a24": "得相離者，體性互融，故唯一法。不可相混者，",
    "T38n1766_002:0028a25": "體用既分，自成三種。會之彌分者，即一而三",
    "T38n1766_002:0028a26": "故。派之彌合者，即三而一故。橫即竪，故彌高；",
    "T38n1766_002:0028a27": "竪即橫，故彌闊。更復重說者，更約法身以明",
    "T38n1766_002:0028a28": "義也。",
    "T38n1766_002:0028a29": "涅槃玄義發源機要卷第二"
}