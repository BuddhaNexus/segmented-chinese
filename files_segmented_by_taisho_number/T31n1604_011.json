{
    "T31n1604_011:0644c17": "大乘莊嚴經論卷第十一",
    "T31n1604_011:0644c19": "無著菩薩造",
    "T31n1604_011:0644c20": "大唐天竺三藏波羅頗蜜多羅譯",
    "T31n1604_011:0644c21": "之二覺分品第二十一之二",
    "T31n1604_011:0644c22": "釋曰：已說菩薩修習道分，次說菩薩修習止",
    "T31n1604_011:0644c23": "觀。偈言：",
    "T31n1604_011:0644c24": "安心於正定，　　此即名為止；",
    "T31n1604_011:0644c25": "正住法分別，　　是名為觀相。",
    "T31n1604_011:0644c26": "釋曰：安心於正定此即名為止者，謂心依正",
    "T31n1604_011:0644c27": "定而不見心，非無正定而立止故，是名止",
    "T31n1604_011:0644c28": "相。正住法分別是名為觀相者，謂依正住分",
    "T31n1604_011:0644c29": "別法體，是名觀相。問：此二行云何修？偈曰：",
    "T31n1604_011:0645a01": "普欲諸功德，　　是二悉應修，",
    "T31n1604_011:0645a02": "一分非一分，　　修有單雙故。",
    "T31n1604_011:0645a03": "釋曰：普欲諸功德是二悉應修者，若人遍欲",
    "T31n1604_011:0645a04": "求諸功德，是人於止觀二行悉應修習。如經",
    "T31n1604_011:0645a05": "中說，佛告諸比丘：若有所求，云何令得？諸比",
    "T31n1604_011:0645a06": "丘！離欲離惡不善法，乃至廣說。諸比丘！有",
    "T31n1604_011:0645a07": "二法應須修習，所謂止觀。一分非一分者，一",
    "T31n1604_011:0645a08": "分謂或止或觀，非一分謂止觀合。問：何故？答：",
    "T31n1604_011:0645a09": "修有單雙故。單修者一分，或止修或觀修。雙",
    "T31n1604_011:0645a10": "修者非一分，謂止觀合修。問：此二行云何種",
    "T31n1604_011:0645a11": "差別？復云何業？偈曰：",
    "T31n1604_011:0645a12": "能通及能出，　　無相亦無為，",
    "T31n1604_011:0645a13": "淨土及淨果，　　是二即為業。",
    "T31n1604_011:0645a14": "釋曰：此偈上半明種差別，下半明業。此二法",
    "T31n1604_011:0645a15": "在信行地名依止修。若入大地，復有四種差",
    "T31n1604_011:0645a16": "別：一能通修，謂入初地。二能出修，謂入乃至",
    "T31n1604_011:0645a17": "六地，於彼六地出有相方便故。三無相修，謂",
    "T31n1604_011:0645a18": "入第七地。四無為修，謂入後三地。作功用修",
    "T31n1604_011:0645a19": "名有為，後三地不作功用故名無為。此五是",
    "T31n1604_011:0645a20": "種差別。淨土者，依後三地修淨土行；淨果者，",
    "T31n1604_011:0645a21": "作轉依行。此二淨即是彼業。已說菩薩止",
    "T31n1604_011:0645a22": "觀，次說菩薩修習五種巧方便。偈曰：",
    "T31n1604_011:0645a23": "自熟與成生，　　速果并作業，",
    "T31n1604_011:0645a24": "生死道不絕，　　說此為五巧。",
    "T31n1604_011:0645a25": "釋曰：五種巧方便者，一自熟佛法，以無分別",
    "T31n1604_011:0645a26": "智為巧方便；二成熟眾生，以四攝法為巧方",
    "T31n1604_011:0645a27": "便；三速得菩提，以懺悔隨喜請轉法輪生起",
    "T31n1604_011:0645a28": "勝願為巧方便；四作業成就，以二門為巧方",
    "T31n1604_011:0645a29": "便，二門者謂陀羅尼門及三昧門，以此二門",
    "T31n1604_011:0645b01": "能成就利益眾生業故；五生死道不絕，以無",
    "T31n1604_011:0645b02": "住處涅槃為巧方便。問：云何巧差別？云何巧",
    "T31n1604_011:0645b03": "業？偈曰：",
    "T31n1604_011:0645b04": "菩薩巧無等，　　差別依諸地，",
    "T31n1604_011:0645b05": "能成自他利，　　說是名為業。",
    "T31n1604_011:0645b06": "釋曰：此偈上半明巧差別，下半明巧業。差別",
    "T31n1604_011:0645b07": "者，此五方便於諸菩薩最上無等。何以故？於",
    "T31n1604_011:0645b08": "諸地中不與二乘共故，是故差別。業者，能",
    "T31n1604_011:0645b09": "成就自身他身一切利益，是名為業。已說菩",
    "T31n1604_011:0645b10": "薩巧方便，次說菩薩陀羅尼。偈曰：",
    "T31n1604_011:0645b11": "業報及聞習，　　亦以定為因，",
    "T31n1604_011:0645b12": "依止此三行，　　持類有三種。",
    "T31n1604_011:0645b13": "釋曰：陀羅尼品類有三種，一報得，由先世業",
    "T31n1604_011:0645b14": "力得故；二習得，由現在聞持力而得故；三修",
    "T31n1604_011:0645b15": "得，由依定力得故。問：云何種差別？偈曰：",
    "T31n1604_011:0645b16": "二小一為大，　　一大復三種，",
    "T31n1604_011:0645b17": "地前與地上，　　不淨及淨故。",
    "T31n1604_011:0645b18": "釋曰：二小一為大者，於彼三種品類中，報得",
    "T31n1604_011:0645b19": "及習得應知此二為小，修得者應知此一為",
    "T31n1604_011:0645b20": "大。一大復三種者，於彼大種類中，應知復",
    "T31n1604_011:0645b21": "有三種，謂軟、中、上。未入地菩薩所有為軟；以",
    "T31n1604_011:0645b22": "入不淨地菩薩所有為中，謂初七地；入清淨",
    "T31n1604_011:0645b23": "地菩薩所有為上，謂後三地。問：云何業？偈",
    "T31n1604_011:0645b24": "曰：",
    "T31n1604_011:0645b25": "應知諸菩薩，　　恒依陀羅尼，",
    "T31n1604_011:0645b26": "聞法及持法，　　作業皆如是。",
    "T31n1604_011:0645b27": "釋曰：此中應知諸菩薩依止陀羅尼恒開示",
    "T31n1604_011:0645b28": "妙法及常受持，以此為業。已說菩薩陀羅尼，",
    "T31n1604_011:0645b29": "次說菩薩起諸願。偈曰：",
    "T31n1604_011:0645c01": "思欲共為體，　　智獨是彼因，",
    "T31n1604_011:0645c02": "諸地即為地，　　二果亦為果。",
    "T31n1604_011:0645c03": "應知差別三，　　種種大清淨，",
    "T31n1604_011:0645c04": "此業有二種，　　自利與利他。",
    "T31n1604_011:0645c05": "釋曰：此二偈以六義分別諸願，一自性、二因、",
    "T31n1604_011:0645c06": "三地、四果、五差別、六業。彼思欲相應共為自",
    "T31n1604_011:0645c07": "性。以智為因。諸地為地。二果為果，謂即果及",
    "T31n1604_011:0645c08": "未來果。以諸願為因，心得遂故。心遂者，如",
    "T31n1604_011:0645c09": "心所欲皆成就故。又以願力遊諸願果，所謂",
    "T31n1604_011:0645c10": "身放光明、口發音響乃至廣說。差別有三種，",
    "T31n1604_011:0645c11": "一種種，謂信行地願如是如是欲得故。二廣",
    "T31n1604_011:0645c12": "大，謂入地菩薩十大願故。三清淨，謂後後諸",
    "T31n1604_011:0645c13": "地轉轉清淨，乃至佛地極清淨故。是名差別。",
    "T31n1604_011:0645c14": "彼業二種，一自利成就、二利他成就，是名為",
    "T31n1604_011:0645c15": "業。已說菩薩諸願，次說菩薩修習三三昧。偈",
    "T31n1604_011:0645c16": "曰：",
    "T31n1604_011:0645c17": "應知二無我，　　及以二我依，",
    "T31n1604_011:0645c18": "二依常寂滅，　　三定所行境。",
    "T31n1604_011:0645c19": "釋曰：三三昧有三種所行，一人法二無我，是",
    "T31n1604_011:0645c20": "空三昧所行；二彼二執所依五取陰，是無願",
    "T31n1604_011:0645c21": "三昧所行；三彼依畢竟寂滅，是無相三昧所",
    "T31n1604_011:0645c22": "行。彼三種所取體為三種境界，彼三種能取",
    "T31n1604_011:0645c23": "體為三種三昧，是名三三昧。問：三三昧名義",
    "T31n1604_011:0645c24": "云何？偈曰：",
    "T31n1604_011:0645c25": "空定無分別，　　無願厭背生，",
    "T31n1604_011:0645c26": "無相恒樂得，　　彼依常寂滅。",
    "T31n1604_011:0645c27": "釋曰：空定無分別者，無分別義是空三昧義，",
    "T31n1604_011:0645c28": "由人法二我不分別故。無願厭背生者，厭背",
    "T31n1604_011:0645c29": "義是無願三昧義，由厭背我執所依故。無相",
    "T31n1604_011:0646a01": "恒樂得彼依常寂滅者，樂得義是無相三昧",
    "T31n1604_011:0646a02": "義，由樂得彼所依畢竟寂滅故。問：三三昧云",
    "T31n1604_011:0646a03": "何起？偈曰：",
    "T31n1604_011:0646a04": "應知及應斷，　　及以應作證，",
    "T31n1604_011:0646a05": "次第空等定，　　修習有三種。",
    "T31n1604_011:0646a06": "釋曰：應知及應斷及以應作證者，應知謂人",
    "T31n1604_011:0646a07": "法二無我，應斷謂二我執所依，應證謂彼依",
    "T31n1604_011:0646a08": "畢竟寂滅。次第空等定修習有三種者，此中",
    "T31n1604_011:0646a09": "為知人法二無我故修空三昧，為斷彼二執",
    "T31n1604_011:0646a10": "所依故修無願三昧，為證彼依畢竟寂滅故",
    "T31n1604_011:0646a11": "修無相三昧。已說菩薩修習三三昧，次說菩",
    "T31n1604_011:0646a12": "薩四法憂陀那。偈曰：",
    "T31n1604_011:0646a13": "如前三三昧，　　四印為依止，",
    "T31n1604_011:0646a14": "菩薩如是說，　　為利群生故。",
    "T31n1604_011:0646a15": "釋曰：四法印者，一者一切行無常印、二者一",
    "T31n1604_011:0646a16": "切行苦印、三者一切法無我印、四者涅槃寂",
    "T31n1604_011:0646a17": "滅印。此中應知，無常印及苦印為成無願三",
    "T31n1604_011:0646a18": "昧依止，無我印為成空三昧依止，寂滅印為",
    "T31n1604_011:0646a19": "成無相三昧依止。菩薩說此四印為三三昧",
    "T31n1604_011:0646a20": "依止，皆為利益諸眾生故。問：何等是無常義",
    "T31n1604_011:0646a21": "乃至何等是寂滅義？偈曰：",
    "T31n1604_011:0646a22": "無義分別義，　　不真分別義，",
    "T31n1604_011:0646a23": "息諸分別義，　　是名四印義。",
    "T31n1604_011:0646a24": "釋曰：此中諸菩薩以無義是無常義，由分別",
    "T31n1604_011:0646a25": "相畢竟常無故。以分別義是無我義，由分別",
    "T31n1604_011:0646a26": "相唯有分別，此二是分別相，由無體故。不真",
    "T31n1604_011:0646a27": "分別義是苦義，由三界心心法為苦體故，此",
    "T31n1604_011:0646a28": "是依他相。息諸分別義是寂滅義，此是真實",
    "T31n1604_011:0646a29": "相。復次應知依他相，復以剎那剎那壞為無",
    "T31n1604_011:0646b01": "常義。問：云何成立剎那壞義？偈曰：",
    "T31n1604_011:0646b02": "由起及從因，　　相違亦不住，",
    "T31n1604_011:0646b03": "無體與相定，　　隨轉并滅盡，",
    "T31n1604_011:0646b04": "變異因亦果，　　執持與增上，",
    "T31n1604_011:0646b05": "隨淨及隨生，　　成義有十五。",
    "T31n1604_011:0646b06": "釋曰：此二偈以十五義成立剎那剎那滅義，",
    "T31n1604_011:0646b07": "一由起、二從因、三相違、四不住、五無體、六",
    "T31n1604_011:0646b08": "相定、七隨轉、八滅盡、九變異、十因、十一果、",
    "T31n1604_011:0646b09": "十二執持、十三增上、十四隨淨、十五隨生。由",
    "T31n1604_011:0646b10": "此十五義，剎那壞義可得成立。第一由起者，",
    "T31n1604_011:0646b11": "諸行相續流名起，若無剎那剎那滅義而有",
    "T31n1604_011:0646b12": "諸行相續流名起者不然。若汝言物有暫時",
    "T31n1604_011:0646b13": "住，後時先者滅、後者起名相續者，則無相續，由",
    "T31n1604_011:0646b14": "暫住時後起無故。第二從因者，凡物前滅後",
    "T31n1604_011:0646b15": "起必籍因緣，若離因緣則無體故。若汝言彼",
    "T31n1604_011:0646b16": "物初因能生後時多果者，不然，初因作業即",
    "T31n1604_011:0646b17": "便滅盡，豈得與後諸果作因？若汝言初因起",
    "T31n1604_011:0646b18": "已更不起者，建立此因復何所用？若汝言起",
    "T31n1604_011:0646b19": "已未滅後時方滅者，彼至後時誰為滅因？第",
    "T31n1604_011:0646b20": "三相違者，若汝復執是能起因復為滅因者，",
    "T31n1604_011:0646b21": "不然，起滅相違，同共一因無此理故，譬如光",
    "T31n1604_011:0646b22": "暗不並冷熱不俱，此亦如是，是故起因非即",
    "T31n1604_011:0646b23": "滅因。若如汝執諸行起已非即滅者，則違阿",
    "T31n1604_011:0646b24": "含及道理。違阿含者，佛語諸比丘：諸行如幻",
    "T31n1604_011:0646b25": "是壞滅法，是暫時法剎那不住。違道理者，諸",
    "T31n1604_011:0646b26": "修行人於諸行生滅中思惟剎那剎那滅，若",
    "T31n1604_011:0646b27": "不如是，於臨終時見彼滅相，則無厭惡離欲解",
    "T31n1604_011:0646b28": "脫，是則同餘凡夫。第四不住者，若汝言諸行",
    "T31n1604_011:0646b29": "起已得有住者，為行自住？得因他住？若行自",
    "T31n1604_011:0646c01": "住，何故不能恒住？若因他住，彼住無體，何所",
    "T31n1604_011:0646c02": "可因？二俱不爾，是故剎那剎那滅義得成。第",
    "T31n1604_011:0646c03": "五無體者，若汝執住因雖無壞因未至是故",
    "T31n1604_011:0646c04": "得住，壞因若至後時即滅，非如火變黑鐵者，",
    "T31n1604_011:0646c05": "不然，壞因畢竟無有體故。火變鐵譬，我無此",
    "T31n1604_011:0646c06": "理，鐵與火合黑相似滅赤相似起，能牽赤相",
    "T31n1604_011:0646c07": "似起是火功能，實非以火變於黑鐵。又如煎",
    "T31n1604_011:0646c08": "水至極少位，後水不生，亦非火合水方無體。",
    "T31n1604_011:0646c09": "第六相定者，佛說有為法有為相一向決定，",
    "T31n1604_011:0646c10": "所謂無常。汝執諸行起已非即滅者，是有為",
    "T31n1604_011:0646c11": "法則有少時而非無常，便墮非一向相。第七",
    "T31n1604_011:0646c12": "隨轉者，若汝言若物剎那剎那新生者，云何",
    "T31n1604_011:0646c13": "於中作舊物解？應說由相似隨轉得作是知，",
    "T31n1604_011:0646c14": "譬如燈焰相似起故起舊燈知，而實差別，前體",
    "T31n1604_011:0646c15": "無故。第八滅盡者，若汝言云何得知後物非",
    "T31n1604_011:0646c16": "前？應說由滅盡故。若住不滅，則後剎那與初",
    "T31n1604_011:0646c17": "剎那住無差別；由有差別，故知後物而非前",
    "T31n1604_011:0646c18": "物。第九變異者，若汝言物之初起非即變異",
    "T31n1604_011:0646c19": "者，不然，內外法體後邊不可得故。由初起即",
    "T31n1604_011:0646c20": "變，漸至明了，譬如乳至酪位酪相方現，而",
    "T31n1604_011:0646c21": "變體微細難可了知，由相似隨轉謂是前物，",
    "T31n1604_011:0646c22": "以是故剎那剎那滅義得成。第十因者，若汝",
    "T31n1604_011:0646c23": "許心是剎那滅，彼心起因謂眼色等諸行，彼",
    "T31n1604_011:0646c24": "果剎那滅故因亦剎那，由不可以常因起無",
    "T31n1604_011:0646c25": "常果故。第十一果者，彼眼等諸行亦是心果，",
    "T31n1604_011:0646c26": "是故剎那滅義得成，由不可以無常因起常",
    "T31n1604_011:0646c27": "果故。第十二執持者，若汝言云何得知眼等",
    "T31n1604_011:0646c28": "諸行亦是心果？應說由心執持得增長故。第",
    "T31n1604_011:0646c29": "十三增上者，又如佛說：心將世間去，心牽",
    "T31n1604_011:0647a01": "世間來，由心自在世間隨轉。識緣名色，此說",
    "T31n1604_011:0647a02": "亦爾，故知諸行是心果。第十四隨淨者，淨是",
    "T31n1604_011:0647a03": "禪定人心，彼人諸行隨淨心轉。如經中說：",
    "T31n1604_011:0647a04": "修禪比丘具足神通心得自在，若欲令木為金",
    "T31n1604_011:0647a05": "則得隨意。故知諸行皆是心果。第十五隨生",
    "T31n1604_011:0647a06": "者，如作罪眾生所得外物一切下劣，作福眾",
    "T31n1604_011:0647a07": "生所得外物一切妙好，故知諸行皆是心果。",
    "T31n1604_011:0647a08": "因是剎那、果非剎那，無此道理，由因自在故。",
    "T31n1604_011:0647a09": "如是總成立一切內外諸行是剎那已，次別",
    "T31n1604_011:0647a10": "成立內法是剎那。偈曰：",
    "T31n1604_011:0647a11": "初起及續起，　　長起及依起，",
    "T31n1604_011:0647a12": "變起與熟起，　　劣起亦勝起，",
    "T31n1604_011:0647a13": "明起無明起，　　及以異處起，",
    "T31n1604_011:0647a14": "種起無種起，　　像起十四起。",
    "T31n1604_011:0647a15": "釋曰：此二偈以十四種起成立內法諸行是",
    "T31n1604_011:0647a16": "剎那義。一者初起，謂最初自體生。二者續起，",
    "T31n1604_011:0647a17": "謂除初剎那，餘剎那生。三者長起，謂眠食梵",
    "T31n1604_011:0647a18": "行正受長養故生。四者依起，謂眼等諸識依",
    "T31n1604_011:0647a19": "止眼等根生。五者變起，謂貪等染污令色等",
    "T31n1604_011:0647a20": "變生。六者熟起，謂成胎、嬰兒、童子、少壯、中年、",
    "T31n1604_011:0647a21": "老位等生。七者劣起，謂諸惡道生。八者勝起，",
    "T31n1604_011:0647a22": "謂諸善道生。九者明起，謂欲界後二天及色",
    "T31n1604_011:0647a23": "界無色界一切天生。十者無明起，謂除前明",
    "T31n1604_011:0647a24": "處所餘諸處生。十一者異處起，謂此處死彼",
    "T31n1604_011:0647a25": "處生。十二者種起，謂除阿羅漢最後五陰生。",
    "T31n1604_011:0647a26": "十三者無種起，謂前所除最後五陰生，由後",
    "T31n1604_011:0647a27": "生種子無故。十四者像起，謂入解脫禪者定",
    "T31n1604_011:0647a28": "自在力故諸行像生。問：復以何因成立此十",
    "T31n1604_011:0647a29": "四種起？偈曰：",
    "T31n1604_011:0647b01": "續異及斷異，　　隨長亦隨依，",
    "T31n1604_011:0647b02": "住過及去過，　　無住無無死，",
    "T31n1604_011:0647b03": "亦有隨心相，　　行者應當知，",
    "T31n1604_011:0647b04": "如此九種因，　　成前十四起。",
    "T31n1604_011:0647b05": "釋曰：此二偈以九種因成立前十四起。九種",
    "T31n1604_011:0647b06": "因者，一續異、二斷異、三隨長、四隨依、五住",
    "T31n1604_011:0647b07": "過、六去過、七無住、八有死、九隨心。第一續",
    "T31n1604_011:0647b08": "異者，此因成立第一初起。若最初起時因體",
    "T31n1604_011:0647b09": "無差別者，則後時諸行相續而起亦無差別，",
    "T31n1604_011:0647b10": "因體無差別故。由因有差別故，後餘諸行剎",
    "T31n1604_011:0647b11": "那得成。第二斷異者，此因成立第二續起。若",
    "T31n1604_011:0647b12": "一一剎那無差別因者，則後時斷差別亦不",
    "T31n1604_011:0647b13": "可得。由斷有差別故，諸行剎那此義得成。第",
    "T31n1604_011:0647b14": "三隨長者，此因成立第三長起。能令諸行圓",
    "T31n1604_011:0647b15": "滿故名為長，若無剎那而有諸行長養者，不",
    "T31n1604_011:0647b16": "然，由彼住故。若諸行得住，則不得漸大圓滿，",
    "T31n1604_011:0647b17": "非謂長養。第四隨依者，此因成立第四依起。",
    "T31n1604_011:0647b18": "若執能依不住、所依得住者，不然，如人乘馬，",
    "T31n1604_011:0647b19": "人去馬不去，無有此理。如是識依於根，識有",
    "T31n1604_011:0647b20": "剎那，依無剎那，不然亦爾。第五住過者，此因",
    "T31n1604_011:0647b21": "成立六起，謂變起、熟起、劣起、勝起、明起、無明",
    "T31n1604_011:0647b22": "起。成立變起、熟起者，若執諸行初起即住不",
    "T31n1604_011:0647b23": "滅者，不然，無變起故。謂貪等變色永不可得，",
    "T31n1604_011:0647b24": "由初無變後亦爾故。若初無變，後諸熟位亦",
    "T31n1604_011:0647b25": "不可得，由先有變後方熟故。成立劣起、勝起",
    "T31n1604_011:0647b26": "剎那亦爾。若執諸行得住，而有善惡熏習次",
    "T31n1604_011:0647b27": "第與果者，不然，諸行不住，次第相續各得與",
    "T31n1604_011:0647b28": "果，此義可爾。成立明起、無明起剎那亦爾。若",
    "T31n1604_011:0647b29": "諸行得住則明起亦無，不住則有，由心轉故。",
    "T31n1604_011:0647c01": "無無明起亦爾，後時無變異故。第六去過者，",
    "T31n1604_011:0647c02": "此因成立第十一異處起。若執諸行往餘處",
    "T31n1604_011:0647c03": "名去者，不然，我今問汝：諸行去作為起已將",
    "T31n1604_011:0647c04": "諸行往餘處？為不起將諸行往餘處？若起已",
    "T31n1604_011:0647c05": "將往者，此處起已餘處不起，此即是住，而言",
    "T31n1604_011:0647c06": "去者是義相違。若不起將往者，不起則本來",
    "T31n1604_011:0647c07": "無去，而言去者，此語無義。又復若諸行去，作",
    "T31n1604_011:0647c08": "住此處，即作所作令諸行去，是亦不然，住則",
    "T31n1604_011:0647c09": "不得到餘處故。若諸行到餘處方作所作，是",
    "T31n1604_011:0647c10": "亦不然，無有離去而有諸行到餘處故。若此",
    "T31n1604_011:0647c11": "處住、若餘處住，離諸行外畢竟求作不可得，",
    "T31n1604_011:0647c12": "是故不異諸行相續而有去。作去既無體，則",
    "T31n1604_011:0647c13": "剎那義成。若汝言若實無去，云何世人見去？",
    "T31n1604_011:0647c14": "應說由無間相續假說名去，實無去體。若汝",
    "T31n1604_011:0647c15": "言復有何因諸行得相續去？應說因緣無量，",
    "T31n1604_011:0647c16": "有心力自在，如威儀等去；有宿業自在，如中",
    "T31n1604_011:0647c17": "陰中去？有手力自在，如放箭擲石去；有依止",
    "T31n1604_011:0647c18": "自在，如乘車乘船去；有使力自在，如風吹物",
    "T31n1604_011:0647c19": "去；有自體自在，如風性傍去、火性上去、水性",
    "T31n1604_011:0647c20": "下去、有術力自，在如依呪依藥在空而去；有",
    "T31n1604_011:0647c21": "磁石自在，能令鐵去；有通力自在；如乘通去。",
    "T31n1604_011:0647c22": "如是等有無量因緣，能令諸行相續，假說名",
    "T31n1604_011:0647c23": "去。是義應知。第七無住者，此因成立第十二",
    "T31n1604_011:0647c24": "種起。若諸行得住，餘時更有種子起者，不然，",
    "T31n1604_011:0647c25": "剎那剎那無餘因故。若諸行不住，後種子起，",
    "T31n1604_011:0647c26": "是義可然。第八有死者，此因成立第十三無",
    "T31n1604_011:0647c27": "種起。若無剎那，而有死時無種起者，不然。先",
    "T31n1604_011:0647c28": "有種起，後命終時，方無種起，是亦不然。由一",
    "T31n1604_011:0647c29": "一剎那因無體故，是故死心剎那不可得成。",
    "T31n1604_011:0648a01": "第九隨心者，此因成立第十四像起。由心自",
    "T31n1604_011:0648a02": "在剎那剎那彼像得起，若無剎那而像得起，",
    "T31n1604_011:0648a03": "無此理故。問：如是別成立內有為法剎那已，",
    "T31n1604_011:0648a04": "復有何因能成立外法四大及六種造色是剎",
    "T31n1604_011:0648a05": "那耶？偈曰：",
    "T31n1604_011:0648a06": "由滋及由涸，　　性動增亦減，",
    "T31n1604_011:0648a07": "二起與四變，　　薪力及漸微，",
    "T31n1604_011:0648a08": "亦說隨心起，　　及以難問成，",
    "T31n1604_011:0648a09": "一切諸外法，　　無非剎那體。",
    "T31n1604_011:0648a10": "釋曰：此二偈以十四因成立外法是剎那。水",
    "T31n1604_011:0648a11": "有二因，一滋、二涸。若無剎那，水或時滋長或",
    "T31n1604_011:0648a12": "時乾涸不可顯現。若人作如是問：既無剎那",
    "T31n1604_011:0648a13": "水，有何因而滋？復有何因而涸？彼則不能答。",
    "T31n1604_011:0648a14": "今見水有滋涸，故知剎那是水滋涸因。風有",
    "T31n1604_011:0648a15": "三因，一性動、二增盛、三減息。若風性住則無",
    "T31n1604_011:0648a16": "動時，行無體故。亦無增盛、亦無減息，由彼",
    "T31n1604_011:0648a17": "住故。地有六因，謂二起四變。二起者，由水由",
    "T31n1604_011:0648a18": "風地起可得，謂劫生時彼地是水風果，故知",
    "T31n1604_011:0648a19": "地亦是剎那。四變者，由四所作，地變可得。一",
    "T31n1604_011:0648a20": "業力所作，由眾生業力有差別故。二人功所",
    "T31n1604_011:0648a21": "作，由掘鑿等故。三諸大所作，由火水風故。四",
    "T31n1604_011:0648a22": "時節所作，由時改轉異相現故。若無剎那，四",
    "T31n1604_011:0648a23": "變不可得，因無體故。如地有六因知是剎那，",
    "T31n1604_011:0648a24": "色香味觸六因亦爾，是故亦是剎那。火有一",
    "T31n1604_011:0648a25": "因，所謂薪力。薪力火增故火得起，已共火起",
    "T31n1604_011:0648a26": "薪即不得住，火燒薪已火亦不住。若火不由",
    "T31n1604_011:0648a27": "薪，後時無薪，火應久住，由隨同義故。火聲在",
    "T31n1604_011:0648a28": "後，說聲有一因，所謂漸微。譬如鍾聲，後時漸",
    "T31n1604_011:0648a29": "微可得。若無剎那，後時小聲無可得理。法入",
    "T31n1604_011:0648b01": "色有一因，謂隨心起。如受戒時隨心下中上",
    "T31n1604_011:0648b02": "起，心因剎那故，彼果亦剎那。是故外法剎那",
    "T31n1604_011:0648b03": "亦成。復次總由難問故。我今問汝：何故欲得",
    "T31n1604_011:0648b04": "諸行無常，不欲得諸行剎那滅？若汝言一一",
    "T31n1604_011:0648b05": "剎那滅不可知者，不然，譬如燈焰，於不動位",
    "T31n1604_011:0648b06": "彼剎那亦不可知，汝何故不欲令彼體無剎",
    "T31n1604_011:0648b07": "那？若汝言燈焰體有剎那細故不可覺者，諸",
    "T31n1604_011:0648b08": "行亦爾，何故不欲令有剎那？若汝言燈焰與",
    "T31n1604_011:0648b09": "諸行不相似者，不然，不相似有二種：一自性",
    "T31n1604_011:0648b10": "不相似、二時分不相似。若此自性不相似者，",
    "T31n1604_011:0648b11": "此譬得成，非自體為譬故。非如以燈喻燈、以",
    "T31n1604_011:0648b12": "牛喻牛，譬則不成。若取時分不相似者，此譬",
    "T31n1604_011:0648b13": "亦成，由燈焰及諸行皆剎那相似故，若非剎",
    "T31n1604_011:0648b14": "那譬則不成。今更問汝：如人乘乘，其乘住",
    "T31n1604_011:0648b15": "時其人去不？答：不。若爾者，所依根住，能依識",
    "T31n1604_011:0648b16": "去，亦無道理。若汝言：何故？現見燈焰念念滅，",
    "T31n1604_011:0648b17": "燈炷如是住。應說汝見非見，由炷相續剎那",
    "T31n1604_011:0648b18": "剎那有壞有起，汝不如實知故。若汝言：諸行",
    "T31n1604_011:0648b19": "剎那如燈焰者，世人何故不知？應說由諸行",
    "T31n1604_011:0648b20": "是顛倒物故，相續剎那隨轉此不可知，而實",
    "T31n1604_011:0648b21": "別別起，世人謂是前物，生顛倒知。若不爾，則",
    "T31n1604_011:0648b22": "無無常常倒。倒體若無，染污亦無，復從何處",
    "T31n1604_011:0648b23": "而有解脫？由是難問，則諸行剎那成。成立無",
    "T31n1604_011:0648b24": "常義已，次成立無我義。問：人者為可說有、",
    "T31n1604_011:0648b25": "為可說無？偈曰：",
    "T31n1604_011:0648b26": "人假非實有，　　言實不可得；",
    "T31n1604_011:0648b27": "顛倒及染污，　　染因成立故。",
    "T31n1604_011:0648b28": "釋曰：人假非實有者，可說人是假名有，非實",
    "T31n1604_011:0648b29": "體有。若如此則不墮一向執，離有無故。問，",
    "T31n1604_011:0648c01": "人是實有，云何知無？答言：實不可得。由彼人",
    "T31n1604_011:0648c02": "不如色等有實可得，非覺智證故。問：人非覺",
    "T31n1604_011:0648c03": "智不證，佛又說我者現在可得，汝言不可得",
    "T31n1604_011:0648c04": "者不然。答：此言可得，非實可得，由顛倒故。佛",
    "T31n1604_011:0648c05": "說無我計我，是名顛倒。問：云何知是顛倒？答：",
    "T31n1604_011:0648c06": "由染污故。身見是染污，所謂我我所執；若不",
    "T31n1604_011:0648c07": "顛倒則非染污。問：云何知我執是染污？答：染",
    "T31n1604_011:0648c08": "污因故。由我執為因貪等染污得起，是故知",
    "T31n1604_011:0648c09": "是染污。問：如汝所許於色等五陰說人假有，",
    "T31n1604_011:0648c10": "此人與陰為一為異？偈曰：",
    "T31n1604_011:0648c11": "假人與實陰，　　不可說一異，",
    "T31n1604_011:0648c12": "若說一異者，　　則有二過生。",
    "T31n1604_011:0648c13": "釋曰：假人與陰不可說一不可說異，若說一",
    "T31n1604_011:0648c14": "異，二過則生。二過者，若說人與陰一，陰即是",
    "T31n1604_011:0648c15": "人，及人是實。若說人與陰異，陰雖非人，人亦",
    "T31n1604_011:0648c16": "是實。以是故人是施設有，一異不可說，是故",
    "T31n1604_011:0648c17": "如來止記論成。偈曰：",
    "T31n1604_011:0648c18": "若執人是實，　　一異應可說；",
    "T31n1604_011:0648c19": "一異不可說，　　此說則無理。",
    "T31n1604_011:0648c20": "釋曰：若人違大師教，執有實人，是實人與陰",
    "T31n1604_011:0648c21": "一異則應可說；而執與陰一異不可說，此說",
    "T31n1604_011:0648c22": "則無道理。若汝言人不可說，如火與薪非異",
    "T31n1604_011:0648c23": "非不異者，不然，偈曰：",
    "T31n1604_011:0648c24": "異相及世見，　　聖說亦不然；",
    "T31n1604_011:0648c25": "火薪非不說，　　有二可得故。",
    "T31n1604_011:0648c26": "釋曰：異相者，火謂火大，薪謂餘大，各有別",
    "T31n1604_011:0648c27": "相，是故火與薪異。世見者，世人離火見薪，謂",
    "T31n1604_011:0648c28": "可燒木等；亦離薪見火，如風吹焰去，是故火",
    "T31n1604_011:0648c29": "與薪異。聖說亦不然者，佛世尊無處說火之",
    "T31n1604_011:0649a01": "與薪一異不可說，是故汝執火薪一異不可",
    "T31n1604_011:0649a02": "說，此說無道理。若汝言非離薪見，火風即是",
    "T31n1604_011:0649a03": "薪者，不然，有二可得故，由火之與風二相別",
    "T31n1604_011:0649a04": "故。復次偈曰：",
    "T31n1604_011:0649a05": "二有故識起，　　人緣則非義，",
    "T31n1604_011:0649a06": "好滅及惡生，　　言生復非理。",
    "T31n1604_011:0649a07": "釋曰：若人執人有實，謂見者、聞者、覺者、識者、",
    "T31n1604_011:0649a08": "食者、知者、說者。若爾，彼眼等識起，為以人為",
    "T31n1604_011:0649a09": "緣說人是作者、為以人是主說人是作者？若",
    "T31n1604_011:0649a10": "以人為緣者，二有故識起，人緣則非義，由人",
    "T31n1604_011:0649a11": "於識起中無有少力可見故。若以人是主者，",
    "T31n1604_011:0649a12": "好滅及惡生，言生復非理。若人為主，已生所",
    "T31n1604_011:0649a13": "愛識，應畢竟令不滅，不應令滅；未生不愛識，",
    "T31n1604_011:0649a14": "應畢竟令不生，不應令生。以是故，汝不應執",
    "T31n1604_011:0649a15": "人是見者乃至識者。復次偈曰：",
    "T31n1604_011:0649a16": "汝執實人中，　　何業可成立，",
    "T31n1604_011:0649a17": "無實強令實，　　違佛三菩提。",
    "T31n1604_011:0649a18": "釋曰：若人是實有，汝以何業可得成立？凡是",
    "T31n1604_011:0649a19": "實有必有事業，如眼等淨色以見等事業可",
    "T31n1604_011:0649a20": "得成立。人無是等事業可得成立，是故人非",
    "T31n1604_011:0649a21": "實有。復次汝於無實人中強欲令有實人，即",
    "T31n1604_011:0649a22": "違如來三種菩提：一者甚深菩提、二者不共",
    "T31n1604_011:0649a23": "菩提、三者出世菩提。若見實人，則非甚深菩",
    "T31n1604_011:0649a24": "提，則非不共外道菩提，則非世間不習菩提。",
    "T31n1604_011:0649a25": "是故此執是世間所取、是外道著處、是生死",
    "T31n1604_011:0649a26": "恒習。復次若人是見者乃至識者，眼等諸根",
    "T31n1604_011:0649a27": "為有功用、為無功用？若有功用，為自然起、為",
    "T31n1604_011:0649a28": "由人起？問：彼何所疑？偈曰：",
    "T31n1604_011:0649a29": "若用自然起，　　即有三過生；",
    "T31n1604_011:0649b01": "若以人為緣，　　眼等則無用。",
    "T31n1604_011:0649b02": "釋曰：若言眼等功用自然起者，人於眼等不",
    "T31n1604_011:0649b03": "作事業，則有三種過生。若言以人為緣功用",
    "T31n1604_011:0649b04": "得起者，眼等諸根則一向無有功用。問：何者",
    "T31n1604_011:0649b05": "是功用自然起三過？偈曰：",
    "T31n1604_011:0649b06": "人非作者故、　　用非常起故、",
    "T31n1604_011:0649b07": "起非一時故，　　自起則不然。",
    "T31n1604_011:0649b08": "釋曰：若眼等功用不待人作自然而起，則人",
    "T31n1604_011:0649b09": "非作者，云何名見者乃至識者？此是第一過",
    "T31n1604_011:0649b10": "失。若眼等功用自然起，則應常起，不應起時",
    "T31n1604_011:0649b11": "非常，此是第二過失。若眼等功用常起，則起",
    "T31n1604_011:0649b12": "應一時，云何不得並起？此是第三過失。由此",
    "T31n1604_011:0649b13": "義故，若言自然起者，不然。問：以人為緣復有",
    "T31n1604_011:0649b14": "何過？偈曰：",
    "T31n1604_011:0649b15": "人住用先無，　　人壞則人斷，",
    "T31n1604_011:0649b16": "更有第三體，　　為緣無此義。",
    "T31n1604_011:0649b17": "釋曰：若言人住與功用為緣者，人既常有，何",
    "T31n1604_011:0649b18": "故功用先無後有？是義不然。若言人壞為緣",
    "T31n1604_011:0649b19": "者，人壞則墮無常，是亦不然。若言更有第三",
    "T31n1604_011:0649b20": "不住不壞人為緣者，無有此義。如是依道理",
    "T31n1604_011:0649b21": "說，實人不可得。復次偈曰：",
    "T31n1604_011:0649b22": "諸法無我印，　　及說真實空，",
    "T31n1604_011:0649b23": "有我有五過，　　是故知無我。",
    "T31n1604_011:0649b24": "釋曰：《法印經》中佛說：一切法無我。《真實空",
    "T31n1604_011:0649b25": "經》中佛說：有業有報，作者不可得。捨前陰起",
    "T31n1604_011:0649b26": "後陰，起滅唯法。《增五經》中說：若執有我，有",
    "T31n1604_011:0649b27": "五過失：一者墮於見處起我見命者見、二者",
    "T31n1604_011:0649b28": "同於外道、三者僻行邪行、四者於空不欲",
    "T31n1604_011:0649b29": "不信不住、五者聖法不得清淨。如是依阿含",
    "T31n1604_011:0649c01": "說，有實人亦不可得。問：若無實人，云何世尊",
    "T31n1604_011:0649c02": "處處經中而說有人，謂知者、負擔者及建立",
    "T31n1604_011:0649c03": "隨信行等人耶？偈曰：",
    "T31n1604_011:0649c04": "由依染淨法，　　位斷說有異，",
    "T31n1604_011:0649c05": "行異相續異，　　無實假說人。",
    "T31n1604_011:0649c06": "釋曰：由依染污法及清淨法有位差別及斷",
    "T31n1604_011:0649c07": "差別，故建立假人有差別。若無假人差別，則",
    "T31n1604_011:0649c08": "不可說有行差別及相續差別。如《知經》中說：",
    "T31n1604_011:0649c09": "何等諸法謂染污法？何等為知謂清淨法？如",
    "T31n1604_011:0649c10": "《負擔經》中說：何者負擔？謂染污法。何者棄擔？",
    "T31n1604_011:0649c11": "謂清淨法。若無行差別及相續差別，則不可",
    "T31n1604_011:0649c12": "說此二法為知者、負擔者。菩提分法多位差",
    "T31n1604_011:0649c13": "別，謂方便道、見道、修道、究竟道。若無行及相",
    "T31n1604_011:0649c14": "續差別，則不可說彼菩提分法有隨信行等",
    "T31n1604_011:0649c15": "人差別。由無實人，約法差別可得假說。以此",
    "T31n1604_011:0649c16": "道理，故知所說但是假人。若佛意不說是假",
    "T31n1604_011:0649c17": "人，說實人則無用，由起眾生我見故。偈曰：",
    "T31n1604_011:0649c18": "不為起我見，　　由見已起故；",
    "T31n1604_011:0649c19": "無始已習故，　　無用應解脫。",
    "T31n1604_011:0649c20": "釋曰：佛不應為起眾生我見說有實人，由眾",
    "T31n1604_011:0649c21": "生我見先已起故。亦不為令眾生數習我見",
    "T31n1604_011:0649c22": "說有實人，由眾生我見先已習故。亦不為令",
    "T31n1604_011:0649c23": "我見眾生得解脫故說有實人，一切無功用",
    "T31n1604_011:0649c24": "者皆應自然得解脫故。以是故一切未見諦",
    "T31n1604_011:0649c25": "者有我見而無解脫，非如苦體先時不見後",
    "T31n1604_011:0649c26": "時方見。人不如是，非先不見後時方見。又如",
    "T31n1604_011:0649c27": "苦體先時不見後亦不見，即無解脫；人體亦",
    "T31n1604_011:0649c28": "爾，先時亦見後時亦見，則無解脫。若實有我",
    "T31n1604_011:0649c29": "則決定有我所，從此二執即起我愛及餘煩",
    "T31n1604_011:0650a01": "惱，如是則無解脫。以是故不應欲得有實人，",
    "T31n1604_011:0650a02": "以我見等過皆悉起故。如是別說菩提分已，",
    "T31n1604_011:0650a03": "次總結前義。偈曰：",
    "T31n1604_011:0650a04": "慚羞等功德，　　菩薩常具足，",
    "T31n1604_011:0650a05": "自利既不捨，　　亦令他利成。",
    "T31n1604_011:0650a06": "釋曰：此義如前所顯略說。覺分品究竟。",
    "T31n1604_011:0650a07": "大乘莊嚴經論卷第十一"
}