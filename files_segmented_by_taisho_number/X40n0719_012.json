{
    "X40n0719_012:0439c09": "重治毗尼事義集要卷第十二",
    "X40n0719_012:0439c11": "古吳蕅益沙門　智旭　彚輯",
    "X40n0719_012:0439c12": "○依止法",
    "X40n0719_012:0439c13": "第二分云。時諸新受戒比丘。和尚命終。無人教授故。",
    "X40n0719_012:0439c14": "不案威儀。乃至如婆羅門聚會法。比丘白佛。佛言。聽",
    "X40n0719_012:0439c15": "有阿闍棃。猶如和尚中說。應作是請。大德一心念。我",
    "X40n0719_012:0439c16": "某甲。今求大德為依止。願大德與我依止。我依止大",
    "X40n0719_012:0439c17": "德住。如是三說。彼當言。可爾。與汝依止。汝莫放逸。",
    "X40n0719_012:0439c18": "新受戒比丘。樂閑靜者。聽餘處依止。即日得往還",
    "X40n0719_012:0439c19": "不應遣使受依止。與依止。不得不選擇受依止。與",
    "X40n0719_012:0439c20": "依止。病及瞻病者。無依止得住。僧祇律云。請依",
    "X40n0719_012:0439c21": "止有五法。一愛念。二恭敬。三慚。四愧。五樂住。復次有",
    "X40n0719_012:0439c22": "四種阿闍棃。一者無食無法。應不問而去。二者有食",
    "X40n0719_012:0439c23": "無法。應問而去。三者無食有法。雖苦。盡壽不應去。四",
    "X40n0719_012:0439c24": "者有食有法。雖驅遣盡壽不應去。若弟子不受教。應",
    "X40n0719_012:0440a01": "語知牀褥人奪牀褥。知食人斷食。若彼兇惡有勢力",
    "X40n0719_012:0440a02": "能作不饒益者。和尚應避去。依止師應擔衣鉢出界",
    "X40n0719_012:0440a03": "外一宿還。即離依止。若和尚阿闍棃有過。弟子應諫。",
    "X40n0719_012:0440a04": "不得麤語如教誡法。應輭語言。師不應作是事。若從",
    "X40n0719_012:0440a05": "者善。若反加訶斥者。彼是和尚。應捨遠去。是阿闍棃。",
    "X40n0719_012:0440a06": "應持衣鉢出界一宿。還依止餘人。若彼有勢力。應遠",
    "X40n0719_012:0440a07": "去。或依止有德重人。若和尚命終。罷道。被舉。出界宿。",
    "X40n0719_012:0440a08": "或弟子自出界宿。是名離依止。若阿闍棃命終。罷道",
    "X40n0719_012:0440a09": "被舉。出界宿。或弟子自出界宿。若滿五歲。善知法。善",
    "X40n0719_012:0440a10": "知毗尼。得離依止。是名捨依止。若比丘。不善知法。不",
    "X40n0719_012:0440a11": "善知毗尼。不能自立。不能立他。盡壽應依止住。若滿",
    "X40n0719_012:0440a12": "十歲。善知法。善知毗尼。能自立。復能立他。如是比丘。",
    "X40n0719_012:0440a13": "得受人依止。五分律云。聽不受依止。乃至六宿。弟",
    "X40n0719_012:0440a14": "子欲移餘處。要先二三日白師。師應籌量所往處。有",
    "X40n0719_012:0440a15": "可依止人。乃聽去。到彼處。應先禮塔。次禮上座。索房。",
    "X40n0719_012:0440a16": "然後求依止。彼應問。汝二師是誰。先住何處。誦何經。",
    "X40n0719_012:0440a17": "答若如法。應與依止。若不如法。應語言。汝不識我。我",
    "X40n0719_012:0440a18": "不識汝。汝可往識汝處求依止。若疑。應語小住。是人",
    "X40n0719_012:0440a19": "應小住。乃至六宿觀之。合意者應與依止。若不合意。",
    "X40n0719_012:0440a20": "應語如上。不應依止僧及塔住。應依止上座如法",
    "X40n0719_012:0440a21": "比丘。能教誡者。十誦律云。五法成就。滿五歲。不受",
    "X40n0719_012:0440a22": "依止。一知犯。二知不犯。三知輕。四知重。五誦波羅提",
    "X40n0719_012:0440a23": "木叉學利廣說。雖復受戒多歲。不知五法。應盡壽依",
    "X40n0719_012:0440a24": "止他住。大比丘亦應從小比丘受依止。亦應承事供",
    "X40n0719_012:0440b01": "養小比丘。但除禮足。聽五六夜無依止不犯。若有",
    "X40n0719_012:0440b02": "好依止師者。乃至一夜不依止。突吉羅。乃至不得取",
    "X40n0719_012:0440b03": "僧洗脚水用。若饑餓時。可得日日見和尚處聽住。應",
    "X40n0719_012:0440b04": "日日來。若不能者。可至五日。若五日不得來。布薩時",
    "X40n0719_012:0440b05": "應來。若布薩不得來。乃至二由旬半。至自恣日。應來",
    "X40n0719_012:0440b06": "見和尚。根本尼陀那云。未滿五歲。雖五法成就。乃",
    "X40n0719_012:0440b07": "至善通三藏。具證三明。除盡三垢。亦須依止。若滿五",
    "X40n0719_012:0440b08": "夏。許離依止遊行。然所到處。仍須依止。若有心求依",
    "X40n0719_012:0440b09": "止師。得至五夜。若無心求。一夜不得。於僧受用飲食",
    "X40n0719_012:0440b10": "之類。皆不合受。乃至十夏之內皆爾。百一羯磨云。",
    "X40n0719_012:0440b11": "若受近圓。滿六十夏。生年八十。於別解脫經。未曾讀",
    "X40n0719_012:0440b12": "誦。不了其義。亦須依止老者。如無老者。小者亦得。惟",
    "X40n0719_012:0440b13": "除禮拜。餘悉應作。此人名為老小苾芻。雜事云。有",
    "X40n0719_012:0440b14": "緣暫去。即擬還來。宜依舊師。無勞更受。依止教讀。俱",
    "X40n0719_012:0440b15": "應供侍。設二俱染患。有能則並看二人。無力則但供",
    "X40n0719_012:0440b16": "依止。若無教讀。隨處得住。若無依止。不合停居。有",
    "X40n0719_012:0440b17": "一住處苾芻。多有門人依止。此師命過。無依止人。佛",
    "X40n0719_012:0440b18": "令更覓有德之人。供給好房。放免知事。侍人臥具。咸",
    "X40n0719_012:0440b19": "令無缺。若無其人。不應於此經第二褒灑陀。復有作",
    "X40n0719_012:0440b20": "前安居。依止師死。佛令同前更求依止。若其無者。餘",
    "X40n0719_012:0440b21": "處求依止師而為後夏。復有作後安居。師遂身亡。佛",
    "X40n0719_012:0440b22": "令於兩月間。共相檢察。謹慎而住。過兩月已。有依止",
    "X40n0719_012:0440b23": "人。同前供給。若其無者。不得更過第二長淨。可向餘",
    "X40n0719_012:0440b24": "處求依止師。若本師身死。皆悉同前。毗尼母經云。",
    "X40n0719_012:0440c01": "受依止竟。乞七日法出界外。七日滿。還來到寺。不失",
    "X40n0719_012:0440c02": "依止。",
    "X40n0719_012:0440c03": "○師法",
    "X40n0719_012:0440c04": "第二分云。尊者和先始二歲。將一歲弟子往世尊所。",
    "X40n0719_012:0440c05": "世尊知而故問。此是何等比丘。報言。是我弟子。問言",
    "X40n0719_012:0440c06": "汝今幾歲。報言。二歲。復問。弟子幾歲。報言。一歲。爾時",
    "X40n0719_012:0440c07": "世尊種種訶責。汝所為非。非威儀。非沙門法。非淨行。",
    "X40n0719_012:0440c08": "非隨順行。所不應為。云何和先。汝自未斷乳。應受人",
    "X40n0719_012:0440c09": "教授。云何教授人。從今聽十歲智慧比丘。授人具足",
    "X40n0719_012:0440c10": "戒。與人依止。當行和尚阿闍棃法。若眾僧欲為弟子",
    "X40n0719_012:0440c11": "作羯磨。作訶責。作擯。作依止。作遮不至白衣家。作不",
    "X40n0719_012:0440c12": "見罪舉。不懺悔舉。不捨惡見舉。和尚當於中如法料",
    "X40n0719_012:0440c13": "理。令僧不與弟子作羯磨。若作。令如法。復次若僧與",
    "X40n0719_012:0440c14": "弟子作羯磨等。和尚於中如法料理。令弟子順從於",
    "X40n0719_012:0440c15": "僧。不違逆求除罪。令僧疾與解羯磨。復次若弟子犯",
    "X40n0719_012:0440c16": "僧殘。和尚當如法料理。若應與波利婆沙。應與本日",
    "X40n0719_012:0440c17": "治。應與摩那埵。應與出罪。皆隨應與之。復次弟子得",
    "X40n0719_012:0440c18": "病。和尚當瞻視。或令餘人看。乃至差。若命終。弟子若",
    "X40n0719_012:0440c19": "不樂住處。當自移。或教人移。弟子若有疑事。當以法。",
    "X40n0719_012:0440c20": "以律。如佛所教。如法除之(曇諦所集羯磨云。法者。謂五種遠離行。一出離。非世",
    "X40n0719_012:0440c21": "法。二越度。非受法。三無欲。非有欲。四無結。非有結。五不親近生死。非親近。律者。謂五種出要行。一少欲。非多欲。",
    "X40n0719_012:0440c22": "二知足。非無厭。三易護。非難護。四易養。非難養。五智慧。非愚癡。佛所教者。謂五種教誡行。一有罪者制。二無罪",
    "X40n0719_012:0440c23": "者聽。三若制若聽法有減缺者。如法舉之。四數數違犯。折伏與念。五真實功德。愛念稱歎)若惡見",
    "X40n0719_012:0440c24": "生。當教令捨惡見。住善見。當以二事將護。以法。以衣",
    "X40n0719_012:0441a01": "食。應教增戒。增心。增慧。教學問誦經。當與衣食臥具",
    "X40n0719_012:0441a02": "醫藥。隨力所堪為辦。以五事訶責弟子。汝去。莫入",
    "X40n0719_012:0441a03": "我房。莫為我作使。莫至我所(阿闍棃則云莫依止我住)。不與汝語。",
    "X40n0719_012:0441a04": "有五事應訶責。無慚。無愧。不受教。作非威儀。不恭",
    "X40n0719_012:0441a05": "敬。復有五事。無慚。無愧。難與語。與不好人為友。好往",
    "X40n0719_012:0441a06": "婬女家。又好往婦女家。大童女家。黃門家。比丘尼精",
    "X40n0719_012:0441a07": "舍。式叉摩那沙彌尼精舍。好往看捕龜鼈。如是等應",
    "X40n0719_012:0441a08": "訶責。不應盡形訶責。不應竟安居訶責。不得",
    "X40n0719_012:0441a09": "訶責病者。不應不現前訶責。不應不出其過而",
    "X40n0719_012:0441a10": "訶責。訶責已。不應便受供給作使。不應與依止。聽",
    "X40n0719_012:0441a11": "餘人作如是意受。為其二師。欲令如法懺悔和合故。",
    "X40n0719_012:0441a12": "不應引誘將他弟子。若彼二師破戒等。應作如是",
    "X40n0719_012:0441a13": "意。所以誘進將去。欲令其長益沙門法故。弟子如",
    "X40n0719_012:0441a14": "法懺悔。師當受。弟子辭二師遠行。應問為何事。伴",
    "X40n0719_012:0441a15": "是誰。詣何處。有一不好者。遮令莫去。第四分云。不",
    "X40n0719_012:0441a16": "得畜二沙彌。若能教持戒。增心。增慧。學問。諷誦。聽畜",
    "X40n0719_012:0441a17": "僧祇律云。不得立心為供給自己故。度人出家。應",
    "X40n0719_012:0441a18": "作是念。當使彼人因我度故。修諸善法。得成道果。",
    "X40n0719_012:0441a19": "不能自降。欲降伏他。無有是處。不能自調。而欲調御",
    "X40n0719_012:0441a20": "他人。不能自度。而欲度人。自未解脫。欲解脫餘人。俱",
    "X40n0719_012:0441a21": "無有是處。十法成就。聽度人出家受具。一持戒。二多",
    "X40n0719_012:0441a22": "聞阿毗曇。三多聞毗尼。四學戒。五學定。六學慧。七能",
    "X40n0719_012:0441a23": "出罪。能使人出罪。八能看病。能使人看病。九弟子有",
    "X40n0719_012:0441a24": "難。能送脫難。能使人送脫。十滿十歲。下至滿十歲。知",
    "X40n0719_012:0441b01": "二部律。亦得度人。受依止者亦爾。不聽畜眾沙彌。",
    "X40n0719_012:0441b02": "若畜一。極至三。若大德比丘。多人宗重。應語與餘人。",
    "X40n0719_012:0441b03": "復白言。我知有餘人。但欲在阿闍棃下受誦經法。增",
    "X40n0719_012:0441b04": "長修學故。如是應語與餘人。得自教授。律攝云。滿",
    "X40n0719_012:0441b05": "足十夏。方住師位。復須成就五法。一知有犯。二知無",
    "X40n0719_012:0441b06": "犯。三知輕。四知重。五於別解脫經廣能開解。於諸學",
    "X40n0719_012:0441b07": "處創結隨開。若遇難緣。善知通塞。常誦戒本。能決他",
    "X40n0719_012:0441b08": "疑。戒見多聞。自他俱利。威儀行法。無有虧犯。具如是",
    "X40n0719_012:0441b09": "德。名親教師。由親能教出離法故。若雖近圓。於諸學",
    "X40n0719_012:0441b10": "處不識重輕。設六十夏。仍須依止明德而住。若師小",
    "X40n0719_012:0441b11": "者。唯除禮足。自餘咸作。此即名為老小苾芻。不得與",
    "X40n0719_012:0441b12": "他出家及受近圓也。寧作屠兒。為殺害業。不與出",
    "X40n0719_012:0441b13": "家受近圓已。捨而不問。令我正法速時滅壞。應訶",
    "X40n0719_012:0441b14": "不訶。不應訶而訶。應恕不恕。不應恕而恕。皆得惡作",
    "X40n0719_012:0441b15": "罪。若已近圓人。不行恭敬。不堪教誨者。應與六物。驅",
    "X40n0719_012:0441b16": "令出去。若是求寂。與上下二衣。亦驅令去。若父母",
    "X40n0719_012:0441b17": "信心。持小童子施苾芻者。應受。若索。應還。若酬價者。",
    "X40n0719_012:0441b18": "任彼多少。取亦無犯。此小童子在苾芻邊。以袈裟片",
    "X40n0719_012:0441b19": "而繫於頸。隨時濟養。後時長大。念報恩者。持物來施。",
    "X40n0719_012:0441b20": "隨意應受。五分律云。若度人時。應先問。汝為何等",
    "X40n0719_012:0441b21": "出家。若言為飲食故。不應度。若言為求善法。厭生老",
    "X40n0719_012:0441b22": "病死憂悲苦惱。應度。根本雜事云。凡欲與他出家。",
    "X40n0719_012:0441b23": "先當為辦所須六物。三衣。敷具。鉢。及水羅。尼陀那",
    "X40n0719_012:0441b24": "云。欲度求寂。應與鉢及小鉢銅椀。無令廢缺。毗尼",
    "X40n0719_012:0441c01": "母經云。授大道人(即比丘也)具足戒已。於一歲中。教授一",
    "X40n0719_012:0441c02": "切大道人所作法竟。然後更有求受具者。當為授。未",
    "X40n0719_012:0441c03": "滿歲。不得授也。沙彌受大戒後。更得受一沙彌。依止",
    "X40n0719_012:0441c04": "法。亦一歲竟。得更受。不得一時受二人依止。善見",
    "X40n0719_012:0441c05": "律云。和尚者。漢言知罪知無罪。薩婆多論云。凡受",
    "X40n0719_012:0441c06": "戒法。先與說法。引導開解。令於一切。眾生起慈愍心。",
    "X40n0719_012:0441c07": "既得增上心。便得增上戒(此應在未登壇前。善巧開示。要使領解。豈容僧眾已",
    "X40n0719_012:0441c08": "集。將秉羯磨。方乃宣讀文辭。虗應故典。徒令大眾坐久遲延。叩諸受者。茫無所解。斯誠無謂也)。南",
    "X40n0719_012:0441c09": "海寄歸云。凡諸白衣詣苾芻所。若專誦佛典。情希落",
    "X40n0719_012:0441c10": "髮。畢願緇衣。號為童子。或求外典。無心出離。名曰學",
    "X40n0719_012:0441c11": "生。斯之二流。並須自食。若[(歹*又)/食]常住。聖教全遮。必其於",
    "X40n0719_012:0441c12": "眾有勞。準功亦合[(歹*又)/食]食。或是普通之食。或可施主先",
    "X40n0719_012:0441c13": "心雖噉無罪。西國僧寺。多有學生。來就苾芻習學外",
    "X40n0719_012:0441c14": "典。一得驅馳給使。二乃教發好心。既有自利利他。畜",
    "X40n0719_012:0441c15": "之非損。必是杜多一鉢。理則不勞。若也片有供承。亦",
    "X40n0719_012:0441c16": "成是要。遣給齒木。令其受食。足應時須。不傷悲道也",
    "X40n0719_012:0441c17": "菩薩善戒經云。旃陀羅等及以屠兒。雖行惡業。不",
    "X40n0719_012:0441c18": "能破壞如來正法。不必定墮三惡道中。為師不能教",
    "X40n0719_012:0441c19": "訶弟子。則破佛法。必墮地獄。優婆塞戒經云。寧受",
    "X40n0719_012:0441c20": "惡戒。一日中斷無量命根。終不畜養弊惡弟子。不能",
    "X40n0719_012:0441c21": "調伏。何以故。是惡律儀。殃齊自身。畜惡弟子不能教",
    "X40n0719_012:0441c22": "誨。乃令無量眾生作惡。能謗無量善妙之法。壞和合",
    "X40n0719_012:0441c23": "僧。令多眾生作五無間。是故劇於惡律儀罪。",
    "X40n0719_012:0441c24": "○弟子事師法",
    "X40n0719_012:0442a01": "第三分云。和尚者。從受得戒。和尚等者。多己十歲。阿",
    "X40n0719_012:0442a02": "闍棃者。有五種。一出家阿闍棃。所依得出家者是。二",
    "X40n0719_012:0442a03": "受戒阿闍棃。受戒時作羯磨者是。三教授阿闍棃。教",
    "X40n0719_012:0442a04": "授威儀者是。四受經阿闍棃。所從受經若說義。乃至",
    "X40n0719_012:0442a05": "一四句偈。五依止阿闍棃。乃至依止一宿。阿闍棃等",
    "X40n0719_012:0442a06": "者。多己五歲。第二分云。若僧欲為師作羯磨等。弟",
    "X40n0719_012:0442a07": "子當如法料理。令僧不作。若作。令輕。若僧與師作訶",
    "X40n0719_012:0442a08": "責等。弟子當如法料理。令師順從於僧。求除罪。疾解",
    "X40n0719_012:0442a09": "羯磨。師犯僧殘。若病。若不樂住處。若有疑事。並如師",
    "X40n0719_012:0442a10": "法中說。若惡見生。當勸令捨。當以二事將護。亦如師",
    "X40n0719_012:0442a11": "法中說。弟子不白師。不得入村。不得入他家。不得",
    "X40n0719_012:0442a12": "從餘比丘。或將餘比丘為伴。不得與。不得受。不得佐",
    "X40n0719_012:0442a13": "助眾事。不得受他佐助眾事。不得與他鬀髮。不得使",
    "X40n0719_012:0442a14": "他鬀髮。不得入浴室。不得為人揩身。不得受他揩身。",
    "X40n0719_012:0442a15": "不得至晝日住處房。不得至塜間。不得至界外。不得",
    "X40n0719_012:0442a16": "行他方。彼當清旦入師房。受經。問義。當除去小便",
    "X40n0719_012:0442a17": "器。應白時到。若澡豆灰淨洗手。若有可食物。當為取。",
    "X40n0719_012:0442a18": "若僧中有利養。當為取。當授澡豆楊枝。令師洗手漱",
    "X40n0719_012:0442a19": "口。授可食物。僧中有利養。當白言。得如是如是物。是",
    "X40n0719_012:0442a20": "和尚分。當問師。欲入村不。若言不入。當問何處取食。",
    "X40n0719_012:0442a21": "若言某處取。當如敕往取。若言入村。當洗手已。架上",
    "X40n0719_012:0442a22": "徐取衣。勿使倒錯。取安陀會。舒張抖擻看。次取腰帶。",
    "X40n0719_012:0442a23": "僧祇支。鬱多羅僧。舒張抖擻看。授與師。應疊僧伽棃",
    "X40n0719_012:0442a24": "著頭上。或肩上。次取鉢盛囊中持去。應取師襯身衣",
    "X40n0719_012:0442b01": "疊舉。復取洗足物臥[疊*毛]被舉之。師出行時。當捉行道",
    "X40n0719_012:0442b02": "革屣。出房時。當還顧閉戶。復以手推扉。看牢不。若不",
    "X40n0719_012:0442b03": "牢。當重閉。若牢。當取戶扉孔中繩內之。持戶[門@龠]著屏",
    "X40n0719_012:0442b04": "處。令師在前行。道逢相識人。當共善語。善心憶念。行",
    "X40n0719_012:0442b05": "時當避人道。若欲入村時。應小下道。安鉢置一面。舒",
    "X40n0719_012:0442b06": "張看僧伽棃授與師。若村外有客舍坐肆作坊。當持",
    "X40n0719_012:0442b07": "行道革屣置中。應問師。我得尋從不。若言可爾。即當",
    "X40n0719_012:0442b08": "尋從。若言不須。在某處住。應如言在某處住。若師入",
    "X40n0719_012:0442b09": "村不時出。當作是意。入村乞食。此分與師。此分屬我。",
    "X40n0719_012:0442b10": "出村已。還取革屣。下道。持鉢置地。疊僧伽棃著頭上。",
    "X40n0719_012:0442b11": "或肩上。到師所住食處。當掃淨。敷坐具。具淨水瓶。洗",
    "X40n0719_012:0442b12": "浴器。盛食器。復安置洗浴座。洗足石。具拭脚巾。若遙",
    "X40n0719_012:0442b13": "見師來。即起奉迎。取手中鉢置可放處。取僧伽棃舒",
    "X40n0719_012:0442b14": "張看。勿令有脂膩沾污等。若有。應去之。宜浣者浣之。",
    "X40n0719_012:0442b15": "師洗足竟。當棄水。持洗足石。拭足巾還置本處。復自",
    "X40n0719_012:0442b16": "淨洗手。授淨水與師洗手。自所有食。當取與師。白言",
    "X40n0719_012:0442b17": "此是我食分。可食。彼須者當取。若師食時。當侍立看。",
    "X40n0719_012:0442b18": "供給所須。日時若欲過。當即同時食。師食已。當手中",
    "X40n0719_012:0442b19": "取鉢。行澡漱水。若自食竟。有餘食。當與人。或非人。或",
    "X40n0719_012:0442b20": "著淨地無草處。或著淨無蟲水中。取盛食器淨洗。還",
    "X40n0719_012:0442b21": "置本處。取坐具。洗足牀。淨水瓶。澡洗瓶。還置本處。食",
    "X40n0719_012:0442b22": "處淨掃。復次入師房時。當看。若有塵土。當出繩牀及",
    "X40n0719_012:0442b23": "地敷等。當記本處。出在外曬之。淨掃房中糞土。棄時",
    "X40n0719_012:0442b24": "當看。若有鍼線刀等。下至一丸二丸藥。取置現處。若",
    "X40n0719_012:0442c01": "有主識者當取。復當拂拭嚮上。杙上。衣架上。若房有",
    "X40n0719_012:0442c02": "破壞處。蟲鼠孔穴。可泥者便泥之。可擣便擣。可平治",
    "X40n0719_012:0442c03": "便平治。極令潔淨。若本敷座不齊整。當更齊整。若本",
    "X40n0719_012:0442c04": "齊整。當如本齊整。所著衣。不著衣。應各各別一處。鉢",
    "X40n0719_012:0442c05": "囊。鍼筒。置一處。革屣囊。與油器。著一處。中庭有塵土。",
    "X40n0719_012:0442c06": "即掃除去。取水瓶淨洗已。還盛淨水置本處。復當與",
    "X40n0719_012:0442c07": "師具水瓶。洗浴瓶。飲水器。若浴室中有洗浴時。當問。",
    "X40n0719_012:0442c08": "欲洗浴不。若言洗浴。當先至浴室中看。應灑。便灑。應",
    "X40n0719_012:0442c09": "掃。便掃。應棄水。便棄。應內水。便內。應破薪。便破。應內",
    "X40n0719_012:0442c10": "竈中。便內。應與師備諸洗浴具。先白上座。然後然火。",
    "X40n0719_012:0442c11": "然火已。白時到。若師病羸老極。當扶抱。當與師揩摩",
    "X40n0719_012:0442c12": "身。當立師後。若欲為異人揩身。或受他揩身。當白師",
    "X40n0719_012:0442c13": "使知。與師洗。自洗已。若師病羸老極。當扶出浴室。乃",
    "X40n0719_012:0442c14": "至輿還房中。還至浴室。遍看諸洗浴物。還置。本處。彼",
    "X40n0719_012:0442c15": "當日三問訊師。朝中暮。當為師執二事勞苦。不得辭",
    "X40n0719_012:0442c16": "誕。一修理房舍。二補浣衣服。師如法所教事。盡當奉",
    "X40n0719_012:0442c17": "行。若遣往方面周旋。不得辭誕。被訶責已。應向師",
    "X40n0719_012:0442c18": "如是懺悔。偏露右肩。脫革屣。胡跪。合掌。作是語。大德。",
    "X40n0719_012:0442c19": "我今懺悔。更不復作。若聽懺悔者善。若不聽者。當下",
    "X40n0719_012:0442c20": "意隨順。求方便解其所犯。師有五非法。弟子應懺",
    "X40n0719_012:0442c21": "悔而去。應語言。我如法。師不知。我不如法。亦不知。若",
    "X40n0719_012:0442c22": "我犯戒。捨不教訶。若犯亦不知。犯而懺悔亦不知。",
    "X40n0719_012:0442c23": "根本雜事云。若復有人。依托師主。於佛法中。鬀除鬚",
    "X40n0719_012:0442c24": "髮而被法服。以淨信心出家修行。彼人於師。乃至盡",
    "X40n0719_012:0443a01": "壽四事供養。未能報恩。律攝云。若是父母。二師。此",
    "X40n0719_012:0443a02": "之四人。縱是破戒。亦應供養。不應輕慢。善見律云。",
    "X40n0719_012:0443a03": "智慧之人。往到宿德所。避六法然後可坐。一極遠。二",
    "X40n0719_012:0443a04": "極近。三上風。四高處。五當眼前。六在後。若弟子隨師",
    "X40n0719_012:0443a05": "行。路值說法。貪聞法故。至明相出。不犯離師罪。何以",
    "X40n0719_012:0443a06": "故。心無決定住故。",
    "X40n0719_012:0443a07": "問。五種阿闍棃。四種定是上座。惟教讀者。或是下",
    "X40n0719_012:0443a08": "座。侍奉之法。應當云何。答。惟除禮拜。一切皆如奉",
    "X40n0719_012:0443a09": "事師法。問。比丘餘食。應與人及非人。或著淨地。",
    "X40n0719_012:0443a10": "施諸鳥獸。或著水中。施諸魚蟲。今何故云當著無",
    "X40n0719_012:0443a11": "蟲水中。答。如僧祇云。蟲者。非謂魚鼈之類。乃小小",
    "X40n0719_012:0443a12": "倒孑之屬。正恐飲食鹹膩或致傷生故也。",
    "X40n0719_012:0443a13": "○上座法",
    "X40n0719_012:0443a14": "毗婆沙云。有三種上座。一生年上座。戒臘。最高。二世",
    "X40n0719_012:0443a15": "俗上座。大福大慧。雖年二十。皆應和合推為上座。三",
    "X40n0719_012:0443a16": "法性上座。即阿羅漢。梵語悉替那。此云上座。亦云",
    "X40n0719_012:0443a17": "上士。無自利利他行者。名下士。單自利。為中士。具二",
    "X40n0719_012:0443a18": "利。為上士。",
    "X40n0719_012:0443a19": "問。初學比丘。設通經論。未諳律法。必須五夏依止。",
    "X40n0719_012:0443a20": "縱使大福大慧。云何推為上座耶。答。推為上座。亦",
    "X40n0719_012:0443a21": "秪令其宏經演論。營修福業。非謂便離依止也。",
    "X40n0719_012:0443a22": "毗尼母經云。無臘至九臘。名下座。十臘至十九臘。名",
    "X40n0719_012:0443a23": "中座。二十臘至四十九臘。名上座。過五十臘以上。名",
    "X40n0719_012:0443a24": "耆舊長宿。第四分云。佛告比丘。若上座既不學戒。",
    "X40n0719_012:0443b01": "亦不讚歎戒。若有餘比丘樂學戒讚歎戒者。亦復不",
    "X40n0719_012:0443b02": "能以時勸勉讚歎。此上座不應親近。不應習學其法。",
    "X40n0719_012:0443b03": "若習學其法者。長夜受苦。十誦律云。有五法。正法",
    "X40n0719_012:0443b04": "滅亡沒。一無欲。二鈍根。三雖誦義句。不能正受。亦不",
    "X40n0719_012:0443b05": "能令他解了。四不能令受者有恭敬威儀。有說法者",
    "X40n0719_012:0443b06": "不能如法教。五鬬諍相言。不在阿練若處。亦不愛敬",
    "X40n0719_012:0443b07": "阿練若處。反上五法者。正法不滅不亡不沒。更有五",
    "X40n0719_012:0443b08": "法。正法滅亡沒。不隨法教。隨非法教。不隨忍法。隨不",
    "X40n0719_012:0443b09": "忍法。不敬上座。無有威儀。上座不以法教授。上座說",
    "X40n0719_012:0443b10": "法時愁惱。令後生不得受學三藏。自命終已。比丘放",
    "X40n0719_012:0443b11": "逸習非法。失諸善法。反上五法者。正法不滅不亡不",
    "X40n0719_012:0443b12": "沒。又有七法。令正法滅亡沒。無信。懈怠。無慚。無愧。喜",
    "X40n0719_012:0443b13": "忘。無定。少智。正法滅。像法時。有五非法在世。一者",
    "X40n0719_012:0443b14": "有比丘心得小止。便謂已得聖法。二者白衣生天。或",
    "X40n0719_012:0443b15": "有出家者墮惡道中。三者有人捨世間業出家。破戒。",
    "X40n0719_012:0443b16": "四者有破戒者多助。有持戒者無助。五者無不被罵。",
    "X40n0719_012:0443b17": "乃至阿羅漢亦被罵。佛告優波離。當來有五怖畏。今",
    "X40n0719_012:0443b18": "未有。應知是事。方便求滅。何等五。有比丘。不修身。不",
    "X40n0719_012:0443b19": "修戒。不修心。不修智。度他出家受戒。不能令修身戒",
    "X40n0719_012:0443b20": "心智。是名第一怖畏。不修身戒心智。與他依止。畜沙",
    "X40n0719_012:0443b21": "彌。不能令修身戒心智。是第二第三怖畏。不修身戒",
    "X40n0719_012:0443b22": "心智。與淨人沙彌相近住。不知三相。掘地。斷草。用水",
    "X40n0719_012:0443b23": "溉灌。是第四怖畏。不修身戒心智。共誦修多羅毗尼",
    "X40n0719_012:0443b24": "阿毗曇。以前後著中。以中著前後。現見不知白法犯",
    "X40n0719_012:0443c01": "非犯。是第五怖畏。更有五怖畏。今未有。當來有。應知",
    "X40n0719_012:0443c02": "是事。求方便滅。何等五。當來比丘。不修身戒心智。無",
    "X40n0719_012:0443c03": "欲。根鈍。雖誦句義。不能正受。是初怖畏。不修身戒心",
    "X40n0719_012:0443c04": "智。與尼相近。或犯大事。捨戒還俗。是第二怖畏。不修",
    "X40n0719_012:0443c05": "身戒心智。如來所說甚深修多羅。空無相無願。十二",
    "X40n0719_012:0443c06": "因緣諸深要法。不能信樂受持。雖受。不能通利。如是",
    "X40n0719_012:0443c07": "說時。無憐愍心。無愛樂心。好作文頌。莊嚴章句。樂世",
    "X40n0719_012:0443c08": "俗法。隨世所欲。有信樂心。說俗事時。有愛樂心。是故",
    "X40n0719_012:0443c09": "如來所說。甚深修多羅。空。無相。無願。十二因緣。諸深",
    "X40n0719_012:0443c10": "法滅。是第三怖畏。不修身戒心智。為衣食故。捨阿蘭",
    "X40n0719_012:0443c11": "若處。捨林樹下。入聚落中。為衣食故。多所求覓。求覓",
    "X40n0719_012:0443c12": "時優亂。是第四第五怖畏(法門怖畏。責在耆年。故并錄之。以作警策)。",
    "X40n0719_012:0443c13": "○同學法",
    "X40n0719_012:0443c14": "第四分云。比丘有五法。不應與作親厚。若喜鬬諍。若",
    "X40n0719_012:0443c15": "多作業。若與眾中勝比丘共諍。若喜遊行不止。若不",
    "X40n0719_012:0443c16": "為人說法言。示人善惡。復有五法。不應將作伴行。喜",
    "X40n0719_012:0443c17": "太在前行。喜太在後行。喜抄斷人語次。不別善惡語。",
    "X40n0719_012:0443c18": "善語不讚。稱美惡語。如法得利。不以時為彼受。根",
    "X40n0719_012:0443c19": "本雜事云。阿難白佛。善知識者。是半梵行佛言。阿難。",
    "X40n0719_012:0443c20": "善知識者。是全梵行。僧祇律云。比丘有十事。為人",
    "X40n0719_012:0443c21": "所不愛。何等十。不相習近。輕數習近。為利習近。愛者",
    "X40n0719_012:0443c22": "不愛。不愛者愛。諦言不愛。好豫他事。實無威德而欲",
    "X40n0719_012:0443c23": "凌物。好屏私語。多所求欲。阿練若比丘。不應輕聚",
    "X40n0719_012:0443c24": "落中比丘言。汝必味舌頭少味而在此住。應讚言汝",
    "X40n0719_012:0444a01": "聚落中住。說法教化。為法作護。覆陰我等。聚落中比",
    "X40n0719_012:0444a02": "丘。不應輕訶阿練若言。汝在阿練若住。希望名利。麞",
    "X40n0719_012:0444a03": "鹿禽獸。亦在阿練若住。汝從朝竟日。正數歲耳。數月",
    "X40n0719_012:0444a04": "耳。應讚言。汝遠聚落。閒靜思惟。上業所崇。此是難行",
    "X40n0719_012:0444a05": "之處。能於此住而息心意。不應議論互諍勝負。",
    "X40n0719_012:0444a06": "○禮敬法",
    "X40n0719_012:0444a07": "律攝云。有四種應禮。一是如來。一切人天並應致敬",
    "X40n0719_012:0444a08": "故。二出家者不禮俗人。是彼所敬故。三應禮敬先受",
    "X40n0719_012:0444a09": "近圓者。惟除尼眾。彼敬亦爾。四未近圓者應禮近圓。",
    "X40n0719_012:0444a10": "有十種不應禮。行別住等四人。授學人。三種被捨置",
    "X40n0719_012:0444a11": "人。諸在家人。及未近圓。禮敬之儀。有其二別。一謂五",
    "X40n0719_012:0444a12": "輪著地。二謂執捉腨足。口云畔睇(乃西域致敬之辭。未見翻譯。恐即是",
    "X40n0719_012:0444a13": "槃那寐。或云槃談。譌云和南。皆翻我禮)。若知他身有穢觸。而為禮敬。或",
    "X40n0719_012:0444a14": "自身有穢觸。而禮他者。俱得惡作。有二種穢觸。一食",
    "X40n0719_012:0444a15": "竟未澡漱。二便利未洗淨。闇中禮拜。不應至地。口云",
    "X40n0719_012:0444a16": "畔睇。即是致敬。第四分云。比丘有十種威儀時。不",
    "X40n0719_012:0444a17": "應禮。大行時。小行時。若躶身。若鬀髮若說法。若嚼楊",
    "X40n0719_012:0444a18": "枝。若洗口。若飲。若食。若噉果。根本雜事云。不應著",
    "X40n0719_012:0444a19": "一衣禮他。亦不得一衣受禮。",
    "X40n0719_012:0444a20": "○孝父母法",
    "X40n0719_012:0444a21": "五分律云。畢陵伽婆蹉。父母貧窮。欲以衣供養而不",
    "X40n0719_012:0444a22": "敢。以是白佛。佛告諸比丘。若人百年之中。右肩擔父。",
    "X40n0719_012:0444a23": "左肩擔母。於上大小便利。極世珍奇衣食供養。猶不",
    "X40n0719_012:0444a24": "能報須臾之恩。從今聽諸比丘。盡心盡壽供養父母。",
    "X40n0719_012:0444b01": "若不供養。得重罪。根本尼陀那云。父母於子。能為",
    "X40n0719_012:0444b02": "難事。荷負眾苦。假令出家。於父母處。應須供給。但除",
    "X40n0719_012:0444b03": "衣鉢。餘物可供。若無餘物。可從施主隨時乞求。若乞",
    "X40n0719_012:0444b04": "求難得。應以僧常所得利物共相供給。若無利物。應",
    "X40n0719_012:0444b05": "以僧常所食之分。減取其半而為供濟。若常乞食者。",
    "X40n0719_012:0444b06": "以己所須滿腹食內。應取其半濟於父母。",
    "X40n0719_012:0444b07": "○安居法",
    "X40n0719_012:0444b08": "不應一切時人間遊行。聽三月夏安居。白所依人言。",
    "X40n0719_012:0444b09": "我於此處夏安居。長老一心念。我比丘某甲。依某甲",
    "X40n0719_012:0444b10": "聚落。某甲僧伽藍。某甲房。前三月夏安居。房舍破。修",
    "X40n0719_012:0444b11": "治故。如是三說。後安居法亦如是。若無所依人。心念",
    "X40n0719_012:0444b12": "安居。但為安居故來。便成安居。安居竟。客比丘來。",
    "X40n0719_012:0444b13": "不應移。亦不應去。若欲安居。先自往看房舍臥具。",
    "X40n0719_012:0444b14": "然後方受。應白二羯磨。差分房臥具人。彼應數比",
    "X40n0719_012:0444b15": "丘。數房。數臥具。乃至有福饒無福饒等已至上座前。",
    "X40n0719_012:0444b16": "如是言。大德上座。如是房舍臥具。隨意所樂便取。先",
    "X40n0719_012:0444b17": "與上座。以次展轉乃至下座。應受房。隨力當治",
    "X40n0719_012:0444b18": "不應分僧都集處。欲在如是處安居。應先作相。已",
    "X40n0719_012:0444b19": "去。應滅名。不得移此房牀褥臥具置餘房中。或問",
    "X40n0719_012:0444b20": "舊住人等。然後移之。去時應還本處。若房舍缺壞。應",
    "X40n0719_012:0444b21": "移至餘房。已治。應還。若於餘寺亦爾。若有不定臥具",
    "X40n0719_012:0444b22": "乃至杖扇等。房中無者付之。若有餘。從上座付。有",
    "X40n0719_012:0444b23": "前安居。有後安居。皆住三月。後安居者。亦聽受自恣。",
    "X40n0719_012:0444b24": "聽受所得物。聽受臥具。不應三月未足便數歲。應住",
    "X40n0719_012:0444c01": "待日足。不應露地安居。聽在樹下安居。小屋內安",
    "X40n0719_012:0444c02": "居。山窟中安居。樹空中安居。安居中若有種種因",
    "X40n0719_012:0444c03": "緣。聽受七日法去。及七日須還。更有七日不得還者。",
    "X40n0719_012:0444c04": "聽白二羯磨。受過七日法。若半月。若一月還。若有",
    "X40n0719_012:0444c05": "命難梵行難。應去。若有破僧事。應去。若為止破僧事。",
    "X40n0719_012:0444c06": "應去。若為和合彼僧。應去。受七日出界。有留難不",
    "X40n0719_012:0444c07": "還者。不失歲。在前安居處。聞彼處大得利養。即便",
    "X40n0719_012:0444c08": "往彼。不得前歲。違本要。得罪。或無事便去。或受七日",
    "X40n0719_012:0444c09": "法過七日。違本要。得罪。及七日還。無罪。末後受七日",
    "X40n0719_012:0444c10": "出界外。若來。若不來。無罪。後安居亦如是。受他安",
    "X40n0719_012:0444c11": "居請。有命難梵行難。應往白檀越求移去。聽者善。若",
    "X40n0719_012:0444c12": "不聽。便應去。第四分云。若此處安居。聞異處僧大",
    "X40n0719_012:0444c13": "得安居衣物。而往彼住。即失此處。於彼少住已。復還",
    "X40n0719_012:0444c14": "此處。復失彼處。僧祇律云。若行道未到住處。安居",
    "X40n0719_012:0444c15": "日至。即於路側。若依樹。若車。應受安居。至明。相出。趣",
    "X40n0719_012:0444c16": "所住處。到後安居日。偏袒胡跪合掌。作是言。長老憶",
    "X40n0719_012:0444c17": "念。我某甲比丘。於此僧伽藍雨安居後三月。如是三",
    "X40n0719_012:0444c18": "說(夏月亦名雨時。故稱雨安居也)。若比丘行道。前安居日不受安居。",
    "X40n0719_012:0444c19": "一越毗尼罪。到所住處。後安居日不受後安居。二越",
    "X40n0719_012:0444c20": "毗尼罪。是人破安居。不得衣施。若春冬時付房舍。",
    "X40n0719_012:0444c21": "有上座來。隨次第住。安居時付房舍。上座來。不應次",
    "X40n0719_012:0444c22": "第住。若安居時驅他起者。越毗尼罪。不聽不共語。",
    "X40n0719_012:0444c23": "欲方便少事。不語得半月。至布薩日。應共語。共相問",
    "X40n0719_012:0444c24": "訊事。答事。呪願。過布薩日。續復如前。五分律云。聽",
    "X40n0719_012:0445a01": "在結加趺坐。及衣鉢雨漏所不及處安居。無事。應前",
    "X40n0719_012:0445a02": "安居。有事。聽後安居。欲安居時。應先籌量此處有難",
    "X40n0719_012:0445a03": "無難。有一比丘安居。麤食不足。佛聽以此因緣破安",
    "X40n0719_012:0445a04": "居無罪。梵行難命難等亦爾。十誦律云。後安居上",
    "X40n0719_012:0445a05": "座。不應從前安居上座取房舍臥具。若前上座有二",
    "X40n0719_012:0445a06": "分臥具。應與後一分。七日法。從五眾受。不得心念",
    "X40n0719_012:0445a07": "受。除阿蘭若獨住人。若船簿上水下水者。不得安",
    "X40n0719_012:0445a08": "居。繫住不移去者。得安居。若欲安居。先應籌量住",
    "X40n0719_012:0445a09": "處安隱。有好同伴。坐禪說法。隨病藥食等。然後安居。",
    "X40n0719_012:0445a10": "若無佛所聽因緣。不聽出界宿乃至一夜。受啞法。",
    "X40n0719_012:0445a11": "偷蘭遮。不共語。是外道法故。根本羯磨云。有緣事。",
    "X40n0719_012:0445a12": "守持一日。乃至七日法。可白一人。過七日乃至四十",
    "X40n0719_012:0445a13": "日。當僧中乞。過四十日。失夏。若有難緣。不名失夏。",
    "X40n0719_012:0445a14": "問。後安居三月未足。尚不許數歲。受七日留難不",
    "X40n0719_012:0445a15": "還。乃名不失歲。今有不受安居。或輙破安居者。可",
    "X40n0719_012:0445a16": "數歲不。若不數歲。則戒次先後得無亂不。又僧祇",
    "X40n0719_012:0445a17": "云。前安居日不受安居。一越毗尼罪。他部不結。此",
    "X40n0719_012:0445a18": "復何從。答。結夏安居。比丘要務。若違律制。失利良",
    "X40n0719_012:0445a19": "多。必有他緣。聽結後夏。苟無事故。須受前三。僧祇",
    "X40n0719_012:0445a20": "結罪。為懲藐法之愆。實與他部不甚相遠。然所謂",
    "X40n0719_012:0445a21": "失歲者。但是不得衣施。不得作迦絺那衣人。及未",
    "X40n0719_012:0445a22": "滿十歲不得作和尚等。非謂先受戒次。今更退令",
    "X40n0719_012:0445a23": "小也。寄歸傳中。已首明斯義矣。",
    "X40n0719_012:0445a24": "○自恣法",
    "X40n0719_012:0445b01": "有眾比丘。於異住處夏安居。共作制。不得共語禮拜",
    "X40n0719_012:0445b02": "問訊。先後乞食者。各隨所應作。若共持器。以手招伴。",
    "X40n0719_012:0445b03": "如是得安樂住。安居竟。怨佛所。佛慰勞之。以此具白。",
    "X40n0719_012:0445b04": "佛言。汝曹癡人。自以無患。其實是患。汝曹癡人共住。",
    "X40n0719_012:0445b05": "如似怨家。猶如白羊。我無數方便。教諸比丘。彼此相",
    "X40n0719_012:0445b06": "教。共相受語。展轉覺悟。汝曹癡人。同於外道受行瘂",
    "X40n0719_012:0445b07": "法。時六羣便舉他清淨比丘罪。佛言。若欲舉有事比",
    "X40n0719_012:0445b08": "丘。應先求聽。時六羣嫌清淨比丘曾從求聽故。復從",
    "X40n0719_012:0445b09": "清淨比丘求聽。佛言。具五法得求聽。知時。不以非時。",
    "X40n0719_012:0445b10": "如實。不以虗妄。利益。不以無利益。柔輭。不以麤獷。慈",
    "X40n0719_012:0445b11": "心。不以瞋恚。彼六羣內無五法。餘具五法者從求聽。",
    "X40n0719_012:0445b12": "六羣不聽。佛言。自今安居竟。應自恣。聽遮自恣。不應",
    "X40n0719_012:0445b13": "求聽。何以故。自恣即是聽。不應一時自恣。聽一一",
    "X40n0719_012:0445b14": "自恣。不應隨意自恣。應次第從上座自恣。聽差授自",
    "X40n0719_012:0445b15": "恣人。具五法。不愛恚怖癡。知自恣未自恣者。應差。白",
    "X40n0719_012:0445b16": "二羯磨。大德僧聽。若僧時到。僧忍聽。僧差某甲比丘",
    "X40n0719_012:0445b17": "作授自恣人。白如是。羯磨準作。不應在座上自恣",
    "X40n0719_012:0445b18": "上座離座互跪。一切僧亦應離座互跪。自恣竟者復",
    "X40n0719_012:0445b19": "坐。應了了自恣。徐徐自恣。三說自恣。偏袒胡跪合",
    "X40n0719_012:0445b20": "掌。作是語。大德。眾僧今日自恣。我某甲比丘亦自恣。",
    "X40n0719_012:0445b21": "若見聞疑罪。大德長老哀愍故語我。我若見罪。當如",
    "X40n0719_012:0445b22": "法懺悔。如是三說。受差者應先白已。然後授自恣。",
    "X40n0719_012:0445b23": "大德僧聽。今日眾僧自恣。若僧時到。僧忍聽。和合自",
    "X40n0719_012:0445b24": "恣。白如是。不應非法別眾。非法和合。法別眾自恣。",
    "X40n0719_012:0445c01": "應法和合自恣。聽在說戒處自恣。若在道路行。得",
    "X40n0719_012:0445c02": "和合自恣者善。若不得和合。隨親厚同意。移異處。結",
    "X40n0719_012:0445c03": "小界自恣。應解而去。若一比丘住者。於自恣日。往",
    "X40n0719_012:0445c04": "說戒處。掃灑乃至具舍羅。待客比丘來。若有五人。或",
    "X40n0719_012:0445c05": "過五人。差授自恣人。若四人以下。互為自恣。言今日",
    "X40n0719_012:0445c06": "眾僧自恣。我某甲比丘亦自恣清淨。如是三說。若無",
    "X40n0719_012:0445c07": "人來者。應心念口言。亦如是三說。有事。應囑授。受",
    "X40n0719_012:0445c08": "囑者有事。應轉囑授。事竟。應自往。若有八難及餘",
    "X40n0719_012:0445c09": "事緣。應略自恣。若二說。若一說。若共三說。若共二說。",
    "X40n0719_012:0445c10": "若共一說。若即去。隨難事遠近。若今日自恣。必有",
    "X40n0719_012:0445c11": "諍事。或能破僧者。不應即日自恣。應小停。若遮自",
    "X40n0719_012:0445c12": "恣人三業有不清淨等。如布薩中說。病亦如布薩中",
    "X40n0719_012:0445c13": "說。若有眾比丘得增上果證。恐今自恣。便不得如",
    "X40n0719_012:0445c14": "是樂。應作白增益自恣至四月滿自恣。或有異住",
    "X40n0719_012:0445c15": "處比丘不和合。欲來此自恣。並如布薩中說。按十誦",
    "X40n0719_012:0445c16": "律云。至八月。客仍不去。應不自恣而去。不應鬬諍相",
    "X40n0719_012:0445c17": "言故。不應在比丘尼及未受大戒人前。作羯磨自",
    "X40n0719_012:0445c18": "恣。不應自恣竟復說戒。自恣即是說戒。十誦律云。",
    "X40n0719_012:0445c19": "自恣竟。應至上座前唱言。僧一心自恣竟。僧祇律",
    "X40n0719_012:0445c20": "云。若安居眾中。有一人前安居者。至七月十五日。舉",
    "X40n0719_012:0445c21": "眾應同此一人受自恣。自恣竟。坐至八月十五日。若",
    "X40n0719_012:0445c22": "一切後安居。一切應八月十五日自恣。若比丘。聚落",
    "X40n0719_012:0445c23": "中安居。聞城中自恣日。種種供養。竟夜說法。眾欲往",
    "X40n0719_012:0445c24": "者。應十四日自恣已。得去。應拜(差也)自恣人。若一。若",
    "X40n0719_012:0446a01": "二。不得過。若二人作自恣人者。一人受上座自恣。一",
    "X40n0719_012:0446a02": "人應次座前立。上座說已。次座復說。如是展轉次第",
    "X40n0719_012:0446a03": "下。到自座處。應受自恣。不得受僧自恣竟。然後自恣。",
    "X40n0719_012:0446a04": "五分律云。聽上座八人一一自恣。自下同歲同歲。",
    "X40n0719_012:0446a05": "一時自恣。毗尼母經云。眾中若有不清淨。止不應",
    "X40n0719_012:0446a06": "自恣。當作止自恣羯磨。應檢校不清淨者。若重。驅出。",
    "X40n0719_012:0446a07": "輕者。令其懺悔。然後自恣。若此不清淨者。自恃聰明",
    "X40n0719_012:0446a08": "多智。亦恃徒眾國王大臣力。不可驅出者。當至後自",
    "X40n0719_012:0446a09": "恣。後自恣時到。猶不出者。眾僧可出界外自恣。得清",
    "X40n0719_012:0446a10": "淨耳。南海寄歸云。梵語鉢剌婆剌拏。譯為隨意。即",
    "X40n0719_012:0446a11": "是隨他於三事中。任意舉發。說罪除愆之義。舊云自",
    "X40n0719_012:0446a12": "恣。是義翻也。必須於十四夜。請一經師昇座誦經。於",
    "X40n0719_012:0446a13": "時緇素雲集。然燈續明。香華供養。明朝總出。旋遶村",
    "X40n0719_012:0446a14": "城。各並虔心禮諸制底。棚車輿像。鼓樂張天。旛葢縈",
    "X40n0719_012:0446a15": "羅。飄揚蔽日。禺中始還入寺。日午方為大齋。過午咸",
    "X40n0719_012:0446a16": "集。作隨意事。先乃苾芻。後方尼眾。次下三眾。若其眾",
    "X40n0719_012:0446a17": "大恐延時者。應差多人分受隨意。被他舉罪。則準法",
    "X40n0719_012:0446a18": "說除。當此時也。或俗人行施。或眾僧自為。所有施物。",
    "X40n0719_012:0446a19": "將至眾前。其五德(不愛恚怖癡。知可分不可分者)應問上座云。此物。",
    "X40n0719_012:0446a20": "得與眾僧為隨意物不。上座等答言。得。所有衣服刀",
    "X40n0719_012:0446a21": "子鍼錐之流。受已均分。隨意既訖。任各東西。言說罪",
    "X40n0719_012:0446a22": "者。意欲陳罪。說已先愆。改往修來。至誠懇責。半月半",
    "X40n0719_012:0446a23": "月。為褒灑陀。朝朝暮暮。憶所犯罪。初篇若犯。事不可",
    "X40n0719_012:0446a24": "治。第二有違。人須二十。若作輕過。對不同者而除悔",
    "X40n0719_012:0446b01": "之。說己之非。冀令清淨。自須各依局分。則罪滅可期。",
    "X40n0719_012:0446b02": "若總相談愆。非律所許。",
    "X40n0719_012:0446b03": "問。僧祇差自恣人。不過一二。寄歸許差多人。四分",
    "X40n0719_012:0446b04": "僧祇。皆次第一一自恣。五分除上座八人。餘同歲",
    "X40n0719_012:0446b05": "者得並自恣。此復何從。答。受自恣人若多。則未免",
    "X40n0719_012:0446b06": "喧雜。應準僧祇。必令一一自恣。則眾大難周。應從",
    "X40n0719_012:0446b07": "五分也。",
    "X40n0719_012:0446b08": "○迦絺那衣法",
    "X40n0719_012:0446b09": "眾比丘安居自恣竟。往見世尊。路值天雨。衣服皆濕。",
    "X40n0719_012:0446b10": "僧伽棃重。疲極。佛告比丘。安居竟。有四事應作。自恣。",
    "X40n0719_012:0446b11": "解界。結界(若欲重結或大或小。故須先解後結。若不重結。則亦不須解也)。受功德衣。",
    "X40n0719_012:0446b12": "受功德衣已。得五事。一畜長衣。二離衣宿。三別眾食。",
    "X40n0719_012:0446b13": "四展轉食。五食前後不囑比丘入聚落。云何成受功",
    "X40n0719_012:0446b14": "德衣。若得新衣。檀越施衣。糞掃衣。若是新衣。若是故",
    "X40n0719_012:0446b15": "衣。新物貼作淨。若已浣。浣已納作淨。非邪命得。非諂",
    "X40n0719_012:0446b16": "曲得。不以相得。不以激發得。不經宿。不捨墮作淨。即",
    "X40n0719_012:0446b17": "日來。應法。四周安緣。五條作十隔。若過是數。亦應受。",
    "X40n0719_012:0446b18": "應自浣染舒張輾治。裁作十隔縫治。在眾僧前受。如",
    "X40n0719_012:0446b19": "是白。大德僧聽。今日眾僧受功德衣。若僧時到。僧忍",
    "X40n0719_012:0446b20": "聽。眾僧和合受功德衣。白如是。次應問。誰能持功德",
    "X40n0719_012:0446b21": "衣。若言能者。白二羯磨差之。大德僧聽。若僧時到。僧",
    "X40n0719_012:0446b22": "忍聽。僧差某甲比丘為僧持功德衣。白如是。羯磨準",
    "X40n0719_012:0446b23": "作。次作白二羯磨付持。大德僧聽。此住處。得可分衣",
    "X40n0719_012:0446b24": "物。現前僧應分。若僧時到。僧忍聽。僧持此衣與某甲",
    "X40n0719_012:0446c01": "比丘。此比丘當持此衣。為僧受作功德衣。於此住處",
    "X40n0719_012:0446c02": "持。白如是。羯磨準作。持衣比丘應起捉衣。隨諸比丘",
    "X40n0719_012:0446c03": "手得及衣。言相了處。作是言。此衣。眾僧當受作功德",
    "X40n0719_012:0446c04": "衣。此衣。眾僧今受作功德衣。此衣。眾僧已受作功德",
    "X40n0719_012:0446c05": "衣竟。如是三說。彼諸比丘應如是言。其受者已善受。",
    "X40n0719_012:0446c06": "此中所有功德名稱屬我。持衣人應答言爾。如是次",
    "X40n0719_012:0446c07": "第乃至下座。若得未成衣。應僧中羯磨。差比丘作。",
    "X40n0719_012:0446c08": "若作得已成者。應如法受。冬四月竟。僧應出功德",
    "X40n0719_012:0446c09": "衣。應如是出。僧集。和合。未受大戒者出。不來者說欲。",
    "X40n0719_012:0446c10": "僧今和合。何所作為。答言。出功德衣。大德僧聽。今日",
    "X40n0719_012:0446c11": "眾僧出功德衣。若僧時到。僧忍聽。僧今和合出功德",
    "X40n0719_012:0446c12": "衣。白如是。若不出。過功德衣分齊。突吉羅。僧祇律",
    "X40n0719_012:0446c13": "云。若一人獨作者。取時。應言。此迦絺那衣截。今受。如",
    "X40n0719_012:0446c14": "是三說。截時。應作是言。此迦絺那衣。我當受。縫時。浣",
    "X40n0719_012:0446c15": "時。染時。點時。刀淨時。亦如上說。作成已。應心念口言。",
    "X40n0719_012:0446c16": "我某甲比丘受此迦絺那衣。如是三說。有十事捨",
    "X40n0719_012:0446c17": "迦絺那衣。一衣竟捨。受時作是念。我作衣竟當捨。二",
    "X40n0719_012:0446c18": "受時捨。本作是念。受衣當捨。三時竟捨。本作是念。爾",
    "X40n0719_012:0446c19": "許時我當捨。四聞捨。本作是念。聞二師捨時我當捨。",
    "X40n0719_012:0446c20": "五送捨。本作是念。我是衣與他已當捨。六壞捨。受迦",
    "X40n0719_012:0446c21": "絺那衣已。中間自言我今捨。七失捨。本作是念。中間",
    "X40n0719_012:0446c22": "壞敗失不現我當捨。八出去捨。本作是念。我此中住",
    "X40n0719_012:0446c23": "出去時當捨。九時過捨。臘月十五日不捨。至十六日。",
    "X40n0719_012:0446c24": "即名為捨。得越毗尼罪。十究竟捨。至臘月十五日。一",
    "X40n0719_012:0447a01": "人僧中唱捨。五分律云。若浣染打縫不如法。若小。",
    "X40n0719_012:0447a02": "者大。若是錦綺衣。若未自恣竟受。若貪利養。若欲故",
    "X40n0719_012:0447a03": "捨五事。皆不成受。受有三十日。捨亦有三十日。若前",
    "X40n0719_012:0447a04": "安居。七月十六日受。至十一月十五日捨。若七月十",
    "X40n0719_012:0447a05": "七日受。至十一月十六日捨。乃至若八月十五日受。",
    "X40n0719_012:0447a06": "至十二月十四日捨。若後安居。八月十六日受。至十",
    "X40n0719_012:0447a07": "二月十五日捨。十誦律云。五比丘不得作迦絺那",
    "X40n0719_012:0447a08": "衣人。一無歲。二破安居。三後安居。四擯。五別住。",
    "X40n0719_012:0447a09": "問。佛聽自恣後受功德衣。至十二月十五日當捨。",
    "X40n0719_012:0447a10": "今乃造功德衣。平時著用。無有節限。且有云一納",
    "X40n0719_012:0447a11": "當三衣者。是耶。非耶。答。本因僧自恣後。持衣見佛。",
    "X40n0719_012:0447a12": "雨濕疲極。乃聽作功德衣。兼得五事利益。極其勢",
    "X40n0719_012:0447a13": "分。止許冬盡為期。稍踰分限。即便招過。況復僧中",
    "X40n0719_012:0447a14": "唱受。高供箱中。原非披著之物。五條十隔。似安陀",
    "X40n0719_012:0447a15": "會。那當一納之名。流俗譌傳。深為罪濫。問。五分",
    "X40n0719_012:0447a16": "許後安居者。八月十六日受。十誦不許後安居比",
    "X40n0719_012:0447a17": "丘作迦絺那衣。此復何從。答。準僧祇律。乃至一人",
    "X40n0719_012:0447a18": "受前安居。舉眾皆同此人受前自恣。然後坐滿三",
    "X40n0719_012:0447a19": "月。當知後安居人。雖同受前自恣。猶未滿歲。所以",
    "X40n0719_012:0447a20": "不得作持衣人也。若舉眾皆後安居。則八月十五",
    "X40n0719_012:0447a21": "夏滿自恣。十六乃作迦絺那衣。何過之有。",
    "X40n0719_012:0447a23": "重治毗尼事義集要卷第十二"
}