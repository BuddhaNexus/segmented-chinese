{
    "T36n1736_037:0280a05": "2大方廣佛華嚴經隨疏演義鈔卷",
    "T36n1736_037:0280a06": "第三十七",
    "T36n1736_037:0280a08": "唐清涼山大華嚴寺沙門澄觀述",
    "T36n1736_037:0280a09": "疏「然即緣因即是了因」下，第二揀定二因。於",
    "T36n1736_037:0280a10": "中有二：先標二別。「因有親疎者」，總示別義，",
    "T36n1736_037:0280a11": "疎者是了亦是緣因，親者是了非是緣因。疏",
    "T36n1736_037:0280a12": "「善友是緣因而必是了」下，出其二相。善友",
    "T36n1736_037:0280a13": "是疎亦緣亦了，如酵暖等是酪了因亦是緣",
    "T36n1736_037:0280a14": "因。疏「佛性名為了因未必是緣，此約智慧性",
    "T36n1736_037:0280a15": "故」者，顯上了因未必是緣，以是親因故。言",
    "T36n1736_037:0280a16": "智慧性故者，亦是了相，以無漏智性本自具",
    "T36n1736_037:0280a17": "足，本有真實識知遍照法界義故，當體名",
    "T36n1736_037:0280a18": "了。又約行性，居然是了。又上所引生了二",
    "T36n1736_037:0280a19": "因中，云六度阿耨多羅三藐三菩提是名生",
    "T36n1736_037:0280a20": "因，佛性阿耨多羅三藐三菩提是名了因；六",
    "T36n1736_037:0280a21": "度能生菩提故為菩提生因，佛性能了菩提",
    "T36n1736_037:0280a22": "故為菩提了因，明知佛性之體即是了因。疏",
    "T36n1736_037:0280a23": "「若以第一義空為佛性者，唯是正因」者，揀異",
    "T36n1736_037:0280a24": "智慧性也。然《涅槃》云「佛性者名第一義空，",
    "T36n1736_037:0280a25": "第一義空名為智慧，此二不二以為佛性。」然",
    "T36n1736_037:0280a26": "第一義空是佛性性，名為智慧，即佛性相。第",
    "T36n1736_037:0280a27": "一義空不在智慧但名法性，由在智慧故",
    "T36n1736_037:0280a28": "名佛性。若以性從相，則唯眾生得有佛",
    "T36n1736_037:0280a29": "性，有智慧故。牆壁瓦礫無有智慧，故無佛",
    "T36n1736_037:0280b01": "性。若以相從性，第一義空無所不在，則牆",
    "T36n1736_037:0280b02": "壁等皆是第一義空，云何非性？故下經云",
    "T36n1736_037:0280b03": "「知一切法即心自性」，論云「以色性即智性",
    "T36n1736_037:0280b04": "故，色體無形說名智身；以智性即色性故，",
    "T36n1736_037:0280b05": "說名法身。偏一切處，明體本均。」今分性相，",
    "T36n1736_037:0280b06": "故分二義。疏「若以智慧為佛性者，即是了因」",
    "T36n1736_037:0280b07": "者，結成上義，生下五蘊是正是生，不得名",
    "T36n1736_037:0280b08": "了。五蘊名生者，能生諸法，故名生因。今",
    "T36n1736_037:0280b09": "因五蘊能得菩提，豈非生因？如乳生酪、",
    "T36n1736_037:0280b10": "如穀生芽，皆生因故。疏「然復生必對了、正",
    "T36n1736_037:0280b11": "必對緣」者，以疏參用為順今經，依《涅槃》明",
    "T36n1736_037:0280b12": "義有二對，並如上引。疏「今燈一喻雙喻",
    "T36n1736_037:0280b13": "緣了」下，第三結示喻旨兼指理源。「即涅槃",
    "T36n1736_037:0280b14": "二十六七」者，此是南經，北經即當二十八九。",
    "T36n1736_037:0280b15": "疏「又上燈喻既是正義」下，第二引難成立，亦",
    "T36n1736_037:0280b16": "二十八。疏文有二：先引經立難、後決擇經",
    "T36n1736_037:0280b17": "意。前中二：先師子吼立、後如來難。然疏引",
    "T36n1736_037:0280b18": "文，隨要略引。若經具云「師子吼菩薩言：『世",
    "T36n1736_037:0280b19": "尊！一切眾生有佛性性，如乳中酪性。若乳",
    "T36n1736_037:0280b20": "無酪性，云何佛說有二種因：一者正因、二",
    "T36n1736_037:0280b21": "者緣因。緣因者，一酵二暖，虛空無性，故無",
    "T36n1736_037:0280b22": "緣因。』佛言：『善男子！若使乳中定有性者，何",
    "T36n1736_037:0280b23": "須緣因？』師子吼菩薩言：『世尊！以有性故，故",
    "T36n1736_037:0280b24": "須緣因。何以故？欲明見故。緣因者即是了",
    "T36n1736_037:0280b25": "因。世尊！譬如暗中先有諸物，為欲見故，以",
    "T36n1736_037:0280b26": "燈照了。若本無者，燈何所照？如土中有缾，",
    "T36n1736_037:0280b27": "故須人工水輪繩杖等而為了因。如尼拘",
    "T36n1736_037:0280b28": "陀子，須地水糞而作了因。乳中酵暖亦復如",
    "T36n1736_037:0280b29": "是，須作了因。是故雖先有性，要假了因",
    "T36n1736_037:0280c01": "然後得見。以是義故，定知乳中先有酪性。』",
    "T36n1736_037:0280c02": "『善男子！若使乳中定有酪性者，即是了因。",
    "T36n1736_037:0280c03": "若是了因，復何須了？善男子！若是了因，性",
    "T36n1736_037:0280c04": "自了者，常應自了；若自不了，何能了他？若",
    "T36n1736_037:0280c05": "言了因有二種性：一者自了、二者了他。是",
    "T36n1736_037:0280c06": "義不然。何以故？了因一法，云何有二？若有",
    "T36n1736_037:0280c07": "二者，乳亦應二。若使乳中無有二相者，云",
    "T36n1736_037:0280c08": "何了因而獨有二？』師子吼言：『世尊！如世人",
    "T36n1736_037:0280c09": "言：我共八人。了因亦爾，自了了他。』佛言：『善",
    "T36n1736_037:0280c10": "男子！了因若爾，則非了因。何以故？數者能",
    "T36n1736_037:0280c11": "數自色他色，故得言八。而此色性自無了",
    "T36n1736_037:0280c12": "相，無了相故要須智性乃數自他，是故",
    "T36n1736_037:0280c13": "了因不能自了亦不了他。又善男子！一切",
    "T36n1736_037:0280c14": "眾生有佛性者，何故修習無量功德？若言",
    "T36n1736_037:0280c15": "修習是了因者，已同酪壞；若言因中定有",
    "T36n1736_037:0280c16": "果者，戒定智慧則無增長。我見世人本無",
    "T36n1736_037:0280c17": "禁戒禪定智慧，從師受已漸漸增益。若言師",
    "T36n1736_037:0280c18": "教是了因者，當師教時，受者未有戒定智",
    "T36n1736_037:0280c19": "慧。若是了因，應了未有，云何乃了戒定智",
    "T36n1736_037:0280c20": "慧令得增長？』師子吼菩薩言：『世尊！若了因",
    "T36n1736_037:0280c21": "無者，云何得名有乳有酪？』『善男子！世間答",
    "T36n1736_037:0280c22": "難凡有三種：一者轉答。如先所說，何故名",
    "T36n1736_037:0280c23": "戒？以不悔故，乃至為得大涅槃故。二者",
    "T36n1736_037:0280c24": "默然答。如有梵志來問我言：「我是常耶？」我",
    "T36n1736_037:0280c25": "時默然。二者疑答。如此經中，若了因有二，",
    "T36n1736_037:0280c26": "乳中何故不得有二？善男子！我今轉答。如",
    "T36n1736_037:0280c27": "世人言乳有酪者，以定得故，是故得名乳",
    "T36n1736_037:0280c28": "有酪性。佛性亦爾，有眾生有佛性，以當見",
    "T36n1736_037:0280c29": "故。』」釋曰：此上所引對今疏文，則知廣略，但",
    "T36n1736_037:0281a01": "要何須了義。然澤州釋云：「自下第五師子吼，",
    "T36n1736_037:0281a02": "以其緣正二因證性本有，如來對破。佛破",
    "T36n1736_037:0281a03": "有三：一就喻、二就法、三雙就法喻。初就喻",
    "T36n1736_037:0281a04": "中云：若使乳中定有酪性即是了因者，乳",
    "T36n1736_037:0281a05": "中既得有其酪性，性由了有，明知乳中即",
    "T36n1736_037:0281a06": "有性了。破性了中，文別有四：一若是了因",
    "T36n1736_037:0281a07": "復何須了者，以內徵外。乳中先自有其了",
    "T36n1736_037:0281a08": "因，何須乳外酵暖為了因？此即是以外破",
    "T36n1736_037:0281a09": "內。」今疏云「又善男子一切眾生有佛性者」下，",
    "T36n1736_037:0281a10": "即彼就法破。言已同酪壞者，難破須了。師",
    "T36n1736_037:0281a11": "子吼立意：性體雖有，須修了因，了之令現。",
    "T36n1736_037:0281a12": "故舉破之。前破喻中，若有酪性應有性了，",
    "T36n1736_037:0281a13": "若有性了何須外緣以為了因？破此同彼，",
    "T36n1736_037:0281a14": "名同酪壞。喻既已破，法全同喻，何得不破？",
    "T36n1736_037:0281a15": "疏「結正義云」下，指彼最後結文，並如上引。",
    "T36n1736_037:0281a16": "但觀上來所引經疏，則此中疏居然可了。",
    "T36n1736_037:0281a17": "疏「然上諸義總有二意」者，第二決擇經意。",
    "T36n1736_037:0281a18": "然有二意，前義即澤州意，後意即疏正意。所",
    "T36n1736_037:0281a19": "以更加後意者，若但用前意，猶招來難，次",
    "T36n1736_037:0281a20": "下當明。故於後意，疏文有三：初正釋義、",
    "T36n1736_037:0281a21": "次遮外救、後結示正宗。前中，疏「約其體性",
    "T36n1736_037:0281a22": "與有不異」者，如鑛有金性、波有濕性。「約其",
    "T36n1736_037:0281a23": "現惑與無不殊」者，不得其用，如水成氷無",
    "T36n1736_037:0281a24": "水之軟。「若言定有名為執著」者，暗引經證，",
    "T36n1736_037:0281a25": "即《涅槃》三十五云「善男子！是故如來於是經",
    "T36n1736_037:0281a26": "中說如是言：一切眾生定有佛性。是名執",
    "T36n1736_037:0281a27": "著；若無佛性，是名虛妄。智者應說眾生佛",
    "T36n1736_037:0281a28": "性亦有亦無。」三十六又云「善男子！若有人說",
    "T36n1736_037:0281a29": "言：一切眾生定有佛性常樂我淨，不作不",
    "T36n1736_037:0281b01": "生煩惱因緣，故不可見。當知是人謗佛法",
    "T36n1736_037:0281b02": "僧。若有說言：一切眾生都無佛性，猶如兔",
    "T36n1736_037:0281b03": "角從方便生，本無今有、已有還無。當知是人",
    "T36n1736_037:0281b04": "謗佛法僧。若有說言：眾生佛性非有如虛",
    "T36n1736_037:0281b05": "空、非無如兔角。何以故？虛空常故，兔角無",
    "T36n1736_037:0281b06": "故。是故得言亦有亦無，有故破兔角，無故",
    "T36n1736_037:0281b07": "破虛空。如是說者，不謗三寶。善男子！夫佛",
    "T36n1736_037:0281b08": "性者，不名一法、不名十法、不名百法、不",
    "T36n1736_037:0281b09": "名千法、不名萬法。未得阿耨多羅三藐",
    "T36n1736_037:0281b10": "三菩提時，一切善不善無記盡名佛性。如",
    "T36n1736_037:0281b11": "來或時因中說果、果中說因，是名如來隨",
    "T36n1736_037:0281b12": "自意語。隨自意語故，名為如來。如來隨自意",
    "T36n1736_037:0281b13": "語故，名阿羅訶。隨自意語，名三藐三佛陀。」",
    "T36n1736_037:0281b14": "疏「然眾生智慧是佛性因」者，此下第二遮於",
    "T36n1736_037:0281b15": "外救，即前意家救。然疏雖雙存二義，以後",
    "T36n1736_037:0281b16": "意為正，故假以前師設難救前。救云：汝",
    "T36n1736_037:0281b17": "意加後者，豈不以前義為未造玄。因果",
    "T36n1736_037:0281b18": "二性皆有明文。若有明文，如何不許？故經",
    "T36n1736_037:0281b19": "云「佛性有因有因因，有果有果果。因者即",
    "T36n1736_037:0281b20": "十二因緣，因因者名為智慧。果者謂大菩",
    "T36n1736_037:0281b21": "提，果果者謂大涅槃。」既有四種，前二本有，",
    "T36n1736_037:0281b22": "後二當有，文理昭然，如何不信因果二性，",
    "T36n1736_037:0281b23": "更別說理？故為此通。欲通此義，先應反難",
    "T36n1736_037:0281b24": "前師云：向引四性是一處，復有處說是因",
    "T36n1736_037:0281b25": "非果，名為佛性；是果非因，如大涅槃；是因",
    "T36n1736_037:0281b26": "是果，如十二因緣所生之法；非因非果，名",
    "T36n1736_037:0281b27": "為佛性。此復云何？設爾通云是因非果是",
    "T36n1736_037:0281b28": "初性，是果非因是第四性，是因是果為第",
    "T36n1736_037:0281b29": "三者理亦可通，非因非果名為佛性如何",
    "T36n1736_037:0281c01": "可通？明知直語佛性之體體非因果，因中",
    "T36n1736_037:0281c02": "取之名為因性，果中取之名為果性，非是",
    "T36n1736_037:0281c03": "佛性分成因果。如缾取空是缾中空，世界",
    "T36n1736_037:0281c04": "取空是界中空，空豈有異？故言眾生智性",
    "T36n1736_037:0281c05": "是佛性因，菩提涅槃是佛性果，非是佛性分",
    "T36n1736_037:0281c06": "成因果。故結正云「然則佛性非因非果」。疏",
    "T36n1736_037:0281c07": "「今此經宗」下，結示正宗。於中有二：先結正",
    "T36n1736_037:0281c08": "義、後結廣勸信。前中，言「宗於法性」者，以無",
    "T36n1736_037:0281c09": "障礙法界為宗，則法性即佛性，知一切法即",
    "T36n1736_037:0281c10": "心自性。若以心性為佛性者，無法非心",
    "T36n1736_037:0281c11": "性，則不隔內外。而體非內外，內外屬相，性",
    "T36n1736_037:0281c12": "不同相，何有內外？然迷一性而變成外，",
    "T36n1736_037:0281c13": "外既唯心，何有非佛？所變無實，故說牆壁言",
    "T36n1736_037:0281c14": "無佛性。以性該相無非性矣，加煙因火，",
    "T36n1736_037:0281c15": "煙即是火，而煙翳火。依性起相，相翳於性，",
    "T36n1736_037:0281c16": "而相即性，如水成波，波即是水。境因心變，",
    "T36n1736_037:0281c17": "境不異心，心若有性，境寧非有？況心與境",
    "T36n1736_037:0281c18": "皆即真性，真性不二心境豈乖？若以性從相，",
    "T36n1736_037:0281c19": "不妨內外；若以外境而例於心令有覺",
    "T36n1736_037:0281c20": "知，修行作佛即是邪見外道之法。故須常照",
    "T36n1736_037:0281c21": "不即不離、不一不異，無所惑矣，故云「即非",
    "T36n1736_037:0281c22": "內非外隨物迷悟強說升沈」。疏「佛性要義」下，",
    "T36n1736_037:0281c23": "結廣勸信。疏「此喻了因惑俱」者，翳喻於惑，",
    "T36n1736_037:0281c24": "眼喻了因，但見有垢非全不見。然見空",
    "T36n1736_037:0281c25": "華無而謂有，不見於無即不見法。疏「涅",
    "T36n1736_037:0281c26": "槃云：佛性二種」下，引證，即二十八經。但初云",
    "T36n1736_037:0281c27": "「善男子！佛性復有二種。」從「一者是色」下，疏全",
    "T36n1736_037:0281c28": "是經，直至「然非失壞」，一段終畢。然有二意：",
    "T36n1736_037:0281c29": "一以非內非外然不失壞，證強說升沈；二",
    "T36n1736_037:0282a01": "證可見，謂佛菩薩見之了了，如眼見色。言",
    "T36n1736_037:0282a02": "「非色」者，以未證如，聞他說故，故云聞見。",
    "T36n1736_037:0282a03": "若《涅槃》二十七經云「善男子！佛性亦色非",
    "T36n1736_037:0282a04": "色、非色非非色，及歷相非相常非常」等。下釋",
    "T36n1736_037:0282a05": "云「色者，金剛身故。非色者，十八不共等故。",
    "T36n1736_037:0282a06": "非色非非色者，無定相故。」釋曰：此約佛性",
    "T36n1736_037:0282a07": "之體名色非色，以如來身智等皆果性故，",
    "T36n1736_037:0282a08": "非今所用。第四菩薩。疏「初二句曲徑趣寂迷",
    "T36n1736_037:0282a09": "一直道」者，迷一直道，凡小俱迷。曲徑趣寂，唯",
    "T36n1736_037:0282a10": "是小乘。若超卓大方不歷二乘速成正覺，",
    "T36n1736_037:0282a11": "名為直道。若先證二乘後方入大，名為曲",
    "T36n1736_037:0282a12": "徑。曲徑謂其迂迴，趣寂明其沈滯。入無餘",
    "T36n1736_037:0282a13": "依，權教不迴。若實教中終竟發意，但動經",
    "T36n1736_037:0282a14": "八萬，耽三昧酒故。疏「次半有常等倒長世",
    "T36n1736_037:0282a15": "間惡」者，以上言通凡小，故此說凡惡，下說",
    "T36n1736_037:0282a16": "小乘之惡。疏「三乘縱有亦不名諦」者，二乘不",
    "T36n1736_037:0282a17": "見法空，居然不淨。權教大乘謂事理不融",
    "T36n1736_037:0282a18": "亦未為淨。疏「後偈拂前二見以成真見」者，疏",
    "T36n1736_037:0282a19": "文有三：初總明偈意；次「謂上半」下，別釋偈",
    "T36n1736_037:0282a20": "文，文並可知；後「智論云」下，引論通釋，謂",
    "T36n1736_037:0282a21": "第二十論。彼論偈云「若人見般若，是則為",
    "T36n1736_037:0282a22": "被縛。若不見般若，是亦為被縛。若人見",
    "T36n1736_037:0282a23": "般若，是則得解脫。若不見般若，是亦得解",
    "T36n1736_037:0282a24": "脫。」脫之與縛俱通見不見，今疏隨經之次，",
    "T36n1736_037:0282a25": "便以論偈隨義解釋。初言「下半意」者，謂下",
    "T36n1736_037:0282a26": "半真俗之見不忘，此是取著之見，故被縛",
    "T36n1736_037:0282a27": "也。言「上半意」者，是論第三句，是忘見之見，",
    "T36n1736_037:0282a28": "同無分別智，故得解脫。疏「即第六七偈」者，",
    "T36n1736_037:0282a29": "以第六偈見佛無取，即無取而見，是見般",
    "T36n1736_037:0282b01": "若得解脫義。第七偈證真了俗，亦真見般",
    "T36n1736_037:0282b02": "若，故皆解脫。疏「即第四偈」者，第四不見諸",
    "T36n1736_037:0282b03": "法空，是無真見，故不見般若，豈不縛耶？",
    "T36n1736_037:0282b04": "疏「唯忘言者可究斯旨」者，見與不見俱通",
    "T36n1736_037:0282b05": "縛解，豈得隨於見不見言？須領見等下意，",
    "T36n1736_037:0282b06": "若言見而被縛，即知是取著之見；若言見",
    "T36n1736_037:0282b07": "得解脫，即須知是無分別見。故什公云：「唯",
    "T36n1736_037:0282b08": "忘言者可與道合，虛懷者可與理通，冥心",
    "T36n1736_037:0282b09": "者可與真一，遺智者可與聖同矣。」第五",
    "T36n1736_037:0282b10": "菩薩。疏「初三所執無相觀」者，然此中明於三",
    "T36n1736_037:0282b11": "性，上修三無性觀。言三性者，一遍計所執",
    "T36n1736_037:0282b12": "性、二依他起性、三圓成實性。三無性者，一",
    "T36n1736_037:0282b13": "相無自性性、二生無自性性、三勝義無自性",
    "T36n1736_037:0282b14": "性。三性之義，已見上文。今疏科文名中，一一",
    "T36n1736_037:0282b15": "舍二。今言所執無相觀者，所執即遍計所",
    "T36n1736_037:0282b16": "執，無相即相無自性性觀。次三「緣起無生」者，",
    "T36n1736_037:0282b17": "緣起即依他起性，古經論中亦名緣起性，",
    "T36n1736_037:0282b18": "今疏文從簡，故云緣起。言無生者，即生無",
    "T36n1736_037:0282b19": "自性性觀。後三「圓成無性」者，圓成即圓成實",
    "T36n1736_037:0282b20": "性。言無性者，即勝義無自性性。偏言無性",
    "T36n1736_037:0282b21": "者，向真性上說無性故。亦是古名，並從簡",
    "T36n1736_037:0282b22": "耳。又皆雙明者，以其三性即三無性故。故",
    "T36n1736_037:0282b23": "《唯識》云「即依此三性，說彼三無性。初則相",
    "T36n1736_037:0282b24": "無性，次無自然性，後由遠離前所執我法",
    "T36n1736_037:0282b25": "性。」故二種三性不相去離。然法相宗三性即",
    "T36n1736_037:0282b26": "有性，三無性則無性。有無義殊，故彼偈云",
    "T36n1736_037:0282b27": "「故佛密意說，一切法無性。」意云：既言密意",
    "T36n1736_037:0282b28": "說三無性，則不礙於三有性也。若法性宗，",
    "T36n1736_037:0282b29": "此二三性有無無礙、互奪雙亡，皆悉自在。疏",
    "T36n1736_037:0282c01": "「初一舉分別過」者，分別即遍計所執也。古謂",
    "T36n1736_037:0282c02": "為分別性，今疏從簡，亦欲辨起心動念皆",
    "T36n1736_037:0282c03": "成分別，故並成過。故云「以心分別，一切法",
    "T36n1736_037:0282c04": "邪。不以心分別，一切法正。」故《信心銘》云「至",
    "T36n1736_037:0282c05": "道無難，唯嫌揀擇。但不憎愛，洞然明白。」疏",
    "T36n1736_037:0282c06": "「後二顯無相觀」者，正修三無性中初無性也。",
    "T36n1736_037:0282c07": "疏「一離所取」者，謂二偈中，初一偈所取，即遍",
    "T36n1736_037:0282c08": "計所執也。「上半知於情有」者，即遍計中二義，",
    "T36n1736_037:0282c09": "謂情有、理無。今知情有即是理無，則知此",
    "T36n1736_037:0282c10": "性即無相也。疏「如迷木見鬼」等者，舉喻以",
    "T36n1736_037:0282c11": "明。如人夜行雲月朦朧，見一杌木，以無月",
    "T36n1736_037:0282c12": "光、情懷怖畏而生鬼想。眾生亦爾，行生死",
    "T36n1736_037:0282c13": "夜，妄想浮雲蔽於慧月，覩緣生法不了性",
    "T36n1736_037:0282c14": "空，謂有定性如生鬼想。鬼喻遍計，木喻",
    "T36n1736_037:0282c15": "依圓。若了知鬼是因迷有，則知所執定性",
    "T36n1736_037:0282c16": "之法皆由妄情，是人名為妄識所執，故名",
    "T36n1736_037:0282c17": "悟人如實知鬼。此釋上半。疏「知鬼本無舉",
    "T36n1736_037:0282c18": "體是木」者，釋下半也。約法云知妄所執理",
    "T36n1736_037:0282c19": "本是無，但是依圓。為舉體是木，則見依圓，",
    "T36n1736_037:0282c20": "故名見木。故知妄本自真，則鬼是木見，佛則",
    "T36n1736_037:0282c21": "清淨，名為見木。疏「如若見鬼則不見木」者，",
    "T36n1736_037:0282c22": "有妄執之見，如若見鬼故則為垢，不見依",
    "T36n1736_037:0282c23": "圓，名不見木。執有定性，不見依圓之實，",
    "T36n1736_037:0282c24": "名未為見木。疏「下半顯得離於鬼見方成",
    "T36n1736_037:0282c25": "見木」者，謂離於定性執見，則見圓成之實，",
    "T36n1736_037:0282c26": "方為見木。疏「依他二義」者，三性各二義。依",
    "T36n1736_037:0282c27": "他二者：一幻有、二無性。「從分別生」，釋依他",
    "T36n1736_037:0282c28": "義，依他因緣而得有故。分別即他，故《唯識》",
    "T36n1736_037:0282c29": "云「依他起自性，分別緣所生。」今言世間語言",
    "T36n1736_037:0283a01": "法，即所起之法；眾生妄分別，即是能生。且順",
    "T36n1736_037:0283a02": "三性義釋。亦可諸世間法各無定性，但是",
    "T36n1736_037:0283a03": "眾生妄心分別謂有實耳。疏「二者無性即",
    "T36n1736_037:0283a04": "是下半」者，知世皆無生，無生即無性也。疏",
    "T36n1736_037:0283a05": "「有無生見同世非實」者，由上云知世皆無",
    "T36n1736_037:0283a06": "生，今牒此言云：若見見世間，謂見世無生。",
    "T36n1736_037:0283a07": "既有此見，見即是生，故同世間，非真實也。",
    "T36n1736_037:0283a08": "故古人云：無生終不住，萬象徒流布。若作無",
    "T36n1736_037:0283a09": "生解，還被無生顧。即其義也。疏「下半見等",
    "T36n1736_037:0283a10": "無生名真見」者，以經文言若見等無異，謂見",
    "T36n1736_037:0283a11": "等所見，同無生故。能所兩忘，名真見者。疏",
    "T36n1736_037:0283a12": "「初句體有」者，圓成有二義：一體有、二相無。",
    "T36n1736_037:0283a13": "法性本清淨，故是體有；如空無相，故是相無。",
    "T36n1736_037:0283a14": "體有即是相無、相無即是體有，本自相融，何",
    "T36n1736_037:0283a15": "能說之？欲言其有，即相無故；欲言其無，",
    "T36n1736_037:0283a16": "即性有故。第六菩薩。疏「智離所知心脫煩惱」",
    "T36n1736_037:0283a17": "等者，下半初句，明離二障。言離垢者，離所",
    "T36n1736_037:0283a18": "知障，是慧解脫，故言智離所知。言心解脫",
    "T36n1736_037:0283a19": "者，是離煩惱障，是心解脫，故云心脫煩惱。解",
    "T36n1736_037:0283a20": "脫之義，通二解脫。言「兼二利」者，即第四句，",
    "T36n1736_037:0283a21": "自度能度彼。以自度二障，亦令他人脫二",
    "T36n1736_037:0283a22": "障故，則俱度苦海也。疏「二障難除」下，總舉",
    "T36n1736_037:0283a23": "下半釋成初句。二障難除，則難斷能斷；眾生",
    "T36n1736_037:0283a24": "難度，今難度能度，為自強不息，是希有勇",
    "T36n1736_037:0283a25": "健義也。然「自強不息」，即《周易．乾卦大象》。象曰",
    "T36n1736_037:0283a26": "「天行健，君子以自強不息。」謂乾者剛健之",
    "T36n1736_037:0283a27": "象，君子當法天剛健，故自強進德不休",
    "T36n1736_037:0283a28": "息也。今借用之，明佛勇猛，自勵策修練磨",
    "T36n1736_037:0283a29": "其心，得成正覺，為勇健耳。疏「如大菩薩見」",
    "T36n1736_037:0283b01": "者，大菩薩即於無量劫積智之者。疏「盡即",
    "T36n1736_037:0283b02": "自為」者，《淨名》第三香積世界諸菩薩欲還",
    "T36n1736_037:0283b03": "本土，以求少法當念如來。佛告諸菩薩：",
    "T36n1736_037:0283b04": "「有盡無盡法門，汝等當學。何謂有盡？謂有",
    "T36n1736_037:0283b05": "為法。何謂無盡？謂無為法。如菩薩者，不盡",
    "T36n1736_037:0283b06": "有為、不住無為。何謂不盡有為？謂不離",
    "T36n1736_037:0283b07": "大慈、不捨大悲等。何謂不住無為？謂修學",
    "T36n1736_037:0283b08": "空不以空為證，修學無相無作不以無",
    "T36n1736_037:0283b09": "相無作為證。」疏「諸行無常速起滅故」者，釋",
    "T36n1736_037:0283b10": "成盡是有為之義。故《涅槃》云「諸行無常、是生",
    "T36n1736_037:0283b11": "滅法、速起滅故、剎那不住故。」疏「有為之性",
    "T36n1736_037:0283b12": "湛若虛空，便是無為體常遍故」者，釋其性",
    "T36n1736_037:0283b13": "如虛空，故說無有盡。其性，即上有為性故。其",
    "T36n1736_037:0283b14": "性之言，略有二義：一但約無性之性，以有",
    "T36n1736_037:0283b15": "為法緣生性空，緣生性空即同無為，竪窮三",
    "T36n1736_037:0283b16": "際曰常、橫無不周曰遍、故是無為。則上《淨",
    "T36n1736_037:0283b17": "名》但明不盡有為、不住無為，二相猶別，未能",
    "T36n1736_037:0283b18": "顯為即無為矣。今明即性之相是名有為，",
    "T36n1736_037:0283b19": "即相之性便是無為，故是玄矣。二者其性如",
    "T36n1736_037:0283b20": "虛空，即如來藏性，體離斷常故如虛空。故",
    "T36n1736_037:0283b21": "《勝鬘》云「邊見者，凡夫於五受陰，我見妄想計",
    "T36n1736_037:0283b22": "著生二見，是名邊見，所謂常見、斷見。見諸",
    "T36n1736_037:0283b23": "行無常，是斷見非正見。見涅槃常，是常見",
    "T36n1736_037:0283b24": "非正見。妄想見故，作如是見。於身諸根分",
    "T36n1736_037:0283b25": "別思惟，現法見壞，於有相續不見起於斷",
    "T36n1736_037:0283b26": "見，妄想見故；於心相續愚暗不解，不知剎",
    "T36n1736_037:0283b27": "那間意識境界，起於常見妄想見故。」又云",
    "T36n1736_037:0283b28": "「死者，諸根壞。生者，諸根起。非如來藏有生",
    "T36n1736_037:0283b29": "有死，如來藏離有為相，如來藏常住不變。",
    "T36n1736_037:0283c01": "是故如來藏，是依、是持、是建立。」釋曰：據上",
    "T36n1736_037:0283c02": "經文，以盡即無盡，是故雙非常無常見。故",
    "T36n1736_037:0283c03": "次文云「智者說無盡，此亦無所說。」疏「既如虛",
    "T36n1736_037:0283c04": "空，何有無為之相」者，我言無盡者，體無可盡，",
    "T36n1736_037:0283c05": "故如虛空。非謂有於一物，若高山之出雲，",
    "T36n1736_037:0283c06": "用之無盡也。故云智者說無盡，此亦無所",
    "T36n1736_037:0283c07": "說。由盡即無盡，即非盡非無常矣。無盡既",
    "T36n1736_037:0283c08": "如虛空，則非無盡非是常矣。是為雙非",
    "T36n1736_037:0283c09": "常無常。雙離盡不盡，亦雙非為無為。故《中",
    "T36n1736_037:0283c10": "論》云「若有有為法，則有無為法。既無有為",
    "T36n1736_037:0283c11": "法，何得有無為？」疏「則不壞於盡」者，此有二",
    "T36n1736_037:0283c12": "意：一者拂上有為；二者上來雙遣，今則雙存。",
    "T36n1736_037:0283c13": "自性無盡則有無盡，有難思盡則有盡矣。",
    "T36n1736_037:0283c14": "以泯不礙存，故存亡無二方曰難思。而向",
    "T36n1736_037:0283c15": "言拂上有為者，謂盡則無盡，故非盡矣。上",
    "T36n1736_037:0283c16": "來盡即無盡，意雖暗拂，而以其性如空，別",
    "T36n1736_037:0283c17": "示無為，故今方說拂有為耳。疏「但除上病」",
    "T36n1736_037:0283c18": "者，即側用《淨名》第二「但除其病而不除法」。",
    "T36n1736_037:0283c19": "「二空之體」者，以法性宗二空即真如空。「及所",
    "T36n1736_037:0283c20": "顯圓成」者，以法相宗二空非真如，二空所",
    "T36n1736_037:0283c21": "顯為真如故。真如即是圓成，然空有無礙，",
    "T36n1736_037:0283c22": "故雙存兩宗。第七菩薩。疏「煩惱名諍觸動善",
    "T36n1736_037:0283c23": "品」者，即《俱舍．界品》頌云「有漏名取蘊，亦說為",
    "T36n1736_037:0283c24": "有諍，及苦集世間，見處三有等。」今用第二句。",
    "T36n1736_037:0283c25": "從「煩惱名諍下至有彼諍故」，全是彼文。從",
    "T36n1736_037:0283c26": "「故生死者有漏為體」，即是前段後義。彼疏後",
    "T36n1736_037:0283c27": "云「猶如前說，有彼漏故，名為有漏。」釋曰：此",
    "T36n1736_037:0283c28": "證成有彼諍故。下又結云「如是等類是有",
    "T36n1736_037:0283c29": "漏法差別眾名」，故今結云「故生死者有漏為",
    "T36n1736_037:0284a01": "體」。所以論初名為有漏無漏法也。疏「又",
    "T36n1736_037:0284a02": "二互相待故俱空」等者，謂上約因緣，因他立",
    "T36n1736_037:0284a03": "稱，故無真實，不融二體。今明雙融，此有",
    "T36n1736_037:0284a04": "三意：一相待、二相即、三相奪。今初。相待俱空，",
    "T36n1736_037:0284a05": "即相待門。謂因涅槃方說生死，要因生死",
    "T36n1736_037:0284a06": "方說涅槃，若高下相形，若無有高則無有",
    "T36n1736_037:0284a07": "下，若離涅槃則生死不存，若離生死則",
    "T36n1736_037:0284a08": "涅槃不立，故俱空也。次言「二互相奪故皆",
    "T36n1736_037:0284a09": "寂」者，此有二意：一者相即門，生死實性即",
    "T36n1736_037:0284a10": "是涅槃，則涅槃之相假說生死，如波與水",
    "T36n1736_037:0284a11": "舉一全收，故生死即涅槃、涅槃即生死。二",
    "T36n1736_037:0284a12": "由相即故便互相奪，生死即涅槃即無生",
    "T36n1736_037:0284a13": "死，涅槃即生死則無涅槃，故涅槃非寂靜、",
    "T36n1736_037:0284a14": "生死亦非喧，故皆寂也。疏「一佛佛相望」者，如",
    "T36n1736_037:0284a15": "云阿彌陀佛有四十八願能攝眾生，餘則",
    "T36n1736_037:0284a16": "不能。禮於此佛滅罪則多，禮於餘佛滅",
    "T36n1736_037:0284a17": "罪即少。不知諸佛行願功德無不平等，",
    "T36n1736_037:0284a18": "隨根隨緣說有優劣，故為顛倒。「二三身等",
    "T36n1736_037:0284a19": "相望」者，謂念佛化身功德則少，乃至法身功",
    "T36n1736_037:0284a20": "德則勝等。而言三身等者，等取四身、五身、",
    "T36n1736_037:0284a21": "十身、無量身。故以不知三身體融、十身無",
    "T36n1736_037:0284a22": "礙、謂有優劣、故為顛倒。「三心佛相望」者，謂",
    "T36n1736_037:0284a23": "佛已成道，功德難思。我心妄惑，則名為劣。",
    "T36n1736_037:0284a24": "雖無叨濫，不了真源心佛眾生三無差別，",
    "T36n1736_037:0284a25": "故為顛倒耳。疏「若取知能知寂」者，此即用",
    "T36n1736_037:0284a26": "於禪宗知識之偈。偈中具云「若以知知寂，此",
    "T36n1736_037:0284a27": "非無緣知，如手執如意，非無如意手。若",
    "T36n1736_037:0284a28": "以自知知，亦非無緣知，如手作於拳，非是",
    "T36n1736_037:0284a29": "不拳手。亦不知知寂，亦不自知知，不可謂",
    "T36n1736_037:0284b01": "無知，自性了然故，不同於木石。手不執如",
    "T36n1736_037:0284b02": "意，亦不自作拳，不可謂無手，以手安然",
    "T36n1736_037:0284b03": "故，不同於木石。」斯為禪宗之妙，故今用之",
    "T36n1736_037:0284b04": "而復小異，以彼但顯無緣真智以為真道。",
    "T36n1736_037:0284b05": "若奪之者，但顯本心不隨妄心，未有智慧",
    "T36n1736_037:0284b06": "照了心源，故云「故須能所平等，等不失照」，",
    "T36n1736_037:0284b07": "為無知之知。此知知於空寂無生如來藏性，",
    "T36n1736_037:0284b08": "方為妙耳。第八菩薩。疏「後偈序昔以成今",
    "T36n1736_037:0284b09": "說」者，偈中但是序昔偈意，乃成今說。既執",
    "T36n1736_037:0284b10": "我受苦，明昔說無我為正說也。疏「初三",
    "T36n1736_037:0284b11": "覺妄證實是覺察義」者，三段顯其三覺也。一",
    "T36n1736_037:0284b12": "覺察者，如睡夢覺，亦如人覺賊，賊無能為，",
    "T36n1736_037:0284b13": "妄即賊也。二覺照者，即照理事也，亦如蓮",
    "T36n1736_037:0284b14": "華開照見自心，一真法界恒沙性德，如其勝",
    "T36n1736_037:0284b15": "義覺諸法故。三妙覺者，即上二覺離覺所",
    "T36n1736_037:0284b16": "覺，故為妙耳，非更別覺。故《楞伽》云「一切無",
    "T36n1736_037:0284b17": "涅槃，無有涅槃佛，無有佛涅槃，遠離覺",
    "T36n1736_037:0284b18": "所覺，若有若無有。」故為妙覺。故《起信》云「又",
    "T36n1736_037:0284b19": "心起者無有初相可知，而言知初相者，即",
    "T36n1736_037:0284b20": "謂無念。」此明非覺而覺也。疏「初句揀似比",
    "T36n1736_037:0284b21": "量」者，然準因明，總有八義，今此有四故。",
    "T36n1736_037:0284b22": "論云「能立與能破，及似唯悟他。現量與比",
    "T36n1736_037:0284b23": "量，及似唯自悟。」謂能立能破、現量比量，此之",
    "T36n1736_037:0284b24": "四義各有真似，故成八耳。言八義者，一對",
    "T36n1736_037:0284b25": "敵申量。三分圓明，開曉於賓，故名能立。二",
    "T36n1736_037:0284b26": "斥量非圓。彈支有謬，示悟於主，故名能",
    "T36n1736_037:0284b27": "破。三對敵申量。三支缺謬，非曉於敵，故名",
    "T36n1736_037:0284b28": "似立。四妄斥非圓。彈支有謬，不悟於主，",
    "T36n1736_037:0284b29": "故名似破。五於色等義有正智生，自相處",
    "T36n1736_037:0284c01": "轉，故名現量。六謂籍眾相而觀於義，相應",
    "T36n1736_037:0284c02": "智起，故名比量。七有分別智，於義異轉，了",
    "T36n1736_037:0284c03": "缾衣等，名似現量。八以似因智，於似所比",
    "T36n1736_037:0284c04": "相違解起，名似比量。廣如彼說。今疏云「無",
    "T36n1736_037:0284c05": "常計常」，即是第八。如色是無常，知從緣生，",
    "T36n1736_037:0284c06": "剎那滅故，故是無常。此籍因緣相應智起，",
    "T36n1736_037:0284c07": "是真比量。今以相續覆故，即似因智起，計",
    "T36n1736_037:0284c08": "之為常，即相違解起，名似比量，故為顛倒。",
    "T36n1736_037:0284c09": "今云於法不顛倒，故是揀似比量。疏「男女天",
    "T36n1736_037:0284c10": "地等見一合相名似現量」者，此即第七。一合",
    "T36n1736_037:0284c11": "相者，眾緣和合故。如攬眾微以成於色，",
    "T36n1736_037:0284c12": "合五陰等以成於人，名一合相。如是見者，",
    "T36n1736_037:0284c13": "是有分別智於義異轉，故名似現。言「一合",
    "T36n1736_037:0284c14": "相相不可得故，故名為離」下，顯真現量。不",
    "T36n1736_037:0284c15": "可得者，即《金剛經》云「如來說一合相，即非",
    "T36n1736_037:0284c16": "一合相。」以從緣合即無性故。無性之性，是",
    "T36n1736_037:0284c17": "所證理。如是知者，是正智生，是自相處轉，名",
    "T36n1736_037:0284c18": "真現量。上來離於所覺和合之相，已為現",
    "T36n1736_037:0284c19": "量。「非唯」已下又拂能所證跡，為真現量。謂",
    "T36n1736_037:0284c20": "若有如外之智與如合者，猶有所得，非真",
    "T36n1736_037:0284c21": "實證，能所兩亡方為真現。故《唯識》云「若時",
    "T36n1736_037:0284c22": "於所緣，智都無所得，爾時住唯識，離二取",
    "T36n1736_037:0284c23": "相故。」故下經云「無有智外如為智所入，亦",
    "T36n1736_037:0284c24": "無如外智能證於如。」如是方為真現量也，",
    "T36n1736_037:0284c25": "是故經云離諸和合相。疏「後偈成現觀」者，",
    "T36n1736_037:0284c26": "即前真現量也。現觀有六，〈十地〉當釋。今通",
    "T36n1736_037:0284c27": "前三。疏「夫見實」者，即《淨名經．入不二法門品》，",
    "T36n1736_037:0284c28": "「樂實菩薩曰：『實不實為二。見實者尚不見",
    "T36n1736_037:0284c29": "實，何況非實。所以者何？非肉眼所見，慧眼",
    "T36n1736_037:0285a01": "乃能見。而此慧眼，無見無不見，是為入不",
    "T36n1736_037:0285a02": "二法門。』」此明實者，真實之理。非實者，緣生假",
    "T36n1736_037:0285a03": "合。今尚不得所證之如，豈況如外假有之",
    "T36n1736_037:0285a04": "法？疏「見非實者知其即實」者，即諸經意云：",
    "T36n1736_037:0285a05": "若見非實即真，名見非實。下引《中論》即是",
    "T36n1736_037:0285a06": "法品，前〈光明覺品〉已廣引竟。然實有二意：且",
    "T36n1736_037:0285a07": "就一相理實為實，事相非實，即真俗二諦。",
    "T36n1736_037:0285a08": "俗則一切皆俗，佛亦隨俗立名；真則一切",
    "T36n1736_037:0285a09": "皆真，知妄本自真。故雙照為俱存，互奪即",
    "T36n1736_037:0285a10": "雙寂。疏「由無住故無所不住」者，即《般若》中意。",
    "T36n1736_037:0285a11": "彼前更反釋云：若有所住，則有所不住。從",
    "T36n1736_037:0285a12": "「謂不住有」下，疏釋上文由無住故無不住",
    "T36n1736_037:0285a13": "義。疏「能住例知」者，上辨四句，唯住有句具",
    "T36n1736_037:0285a14": "住不住義，下三皆略，若具住無，應云：亦不",
    "T36n1736_037:0285a15": "住無，無即有故，故能住無。契無實故。俱句",
    "T36n1736_037:0285a16": "云：故能住有無，契二實故。俱非句云：故能",
    "T36n1736_037:0285a17": "住非有無，契非有無實故。疏「既以無住為",
    "T36n1736_037:0285a18": "住」下，釋第四究竟不動搖句，即《大般若．曼",
    "T36n1736_037:0285a19": "殊室利分》，亦前已引。從「方契」已下，是疏釋",
    "T36n1736_037:0285a20": "義，結歸諸佛住於此義。第九菩薩。疏「以無",
    "T36n1736_037:0285a21": "所得得菩提故」者，前文已釋。疏「本覺自然故",
    "T36n1736_037:0285a22": "無造作」者，即將第二句無作字釋初句處",
    "T36n1736_037:0285a23": "字。從「悟亦冥符」下，將第二句無分別字囑",
    "T36n1736_037:0285a24": "初句所得字。「三細已」下，釋三四二句，即《起信",
    "T36n1736_037:0285a25": "論》。然由無明為因生三細，境界為緣生六",
    "T36n1736_037:0285a26": "麁，故彼論云「復次依不覺故生三種相，與",
    "T36n1736_037:0285a27": "彼本覺相應不離。云何為三？一者無明業",
    "T36n1736_037:0285a28": "相。以依不覺故心動，說名為業。覺則不動，",
    "T36n1736_037:0285a29": "動則有苦，果不離因故。二能見相。以依動",
    "T36n1736_037:0285b01": "故能見，不動則無見。三者境界相，以依能",
    "T36n1736_037:0285b02": "見故境界妄現，離見則無境界。以有境",
    "T36n1736_037:0285b03": "界緣故，復生六種麁相。云何為六？一者智",
    "T36n1736_037:0285b04": "相。依於境界，心起分別愛與不愛故。二者",
    "T36n1736_037:0285b05": "相續相。依於智故生其苦樂，不覺起念相",
    "T36n1736_037:0285b06": "續不斷故。三者執取相。依於相續緣念境",
    "T36n1736_037:0285b07": "界，住持苦樂心起著故。四者計名字相。依",
    "T36n1736_037:0285b08": "於妄執，分別虛假名言相故。五者起業相。",
    "T36n1736_037:0285b09": "依於名字，尋名取著，造種種業故。六業",
    "T36n1736_037:0285b10": "繫苦相。以依業受果，不自在故。當知無",
    "T36n1736_037:0285b11": "明能生一切染法，以一切染法皆是不覺相",
    "T36n1736_037:0285b12": "故。」釋曰：據此則六麁遠亦從無明生。然就",
    "T36n1736_037:0285b13": "顯著說，說境界耳。故《楞伽》中云「境界風所",
    "T36n1736_037:0285b14": "動」，《起信》亦云「因無明風動」。疏「又不可以識",
    "T36n1736_037:0285b15": "識」等者，即取《淨名．見阿閦佛品》之經釋此",
    "T36n1736_037:0285b16": "麁細。疏「又有能所」下，此中三重釋此麁細，",
    "T36n1736_037:0285b17": "此當第三。初約迷真起妄說、後二約反本",
    "T36n1736_037:0285b18": "還源說，而二約識智對覺論、三者理智對",
    "T36n1736_037:0285b19": "辨。疏「次二句雙遣性相」者，二即是相，相差別",
    "T36n1736_037:0285b20": "故。一即是性，性不並真故。今云「無二」，即遣",
    "T36n1736_037:0285b21": "相也。亦復「無一」，即遣性也。疏「後偈拂前無二",
    "T36n1736_037:0285b22": "之跡」者，即無中無有二。偈初句牒前無二",
    "T36n1736_037:0285b23": "之跡，次句遣之。「言無二者」，牒初句也。「非謂",
    "T36n1736_037:0285b24": "有無二」下，正釋第二句，而是反釋。若謂有",
    "T36n1736_037:0285b25": "無二，即執藥成病。「若存無二」下，出謂有無",
    "T36n1736_037:0285b26": "二之過。從「遣之又遣之」下，拂跡。若不得意，",
    "T36n1736_037:0285b27": "千重遣之未免於二。何者？謂有人聞無二",
    "T36n1736_037:0285b28": "亦復無，謂無無二為是，亦有所著。故《中論》",
    "T36n1736_037:0285b29": "云「諸佛說空法，為離諸有見。若復見有空，",
    "T36n1736_037:0285c01": "諸佛所不化」。以楔出楔、以賊逐賊，無有",
    "T36n1736_037:0285c02": "已時。心無所著，當法即絕故，故至於無",
    "T36n1736_037:0285c03": "遣。若以無遣為是，亦有著矣。此亦借《老子》",
    "T36n1736_037:0285c04": "「損之又損之，以至於無為」之言。疏「悟身見",
    "T36n1736_037:0285c05": "起此見如身」者，前釋非身而說身，此釋非起",
    "T36n1736_037:0285c06": "而現起。由悟非身，又生非身之見。此見若",
    "T36n1736_037:0285c07": "有，執復隨生。身既非身，見亦非見，故云此",
    "T36n1736_037:0285c08": "見如身。從「身見兩亡」下，釋下半。身見兩",
    "T36n1736_037:0285c09": "亡，則法界一相，為真法身也。「觀身實相」下，通",
    "T36n1736_037:0285c10": "妨。妨云：向來觀身是菩薩觀解，觀其自身。",
    "T36n1736_037:0285c11": "那言是佛無上身耶？通意可知。即《淨名．觀",
    "T36n1736_037:0285c12": "阿閦佛品》，前亦已引。第十菩薩。「智力成就。不",
    "T36n1736_037:0285c13": "可壞故」者，智力成就即十住中第十佳。智",
    "T36n1736_037:0285c14": "慧增故，得佛十種智，故不可壞。即成今",
    "T36n1736_037:0285c15": "文堅固之名。「頌意」已下，即彼勝進經文。「文云」",
    "T36n1736_037:0285c16": "已下，即今偈意。",
    "T36n1736_037:0285c17": "15 十住品1十住品第十五疏「又前辨所依佛德」下，上即",
    "T36n1736_037:0285c18": "通明，此下別顯。上是古意，此下今意，如前",
    "T36n1736_037:0285c19": "已明。疏「二釋名」下，疏文有二：先得名、後「總",
    "T36n1736_037:0285c20": "言」下釋名。前中，然住有二義：一約能所合",
    "T36n1736_037:0285c21": "釋，故言「慧住於理」，則理是所住、慧是能住。",
    "T36n1736_037:0285c22": "二唯約慧釋，信未終極、慧未安住，得入正",
    "T36n1736_037:0285c23": "位，位不動搖，故云「得位不退」。然位不退復",
    "T36n1736_037:0285c24": "有二義：一約三乘，至第七住位方不退；二",
    "T36n1736_037:0285c25": "約終教，入初住位即名不退，異輕毛故。",
    "T36n1736_037:0285c26": "今依後義，則通十住皆位不退，從初受名",
    "T36n1736_037:0285c27": "故。《本業》云「始入空界」即證初義，「住空性位」",
    "T36n1736_037:0285c28": "即證後義。疏「前會無勝進」下，上正科經文，",
    "T36n1736_037:0285c29": "此下對前辨異。次「迴向是位」下，通外難。先",
    "T36n1736_037:0286a01": "牒難也。從「三賢位滿」下，通。通有二意：一明",
    "T36n1736_037:0286a02": "有勝進總攝前三，故不別立；二「亦顯」下，明",
    "T36n1736_037:0286a03": "無勝進則後無方便，欲證無分別智故。",
    "T36n1736_037:0286a04": "疏「略辨六意」者，前三取下論勢，然其三意大",
    "T36n1736_037:0286a05": "同小異。異相云何？一是所證法體，欲說此",
    "T36n1736_037:0286a06": "法要，須心冥此體。「二非證不說」者，揀異未",
    "T36n1736_037:0286a07": "證之人，亦許心合法故。「三非思量境」者，絕",
    "T36n1736_037:0286a08": "思方說，亦通未證故。言大同者，絕思則",
    "T36n1736_037:0286a09": "證，證則契體。四觀機則識病所宜，審法則",
    "T36n1736_037:0286a10": "知藥功力。不觀人根不應說法，不審而",
    "T36n1736_037:0286a11": "說理事或乖。應病與藥，令得服行矣。五散",
    "T36n1736_037:0286a12": "心，不堪諸佛加故。六菩薩常定，但為物軌。",
    "T36n1736_037:0286a13": "菩薩將說尚須入定，況凡夫耶。疏「是眾首」",
    "T36n1736_037:0286a14": "等者，此有二意：一約教相，云是眾首。言",
    "T36n1736_037:0286a15": "「餘入則亂」者，此即論意。謂有問言：豈此海會",
    "T36n1736_037:0286a16": "無如法慧？故應答云：眾雖德齊，眾人爭入，",
    "T36n1736_037:0286a17": "眾則亂故。次應問言：何不亂入？答云：眾調",
    "T36n1736_037:0286a18": "伏故。故今疏云「餘入則亂，不調伏故。」二",
    "T36n1736_037:0286a19": "「顯十住」下，約表法說。疏「任性能知」下，釋方",
    "T36n1736_037:0286a20": "便言。此有二意：一以絕分別心名為方便。",
    "T36n1736_037:0286a21": "如下文云「以無所得而為方便」，初地經",
    "T36n1736_037:0286a22": "中無分別智名大方便。二約善巧事理無礙",
    "T36n1736_037:0286a23": "故，如常所明。疏「互為增上」者，前則佛加",
    "T36n1736_037:0286a24": "為入定緣，今則入定為佛現緣。疏「言望行",
    "T36n1736_037:0286a25": "猶劣」者，行一萬故。行向有前，望前辨過。今",
    "T36n1736_037:0286a26": "前未有，故望後言劣。餘義多同十地。雖",
    "T36n1736_037:0286a27": "賢聖位殊，儀範相似。又圓教十住似十地，",
    "T36n1736_037:0286a28": "故疏雙說加定因緣。文中二：一略釋經文、",
    "T36n1736_037:0286a29": "二料揀同異。前中又二：先囑四因、後釋令",
    "T36n1736_037:0286b01": "汝說法。於中言「令汝說法即是加因」者，意",
    "T36n1736_037:0286b02": "明加因亦四，故下正釋後三復為加因，",
    "T36n1736_037:0286b03": "更添說法即是四因。然為說法即是入定，故",
    "T36n1736_037:0286b04": "下引諸會合說法與定為一。入定本為說",
    "T36n1736_037:0286b05": "法，入定既為加因，則說法即是加因，故初",
    "T36n1736_037:0286b06": "標云「一讚有加因」。疏「然十地論釋」下，料揀",
    "T36n1736_037:0286b07": "同異。於中二：一辨加定因緣、二明加定先",
    "T36n1736_037:0286b08": "後。前中三：初引論例釋、二敘昔順違、三申",
    "T36n1736_037:0286b09": "今正義。今初，謂諸佛遮那皆由願力故，二",
    "T36n1736_037:0286b10": "願皆為加因。而言「四段」者，即上四因，謂諸",
    "T36n1736_037:0286b11": "佛有一、遮那有二、威神為三、自善為四，",
    "T36n1736_037:0286b12": "故而論但有二因。今以遮那之願是加因，",
    "T36n1736_037:0286b13": "例於後二，亦加因耳。疏「以彼經中」下，第二",
    "T36n1736_037:0286b14": "敘昔順違。於中三：初出昔解之源、二正申",
    "T36n1736_037:0286b15": "昔解、三辨有違。今初。然具論經云諸佛皆",
    "T36n1736_037:0286b16": "同一號加汝威神，此是盧舍那佛本願力故",
    "T36n1736_037:0286b17": "加。二「古人」下，正申昔解。昔人見上諸佛威",
    "T36n1736_037:0286b18": "神加而得定，下云此是盧舍那佛本願力故",
    "T36n1736_037:0286b19": "加，加因分明，故分二因；亦例此經，後二皆",
    "T36n1736_037:0286b20": "加因耳。而言「轉為加因」者，不連上因是得",
    "T36n1736_037:0286b21": "定因，故云轉為。亦展轉義，得定由諸佛加，",
    "T36n1736_037:0286b22": "佛加由主佛本願力，故云展轉。三「便令」下，",
    "T36n1736_037:0286b23": "辨有違。違相云何？正由得定無三因故。無",
    "T36n1736_037:0286b24": "之何過？違文理故。何名違文？舉其二文：",
    "T36n1736_037:0286b25": "一違「又」字。夫言又者，復重之義，下之所列",
    "T36n1736_037:0286b26": "同是定因，則得言又，又是此因故。既上是",
    "T36n1736_037:0286b27": "定因，下是加因，何用「又」字？二違結文。既列",
    "T36n1736_037:0286b28": "三因竟，云入此三昧令汝說法，明知此三者",
    "T36n1736_037:0286b29": "皆定因也。然此經文「令汝」二字在三昧下，今",
    "T36n1736_037:0286c01": "疏乃安三昧上者，有二義故：一以義迴。",
    "T36n1736_037:0286c02": "既云善根力故入此三昧，則知令汝義合在",
    "T36n1736_037:0286c03": "上。二者以行向二品為例，十行亦先列四",
    "T36n1736_037:0286c04": "因竟，即云令汝入是三昧而演說法。十向",
    "T36n1736_037:0286c05": "亦是列四緣，後即云令汝入是三昧而演說",
    "T36n1736_037:0286c06": "法。以此故知，理必後三通定因也。從「非唯",
    "T36n1736_037:0286c07": "違經文理」下，結破。言違文者，已如上說。",
    "T36n1736_037:0286c08": "言違理者，自無善根，主佛不加，何能入定？",
    "T36n1736_037:0286c09": "「亦乖論釋」者，論釋同號佛加，云何故同號金",
    "T36n1736_037:0286c10": "剛藏加？如來願力故。何故如來作如是願？",
    "T36n1736_037:0286c11": "顯示多佛故，又此三昧是法體故。汝今既",
    "T36n1736_037:0286c12": "以願屬遮那，彼顯願因云此三昧是法體，",
    "T36n1736_037:0286c13": "明知為三昧故發願而加，則顯願為三昧",
    "T36n1736_037:0286c14": "因矣。下疏正釋，更出其相。疏「如實義者」下，",
    "T36n1736_037:0286c15": "三申今正義。則初一唯得定因，後三通二。",
    "T36n1736_037:0286c16": "從「諸佛即以願力」下，此通妨難。謂有問云：前",
    "T36n1736_037:0286c17": "言此四皆是加因，今何加因但取後三？故",
    "T36n1736_037:0286c18": "今釋云：初因有二，一約現文，此是十方諸",
    "T36n1736_037:0286c19": "佛共加於汝，即是加相，只得以加為得定",
    "T36n1736_037:0286c20": "因，不應以加自為加因。若依論云「諸佛",
    "T36n1736_037:0286c21": "昔願故加」，則諸佛亦為加因。是故前云四皆",
    "T36n1736_037:0286c22": "加因，下引論文證成願為加因之義，蓋",
    "T36n1736_037:0286c23": "通論意。而其疏意，加因亦四，自以入定",
    "T36n1736_037:0286c24": "為其一耳。如上所明。疏「問：加之與定」下，第",
    "T36n1736_037:0286c25": "二辨加定先後。於中二：先問、後「古人云」下",
    "T36n1736_037:0286c26": "答。答中三：初敘昔、二辨非、三申正義。疏",
    "T36n1736_037:0286c27": "「此解亦違」下，第二辨非。先明違文、後「若言",
    "T36n1736_037:0286c28": "同時」下復辨違理。於中又二：先正辨、後",
    "T36n1736_037:0286c29": "「亦不應」下遮救。恐彼救云：《俱舍論》云「俱有",
    "T36n1736_037:0287a01": "互為果，如大相所相，心於心隨轉。」釋曰：俱",
    "T36n1736_037:0287a02": "有者，俱時而有也。互為果者，釋俱有因義。論",
    "T36n1736_037:0287a03": "云「若法更互為士用果，彼法更互為俱有",
    "T36n1736_037:0287a04": "因。」下二句指法體，此有三類：一如大者，謂",
    "T36n1736_037:0287a05": "四大種互相假藉生所造色，故互相望為",
    "T36n1736_037:0287a06": "俱有因。二相所相者，相即生等四大相也。此",
    "T36n1736_037:0287a07": "四大相與所相法更互為果，謂此能相相",
    "T36n1736_037:0287a08": "所相故，復由所相能相轉故，故互為果。三",
    "T36n1736_037:0287a09": "心於心隨轉者，謂心王與心所隨轉法，亦更",
    "T36n1736_037:0287a10": "互為果。釋曰：謂彼救云俱有因果既得互",
    "T36n1736_037:0287a11": "為，加定互為云何不可？故今遮云：彼三類法",
    "T36n1736_037:0287a12": "皆不相離，如相所相，所相無能相不成",
    "T36n1736_037:0287a13": "有為，能相無所相無有依止。今或有加而",
    "T36n1736_037:0287a14": "不入定，或時入定不必須加，許二相離，",
    "T36n1736_037:0287a15": "云何成例？疏「若正釋」下，第三申今正義。言",
    "T36n1736_037:0287a16": "「展轉相成」者，舉佛願等為得加故。所以",
    "T36n1736_037:0287a17": "加者，為說法故。若更進釋，則有四重：一諸",
    "T36n1736_037:0287a18": "佛願等，為入三昧故；二入三昧者，為得加",
    "T36n1736_037:0287a19": "故；三所以加者，為說法故；四說法為何？為",
    "T36n1736_037:0287a20": "令菩薩增長佛智等故。疏「初口加勸說以",
    "T36n1736_037:0287a21": "增辨」者，此中有三意：一口加標名、二勸說",
    "T36n1736_037:0287a22": "是加相、三以增辨是加意。「亦加益」下，二業例",
    "T36n1736_037:0287a23": "此。疏「論名不著辨才」者，所為小異，與辨等",
    "T36n1736_037:0287a24": "大同，故得引論以釋。今經廣有義相，如十",
    "T36n1736_037:0287a25": "地疏。疏「然三加同時」下，上釋文，此下辨次。",
    "T36n1736_037:0287a26": "疏「楞伽云」下，引證。彼經第二云「復次大慧！如",
    "T36n1736_037:0287a27": "來以二種神力建立，菩薩摩訶薩頂禮諸",
    "T36n1736_037:0287a28": "佛、聽受問義。云何二種神力建立？謂三昧",
    "T36n1736_037:0287a29": "正受為現一切身面言說神力，及手摩頂神",
    "T36n1736_037:0287b01": "力。大慧！菩薩摩訶薩初菩薩地住佛神力，",
    "T36n1736_037:0287b02": "所謂入菩薩大乘照明三昧。入是三昧，十",
    "T36n1736_037:0287b03": "方世界一切諸佛，以神通力為現一切身面",
    "T36n1736_037:0287b04": "言說。如金剛藏菩薩摩頂，及餘如是相功",
    "T36n1736_037:0287b05": "德成就菩薩摩訶薩。」下又云「大慧！若菩薩摩",
    "T36n1736_037:0287b06": "訶薩離佛神力能辨說者，一切凡夫亦應",
    "T36n1736_037:0287b07": "能說。」釋曰：今疏義引，正引後反釋之文，兼",
    "T36n1736_037:0287b08": "取前列二相。疏「此四後後以釋前前」者，亦展",
    "T36n1736_037:0287b09": "轉通難。謂有難云：云何事訖入定為受佛",
    "T36n1736_037:0287b10": "加？今已得勝力，故為事訖。復應問云：雖",
    "T36n1736_037:0287b11": "得勝力，何不且定？答云：說法時至故。次",
    "T36n1736_037:0287b12": "問：云何不定中說？答云：定無言說故。疏「然",
    "T36n1736_037:0287b13": "十住體」等者，然若立章門，十住略以五門",
    "T36n1736_037:0287b14": "分別：一釋名、二出體、三辨相、四定位、五諸",
    "T36n1736_037:0287b15": "門。分別今經，疏皆具一名中有總有別，總",
    "T36n1736_037:0287b16": "如品初，別名如本分說。出體，即今文。辨相，",
    "T36n1736_037:0287b17": "即經文。定位，次下當說。諸門分別，含在前",
    "T36n1736_037:0287b18": "後文中。今此出體，略有三重。疏「今約本體」下，",
    "T36n1736_037:0287b19": "釋文。先案經釋、後「今依」下傍論釋。於中，先",
    "T36n1736_037:0287b20": "釋總句。文分為四：一略釋；二「皆當位體也」，",
    "T36n1736_037:0287b21": "結前生後。三「而得名不同」者，總徵。四「然三",
    "T36n1736_037:0287b22": "賢」下，廣說。於中五：一標舉；二「菩提心有三」",
    "T36n1736_037:0287b23": "下，引論辨相，即《起信．修行信心分》中信成",
    "T36n1736_037:0287b24": "就發心中辨；三「所念真如」下，疏釋彼論；四",
    "T36n1736_037:0287b25": "「然此三心」下，歷位辨差，正酬總徵何以得",
    "T36n1736_037:0287b26": "名不同；五「今此住位」下，正釋今經。四中「直",
    "T36n1736_037:0287b27": "心增故名解」者，正念真如是智解故。「三心",
    "T36n1736_037:0287b28": "等證名善決定」者，證理無差故。「而大悲為",
    "T36n1736_037:0287b29": "首」下，通妨。妨云：若總三心，何以地體名願",
    "T36n1736_037:0287c01": "善決定？通意可知。大悲為首，即下經文。",
    "T36n1736_037:0287c02": "大方廣佛華嚴經隨疏演義鈔卷第三十七"
}