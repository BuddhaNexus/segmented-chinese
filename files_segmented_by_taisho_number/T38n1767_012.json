{
    "T38n1767_012:0109b02": "大般涅槃經疏卷第十二",
    "T38n1767_012:0109b04": "隋章安頂法師撰",
    "T38n1767_012:0109b05": "唐天台沙門湛然再治",
    "T38n1767_012:0109b06": "文字品",
    "T38n1767_012:0109b07": "此品意有四。一次第者。上性品明字下之理。",
    "T38n1767_012:0109b08": "此品明理上之字。答上問云何解滿字及與",
    "T38n1767_012:0109b09": "半字義。前問名字功德。正論此經。專解出世",
    "T38n1767_012:0109b10": "上上滿字。今品通論眾教。若半若滿。世間出",
    "T38n1767_012:0109b11": "世間上上等文字。開密者。他解。無常為半常",
    "T38n1767_012:0109b12": "為滿。興皇彈云。如樝梨兩片。是半邊之滿。他",
    "T38n1767_012:0109b13": "又解。昔說無常不名為滿。今教具說常與無",
    "T38n1767_012:0109b14": "常。是故名滿。又彈。若以常足無常者。一片梨",
    "T38n1767_012:0109b15": "足半片樝。應為一果者。此是足滿。興皇解。涅",
    "T38n1767_012:0109b16": "槃佛性之體。非常非無常。常無常具足。故名",
    "T38n1767_012:0109b17": "為滿。今明。彼家彈舊。或為半邊。或為足滿。",
    "T38n1767_012:0109b18": "自說非常非無常。常無常為滿者。此亦是樝",
    "T38n1767_012:0109b19": "梨柹栗四片合為一果。今依此品。開一切字",
    "T38n1767_012:0109b20": "悉是滿字。文云。如來出世能滅半字。是故汝",
    "T38n1767_012:0109b21": "今應離半字。隨逐滿字。於一切法無閡無著。",
    "T38n1767_012:0109b22": "本對半明滿。既無有半。亦復無滿。當知字非",
    "T38n1767_012:0109b23": "字以無字為滿字。文云。半字是諸經書記論",
    "T38n1767_012:0109b24": "文章根本。又半字是煩惱言說根本。又云。滿",
    "T38n1767_012:0109b25": "字是善法根本。一切善法言論根本。異論呪",
    "T38n1767_012:0109b26": "術一切文字。悉是佛說非外道說。當知佛所",
    "T38n1767_012:0109b27": "說者。悉是內道正法。此以正法而為滿字。又",
    "T38n1767_012:0109b28": "云。若解文字能令眾生口業清淨。佛性不爾。",
    "T38n1767_012:0109b29": "不假文字。然後清淨佛性自淨。當知諸字悉",
    "T38n1767_012:0109c01": "是佛性。佛性非字非非字。而能字能非字故",
    "T38n1767_012:0109c02": "稱滿字。雖有三義勿作三解。即字無字。無字",
    "T38n1767_012:0109c03": "即字。亦即非字非非字。具足無缺。不縱不橫。",
    "T38n1767_012:0109c04": "爾乃名滿。譬如金銀種種等寶。同入爐冶。俱",
    "T38n1767_012:0109c05": "成一器。而種種不失。亦名種種亦名於一。一",
    "T38n1767_012:0109c06": "即種種。種種即一。亦復非一非種種。而一而",
    "T38n1767_012:0109c07": "種種。開一一字悉是佛性。法性法界亦復如",
    "T38n1767_012:0109c08": "是。包一切字。不得一字一切字。而具一字一",
    "T38n1767_012:0109c09": "切字。豈隔半邊。而非滿字。是則名為開祕說",
    "T38n1767_012:0109c10": "滿。從此立名。名文字品。文中為三。一略標字",
    "T38n1767_012:0109c11": "本。二廣明字義。三領解述成。初文先總標。異",
    "T38n1767_012:0109c12": "論呪術皆是佛說。有二解。一云。根本皆在佛",
    "T38n1767_012:0109c13": "法之中。三寶四諦涅槃四德。悉是佛法名教。",
    "T38n1767_012:0109c14": "長者去後。劫掠群牛。外道偷之。安其己典。二",
    "T38n1767_012:0109c15": "云。是佛方便之說。如清淨法行經云。迦葉為",
    "T38n1767_012:0109c16": "老子。儒童為願回。光淨為孔子。若如前解佛",
    "T38n1767_012:0109c17": "則認歸。若如後解方便施與。若開一切文字。",
    "T38n1767_012:0109c18": "皆佛正法。則非認非與(云云)。迦葉白下。第二廣",
    "T38n1767_012:0109c19": "明字義。有二番問答。初問如文。佛言下。如來",
    "T38n1767_012:0109c20": "重答為三。初明文理之本。持諸記論下。二別",
    "T38n1767_012:0109c21": "明字本。凡夫人下。三明學半得悟滿法。迦葉",
    "T38n1767_012:0109c22": "復白下。第二番騰問請答。問如文。善男子十",
    "T38n1767_012:0109c23": "四音下。如來答為三。一通明諸字。二別釋半",
    "T38n1767_012:0109c24": "滿。三結得失。亦是明無字之義。初又四。一以",
    "T38n1767_012:0109c25": "音隨字即是明音。二以字隨音即是明字。三",
    "T38n1767_012:0109c26": "音字所因。四音字利益。初文音隨字者。十四",
    "T38n1767_012:0109c27": "音也。是十四音去。是也。古來六解。大為二",
    "T38n1767_012:0109c28": "塗。前四解襌。後二解複。一宗師云。書缺二字",
    "T38n1767_012:0109c29": "師不能通。故無兩音止有十二。二招提足悉",
    "T38n1767_012:0110a01": "曇二字。三梁武足涅槃二字。引經云。所言字",
    "T38n1767_012:0110a02": "者名曰涅槃。四開善云。於十二字中止取十",
    "T38n1767_012:0110a03": "字。除後庵痾。謂是餘聲故。經釋炮音便云於",
    "T38n1767_012:0110a04": "十四音是究竟義。更取下魯留盧樓四音足",
    "T38n1767_012:0110a05": "為十四。插著中心。謂阿阿伊伊憂憂魯留盧",
    "T38n1767_012:0110a06": "樓咽[黑*(企-止+ㄎ)]等。五莊嚴複解。前十二為六音。後五",
    "T38n1767_012:0110a07": "五相隨。又取後三三相對中四字耶囉和賒。",
    "T38n1767_012:0110a08": "足前五成六。足上成十二。取羅沙娑訶羅。為",
    "T38n1767_012:0110a09": "一遲音。魯留盧樓為一速音。是為十四。六冶",
    "T38n1767_012:0110a10": "城云。前兩兩相隨有六。次五五相隨有五。後",
    "T38n1767_012:0110a11": "三三相隨有三。合成十四音。觀師云。古來六",
    "T38n1767_012:0110a12": "解次第彈之。初云。書缺二字者。外道師不解。",
    "T38n1767_012:0110a13": "反啟問太子。太子自知。今說涅槃。豈不安二",
    "T38n1767_012:0110a14": "字猶言書缺。彈招提者。悉曇通是外國十四",
    "T38n1767_012:0110a15": "音之總名。豈得將總足別。彈梁武者。涅槃亦",
    "T38n1767_012:0110a16": "云槃利涅隷槃那。此則六字。亦云。般涅槃那。",
    "T38n1767_012:0110a17": "此則四字。何故止取兩字足之。彈開善者。除",
    "T38n1767_012:0110a18": "庵痾兩字。足魯留盧樓四字。若魯留盧樓是",
    "T38n1767_012:0110a19": "音者。何不在音次第而在字後安之。彈莊嚴",
    "T38n1767_012:0110a20": "者。經文現云十四音。何時云以字足音。音字",
    "T38n1767_012:0110a21": "兩異。何得相混。莊嚴不成冶城亦壞。又河西",
    "T38n1767_012:0110a22": "以前十二即是。十二音取後四字合為二音。",
    "T38n1767_012:0110a23": "古經本云梨樓梨樓。即是四字為二音。足前",
    "T38n1767_012:0110a24": "為十四。又梵本言字不言音。今十二字。或十",
    "T38n1767_012:0110a25": "六字隨世所用。又一解云初十二是音。後迦",
    "T38n1767_012:0110a26": "佉下是字。又一解云。初十二字有三事。一字",
    "T38n1767_012:0110a27": "二語三音。因此字以為言論端首。然後方及",
    "T38n1767_012:0110a28": "餘字。故言字本。初半字者。世法名半字。佛性",
    "T38n1767_012:0110a29": "名滿字。又以九部為半字。大乘為滿字。又云。",
    "T38n1767_012:0110b01": "梵本無半滿之言。但以事未成為半。成就為",
    "T38n1767_012:0110b02": "滿。興皇有半邊相足。無牽申等滿(云云)。河西",
    "T38n1767_012:0110b03": "云。十二字喻之如飯。後二十五字喻之如羹。",
    "T38n1767_012:0110b04": "後九字攝持諸句。如守門人亦如瓔珞。後九",
    "T38n1767_012:0110b05": "字亦字亦音。魯留下之二字童蒙所不習學。",
    "T38n1767_012:0110b06": "吸氣舌根。是第三明諸字所因。皆有差別故",
    "T38n1767_012:0110b07": "迦佉等是舌本聲。多他等是舌上聲。吒侘等",
    "T38n1767_012:0110b08": "是舌頭聲。波頗等是脣間聲。遮車等是齒間",
    "T38n1767_012:0110b09": "聲。故言皆因舌齒差別。如是字義下。第四明",
    "T38n1767_012:0110b10": "字之利益。前舉字義。後明佛性云不如是。又",
    "T38n1767_012:0110b11": "半字下。第二別釋半滿為三。先法。次譬。三",
    "T38n1767_012:0110b12": "合。何等名下。第三更明無字之義亦是得失。",
    "T38n1767_012:0110b13": "後番領解述成如文。",
    "T38n1767_012:0110b14": "鳥喻品",
    "T38n1767_012:0110b15": "河西云。文字。鳥。月。三品。同明真應。文字半",
    "T38n1767_012:0110b16": "滿只是鳥喻常無常。常無常只是月喻隱顯。",
    "T38n1767_012:0110b17": "因字識理達常無常能隱能顯。今更次之。如",
    "T38n1767_012:0110b18": "來常依二諦三諦說法。故知文字是佛教。即",
    "T38n1767_012:0110b19": "文字達三諦。具足一教一切教。欲顯圓滿修",
    "T38n1767_012:0110b20": "多羅。故題文字品。次鳥喻者。依教立行即雙",
    "T38n1767_012:0110b21": "流行二行。並觀一行一切行。下文云。復有一",
    "T38n1767_012:0110b22": "行是如來行。次文字之後明二鳥共行。故成",
    "T38n1767_012:0110b23": "次第。亦是依教生智。智望於教教即成境。由",
    "T38n1767_012:0110b24": "境發智由智立行。教轉成境智轉成行。故為",
    "T38n1767_012:0110b25": "次第。此品答云何共聖行娑羅迦隣提。此還",
    "T38n1767_012:0110b26": "舉鳥以況於行以為答問。能喻是娑羅迦隣",
    "T38n1767_012:0110b27": "提。所喻是雙流共行。舊解不同。或言娑羅是",
    "T38n1767_012:0110b28": "雙。迦隣是鳥。然娑羅翻為堅固。何得言雙。或",
    "T38n1767_012:0110b29": "言娑羅是一隻。隣提是一隻。此乃兩類不得",
    "T38n1767_012:0110c01": "是雙。或言娑羅一雙迦隣提一雙。引下文云。",
    "T38n1767_012:0110c02": "鳥有二種。一名鴛鴦。二名隣提。此乃兩類為",
    "T38n1767_012:0110c03": "兩雙。或言娑羅翻為鴛鴦。問中問娑羅。答中",
    "T38n1767_012:0110c04": "答鴛鴦。類異義同。乃以鴛鴦替於娑羅。或言",
    "T38n1767_012:0110c05": "隣提無翻。或翻為天鶴。引六卷云。雁鶴舍利。",
    "T38n1767_012:0110c06": "然漢不善梵音只增爭競。意在況喻取其雌",
    "T38n1767_012:0110c07": "雄共俱飛息不離。以況一中無量。無量中一。",
    "T38n1767_012:0110c08": "非一非無量。而一而無量。呼為雙流乃名共",
    "T38n1767_012:0110c09": "行。問為凡與凡共行。聖與聖共行。凡與聖共",
    "T38n1767_012:0110c10": "行。他解云。觀生死無常不識涅槃常。觀涅槃",
    "T38n1767_012:0110c11": "常不識生死無常。二解不明。如但識金不識",
    "T38n1767_012:0110c12": "鍮。但識鍮不識金。若精識二物乃是雙觀苦",
    "T38n1767_012:0110c13": "樂。我無我亦如是。聖如是行凡亦如是。故言",
    "T38n1767_012:0110c14": "共行。此不應爾。與譬相違。譬明二鳥俱游。如",
    "T38n1767_012:0110c15": "汝所釋。一鳥窮下之生死。一鳥窮高之涅槃。",
    "T38n1767_012:0110c16": "升沈碩乖雙游不顯。假令二鳥但雙游下不",
    "T38n1767_012:0110c17": "雙游高。游高不游下雙游不成。又一家引半",
    "T38n1767_012:0110c18": "滿約一法。雙游約二法。若取生死無常佛果",
    "T38n1767_012:0110c19": "是常。共為滿者兩物各異。梨柰體別安得是",
    "T38n1767_012:0110c20": "滿。夫雙游者。觀生死中有常無常。觀佛果中",
    "T38n1767_012:0110c21": "亦常無常。取生死涅槃兩常為一雙滿。取生",
    "T38n1767_012:0110c22": "死涅槃兩無常為一雙半。即是兩法共起。乃",
    "T38n1767_012:0110c23": "曰雙游。今明義皆不爾。兩常俱起乃是二雄",
    "T38n1767_012:0110c24": "俱飛。兩無常起乃是二雌並飛。與譬相背雙",
    "T38n1767_012:0110c25": "游不成。今言雙游者。生死具常無常。涅槃亦",
    "T38n1767_012:0110c26": "爾。在下在高雙飛雙息。即事而理即理而事。",
    "T38n1767_012:0110c27": "二諦即中中即二諦。非二中而二中。是則雙",
    "T38n1767_012:0110c28": "游義成雌雄亦成。事理雙游其義既成。名字",
    "T38n1767_012:0110c29": "觀行乃至究竟雙游皆成。橫竪具足無有缺",
    "T38n1767_012:0111a01": "減。此中備有凡凡共行。凡聖共行。非凡非聖",
    "T38n1767_012:0111a02": "共行。約人法分別俱成。以是義故。故言鳥喻",
    "T38n1767_012:0111a03": "品。文為二。先總。次別。總又二。初略。後論義。",
    "T38n1767_012:0111a04": "略中先譬後合。初譬中舉二鳥譬常無常而",
    "T38n1767_012:0111a05": "合文。以苦無我合者但是略耳。私謂又顯義",
    "T38n1767_012:0111a06": "同是故互出具論應六。次論義中先問後答。",
    "T38n1767_012:0111a07": "答中先法後譬。初法中言異法是苦是樂者。",
    "T38n1767_012:0111a08": "舊云。生死異涅槃。涅槃異生死。故言苦樂。觀",
    "T38n1767_012:0111a09": "師言。前多斥倒約竪以論常與無常。今品一",
    "T38n1767_012:0111a10": "時明常無常。只生死中有異法而說苦。有異",
    "T38n1767_012:0111a11": "法而說樂。乃至我無我亦如是。後譬五穀各",
    "T38n1767_012:0111a12": "異成前異意。下別譬中云華葉無常而果。是",
    "T38n1767_012:0111a13": "常者非常住常。言華葉不定故無常。果已定",
    "T38n1767_012:0111a14": "故是常。借此以顯無常成常。從如是諸種去。",
    "T38n1767_012:0111a15": "別說共行又為三。一就生死明無常。二就涅",
    "T38n1767_012:0111a16": "槃明無我。三雙就生死涅槃以明苦樂。然前",
    "T38n1767_012:0111a17": "兩是橫。後一是竪。理應備論。但文互現。初文",
    "T38n1767_012:0111a18": "又二。初正明二行。次結章。初正明中舉五譬。",
    "T38n1767_012:0111a19": "初譬又二。先譬。次合。譬又三。一譬。二論義。",
    "T38n1767_012:0111a20": "三領解。初萌芽譬生死中無常。熟時譬生死",
    "T38n1767_012:0111a21": "中常。次論義二。先問。次答。答中明生死常與",
    "T38n1767_012:0111a22": "如來常異。三迦葉下。領解又二。先領解。次述",
    "T38n1767_012:0111a23": "成等皆可見(云云)。善男子雖修一切下。二合",
    "T38n1767_012:0111a24": "譬。未聞是經皆言無常。聞是經已皆云是常。",
    "T38n1767_012:0111a25": "豈非生死中具常無常。契經諸定者。修多羅",
    "T38n1767_012:0111a26": "翻名為契經。又是定藏。故言諸定。後四譬皆",
    "T38n1767_012:0111a27": "有合。次譬云金朴者。玉未理者名璞。金未理",
    "T38n1767_012:0111a28": "者亦名朴。此有木邊玉邊之異。金未理者亦",
    "T38n1767_012:0111a29": "名礦。礦者異金名也(云云)。招提呼為朴音。觀",
    "T38n1767_012:0111b01": "師呼為礦音。然朴字兩喚(云云)。是故我言下。",
    "T38n1767_012:0111b02": "第二結章。正應明常無常。而復結言無我。欲",
    "T38n1767_012:0111b03": "明例爾迦葉白佛下。第二就涅槃以明無我。",
    "T38n1767_012:0111b04": "我二行無憂悲。即有我有憂悲。即無我文為",
    "T38n1767_012:0111b05": "二。先問。後答。問為二。正問。結問。一往謂是",
    "T38n1767_012:0111b06": "無端之問。然佛說涅槃亦有無常。無常是有",
    "T38n1767_012:0111b07": "為。有為即憂悲。今問憂悲。是問涅槃有無常",
    "T38n1767_012:0111b08": "不。佛答為四。一釋問。二歎理。三重釋問。四",
    "T38n1767_012:0111b09": "重歎理。初文二。先譬。後合。譬中三。先正作",
    "T38n1767_012:0111b10": "譬。次更為譬作譬。三還以譬合譬。初云無想",
    "T38n1767_012:0111b11": "天者是譬。次更舉樹神譬顯無想譬。即是為",
    "T38n1767_012:0111b12": "譬作譬。佛法亦爾下。以譬合譬。二復次善男",
    "T38n1767_012:0111b13": "子無想天下。歎理甚深。先譬。次合。如來實無",
    "T38n1767_012:0111b14": "憂悲。但於無中說有。眾生有苦未得脫難。見",
    "T38n1767_012:0111b15": "佛有苦。既其有苦即有憂悲。佛斷苦因受第",
    "T38n1767_012:0111b16": "一樂。復無憂悲。有憂即無我。無憂即有我。若",
    "T38n1767_012:0111b17": "應物云如來有憂。實理即無。今問既示有悲",
    "T38n1767_012:0111b18": "亦應有苦。如來心地不念眾生應是無苦。問",
    "T38n1767_012:0111b19": "如來實無憂喜。汝何以云如來實喜。今亦反",
    "T38n1767_012:0111b20": "問佛無憂喜。何以定云如來無憂。我說如來",
    "T38n1767_012:0111b21": "實非憂喜。義說憂悲。此是不定之言。三譬如",
    "T38n1767_012:0111b22": "空中下重釋問。兩譬。先舉舍住譬。次舉幻師",
    "T38n1767_012:0111b23": "譬。皆先譬次合。初譬中有二。前為法作譬。心",
    "T38n1767_012:0111b24": "亦如是下。即為譬作譬。後復舉無想天壽亦",
    "T38n1767_012:0111b25": "為譬作譬。如來憂悲下正是合譬。如幻師下",
    "T38n1767_012:0111b26": "次譬二譬合。如來有憂及以無憂下重歎理",
    "T38n1767_012:0111b27": "又四。一法。二譬。三合。四結。此即法說。譬如",
    "T38n1767_012:0111b28": "下人下。第二譬說。若依毘曇有三種度義。一",
    "T38n1767_012:0111b29": "人度。二根度。三地度。下果不知上果。上果能",
    "T38n1767_012:0111c01": "知下。即是人度。鈍根不知中上。中上能知下。",
    "T38n1767_012:0111c02": "即是根度。初禪不知上禪。上禪能知下禪。即",
    "T38n1767_012:0111c03": "地度。成論不爾。互有知義明獼猴尚見佛心。",
    "T38n1767_012:0111c04": "豈有鈍根不能知利。今亦有少分故知亦得",
    "T38n1767_012:0111c05": "言知。不能具足知故亦言不知。三合譬。四結。",
    "T38n1767_012:0111c06": "可尋。復次善男子下。第三雙就生死涅槃以",
    "T38n1767_012:0111c07": "明苦樂。即是竪論。文中有二先釋。後論義。就",
    "T38n1767_012:0111c08": "初釋中三。謂譬合結。此即譬說。二鳥喻法身。",
    "T38n1767_012:0111c09": "子譬眾生。盛夏水長譬起倒。選擇高原者。病",
    "T38n1767_012:0111c10": "無常即須常藥。常為高原。病常即無常為藥。",
    "T38n1767_012:0111c11": "以無常為高原。即是非常非無常。常無常具",
    "T38n1767_012:0111c12": "足能離諸倒。為長養者譬令其解常無常理。",
    "T38n1767_012:0111c13": "然後隨本安隱而游。譬如來度訖然後游諸",
    "T38n1767_012:0111c14": "覺華。如來出世下。第二合譬。是名異法下。第",
    "T38n1767_012:0111c15": "三結成。迦葉白佛下。第二論義。三番問答具",
    "T38n1767_012:0111c16": "簡六行。初番又二。先問。次答。問可見。此中",
    "T38n1767_012:0111c17": "又兼常無常我無我等。佛言下第二如來答",
    "T38n1767_012:0111c18": "又四。先舉二偈為答。次長行解釋。初中又二。",
    "T38n1767_012:0111c19": "初偈明生死涅槃二果。次偈明生死涅槃二",
    "T38n1767_012:0111c20": "因。初偈上半明涅槃果。下半明生死果。次偈",
    "T38n1767_012:0111c21": "亦爾。可見。次長行從若放逸者下具釋上兩",
    "T38n1767_012:0111c22": "偈如文。三如人在地下。明下不知上以明於",
    "T38n1767_012:0111c23": "苦。亦先譬後合。初譬中明不見鳥迹者。欲明",
    "T38n1767_012:0111c24": "空中鳥飛無行地迹亦有毛羽氣息。當其飛",
    "T38n1767_012:0111c25": "處亦有此迹。但非地下人之所見。合如文。四",
    "T38n1767_012:0111c26": "精勤勇進下。明上能知下。以明於樂又二。初",
    "T38n1767_012:0111c27": "舉兩偈正是解釋。此初偈明人後偈明法。次",
    "T38n1767_012:0111c28": "少長行通釋二偈。迦葉白佛下。第二番先問",
    "T38n1767_012:0111c29": "次答。問中二。先非佛說。次則難。難意既無憂",
    "T38n1767_012:0112a01": "無喜。云何復言升智慧臺。佛答以凡夫有憂",
    "T38n1767_012:0112a02": "故云如來無憂。正是對治之義。又正念眾生",
    "T38n1767_012:0112a03": "故言有憂。如淨名說。眾生病故菩薩亦病。第",
    "T38n1767_012:0112a04": "三番亦先問後答。皆可尋。",
    "T38n1767_012:0112a05": "月喻品",
    "T38n1767_012:0112a06": "前鳥喻俱游。橫論一時。今月喻隱顯。竪論前",
    "T38n1767_012:0112a07": "後。先橫次竪。自成次第。又俱游是自行隱顯。",
    "T38n1767_012:0112a08": "是適宜自行化他。復成次第。河西云。三品皆",
    "T38n1767_012:0112a09": "是一真應意此乃一塗。問答既三意寧一耶。",
    "T38n1767_012:0112a10": "自有兩問一答一問兩答一問一答。河西云。",
    "T38n1767_012:0112a11": "只是一句餘之二句推文可解。今云。其問既",
    "T38n1767_012:0112a12": "異答亦不同。前問共行以鳥喻答之。今對三",
    "T38n1767_012:0112a13": "光以立三問。以月喻答之。然其問中非獨問",
    "T38n1767_012:0112a14": "月備問三光。月取虧盈日用長短星以吉凶。",
    "T38n1767_012:0112a15": "雖有少殊同況隱顯。在先答月故以標品。私",
    "T38n1767_012:0112a16": "謂月攝日星故月題品。又名異義同故月義",
    "T38n1767_012:0112a17": "便。梁武勅學士撰天地義有三。一宣夜。二周",
    "T38n1767_012:0112a18": "髀三靈憲。宣夜久廢不傳。諸學士推理不得。",
    "T38n1767_012:0112a19": "周髀者是周公問殷齊論天地義云。天如圓",
    "T38n1767_012:0112a20": "繖。邊下中高為蓋天義。日月橫行。同於佛法。",
    "T38n1767_012:0112a21": "靈憲即是渾天義也。張衡作渾天圖云。日如",
    "T38n1767_012:0112a22": "雞子黃。天如雞子白。日從東出漸漸西沒。復",
    "T38n1767_012:0112a23": "從土下入地東出繞天地轉。故言日出扶桑",
    "T38n1767_012:0112a24": "日入濛氾日月竪行。長阿含及樓炭云。日月",
    "T38n1767_012:0112a25": "天子果報與四王同壽五百歲。舊云。二百五",
    "T38n1767_012:0112a26": "十。日形縱廣五十由旬。月形四十九由旬。星",
    "T38n1767_012:0112a27": "小者不減三由旬方百二十里。日城為兩寶",
    "T38n1767_012:0112a28": "所成。二分火精二分金精。月為二寶所成。二",
    "T38n1767_012:0112a29": "分瑠璃精二分白銀精。星唯一寶所成。謂水",
    "T38n1767_012:0112b01": "精。繞須彌山照四天下。樓炭第五云。劫初未",
    "T38n1767_012:0112b02": "有三光。眾生福力感亂風。吹火精黃金二寶",
    "T38n1767_012:0112b03": "作日。日天子所居城郭七重。東西二千里。南",
    "T38n1767_012:0112b04": "北高下亦然。周圍八千。又亂風吹二寶瑠璃",
    "T38n1767_012:0112b05": "白銀作月天子所居。其城七重。東西一千九",
    "T38n1767_012:0112b06": "百六十里。南北高下亦然。周圍七千八百四",
    "T38n1767_012:0112b07": "十里。又亂風吹水精作星天子所居。皆大風",
    "T38n1767_012:0112b08": "持。猶如浮雲右轉而行。大者周圍七百二十",
    "T38n1767_012:0112b09": "里。中者四百八十里。小者一百二十里。月以",
    "T38n1767_012:0112b10": "三事故缺減。一者角行。二侍臣形服如瑠璃",
    "T38n1767_012:0112b11": "色在於月前。三以日有六十光照之故減。有",
    "T38n1767_012:0112b12": "三事故增。一月正行故增。二十五日處正殿",
    "T38n1767_012:0112b13": "侍臣不當前故增。三日所放六十光照月皆",
    "T38n1767_012:0112b14": "不受是故增滿。此品正答。云何如日月太白",
    "T38n1767_012:0112b15": "與歲星。既具答三光而以月喻。當名者如向",
    "T38n1767_012:0112b16": "分別。一者月在中從中題品。又月有虧盈譬",
    "T38n1767_012:0112b17": "隱顯易見。有月譬文多從易從多以用題品。",
    "T38n1767_012:0112b18": "古來云。品後明日出時眾露悉除十行六字",
    "T38n1767_012:0112b19": "屬菩薩品出經者誤。招提云。非誤只是歎經",
    "T38n1767_012:0112b20": "力用之文。興皇不定。或屬前品。或屬後品。觀",
    "T38n1767_012:0112b21": "師云。屬前。今分為二。先答問。二結歎。經初",
    "T38n1767_012:0112b22": "約三光分為三段。用答三問。就月為六。一出",
    "T38n1767_012:0112b23": "沒。二虧盈。三大小。四善惡。五長短。六樂厭。",
    "T38n1767_012:0112b24": "初明出沒中。先譬後合如文。從善男子如此",
    "T38n1767_012:0112b25": "滿月下次明虧盈。亦先譬後合。長阿含云。從",
    "T38n1767_012:0112b26": "十六日去黑衣侍臣初一日一兩上侍至三十",
    "T38n1767_012:0112b27": "日諸臣併上。故稍稍虧。從月一日諸臣漸下",
    "T38n1767_012:0112b28": "至十五日諸臣都下。故稍稍滿。二云。日天子",
    "T38n1767_012:0112b29": "放六十種光奪月故虧。若月天子處正殿後",
    "T38n1767_012:0112c01": "光對日天。是故盛滿。三云。從月初一出白銀",
    "T38n1767_012:0112c02": "面。至十五日銀面全現瑠璃全隱。從十六日",
    "T38n1767_012:0112c03": "出瑠璃面。至三十日瑠璃全現白銀全隱。因",
    "T38n1767_012:0112c04": "須彌山者為五風所吹。自然運轉。一持風。二",
    "T38n1767_012:0112c05": "住風。三動風。四轉風。五行風。世云。六月一",
    "T38n1767_012:0112c06": "食者。書云。正由運行相遇六月一周陰陽相",
    "T38n1767_012:0112c07": "御故有此食。經云。修羅所為。三復次譬如滿",
    "T38n1767_012:0112c08": "月者明大小。先譬次合。初譬中云。鍑口者關",
    "T38n1767_012:0112c09": "西謂釜為鍑。關東謂鍑為釜。四復次如羅睺",
    "T38n1767_012:0112c10": "去。是明善惡。亦明制戒文為三。一制止。二輕",
    "T38n1767_012:0112c11": "重。三如來教戒。皆有譬合。五復次如人見月",
    "T38n1767_012:0112c12": "去。是明長短。亦有譬合。譬中諸天須臾見食",
    "T38n1767_012:0112c13": "者。此據四天王同見此月。忉利身光不須日",
    "T38n1767_012:0112c14": "月。六復次譬如明月下是明樂厭。先譬次合。",
    "T38n1767_012:0112c15": "文云。眾生若有貪恚愚癡則不得稱為樂見",
    "T38n1767_012:0112c16": "者。為是眾生不樂見月。為是其月不樂見耶。",
    "T38n1767_012:0112c17": "解言兩意。一云。直由三毒眾生不樂見月。二",
    "T38n1767_012:0112c18": "云。月名不樂見。如作盜人自名其月為不樂",
    "T38n1767_012:0112c19": "見。復次譬如日出去。是第二舉日。亦先譬次",
    "T38n1767_012:0112c20": "合。三時異者。佛法無秋故言三時。二云。佛法",
    "T38n1767_012:0112c21": "有秋。經言。秋耕為上。又云。過夏名秋。秋雨",
    "T38n1767_012:0112c22": "連霔。金光明云。三三本攝足滿四時。律明三",
    "T38n1767_012:0112c23": "時為簡賊住。今言。三時非簡賊住。為春秋同",
    "T38n1767_012:0112c24": "不分為二。合譬有兩。初以如來壽命合。次以",
    "T38n1767_012:0112c25": "經教合。可尋。譬如眾星者。第三舉星喻文為",
    "T38n1767_012:0112c26": "三。一舉眾星。二舉陰暗。三舉彗星。皆先譬後",
    "T38n1767_012:0112c27": "合。前二可見。第三譬中言黑月者。優婆塞戒",
    "T38n1767_012:0112c28": "經云。十六日至三十日名為黑月。六卷云。支",
    "T38n1767_012:0112c29": "斗星。梁武翻為惡相星。或作歲音。或作戍音。",
    "T38n1767_012:0113a01": "形如埽帚。世人或呼為刁。或呼為麻。謂其作",
    "T38n1767_012:0113a02": "除故布新之怪。即如辟支佛出無佛世。復次",
    "T38n1767_012:0113a03": "善男子譬如日出下第二結歎。前喻文為三。",
    "T38n1767_012:0113a04": "一歎。二勸信。三結歎。又二。先歎滅惡。次歎",
    "T38n1767_012:0113a05": "義深。以是義下勸信。又二。先勸信。次勸學。",
    "T38n1767_012:0113a06": "結歎如文。今用此三文結三光喻歎教理行。",
    "T38n1767_012:0113a07": "結日喻歎常住教。結月喻歎常住理。結星喻",
    "T38n1767_012:0113a08": "歎常住行。",
    "T38n1767_012:0113a09": "菩薩品",
    "T38n1767_012:0113a10": "此品次第者。上有十三或十五問。是問佛事。",
    "T38n1767_012:0113a11": "佛答已竟。從此品去有十九問。問菩薩事。佛",
    "T38n1767_012:0113a12": "皆答之。諸師或言。此品答十二至十七問。今",
    "T38n1767_012:0113a13": "明答十二問。諸問不可備題。從初為名故言",
    "T38n1767_012:0113a14": "菩薩。釋菩薩義略有四重。一三藏菩薩。從見",
    "T38n1767_012:0113a15": "釋迦佛三事供養名初發心。三阿僧祇百劫。",
    "T38n1767_012:0113a16": "修相名為中心。坐菩提樹名為後心。二通菩",
    "T38n1767_012:0113a17": "薩。從初虛信諸法幻化未霑理水名乾慧地。",
    "T38n1767_012:0113a18": "理水霑神伏斷見思名為中心。游戲神通淨",
    "T38n1767_012:0113a19": "佛國土。餘有殘習微烟薄障是名後心。三別",
    "T38n1767_012:0113a20": "菩薩。從十信三十心是初心。十地是中心。等",
    "T38n1767_012:0113a21": "覺是後心。此三菩薩攝法不盡。退不攝一切",
    "T38n1767_012:0113a22": "眾生。進不攝佛根性人。四圓菩薩。初謂理性",
    "T38n1767_012:0113a23": "菩薩。名字觀行相似分真究竟。菩薩始自理",
    "T38n1767_012:0113a24": "性通諸眾生終于妙覺。皆名菩薩。所以迦葉",
    "T38n1767_012:0113a25": "問云。云何未發心而名為菩薩者。故知不問",
    "T38n1767_012:0113a26": "前三菩薩。正問於圓。就圓菩薩不問五位。正",
    "T38n1767_012:0113a27": "問理性。故從所問得名正。是理性菩薩標品。",
    "T38n1767_012:0113a28": "就如來答中正答理性。是未發心稱為菩薩。",
    "T38n1767_012:0113a29": "而此理性為因。涅槃教光為緣從謗而信轉",
    "T38n1767_012:0113b01": "成名字。名字即是發心菩薩。理性即是未發",
    "T38n1767_012:0113b02": "心者。問答之義炳然在文。安作餘解豈會經",
    "T38n1767_012:0113b03": "宗。從此題名故言菩薩品。然河西明此品答",
    "T38n1767_012:0113b04": "四問。同為一意。謂未發心者因經發心得見",
    "T38n1767_012:0113b05": "佛性。見佛性故處眾無畏。乃至見佛性故。如",
    "T38n1767_012:0113b06": "醫療病不為病污。今明經之圓意靡所不通。",
    "T38n1767_012:0113b07": "何但答於四問而已。乃至見性能為船師能",
    "T38n1767_012:0113b08": "脫故皮。如天意樹等佛性之力無所不能。舉",
    "T38n1767_012:0113b09": "體皆通而少於眉目。今就答十二問為兩。先",
    "T38n1767_012:0113b10": "自行。次利他。初自行又二。先答生善。次答滅",
    "T38n1767_012:0113b11": "惡。初答生善中。先牒譬歎經旁答上問。次正",
    "T38n1767_012:0113b12": "合問。初歎經旁答文兩。一旁答。二料簡。興皇",
    "T38n1767_012:0113b13": "云。以涅槃經力令未發心者發心。又偪令發",
    "T38n1767_012:0113b14": "心如夢羅剎。即是其義。若爾乃是內因外緣",
    "T38n1767_012:0113b15": "令得發心。發心方乃名為菩薩。非未發心得",
    "T38n1767_012:0113b16": "菩薩名。又救云。先已聞經中忘斯意。今蒙",
    "T38n1767_012:0113b17": "聲光冥入其體方能發心。發心之前已是菩",
    "T38n1767_012:0113b18": "薩。今不用此解。何者中忘之前已曾發心。若",
    "T38n1767_012:0113b19": "未曾發何名中忘。若已曾發已是發心何謂",
    "T38n1767_012:0113b20": "未發名為菩薩。涅槃光者二解。一云。佛放身",
    "T38n1767_012:0113b21": "光入彼毛孔。佛即涅槃名涅槃光。二云。以涅",
    "T38n1767_012:0113b22": "槃教詮理分明喻之若光。闡提無善光不入",
    "T38n1767_012:0113b23": "心。四重五逆善根微少故言毛孔。光譬於教。",
    "T38n1767_012:0113b24": "毛孔譬信。契經者脩多羅藏故舉三藏以彰",
    "T38n1767_012:0113b25": "劣。顯涅槃以為勝。又今經當機勝餘契經。二",
    "T38n1767_012:0113b26": "料簡中。先問次答。問中先領歎旨。次仰非。後",
    "T38n1767_012:0113b27": "作難。初領旨者。先領生善之歎即此品之前。",
    "T38n1767_012:0113b28": "次領滅惡之歎。即前品之末。次仰非如文。後",
    "T38n1767_012:0113b29": "作難有三。一作持犯等難。二作賞善罰惡不",
    "T38n1767_012:0113c01": "等難。三作難易難。初何以故去。即持犯等難。",
    "T38n1767_012:0113c02": "若光入毛孔皆能發心持戒毀戒修善作惡有",
    "T38n1767_012:0113c03": "何等異(云云)。次如來何故說四依義是不等難。",
    "T38n1767_012:0113c04": "四依出世正欲賞罰。若因光發心何用賞罰。",
    "T38n1767_012:0113c05": "三如佛言下即難易難。上說熙連三恒猶未",
    "T38n1767_012:0113c06": "解義。此即是難。今云。經耳能除煩惱此即是",
    "T38n1767_012:0113c07": "易。既不解義焉能除惑。以此難難易。今明迦",
    "T38n1767_012:0113c08": "葉以別難圓就別明義。則持犯升沈賞罰自",
    "T38n1767_012:0113c09": "異。云何得等。就圓為論皆即佛性。何故不等。",
    "T38n1767_012:0113c10": "就別為言積善方解。就圓為語即理為解。故",
    "T38n1767_012:0113c11": "佛答云。大事大德即是圓意。二佛言去答。又",
    "T38n1767_012:0113c12": "為兩。一正答。二釋答。初正答中二。初明去",
    "T38n1767_012:0113c13": "取。次正答。初中二。初簡闡提。次明其餘皆能",
    "T38n1767_012:0113c14": "發心。然發心者。非是隨宜。乃是大福大事。二",
    "T38n1767_012:0113c15": "釋答者。大福大事乃是祕藏。如來佛性此即",
    "T38n1767_012:0113c16": "不簡闡提。闡提寧非祕藏佛性。欲明名字等",
    "T38n1767_012:0113c17": "菩薩故簡闡提通取其餘。欲明理性菩薩故",
    "T38n1767_012:0113c18": "言祕藏如來性也。若無一家圓別之義如何",
    "T38n1767_012:0113c19": "消經(云云)。從迦葉白佛下。第二正答問又兩。一",
    "T38n1767_012:0113c20": "問。二答。初問正是騰上作請。此有遠近。遠則",
    "T38n1767_012:0113c21": "騰初偈十二問。近騰品初之說。從佛告下答",
    "T38n1767_012:0113c22": "又二。初正答後簡闡提。初正答又二。初因經",
    "T38n1767_012:0113c23": "致夢。次歎經。初因經致夢者。即是答四位菩",
    "T38n1767_012:0113c24": "薩除前置後。但答中四。何者其問菩提因正",
    "T38n1767_012:0113c25": "答其問略舉四耳。得聞涅槃。是名字菩薩。夢",
    "T38n1767_012:0113c26": "見羅剎寤已發心。即觀行菩薩。不墮三惡人",
    "T38n1767_012:0113c27": "天續發。即相似菩薩。是大菩薩。即是分真明",
    "T38n1767_012:0113c28": "文在此(云云)。次歎經可解。二從善男子去。舉",
    "T38n1767_012:0113c29": "十譬簡闡提文為四。初一譬雙簡。次一譬別",
    "T38n1767_012:0114a01": "簡。三四譬重雙簡。四四譬重別簡。初譬除闡",
    "T38n1767_012:0114a02": "提取善根故言雙簡。虛空譬法身。雲譬報身。",
    "T38n1767_012:0114a03": "雷雨譬應身說法。大地下田陂池譬四位菩",
    "T38n1767_012:0114a04": "薩。枯木石山高原堆阜。喻於闡提不受佛教。",
    "T38n1767_012:0114a05": "次一譬唯簡闡提。是故云別。三四譬中初譬",
    "T38n1767_012:0114a06": "可見。第二譬中言藥樹王和乳酪六物者。舊",
    "T38n1767_012:0114a07": "云依經作六行觀。若未譬長行散說。丸譬偈",
    "T38n1767_012:0114a08": "頌。塗創譬聞慧。熏譬思慧。塗目譬修慧。見譬",
    "T38n1767_012:0114a09": "讀。嗅譬誦。根譬法說。葉譬譬說。取身譬理",
    "T38n1767_012:0114a10": "味。取皮譬文言(云云)。開善但九譬不取最後金",
    "T38n1767_012:0114a11": "剛譬。前第六金剛譬中云白羊角。釋論云山",
    "T38n1767_012:0114a12": "羊角(云云)。迦葉白佛下。是品中第二但前答未",
    "T38n1767_012:0114a13": "發心是生善之義。次答三問是滅惡之義。生",
    "T38n1767_012:0114a14": "善滅惡是菩提要路得佛近因。迦葉為後世",
    "T38n1767_012:0114a15": "開眼故有斯問。就滅惡三問即滅三障。初答",
    "T38n1767_012:0114a16": "云何於大眾而得無所畏。是滅業障。次答云",
    "T38n1767_012:0114a17": "何處濁世不污如蓮華。是滅報障。三答云何",
    "T38n1767_012:0114a18": "處煩惱煩惱不能染。是滅煩惱障。今舉三偈",
    "T38n1767_012:0114a19": "以答初問。前二偈明懺悔滅業障。後一偈明",
    "T38n1767_012:0114a20": "護法滅業障。即是改惡修功補過。通論懺悔",
    "T38n1767_012:0114a21": "凡有十意。謂逆順各十如別記。懺護是其二",
    "T38n1767_012:0114a22": "也。懺中二。初偈舉非。次偈顯是。初約惡以明",
    "T38n1767_012:0114a23": "懺悔。先舉偈問。次釋偈為答可見。二迦葉復",
    "T38n1767_012:0114a24": "言下。是約善以明懺悔。亦先舉偈問。次釋偈",
    "T38n1767_012:0114a25": "為答。凡三番釋偈。初番見所作即現在。生死",
    "T38n1767_012:0114a26": "際即過去。至無至處即未來。通懺三世業障。",
    "T38n1767_012:0114a27": "次番舉非。不見所作謂一闡提。後從若有菩",
    "T38n1767_012:0114a28": "薩所作善業即是舉是。二作惡不即受下第",
    "T38n1767_012:0114a29": "三偈。是護法滅業。護法力大能滅業障。復感",
    "T38n1767_012:0114b01": "長壽不壞眷屬等。亦先舉偈次釋。釋此偈有",
    "T38n1767_012:0114b02": "四意。初舉非。次明是。三重舉非。四歎經。初",
    "T38n1767_012:0114b03": "舉非中。河西云。天竺熱停乳少時自然成酪。",
    "T38n1767_012:0114b04": "文明惡即不受報。不如乳即成酪。而文不更",
    "T38n1767_012:0114b05": "安不字者不須加之以上不字而冠於下。次",
    "T38n1767_012:0114b06": "譬如王使下。明是正以護法滅業障。先譬後",
    "T38n1767_012:0114b07": "合。王譬佛。使譬四依。善談論譬內智慧。巧於",
    "T38n1767_012:0114b08": "方便譬外能說法。實智居懷巧說外化如是",
    "T38n1767_012:0114b09": "之人能護法利他。奉命即傳佛旨。他國是入",
    "T38n1767_012:0114b10": "生死。寧喪身命不匿教者。身輕法重死身弘",
    "T38n1767_012:0114b11": "法合譬可見。三善男子有一闡提下。重舉非",
    "T38n1767_012:0114b12": "更出前偈。四是故當知下歎經。先歎滅惡。如",
    "T38n1767_012:0114b13": "蓮華下歎生善。皆可見。復次善男子如優鉢",
    "T38n1767_012:0114b14": "羅下是品第三答上云何處濁世不污如蓮華",
    "T38n1767_012:0114b15": "滅報障之問。文為兩。初舉華喻正答。次舉風",
    "T38n1767_012:0114b16": "喻助答此釋報障。云何說華生淤泥耶。蓋由",
    "T38n1767_012:0114b17": "煩惱能成於報。如華生泥相緣由故。明於煩",
    "T38n1767_012:0114b18": "惱正意在報可尋。復次譬如良醫下。品第四",
    "T38n1767_012:0114b19": "答上云何處煩惱煩惱不能染。是答滅煩惱",
    "T38n1767_012:0114b20": "障問。凡十四譬。初十二譬譬所說教。次兩譬",
    "T38n1767_012:0114b21": "譬能說人。初譬教中。初一譬譬昔小教。先譬",
    "T38n1767_012:0114b22": "次合。初譬譬昔教。八種譬八正。文云無常不",
    "T38n1767_012:0114b23": "淨等五門因緣慈悲不淨觀為八種。阿薩闍",
    "T38n1767_012:0114b24": "無的翻。義言無可治。次良醫譬今教可解。第",
    "T38n1767_012:0114b25": "三如文。次第四譬雙明生善滅惡為三。一正",
    "T38n1767_012:0114b26": "舉譬。二更問答料簡。三重舉譬。初譬次合。舊",
    "T38n1767_012:0114b27": "解吐懺現在下懺過去通生善滅惡為塗身。",
    "T38n1767_012:0114b28": "別持滅惡為灌鼻。求理為熏。受持文言為洗。",
    "T38n1767_012:0114b29": "持偈頌為丸。持長行為散。興皇分此八句。初",
    "T38n1767_012:0114c01": "四句譬昔無常。吐譬苦。下譬無常。塗身譬無",
    "T38n1767_012:0114c02": "我。不淨譬灌鼻。後四句譬今教。常德譬熏。淨",
    "T38n1767_012:0114c03": "德譬洗。樂德譬丸。我德譬散。貧愚不服醫將",
    "T38n1767_012:0114c04": "還家。舊解云眾生顛倒憚教不受故言不肯",
    "T38n1767_012:0114c05": "服。將還家者示三塗苦報是罪樓處所。興皇",
    "T38n1767_012:0114c06": "云。一說不受再更為說。今明慈悲是聖人之",
    "T38n1767_012:0114c07": "家慈心為說故言將還。女人產者。舊云女人",
    "T38n1767_012:0114c08": "譬生善。闍樓此言兒衣。兒譬常解。衣譬煩惱。",
    "T38n1767_012:0114c09": "煩惱難除譬衣不出。興皇云。女譬菩薩。產譬",
    "T38n1767_012:0114c10": "正觀。衣譬常無常兩教。夫兒衣裹兒。兒若出",
    "T38n1767_012:0114c11": "者衣亦須去。若不出者反為大患。常無常教",
    "T38n1767_012:0114c12": "本生中觀。觀解若成此教須去。教若不去反",
    "T38n1767_012:0114c13": "復成病。下雙合二譬可見。次料簡中先問次",
    "T38n1767_012:0114c14": "佛答亦可見。三如彼嬰兒。即重舉譬還明前",
    "T38n1767_012:0114c15": "意正觀漸增。如嬰兒長大。先藉教生解。故言",
    "T38n1767_012:0114c16": "是醫最良。藥病不同故言善解。一切眾生未",
    "T38n1767_012:0114c17": "聞經時常處無明。故言我本處胎。與母藥者",
    "T38n1767_012:0114c18": "母譬經教。藥譬常與無常相治。病去解生故",
    "T38n1767_012:0114c19": "言安隱。惑心既解還歎於教。故言奇哉。十月",
    "T38n1767_012:0114c20": "者二解。一云十使所覆。二云十地行滿。推乾",
    "T38n1767_012:0114c21": "去濕者。舊云。慢為乾愛為濕。興皇云。二乘如",
    "T38n1767_012:0114c22": "乾凡夫如濕。除不淨者舊云除無明。興皇云。",
    "T38n1767_012:0114c23": "除斷常諸倒容受中道故言長養其身。犯四",
    "T38n1767_012:0114c24": "重下合譬可尋。復次譬如良醫下第五譬。解",
    "T38n1767_012:0114c25": "者不同。一云醫譬佛。子譬菩薩。藥譬經教。二",
    "T38n1767_012:0114c26": "云醫通譬此教。子譬持戒滅罪。蛇譬謗法。蛇",
    "T38n1767_012:0114c27": "似於龍。謗似闡提。龍譬五逆。蝮譬四重。良藥",
    "T38n1767_012:0114c28": "譬理。塗屣譬教。觸毒譬破謗法之心。又云屣",
    "T38n1767_012:0114c29": "是下物譬不善心。不善被調能破惡毒。譬如",
    "T38n1767_012:0115a01": "有人以毒塗鼓。下第六譬。人譬佛。毒藥譬今",
    "T38n1767_012:0115a02": "教。塗鼓譬著教。又云人譬此經。雖無心欲聞",
    "T38n1767_012:0115a03": "遇時聞者必能斷惑。譬如闇夜是第七譬。昔",
    "T38n1767_012:0115a04": "教如夜今教如明。猶如天雨是第八譬。八十",
    "T38n1767_012:0115a05": "者三解。一云應言八千。如持品中八千得記",
    "T38n1767_012:0115a06": "是也。出經者誤為八十。二云外國本有八十",
    "T38n1767_012:0115a07": "人受記。此文不來故無。三云此非人數乃是",
    "T38n1767_012:0115a08": "指於諸老聲聞年已朽邁於法華中方得信",
    "T38n1767_012:0115a09": "解。後之兩解不可承用。若定以八十為數。數",
    "T38n1767_012:0115a10": "陜不該諸得記人。若定是年何必併同有過",
    "T38n1767_012:0115a11": "有少故不可用。秋收冬藏是第九譬。雖非正",
    "T38n1767_012:0115a12": "譬教。要因於教得收藏故。聞他人子是第十",
    "T38n1767_012:0115a13": "譬。醫譬此經。使譬弘者。又言是滅罪生福章",
    "T38n1767_012:0115a14": "句。他人子者往是佛子起逆起重即成他子。",
    "T38n1767_012:0115a15": "非人所持譬被外誘。卿若遲晚我當自去者。",
    "T38n1767_012:0115a16": "譬弘經人不稱化緣佛當自化。又遲晚者即",
    "T38n1767_012:0115a17": "是差機。若能詣理即是自往。聾人是第十一",
    "T38n1767_012:0115a18": "譬。譬如良醫是第十二譬。王譬犯罪眾生。必",
    "T38n1767_012:0115a19": "死病者譬必入惡道。王不信者譬不受此教。",
    "T38n1767_012:0115a20": "不見腹內者不見未來。下藥譬懺悔昔罪。王",
    "T38n1767_012:0115a21": "不肯服譬諸眾生不肯懺悔。以呪力故令隱",
    "T38n1767_012:0115a22": "處生創者譬經之力令於夢中見墮地獄(云云)。",
    "T38n1767_012:0115a23": "復次善男子下。有兩譬。是第二說教之人文",
    "T38n1767_012:0115a24": "為兩。先譬昔教主。後譬今教主。上十二譬亦",
    "T38n1767_012:0115a25": "爾。前一譬譬昔教。後十一譬譬今教。初中昔",
    "T38n1767_012:0115a26": "教云八術。今云過八。又下文中合譬皆以佛",
    "T38n1767_012:0115a27": "菩薩合之。以是得知譬今昔教主。從譬如大",
    "T38n1767_012:0115a28": "船去。品中第五答上生死大海中云何作船師",
    "T38n1767_012:0115a29": "之問。前答除障但自解縛。今答船師能解他",
    "T38n1767_012:0115b01": "縛。前是因時藉經獲自行力。今是果時藉經",
    "T38n1767_012:0115b02": "有化他力。前是法身善逝力。今是應身應來",
    "T38n1767_012:0115b03": "力。文舉四譬。前二譬是正答。後兩譬歎經助",
    "T38n1767_012:0115b04": "答。就初明船未明船師。後譬具明船師及所",
    "T38n1767_012:0115b05": "度人。船譬涅槃。師即化主。所度之人即受化",
    "T38n1767_012:0115b06": "者。風及風王兩譬並歎經教如文。復次如蛇",
    "T38n1767_012:0115b07": "脫故皮。即答第六應去之問。問云何捨生死",
    "T38n1767_012:0115b08": "如蛇脫故皮。此中還舉蛇喻為答文有兩譬。",
    "T38n1767_012:0115b09": "前蛇喻是正答。次金師譬助答。蛇譬譬一方",
    "T38n1767_012:0115b10": "應去。金師譬處處應來處處應去(云云)。復次如",
    "T38n1767_012:0115b11": "庵羅樹下。是品中第七答云何觀三寶猶如天",
    "T38n1767_012:0115b12": "意樹。今還舉人間樹為答天樹。隨天欲見華",
    "T38n1767_012:0115b13": "果長短。悉隨天意譬佛適緣。宜見生王宮。宜",
    "T38n1767_012:0115b14": "見滅雙樹(云云)。人樹三時榮枯不同。取其譬便",
    "T38n1767_012:0115b15": "亦應無在。文為五。一明佛身有三異。二明如",
    "T38n1767_012:0115b16": "來密語。三明興衰。四勸立丈夫志。五論起沒。",
    "T38n1767_012:0115b17": "前三是三寶。佛身是佛寶。密語是法寶。興衰",
    "T38n1767_012:0115b18": "是僧寶。然三寶有兩。一體多約果人。別體並",
    "T38n1767_012:0115b19": "約因果。佛是果人。僧是因人。此中既云僧有",
    "T38n1767_012:0115b20": "興衰即是別體。初佛身譬又三。初譬。次合。三",
    "T38n1767_012:0115b21": "領解可尋。次善男子如來密語下。明法寶文",
    "T38n1767_012:0115b22": "有四。法譬合結。莊嚴云。密是涅槃總名不可",
    "T38n1767_012:0115b23": "別翻。如四非常。從大乘出於一無常。即備四",
    "T38n1767_012:0115b24": "義各有其意。苦為破樂。乃至空為破有。智者",
    "T38n1767_012:0115b25": "應解如此密語。大乘亦爾。雖說一常各有其",
    "T38n1767_012:0115b26": "意(云云)。今奇一事論密語者。佛但說一具四種",
    "T38n1767_012:0115b27": "意。如說有句即具於無亦有亦無非有非無。",
    "T38n1767_012:0115b28": "但作有解不名智臣。此與四教義合。佛說生",
    "T38n1767_012:0115b29": "滅即不生滅。即亦生滅亦不生滅。即非生滅",
    "T38n1767_012:0115c01": "非不生滅。但作三藏生滅之解即非智臣。此",
    "T38n1767_012:0115c02": "義又與四門義合。有門乃至非有非無門(云云)。",
    "T38n1767_012:0115c03": "六卷譬與此異。三者劍四澡槃(云云)。三合譬",
    "T38n1767_012:0115c04": "中。先合無常。後合於常。初文具以四無常合",
    "T38n1767_012:0115c05": "四種語。以是義故是正解脫去。是舉常教為",
    "T38n1767_012:0115c06": "合亦四。而不與前相對。初明不動。次明無相。",
    "T38n1767_012:0115c07": "三明常不變。四佛性。雖有四種只一涅槃。亦",
    "T38n1767_012:0115c08": "如四句只先陀婆。四是諸比丘下總結可尋。",
    "T38n1767_012:0115c09": "三復次如波羅奢樹下。雙明二寶衰相為三。",
    "T38n1767_012:0115c10": "初明經無威德即法衰。次比丘起過即僧衰。",
    "T38n1767_012:0115c11": "三深誡弘經即是雙明二寶。初文先譬後合。",
    "T38n1767_012:0115c12": "夫藥樹值雨盡堪愈病。若值亢旱樹死無力。",
    "T38n1767_012:0115c13": "正法亦爾。得好弟子弘宣此法能破顛倒。值",
    "T38n1767_012:0115c14": "惡比丘法即衰滅。二復次如來正法去。是比",
    "T38n1767_012:0115c15": "丘起過即是僧衰。由末世惡人懈怠造過令僧",
    "T38n1767_012:0115c16": "衰訛。三放牧下。是深誡弘經令好護持。由人",
    "T38n1767_012:0115c17": "起過致毀法僧。先譬次合。譬者舊云。本一斗",
    "T38n1767_012:0115c18": "乳初加二分者。加二斗水成三斗。又加六斗",
    "T38n1767_012:0115c19": "成九斗。又加二九成二十七斗。又加二分成",
    "T38n1767_012:0115c20": "八斛一斗。又有解言此不應爾。初本一斗加",
    "T38n1767_012:0115c21": "二分成三。又加二成五。又加二成七。又加二",
    "T38n1767_012:0115c22": "成九。合譬有七句前四度加水譬於添譯。後",
    "T38n1767_012:0115c23": "正譬於弘法之人。牧女譬弘經者。女性諂曲",
    "T38n1767_012:0115c24": "譬弘經人不能亡懷為法。而多諂求利故以",
    "T38n1767_012:0115c25": "牧女譬之。初加二分者。一鈔略此經。二分為",
    "T38n1767_012:0115c26": "多分。第二加二分者。一除深妙語。二安世言",
    "T38n1767_012:0115c27": "詞。第三加二分者。一鈔前著後。二鈔後著前。",
    "T38n1767_012:0115c28": "第四加二分者。前後著中中著前後。有人解。",
    "T38n1767_012:0115c29": "第四加二分云一所遮則開。二所開則遮。是",
    "T38n1767_012:0116a01": "時當有諸惡下。合第三加二分也。是諸惡人",
    "T38n1767_012:0116a02": "雖復讀誦下。合第四加三分。第五譬受學者",
    "T38n1767_012:0116a03": "求法。為子納婦供賓客者。舊云子譬常解。婦",
    "T38n1767_012:0116a04": "譬常境。餘知見譬賓客。又子譬中觀實智。婦",
    "T38n1767_012:0116a05": "譬師資相繼。世人為後不絕納婦。譬欲使其",
    "T38n1767_012:0116a06": "化不絕師授於資。急須此乳者。譬求法人速",
    "T38n1767_012:0116a07": "請知解。賓客譬以方便巧用。至市欲買譬至",
    "T38n1767_012:0116a08": "講堂求法。賣乳者。是第六弘經之人多求利",
    "T38n1767_012:0116a09": "養。七是人語言者。即聽法人善別深淺。值我",
    "T38n1767_012:0116a10": "客急者。譬聽人云為無聽處而來於此。取以",
    "T38n1767_012:0116a11": "還家者。譬聽已作觀都無所以。猶勝千倍者。",
    "T38n1767_012:0116a12": "雖無深旨猶是大乘。比於小典則勝數倍。二",
    "T38n1767_012:0116a13": "善男子下。備合上七意也。天台大師釋云。牧",
    "T38n1767_012:0116a14": "女譬佛。真乳譬於涅槃之法。佛欲說此法法",
    "T38n1767_012:0116a15": "不可說。說必依諦。所謂二諦故言加二分水。",
    "T38n1767_012:0116a16": "餘牧女譬作論通經菩薩。為經難解更作優",
    "T38n1767_012:0116a17": "波提舍申二諦教。即是第二加水。近城女人",
    "T38n1767_012:0116a18": "譬弘論之師。為論。難解更作義疏以申此論。",
    "T38n1767_012:0116a19": "即是第三加二分水。城中女人譬受學者為疏",
    "T38n1767_012:0116a20": "難解更作記申釋。即第四加二分水。經文以",
    "T38n1767_012:0116a21": "惡世比丘鈔略作多分合初加水。不以如來",
    "T38n1767_012:0116a22": "為緣說法。緣樂鈔略為依二諦而分別之。佛",
    "T38n1767_012:0116a23": "以所被緣合。智者以能被緣合。亦不違經。合",
    "T38n1767_012:0116a24": "第二加水云隱深密語此似作論申經。復次",
    "T38n1767_012:0116a25": "善男子去。第四勸立丈夫志為二。先勸次領",
    "T38n1767_012:0116a26": "解。初又二。先毀訾女身。次定判男子。初訶毀",
    "T38n1767_012:0116a27": "如文。何以故下定判也。經判出兩句。若廣明",
    "T38n1767_012:0116a28": "應有四句(云云)。復次如蚊子澤下。第五明大法",
    "T38n1767_012:0116a29": "起沒又二。先沒相。次雙辨起沒。初文先譬次",
    "T38n1767_012:0116b01": "合。惡世惡人多弘宣人少。如蚊子澤不能救",
    "T38n1767_012:0116b02": "旱。次過夏名秋去。雙辨起沒。沒如沒地盛如",
    "T38n1767_012:0116b03": "秋雨(云云)。從爾時文殊下。是品中第八答上三",
    "T38n1767_012:0116b04": "乘若無性問。文為兩。初釋偈疑兼遣上問。二",
    "T38n1767_012:0116b05": "迦葉論義正答上問。初文為五。一文殊騰純",
    "T38n1767_012:0116b06": "陀疑。二如來許說。三文殊出疑。四如來為釋。",
    "T38n1767_012:0116b07": "五文殊領解。然此是答問那忽騰疑。疑何不",
    "T38n1767_012:0116b08": "決復使他騰。河西解云。文殊是游方大士影",
    "T38n1767_012:0116b09": "響釋迦即眾中上座。恒為啟發之主。所以為",
    "T38n1767_012:0116b10": "其騰疑。二云聖無彼我唯益是存。況復二人",
    "T38n1767_012:0116b11": "為友為騰何妨。純陀於何處生疑。前設五難。",
    "T38n1767_012:0116b12": "佛答中。未見性是無常。見性是常。如來受飯",
    "T38n1767_012:0116b13": "食已入金剛三昧。是食消已則見佛性得三",
    "T38n1767_012:0116b14": "菩提。如此之常即本無今有已有還無。便是",
    "T38n1767_012:0116b15": "無常。當知如來不得是常。何故復言兼答",
    "T38n1767_012:0116b16": "迦葉三乘若無性云何得有三乘差別之問。",
    "T38n1767_012:0116b17": "今舉此偈明差別無差別。所以得為兼答問",
    "T38n1767_012:0116b18": "也。迦葉所問懸與理同。若三乘人同一乘性",
    "T38n1767_012:0116b19": "何得三異。若三乘人全未有於一乘之性云",
    "T38n1767_012:0116b20": "何說有。若舉偈答差無差疑一切皆遣即兼",
    "T38n1767_012:0116b21": "答意也。然純陀與佛論未見性是無常見性",
    "T38n1767_012:0116b22": "是常。時凡三根解悟。上根於哀歎品中已悟。",
    "T38n1767_012:0116b23": "中根於迦葉問中悟。下根既未解悟。今文殊",
    "T38n1767_012:0116b24": "更為騰疑。此一偈凡四出。一出此中。二出梵",
    "T38n1767_012:0116b25": "行。三出二十五。四出二十六。大意是同而為",
    "T38n1767_012:0116b26": "緣則異。此中釋差無差別義。梵行中釋得無",
    "T38n1767_012:0116b27": "所得義。二十五釋有不定有。無不定無。非有",
    "T38n1767_012:0116b28": "非無中道之義。二十六為釋破定性明無性",
    "T38n1767_012:0116b29": "義。此之四出亦為下品三根。成論師云。金剛",
    "T38n1767_012:0116c01": "心未是常後心是常。無常則本有而今無。常",
    "T38n1767_012:0116c02": "則本無而今有。此釋正是純陀所疑非關偈",
    "T38n1767_012:0116c03": "意。又解。本有者本有煩惱此昔日之本。今無",
    "T38n1767_012:0116c04": "者今無般若即昔日之今。皆是金剛心前本",
    "T38n1767_012:0116c05": "有今無耳。三世有法無有是處者。據金剛心",
    "T38n1767_012:0116c06": "已後常住。佛果非三世攝故言無有是處。復",
    "T38n1767_012:0116c07": "云上半不異前。而言三乘人同入無餘涅槃。",
    "T38n1767_012:0116c08": "故言三世有法無有是處。復一解。本有煩惱",
    "T38n1767_012:0116c09": "今無煩惱非三世攝。本無涅槃今有涅槃亦",
    "T38n1767_012:0116c10": "非世攝。諸師雖作眾解都不遣純陀疑。只為",
    "T38n1767_012:0116c11": "汝本既無常今亦無常。本未得常今始得常。",
    "T38n1767_012:0116c12": "本無今有三世所攝。疑難宛然何關偈意。地",
    "T38n1767_012:0116c13": "人云。常法非是始得本來體用具足。但為妄",
    "T38n1767_012:0116c14": "惑所覆後時方顯。若爾先隱後顯亦應顯已",
    "T38n1767_012:0116c15": "還隱。既顯已不隱亦應隱而不顯(云云)。三藏師",
    "T38n1767_012:0116c16": "云。生死無始而有終。涅槃有始而無終。今時",
    "T38n1767_012:0116c17": "始得故言有始。一得永已故言無終。作此釋",
    "T38n1767_012:0116c18": "者還同地人。小乘亦得作如此說。惑滅道存",
    "T38n1767_012:0116c19": "本無今有悉是無常。作此說者準舊不免純",
    "T38n1767_012:0116c20": "陀之難。興皇云。迦葉難意。三乘各得涅槃云",
    "T38n1767_012:0116c21": "何同一佛性。同一佛性亦應同一佛乘。佛答",
    "T38n1767_012:0116c22": "三乘只一佛性。昔於一為三。今只三為一豈",
    "T38n1767_012:0116c23": "可三乘。前來無性而今方有但隨緣異辨。前",
    "T38n1767_012:0116c24": "來未悟則本有而今無。今時始悟則本無而",
    "T38n1767_012:0116c25": "今有。例如過去燈王多寶此是本有今無。未",
    "T38n1767_012:0116c26": "來彌勒即是本無今有。亦是現在過去現在未",
    "T38n1767_012:0116c27": "來斯乃上半意也。至論佛性何關有無及以今",
    "T38n1767_012:0116c28": "本即下半意。又彈他解云。有三可三便成差",
    "T38n1767_012:0116c29": "別。有一可一便成無差。若差則失無差。若無",
    "T38n1767_012:0117a01": "差則失差。開一為三則失一。合三為一則失",
    "T38n1767_012:0117a02": "三。今明不爾。昔三猶是今一。今一猶是昔三。",
    "T38n1767_012:0117a03": "開三不失一。合一不失三。即是差即無差無",
    "T38n1767_012:0117a04": "差即差。若得此意本有今無三世有法無有",
    "T38n1767_012:0117a05": "是處。亦應例言。本無今有三世有法斯有是",
    "T38n1767_012:0117a06": "處。無常常境智非境智因果非因果。例皆如",
    "T38n1767_012:0117a07": "是。又云。本有只是有今無只是無。又本不有",
    "T38n1767_012:0117a08": "今不無只是非有非無。又云。上半是有下半",
    "T38n1767_012:0117a09": "是無。無有是處。是非有非無。例本無今有亦",
    "T38n1767_012:0117a10": "復如是(云云)。然興皇以同一佛性為本有。始悟",
    "T38n1767_012:0117a11": "為今無釋上半。佛性非今非本釋下半。指此",
    "T38n1767_012:0117a12": "為差別無差別義。斯乃分文兩派義不相關。",
    "T38n1767_012:0117a13": "今則不爾只約一句。差即無差無差即差。一",
    "T38n1767_012:0117a14": "諦即三諦故言本有。三諦即一諦故言今無。",
    "T38n1767_012:0117a15": "即三一而非三一故。言三世有法無有是處。",
    "T38n1767_012:0117a16": "如是展轉不得相離。乃是差即無差無差即",
    "T38n1767_012:0117a17": "差。非差非無差。是則遣迦葉之難豁無遺餘。",
    "T38n1767_012:0117a18": "亦是無常即常常即無常。即非常非無常釋",
    "T38n1767_012:0117a19": "純陀之疑。雲消氷冶智悟亦然。悟一即三名",
    "T38n1767_012:0117a20": "本有。悟三即一名今無。悟三一非三一名無",
    "T38n1767_012:0117a21": "有是處。此則何難不遣何疑不除。如是則本",
    "T38n1767_012:0117a22": "有者。一有一切有即是世界。今無者一無一",
    "T38n1767_012:0117a23": "切無即是對治。合此有無一切亦有亦無即",
    "T38n1767_012:0117a24": "為人。三世有法無有是處即第一義。今此一",
    "T38n1767_012:0117a25": "悉即具四悉。乃遣難釋疑。私謂若二人疑難",
    "T38n1767_012:0117a26": "皆遣皆釋。是則物機咸融悉會。本有即有句",
    "T38n1767_012:0117a27": "有門。今無即無句無門。聲聞緣覺亦有差別。",
    "T38n1767_012:0117a28": "亦無差別。即亦有亦無句。亦有亦無門三世",
    "T38n1767_012:0117a29": "有法。無有是處。即非有非無句非有非無門。",
    "T38n1767_012:0117b01": "一四相即乃遣難釋疑。觀師三釋。一云上三",
    "T38n1767_012:0117b02": "句出所非除性有性無。後一句結無有是處。",
    "T38n1767_012:0117b03": "二云。本有即不有此有可令無。本無即不無",
    "T38n1767_012:0117b04": "此無可令有。此有不有故非有。此無不無故",
    "T38n1767_012:0117b05": "非無。非有非無故言三世不攝。三云上半無",
    "T38n1767_012:0117b06": "差別而差別。下半差別而無差別。釋此為二。",
    "T38n1767_012:0117b07": "一者當體。二者為緣。當體即法身本地故無",
    "T38n1767_012:0117b08": "差別。約緣故有三乘之異差別不同。又釋本",
    "T38n1767_012:0117b09": "有今無即是無今之本此本非今即是非今之",
    "T38n1767_012:0117b10": "本。本無今有即是無本之今此今非本即是",
    "T38n1767_012:0117b11": "非本之今。故非世攝。此解大意可見不復具",
    "T38n1767_012:0117b12": "之。迦葉白下。第二正答上問又為四。一論無",
    "T38n1767_012:0117b13": "差別。二論有差別。三雙領二義。四重論有差",
    "T38n1767_012:0117b14": "別。初有問答。問如文。答有兩譬。前譬聞經信",
    "T38n1767_012:0117b15": "見。後譬分明證見。初譬中二。先譬次合。譬中",
    "T38n1767_012:0117b16": "為三。初譬眾生同有佛性。次譬致疑。三譬解",
    "T38n1767_012:0117b17": "悟。長者有二解。一云譬佛。二云譬眾生。諸牛",
    "T38n1767_012:0117b18": "譬六道不同。種種色者譬於六道差別萬品。",
    "T38n1767_012:0117b19": "一人守護譬有信心。又云譬弘經菩薩令教",
    "T38n1767_012:0117b20": "化之。為祠祀者。譬弘經者能報佛恩。盡[(殼-一)/牛]一",
    "T38n1767_012:0117b21": "器。觀諸眾生同中道性。白色者譬理性淨。次",
    "T38n1767_012:0117b22": "尋便驚怪下。譬一往生疑譏迦葉之問。眾生",
    "T38n1767_012:0117b23": "既殊佛性豈一。三是人思惟下譬解悟。眾生",
    "T38n1767_012:0117b24": "業報今乳色一。知是眾生正因之性即一中",
    "T38n1767_012:0117b25": "道。次合譬中還合上三。初合同一佛性。次而",
    "T38n1767_012:0117b26": "諸眾生下合致疑。是諸眾生久後下合解悟。",
    "T38n1767_012:0117b27": "次如金卝下譬於證見。先譬後合可見。迦葉",
    "T38n1767_012:0117b28": "白下。第二明有差別兩番問答。初問三乘同",
    "T38n1767_012:0117b29": "一佛性者。應同如來常住涅槃。不應灰斷令",
    "T38n1767_012:0117c01": "三別異。文云不同如來涅槃而般涅槃。有文",
    "T38n1767_012:0117c02": "云不同。如來涅槃不般涅槃。此二並得同般",
    "T38n1767_012:0117c03": "者同證常住。不般者常住不變何曾證入。次",
    "T38n1767_012:0117c04": "佛答意。為懈怠者說有三乘。實同如來一般",
    "T38n1767_012:0117c05": "涅槃。世若無佛者假設之言而實不爾。是故",
    "T38n1767_012:0117c06": "實無二乘涅槃。佛不出世即有二乘得二涅",
    "T38n1767_012:0117c07": "槃。佛若出世並同如來得一涅槃。第二番問",
    "T38n1767_012:0117c08": "答如文。迦葉言下。第三雙領兩義。迦葉言云",
    "T38n1767_012:0117c09": "何性差別。即第四重論差別有三。初二問答",
    "T38n1767_012:0117c10": "佛仍無差別中作差別答。第三迦葉復言下。",
    "T38n1767_012:0117c11": "問意者。既言聲聞佛性勝者。那忽凡夫前得",
    "T38n1767_012:0117c12": "記作佛。佛答意者。不以佛性故前作佛。有速",
    "T38n1767_012:0117c13": "願者即速與記。從迦葉復白下。是品中第九",
    "T38n1767_012:0117c14": "答上云何諸菩薩而得不壞眾。迦葉更牒問",
    "T38n1767_012:0117c15": "為請。次佛答中還以護法為答。迦葉白佛何",
    "T38n1767_012:0117c16": "緣下。是品中第十答上云何為生盲而作眼",
    "T38n1767_012:0117c17": "目導。先騰脣口乾焦即生盲義。佛答中先答",
    "T38n1767_012:0117c18": "口爽。次答生盲。初云口爽者。不知三寶常住",
    "T38n1767_012:0117c19": "之味名為口爽。口爽即是生盲。若計定有撿",
    "T38n1767_012:0117c20": "覓即無。從復次善男子下答生盲。盲故即是",
    "T38n1767_012:0117c21": "不識。不識手足者。不識身內之佛性也。復次",
    "T38n1767_012:0117c22": "如來常為下。是品中第十一答上云何示多",
    "T38n1767_012:0117c23": "頭之問。佛答如來示種種身即是多頭。說種",
    "T38n1767_012:0117c24": "種法即是多舌(云云)。復次如人生子下。是品中",
    "T38n1767_012:0117c25": "第十二答上云何說法者增長。如月初之問。",
    "T38n1767_012:0117c26": "前舉月問佛。今約生子悉有增長答之。十六",
    "T38n1767_012:0117c27": "月者二解。一云十箇六月即是五歲。二解始",
    "T38n1767_012:0117c28": "經十六月即是過周四月。在文可見。",
    "T38n1767_012:0117c29": "大般涅槃經疏卷第十二"
}