{
    "X77n1524_019:0498b03": "補續高僧傳卷第十九",
    "X77n1524_019:0498b05": "吳門華山寺沙門　明河　撰",
    "X77n1524_019:0498b06": "感通篇",
    "X77n1524_019:0498b07": "五代　二蕭師傳",
    "X77n1524_019:0498b08": "蕭公祖師。蜀人。生於殘唐。師雪峰存和尚。行頭陀行。",
    "X77n1524_019:0498b09": "久之。得悟而發通。於閩服。大著神異。閩人莫知其名。",
    "X77n1524_019:0498b10": "因稱蕭公祖師。古田有白蛇肆害。師驅之。溪源有毒",
    "X77n1524_019:0498b11": "龍為雉。師降之。至於封山打洞。無妖不剪。無怪不除。",
    "X77n1524_019:0498b12": "合四境之內。地方千餘里。魔氛不作。月皎清光。人無",
    "X77n1524_019:0498b13": "惡夢。有偈曰。剃髮還留髮。居塵不染塵。人稱三教主。",
    "X77n1524_019:0498b14": "了義一歸真。又曰。一相元無相。如來如不來。道全歸",
    "X77n1524_019:0498b15": "四果。顯法救三災。觀師偈意。是葢大菩薩。示跡度生。",
    "X77n1524_019:0498b16": "非專羊鹿位中人也。師至宋嘉熙間。始入滅。住世三",
    "X77n1524_019:0498b17": "百餘歲。火化於鳳冠巖。祥光燭天。異香普聞。火盡。鄉",
    "X77n1524_019:0498b18": "民刻木肖師形。盛骨於內。請有司立菴奉之。錫胤弭",
    "X77n1524_019:0498b19": "災。隨禱而應。尤効於雨。虔禮則霈焉隨踵而至。又有",
    "X77n1524_019:0498b20": "蕭禪和者。長沙萊陽人。生後唐。為弓手催稅。夜宿逋",
    "X77n1524_019:0498b21": "負之家。明日逋家欲烹鵝以待。鵝覺焉。遂作人語。語",
    "X77n1524_019:0498b22": "雌曰。我明日當烹。汝善視諸子。弓手聞之。天未明。謂",
    "X77n1524_019:0498b23": "逋家曰。何以相待。逋家曰。烹鵝矣。曰。何不生與我。遂",
    "X77n1524_019:0498b24": "携鵝而去。因感此出家。遍參知識。修鍊精苦。所至挈",
    "X77n1524_019:0498c01": "鵝以自隨。亦著靈異。一日遊茶鄉小崗。見老嫗肩水。",
    "X77n1524_019:0498c02": "向求飲。嫗進水遜詞曰。水非泉。恐未潔。禪和憫之曰。",
    "X77n1524_019:0498c03": "汝願富貴乎。嫗曰。地無泉。歲不熟。食且少。安望富貴。",
    "X77n1524_019:0498c04": "但得水暘時。歲有年足矣。禪和即於近山巖下。以錫",
    "X77n1524_019:0498c05": "杖鑿石孔七。以碗覆之。俾七日後去碗。當有泉。後果",
    "X77n1524_019:0498c06": "然蔭注千頃。後人賴之。入宋。于江西慶雲寺立化。鵝",
    "X77n1524_019:0498c07": "亦長號而死。二師同姓。其脫然不可思議處又同。故",
    "X77n1524_019:0498c08": "合傳。",
    "X77n1524_019:0498c09": "南唐　木平傳",
    "X77n1524_019:0498c10": "木平和尚。不知何許人。游戲江滸。語言無度。蹤跡詭",
    "X77n1524_019:0498c11": "異。人不能測識。李後主。尊為聖師。甞掛木瓶杖頭。一",
    "X77n1524_019:0498c12": "日赴內齋坐。頃忽不見。後主問曰。和尚何在。因引瓶",
    "X77n1524_019:0498c13": "自蔽。應曰。某在此澡浴。後主拜之。木平曰。陛下見羣",
    "X77n1524_019:0498c14": "臣。勿言臣在瓶中浴。後主笑曰。和尚見人。亦勿道吾",
    "X77n1524_019:0498c15": "拜汝。甞出入禁中。他日從登百尺樓。後主問其制度",
    "X77n1524_019:0498c16": "佳否。對曰。尤宜望火。初不諭其意。後數年。木平卒。淮",
    "X77n1524_019:0498c17": "甸大擾。烽火交馳。後主甞於是登望。以占動靜。後主",
    "X77n1524_019:0498c18": "素愛慶王。問木平壽命。曰年七十。是歲病亡。年十七。",
    "X77n1524_019:0498c19": "葢反語耳。為建寺宮側居之。奉事隆篤焉。本名木瓶。",
    "X77n1524_019:0498c20": "後訛為木平。或云。木平山名。師居處也。法眼禪師贈",
    "X77n1524_019:0498c21": "詩云。木平山裏人。貌古言復少。相看陌路同。論心秋",
    "X77n1524_019:0498c22": "月皎。壞衲線非蠶。助歌聲有鳥。城闕今日來。一漚曾",
    "X77n1524_019:0498c23": "已曉。為大宗匠所與。木平故箇中人。蓋混跡以警世",
    "X77n1524_019:0498c24": "者也。",
    "X77n1524_019:0499a01": "言法華傳",
    "X77n1524_019:0499a02": "言法華者。莫知其所從來。梵相奇古。語言無忌。出沒",
    "X77n1524_019:0499a03": "不測。多行市里。褰裳而趨。或舉指畫空。佇立良久。與",
    "X77n1524_019:0499a04": "屠沽者游。飲啖無所擇。道俗共目為狂僧。時至景德",
    "X77n1524_019:0499a05": "寺七俱胝院。丞相呂許公。問佛法大意。答曰。本來無",
    "X77n1524_019:0499a06": "一物。一味總成真。僧問。世有佛否。對曰。寺裏文殊有。",
    "X77n1524_019:0499a07": "問。師凡耶聖耶。舉手曰。我不在此住。至和三年。仁宗",
    "X77n1524_019:0499a08": "始不豫。國嗣未立。天下寒心。諫官范鎮。首發大義。乞",
    "X77n1524_019:0499a09": "擇宗室之賢者。使攝儲貳。以待皇儲之生。并州通判",
    "X77n1524_019:0499a10": "司馬光。亦以為言。凡三上疏。上夜焚香默禱曰。翼日",
    "X77n1524_019:0499a11": "化成殿具齋。虔請法華大士。俯臨無却。清旦上道衣",
    "X77n1524_019:0499a12": "凝立以待。俄馳奏言。法華自右掖門徑趨。將至寢殿。",
    "X77n1524_019:0499a13": "侍衛呵止不可。上笑曰。朕請而來也。輒升御榻趺坐。",
    "X77n1524_019:0499a14": "受供訖將去。上曰。朕以儲嗣未立。大臣咸以為言。侵",
    "X77n1524_019:0499a15": "尋晚暮嗣息有無。師其一決之。師索筆引紙。連書曰。",
    "X77n1524_019:0499a16": "十三十三。凡數十行。擲筆無他語。皆莫測其意。其後",
    "X77n1524_019:0499a17": "英宗登極。乃濮安懿王第十三子。方驗前言也。呂申",
    "X77n1524_019:0499a18": "公蒙正居政府日。焚疏請師齋。翼旦師至坐堂上。公",
    "X77n1524_019:0499a19": "將出。念當拜不當拜。師大呼曰。呂老子。快出來。拜亦",
    "X77n1524_019:0499a20": "得。不拜亦得。呂大驚。遽出拜之。齋畢。問未來休咎。師",
    "X77n1524_019:0499a21": "索筆書亳州二字。及後罷相知亳州始悟。天衣懷公。",
    "X77n1524_019:0499a22": "依景德時。與師遇。拊懷背曰。臨濟德山去。懷因奮而",
    "X77n1524_019:0499a23": "游禪。遂大振雲門之道。兒孫珠走而玉躍。師言於是",
    "X77n1524_019:0499a24": "乎驗。慶曆戊子十一月二十三日將化。謂人曰。我從",
    "X77n1524_019:0499b01": "無劫來。成就逝多國土。分身揚化。今南歸矣。言畢右",
    "X77n1524_019:0499b02": "脇而寂。或作壽春許氏子。弱冠遊東都。得度於俱胝",
    "X77n1524_019:0499b03": "院。留講肆之久。一日讀雲門錄。忽契悟。遂獲感通焉。",
    "X77n1524_019:0499b04": "河南志曰。志言。姓許氏。自壽春來。居東京景德寺。",
    "X77n1524_019:0499b05": "為人卜休咎。書紙揮翰甚疾。字體遒勁。初不可曉。",
    "X77n1524_019:0499b06": "後多驗。有具齋薦鱠者。則并食之。臨流而吐。化為",
    "X77n1524_019:0499b07": "小鮮。羣泳而去。海客遇風且沒。見僧操絙引舶而",
    "X77n1524_019:0499b08": "濟。客至都下。志言謂客曰。非我汝奈何。客猶記其",
    "X77n1524_019:0499b09": "貌。真引舟者也。後卒。仁宗以真身塑像置寺中。榜",
    "X77n1524_019:0499b10": "曰顯化禪師。",
    "X77n1524_019:0499b11": "清聳．全了二師傳",
    "X77n1524_019:0499b12": "清聳。福州人也。初參法眼。眼指雨謂師曰。滴滴落在",
    "X77n1524_019:0499b13": "上座眼中。初不喻。後閱華嚴。了悟其旨。因入山求卓",
    "X77n1524_019:0499b14": "菴之地。至四明。登高四望。投以一石。石所住處。吾其",
    "X77n1524_019:0499b15": "止焉。遂結菴居之。既而錢忠懿王。聞其名。命主靈隱。",
    "X77n1524_019:0499b16": "署了悟禪師。摩訶般若。非取非捨。若人不會。風寒雪",
    "X77n1524_019:0499b17": "下。師說法也。一日王閱華嚴經。知震旦有支提山。為",
    "X77n1524_019:0499b18": "天冠菩薩住處。乃大集諸山耆德問之。無能知者。唯",
    "X77n1524_019:0499b19": "師道所以然甚詳。王曰。非師一往不可隨。遣人偕行。",
    "X77n1524_019:0499b20": "至海濵踪跡聖境。入深山行三日。時有鐘聲。白猿相",
    "X77n1524_019:0499b21": "導而前。師至心頂禮。見幽林中有一大剎。扁金書古",
    "X77n1524_019:0499b22": "佛大華嚴之境。既入寺。殿閣崢嶸。眾盈萬指。菩薩千",
    "X77n1524_019:0499b23": "軀。儼然居上。異香襲人。光明射目。師默想運誠。隨喜",
    "X77n1524_019:0499b24": "竟夜。既曙。依然在林莽間。所見乃化剎也。師還報王。",
    "X77n1524_019:0499c01": "即其處建寺。如師所見。鑄天冠千身。航海入山。至中",
    "X77n1524_019:0499c02": "流颶風大作。舟重欲沒。相視無策。遂沉像之半於水",
    "X77n1524_019:0499c03": "既濟。其半沉水者。已先至其地矣。其異如此。",
    "X77n1524_019:0499c04": "全了。永嘉人。遊方至荊州。入天竺山。遇一異僧。謂了",
    "X77n1524_019:0499c05": "曰。汝緣在浙東。當得名山居之。爾鄉有諾詎那尊者",
    "X77n1524_019:0499c06": "道場。適當興。興宜自爾勉成之。可也。了詰其處。僧曰。",
    "X77n1524_019:0499c07": "地以花名。山以鳥名。中有龍湫尊者宴息地也。了歸",
    "X77n1524_019:0499c08": "而遍訪。至海濵。見山水清奧。愛之問土人。土人曰。此",
    "X77n1524_019:0499c09": "芙蓉村。鴈蕩山也。了恍然心悟。遂入山結茆要會處。",
    "X77n1524_019:0499c10": "曰芙蓉菴以居之。即今之能仁也。鴈山之題。實自了",
    "X77n1524_019:0499c11": "發之。其人放曠不覊。時目為了莽蕩。",
    "X77n1524_019:0499c12": "鰕子和尚傳(附道嵩)",
    "X77n1524_019:0499c13": "鰕子和尚。名智儼。居華亭靜安寺。七月十五日。村郭",
    "X77n1524_019:0499c14": "設盂蘭盆。寺僧赴請殆盡。惟儼在寺。有胥村人嗣來",
    "X77n1524_019:0499c15": "召僧。而無僧可召。欲拉儼往。儼曰。但歸辦置。吾隨來",
    "X77n1524_019:0499c16": "也。乘小舠而行。見捕鰕者。儼從買一斗索水。噉之無",
    "X77n1524_019:0499c17": "遣。謂漁者曰。齋回還汝直。且叮嚀舟子勿泄。至村。舟",
    "X77n1524_019:0499c18": "子不能忍。齋家聞此。厭薄之。不請上坐。席地一飯而",
    "X77n1524_019:0499c19": "無襯。以辱焉。師懽然納受。還見漁者曰。何饒舌。今日",
    "X77n1524_019:0499c20": "齋無錢奈何。漁者曰。無錢但還我鰕。曰。此易。復索水",
    "X77n1524_019:0499c21": "飲。隨吐出活鰕。盈斗還之。人以為異。因呼名鰕子和",
    "X77n1524_019:0499c22": "尚。儼異迹頗多。海濱人皆能言之。及將滅。斂蒲草為",
    "X77n1524_019:0499c23": "萬餘繩。懸廊廡間。謂人曰。與諸君作緣事。遂坐脫。人",
    "X77n1524_019:0499c24": "爭赴施錢。懸繩皆滿。用建佛閣於寺中。至今寺稱鰕",
    "X77n1524_019:0500a01": "子道場。",
    "X77n1524_019:0500a02": "道嵩者。伍姓。溫州樂清人。受業於東菴。放蕩不覊。人",
    "X77n1524_019:0500a03": "目為嵩顛。偶二水牯鬬於路。人莫敢近。嵩直前。兩持",
    "X77n1524_019:0500a04": "其角。呼其名諭之。牛解而去。甞有飯僧者。欲召嵩。潛",
    "X77n1524_019:0500a05": "書其名。焚之中庭。翼旦嵩至。眾咸以其自來。主人言",
    "X77n1524_019:0500a06": "始異之。後亦坐脫。",
    "X77n1524_019:0500a07": "無門開傳",
    "X77n1524_019:0500a08": "慧開。字無門。杭之良渚人。俗姓梁。母宋氏。禮天龍肱",
    "X77n1524_019:0500a09": "和尚。為受業師。聞月林觀公開法於萬壽。師同石霜",
    "X77n1524_019:0500a10": "印公。往謁之。林令看無字話。六年逈無入處。乃奮自",
    "X77n1524_019:0500a11": "尅責。誓云。若去睡眠。爛却我身。每至困劇時。廊下行",
    "X77n1524_019:0500a12": "道。以首觸露柱。一日在法座邊立。忽聞齋鼓聲有省。",
    "X77n1524_019:0500a13": "成偈云。青天白日一聲雷。大地羣生眼豁開。萬象森",
    "X77n1524_019:0500a14": "羅齊稽首。須彌[跳-兆+孛]跳舞三臺。入室通所得。林叱曰。何",
    "X77n1524_019:0500a15": "得見神見鬼。師便喝。林亦喝。師又喝。自此機語脗合。",
    "X77n1524_019:0500a16": "嘉定間。出世住安吉報國。遷龍興天寧。黃龍翠巖。蘇",
    "X77n1524_019:0500a17": "之開元靈巖。鎮江焦山。金陵保寧。淳祐間。還里。于西",
    "X77n1524_019:0500a18": "湖北山林木幽蔭處。樂而居之。有石自山趾斗折而",
    "X77n1524_019:0500a19": "上。[石*含]砑不合如礪。師之來其下。劃然出泉。色紺而甘。",
    "X77n1524_019:0500a20": "洌澄若重淵。言者謂。師自黃龍移是山。葢龍隨師錫",
    "X77n1524_019:0500a21": "而歸也。遂呼其石處。為黃龍洞。而峰為黃龍峰。是凡",
    "X77n1524_019:0500a22": "夏雨初霽。有物蜿蜒松上。氣茀茀而黃。其黃龍焉。時",
    "X77n1524_019:0500a23": "境內大旱。少保孟珙。丞相吳潛鄭清之。奏師道行。致",
    "X77n1524_019:0500a24": "泉自湧龍時現。必能為蒼生救枯槁也。有旨。召入文",
    "X77n1524_019:0500b01": "德殿演法。師升座。無所說唯嘿坐。雨應時大作。遠近",
    "X77n1524_019:0500b02": "普洽。上喜甚。問何以致是。師曰。寂然不動。感而遂通。",
    "X77n1524_019:0500b03": "上悅。賜號佛眼禪師。被以金縷伽梨。勑祠黃龍。曰靈",
    "X77n1524_019:0500b04": "濟侯。于黃龍峰下。建護國仁王寺。撥平江官田三千",
    "X77n1524_019:0500b05": "畝。命師開山。師形體矬小。其赴召也。指日觀眾。而後",
    "X77n1524_019:0500b06": "踰閾。施重墄於座級而升焉。朝士多竊笑之。師誓弘",
    "X77n1524_019:0500b07": "法教。惟自諱報身不偉。洞之顛。有玉峰一片。削成插",
    "X77n1524_019:0500b08": "天。瑩如脂肪。高二丈餘。因命工肖己形。長丈許。飛雲",
    "X77n1524_019:0500b09": "隱其足。緣背光燄蔚起。鑿龍首蟠。繞右向虗。左竇可",
    "X77n1524_019:0500b10": "俛入。前施案焉。皆就石勢鏤之。幻若從地湧出。而登",
    "X77n1524_019:0500b11": "坐於空中者。私祝云。願後有身視此。師遷化之夕。錢",
    "X77n1524_019:0500b12": "塘孫氏婦。夢一僧篝燈。自稱開道人。寄宿。翼日產男",
    "X77n1524_019:0500b13": "子。後為大禪師。即中峰本公也。師法嗣為永嘉見和",
    "X77n1524_019:0500b14": "尚。高峰語石屋云。溫有瞎驢。是也。亦為大宗匠。不墜",
    "X77n1524_019:0500b15": "家聲者。",
    "X77n1524_019:0500b16": "肇公奘公傳",
    "X77n1524_019:0500b17": "原肇。通州靖海潘氏子。母朱氏。邑之利和寺妙觀。其",
    "X77n1524_019:0500b18": "諸父也。携之出家。事瑜伽教師。六七歲即能詩。脫口",
    "X77n1524_019:0500b19": "可誦。未甞見其執卷習學。既為僧。嗜酒肉。無日不醉",
    "X77n1524_019:0500b20": "飽。酣呼叫嘯。嘔噦狼籍。寺眾惡之。後忽顯神異。人莫",
    "X77n1524_019:0500b21": "之測。甞就江洗酒甕。翻裏作表。甕軟如麫。有時大醉",
    "X77n1524_019:0500b22": "過市。吟云。麥浪青於水浪。梨花白似梅花。詠之不已。",
    "X77n1524_019:0500b23": "一賣淨螄翁。質師曰。醉和尚。只好兩句。下韻來不得",
    "X77n1524_019:0500b24": "也。師忽以手約其頸曰。好送醉僧歸寺。一看江月還",
    "X77n1524_019:0500c01": "家。殿中塑佛。質而未金。寺主儗募之。師曰。無事募。我",
    "X77n1524_019:0500c02": "明日為佛上金。但不欲人見。眾相顧而笑。次日天未",
    "X77n1524_019:0500c03": "明。宿酲方劇。忽起排闥入殿。攀座而上。脚踏佛肩。手",
    "X77n1524_019:0500c04": "按佛頭。引項而哇之。其物淋然而下。殿主見之。倉皇",
    "X77n1524_019:0500c05": "報寺主。眾集開殿門。師歎曰。來何早也。遂下行。且罵",
    "X77n1524_019:0500c06": "曰。賊賊。自是不復還寺矣。視之唾所及處。皆成真金。",
    "X77n1524_019:0500c07": "止於佛胸而已。眾始知師聖人也。後見徑山浙翁琰",
    "X77n1524_019:0500c08": "禪師。以師根器警敏。欲大激發。未容其參堂。見即喝",
    "X77n1524_019:0500c09": "出。且問曰。泗州大聖。為甚麼在揚州出現。師曰。今日",
    "X77n1524_019:0500c10": "又在杭州撞着。翁又喝。久之。大悟。彈指一下云。吽吽",
    "X77n1524_019:0500c11": "遂入室。掌書記。翁既寂。師因繼席。值歉餘。逋劵山積。",
    "X77n1524_019:0500c12": "僧殘屋老。未幾。樓閣矗霄。雲衲踵至。不減翁全盛時。",
    "X77n1524_019:0500c13": "師自渡江而南。無復故態。實經諸禪老磨琢。故收斂",
    "X77n1524_019:0500c14": "精光。行止謹密。若與前隔世者。其題喝石巖詩云。皓",
    "X77n1524_019:0500c15": "首來迎宴坐師。山靈易地致俱胝。要知弘法回天力。",
    "X77n1524_019:0500c16": "但看精誠裂石時。葢託古以自見耳。將寂。囑其徒曰。",
    "X77n1524_019:0500c17": "為吾附一穴於東磵。見生死不忘奉師之意。東磵。翁",
    "X77n1524_019:0500c18": "葬處也。",
    "X77n1524_019:0500c19": "元奘。永嘉人。為嘉福院僧。飲酒啖肉。日與兒童嬉戲。",
    "X77n1524_019:0500c20": "市人呼為奘顛。見人即覔酒。努目張拳。為金剛之狀。",
    "X77n1524_019:0500c21": "見者絕倒。雖夜醉。至四鼓必起。誦法華經。天明復入",
    "X77n1524_019:0500c22": "酒肆。醉時遺溺滿衣。未甞浣濯無穢氣。忽一日。遍辭",
    "X77n1524_019:0500c23": "諸酒徒。刻期趺坐而逝。",
    "X77n1524_019:0500c24": "二顛師傳(附瑪瑙顛)",
    "X77n1524_019:0501a01": "濟顛者。名道濟。明顛者。名□明。二師。示跡同時而各",
    "X77n1524_019:0501a02": "郡。然皆以素風顛。人因稱濟顛。明顛。濟顛之顛。為尤",
    "X77n1524_019:0501a03": "甚。飲酒食肉。與市井浮沉。喜打筋斗。不著褌形媟露。",
    "X77n1524_019:0501a04": "人姍笑。自視夷然。出家靈隱寺。寺僧無不唾罵。逐之",
    "X77n1524_019:0501a05": "居淨慈寺。為人誦經。下火得酒食。不待召而赴。吟詩",
    "X77n1524_019:0501a06": "曰。何須林景勝瀟湘。只願西湖化為酒。和身臥倒西",
    "X77n1524_019:0501a07": "湖邊。一浪來時吞一口。息人之諍。救人之死。皆為之",
    "X77n1524_019:0501a08": "於戲謔談笑間。神出鬼沒。人莫能測。年七十三示化。",
    "X77n1524_019:0501a09": "明顛者。潦倒猖狂。衣不蔽體。大雪中。袒膊跣足而行。",
    "X77n1524_019:0501a10": "手弄摩銕釘。遇瓦礫拾置袖中。人誠語相向。則答以",
    "X77n1524_019:0501a11": "機鋒。或侮之。則酧以狂言。入市。羣兒爭挽袖覔錢。或",
    "X77n1524_019:0501a12": "與之一錢兩錢。或不與。喧叫語笑。衢路闐塞。人或飯",
    "X77n1524_019:0501a13": "之。不問遠近識不識。皆凌晨而至。或受嚫。或不受嚫",
    "X77n1524_019:0501a14": "或反探袖出錢置几上。不謝而去。一時倭奴見之。羅",
    "X77n1524_019:0501a15": "拜云。曾向海中失風。得此僧幸免於死。且能詩。或持",
    "X77n1524_019:0501a16": "菖蒲索題。隨口云。根下塵泥一點無。性便泉石愛清",
    "X77n1524_019:0501a17": "孤。當時不惹湘江恨。葉葉如何有淚珠。與濟顛實未",
    "X77n1524_019:0501a18": "相識。偶遇於朱涇。目之曰咦。濟顛贈之詩曰。青箬笠",
    "X77n1524_019:0501a19": "前天地闊。碧蓑衣底水雲寬。不言不語知何事。只把",
    "X77n1524_019:0501a20": "人心不自謾。二顛俱南宋。",
    "X77n1524_019:0501a21": "宋亡。又有瑪瑙寺顛僧。豪飲不覊。往往出憤世語。善",
    "X77n1524_019:0501a22": "畫葡萄枝蔓虬。結寫詩文於上。寓意深遠。楊總統。以",
    "X77n1524_019:0501a23": "名酒啗之。終不濡唇。見輒罵曰。掘墳賊。",
    "X77n1524_019:0501a24": "通慧傳",
    "X77n1524_019:0501b01": "通慧。汴人。姓張氏。俗名文。祝髮隷白雲寺。寺主命掌",
    "X77n1524_019:0501b02": "廁。廁有盥盆。有市鮮者。沃於盆。慧怒偶擊之。仆地死。",
    "X77n1524_019:0501b03": "懼奔華州總持寺。久之。為寺長老。德行有聲。忽曰。三",
    "X77n1524_019:0501b04": "十年前。一段公案。今日當了。眾問其故。曰。日午自見。",
    "X77n1524_019:0501b05": "遂趺坐以待。時張魏公浚。提兵至關中。一卒持弓矢",
    "X77n1524_019:0501b06": "入法堂。睜目視慧。將射之。慧笑曰。老僧相候久矣。卒",
    "X77n1524_019:0501b07": "曰。一見即欲相害。不知何讐。慧語以故。卒悟曰。冤冤",
    "X77n1524_019:0501b08": "相報何時了。劫劫相纏豈偶然。不若與師俱解釋。如",
    "X77n1524_019:0501b09": "今立地往西天視之。已立化矣。慧即索筆。書偈云。三",
    "X77n1524_019:0501b10": "十年前飄蕩。作下這般模樣。誰知今日相逢。了却向",
    "X77n1524_019:0501b11": "時魔障。書畢。泊然而化。",
    "X77n1524_019:0501b12": "德聰．法寧二師傳",
    "X77n1524_019:0501b13": "德聰。姑蘇張潭人。生仰氏。初入杭淨光院。領具戒於",
    "X77n1524_019:0501b14": "梵天寺。參游諸方。得心印太平。興國中。結廬華亭余",
    "X77n1524_019:0501b15": "山之東峰。有二虎為之衛。名大青小青。行則隨侍前。",
    "X77n1524_019:0501b16": "後有禪者。造焉。見掛一袠梁間。問之。曰。此佛經也。問",
    "X77n1524_019:0501b17": "甞讀否。師曰。如人看家書。既知之矣。何再讀為。甞曰",
    "X77n1524_019:0501b18": "古人貴行。吾何言哉。其他問皆默不對。嗣住超果。慶",
    "X77n1524_019:0501b19": "依尊者自杭奉觀音像來。師預知之曰。三日內。當有",
    "X77n1524_019:0501b20": "主公至。及期果然。天禧元年七月。趺坐而逝。閱月貌",
    "X77n1524_019:0501b21": "如生。葬佘山峰。後遷於南嶺。",
    "X77n1524_019:0501b22": "法寧者。先住沂州馬[山*耆]山淨居寺。人稱曰馬[山*耆]禪師。",
    "X77n1524_019:0501b23": "一日航海抵青龍。有章衮母夫人高氏。夢天神告曰",
    "X77n1524_019:0501b24": "古佛至。翼日如夢候之。師適至。奉迎止錢氏園。其夜",
    "X77n1524_019:0501c01": "地有光。掘之得碑。云大唐禪寺福德橋下。又得金剛",
    "X77n1524_019:0501c02": "佛像。於是建寺崇事焉。後右丞朱諤迎。師主佘山昭",
    "X77n1524_019:0501c03": "慶。而卒。塔於方丈東偏。師嗣雪竇明。明嗣長蘆和。和",
    "X77n1524_019:0501c04": "嗣法雲本。雲門裔也。",
    "X77n1524_019:0501c05": "僧伽傳",
    "X77n1524_019:0501c06": "僧伽。姓吳氏。名文祐。宋初信豐人。止於縣明覺院。舉",
    "X77n1524_019:0501c07": "止跌宕。人目為狂。甞書松柏上曰。趙家天子趙家王。",
    "X77n1524_019:0501c08": "言趙氏方興。如松柏之茂也。縣民曾氏老無嗣。知僧",
    "X77n1524_019:0501c09": "伽有異。設飯禮之。未及召。黎明排闥入。曾氏膳甚豐。",
    "X77n1524_019:0501c10": "僧伽曰。當以珠報。曾果得二子。學佛者孫德。自汀之",
    "X77n1524_019:0501c11": "南安。謁定應禪師。曰。雩都有人。禮我何為。孫不悟。曰。",
    "X77n1524_019:0501c12": "僧伽吾法子也。孫告歸。師持一扇付孫曰。為寄僧伽。",
    "X77n1524_019:0501c13": "舟將抵邑。僧伽候之。邀曰。我師扇安在。孫以扇付之",
    "X77n1524_019:0501c14": "莫能欺。一日昏暮詣寺中闔戶。趺坐而化。葢祥符己",
    "X77n1524_019:0501c15": "酉六月日也。",
    "X77n1524_019:0501c16": "東松僧傳",
    "X77n1524_019:0501c17": "東松僧。不知何許人。機變莫測。與人語應答如響。人",
    "X77n1524_019:0501c18": "疑之。後無不驗。岳武穆。甞提兵過。問僧何處響涓涓。",
    "X77n1524_019:0501c19": "僧遽應。接竹引清泉。岳云。春夏甞如此。僧應。秋冬亦",
    "X77n1524_019:0501c20": "自然。岳心奇之。先是。僧種芋。為土墼砌壁塗之。不使",
    "X77n1524_019:0501c21": "人知。及岳過請得犒三軍。僧乃挖壁間芋作羮。以給",
    "X77n1524_019:0501c22": "殆遍。岳益奇之。及進岳麫。置醬麫底。待其索而與之。",
    "X77n1524_019:0501c23": "謂曰。好食攪動有醬。語多隱。岳心解之不能。題詩於",
    "X77n1524_019:0501c24": "壁而去。後及禍。始悔不從東松僧言。秦檜以為僧。甞",
    "X77n1524_019:0502a01": "教岳。使李吉往殺僧。僧先知。題詩云。急忙收拾破袈",
    "X77n1524_019:0502a02": "裟。鐘鼓樓臺莫管他。袖拂白雲歸古洞。杖挑明月到",
    "X77n1524_019:0502a03": "天涯。可憐松頂新巢鶴。猶憶籬邊舊種花。好把犬猫",
    "X77n1524_019:0502a04": "隨帶去。莫教流落野人家。以佛像一軸。置菴西橋。復",
    "X77n1524_019:0502a05": "題壁云。李吉從東來。我向西頭走。不是佛力大。幾乎",
    "X77n1524_019:0502a06": "作場醜。乃遁入山中。距其菴不一二里。吉見詩。尚欲",
    "X77n1524_019:0502a07": "追之。及展佛像。始見為一。俄乃成千。吉錯諤不知所",
    "X77n1524_019:0502a08": "為。讚歎而返。後於遁所坐化。所置佛像橋。為千佛橋。",
    "X77n1524_019:0502a09": "照伯傳",
    "X77n1524_019:0502a10": "炤伯。不知何許人。居台州崇教寺塔下。夏坐則向日。",
    "X77n1524_019:0502a11": "冬臥則擁雪。或引紙縱筆疾書。初若狂言。既無不驗。",
    "X77n1524_019:0502a12": "宣和己亥正旦。忽持一巨軸。與一往還士人。緘縢甚",
    "X77n1524_019:0502a13": "密。已乃行哭於市。其中所言。自方寇猖獗。次及遼亡。",
    "X77n1524_019:0502a14": "迄於高宗南渡。按其日時。若合符節。一日忽辭寺僧",
    "X77n1524_019:0502a15": "去。或問何往。曰。不天台。不五臺。不東去。不西來。沿途",
    "X77n1524_019:0502a16": "誦詠。數日趺坐塔下。視之死矣。眾欲舁入寺。忽躍起",
    "X77n1524_019:0502a17": "狂走。從寺後登山。緣高如猿猱。眾隨即之。望木杪騰",
    "X77n1524_019:0502a18": "踴者數十。莫知所終。",
    "X77n1524_019:0502a19": "黑漆光菩薩傳",
    "X77n1524_019:0502a20": "法明。莫詳族氏。示蹟於萊州。即墨縣之荊溝村。以試",
    "X77n1524_019:0502a21": "經。得度於郡之崇福寺。師以讀誦為行。於讀誦中。惟",
    "X77n1524_019:0502a22": "精法華。心念口演。無非是也。時人稱之。為明法華。所",
    "X77n1524_019:0502a23": "至利生拔苦。無不獲濟。人仰之。如珠王藥樹焉。每游",
    "X77n1524_019:0502a24": "州邑聚落間。遇孕婦垂產。危難莫測之際。師入其家。",
    "X77n1524_019:0502b01": "為講藥草喻品。或安樂行品。即獲無恙舉之。如掇於",
    "X77n1524_019:0502b02": "無子之家。講普門品。或普賢勸發品。所求即遂。且具",
    "X77n1524_019:0502b03": "德慧之相。又有木客木筏。為風濤所敗。奔命求援於",
    "X77n1524_019:0502b04": "師。師示以觀世音號。俾其至誠急誦。遂獲安流而達",
    "X77n1524_019:0502b05": "其所。如此非一。人心所向。莫不應之如影響。奉之如",
    "X77n1524_019:0502b06": "神明。後值歲大旱。禱籲不應。民憂惶無措矣。師命眾",
    "X77n1524_019:0502b07": "聚柴為棚。曰。為諸君捐身以致雨。眾跪拜哀號。師即",
    "X77n1524_019:0502b08": "登棚。火從頂出。歘然而熾。彈指頃雨至大霔。三日而",
    "X77n1524_019:0502b09": "止。焰在雨中。亦不息滅。如日之數。既霽觀之。見師真",
    "X77n1524_019:0502b10": "身危坐灰燼中。曾無少損。黑而有光。奇矣。有司以聞",
    "X77n1524_019:0502b11": "於朝。賜號黑漆光菩薩。仍詔漆其身。迎歸京師。大慈",
    "X77n1524_019:0502b12": "寺以永瞻奉云。有贊之者曰。開普濟門。應眾生器。一",
    "X77n1524_019:0502b13": "月眾水。光無不被。覺天之雲。大地甘雨。等慈無緣。均",
    "X77n1524_019:0502b14": "沾苦窳。樹精進幢。火寒冰熱。虗空贊揚。萬象聽說。",
    "X77n1524_019:0502b15": "印肅傳",
    "X77n1524_019:0502b16": "印肅。號普菴。袁州宜春余氏子。生六歲。夢一僧點其",
    "X77n1524_019:0502b17": "心。曰他日當自省。既覺以臆示其母。見當心有一點。",
    "X77n1524_019:0502b18": "紅瑩大如櫻珠。未幾。從壽隆院賢公出家。年二十七。",
    "X77n1524_019:0502b19": "落髮具戒。師容貌魁奇。智性巧慧。賢。器之。勉讀法華。",
    "X77n1524_019:0502b20": "師曰。甞聞諸佛元旨。必貴了悟。數墨巡行。何益於事。",
    "X77n1524_019:0502b21": "遂辭師。游湖湘。謁牧菴忠公於大溈。問。萬法歸一。一",
    "X77n1524_019:0502b22": "歸何處。忠竪起拂子。師遂有省。尋歸受業院。院有鄰",
    "X77n1524_019:0502b23": "寺慈化者。眾請住持無甞住。師布衾紙衣。調粥二時。",
    "X77n1524_019:0502b24": "禪寂外。唯閱華嚴經論。忽大悟。遍體汗流。喜曰。我今",
    "X77n1524_019:0502c01": "親契華嚴境界。述頌曰。揑不成團撥不開。何須南岳",
    "X77n1524_019:0502c02": "又天台。六根門首無人用。惹得胡僧特地來。自後發",
    "X77n1524_019:0502c03": "為語句。動悟幽顯。有不期然而然者。一日忽一僧冐",
    "X77n1524_019:0502c04": "雪至。師目之。喜曰。此吾不請友也。拉與寂坐。交相問",
    "X77n1524_019:0502c05": "答。或笑或喝。僧曰。師再來人也。不久當大興吾教。乃",
    "X77n1524_019:0502c06": "指雪書頌而行。自是慕向者眾。師隨宜說法。或書偈",
    "X77n1524_019:0502c07": "與之。有病患者。折草為藥。服之即愈。或有疫毒人迹",
    "X77n1524_019:0502c08": "不相往來者。與之頌。咸得十全。至於祈禳雨晹。伐怪",
    "X77n1524_019:0502c09": "木。毀淫祠。靈響非一。繇是。鼎新梵宇。或問師修何行",
    "X77n1524_019:0502c10": "而得此。師當空一畫。云會麼。云不會。師曰。止止不須",
    "X77n1524_019:0502c11": "說。將化。書偈於壁。集眾垂示曰。諸佛不出世。亦無有",
    "X77n1524_019:0502c12": "涅槃。入吾室者。必能玄契矣。善自護持。無令退失。索",
    "X77n1524_019:0502c13": "浴跏趺而逝。乾道五年七月也。世壽五十五。僧臘二",
    "X77n1524_019:0502c14": "十八。塔全身焉。",
    "X77n1524_019:0502c15": "從登傳",
    "X77n1524_019:0502c16": "從登。福州懷安周氏子。母夢僧伽願為己子。十四月",
    "X77n1524_019:0502c17": "乃生。幼頴異。能通經屬文。攻書善草隷。棄儒為釋。削",
    "X77n1524_019:0502c18": "染自號蒲菴。唇舌如風。日集衲子談玄義。接儒生論",
    "X77n1524_019:0502c19": "經史。初至石門。陳聘君易蔡郎中樞聞其名邀與同",
    "X77n1524_019:0502c20": "居。答曰。吾欲作海口橋。以度眾生。未暇居此。至海數",
    "X77n1524_019:0502c21": "歲橋成。比還而聘若已亡。遂居石門。時或言人禍福。",
    "X77n1524_019:0502c22": "事多應。里儒陳文虎。未弱冠見之。師謂曰。子至二十",
    "X77n1524_019:0502c23": "九。當預薦。至四十二。喑呼而止。其後一如所言。每為",
    "X77n1524_019:0502c24": "詩文。初不覃思。援筆立就。氣格雄放。陳西軒林艾軒",
    "X77n1524_019:0503a01": "劉著作。兄弟皆刮目遇之。晚歲歸寓縣西之清源里。",
    "X77n1524_019:0503a02": "盧尉欲試其才。夜遣人遺以菖蒲石。立索詩。師走筆",
    "X77n1524_019:0503a03": "復之曰。半夜敲門聲剝剝。風擾長空月欲落。九重洋",
    "X77n1524_019:0503a04": "外雷聲號。萬頃浪頭雲色惡。地神失却洞庭山。蒲菴",
    "X77n1524_019:0503a05": "化作蓬萊閣。盧郎寄我意何多。七十二峰添五岳。盧",
    "X77n1524_019:0503a06": "服其敏慧。歸寂之日。火化烟浮乳崩。皆為舍利。徒輩",
    "X77n1524_019:0503a07": "立塔於林洋菴。",
    "X77n1524_019:0503a08": "賴僧傳",
    "X77n1524_019:0503a09": "僧慧。五六歲時。寡言笑。不茹葷。無何父母相繼殂逝。",
    "X77n1524_019:0503a10": "慧投羅漢寺。師古空長老為僧。誦金剛經有悟。年二",
    "X77n1524_019:0503a11": "十辭長老。游方外幾二十餘年。開寶初。來滴水巖。闢",
    "X77n1524_019:0503a12": "石掃土。居之日誦經。端坐蒲團。竟夕不寐。遂得通。明",
    "X77n1524_019:0503a13": "言休咎輒應。鄉人有游巖者。慧曰。好歸好歸。家中得",
    "X77n1524_019:0503a14": "不醫之疾矣。及歸妻尚無恙。及夜得暴病卒。有失牛",
    "X77n1524_019:0503a15": "者。覔數日無獲。往叩之。慧曰。在某鄉某山之麓。求之",
    "X77n1524_019:0503a16": "果得。見捧心者。慧曰。汝患心痛乎。削蜂窠石。水飲之",
    "X77n1524_019:0503a17": "即愈矣。既而果然。年九十餘。將入寂。書偈几上曰。生",
    "X77n1524_019:0503a18": "也了死也了。九十三歲磨多少。而今打破太虗空。一",
    "X77n1524_019:0503a19": "輪明月清皎皎。坐化旬餘。鄉人始知。舁而瘞之。顏色",
    "X77n1524_019:0503a20": "如生。破襖上香氣噴然。乃曰賴公佛也。像祀之。遇旱",
    "X77n1524_019:0503a21": "禱其像立應。因生于歸化賴家山故。人稱為賴僧云。",
    "X77n1524_019:0503a22": "金　法冲傳",
    "X77n1524_019:0503a23": "法冲大師。不知何許人。居五臺山。神異莫測。大定中",
    "X77n1524_019:0503a24": "黃冠蕭守真。上奏請與沙門角力。金主許之。師應召",
    "X77n1524_019:0503b01": "入京。止昊天寺。明日於殿庭相試。蕭。能飲斗酒自若。",
    "X77n1524_019:0503b02": "謂冲曰。沙門能飲乎。如弗能則出吾下矣。師曰。吾能",
    "X77n1524_019:0503b03": "一飲十斛。不足為難。但吾佛有戒。沙門不得飲酒。請",
    "X77n1524_019:0503b04": "加砒霜鴆毒於中。我與若飲。庶不為犯。若能飲之乎。",
    "X77n1524_019:0503b05": "蕭曰。請沙門先之。師手持毒酒。口誦呪。飲之如吸水。",
    "X77n1524_019:0503b06": "飲畢倒器。相示無遺然涓滴。即滿盛一器。與蕭。蕭觳",
    "X77n1524_019:0503b07": "觫不敢受。師曰。汝出吾下矣。蕭猶大言矜高。師於地",
    "X77n1524_019:0503b08": "畫金剛圈呪之。蕭不覺投入圈中。汗如雨下。醜態狼",
    "X77n1524_019:0503b09": "籍。盡力求出而不能。上勸師捨之。師曰。若非帝前。吾",
    "X77n1524_019:0503b10": "以金剛杵碎爾首。金主大加賞歎。賜儀仗送還山。敕",
    "X77n1524_019:0503b11": "建萬歲寺。居之。",
    "X77n1524_019:0503b12": "元　無住傳",
    "X77n1524_019:0503b13": "無住。不知生緣何所。甞往來西華縣中。自名無住。人",
    "X77n1524_019:0503b14": "亦呼為無住。甞居壽聖寺。瞑目獨坐。旬日不食。書門",
    "X77n1524_019:0503b15": "曰。來時不知何處來。去時不知何處去。不復見風道。",
    "X77n1524_019:0503b16": "人髠髮行步。踉蹌不知所從來。茫茫烟水歸何處。至",
    "X77n1524_019:0503b17": "正間。寓提城寺。逢人則指天畫地。言天下當亂。有時",
    "X77n1524_019:0503b18": "倒臥泥潦中如醉人。羣兒逐之。大笑或大哭。人問禍",
    "X77n1524_019:0503b19": "福輒奇驗。與之錢不受。與之食則大嚼。數升立盡。或",
    "X77n1524_019:0503b20": "不顧而去。甞偃臥中庭。夜半雪深三尺。周身無雪。酣",
    "X77n1524_019:0503b21": "睡三日乃起。一日忽遯去。邑人遇之襄陽城中。托致",
    "X77n1524_019:0503b22": "聲住持某公。計之即去之日也。",
    "X77n1524_019:0503b23": "志誠傳",
    "X77n1524_019:0503b24": "志誠。縉山楊氏子。父林。以勇材事太祖。為都元帥。母",
    "X77n1524_019:0503c01": "房氏。生二子。師為長。有出世志。年十六。父母為娶婦",
    "X77n1524_019:0503c02": "不從。強逼之。剪髮而逃。入京師。禮七代宗師。出家受",
    "X77n1524_019:0503c03": "大戒。師跪而請名。宗師問爾何志。對曰。誠而已。遂以",
    "X77n1524_019:0503c04": "命之。自號寂菴。志業精勤。風神爽朗。顯密要義。游刃",
    "X77n1524_019:0503c05": "若虗。謹持犯之科。弘慈攝之行。至元丁丑歲。為大都",
    "X77n1524_019:0503c06": "路禪錄。丁亥。主清安寺。明年。得隙地都之靈樁里。建",
    "X77n1524_019:0503c07": "廣化蘭若。居之。受徒匡眾。道望益隆。成宗踐位。降璽",
    "X77n1524_019:0503c08": "書賜號靜炤妙行大禪師。諸路頭陀教門都提點。師",
    "X77n1524_019:0503c09": "平生多異跡。通靈感化。驚耳悸目之事。人莫測是凡",
    "X77n1524_019:0503c10": "是聖。甞靜居。有異氣縷結。作善財合掌形。在師上。夜",
    "X77n1524_019:0503c11": "寢。人見有白光洞胸。經時不散。有時羣雀。聚師頭頂",
    "X77n1524_019:0503c12": "上。如立朽株。都人鄒氏女。為魑魅所憑且久。師以念",
    "X77n1524_019:0503c13": "珠拂之立止。甞有所見宗師。遣其徒李純輩四人往",
    "X77n1524_019:0503c14": "江南。踰年不返。師坐見李至。且問其介及宗教事。甚",
    "X77n1524_019:0503c15": "悉。有頃李果至。所言無不合。又一日。見許善友從保",
    "X77n1524_019:0503c16": "定來。言寂炤師沒。已而果然。若此甚眾。甞有盜入室",
    "X77n1524_019:0503c17": "戒勿捕。或橫逆相加置弗較。大德乙巳秋。將化。手書",
    "X77n1524_019:0503c18": "發菩提心論。并金字戒本。授弟子法雲。語以宗門事",
    "X77n1524_019:0503c19": "曰。吾將行矣。然香易服。右脇果足。而逝。壽六十五。闍",
    "X77n1524_019:0503c20": "維。得五色舍利三十二粒。塔於清安寺傍。自入道至",
    "X77n1524_019:0503c21": "涅槃。垂五十年。弊衣粗食。持諸部密呪。仡仡朝夕。未",
    "X77n1524_019:0503c22": "甞以寒暑暫廢。精專之功。自能至靈。是亦澄什之流",
    "X77n1524_019:0503c23": "亞歟。",
    "X77n1524_019:0503c24": "明　烏斯法王傳(附何清)",
    "X77n1524_019:0504a01": "葛哩麻烏斯。藏人也。道懷冲漠。神用叵測。聲聞於中",
    "X77n1524_019:0504a02": "國。永樂間。我　太宗文皇帝。遣使西土迎之。至金陵",
    "X77n1524_019:0504a03": "道啟　聖衷誥。封如來大寶法王西天大善自在佛。",
    "X77n1524_019:0504a04": "領天下釋教。師性躭靜隱。不任囂煩。奏辭。游五臺",
    "X77n1524_019:0504a05": "　上眷注殷勤。留之不獲。乃　賜鑾輿旌幢之儀。遣中",
    "X77n1524_019:0504a06": "使衛送於五臺大顯通寺。更　敕內監楊昇。重修其",
    "X77n1524_019:0504a07": "寺。兼修育王所置佛舍利塔。以飾法王之居。先是",
    "X77n1524_019:0504a08": "　上與法王幸靈谷寺。為　皇考妣。設薦祀法壇。感塔",
    "X77n1524_019:0504a09": "影金光之瑞。及法王入臺山。　上眷戀不能釋然。因",
    "X77n1524_019:0504a10": "思前瑞。再幸靈谷。　上嘿有所禱。是日覩瑞相倍前。",
    "X77n1524_019:0504a11": "丁亥四月　上遣使。致書於臺山大寶法王大善自",
    "X77n1524_019:0504a12": "在佛。其書略曰。朕四月十五日。與弘濟大師詣靈谷。",
    "X77n1524_019:0504a13": "觀向所見塔影。文彩光明。珍奇妙好。千變萬態。十倍",
    "X77n1524_019:0504a14": "於前。雖極丹青之巧。言論之辯。莫能圖說其萬一。(云",
    "X77n1524_019:0504a15": "云)。此皆如來大寶法王大善自在佛。道超無等。德高",
    "X77n1524_019:0504a16": "無比。具足萬行。闡揚六通。化導羣品。實釋迦佛。再現",
    "X77n1524_019:0504a17": "世間。而乃顯茲靈應。不可思議。朕心歡喜。難以名言。",
    "X77n1524_019:0504a18": "略此相報。如來亮之。明年辭。　上入滅火化。是年。函",
    "X77n1524_019:0504a19": "谷關吏。見法王翩翩西逝。貽　上所賜玉玦回奏。",
    "X77n1524_019:0504a20": "　上驚歎不已。敕太監楊昇。塑像於顯通法堂。以永瞻",
    "X77n1524_019:0504a21": "奉。何清。雲南人。持明精進。往見法王。法王與授戒法",
    "X77n1524_019:0504a22": "密書。大著靈德。正統中。奉　詔從征麓川。結壇行法",
    "X77n1524_019:0504a23": "有功。天順六年。詔入對。未幾而化　上遣禮部主事",
    "X77n1524_019:0504a24": "曾卓諭祭。",
    "X77n1524_019:0504b01": "皇明通紀云。命西僧尚師哈立麻於靈谷寺。啟建",
    "X77n1524_019:0504b02": "法壇。薦祀　皇考　皇妣。尚師率天下僧伽。舉揚",
    "X77n1524_019:0504b03": "普度大齋科。十有四日。慶雲天花。甘雨甘露。舍利",
    "X77n1524_019:0504b04": "祥光。青鳥白鶴。連日畢集。一夕檜柏。生金色花。徧",
    "X77n1524_019:0504b05": "於都城。金仙羅漢。化現雲表。白象青獅。莊嚴妙相。",
    "X77n1524_019:0504b06": "天燈導引。旛蓋旋繞。種種不絕。又聞梵唄空樂。自",
    "X77n1524_019:0504b07": "天而降。羣臣上表稱賀。學士胡廣等。獻　聖孝瑞",
    "X77n1524_019:0504b08": "應歌頌。自是　上潛心釋典。作為佛曲。使宮中歌",
    "X77n1524_019:0504b09": "舞之。",
    "X77n1524_019:0504b10": "鏡中．廣能二師傳",
    "X77n1524_019:0504b11": "鏡中。雲南曲靖人。蠻族也。正統間。住荒落一古寺。習",
    "X77n1524_019:0504b12": "苦行。四十餘年。銕板一蒲團。終夜不寢。一夜數珠散",
    "X77n1524_019:0504b13": "落暗中。探之仍集成串。汲汲如救頭然。或問師。何苦",
    "X77n1524_019:0504b14": "如是。師曰。不苦不成真。吾煉睡魔耳。人因以真峰長",
    "X77n1524_019:0504b15": "老稱之。一日謂其徒曰。有客至。須預備齋食。其夕盜",
    "X77n1524_019:0504b16": "十數人突入。師曰。虗無恐孤來意奈何。遂手為裝裹",
    "X77n1524_019:0504b17": "飲食之。盡室以行。盜負所得。竟夜奔趨。自喜離人遠",
    "X77n1524_019:0504b18": "甚。及天明視之。但旋繞兩廊間。尚未出寺門也。盜眾",
    "X77n1524_019:0504b19": "羅拜請死。師慰而遣之。師欲建彌陀大殿。卜地得一",
    "X77n1524_019:0504b20": "龍潭。祝曰。爾龍須上山。借我此地為伽藍。未幾。水遷",
    "X77n1524_019:0504b21": "於山頂。",
    "X77n1524_019:0504b22": "廣能。貴州人。正統間。卓錫月潭寺。守戒精謹。甞誦讀",
    "X77n1524_019:0504b23": "華嚴經。得聞持力。有虎突入寺。僧行驚走。師不為動。",
    "X77n1524_019:0504b24": "虎登堂見師。遂妥尾而去。問曰。師有道乎。師曰。華嚴",
    "X77n1524_019:0504c01": "力也。因戒眾隱其事。歲己巳。苗夷寇興隆。箭入寺門。",
    "X77n1524_019:0504c02": "僧眾逃避。請師行。師曰。吾辛勤結搆。安立三寶。誓同",
    "X77n1524_019:0504c03": "存亡。獨守不去。寇既至。欲殺師。師曰。幸戮吾於外。毋",
    "X77n1524_019:0504c04": "污此佛地。賊義而釋之。且戒同暴毋毀寺。寺賴以全。",
    "X77n1524_019:0504c05": "寇退眾問之。曰華嚴力也。",
    "X77n1524_019:0504c06": "馬跡和尚．裘和尚傳",
    "X77n1524_019:0504c07": "馬跡和尚。福州懷安人。陳氏子　洪武初年。出家結",
    "X77n1524_019:0504c08": "茅。居皷山之大頂。即屴崱峰也。裘和尚。台州人。亦",
    "X77n1524_019:0504c09": "　國初僧。時往來天台山。人以裘和尚稱之。不知其姓",
    "X77n1524_019:0504c10": "裘也名裘也。有異跡。甞携一小兒出游。途遇虎。妥尾",
    "X77n1524_019:0504c11": "馴伏於側。小兒歸語父母。師摩其首曰。莫說莫說。兒",
    "X77n1524_019:0504c12": "遂失音。有施師履者。亟穿走泥濘中。施者心悔。師還",
    "X77n1524_019:0504c13": "之。視之曾無纖染。一日訪檀越周氏。遇周婢採桑在",
    "X77n1524_019:0504c14": "野。師遽前擁抱之。引手捋其頸。似解縛狀。婢驚怒告",
    "X77n1524_019:0504c15": "其主。主責之曰。出家人。何輕薄如此。師曰。七日後。當",
    "X77n1524_019:0504c16": "自知之。主訝其語。至日置婢於室。以人守之。夜分守",
    "X77n1524_019:0504c17": "者假寐。醒視婢。已經死矣。問師。師曰。昔見鬼以十索",
    "X77n1524_019:0504c18": "鎖其頸。吾斷之。未盡耳。華頂寺設修誦道場。師戒寺",
    "X77n1524_019:0504c19": "主曰。明日有火殃入寺。又明日火必起。次日忽一婦",
    "X77n1524_019:0504c20": "人從轎馬婢僕甚盛。乃預會建齋者。寺眾謂得檀施。",
    "X77n1524_019:0504c21": "心獨喜。謂師曰。火殃安在。師曰。今日齋主是也。汝等",
    "X77n1524_019:0504c22": "惟恐失之。數也奈何。忽火從中發。一寺為墟。師幻跡",
    "X77n1524_019:0504c23": "甚多。山中父老。猶能言之。後示化於天台山。化後語",
    "X77n1524_019:0504c24": "虎小兒。始能復言。馬跡之跡。略與師同。凡朔望必還",
    "X77n1524_019:0505a01": "家謁父母。家去鼓山五十里。且石磴崎嶇。鄉人怪其",
    "X77n1524_019:0505a02": "來早。後期先往伺之。固跬步未甞下山。而仍至家如",
    "X77n1524_019:0505a03": "甞。福州路總管郭琛異之。舉為僧判。遂逃去。不知所",
    "X77n1524_019:0505a04": "終。二公示現海濵。與天風海濤。同時答響。誠不可思",
    "X77n1524_019:0505a05": "議人也。",
    "X77n1524_019:0505a06": "不二傳",
    "X77n1524_019:0505a07": "圓信。京兆之房山人。薙髮白雲山。禮大僧德敬為師。",
    "X77n1524_019:0505a08": "往來上方紅螺之間二十餘年。行脚所至。為武林淮",
    "X77n1524_019:0505a09": "安六安終南。每住輒數載。以嘉靖庚申。至太嶽駐錫",
    "X77n1524_019:0505a10": "虎耳巖穴。而哮者爭避匿去。倚石為屋。稍稍剪夷其",
    "X77n1524_019:0505a11": "積。圜瓢數十餘。踞石沿澗。出入幽花美箭之中者。纍",
    "X77n1524_019:0505a12": "纍如笠。巖上蓮池二。濶可二丈。旱歲不竭。蓬室三方",
    "X77n1524_019:0505a13": "廣當身。所得一縷一粲。盡以供十方游衲。行之數年。",
    "X77n1524_019:0505a14": "遂成叢林。傾震旦。士女號呼悲啼。而至者不至虎耳",
    "X77n1524_019:0505a15": "巖。猶未躋嶽也。至巖不頭面頂禮者。自以為慳緣。必",
    "X77n1524_019:0505a16": "痛哭去。否則謹伺巖扉外。經數日得一見。則喜過望。",
    "X77n1524_019:0505a17": "以故。虎耳巖之名。遍天下。計賢士大夫之轍以日至",
    "X77n1524_019:0505a18": "尚方之賜。掖庭之供。以月至。自嘉隆以來。耆宿之著",
    "X77n1524_019:0505a19": "聞。未有若師者也。然師務為密行。不以解顯。應機之",
    "X77n1524_019:0505a20": "言。多依孝敬。撫摩煦煦。猶乳母之於驕子。金錢湧而",
    "X77n1524_019:0505a21": "至。拒不納。有贈糈者。付甞住作供。四十餘年。影不出",
    "X77n1524_019:0505a22": "山。趺坐一龕中。如朽株。雖利根之士好為奇談。詭學",
    "X77n1524_019:0505a23": "者睹其顏。莫不肅然增敬。師夏臘最高。逆其生。當在",
    "X77n1524_019:0505a24": "宣成間。諸徒屬。試以臘叩。不答。甞簡其篋。得舊[糸*罽]衣。",
    "X77n1524_019:0505b01": "忽云。此武皇帝七年。王城中施食。所得衣也。叩之。復",
    "X77n1524_019:0505b02": "不答。後終於山　慈聖出藏金。為師治塔焉。嚴蓬頭",
    "X77n1524_019:0505b03": "者。襄人。日誦彌陀佛數萬聲。性高潔。施貲甞累千金。",
    "X77n1524_019:0505b04": "揮之如塵土。踪跡甚異。人不得而凡聖之。亦絕世奇",
    "X77n1524_019:0505b05": "人。不二之流也。",
    "X77n1524_019:0505b06": "明河曰。或云。不二。姓徐。世為襄善門。徐生長。不二",
    "X77n1524_019:0505b07": "送出家。挈妻入五臺山修行。不二尋覔父母累年。",
    "X77n1524_019:0505b08": "得於冰雪堆中見不二。大怒曰。不肖子。何故遠遠",
    "X77n1524_019:0505b09": "奔來。汝以我為父母。我已出家。以我為知識。我未",
    "X77n1524_019:0505b10": "悟道。大丈夫出世。孤峰絕頂。一間草屋。了辦自已",
    "X77n1524_019:0505b11": "不暇。尚當為生死愛情所使。至於此乎。速去。無落",
    "X77n1524_019:0505b12": "吾事。不二遂南還。居虎耳巖。為世大知識。雖不二",
    "X77n1524_019:0505b13": "靈根夙種。固有自來。而開發之助。亦繇父母。團圞",
    "X77n1524_019:0505b14": "一門。又出襄地。或自龐家人再出。不可知也。",
    "X77n1524_019:0505b15": "別傳老人傳",
    "X77n1524_019:0505b16": "慧宗。別傳其字。湖廣雲夢汪氏子。生而凝寂。不樂世",
    "X77n1524_019:0505b17": "相。七歲投白鶴寺出家。九歲。有王居士者。引之入蜀。",
    "X77n1524_019:0505b18": "至重慶綦江石門寺。受具戒。嘉靖甲午。登峨眉顛禮",
    "X77n1524_019:0505b19": "佛次。時雲氣乍斂。杲日當空。見金色異人。乘小舟歷",
    "X77n1524_019:0505b20": "銅塔崖而沒。述於得法師謙公。公曰。爾大有緣。此菩",
    "X77n1524_019:0505b21": "薩示現也。自是以荷擔山門為事矣。居山四十年。自",
    "X77n1524_019:0505b22": "白水至山顛。樓觀像設之屬。無不鼎新充拓。儼如天",
    "X77n1524_019:0505b23": "宮化城。隆慶己巳。始出山。游京師。渡南海。禮觀音大",
    "X77n1524_019:0505b24": "士。入五臺。有終焉之志。師生平嚴持戒律。不喜作紙",
    "X77n1524_019:0505c01": "墨文字曰。三藏教典。亦是糟粕。更饒舌何為。先示寂",
    "X77n1524_019:0505c02": "三日。忽云。將西歸。澡浴更衣。結跏澄息。誦佛號不輟。",
    "X77n1524_019:0505c03": "至期召諸弟子曰。吾素不留文字。今日不能無言。因",
    "X77n1524_019:0505c04": "唱偈曰。生本無所生。死亦何所有。這箇臭皮囊。今朝",
    "X77n1524_019:0505c05": "成腐朽。弟子鳴鐘。鐘止忽開目。續唱(云云)。安然而逝。",
    "X77n1524_019:0505c06": "世壽八十一。僧臘七十五。塔在四會亭下。師生平靈",
    "X77n1524_019:0505c07": "異最多。甞至新津興化寺。鍊排不勝勞苦。白板首求",
    "X77n1524_019:0505c08": "退。遂往富民某氏之門。趺坐七晝夜。乞若干緡齋僧。",
    "X77n1524_019:0505c09": "主人初不樂施。至夜光明徹屋。驚異跡之。光從師坐",
    "X77n1524_019:0505c10": "處起。始皈敬焉。又往漢州金堂縣。擊魚募化。其聲所",
    "X77n1524_019:0505c11": "應不定。東擊西聞。西擊東聞。一夕大雨。師不出戶。魚",
    "X77n1524_019:0505c12": "聲亦遍田野。村民物色之。師但安坐神祠而已。其渡",
    "X77n1524_019:0505c13": "海也。見白衣大士。坐金色蓮花。冉冉雲氣中。弟子鎮",
    "X77n1524_019:0505c14": "滄。未剃髮時。從師荷擔甚疲。師問曰。耐煩乎。應曰諾",
    "X77n1524_019:0505c15": "行一二十里。復問答如前不少惰。乃於雙飛橋。為滄",
    "X77n1524_019:0505c16": "落髮。憐其愚。令炷香跪大士前。頂水盂誦祝聰明。呪",
    "X77n1524_019:0505c17": "一百遍。歷年至白水。猶如此。一日寺災。滄跪請師休",
    "X77n1524_019:0505c18": "去。師數而罵之。滄於是作入水想。祝空曰。殿宇既空。",
    "X77n1524_019:0505c19": "願保庫司無恙。遂歸庫房默坐。頂水宛然。火至自滅。",
    "X77n1524_019:0505c20": "乃知師平生。造就弟子。皆此類也。馮司成夢禎謂。別",
    "X77n1524_019:0505c21": "傳老人。踐履純白。以莊嚴道場為佛事。其向上一著",
    "X77n1524_019:0505c22": "子。雖不聞其曾見何人。嗣何家宗派。要之乘願輪而",
    "X77n1524_019:0505c23": "來。不可以凡情測者也。",
    "X77n1524_019:0505c24": "安岳了悟傳(附露源)",
    "X77n1524_019:0506a01": "了悟。號無際。一號蠶骨。安岳人。生莫氏。幼傭於大竹",
    "X77n1524_019:0506a02": "鴈平里黃友諒家。能辦異他傭。甞有人代為耕牧者。",
    "X77n1524_019:0506a03": "黃異之。妻以義女。相對疊膝。坐如賓客。未甞小涉溫",
    "X77n1524_019:0506a04": "煖。與同作語皆佛法。黃益奇之。因結菴使居。以成其",
    "X77n1524_019:0506a05": "志。如時送飲食衣服無闕。一日義女。私送一緉鞋。師",
    "X77n1524_019:0506a06": "訝曰。此何來也。遂引刀碎之。說偈謝主人而去。削髮",
    "X77n1524_019:0506a07": "於定遠之羅圍寺。師事本真長老。本真。為言。幽谷和",
    "X77n1524_019:0506a08": "尚。為當今善知識。即躡蹻往參。獲證心要。因而發通。",
    "X77n1524_019:0506a09": "大著靈異。四方無賢愚。咸歸向之。登座說法。天花如",
    "X77n1524_019:0506a10": "雨。甞經巴之劉何鄉。鄉人禮之。師說偈曰。天下大旱。",
    "X77n1524_019:0506a11": "此處半收。天下大亂。此處無憂。所言罔弗獲驗。自是",
    "X77n1524_019:0506a12": "從者日眾。所至騰沸。或以妖妄惑眾。拘於按察獄中。",
    "X77n1524_019:0506a13": "晝則端坐。夜則出募錢。修獄壞屋。至今獄無鼠虱蚊",
    "X77n1524_019:0506a14": "蚋。師居安岳四十餘年。永樂中。召詣京師。　命為宗",
    "X77n1524_019:0506a15": "主登壇說戒。　賜號大善知識。後居南京牛首寺。一",
    "X77n1524_019:0506a16": "日集眾說偈。我我元無我。光明圓陀陀。蕩蕩任縱橫。",
    "X77n1524_019:0506a17": "處處無拘鎖。端坐而化。　賜祭給傳。還葬木門。所著",
    "X77n1524_019:0506a18": "語錄一卷。行世。",
    "X77n1524_019:0506a19": "師之嗣。曰靈源。字不二。鳳陽薛氏子。神采頴秀。謁無",
    "X77n1524_019:0506a20": "際。授以無字話。久之有省。樂廣安山水。結茅扁曰雪",
    "X77n1524_019:0506a21": "骨。方時　太宗遣使纂修天下。及訪仙釋有顯跡者。",
    "X77n1524_019:0506a22": "有司忽而不錄。源作文自上之。中寓規諷。知州朱亨。",
    "X77n1524_019:0506a23": "惡其妄。奏之。取至京。下于理問狀。甫及門。泊然脫化。",
    "X77n1524_019:0506a24": "　上聞之歎曰。失此僧。朕無緣也。賜塔北門。",
    "X77n1524_019:0506b01": "月天傳",
    "X77n1524_019:0506b02": "月天。未詳何許人。目雙瞽。天順末年。從一行童游方。",
    "X77n1524_019:0506b03": "至葉縣平頂山西。忽據地坐曰。此可結菴。土人異之。",
    "X77n1524_019:0506b04": "共施材為結一菴居焉。久之。發言輒應。事皆前知。遠",
    "X77n1524_019:0506b05": "近施助無虗日。遂營梵剎。興工得古基。葢前代廢寺",
    "X77n1524_019:0506b06": "也。凡施將至。必預告其徒曰。某人來。施某物。已而果",
    "X77n1524_019:0506b07": "然。甞口占詩句。令僧行書之讀之。甚有理致。年八十",
    "X77n1524_019:0506b08": "餘。預言化期而終。今縣北黃楝村雲潮寺。即月天所",
    "X77n1524_019:0506b09": "建。骨塔在其傍。",
    "X77n1524_019:0506b11": "補續高僧傳卷第十九"
}