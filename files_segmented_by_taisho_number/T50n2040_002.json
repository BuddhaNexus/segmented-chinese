{
    "T50n2040_002:0052a19": "釋迦譜卷第二",
    "T50n2040_002:0052a21": "梁沙門釋僧祐撰",
    "T50n2040_002:0052a22": "釋迦從弟調達出家緣記第十(本闕)",
    "T50n2040_002:0052a23": "釋迦從弟阿那律跋提出家記第十一(本闕)",
    "T50n2040_002:0052a24": "釋迦從弟孫陀羅難陀出家緣第十二(本闕)",
    "T50n2040_002:0052a25": "釋迦子羅云出家緣記第十三(本闕)",
    "T50n2040_002:0052a26": "釋迦姨母大愛道出家記第十四",
    "T50n2040_002:0052a27": "釋迦父淨飯王泥洹記第十五",
    "T50n2040_002:0052a28": "釋迦母摩耶夫人記第十六",
    "T50n2040_002:0052a29": "釋迦姨母大愛道泥洹緣第十七",
    "T50n2040_002:0052b01": "釋迦滅宿業緣記第十八",
    "T50n2040_002:0052b02": "◎釋迦姨母大愛道出家記第十四",
    "T50n2040_002:0052b03": "佛還迦維羅衛國。大愛道瞿曇彌。稽首作禮",
    "T50n2040_002:0052b04": "白佛言。我聞女人精進。可得沙門四道。願得",
    "T50n2040_002:0052b05": "受佛法律。我以居家有信。欲出家為道。佛言",
    "T50n2040_002:0052b06": "且止。無樂以女人入我法律。服法衣者。當不",
    "T50n2040_002:0052b07": "盡壽清淨究暢梵行。瞿曇彌則復求哀。如是",
    "T50n2040_002:0052b08": "至三。佛不聽作禮而退。佛於後時。更遊迦",
    "T50n2040_002:0052b09": "維羅衛。瞿曇彌如前求出家。佛亦不許。佛又",
    "T50n2040_002:0052b10": "與諸比丘留止是國。避雨三月竟出國而去。",
    "T50n2040_002:0052b11": "大愛道與諸老母等。俱行追佛頓止河上。大",
    "T50n2040_002:0052b12": "愛道便前作禮。復求出家。佛言止止。如前不",
    "T50n2040_002:0052b13": "許。便前作禮繞佛而退。住於門外被弊敗衣。",
    "T50n2040_002:0052b14": "徒跣而立。顏面垢穢衣服污塵。噓唏而",
    "T50n2040_002:0052b15": "啼。阿難見之即問。何以如是。答言。今我用",
    "T50n2040_002:0052b16": "女人故不得出家。自悲傷耳。阿難言。止止",
    "T50n2040_002:0052b17": "且自寬意。待我白佛。阿難即入稽首白言。我",
    "T50n2040_002:0052b18": "從佛聞女人精進可得四道。今大愛道以至",
    "T50n2040_002:0052b19": "心欲受法律。願佛聽之。佛言止止。無樂使",
    "T50n2040_002:0052b20": "女人入我法律為沙門也。所以者何。譬如人",
    "T50n2040_002:0052b21": "家生子多女少男。當知是家以為衰弱。若",
    "T50n2040_002:0052b22": "聽出家。令佛清淨梵行不得久住。譬如稻",
    "T50n2040_002:0052b23": "田莠雜禾稼。則令善穀傷敗。若使女人入",
    "T50n2040_002:0052b24": "我法律。必令清淨大道不久興盛。阿難復言。",
    "T50n2040_002:0052b25": "大愛道多有善意。佛初生時。乃自育養至于",
    "T50n2040_002:0052b26": "長大。佛言。如是。大愛道信多善意。於我有",
    "T50n2040_002:0052b27": "恩。今我成佛。於大愛道亦多有恩。大愛道但",
    "T50n2040_002:0052b28": "由我故。得歸依三寶。不疑四諦立信五根。受",
    "T50n2040_002:0052b29": "持五戒。如是阿難。正使有人。終身相給衣被",
    "T50n2040_002:0052c01": "飲食臥具。病困醫藥。不及我此恩德也。佛告",
    "T50n2040_002:0052c02": "阿難。假使女人欲作沙門者。八敬之法不得",
    "T50n2040_002:0052c03": "踰越。當盡壽學行之。譬如防水。善治堤塘勿",
    "T50n2040_002:0052c04": "令漏失。其能如是可入律法。阿難諦受作禮",
    "T50n2040_002:0052c05": "而出。報大愛道言。瞿曇彌可勿復愁。即為",
    "T50n2040_002:0052c06": "一一說佛之言。若能如是可得出家。大愛",
    "T50n2040_002:0052c07": "道即歡喜而言唯諾。阿難聽我一言譬如四",
    "T50n2040_002:0052c08": "姓家女。沐浴塗香好衣莊嚴。而人復以好花",
    "T50n2040_002:0052c09": "香珍寶。為步瑤持與其女。豈不愛樂頭首",
    "T50n2040_002:0052c10": "受之。今佛所教勅八敬法者。我亦歡心願以",
    "T50n2040_002:0052c11": "首頂受之。爾時大愛道便出家。受大戒為",
    "T50n2040_002:0052c12": "比丘尼。奉行法律遂得應真。後異時。大愛",
    "T50n2040_002:0052c13": "道與諸長老尼。俱詣阿難白言。諸長老尼",
    "T50n2040_002:0052c14": "皆久修梵行。且已見諦。云何當使禮幼少比",
    "T50n2040_002:0052c15": "丘。阿難言且停。我今當問佛。阿難即往白",
    "T50n2040_002:0052c16": "佛。佛言止止。當慎此言勿得說也。且汝所知",
    "T50n2040_002:0052c17": "不如我知。若使女人不出家者。外道異學一",
    "T50n2040_002:0052c18": "切賢者。當以四事種種供養。解髮布地請令",
    "T50n2040_002:0052c19": "蹈之。如事日月如事天神。我之正法當千",
    "T50n2040_002:0052c20": "歲興盛。以度女故。至五百歲而漸衰微。",
    "T50n2040_002:0052c21": "所以者何。女有五處不能得作。何謂五。一",
    "T50n2040_002:0052c22": "不得作如來。二不得作轉輪聖王。三不得作",
    "T50n2040_002:0052c23": "第二忉利天王。四不得作第六天魔王。五不",
    "T50n2040_002:0052c24": "得作第七梵天王。大愛道等。聞已歡喜奉",
    "T50n2040_002:0052c25": "行。",
    "T50n2040_002:0052c26": "(彌沙塞律出。大愛道出家受行八敬事事同大愛道因阿難問佛。愛道受八敬。即得具足戒。不知諸釋",
    "T50n2040_002:0052c27": "女五百人云何。佛言。將往大僧中十乘。大愛道作和上羯磨。與受具足。三人一受。不得四人。大方便",
    "T50n2040_002:0052c28": "經云。天魔波旬。及諸邪見長夜惡邪執著邪論毀佛法僧。是故如來。不聽女人樂入佛法。佛姨母憍曇彌三請",
    "T50n2040_002:0053a01": "不聽。憂悲苦惱阿難為請。過去諸佛具四部眾。而如來獨不具耶。佛言。阿難。若憍曇彌。發大精進修八敬",
    "T50n2040_002:0053a02": "法。聽入佛法。憍曇彌心大歡喜。佛言。未來世中。若有比丘尼及諸女人。常當至心念阿難恩。稱名供",
    "T50n2040_002:0053a03": "養。阿難以大威神。應聲護助)。",
    "T50n2040_002:0053a04": "祐仰惟。三世諸佛四部咸備。而憍曇彌祈",
    "T50n2040_002:0053a05": "法。亟於拒塞者。豈非女人障厚。方為道蠧。",
    "T50n2040_002:0053a06": "故切磋掊擊。以勵將來耶。",
    "T50n2040_002:0053a07": "釋迦父淨飯王泥洹記第十五(出淨飯王泥洹經)",
    "T50n2040_002:0053a08": "舍夷國王名曰淨飯。治以正法化德仁義。常",
    "T50n2040_002:0053a09": "行慈心時被重病。身中四大同時俱作。殘害",
    "T50n2040_002:0053a10": "其體肢節欲解。喘息不定如駛水流。輔相宣",
    "T50n2040_002:0053a11": "令。國中明醫。皆悉來會。種種療治無能愈者。",
    "T50n2040_002:0053a12": "時王煩惱轉側不停。如少水魚。夫人婇女見",
    "T50n2040_002:0053a13": "王如是。益更愁惱。時白飯王。斛飯王。大稱王",
    "T50n2040_002:0053a14": "等。及諸群臣。同發聲言。今王喪崩永失覆",
    "T50n2040_002:0053a15": "護。國將虛弱王身戰動。脣口乾燥語聲斷絕。",
    "T50n2040_002:0053a16": "眩冒淚下。時諸王等長跪叉手。同共白言。大",
    "T50n2040_002:0053a17": "王素性不好作惡。經彈指頃種德無厭。護養",
    "T50n2040_002:0053a18": "人民莫不得安。名聞十方。大王今日何故愁",
    "T50n2040_002:0053a19": "惱。時淨飯王語聲輒出。告諸王曰。我命雖",
    "T50n2040_002:0053a20": "斷不以為苦。但恨不見我子悉達。又恨不見",
    "T50n2040_002:0053a21": "次子難陀。以除貪婬世間諸欲。復恨不見。斛",
    "T50n2040_002:0053a22": "飯王子阿難陀者。持佛法藏一言不失。又恨",
    "T50n2040_002:0053a23": "不見孫子羅云。年雖幼稚神足純備。戒行無",
    "T50n2040_002:0053a24": "缺。吾設得見是諸子等。我病雖篤未離生死。",
    "T50n2040_002:0053a25": "不以為苦。諸在王邊聞如是語。莫不啼泣",
    "T50n2040_002:0053a26": "淚下如雨。時白飯王言。我聞世尊。在王舍城",
    "T50n2040_002:0053a27": "耆闍崛山中。去此懸遠五十由旬。王今轉羸",
    "T50n2040_002:0053a28": "設遣使者。道路懸邈遲晚無益。唯願大王莫",
    "T50n2040_002:0053a29": "大愁悒懸念諸子。時淨飯王聞是語已。垂淚",
    "T50n2040_002:0053b01": "而言答白飯王。我子等輩雖復遼遠。意望不",
    "T50n2040_002:0053b02": "斷。所以者何。我子成佛以大慈悲。恒以神通。",
    "T50n2040_002:0053b03": "天眼徹視。天耳徹聽。救接眾生。應可度者。如",
    "T50n2040_002:0053b04": "有百千萬億眾為水所溺。以慈愍心。為作",
    "T50n2040_002:0053b05": "船栰而度脫之。終不勞疲。若我今日望見",
    "T50n2040_002:0053b06": "世尊。亦復如是。所以然者。世尊晝夜常以三",
    "T50n2040_002:0053b07": "昧。恒以天眼觀於眾生。應受化者以慈愍心。",
    "T50n2040_002:0053b08": "如母念子。爾時世尊在靈鷲山。天耳遙聞迦",
    "T50n2040_002:0053b09": "維羅衛大城之中。父王悒遲及諸王言。即以",
    "T50n2040_002:0053b10": "天眼。遙見父王病臥著床。羸困憔悴命欲向",
    "T50n2040_002:0053b11": "終。知父渴仰欲見諸子。爾時世尊告難陀曰。",
    "T50n2040_002:0053b12": "父王淨飯勝世間王。是我曹父。今得重病。我",
    "T50n2040_002:0053b13": "曹應往。及命存在得與相見。令王願滿。難陀",
    "T50n2040_002:0053b14": "受教長跪作禮。唯然世尊。淨飯王者是我曹",
    "T50n2040_002:0053b15": "父。能生聖子利益世間。今宜往詣報育養恩。",
    "T50n2040_002:0053b16": "阿難合掌前白佛言。淨飯王者。是我伯父。聽",
    "T50n2040_002:0053b17": "我出家為佛弟子。是故欲往。羅云復前而白",
    "T50n2040_002:0053b18": "佛言。世尊雖是我父棄國求道。我蒙祖王育",
    "T50n2040_002:0053b19": "養成就。而得出家。是故欲往奉覲祖王。佛",
    "T50n2040_002:0053b20": "言善哉。宜知是時。令王願滿。於時世尊。即以",
    "T50n2040_002:0053b21": "神足猶如雁王。踴身虛空忽然而現。在維羅",
    "T50n2040_002:0053b22": "衛放大光明。國中人民遙見佛來。皆共舉聲",
    "T50n2040_002:0053b23": "涕淚而言。設大王崩。舍夷國名必斷滅矣。城",
    "T50n2040_002:0053b24": "中人民向佛啼哭。白世尊言。大王如是命斷",
    "T50n2040_002:0053b25": "不久。唯願如來宜可時往。及共相見國中人",
    "T50n2040_002:0053b26": "民。宛轉自撲哽咽啼哭。中有自絕纓絡者。",
    "T50n2040_002:0053b27": "中有取塵土而自坌者。佛見是已諫國中人。",
    "T50n2040_002:0053b28": "無常離別古今有是。汝等諸人當思念之。生",
    "T50n2040_002:0053b29": "死為苦唯道是真。於是世尊。即以十力四無",
    "T50n2040_002:0053c01": "所畏十八不共諸佛之法。放大光明。更復重",
    "T50n2040_002:0053c02": "以三十二相八十種好。放大光明。以從無量",
    "T50n2040_002:0053c03": "阿僧祇劫所作功德。放大光明。其光照耀",
    "T50n2040_002:0053c04": "內外通達。周遍國界光照王身。患得安息。王",
    "T50n2040_002:0053c05": "遂怪言。是何光耶。為日月之光明耶。諸天",
    "T50n2040_002:0053c06": "光乎。光觸我身如天栴檀。令我身中患苦得",
    "T50n2040_002:0053c07": "息。脫是我子悉達來也。先見光明是其常",
    "T50n2040_002:0053c08": "瑞。時大稱王從外入宮。白大王言。世尊已",
    "T50n2040_002:0053c09": "來。將諸弟子阿難羅云等。乘空來至。王宜",
    "T50n2040_002:0053c10": "歡喜。捨愁毒心。王聞佛來敬意踊躍。不覺",
    "T50n2040_002:0053c11": "起坐。須臾之頃。佛便入宮王見佛到。遙舉兩",
    "T50n2040_002:0053c12": "手接足而言。唯願如來手觸我身。令我得安",
    "T50n2040_002:0053c13": "為病所困。如押麻油痛不可忍。我命將斷",
    "T50n2040_002:0053c14": "寧可還返。我今最後得見世尊。痛恨即除。佛",
    "T50n2040_002:0053c15": "知父王病重羸瘦。色變難識告難陀言。觀王",
    "T50n2040_002:0053c16": "本時形體巍巍。顏色端正名聲遠聞。今得重",
    "T50n2040_002:0053c17": "病乃不可識。端正形容勇健之名。今何所在。",
    "T50n2040_002:0053c18": "時淨飯王一心合掌。讚嘆世尊。佛言。唯願",
    "T50n2040_002:0053c19": "父王莫復愁悒。所以然者。道德純備無有",
    "T50n2040_002:0053c20": "缺減。佛出金色臂。掌如蓮花以手著父王額",
    "T50n2040_002:0053c21": "上。王是清淨戒行之人。心垢已離今應歡喜。",
    "T50n2040_002:0053c22": "不宜憂惱。當諦思念諸經法義。於不牢固。",
    "T50n2040_002:0053c23": "得堅固志以種善根。是故大王宜當歡喜。命",
    "T50n2040_002:0053c24": "雖欲終自可寬意。時大稱王以恭敬心白淨",
    "T50n2040_002:0053c25": "飯王言。佛是王子。神力具足無與等者。次",
    "T50n2040_002:0053c26": "子難陀亦是王子。已度生死諸欲之海。四道",
    "T50n2040_002:0053c27": "無礙。斛飯王子阿難陀者已服法味。佛所",
    "T50n2040_002:0053c28": "說法猶若淵海。一句不忘悉總持之。王孫羅",
    "T50n2040_002:0053c29": "云道德純備。逮諸禪定成四道果。是四子",
    "T50n2040_002:0054a01": "等已壞魔網。時淨飯王聞是語已。歡喜踊躍",
    "T50n2040_002:0054a02": "不能自勝。即以自手捉於佛手。著其心上。王",
    "T50n2040_002:0054a03": "於臥處。合掌心禮世尊足下。時佛手掌故在",
    "T50n2040_002:0054a04": "王心上。無常對至命盡氣絕。忽就後世。於是",
    "T50n2040_002:0054a05": "諸釋號叫啼哭。舉身自撲兩手拍地。解髻",
    "T50n2040_002:0054a06": "亂髮同發聲言。永失覆蓋王中尊王。今已崩",
    "T50n2040_002:0054a07": "背國失威神。時諸釋子。以眾香汁洗浴王身。",
    "T50n2040_002:0054a08": "纏以劫貝帛[疊*毛]。及諸繒綿。而以棺斂於師",
    "T50n2040_002:0054a09": "子座。七寶莊校。真珠羅網垂繞其傍。舉棺置",
    "T50n2040_002:0054a10": "於師子座上。散花燒香。佛共難陀在喪頭前。",
    "T50n2040_002:0054a11": "肅恭而立。阿難羅云。住在喪足。難陀長跪",
    "T50n2040_002:0054a12": "白佛。父王養我。願聽難陀擔父王棺。阿",
    "T50n2040_002:0054a13": "難合掌前白佛言。唯願聽我擔伯父棺。羅",
    "T50n2040_002:0054a14": "云復白佛言。唯願聽我擔祖王棺。爾時世",
    "T50n2040_002:0054a15": "尊念當來世人凶暴不報父母育養之恩。為",
    "T50n2040_002:0054a16": "是當來不孝眾生。設化法故如來躬欲擔於",
    "T50n2040_002:0054a17": "父王之棺。即時三千大千世界。六種震動。",
    "T50n2040_002:0054a18": "一切眾生[山/頗]峨踊沒。如水上船。爾時欲界",
    "T50n2040_002:0054a19": "一切諸天。與無數百千眷屬俱來赴喪。北方",
    "T50n2040_002:0054a20": "天王毘沙門王。將諸夜叉鬼神之等。億百千",
    "T50n2040_002:0054a21": "眾俱來赴喪。東方天王惟提賴咤。將諸妓",
    "T50n2040_002:0054a22": "樂鬼神之等。億百千眾俱來赴喪。南方天王",
    "T50n2040_002:0054a23": "毘樓勒叉。將鳩槃荼鬼神之等。億百千眾",
    "T50n2040_002:0054a24": "俱來赴喪。西方天王毘留婆叉。將諸龍神",
    "T50n2040_002:0054a25": "億百千眾。俱來赴喪。皆共發哀舉聲啼哭。時",
    "T50n2040_002:0054a26": "四天王竊共思議。瞻望佛為當來世諸不孝",
    "T50n2040_002:0054a27": "父母者故。以大慈悲。親自身擔父王棺。時",
    "T50n2040_002:0054a28": "四天王俱共長跪。同時發聲俱白佛言。我等",
    "T50n2040_002:0054a29": "是佛弟子。從佛聞法成須陀洹。以是之故。我",
    "T50n2040_002:0054b01": "曹宜擔父王之棺。佛聽四天王擔父王棺。四",
    "T50n2040_002:0054b02": "天王各自變身如人形像。以手擎棺擔著肩",
    "T50n2040_002:0054b03": "上。舉國人民一切大小莫不啼泣。爾時佛威",
    "T50n2040_002:0054b04": "光益顯。猶萬日並現。如來躬自手執香爐。在",
    "T50n2040_002:0054b05": "前行出詣墓所。靈鷲山上有千阿羅漢。以神",
    "T50n2040_002:0054b06": "足力乘虛來至。稽首佛足復白佛言。唯願佛",
    "T50n2040_002:0054b07": "勅使作何事。時佛便告諸羅漢。汝等疾往大",
    "T50n2040_002:0054b08": "海渚上。取牛頭栴檀種種香木。即受教勅如",
    "T50n2040_002:0054b09": "彈指頃。各到大海共取香薪。屈伸臂頃便已",
    "T50n2040_002:0054b10": "來到。佛與大眾共積香薪。舉棺置上以火焚",
    "T50n2040_002:0054b11": "之。一切大眾見火盛然。皆向佛前。宛轉自",
    "T50n2040_002:0054b12": "撲益更悲哭。有得道者皆自慶幸。未獲道者",
    "T50n2040_002:0054b13": "心戰惶怖。毛衣為竪。佛告四眾曰。世間無常",
    "T50n2040_002:0054b14": "苦空非身。無有堅固如幻如化。如熱時炎如",
    "T50n2040_002:0054b15": "水中月。命不久居。汝等諸人。但見此火便以",
    "T50n2040_002:0054b16": "為熱。諸欲之火極復過此。是故汝等當自勸",
    "T50n2040_002:0054b17": "勉。求離生死乃得大安。時火焚燒大王身",
    "T50n2040_002:0054b18": "已。爾時諸王。各各皆持五百瓶乳。以用滅火。",
    "T50n2040_002:0054b19": "火滅之後競共收骨盛置金函。即於其上便",
    "T50n2040_002:0054b20": "共起塔。懸繒幡蓋供養塔廟。時諸大眾。同時",
    "T50n2040_002:0054b21": "發聲俱白佛言。大淨飯王今已命終。神生何",
    "T50n2040_002:0054b22": "所。唯願世尊。分別解說。於時佛告眾會曰。父",
    "T50n2040_002:0054b23": "王淨飯。是清淨人生淨居天。",
    "T50n2040_002:0054b24": "祐觀無常之變甚矣。固有形而莫免也。夫",
    "T50n2040_002:0054b25": "以天尊衛疾而不能延齡。合掌在心而無",
    "T50n2040_002:0054b26": "救理。報盡數終無常對至。是以聖人修長壽",
    "T50n2040_002:0054b27": "之果。而不養蕉沫之身也。",
    "T50n2040_002:0054b28": "釋迦母摩訶摩耶夫人記第十六(出佛昇忉利天為母說法經)",
    "T50n2040_002:0054b29": "佛在忉利天歡喜園中。波利質多羅樹下。三",
    "T50n2040_002:0054c01": "月安居。爾時如來四眾圍繞。身毛孔中放千",
    "T50n2040_002:0054c02": "光明。普照三千大千世界。一一光中有千葉",
    "T50n2040_002:0054c03": "蓮花花中皆有化佛。威光照耀不可譬類。",
    "T50n2040_002:0054c04": "諸天子等。不知何緣而有此事。佛告文殊。",
    "T50n2040_002:0054c05": "汝詣母所道我在此。願母暫屈禮敬三寶。文",
    "T50n2040_002:0054c06": "殊即往宣白摩耶。聞已乳自流出。而作此",
    "T50n2040_002:0054c07": "言。若審我所生悉達多者。當令乳汁置至",
    "T50n2040_002:0054c08": "其口。作此語已。兩乳湩出猶白蓮花。而便",
    "T50n2040_002:0054c09": "入於如來口中。時摩耶見已踊躍怡悅。如花",
    "T50n2040_002:0054c10": "開榮。大千世界普皆震動。諸妙花果非時",
    "T50n2040_002:0054c11": "敷熟。即語文殊。我從與佛為母子來。歡喜",
    "T50n2040_002:0054c12": "安樂未曾如今日也。即與文殊俱趣佛所。世",
    "T50n2040_002:0054c13": "尊遙見母來。如須彌山鼓動之相。便以梵音",
    "T50n2040_002:0054c14": "而白母言。身所經處與苦樂俱。當修涅槃永",
    "T50n2040_002:0054c15": "離苦樂。摩耶一心五體投地。專精正念結使",
    "T50n2040_002:0054c16": "消伏。佛為說法。摩耶聞已即識宿命。善根",
    "T50n2040_002:0054c17": "純熟。破八十億熾然之結。得須陀洹果。即白",
    "T50n2040_002:0054c18": "佛言。生死牢獄已證解脫。時會大眾聞此語",
    "T50n2040_002:0054c19": "已。異口同音而作是言。願一切眾生皆得解",
    "T50n2040_002:0054c20": "脫。爾時世尊於忉利天。為眾廣說大有利益。",
    "T50n2040_002:0054c21": "至三月盡將欲還下。命鳩摩羅。汝今可下至",
    "T50n2040_002:0054c22": "閻浮提語言。如來不久當入涅槃。于時眾生",
    "T50n2040_002:0054c23": "聞是語已。極大愁惱作如是言。我等頃來",
    "T50n2040_002:0054c24": "不知大師所在。今者乃在忉利天上。又復",
    "T50n2040_002:0054c25": "欲入涅槃。何其苦哉。世眼將滅。我等罪身",
    "T50n2040_002:0054c26": "天人殊絕。無由昇天恭敬勸請。唯願仁者為",
    "T50n2040_002:0054c27": "宣啟請。唯願愍念閻浮提人。時速還下。時",
    "T50n2040_002:0054c28": "鳩摩羅還至佛所。具以白佛。爾時世尊聞",
    "T50n2040_002:0054c29": "此語已。放五色光明照耀顯赫。時天帝釋知",
    "T50n2040_002:0055a01": "佛當下。即使鬼神作三道寶階。中央閻浮檀",
    "T50n2040_002:0055a02": "金。左用瑠璃右用馬瑙。欄楯彫鏤極為嚴",
    "T50n2040_002:0055a03": "麗。佛語摩耶。生死之法會必有離。我今應下",
    "T50n2040_002:0055a04": "還閻浮提。不久亦當入於涅槃。摩耶垂淚說",
    "T50n2040_002:0055a05": "偈。爾時世尊。與母辭別。下躡寶階梵天執蓋。",
    "T50n2040_002:0055a06": "及四天王侍立左右。四部大眾歌唄讚嘆。天",
    "T50n2040_002:0055a07": "作妓樂充塞虛空。散花燒香導從來下。閻",
    "T50n2040_002:0055a08": "浮提王波斯匿等。一切大眾集在寶階。稽首",
    "T50n2040_002:0055a09": "奉迎。佛還祇洹處師子座。四眾圍繞歡喜踊",
    "T50n2040_002:0055a10": "躍。",
    "T50n2040_002:0055a11": "祐敬惟。佛生七日母昇忉利。三世如來莫不",
    "T50n2040_002:0055a12": "同然。摩耶積因託化誕聖。是以。既為天師而",
    "T50n2040_002:0055a13": "方味其乳。已入泥洹而還起致敬。欲報之德。",
    "T50n2040_002:0055a14": "於斯至矣。",
    "T50n2040_002:0055a15": "釋迦姨母大愛道泥洹記第十七(出佛母泥洹經)",
    "T50n2040_002:0055a16": "王園精舍。大愛道比丘尼。即佛姨母也。將欲",
    "T50n2040_002:0055a17": "滅度曰。吾不忍見世無如來無所著正真道",
    "T50n2040_002:0055a18": "最正覺。及諸應真滅度。吾當先息靈還于",
    "T50n2040_002:0055a19": "本無矣。佛一切智具照其心。即告阿難。大愛",
    "T50n2040_002:0055a20": "道念曰。吾不忍見世尊。并諸應真泥洹。欲",
    "T50n2040_002:0055a21": "先滅度。阿難聞教即稽首言。今聞尊命四體",
    "T50n2040_002:0055a22": "萎墮。心塞智索。不識四方之名。佛告阿難。汝",
    "T50n2040_002:0055a23": "謂大愛道滅度。將戒定慧解脫度知見種。四",
    "T50n2040_002:0055a24": "意止。乃至八品道行去耶。對曰不也。但惟佛",
    "T50n2040_002:0055a25": "生七日太后薨慈母至有弘恩在佛所耳。",
    "T50n2040_002:0055a26": "世尊嘆曰。如汝所言。慈母於吾實有乳哺重",
    "T50n2040_002:0055a27": "恩。此惠難報吾已報之。我亦有難算之恩在",
    "T50n2040_002:0055a28": "母所也。由我開示歸命三寶。苦習盡道眼明。",
    "T50n2040_002:0055a29": "朗盡諸有結獲無所著。若人能悟愚者之惑。",
    "T50n2040_002:0055b01": "令入真正苦習盡道者恩過須彌。是故阿難。",
    "T50n2040_002:0055b02": "吾有重恩於大愛道為無量也。於時大愛道",
    "T50n2040_002:0055b03": "與除饉女五百人(除饉女。即比丘尼也。康會注法鏡經云。凡夫貪染六塵。猶餓夫",
    "T50n2040_002:0055b04": "飯不知厭足。聖人斷貪。除六情饉飢。故號出家為除饉)俱到佛所。皆頭面",
    "T50n2040_002:0055b05": "著佛足禮退。叉手立白佛言。不忍覩佛及諸",
    "T50n2040_002:0055b06": "應真滅度。欲先泥洹佛默可之。大愛道以手",
    "T50n2040_002:0055b07": "摩佛足曰。此晚覩如來最正覺。自今不復",
    "T50n2040_002:0055b08": "覩矣。五百除饉陳辭如上。佛可之。為說身",
    "T50n2040_002:0055b09": "患滅度之安。諸除饉女莫不歡喜。繞佛三匝",
    "T50n2040_002:0055b10": "稽首而去。還于精舍布五百座皆各就座。大",
    "T50n2040_002:0055b11": "愛道現神足德。於自座沒從東方來。在虛空",
    "T50n2040_002:0055b12": "中作十八變。八方上下亦復如是。放大光明",
    "T50n2040_002:0055b13": "以照諸冥。上耀諸天。五百除饉變化俱然。同",
    "T50n2040_002:0055b14": "時泥洹。",
    "T50n2040_002:0055b15": "佛告阿難。汝明旦入城到耶游理家所",
    "T50n2040_002:0055b16": "(理家。即優婆塞。優婆塞受戒在家。故曰理家)告之曰。佛母及五百",
    "T50n2040_002:0055b17": "耆年除饉。皆已滅度。佛勸理家。作五百輿床。",
    "T50n2040_002:0055b18": "麻油香花樟柟梓材。事各五百。真妓正音",
    "T50n2040_002:0055b19": "當以供養。所以者何。斯諸除饉皆六通四達。",
    "T50n2040_002:0055b20": "獲空不願無想淨定。今得泥洹為佛所歎。一",
    "T50n2040_002:0055b21": "時供養其福無量。阿難稽首敬諾。平旦入城",
    "T50n2040_002:0055b22": "至理家門。聞阿難來心怖毛竪。今來甚早斯",
    "T50n2040_002:0055b23": "事非恒。將以何故。阿難如教具為宣說。理",
    "T50n2040_002:0055b24": "家聞之即躄身于地。抗哀而云。自今惟耶梨",
    "T50n2040_002:0055b25": "精舍都為空寂。王道四街不復覩神通除饉。",
    "T50n2040_002:0055b26": "國道為空。其痛何甚乎。阿難答曰。佛說。乾",
    "T50n2040_002:0055b27": "坤雖久始必有終。三界無常如幻如夢。生求",
    "T50n2040_002:0055b28": "不死。會冀不離者。終不可得也。理家　解歡",
    "T50n2040_002:0055b29": "喜。阿難復至諸梵志理家。值集在講堂有異",
    "T50n2040_002:0055c01": "論議。即告之曰。佛勸諸賢者。昨五百除饉。",
    "T50n2040_002:0055c02": "皆以滅度。梵志理家聞阿難言。靡不躄地宛",
    "T50n2040_002:0055c03": "轉哀號。阿難又說。三界如幻都為非常。身",
    "T50n2040_002:0055c04": "為苦器惱痛所聚。唯泥洹安故聖歸之也。",
    "T50n2040_002:0055c05": "理家心解稽首奉辦。阿難還至佛所。如事以",
    "T50n2040_002:0055c06": "聞。梵志理家。即備葬具馳詣精舍。時王園",
    "T50n2040_002:0055c07": "門閉。理家使人緣入開門。欲入講堂。有女沙",
    "T50n2040_002:0055c08": "彌三人。一人得不還道。次者頻來。小者溝港。",
    "T50n2040_002:0055c09": "告理家曰。吾師坐禪今得寂定。慎勿擾動。答",
    "T50n2040_002:0055c10": "曰。師已滅度非為定也。沙彌聞之躄身絕",
    "T50n2040_002:0055c11": "息。有頃乃蘇哀而曰。誰當教誨吾等。聖訓",
    "T50n2040_002:0055c12": "絕矣。理家覩之莫不哀泣。告沙彌曰。佛本說",
    "T50n2040_002:0055c13": "經。恩愛雖會終必有離。但當建志力取應真。",
    "T50n2040_002:0055c14": "理家闍維畢。捧舍利詣佛所。佛告阿難。汝",
    "T50n2040_002:0055c15": "東向叉手。下右膝曰。有直信直業。三神六智",
    "T50n2040_002:0055c16": "道靈已足者。皆來赴斯。所以然者。佛母及",
    "T50n2040_002:0055c17": "諸除饉女五百人。今皆善逝。宜當法會四方",
    "T50n2040_002:0055c18": "俱然。於是四方各二百五十應真。神足飛來",
    "T50n2040_002:0055c19": "稽首佛足。佛起至大愛道舍利所。千比丘從",
    "T50n2040_002:0055c20": "皆就座。佛告阿難。取舍利盛之以鉢。著吾",
    "T50n2040_002:0055c21": "手中。阿難如命以鉢盛舍利。長跪授佛。佛",
    "T50n2040_002:0055c22": "以兩手受之。告諸比丘。斯聚舍利本是穢",
    "T50n2040_002:0055c23": "身。兇愚急暴嫉妬陰謀。敗道壞德。今母能",
    "T50n2040_002:0055c24": "拔女人兇愚之穢為丈夫行。獲應真道。遷",
    "T50n2040_002:0055c25": "靈本無何其健哉。告比丘眾及諸理家。宜共",
    "T50n2040_002:0055c26": "興廟應修供養。僉曰唯然。於是四眾天人",
    "T50n2040_002:0055c27": "鬼龍。造廟立剎種種供養(摩訶波闍波提。齊言大愛道也。亦名瞿曇彌。",
    "T50n2040_002:0055c28": "雜阿含經云。是難陀親母。又增一阿含經云。佛告阿難難陀羅云。汝等舉大愛道身。我當躬自供養。爾時",
    "T50n2040_002:0055c29": "釋提桓因。毘沙門王前白佛言。唯願勿自勞神。我等自當供養。佛言止止。所以然者。父母生子多有所益。",
    "T50n2040_002:0056a01": "長養恩重乳哺懷抱。要當報恩不得不報。過去未來。諸佛母先取滅度。諸佛皆自供養耶維舍利也。時毘沙門天",
    "T50n2040_002:0056a02": "王使諸由神擔栴檀薪至曠野之間。佛躬自舉床一脚。羅云舉一脚。阿難舉一脚。難陀舉一脚。飛在虛空",
    "T50n2040_002:0056a03": "往至塚間。其中四部眾。舉五百比丘尼舍利。俱至塚間。爾時佛自取栴檀木。著大愛道身上。佛言。有四人",
    "T50n2040_002:0056a04": "應起塔供養。一者佛。二者辟支佛。三者漏盡羅漢。四者轉輪聖王。皆以十善化物故。爾時人民即取舍利。各起",
    "T50n2040_002:0056a05": "塔供養)祐尋。姨母為德恩均所生。是以持輿之",
    "T50n2040_002:0056a06": "重爰酬鞠育。所以勸報。復勵無恩人也。",
    "T50n2040_002:0056a07": "釋種滅宿業緣記第十八(出長阿含經)",
    "T50n2040_002:0056a08": "爾時波斯匿王。新紹王位便作是念。我今新",
    "T50n2040_002:0056a09": "紹王位。先應取釋種家女。即告一臣曰。往迦",
    "T50n2040_002:0056a10": "毘羅衛。至釋種家持我名字。告彼釋種云。波",
    "T50n2040_002:0056a11": "斯匿王問訊興居輕利。致問無量。又語彼釋",
    "T50n2040_002:0056a12": "種。欲取釋種女。設與我者抱德無已。若見",
    "T50n2040_002:0056a13": "違者當以力相逼大臣受教。往告迦毘羅衛",
    "T50n2040_002:0056a14": "國。爾時釋種。五百人集在一處。是時大臣。至",
    "T50n2040_002:0056a15": "釋種所具宣王言。釋種聞已極懷瞋恚。吾等",
    "T50n2040_002:0056a16": "大姓。何緣當與婢子結親。其眾中或言當與。",
    "T50n2040_002:0056a17": "或言不可與。爾時摩訶男語眾人言。諸賢勿",
    "T50n2040_002:0056a18": "共瞋恚。所以然者。波斯匿王為人暴惡。或壞",
    "T50n2040_002:0056a19": "我國界。我今躬自當往。與相見說此事情。",
    "T50n2040_002:0056a20": "時摩訶男家中婢生一女。面貌端正世之希",
    "T50n2040_002:0056a21": "有。沐浴此女。與著好衣載羽葆車。送與波",
    "T50n2040_002:0056a22": "斯匿王言。此是我女可共成親。時波斯匿",
    "T50n2040_002:0056a23": "王。得此女極懷歡喜。即立此女為第一夫",
    "T50n2040_002:0056a24": "人。時此夫人到此數日而身懷妊。後生一男",
    "T50n2040_002:0056a25": "兒。端正無雙世之殊特。時波斯匿王集諸相",
    "T50n2040_002:0056a26": "師。與子立字。時相師言。",
    "T50n2040_002:0056a27": "大王當知求夫人時。諸釋共諍或言不與。使",
    "T50n2040_002:0056a28": "彼此流離。今當立名名曰流離。時波斯匿",
    "T50n2040_002:0056b01": "王。愛此琉璃太子未曾去前。年向八歲王告",
    "T50n2040_002:0056b02": "之曰。汝今已大。可詣迦毘羅衛學諸射術。是",
    "T50n2040_002:0056b03": "時波斯匿王給諸使人。乘大象往詣釋家",
    "T50n2040_002:0056b04": "至摩訶男言。波斯匿王使我至此學諸射術。",
    "T50n2040_002:0056b05": "唯願祖父母事事教授。時摩訶男報言。欲學",
    "T50n2040_002:0056b06": "術者善可習之。是時摩訶男釋種。集五百童",
    "T50n2040_002:0056b07": "子使共學術。時琉璃太子共學射術。爾時迦",
    "T50n2040_002:0056b08": "毘羅城中新起一講堂。自相謂言。今此講",
    "T50n2040_002:0056b09": "堂成來。未久畫彩已竟。猶如天宮。我等先",
    "T50n2040_002:0056b10": "應請如來於中供養及比丘僧。令我等受",
    "T50n2040_002:0056b11": "福無窮。然後我等當入此堂。是時釋種即",
    "T50n2040_002:0056b12": "於堂上。敷種種坐具懸繒幡蓋。香汁灑地燒",
    "T50n2040_002:0056b13": "眾名香。復儲好水然諸明燈。是時琉璃太子",
    "T50n2040_002:0056b14": "往至講堂。即昇師子之座。時諸釋種見之極",
    "T50n2040_002:0056b15": "懷瞋恚。即前捉臂逐出門外。各共罵之此婢",
    "T50n2040_002:0056b16": "生物敢入座。撲之著地。是時琉璃太子即從",
    "T50n2040_002:0056b17": "地起。長歎息而視後。是時有梵志子名曰",
    "T50n2040_002:0056b18": "好苦。琉璃太子語好苦梵志子曰。此諸釋",
    "T50n2040_002:0056b19": "種罵我毀辱。乃至於斯。我後紹王位時。汝",
    "T50n2040_002:0056b20": "當告我此事。是時好苦梵志子報曰。如教。是",
    "T50n2040_002:0056b21": "時波斯匿王命終。便立琉璃太子為王。時好",
    "T50n2040_002:0056b22": "苦梵志至王所而作是說。王當憶本釋所",
    "T50n2040_002:0056b23": "毀辱。時琉璃王報曰。我憶本事。時琉璃王",
    "T50n2040_002:0056b24": "興起瞋恚。勅諸群臣。汝等速嚴駕集四部兵。",
    "T50n2040_002:0056b25": "吾欲往征釋種。諸臣即受王教。令即雲集四",
    "T50n2040_002:0056b26": "種之兵。往至迦毘羅越。爾時眾多比丘。聞琉",
    "T50n2040_002:0056b27": "璃王往征釋種。具白世尊。是時世尊聞此語",
    "T50n2040_002:0056b28": "已。即往逆琉璃王。便在一枯樹下無有枝葉。",
    "T50n2040_002:0056b29": "於中結加趺坐。時琉璃王遙見世尊。即下",
    "T50n2040_002:0056c01": "車禮足在一面立。爾時琉璃王白世尊言。更",
    "T50n2040_002:0056c02": "有好樹樹枝繁茂。何故在此枯樹下坐。世尊",
    "T50n2040_002:0056c03": "告曰。親族之蔭故勝外人。是時琉璃王便作",
    "T50n2040_002:0056c04": "是念。今日世尊故為親族。吾不應往征宜可",
    "T50n2040_002:0056c05": "齊此還歸本土。是時好苦梵志。復白王曰。",
    "T50n2040_002:0056c06": "王當憶本釋種所辱。王聞此語已。復集兵",
    "T50n2040_002:0056c07": "詣迦毘羅越。大目揵連聞琉璃王往征釋種。",
    "T50n2040_002:0056c08": "白世尊言。今日琉璃王往攻釋種。我今堪任",
    "T50n2040_002:0056c09": "使琉璃王及四部兵擲著他方世界。世尊告",
    "T50n2040_002:0056c10": "曰。汝豈能取釋種宿緣。著他方世界乎。時目",
    "T50n2040_002:0056c11": "連白佛言。實不堪任使宿因緣著他方世界。",
    "T50n2040_002:0056c12": "爾時世尊語目連。汝還就座。目連復白佛",
    "T50n2040_002:0056c13": "言。我今堪任移此迦毘羅越著虛空中。世尊",
    "T50n2040_002:0056c14": "告曰。汝今堪能移釋種宿緣著虛空中乎。目",
    "T50n2040_002:0056c15": "連報言。不也世尊。佛告目連。汝今還就本",
    "T50n2040_002:0056c16": "位。目連復白佛言。願聽許。以鐵籠覆迦毘",
    "T50n2040_002:0056c17": "羅越城上。世尊告曰。云何目連。能以鐵籠",
    "T50n2040_002:0056c18": "覆釋種宿緣乎。目連白佛。不也世尊。佛告",
    "T50n2040_002:0056c19": "目連。釋種今日宿緣已熟。今當受報。是時",
    "T50n2040_002:0056c20": "琉璃王。往詣迦毘羅越。時諸釋種復集四",
    "T50n2040_002:0056c21": "部之眾。一由旬中。往逆琉璃王。是時諸釋一",
    "T50n2040_002:0056c22": "由旬內。遙射琉璃王。或射耳孔不傷其耳。",
    "T50n2040_002:0056c23": "或射頭髻不傷其頭。或射弓弦不害其人。或",
    "T50n2040_002:0056c24": "射鎧器不傷其人。或射床座不害其人。或射",
    "T50n2040_002:0056c25": "車壞輪不害其人。或壞幢麾不害其人。是時",
    "T50n2040_002:0056c26": "琉璃王見此事已。便懷恐怖告群臣曰。汝等",
    "T50n2040_002:0056c27": "觀此箭為從何來。群臣報曰。此諸釋種。去",
    "T50n2040_002:0056c28": "此一由旬中射箭使來。琉璃王報言。彼設",
    "T50n2040_002:0056c29": "發心欲害我者。並當死盡。宜可於中還歸",
    "T50n2040_002:0057a01": "舍衛是時好苦梵志。前白王言。大王勿懼。此",
    "T50n2040_002:0057a02": "諸釋種皆共持戒。虫尚不害。況害人乎。今",
    "T50n2040_002:0057a03": "宜前進必壞釋種。是時琉璃王漸漸前進向彼",
    "T50n2040_002:0057a04": "釋種。是時諸釋退入城中。時琉璃王在城外",
    "T50n2040_002:0057a05": "而告之曰。汝等速開城門。若不爾者盡當殺",
    "T50n2040_002:0057a06": "之。時迦毘羅越城。有釋童子年向十五名曰",
    "T50n2040_002:0057a07": "奢摩。聞琉璃王今在門外。即著鎧持仗至",
    "T50n2040_002:0057a08": "城上。獨與琉璃王共鬪。是時舍摩童子。多",
    "T50n2040_002:0057a09": "殺害眾人。各各馳散並作是說。此是何人。",
    "T50n2040_002:0057a10": "為是天耶。為是鬼神耶。遙見如似小兒。是時",
    "T50n2040_002:0057a11": "琉璃王便懷恐怖即入地孔避之。時釋種聞",
    "T50n2040_002:0057a12": "壞琉璃王眾。是時諸釋即呼舍摩童子。而告",
    "T50n2040_002:0057a13": "之曰。年幼小兒。何故辱我等門戶。豈不知",
    "T50n2040_002:0057a14": "諸釋修行善法乎。我等尚不能害虫。況復人",
    "T50n2040_002:0057a15": "命耶。我等亦能壞此軍眾。一人敵萬人。然",
    "T50n2040_002:0057a16": "我等復作是念。殺害人命死入地獄。若生人",
    "T50n2040_002:0057a17": "中壽命極短。汝去。不須住此。是時舍摩童子",
    "T50n2040_002:0057a18": "即出國去。是時琉璃王復至門中。速開城門",
    "T50n2040_002:0057a19": "不須稽留。是時諸釋自相謂言。可與開門為",
    "T50n2040_002:0057a20": "不可乎。爾時弊魔波旬作一釋形。告諸釋言。",
    "T50n2040_002:0057a21": "汝等速開城門勿共受困。是時諸釋即開城",
    "T50n2040_002:0057a22": "門。時琉璃王告群臣曰。今此釋眾人民極多。",
    "T50n2040_002:0057a23": "非刀劍所能害盡。悉取埋脚地中。然後使暴",
    "T50n2040_002:0057a24": "象踏殺爾時群臣受王教勅。即以象踏殺之。",
    "T50n2040_002:0057a25": "時琉璃王勅群臣曰。汝等速選面手釋女取五",
    "T50n2040_002:0057a26": "百人時諸臣受王教令。即選五百端正女人。",
    "T50n2040_002:0057a27": "將詣王所。是時摩訶男釋至琉璃王所。而作",
    "T50n2040_002:0057a28": "是說當從我願。琉璃王言欲何等願。摩訶男",
    "T50n2040_002:0057a29": "曰。我今沒在水底隨我遲疾。使諸釋種並得",
    "T50n2040_002:0057b01": "逃走。若我出水隨意殺之。琉璃王曰此事大",
    "T50n2040_002:0057b02": "隹。是時摩訶男釋即入水底。以頭髮繫樹根",
    "T50n2040_002:0057b03": "而取命終。是時城中諸釋。從東門出復從西",
    "T50n2040_002:0057b04": "門入。從南門出還從北門入。是時琉璃王",
    "T50n2040_002:0057b05": "告群臣曰。摩訶男父何故隱在水中。如今不",
    "T50n2040_002:0057b06": "出。爾時諸臣聞王教令。即入水中出之。摩訶",
    "T50n2040_002:0057b07": "男已取命終。爾時琉璃王。以見摩訶男命終。",
    "T50n2040_002:0057b08": "王方悔心。我今祖父已取命終。皆由愛親族",
    "T50n2040_002:0057b09": "故。設當知者。終不來攻伐此釋種。是時琉璃",
    "T50n2040_002:0057b10": "王殺九千九百九十萬人。流血成河。燒迦毘",
    "T50n2040_002:0057b11": "羅越城往詣尼拘留園中。是時琉璃王語五",
    "T50n2040_002:0057b12": "百釋女言。汝等慎莫愁憂我是汝夫。汝是我",
    "T50n2040_002:0057b13": "婦。要當相接。時琉璃王捉一釋女而欲弄之",
    "T50n2040_002:0057b14": "時女曰。大王欲何所為。時王報言。欲與汝情",
    "T50n2040_002:0057b15": "通。女曰。我今何故。與婢生種情通是時琉璃",
    "T50n2040_002:0057b16": "王甚懷瞋恚。勅群臣曰速取此女。刖其手足",
    "T50n2040_002:0057b17": "著深坑中。諸臣受教刖其手足擲著坑中。及",
    "T50n2040_002:0057b18": "五百女人皆罵王言。誰持此身與婢生種共",
    "T50n2040_002:0057b19": "交通。時王瞋恚盡取五百釋女。刖其手足著",
    "T50n2040_002:0057b20": "深坑中。是琉璃王壞迦毘羅越已。還詣舍衛",
    "T50n2040_002:0057b21": "城。爾時祇陀太子在深宮中。與諸妓女共相",
    "T50n2040_002:0057b22": "娛樂。王聞作妓聲。即勅御者。汝迴此象詣",
    "T50n2040_002:0057b23": "太子所。是時守門人。遙見王來而白王言。王",
    "T50n2040_002:0057b24": "徐行。祇陀太子今在宮中自娛。勿相觸嬈。",
    "T50n2040_002:0057b25": "是時琉璃王。即時拔劍取守門人殺之。祇陀",
    "T50n2040_002:0057b26": "王子。聞琉璃王在門外。便出與王相見。善",
    "T50n2040_002:0057b27": "來大王。報言。豈不知吾與諸釋種共鬪",
    "T50n2040_002:0057b28": "乎。祇陀對曰。聞之。琉璃王報言。汝今何故與",
    "T50n2040_002:0057b29": "妓女遊戲。而不佐我耶。祇陀報言。我不堪",
    "T50n2040_002:0057c01": "任殺害眾生。是時琉璃王極懷瞋恚。即復拔",
    "T50n2040_002:0057c02": "劍斫殺祇陀。爾時世尊。以天眼觀祇陀王子。",
    "T50n2040_002:0057c03": "以取命終生三十三天。是時五百釋女。自歸",
    "T50n2040_002:0057c04": "稱喚如來名號。如來於此間出家學道。而",
    "T50n2040_002:0057c05": "後成佛。今受此毒痛。世尊何故而不見憶。",
    "T50n2040_002:0057c06": "爾時世尊以天耳清徹。聞諸釋女稱怨向佛。",
    "T50n2040_002:0057c07": "將諸比丘往至迦毘羅越。時五百釋女遙見",
    "T50n2040_002:0057c08": "世尊。將諸比丘來皆懷慚愧。爾時釋提",
    "T50n2040_002:0057c09": "桓因及毘沙門王在世尊後。顧語釋提桓因",
    "T50n2040_002:0057c10": "言。此諸釋女皆懷慚愧。釋提桓因即以天衣",
    "T50n2040_002:0057c11": "覆此女上。爾時世尊告毘沙門王曰。此",
    "T50n2040_002:0057c12": "諸女人飢渴日久。毘沙門王即辦自然天食。",
    "T50n2040_002:0057c13": "與諸釋女皆悉充足。世尊漸與諸女說微妙",
    "T50n2040_002:0057c14": "法。苦習盡道盡與說之。爾時諸女。諸塵垢",
    "T50n2040_002:0057c15": "盡得法眼淨。各於其所而取命終。皆生天上。",
    "T50n2040_002:0057c16": "爾時世尊詣城東門。見城中煙火洞然。爾時",
    "T50n2040_002:0057c17": "世尊。往詣尼拘留園中坐。告諸比丘。我昔",
    "T50n2040_002:0057c18": "在中與諸比丘說法。如今空墟無有人民。",
    "T50n2040_002:0057c19": "自今以後如來更不復至此。從座起去。往",
    "T50n2040_002:0057c20": "舍衛祇樹給孤獨園。告諸比丘。今琉璃王及",
    "T50n2040_002:0057c21": "此兵眾。却後七日盡當磨滅。是時琉璃王聞",
    "T50n2040_002:0057c22": "世尊記。聞已恐怖告群臣曰。如來今記却後",
    "T50n2040_002:0057c23": "七日。我及兵眾盡當沒滅。汝等觀外境無",
    "T50n2040_002:0057c24": "有盜賊。水火災變來侵國者。何以故。諸佛",
    "T50n2040_002:0058a01": "如來語無有二。爾時好苦梵志白王。王勿",
    "T50n2040_002:0058a02": "恐懼。今外境無難亦無災變。今日大王快",
    "T50n2040_002:0058a03": "自娛樂。琉璃王言。梵志當知佛言無異。時琉",
    "T50n2040_002:0058a04": "璃王。使人數日。至七日頭。王大歡喜踊躍不",
    "T50n2040_002:0058a05": "能自勝。將諸兵眾及諸婇女。往阿脂羅河側",
    "T50n2040_002:0058a06": "而自娛樂。即於彼處。卒大雷震非時雲起。暴",
    "T50n2040_002:0058a07": "風疾雨。時琉璃王及兵眾。盡為水所漂皆",
    "T50n2040_002:0058a08": "悉消滅。身壞命終入阿鼻地獄。復有天火燒",
    "T50n2040_002:0058a09": "城內宮殿。爾時世尊以天眼觀見琉璃王及",
    "T50n2040_002:0058a10": "四種兵。皆悉命終入地獄中。爾時諸比丘",
    "T50n2040_002:0058a11": "白世尊言。琉璃王及四部兵。今已命終為生",
    "T50n2040_002:0058a12": "何處。世尊告曰。琉璃王者今入阿鼻地獄",
    "T50n2040_002:0058a13": "中。諸比丘白言。今此釋種昔作何因緣。今",
    "T50n2040_002:0058a14": "為琉璃王所害。爾時世尊告諸比丘。昔日之",
    "T50n2040_002:0058a15": "時。此羅閱城中有捕魚村。時世飢儉人食草",
    "T50n2040_002:0058a16": "根。一斗金貿一斗米。彼村中有大池水。又",
    "T50n2040_002:0058a17": "復饒魚。時羅閱城中。人民之類。往至池中捕",
    "T50n2040_002:0058a18": "魚食之。當於爾時。水中有二種魚。一名鉤",
    "T50n2040_002:0058a19": "鎖。二名多舌。是時二魚各各相謂言。我等",
    "T50n2040_002:0058a20": "於此眾人先無過失。我是水性之虫不處",
    "T50n2040_002:0058a21": "乾地。此人民之類。皆來食噉我等。設前世時。",
    "T50n2040_002:0058a22": "少有福德者其當報怨。爾時村中有小兒。年",
    "T50n2040_002:0058a23": "向八歲亦不捕魚。復非害命。然復收魚在岸",
    "T50n2040_002:0058a24": "上。小兒見已極懷歡喜。比丘當知。爾時羅閱",
    "T50n2040_002:0058a25": "城中人民之類。豈異人乎。今釋種是也。爾",
    "T50n2040_002:0058a26": "時鉤鎖魚者。今瑠璃王是。兩舌魚者。今好",
    "T50n2040_002:0058a27": "苦梵志是。小兒見魚笑者。今我身是。爾時釋",
    "T50n2040_002:0058a28": "種坐取魚食。無數劫中受地獄苦。今受此",
    "T50n2040_002:0058a29": "對。我時坐見而笑之。今患頭痛如似石壓。",
    "T50n2040_002:0058b01": "猶如以頭戴須彌山。所以然者。如來更不受",
    "T50n2040_002:0058b02": "形。已捨眾行度諸厄難。是諸比丘。由此因緣",
    "T50n2040_002:0058b03": "今受此報(釋迦畢罪經。大同小異。云琉璃王滅釋種。旋師罷軍。遣使者致敬於佛。",
    "T50n2040_002:0058b04": "佛視使者。答王自受矣。阿難整法服稽首白言。佛不虛視其必有緣。眾祐曰。釋罪畢矣。却後興矣却後七",
    "T50n2040_002:0058b05": "日太山鬼神。以火逼王及其臣民。王罪難救如釋禍難攘也。王行湖邊軍眾入水浴。神化為毒虫螫其王眾",
    "T50n2040_002:0058b06": "毒行身裏。或在水中死或百步一里死者。垂半入國凶鬼雲集宮中。夜物鳴聚居宮相待。日月博蝕",
    "T50n2040_002:0058b07": "星宿失度。怪異首尾。王聞佛誡災變之異。內如湯灼會臣議論。或云投山。或言投川。王遂乘船入海。",
    "T50n2040_002:0058b08": "強富者得從。貧羸者留國。王內宮人解衣脫陽燧珠著船上其日雲興笮絕舟漂。臣民僉曰。弊王行兇乃",
    "T50n2040_002:0058b09": "致斯禍。向中之時。日出炙陽燧出火。始燒王舟。投水即沒雷震霹靂。即入大山地獄。留在岸者微怖而",
    "T50n2040_002:0058b10": "全。法句譬經云。佛弟子名目連。見琉璃王伐舍夷國以報宿怨當殺四輩弟子。念其可憐。便到佛所白佛",
    "T50n2040_002:0058b11": "言。今琉璃王攻舍夷國我欲以三方便。救舍夷國一者舉舍夷國著虛空中。二者舉舍夷國人。",
    "T50n2040_002:0058b12": "著兩鐵圍山間。三者舉舍夷國人。著他方大國中央。令琉璃王不知其處。佛告目連。雖知汝有智德。能安",
    "T50n2040_002:0058b13": "處舍夷國人。眾生有七不避。何謂為七。一者生。二者老。三者病。四者死。五者罪。六者福。七者因緣。",
    "T50n2040_002:0058b14": "此七事。意雖欲避不能自在。如汝威神可得作此。宿對罪負不可得離。於是目連禮已便去。猶意不已。",
    "T50n2040_002:0058b15": "即取舍夷國人知識檀越。四千五百人盛著鉢中。舉著虛空星宿之際。瑠璃王伐舍夷國。殺三億人已引軍還",
    "T50n2040_002:0058b16": "國。於是目連往到佛所。為佛作禮自貢告曰。琉璃伐舍夷國。弟子承佛威神。救舍夷國四五千人。今在虛空",
    "T50n2040_002:0058b17": "皆盡得脫。佛告目連。汝為往看鉢中人不。答曰。未往視之。佛言。卿先往視鉢中人還。目連以道力下鉢。見鉢",
    "T50n2040_002:0058b18": "中人皆死。於是目連悵然悲泣。還白佛言鉢中人者今皆死盡。佛告目連業熟受報不可免也。座上無央數",
    "T50n2040_002:0058b19": "人。聞佛說無常法。欣然得道。逮須陀洹證)。",
    "T50n2040_002:0058b20": "祐竊惟大聖垂經抑揚懲勸。夫以正覺之尊萬",
    "T50n2040_002:0058b21": "累久絕。累塵劫而甫示餘報。明知釋種之滅。",
    "T50n2040_002:0058b22": "非力能免。斯實止殺之深戒慎業之明規也。",
    "T50n2040_002:0058b23": "釋迦譜卷第二",
    "T50n2040_002:0058b25": "◎釋迦從弟調達出家緣記第十(出中本起經)",
    "T50n2040_002:0058b26": "是時父王往詣佛所。見迦葉千人形體至陋。",
    "T50n2040_002:0058c01": "每心不平。此等比丘雖復心精無表容貌。當",
    "T50n2040_002:0058c02": "勸宗室樂無為者。令作沙門擇取端正。即令",
    "T50n2040_002:0058c03": "宗族明日會殿。受命即到。王告宗室曰。阿夷",
    "T50n2040_002:0058c04": "相言。佛不出家當作聖王。君四方天下左右",
    "T50n2040_002:0058c05": "侍從率當端正。今諸弟子類無恣觀。欲聘有",
    "T50n2040_002:0058c06": "道儀容足者。充備僧數光暉世尊。咸言大善",
    "T50n2040_002:0058c07": "聽令歡喜。乞退嚴辦七日乃行。調達便告行",
    "T50n2040_002:0058c08": "者。吾等王者子弟。今棄世榮出家居道。整",
    "T50n2040_002:0058c09": "頓服飾極世之妙。象馬車乘價直萬金。其日",
    "T50n2040_002:0058c10": "嚴出觀者填路。調達冠幘自然墮地。衢和離",
    "T50n2040_002:0058c11": "所可乘象。四脚布地而作鳥鳴。相工占曰。",
    "T50n2040_002:0058c12": "餘皆得道一人不吉。俱詣佛所求作沙門。",
    "T50n2040_002:0058c13": "剛強降伏莫不樂受。調達亦名提婆達多。齊",
    "T50n2040_002:0058c14": "言天熱。以其生時人天心皆忽驚熱。故因為",
    "T50n2040_002:0058c15": "名。增一阿含經云。提婆達兜白佛言。願",
    "T50n2040_002:0058c16": "聽在道次。佛言。汝宜在家分檀惠施。夫為",
    "T50n2040_002:0058c17": "沙門實為不易。復再三白。復告不宜出家。",
    "T50n2040_002:0058c18": "提婆達兜便生惡念。此沙門懷嫉妬心。我",
    "T50n2040_002:0058c19": "今宜自剃頭善修梵行。何用是沙門為。提婆",
    "T50n2040_002:0058c20": "達兜後犯五逆罪。惡心欲至如來所適。下足",
    "T50n2040_002:0058c21": "在地地中有大火。風起生繞提婆達兜。身為",
    "T50n2040_002:0058c22": "火所燒。便發悔心稱南無佛。然不究竟適得",
    "T50n2040_002:0059a01": "稱南無。便入地獄中。阿難悲泣言。提婆達在",
    "T50n2040_002:0059a02": "地獄中為經幾時。佛言。經一大劫命終生四",
    "T50n2040_002:0059a03": "天王上。展轉至他化自在天。經六十劫不墮",
    "T50n2040_002:0059a04": "三惡趣。最後受身成辟支佛。名曰南無。由命",
    "T50n2040_002:0059a05": "終之時稱南無故。時大目犍連言。我欲至阿",
    "T50n2040_002:0059a06": "鼻獄中。見提婆達慰勞慶賀。佛言。阿鼻罪",
    "T50n2040_002:0059a07": "人不解人間音響。目連白言。我解六十四音。",
    "T50n2040_002:0059a08": "當以此音往語彼人。目連如屈伸臂頃。至阿",
    "T50n2040_002:0059a09": "鼻獄上虛空中曰。提婆達兜。獄卒曰。此間亦",
    "T50n2040_002:0059a10": "有拘樓秦佛迦葉佛時提婆達兜。今命何者。",
    "T50n2040_002:0059a11": "目連曰。吾命釋迦文佛叔父兒提婆達兜。獄",
    "T50n2040_002:0059a12": "卒燒炙彼身使令覺悟曰。汝仰觀空中。見",
    "T50n2040_002:0059a13": "大目連坐寶蓮華。語目連曰。尊者何由屈此。",
    "T50n2040_002:0059a14": "目連曰。如來記汝。欲害世尊。緣入阿鼻。最後",
    "T50n2040_002:0059a15": "成辟支佛。號名南無。提婆達聞已歡喜言。我",
    "T50n2040_002:0059a16": "今日以右脇臥阿鼻獄中。經歷一劫終無勞",
    "T50n2040_002:0059a17": "倦。目連復問苦痛有增損乎。提婆達報以熱",
    "T50n2040_002:0059a18": "鐵輸轢我身壞。復以鐵杵[口*父]咀我形。有黑",
    "T50n2040_002:0059a19": "暴象蹈蹋我體。復有火山來鎮我面。昔日袈",
    "T50n2040_002:0059a20": "裟化為銅鍱極為熾然。今寄頭面禮世尊足。",
    "T50n2040_002:0059a21": "復禮尊者阿難。目連即攝神足遠世尊所。大",
    "T50n2040_002:0059a22": "智論稱提婆達弟子。俱迦離謗舍利弗及目",
    "T50n2040_002:0059a23": "犍連。命終墮蓮華地獄中。即衢和離也。祐",
    "T50n2040_002:0059a24": "拾檢調達之歷緣也。亟為戚屬恒結仇讐。豈",
    "T50n2040_002:0059a25": "以標明善惡影響祕教乎。是故經言。若言提",
    "T50n2040_002:0059a26": "婆達多造逆罪墮阿鼻者。無有是處。斯乃諸",
    "T50n2040_002:0059a27": "佛境界非二乘所測也。",
    "T50n2040_002:0059a28": "釋迦從弟阿那律跋提出家緣記第十一(出曇無德",
    "T50n2040_002:0059a29": "律)",
    "T50n2040_002:0059b01": "釋種兄弟二人。一名摩訶男。一名阿那律。阿",
    "T50n2040_002:0059b02": "那律者。其母愛念常不離目前。與作三時殿",
    "T50n2040_002:0059b03": "婇女娛樂。摩訶男言。諸釋多出家。而我一門",
    "T50n2040_002:0059b04": "獨無。兄營家業弟當出家。若不能者。弟營家",
    "T50n2040_002:0059b05": "業兄當出家。那律以家事煩碎。遂欲出家。",
    "T50n2040_002:0059b06": "往白其母乞求出家。乃至三反母不聽許。種",
    "T50n2040_002:0059b07": "種方便斷之。以釋種有跋提。其母愛重必不",
    "T50n2040_002:0059b08": "聽出家。便言。若跋提出家者當聽汝耳。那律",
    "T50n2040_002:0059b09": "便求跋提。跋提不許。復種種方便云。我今出",
    "T50n2040_002:0059b10": "家一由汝耳。跋提遂許還求其母。其母亦不",
    "T50n2040_002:0059b11": "許。復作方便言。若阿那律母許兒者。當聽汝",
    "T50n2040_002:0059b12": "耳。遂兩彼許跋提言。且當七年受五欲樂然",
    "T50n2040_002:0059b13": "後出家。那律言。人命無常難可得保。不宜淹",
    "T50n2040_002:0059b14": "留。更求一年乃至七日。那律許之。過七日已",
    "T50n2040_002:0059b15": "釋子等八人。及優波離第九。各好莊嚴乘寶",
    "T50n2040_002:0059b16": "象馬。出迦毘羅衛。齊至其界脫其寶衣。",
    "T50n2040_002:0059b17": "以象馬付優波離。令還語言。汝常依我等以",
    "T50n2040_002:0059b18": "自存活。今者出家。以此寶衣大象相遺。與",
    "T50n2040_002:0059b19": "自資生遂便前去。優波離思惟。亦欲隨出家。",
    "T50n2040_002:0059b20": "便即以寶衣等懸著樹上。念言。其有來取之",
    "T50n2040_002:0059b21": "者與之。於是便共至佛所。求索出家言。我",
    "T50n2040_002:0059b22": "父母已許。願聽出家乞先度優波離。何以故。",
    "T50n2040_002:0059b23": "以除我等憍慢心故。爾時世尊先度優波離。",
    "T50n2040_002:0059b24": "次度那律。次度跋提。次更度難提。次度金毘",
    "T50n2040_002:0059b25": "羅。次度難陀等六人。優波離受大戒。最為上",
    "T50n2040_002:0059b26": "座。時有大上座。名毘羅荼別度阿難陀。餘次",
    "T50n2040_002:0059b27": "上座度跋難陀及調達。時跋提獨在樹下塚",
    "T50n2040_002:0059b28": "間思惟夜分過已。高聲稱言甚樂其邊。比丘",
    "T50n2040_002:0059b29": "白佛。佛呼跋提。問何故自言甚樂耶。跋提",
    "T50n2040_002:0059c01": "言。我本在家時。內外常以刀杖而自衛護。猶",
    "T50n2040_002:0059c02": "有恐懼念念憂畏。今獨塚間無有恐懼。身毛",
    "T50n2040_002:0059c03": "不竪。我念出離之樂故稱甚樂。佛言善哉。",
    "T50n2040_002:0059c04": "祐以為。俗滯難啟而法緣易感。二釋蘄道剋",
    "T50n2040_002:0059c05": "意實深。故始也互塞。終然兩開矣。夫苦逼不",
    "T50n2040_002:0059c06": "生是謂至樂。林下之唱豈外適哉。",
    "T50n2040_002:0059c07": "釋迦從弟孫陀羅難陀出家緣記第十二(出普曜經)",
    "T50n2040_002:0059c08": "佛在迦維羅竭國尼拘類園。將侍者阿難入",
    "T50n2040_002:0059c09": "城乞食。童子難陀在高樓上遙見。即下來至",
    "T50n2040_002:0059c10": "佛所。作禮白言。如來之姓轉輪聖王。何謂自",
    "T50n2040_002:0059c11": "辱持鉢乞食。自取佛鉢入家。內盛甘美飲食。",
    "T50n2040_002:0059c12": "佛即還尼拘類園。即語侍者。難陀若出勿",
    "T50n2040_002:0059c13": "自取鉢。勅語難陀躬自送來。難陀受教從",
    "T50n2040_002:0059c14": "後送鉢。婦出語言。速還勿久須還。乃食前",
    "T50n2040_002:0059c15": "進。未久重更遣信時還勿停。所以鄭重恐出",
    "T50n2040_002:0059c16": "家故。難陀至佛所。手自奉鉢唯願時受。今",
    "T50n2040_002:0059c17": "欲還家。佛告難陀。卿已至此。今宜剃除鬚",
    "T50n2040_002:0059c18": "髮。服三法衣。何為欲還。是時如來以威神力。",
    "T50n2040_002:0059c19": "逼迫難陀度令出家。閉在靜室。久久之後。",
    "T50n2040_002:0059c20": "次第當直。難陀歡喜。我今當直事。因此閑",
    "T50n2040_002:0059c21": "暇逃走還家。是時難陀隨所應作。事事不闕",
    "T50n2040_002:0059c22": "天神侍衛。難陀汲水至滿。自然翻棄。淨地",
    "T50n2040_002:0059c23": "之中草土更滋。關閉門戶戶自然開。難陀自",
    "T50n2040_002:0059c24": "念。我家王種多饒財寶。設有漏失即可償之。",
    "T50n2040_002:0059c25": "今當竊隨小徑還家。行大塗者儻值如來。即",
    "T50n2040_002:0059c26": "脫三法衣更被餘衣而去。行未經時正值如",
    "T50n2040_002:0059c27": "來。奔趣大樹欲自隱身。佛神力故。樹神拔",
    "T50n2040_002:0059c28": "樹懸在虛空。難陀入樹根處隱蔽自身。如",
    "T50n2040_002:0059c29": "來尋往問言何為至此。默然慚愧。佛再三",
    "T50n2040_002:0060a01": "告汝欲何趣。難陀言。暫欲還家與婦相見。佛",
    "T50n2040_002:0060a02": "告難陀。夫人學道貪著欲心。不顧後世燒",
    "T50n2040_002:0060a03": "身之禍。我今將汝天上遊觀。宜自專心勿",
    "T50n2040_002:0060a04": "懷恐怖。佛以神力接至天上。見一宮殿眾寶",
    "T50n2040_002:0060a05": "莊嚴。玉女營從不可稱計。唯無夫主。難陀問",
    "T50n2040_002:0060a06": "佛。此何天宮。種種娛樂快樂昔所未見。而無",
    "T50n2040_002:0060a07": "夫主唯願說之。佛告難陀。汝可自問。難陀",
    "T50n2040_002:0060a08": "奉教自往。問之。天女答曰。汝不知乎。迦維羅",
    "T50n2040_002:0060a09": "竭國釋迦文佛並父弟難陀。後當生此為我",
    "T50n2040_002:0060a10": "夫主。難陀聞之密自歡喜。還至佛所具以白",
    "T50n2040_002:0060a11": "佛。佛告難陀。快修梵行如是不久。當來至",
    "T50n2040_002:0060a12": "此受福自然。是時世尊。復以神力接引難陀。",
    "T50n2040_002:0060a13": "將至地獄路經鐵圍山。表見瞎獼猴。佛問難",
    "T50n2040_002:0060a14": "陀。汝婦孫陀利何如瞎獼猴。難陀白佛。止止",
    "T50n2040_002:0060a15": "勿復說。此孫陀利者。女中英妙。百千萬倍豈",
    "T50n2040_002:0060a16": "得類乎。佛言。以孫陀利比諸天女。亦億千萬",
    "T50n2040_002:0060a17": "倍不可為比。於是世尊復接難陀。遍至地獄",
    "T50n2040_002:0060a18": "見種種苦痛。有一大鑊獄卒圍繞。湯沸火熾",
    "T50n2040_002:0060a19": "不見罪人。難陀白佛。是何人獄不見罪人。佛",
    "T50n2040_002:0060a20": "言。汝自問之。難陀往問獄卒。報言。閻浮利地",
    "T50n2040_002:0060a21": "真淨王家兒。得成佛道。並父弟甘露王兒。名",
    "T50n2040_002:0060a22": "曰難陀。為人放逸婬欲情多。自恃豪族輕忽",
    "T50n2040_002:0060a23": "萬民。彼命終後當來此中。難陀聞已。衣毛皆",
    "T50n2040_002:0060a24": "竪顏色變異。往趣世尊白言。唯然大師三界",
    "T50n2040_002:0060a25": "大護。今覩此變倍懷恐懼。求離地獄願說泥",
    "T50n2040_002:0060a26": "洹。爾時世尊。漸與難陀說微妙法。安處無為",
    "T50n2040_002:0060a27": "令至道場。",
    "T50n2040_002:0060a28": "雜寶藏經云。佛在迦毘羅衛國。入城乞食到",
    "T50n2040_002:0060a29": "難陀舍。會值難陀與婦作妝香塗眉間。聞",
    "T50n2040_002:0060b01": "佛門中欲出外看。婦共要言出看如來。使我",
    "T50n2040_002:0060b02": "額上妝未乾頃。便還入來。難陀即出見佛",
    "T50n2040_002:0060b03": "作禮。取鉢向舍盛食奉佛。佛不為取過與阿",
    "T50n2040_002:0060b04": "難。阿難亦不為取。阿難語言。汝從誰得鉢還",
    "T50n2040_002:0060b05": "與本處。於是持鉢詣佛。至尼拘樓精舍。佛即",
    "T50n2040_002:0060b06": "勅剃師與難陀剃髮。難陀不肯。怒拳而語剃",
    "T50n2040_002:0060b07": "髮人言。迦毘羅衛一切人民。汝今盡可剃其",
    "T50n2040_002:0060b08": "髮也。佛問剃髮者。何以不剃。答言。畏故不",
    "T50n2040_002:0060b09": "敢為剃。佛共阿難自至其邊。難陀畏故不",
    "T50n2040_002:0060b10": "敢不剃。雖得剃髮恒欲還家。佛常將行不能",
    "T50n2040_002:0060b11": "得去。後於一日次守房舍。而自歡喜。今真",
    "T50n2040_002:0060b12": "得便可還家去。待佛眾僧都去之後我當還",
    "T50n2040_002:0060b13": "家。佛入城後作是念言。當為汲水令滿澡瓶。",
    "T50n2040_002:0060b14": "然後還歸。尋時汲水一瓶適滿一瓶復翻。如",
    "T50n2040_002:0060b15": "是經時不能滿瓶。便作是言俱不可滿。使諸",
    "T50n2040_002:0060b16": "比丘來還自汲。我今但著瓶屋中而棄之去。",
    "T50n2040_002:0060b17": "即閉房門。適一扇閉一扇復開。適閉一戶一",
    "T50n2040_002:0060b18": "戶復開。便作是念俱不可閉。就置而去。",
    "T50n2040_002:0060b19": "縱使失諸比丘衣物。我饒財寶足有可償。即",
    "T50n2040_002:0060b20": "出僧房。而自思惟。佛必從此來。我則從彼異",
    "T50n2040_002:0060b21": "道而去。佛知其意亦異道來。遙見佛來大樹",
    "T50n2040_002:0060b22": "後藏。樹神舉樹在虛空中。露地而立。佛見難",
    "T50n2040_002:0060b23": "陀將還精舍。而問之言。汝念婦也。答言實爾。",
    "T50n2040_002:0060b24": "即將難陀向阿那波山上。又問難陀汝婦端",
    "T50n2040_002:0060b25": "正不。答言端正。山中有一老瞎獼猴。又復問",
    "T50n2040_002:0060b26": "言。汝婦孫陀利面首端正。何如此獼猴也。",
    "T50n2040_002:0060b27": "難陀懊惱便作念言。我婦端正人中少雙。佛",
    "T50n2040_002:0060b28": "今何故。以我之婦比瞎獼猴。佛復將至忉利",
    "T50n2040_002:0060b29": "天上。遍諸天宮而共觀看。見諸天子與諸天",
    "T50n2040_002:0060c01": "女共相娛樂。見一宮中有五百天女。無有天",
    "T50n2040_002:0060c02": "子。尋來問佛。佛言。汝自往問。難陀往問言。",
    "T50n2040_002:0060c03": "諸宮殿中盡有天子。此中何以獨無天子。諸",
    "T50n2040_002:0060c04": "女答言。閻浮提內佛弟難陀。佛逼使出家。以",
    "T50n2040_002:0060c05": "出家因緣。命終當生於此天宮。為我天子。難",
    "T50n2040_002:0060c06": "陀答言。即我身是。便欲即住。天女語言。我等",
    "T50n2040_002:0060c07": "是天汝今是人。還捨人壽更生此間。便可得",
    "T50n2040_002:0060c08": "住。便還佛所。以如上事。具白世尊。佛語難",
    "T50n2040_002:0060c09": "陀。汝婦端正。何如天女。難陀答言。比彼天",
    "T50n2040_002:0060c10": "女。如瞎獼猴比於我婦。佛將難陀還閻浮提。",
    "T50n2040_002:0060c11": "難陀為欲生天故勤加持戒。阿難爾時為說",
    "T50n2040_002:0060c12": "偈言。",
    "T50n2040_002:0060c13": "　譬如羯羊鬪　　將前而更却",
    "T50n2040_002:0060c14": "　汝為欲持戒　　其事亦如是",
    "T50n2040_002:0060c15": "佛將難陀復至地獄。見諸鑊湯悉皆煮人。唯",
    "T50n2040_002:0060c16": "見一鑊炊沸空停。怪其所以而來問佛。佛告",
    "T50n2040_002:0060c17": "之言。汝自往問。難陀即往問獄卒言。諸鑊盡",
    "T50n2040_002:0060c18": "皆煮治罪人。此鑊何故空無所煮。答言閻浮",
    "T50n2040_002:0060c19": "提內。有如來弟名為難陀。以出家功德當得",
    "T50n2040_002:0060c20": "生天。以欲罷道因緣之故。天壽命終墮此地",
    "T50n2040_002:0060c21": "獄。是故我今炊鑊而待難陀。難陀恐怖畏",
    "T50n2040_002:0060c22": "獄卒留。即作是言。南無佛陀南無佛陀。唯願",
    "T50n2040_002:0060c23": "將我擁護還至閻浮提內。佛語難陀。汝勤持",
    "T50n2040_002:0060c24": "戒修汝天福。難陀答言。不用生天。今唯願",
    "T50n2040_002:0060c25": "我不墮此獄。佛為說法。一七日中成阿羅漢。",
    "T50n2040_002:0060c26": "諸比丘歎言。世尊出世甚奇甚特。佛言。非",
    "T50n2040_002:0060c27": "但今日。乃往過去亦復如是。諸比丘言。過",
    "T50n2040_002:0060c28": "去亦爾。其事云何。請為我說。佛言。昔迦尸",
    "T50n2040_002:0060c29": "國王。名曰滿面。比提希國有一婬女。端正",
    "T50n2040_002:0061a01": "殊妙。爾時二國常想怨嫉。傍有佞臣向迦尸",
    "T50n2040_002:0061a02": "王。歎說彼國有婬女。端正世所希少。王聞是",
    "T50n2040_002:0061a03": "語心生惑著。遣使從索彼國不與。重遣使言",
    "T50n2040_002:0061a04": "求暫相見。四五日間還當發遣。時彼國王約",
    "T50n2040_002:0061a05": "勅婬女。汝之姿態。所有伎能好悉具備。使",
    "T50n2040_002:0061a06": "迦尸王惑著於汝。須臾之間不能遠離。即遣",
    "T50n2040_002:0061a07": "令去經四五日尋復喚言。欲設大祀須得此",
    "T50n2040_002:0061a08": "女。暫還放來後當更遣。時迦尸王即遣歸還。",
    "T50n2040_002:0061a09": "大祀已訖遣使還索。答言。明日當遣。既至明",
    "T50n2040_002:0061a10": "日亦復不遣。如是妄語經歷多日。王心惑著。",
    "T50n2040_002:0061a11": "單將數人欲往彼國。諸臣勸諫不肯受用。時",
    "T50n2040_002:0061a12": "仙人山中有獼猴王。聰明博達多有所知。其",
    "T50n2040_002:0061a13": "婦適死取一雌獼猴。諸獼猴眾皆共瞋。訶責",
    "T50n2040_002:0061a14": "此婬獼猴。眾所共有何緣獨。當時獼猴王",
    "T50n2040_002:0061a15": "將雌獼猴。走迦尸國投於王所。諸獼猴眾皆",
    "T50n2040_002:0061a16": "共追逐。既到城內發屋壞牆不可料理。迦尸",
    "T50n2040_002:0061a17": "國王語獼猴王言。汝今何不以雌獼猴還諸",
    "T50n2040_002:0061a18": "獼猴。獼猴王言。我婦死去更復無婦。王今云",
    "T50n2040_002:0061a19": "何欲使我歸。王語之言。今汝獼猴破亂我國。",
    "T50n2040_002:0061a20": "那得不歸。獼猴王言。此事不好耶。王答言不",
    "T50n2040_002:0061a21": "好。如是再三王故言不好。獼猴王言。汝宮中",
    "T50n2040_002:0061a22": "有八萬四千夫人。汝不愛樂。欲至敵國追逐",
    "T50n2040_002:0061a23": "婬女我今無婦唯取此一。汝言不好。一切萬",
    "T50n2040_002:0061a24": "姓視汝而活。為一婬女云何捐棄。大王當如。",
    "T50n2040_002:0061a25": "婬欲之事。樂少苦多。猶如逆風而執熾炬。愚",
    "T50n2040_002:0061a26": "者不放必見燒害。欲為不淨如彼屎聚。欲現",
    "T50n2040_002:0061a27": "外相薄皮所覆。欲無反復如屎塗毒蛇。欲如",
    "T50n2040_002:0061a28": "怨賊詐親附人。欲如假借必當還歸。欲為可",
    "T50n2040_002:0061a29": "惡如廁生華。欲如疥瘡而向於火。把之轉劇。",
    "T50n2040_002:0061b01": "欲如狗嚙枯骨。涎唾共合謂為有味。唇齒破",
    "T50n2040_002:0061b02": "盡不知厭足。欲如渴人飲於鹹水。逾增其",
    "T50n2040_002:0061b03": "渴。欲如段肉眾鳥競逐。欲如魚獸貪味。至",
    "T50n2040_002:0061b04": "死其患甚大。爾時獼猴王者我身是也。爾時",
    "T50n2040_002:0061b05": "王者難陀是也。爾時婬女者孫陀利是也。我",
    "T50n2040_002:0061b06": "於爾時欲淤泥中拔出難陀。今亦拔其生死",
    "T50n2040_002:0061b07": "之苦。",
    "T50n2040_002:0061b08": "釋迦譜卷第六",
    "T50n2040_002:0061b11": "釋迦譜卷第七",
    "T50n2040_002:0061b13": "蕭齊釋僧祐譔",
    "T50n2040_002:0061b14": "釋迦子羅云出家緣記第十三(出未曾有經)",
    "T50n2040_002:0061b15": "爾時世尊告目犍連。汝今往彼迦毘羅城。問",
    "T50n2040_002:0061b16": "訊我父閱頭檀王。并我姨母波闍波提。及三",
    "T50n2040_002:0061b17": "叔父斛飯王等。因復慰喻羅睺羅母。耶輸陀",
    "T50n2040_002:0061b18": "羅令割恩愛。放羅睺羅令作沙彌。修習聖道。",
    "T50n2040_002:0061b19": "所以者何。母子恩愛。歡樂須臾。死墮地獄。母",
    "T50n2040_002:0061b20": "之與子各不相知。窈窈冥冥永相離別。受苦",
    "T50n2040_002:0061b21": "萬端後悔無及。羅睺得道當還度母。永絕生",
    "T50n2040_002:0061b22": "老病死根本。得至羅漢如我今也。目連受命",
    "T50n2040_002:0061b23": "屈伸臂頃。到迦毘羅淨飯王所。而白王言。",
    "T50n2040_002:0061b24": "世尊慇懃致問無量起居輕利氣力安不。及",
    "T50n2040_002:0061b25": "太夫人波闍波提。并三叔父斛飯王等。問訊",
    "T50n2040_002:0061b26": "起居亦復如是。時耶輸陀羅聞佛遣使。來至",
    "T50n2040_002:0061b27": "王所未知意趣。即遣青衣令參消息。青衣還",
    "T50n2040_002:0061b28": "白世尊遣使。取羅睺羅度為沙彌。耶輸陀羅",
    "T50n2040_002:0061b29": "聞是消息。將羅睺羅登上高樓。約勅監官關",
    "T50n2040_002:0061c01": "閉門閤。悉令堅牢。時大目連既到宮門。不能",
    "T50n2040_002:0061c02": "得入又無人通。即以神力飛上高樓。至耶輸",
    "T50n2040_002:0061c03": "陀羅座前而立。耶輸陀羅見目連來。憂喜交",
    "T50n2040_002:0061c04": "集迫不得已。即起禮拜勅為敷座。請目連坐。",
    "T50n2040_002:0061c05": "問目連曰。世尊無恙教化眾生不勞神也。遣",
    "T50n2040_002:0061c06": "上人來欲何所為。目連白曰。太子羅睺年已",
    "T50n2040_002:0061c07": "九歲。應令出家修學聖道。所以者何。母子",
    "T50n2040_002:0061c08": "恩愛少時如意。一旦命終墮三惡道。恩愛離",
    "T50n2040_002:0061c09": "別窈窈冥冥。母不知子子不知母。羅睺得道",
    "T50n2040_002:0061c10": "當還度母。永度生老病死憂患。得至涅槃如",
    "T50n2040_002:0061c11": "佛今也。耶輸陀羅答目連曰。釋迦如來為太",
    "T50n2040_002:0061c12": "子時。娶我為妻奉事太子。如事天神曾無一",
    "T50n2040_002:0061c13": "失。共為夫婦未滿三年。捨五欲樂騰越宮城",
    "T50n2040_002:0061c14": "逃至王田。王身往迎違戾不從。反遣車匿白",
    "T50n2040_002:0061c15": "馬令還自要道成。誓願當歸被鹿皮衣。譬如",
    "T50n2040_002:0061c16": "狂人隱居山澤。勤苦六年得佛還國。都不見",
    "T50n2040_002:0061c17": "親忽忘恩舊。劇於路人。使我母子守孤抱窮。",
    "T50n2040_002:0061c18": "今復遣使欲求我子。為其眷屬。何酷如之。",
    "T50n2040_002:0061c19": "太子成道自言慈悲。慈悲之道應安樂眾生。",
    "T50n2040_002:0061c20": "今反離別人之母子。苦中之甚。莫若恩愛離",
    "T50n2040_002:0061c21": "別之苦。以是推之。今別人母子。何慈之有。",
    "T50n2040_002:0061c22": "白目連曰。還向世尊宣我所陳。時大目連更",
    "T50n2040_002:0061c23": "以方便。種種諫喻曉耶輸陀羅。而耶輸陀羅",
    "T50n2040_002:0061c24": "絕無聽意。辭退還到淨飯王所。具宣上事王",
    "T50n2040_002:0061c25": "聞是已。即告夫人波闍波提。我子悉達遣",
    "T50n2040_002:0061c26": "目連來。迎取羅云欲令入道修學聖法。耶輸",
    "T50n2040_002:0061c27": "陀羅女人愚癡。未解法要心堅意固。纏著恩",
    "T50n2040_002:0061c28": "愛情無縱捨。卿可往彼重陳諫之令其心悟。",
    "T50n2040_002:0061c29": "時太夫人即便將從五百青衣。至其宮中隨",
    "T50n2040_002:0062a01": "宜諫喻。反覆再三。耶輸陀羅猶故不聽。白夫",
    "T50n2040_002:0062a02": "人曰。我在家時。八國諸王。競來見求。父母不",
    "T50n2040_002:0062a03": "許。所以者何。釋迦太子才藝過人。是故父",
    "T50n2040_002:0062a04": "母以我配之。太子爾時知不住世出家學道。",
    "T50n2040_002:0062a05": "何故慇懃苦求我耶。夫人取婦正為恩好。聚",
    "T50n2040_002:0062a06": "集歡樂萬世相承。子孫相續紹繼宗嗣世之",
    "T50n2040_002:0062a07": "正禮。太子既去。復求羅睺欲令出家。永絕",
    "T50n2040_002:0062a08": "國嗣有何義哉。爾時夫人聞是語已。默然",
    "T50n2040_002:0062a09": "無言不知所云。爾時世尊即起化人。空中告",
    "T50n2040_002:0062a10": "言耶輸陀羅。汝頗憶念往古世時誓願事不。",
    "T50n2040_002:0062a11": "我當爾時為菩薩道。以五百金錢。從汝買",
    "T50n2040_002:0062a12": "得五莖蓮華。上定光佛時。汝求我世世所生",
    "T50n2040_002:0062a13": "共為夫妻。我不欲受即語汝言。我為菩薩累",
    "T50n2040_002:0062a14": "劫行願。一切布施不逆人意。汝能爾者聽為",
    "T50n2040_002:0062a15": "我妻。汝立誓言世世所生。國城妻子及與我",
    "T50n2040_002:0062a16": "身。隨君施與誓無悔心。而今何故愛惜羅睺。",
    "T50n2040_002:0062a17": "不令出家學聖道也。耶輸陀羅聞是語已。霍",
    "T50n2040_002:0062a18": "然還識宿業因緣。事事明了如昨所見。愛子",
    "T50n2040_002:0062a19": "之情自然消歇。遣喚目連懺悔辭謝。捉羅",
    "T50n2040_002:0062a20": "睺手付囑目連。與子離別涕淚交流。爾時羅",
    "T50n2040_002:0062a21": "睺見母愁苦。長跪合掌前白母言。願母莫愁",
    "T50n2040_002:0062a22": "羅睺今往。定省世尊尋爾當還。與母相見。",
    "T50n2040_002:0062a23": "時淨飯王。為欲安慰耶輸陀羅令其喜故。即",
    "T50n2040_002:0062a24": "集國中豪族而告之言。金輪王子。今當往彼",
    "T50n2040_002:0062a25": "舍婆提國。從佛出家學道。願卿人人各遣一",
    "T50n2040_002:0062a26": "子。隨從我孫咸皆奉命。即時合集有五十人。",
    "T50n2040_002:0062a27": "隨從羅睺往到佛所。頭面作禮。佛使阿難剃",
    "T50n2040_002:0062a28": "羅睺頭。及其五十諸公王子。悉令出家。命",
    "T50n2040_002:0062a29": "舍利弗為其和尚。大目犍連作阿闍梨。授十",
    "T50n2040_002:0062b01": "戒法便為沙彌。爾時佛子羅云等。五十沙彌。",
    "T50n2040_002:0062b02": "聞佛說彼扇提羅等罪報因緣(扇提羅等昔為比丘宿緣罪報文繁",
    "T50n2040_002:0062b03": "不載)甚大憂懼。即各頭面禮佛白言。世尊。今",
    "T50n2040_002:0062b04": "聞說此扇提羅等。甚懷怖懼。所以者何。和尚",
    "T50n2040_002:0062b05": "舍利弗。大智福德國中供養最上甘珍。小兒",
    "T50n2040_002:0062b06": "愚癡無有福德。食人如是妙好飲食。後世當",
    "T50n2040_002:0062b07": "受苦果如扇提羅。是故我等實懷憂慮。願佛",
    "T50n2040_002:0062b08": "垂哀。賜聽我屬捨道還家。冀免罪咎。爾時",
    "T50n2040_002:0062b09": "世尊告羅睺羅。汝今畏罪還家。求離苦者是",
    "T50n2040_002:0062b10": "事不然。何以故。譬如二人乏食饑餓。忽遇主",
    "T50n2040_002:0062b11": "人為設種種肥濃美味。其人饑餓貪食過飽。",
    "T50n2040_002:0062b12": "然此二人一者有智。一者愚癡。有智之人。",
    "T50n2040_002:0062b13": "自知食過身體沈重。頻伸欠呿即詣明醫。請",
    "T50n2040_002:0062b14": "除苦患。良醫即賜摩檀提藥。令其服之吐宿",
    "T50n2040_002:0062b15": "食已。令近暖火禁節消息。得免禍患終保年",
    "T50n2040_002:0062b16": "壽。其無智者。不知食過。謂是鬼魅。殺生祠祭",
    "T50n2040_002:0062b17": "欲求濟命。腹中宿食遂成生風。絞切心痛因",
    "T50n2040_002:0062b18": "是死亡。生地獄中。佛告羅睺羅。汝畏罪還家。",
    "T50n2040_002:0062b19": "如彼無智愚癡人也。汝先有善根因緣遭值",
    "T50n2040_002:0062b20": "我。時如彼明醫能濟苦患。而得不死。汝今何",
    "T50n2040_002:0062b21": "為捨明入闇。羅睺白言。世尊。諸佛智慧猶如",
    "T50n2040_002:0062b22": "大海。羅睺等心猶如毫末。豈能受持如來智",
    "T50n2040_002:0062b23": "慧。佛告羅睺。如天雨滴。後不及前。雖不相及",
    "T50n2040_002:0062b24": "能滿大器。修學智慧亦復如是。從小微起終",
    "T50n2040_002:0062b25": "成大器。如是展轉滿無量器是則自利利人。",
    "T50n2040_002:0062b26": "名為大士如我今也。羅睺羅等。聞佛說已心",
    "T50n2040_002:0062b27": "開意解。普耀經云。佛還入宮坐於殿上。俱夷",
    "T50n2040_002:0062b28": "携羅雲來。稽首佛足瞻對問訊。時王僚屬皆",
    "T50n2040_002:0062b29": "懷沈疑。太子捐國十有二年。何從生子。佛",
    "T50n2040_002:0062c01": "語父王告諸群僚。俱夷守節貞潔清無瑕疵。",
    "T50n2040_002:0062c02": "設王不信今當現證。於時世尊化諸眾僧。皆",
    "T50n2040_002:0062c03": "使如佛。羅云年始七歲。俱夷即以指印信環。",
    "T50n2040_002:0062c04": "與羅睺言。是汝父者以此與焉。羅云應時直",
    "T50n2040_002:0062c05": "前詣佛。以印信環而授世尊。王及群臣咸皆",
    "T50n2040_002:0062c06": "欣踊。稱言善哉真佛子也。佛語父王及諸臣",
    "T50n2040_002:0062c07": "曰。從今已後無復懷疑。此吾之子緣吾化生。",
    "T50n2040_002:0062c08": "勿咎俱夷。王得道證。俱夷持戒淨修梵行。彌",
    "T50n2040_002:0062c09": "沙塞律云。佛往到淨飯王宮。時羅睺羅母。",
    "T50n2040_002:0062c10": "將羅睺羅在高樓上。遙見佛來語言。汝見彼",
    "T50n2040_002:0062c11": "沙門不。答言見。又語言。彼是汝父。可往",
    "T50n2040_002:0062c12": "索父餘財。佛既入宮於中庭露地坐。羅睺羅",
    "T50n2040_002:0062c13": "馳下趣佛。頭面禮足。住佛影中白言。是影",
    "T50n2040_002:0062c14": "甚樂。願佛與我父餘財。佛言。汝審欲得不。",
    "T50n2040_002:0062c15": "答言欲得。佛便將還。告舍利弗汝可度之。舍",
    "T50n2040_002:0062c16": "利弗即度出家為受沙彌戒。時淨飯王聞已",
    "T50n2040_002:0062c17": "度羅睺羅。便大懊惱出詣佛所。白言。佛昔",
    "T50n2040_002:0062c18": "出家。尚有難陀。不能令我如今懊惱。難陀已",
    "T50n2040_002:0062c19": "復出家。餘情所寄唯在此子。今當出家。家國",
    "T50n2040_002:0062c20": "大計永為斷絕。子孫之愛徹過骨髓。如何比",
    "T50n2040_002:0062c21": "丘輒度他子。願佛從今勅諸比丘。父母不聽",
    "T50n2040_002:0062c22": "不得為道。佛即為王說諸法竟。集諸比丘立",
    "T50n2040_002:0062c23": "制。父母不聽不得出家受戒。祐尋此律所說。",
    "T50n2040_002:0062c24": "羅睺羅出家緣。與未曾有經。事緣大異者。由",
    "T50n2040_002:0062c25": "於爾時對情不同故。復兩存焉。祐尋。釋族為",
    "T50n2040_002:0062c26": "盛雲布赤澤。雖法俗或殊而獲道斯同。難陀",
    "T50n2040_002:0062c27": "棄榮欲以從道。羅云捨輪王位而襲法。栴檀",
    "T50n2040_002:0062c28": "圍繞龍象成群。靡親靡疎隨應而度。調御之",
    "T50n2040_002:0062c29": "美於茲可見。"
}