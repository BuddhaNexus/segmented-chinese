{
    "T52n2110_008:0542c16": "辯正論卷第八",
    "T52n2110_008:0542c18": "唐沙門釋法琳撰",
    "T52n2110_008:0542c19": "出道偽謬篇第十",
    "T52n2110_008:0542c20": "靈文分散謬靈寶太上隨劫生死謬",
    "T52n2110_008:0542c21": "改佛經為道經謬偷佛法四果十地謬",
    "T52n2110_008:0542c22": "道經未出言出謬道士合氣謬敘天尊",
    "T52n2110_008:0542c23": "及化跡謬諸子為道書謬",
    "T52n2110_008:0542c24": "靈文分散謬",
    "T52n2110_008:0542c25": "君子曰。良有以也。良有以也。夫闌庭鮑肆。日",
    "T52n2110_008:0542c26": "久愛其先狎。陽文敦洽。寵積緣其曲情。是",
    "T52n2110_008:0542c27": "以鹿馬殊形。秦人一其貌。麟麕異質。魯俗迷",
    "T52n2110_008:0542c28": "其容。吠聲之儔頓至於此。余今考其浮詐。重",
    "T52n2110_008:0542c29": "示後昆矣。案太上洞玄靈寶黃錄簡文威儀經",
    "T52n2110_008:0543a01": "云。元始天尊告太上大道君曰。下元黃錄靈",
    "T52n2110_008:0543a02": "仙品功過開度。其文在靈仙宮中。舊有八百",
    "T52n2110_008:0543a03": "部。自經龍漢舊文分散。遂至赤明其文改易。",
    "T52n2110_008:0543a04": "多有煩猥。今故抄集下元八十一條。撰為要",
    "T52n2110_008:0543a05": "用。上應三元之數。中應八景之神。下應二十",
    "T52n2110_008:0543a06": "四氣。常有三部威神侍衛靈文。君子曰。靈文",
    "T52n2110_008:0543a07": "真錄出於自然。天尊所保之文。眾聖所行之",
    "T52n2110_008:0543a08": "法。藏於玉檢祕在玄臺。三部威神四邊侍衛。",
    "T52n2110_008:0543a09": "元於無始極於無終。何為涉龍漢而分散。至",
    "T52n2110_008:0543a10": "赤明而改易耶。改易便為不實。分散即是無",
    "T52n2110_008:0543a11": "靈。有何詐妄頻招棄辱。",
    "T52n2110_008:0543a12": "靈寶太上隨劫生死謬",
    "T52n2110_008:0543a13": "靈寶諸天靈書度命妙經。稱天尊言。大劫交",
    "T52n2110_008:0543a14": "周天崩地淪。六天之中欲界之內。雜法普滅",
    "T52n2110_008:0543a15": "無有遺餘。太平道經。佛說法華大小品經。周",
    "T52n2110_008:0543a16": "游上下十八天中。在色界之內。至大劫交周",
    "T52n2110_008:0543a17": "天地改廢。其文乃沒。然玉清上道三洞神經",
    "T52n2110_008:0543a18": "真文金書玉字靈寶真經。竝出元始處於二",
    "T52n2110_008:0543a19": "十八天無色界之上。大劫周時竝還天上大",
    "T52n2110_008:0543a20": "羅天中玉京之山七寶玄臺災所不及。大羅",
    "T52n2110_008:0543a21": "天是五億五萬五千五百五十五天之上天",
    "T52n2110_008:0543a22": "也。故自然之文。與運同生與運同滅。能奉之",
    "T52n2110_008:0543a23": "者七祖生天。轉輪聖王世世不絕。靈寶真文",
    "T52n2110_008:0543a24": "度人本行經云。十方大聖自作是言。以何因",
    "T52n2110_008:0543a25": "緣得是太上之任。道言自稱元始開光以來",
    "T52n2110_008:0543a26": "至赤明元年。經九千九百九億劫。度恒沙之",
    "T52n2110_008:0543a27": "眾。赤明以後至上皇元年。度人無量。我隨",
    "T52n2110_008:0543a28": "劫生死世世不絕。恒與靈寶同出。經七百億",
    "T52n2110_008:0543a29": "劫會青帝劫。終九氣改運於是託胎洪氏。積",
    "T52n2110_008:0543b01": "三千七百年。至赤明開通藏在甲子。誕於狀",
    "T52n2110_008:0543b02": "力蓋天。復與靈寶同出。度人無量。元始天尊",
    "T52n2110_008:0543b03": "以我因緣。賜我大上之號。在玄都玉京。以",
    "T52n2110_008:0543b04": "我信靈寶之故。",
    "T52n2110_008:0543b05": "甄鸞笑云。此之真文既在玉京山中災所不",
    "T52n2110_008:0543b06": "及。而復說言自然之文。與運同生同滅。生滅",
    "T52n2110_008:0543b07": "之日豈非災也。又云。我身常與靈寶同時出",
    "T52n2110_008:0543b08": "沒。又云。我隨劫生死。計靈寶運滅之日大",
    "T52n2110_008:0543b09": "上理不獨存。而云長生不死之大法者。此言",
    "T52n2110_008:0543b10": "為妄說耳。又云。玉京之山在眾山之上災所",
    "T52n2110_008:0543b11": "不及者。理合可疑。何者一切法悉皆無常。",
    "T52n2110_008:0543b12": "形色之類無有存者。玉京之山金臺玉闕。七",
    "T52n2110_008:0543b13": "寶所成。即為色界所攝。既屬色界。云何常耶。",
    "T52n2110_008:0543b14": "又云。赤明之歲歲在甲子。赤明之號拒可信",
    "T52n2110_008:0543b15": "乎。偷改佛經為道經謬",
    "T52n2110_008:0543b16": "太上仙公請問經云。龍駕曜虛項負圓光身",
    "T52n2110_008:0543b17": "生天光。老子曰。世世生王侯家。是謂轉輪聖",
    "T52n2110_008:0543b18": "王家。終入真仙之道也。太上靈寶五練生尸",
    "T52n2110_008:0543b19": "妙經云。天尊於香林園中。上智童子輪天觀",
    "T52n2110_008:0543b20": "世音等。前進左禮上白天尊。",
    "T52n2110_008:0543b21": "本相經云。天尊說法時。乾闥婆及人非人等。",
    "T52n2110_008:0543b22": "六牙白象四眾圍遶一百數匝。天尊以中夏",
    "T52n2110_008:0543b23": "一音演說斯義。眾生隨音類解。天台山有神",
    "T52n2110_008:0543b24": "人。名曰天尊。三十六天槌鍾鳴角。作樂而去",
    "T52n2110_008:0543b25": "往天尊所。十旬得達。頂有肉幘項背圓光耳",
    "T52n2110_008:0543b26": "高於髮。額有三乾手過於膝。傭脾鹿踹面首",
    "T52n2110_008:0543b27": "平澤。此是天尊八相。後總言三十二相八十",
    "T52n2110_008:0543b28": "種妙姿。又改十行十迴向十住。為十仙十勝",
    "T52n2110_008:0543b29": "十住處。節級而立始。從歡喜乃至法雲。相好",
    "T52n2110_008:0543c01": "具足示之金剛。其有十障及四道果。又云。坐",
    "T52n2110_008:0543c02": "禪者斷煩惱想。神心定須彌頂上釋提桓因",
    "T52n2110_008:0543c03": "宮辟方四千里。周迴一千二百門。其中小宮",
    "T52n2110_008:0543c04": "三千六百區。五城十二門。純以琉璃為地",
    "T52n2110_008:0543c05": "也。三十二天輔弼四邊。又云。天尊在林中。出",
    "T52n2110_008:0543c06": "眉間白毫光明。照南方大千國土。聲聞緣覺",
    "T52n2110_008:0543c07": "知進而觀知。進者諸漏已盡更無煩惱(改法華維",
    "T52n2110_008:0543c08": "摩般若)。",
    "T52n2110_008:0543c09": "方等經兩卷亦名妙法。彌多子經是魏世道",
    "T52n2110_008:0543c10": "士張達所造。偷佛家大方等經名也。妙法彌",
    "T52n2110_008:0543c11": "多子取妙法蓮華經彌多羅尼子名也。",
    "T52n2110_008:0543c12": "迴二乘之津塗宣一乘之正路。純一無雜。",
    "T52n2110_008:0543c13": "問以何為一乘二乘。何名純一何名無雜。案",
    "T52n2110_008:0543c14": "法華經。有一乘二乘純一無雜。具足清白梵",
    "T52n2110_008:0543c15": "行之相名為七善。云何數之。",
    "T52n2110_008:0543c16": "呵吒單國。阿隷國。反真國。阿盤吒國。赤眉",
    "T52n2110_008:0543c17": "國。阿剛提國。",
    "T52n2110_008:0543c18": "問此六國今在何處。書籍所載亦無其名。仍",
    "T52n2110_008:0543c19": "是改換佛家外國名字。",
    "T52n2110_008:0543c20": "當歸命三十六真人(擬佛家三十五佛名)歸命師子吼真人",
    "T52n2110_008:0543c21": "(取師子吼菩薩名)歸命寶勝真人(取寶勝佛名)各各互跪合掌。",
    "T52n2110_008:0543c22": "如法懺悔。三三合為一(改三三合九種)今身若先身。有",
    "T52n2110_008:0543c23": "罪盡懺悔(與佛家同)。",
    "T52n2110_008:0543c24": "問帝代相承九土之內。唯有長跪頓首稽首",
    "T52n2110_008:0543c25": "稽顙叩頭博頰等語。書史之中元無互跪合",
    "T52n2110_008:0543c26": "掌之事。道家但有脫巾伏地。亦無互跽。悉",
    "T52n2110_008:0543c27": "令迴向一切供養(一切恭敬也)。",
    "T52n2110_008:0543c28": "歸命無上天尊(歸命無上尊也)。",
    "T52n2110_008:0543c29": "歸命方等真經(歸命薩婆若也)歸命四維上下虛空法",
    "T52n2110_008:0544a01": "界得道聖眾(歸命應真僧)教化眾生盡得多羅果。問",
    "T52n2110_008:0544a02": "云何名迴向。凡幾迴向用幾法成。迴向何處。",
    "T52n2110_008:0544a03": "六十四真步虛品偈云。",
    "T52n2110_008:0544a04": "　有見過去尊　　自然成真道",
    "T52n2110_008:0544a05": "　身色如金山　　端嚴甚微妙",
    "T52n2110_008:0544a06": "　如淨琉璃中　　內現元始真",
    "T52n2110_008:0544a07": "　聖尊在大眾　　敷演化迷強",
    "T52n2110_008:0544a08": "妙法蓮花經偈云。",
    "T52n2110_008:0544a09": "　又見諸如來　　自然成佛道",
    "T52n2110_008:0544a10": "　身色如金山　　端嚴甚微妙",
    "T52n2110_008:0544a11": "　如淨琉璃中　　內現真金像",
    "T52n2110_008:0544a12": "　世尊在大眾　　敷演深法義",
    "T52n2110_008:0544a13": "改諸如來為過去尊。改佛道為真道。改真金",
    "T52n2110_008:0544a14": "像為元始真。改深法義為化迷強王得無漏",
    "T52n2110_008:0544a15": "果。",
    "T52n2110_008:0544a16": "問云何名無漏果。",
    "T52n2110_008:0544a17": "至齊景明元年八月十六日。道士陳顯明。從",
    "T52n2110_008:0544a18": "堂車子受得此經。智慧思微定志經言。法師",
    "T52n2110_008:0544a19": "為度十戒五戒是佛家五戒。又云。往昔恒沙",
    "T52n2110_008:0544a20": "之數者。問若道家先有十戒出於自然。老子",
    "T52n2110_008:0544a21": "既世世為帝王師。古來人主皆應遵行。其法",
    "T52n2110_008:0544a22": "云何至今不聞傳者。然外國有八大河。一名",
    "T52n2110_008:0544a23": "恒河。二名辛頭。其河廣大沙數無限。佛借為",
    "T52n2110_008:0544a24": "喻備列眾經。今稱恒沙復出何處。信偷佛經",
    "T52n2110_008:0544a25": "其賊現矣。又云。樂淨信者吾今身是。法解",
    "T52n2110_008:0544a26": "者左玄真人是。法解妻者右玄真人是。並改",
    "T52n2110_008:0544a27": "金光明法華等經。",
    "T52n2110_008:0544a28": "太玄真一本際經護國品卷第二。",
    "T52n2110_008:0544a29": "是時元始天尊。成就五方國土。度一切人",
    "T52n2110_008:0544b01": "君子曰。若天尊出世度一切人者。必應動地",
    "T52n2110_008:0544b02": "放光天人雲集。何為書策不載今古莫傳。九",
    "T52n2110_008:0544b03": "州之中無一見者。其為詐妄皆此類焉。",
    "T52n2110_008:0544b04": "聖行品有三達五眼六度四等五濁六通等",
    "T52n2110_008:0544b05": "語。亦有未度令度。未安令安。未脫令脫。化引",
    "T52n2110_008:0544b06": "三乘入一乘道。一念了達三世。",
    "T52n2110_008:0544b07": "道性品有正定七小劫三有四魔四趣五道六",
    "T52n2110_008:0544b08": "根六塵六識三途等語。復有七十二相八",
    "T52n2110_008:0544b09": "十一好四攝四辯。非因非非因。非果非非果",
    "T52n2110_008:0544b10": "之說。",
    "T52n2110_008:0544b11": "君子曰。如前所列法門名字。並偷佛經為其",
    "T52n2110_008:0544b12": "偽典。一一尋檢部部括窮。備取涅槃般若之",
    "T52n2110_008:0544b13": "文。或偷法華維摩之說。其為竊盜取驗目前。",
    "T52n2110_008:0544b14": "博識名儒咸所詳究。未遑委出略舉其大旨",
    "T52n2110_008:0544b15": "也。",
    "T52n2110_008:0544b16": "昇玄內教經云。道言五品五氣周流八極。或",
    "T52n2110_008:0544b17": "號元始。或號老君。或號太上。或號如來。當",
    "T52n2110_008:0544b18": "思念遊諸天宮宅。與帝釋問佛論經。",
    "T52n2110_008:0544b19": "九轉仙經第五布施轉云。旋行於佛僧。靈寶",
    "T52n2110_008:0544b20": "經十三願者。當觀現在佛法(改云道法)十四願",
    "T52n2110_008:0544b21": "者。當觀未來佛法普化無偏(改云道法)十五願者。",
    "T52n2110_008:0544b22": "當觀過去未來佛道悉無穢疵(改藥師經)。",
    "T52n2110_008:0544b23": "仙公請問經云。又見道士勇猛精進。又見賢",
    "T52n2110_008:0544b24": "者勇猛精進(改法花經)。",
    "T52n2110_008:0544b25": "不積真人行品云。二者見佛身如金剛。色相",
    "T52n2110_008:0544b26": "具足。太上消魔寶真經云。若見居家妻子。當",
    "T52n2110_008:0544b27": "願一切早出愛獄攝意奉戒(改花嚴百四十願)。",
    "T52n2110_008:0544b28": "元陽經云。太上靈寶從無央數劫來。在道為",
    "T52n2110_008:0544b29": "道本。在佛為佛先。十方之佛。皆始於靈寶也。",
    "T52n2110_008:0544c01": "東方香林剎土。其佛名入精進。菩薩號敬首。",
    "T52n2110_008:0544c02": "元陽又云。赤松子遊仙觀元陽宅中變化事。",
    "T52n2110_008:0544c03": "其中備有華嚴善才童子求善知識入法界。及",
    "T52n2110_008:0544c04": "現神通等語。靈寶妙真經偈云。假使聲聞眾。",
    "T52n2110_008:0544c05": "如稻麻竹葦。遍滿十方剎。盡思共度量。不能",
    "T52n2110_008:0544c06": "測道智。而靈寶唯改佛一字以為道字。及其",
    "T52n2110_008:0544c07": "體狀全取法花。自餘之文例皆採撮。宋人謝",
    "T52n2110_008:0544c08": "常侍為駁道論。以問道士顧歡。歡答言。靈寶",
    "T52n2110_008:0544c09": "妙經。天文大字出於自然。本非改法花為之。",
    "T52n2110_008:0544c10": "乃是羅什姦妄。與弟子僧褘改我道家靈寶",
    "T52n2110_008:0544c11": "以為法華。非改法華為靈寶也。準如此狀可",
    "T52n2110_008:0544c12": "以情求。靈寶之經不言可見。若言羅什改靈",
    "T52n2110_008:0544c13": "寶經為法華者。出何記傳止可誑此東土以",
    "T52n2110_008:0544c14": "惑下民。不應流向西域所在皆有。今彼沙門",
    "T52n2110_008:0544c15": "來游此國。其所持經以樹葉抄寫。爾日又遣",
    "T52n2110_008:0544c16": "譯人對之翻解。與今經文不異。以此驗之。定",
    "T52n2110_008:0544c17": "知道士偷改法華以為道經。此事誠可信。如",
    "T52n2110_008:0544c18": "前所列。非止一部。凡是道書除五千文之外。",
    "T52n2110_008:0544c19": "悉皆偷採安置己典。誠如涅槃經之所說也。",
    "T52n2110_008:0544c20": "竊以佛之與僧代代相承。前賢後哲人人欽",
    "T52n2110_008:0544c21": "敬。蓋由威靈化被理事可詳。所以往古來今",
    "T52n2110_008:0544c22": "名僧繼踵。猶如師子得無畏焉。有喻香林栴",
    "T52n2110_008:0544c23": "檀圍遶。住持國界冥潤難量。以慈修身安人",
    "T52n2110_008:0544c24": "恕己。慎行之美無辱先乎。立身奉道揚名現",
    "T52n2110_008:0544c25": "矣。其若偷改道經為法華者。既習學詭言。寧",
    "T52n2110_008:0544c26": "有許多勝行。心用高潔智海弘深。而道士既",
    "T52n2110_008:0544c27": "奉真文。何事愚短相次。書史所載。未得其一。",
    "T52n2110_008:0544c28": "以此往推。改換正經以為邪典。其義可嚗。眾",
    "T52n2110_008:0544c29": "共詳焉。",
    "T52n2110_008:0545a01": "偷佛法四果十地謬",
    "T52n2110_008:0545a02": "道經度國王品云。天尊告純陀王曰。諸得道",
    "T52n2110_008:0545a03": "大聖眾至恒沙如來者。莫不從凡夫積行而",
    "T52n2110_008:0545a04": "得也。十仙者無量無數眾。亦有一興而致一",
    "T52n2110_008:0545a05": "仙。復有從凡而得其住。所以者何。功高則",
    "T52n2110_008:0545a06": "一舉。功卑則十昇。十昇者十住處階級而",
    "T52n2110_008:0545a07": "往。從歡喜至法雲。相好具足現身金剛。於",
    "T52n2110_008:0545a08": "是大王小王聞天尊說法即得四果。又案度",
    "T52n2110_008:0545a09": "身品云。尼乾子於天尊所聞說法解定。便獲",
    "T52n2110_008:0545a10": "須陀洹果道。又云。玄中養於靈鷲山中說五",
    "T52n2110_008:0545a11": "部尊經。度人無量。又云。與太和先生於檀毒",
    "T52n2110_008:0545a12": "山中大度王民。號曰沙門。案文始傳云。老子",
    "T52n2110_008:0545a13": "在罽賓國。彈指引諸天王及羅漢五通飛天",
    "T52n2110_008:0545a14": "大眾一時俱至。遣尹喜為師。又云。得道菩薩",
    "T52n2110_008:0545a15": "為老子作頌。又靈寶智慧罪根品云。恒沙天",
    "T52n2110_008:0545a16": "人聞法得道已成如來。此等妄說既多。為謗",
    "T52n2110_008:0545a17": "亦甚。所以然者。佛之與道教迹不同。出沒隱",
    "T52n2110_008:0545a18": "顯變通亦異。道以自然為宗。佛以因緣為義。",
    "T52n2110_008:0545a19": "自然者無為而成。因緣者積行乃證。是以小",
    "T52n2110_008:0545a20": "乘列四果之梯。大乘顯十等之級。從凡入真",
    "T52n2110_008:0545a21": "具有文證。未知道家所列四果十地。名與佛",
    "T52n2110_008:0545a22": "同。修行品次未見其說。又復道家所修。或",
    "T52n2110_008:0545a23": "有吸氣以沖天。或飲水而證道。或聞法以飛",
    "T52n2110_008:0545a24": "空。或餌草而尸解。行業既殊證果理異。或云。",
    "T52n2110_008:0545a25": "九重天。或云。三萬六千。或云。八十一天。或",
    "T52n2110_008:0545a26": "云。六十大梵。或云。三十六天。或云。三十二",
    "T52n2110_008:0545a27": "帝。或云。二十八天。或云。二十四帝。或云。一",
    "T52n2110_008:0545a28": "十八天。或云。九真天王。或云。九氣天君。或",
    "T52n2110_008:0545a29": "云。欲界六天。或云。四方氣君。或云。三元三",
    "T52n2110_008:0545b01": "天。或云。九宮天曹。或云。玉清大有。或云。玄",
    "T52n2110_008:0545b02": "都紫微宮。或云。三皇太極。諸如此類略件",
    "T52n2110_008:0545b03": "其目。未識此天為同為別。為重為橫。為高",
    "T52n2110_008:0545b04": "為下。為虛為實。修何業行而能昇陟。服食何",
    "T52n2110_008:0545b05": "草而得往生因緣次第未聞其說。然後視其",
    "T52n2110_008:0545b06": "所以。觀其所由。察其所安。則虛妄之情見",
    "T52n2110_008:0545b07": "矣。",
    "T52n2110_008:0545b08": "道經未出言出謬",
    "T52n2110_008:0545b09": "按玄都觀道士等所上一切經目云。取宋人",
    "T52n2110_008:0545b10": "陸修靜所撰之者。依而寫送。檢修靜舊目。注",
    "T52n2110_008:0545b11": "上清經有一百八十六卷。其一百一十七卷。",
    "T52n2110_008:0545b12": "已行於世。從始清以下有四十部。合六十九",
    "T52n2110_008:0545b13": "卷。未行於世。檢今經目。並云見在。修靜經",
    "T52n2110_008:0545b14": "目。又云。洞玄經有三十六卷。其二十一卷。已",
    "T52n2110_008:0545b15": "行於世。其大小劫已下有十一部。合一十五",
    "T52n2110_008:0545b16": "卷。猶隱天宮未出。檢今經目並注云見在。陸",
    "T52n2110_008:0545b17": "修靜者。宋明帝時人也。以太始七年。因勅上",
    "T52n2110_008:0545b18": "此經目。修靜注云。隱在天宮未出於世。從此",
    "T52n2110_008:0545b19": "以來二百許年。不聞天人下降。又不見道士",
    "T52n2110_008:0545b20": "昇天。不知此經何因而來。昔文成以書飯牛",
    "T52n2110_008:0545b21": "詐言王母命至。而黃庭元陽以道換佛。張陵",
    "T52n2110_008:0545b22": "創造靈寶。以吳赤烏之年。始出其上清起於",
    "T52n2110_008:0545b23": "葛玄。宋齊之間乃行。鮑靜造三皇經。當時事",
    "T52n2110_008:0545b24": "露而寢。文成致戮於漢朝。鮑氏滅族於往昔。",
    "T52n2110_008:0545b25": "今之學者仍踵其術。良可悲矣。漢劉焉傳稱。",
    "T52n2110_008:0545b26": "張魯祖父陵桓帝時客於蜀學道鶴鳴山中。",
    "T52n2110_008:0545b27": "造作符書以惑百姓。受其道者出米五斗。故",
    "T52n2110_008:0545b28": "謂之米賊。陵傳其子衡。衡為繼師。衡傳子魯。",
    "T52n2110_008:0545b29": "魯為嗣師。號曰三師。其來學者。初名鬼卒。後",
    "T52n2110_008:0545c01": "號祭酒。聚合醜徒頻為非據。三人之妻。號為",
    "T52n2110_008:0545c02": "三夫人。陵為蟒蛇所螫。弟子亦相次餧蛇。皆",
    "T52n2110_008:0545c03": "云。白日昇天。欺詐妖妄傳記所明也。案姚",
    "T52n2110_008:0545c04": "書云。上代已來。至於符姚。皆喚眾僧名曰道",
    "T52n2110_008:0545c05": "士。魏太武時。有妖人寇謙之。欺詐誑惑自號",
    "T52n2110_008:0545c06": "天師。始偷道士之名。私易祭酒之稱。案禮良",
    "T52n2110_008:0545c07": "弓之子必善為箕。良冶之家能為裘者。以",
    "T52n2110_008:0545c08": "其事類然也。若陵道實朴素。其子孫何所承",
    "T52n2110_008:0545c09": "稟。妖誑若此。又案三元品經稱。積善之人。則",
    "T52n2110_008:0545c10": "有積善子孫來生其家。積惡之人。則有不善",
    "T52n2110_008:0545c11": "子孫來生其家。張陵既白日昇天。有何不善",
    "T52n2110_008:0545c12": "而招此妖妄子孫也。穿鑿之端。皆此類知矣。",
    "T52n2110_008:0545c13": "道士合氣謬",
    "T52n2110_008:0545c14": "真人內朝律云。真人曰禮法男女至朔望之",
    "T52n2110_008:0545c15": "日。先齋三日入朝師入私房。來詣師立功德。",
    "T52n2110_008:0545c16": "陰陽並進命聽許立功訖出。日夜六時常立",
    "T52n2110_008:0545c17": "功德。又案真人內禮。道家內侍律稱。不得",
    "T52n2110_008:0545c18": "失內侍之序。不得貪外道失中御之教。不得",
    "T52n2110_008:0545c19": "好外交接失內養之禮。不得好在前失內修",
    "T52n2110_008:0545c20": "之事。老子曰。我師教我金丹經。使我專心養",
    "T52n2110_008:0545c21": "玉莖。三五七九還陰精呼吸玉池入玄冥行",
    "T52n2110_008:0545c22": "道半守昇太清。又云。老子曰。我師教我通師",
    "T52n2110_008:0545c23": "精會食金丹昇太清我行三五住七九呼吸太",
    "T52n2110_008:0545c24": "玄生門口堅守玉池拜道母。赤松子曰。我師",
    "T52n2110_008:0545c25": "教我金丹經。使我專心養玉莖三五七九還",
    "T52n2110_008:0545c26": "陰精呼吸玉池入玄城行氣半守昇太清。又",
    "T52n2110_008:0545c27": "真人內禮詣師家行道律云。行氣以次不得",
    "T52n2110_008:0545c28": "任意。排醜近好抄截越次。又道士禮律云。玄",
    "T52n2110_008:0545c29": "子曰。不鬲戾得度世。不嫉姤世可度。陰陽",
    "T52n2110_008:0546a01": "和合乘龍去。赤松子曰。木昇仙開生門真人",
    "T52n2110_008:0546a02": "紫府開腸戶。",
    "T52n2110_008:0546a03": "甄鸞笑曰。昔年二十之時。心好道術。就諸道",
    "T52n2110_008:0546a04": "士。先行黃書合氣三五七九男女交接之道。",
    "T52n2110_008:0546a05": "四目四鼻孔兩口兩舌四手。令心正對陰陽。",
    "T52n2110_008:0546a06": "法二十四氣之數行道。真決在於丹田。唯以",
    "T52n2110_008:0546a07": "禁祕為急。不泄道路。不得更相嫉姤。行者",
    "T52n2110_008:0546a08": "災厄皆除。號為真人度世延年。交夫易婦唯",
    "T52n2110_008:0546a09": "色為先。父兄立前不知羞恥。自稱中氣真術。",
    "T52n2110_008:0546a10": "今民間道士常行此法。以之求道有所未許。",
    "T52n2110_008:0546a11": "敘天尊及化迹謬",
    "T52n2110_008:0546a12": "靈寶智慧定志通微經云。天尊過去世是道",
    "T52n2110_008:0546a13": "民。姓樂名淨信。由供養道士得成天尊。右",
    "T52n2110_008:0546a14": "玄真人者。過去時施比丘財帛飲食。今成真",
    "T52n2110_008:0546a15": "人者。是亦不可。何者道有十號皆自然應化。",
    "T52n2110_008:0546a16": "天尊先天而生。不由業行而得。本無父母不",
    "T52n2110_008:0546a17": "稟陰陽。何有過去修因今成無極。自相矛楯",
    "T52n2110_008:0546a18": "偽妄可知。若實氏族所生。何為傳記不載。靈",
    "T52n2110_008:0546a19": "寶度命經云。天尊出遊西河之邊。坐弱水之",
    "T52n2110_008:0546a20": "上。口吐五色之光。普照諸天四方。邊國普見",
    "T52n2110_008:0546a21": "光明。長幼男女皆往稽首。天尊口吐五篇真",
    "T52n2110_008:0546a22": "文。宣示男女者。今略詳之。所以然者。赤縣神",
    "T52n2110_008:0546a23": "州大人坐處。城邑聚落戶口眾多。天尊誠心",
    "T52n2110_008:0546a24": "計應平等。何為遠遊邊國近捨中華。為是神",
    "T52n2110_008:0546a25": "力所不周。為當夏民劣下堪化縱其劣也。不",
    "T52n2110_008:0546a26": "應劣彼邊夷。邊夷既蒙聖力而垂容中土。何",
    "T52n2110_008:0546a27": "不降慈光而現德。若不能來此即是無靈。但",
    "T52n2110_008:0546a28": "搆虛談還成詭論比來商人行往蕃使經過",
    "T52n2110_008:0546a29": "共所未詳絕無蹤緒。智慧罪根經云。不得輕",
    "T52n2110_008:0546b01": "師慢法傲誕三寶。第十二戒云。不得竊取佛",
    "T52n2110_008:0546b02": "經妄宣道要。",
    "T52n2110_008:0546b03": "十二門論云。寂寂融真際。蕭蕭遊智河。一入",
    "T52n2110_008:0546b04": "大乘海。孰量千劫多。超陵三界外。慈心出世",
    "T52n2110_008:0546b05": "羅。",
    "T52n2110_008:0546b06": "佛為無心宗。亦是有物因。立功無定主。本願",
    "T52n2110_008:0546b07": "各由人。虛懷濟群品。汎愛本來均。",
    "T52n2110_008:0546b08": "諸子為道書謬",
    "T52n2110_008:0546b09": "檢玄都觀經。自稱道家傳記符圖論等。總有",
    "T52n2110_008:0546b10": "六千三百六十三卷。其二千四十卷見有本",
    "T52n2110_008:0546b11": "計須紙四萬五十四張。其一千一百五十六",
    "T52n2110_008:0546b12": "卷。是道經傳及符圖。其八百八十四卷。是諸",
    "T52n2110_008:0546b13": "子論等。其四千三百二十三卷。披檢道士陸",
    "T52n2110_008:0546b14": "修靜答宋明帝所上目錄。其目及本今並未",
    "T52n2110_008:0546b15": "見。",
    "T52n2110_008:0546b16": "養生經一部十卷(彭祖修撰)　神仙傳一部十卷(抱朴子葛",
    "T52n2110_008:0546b17": "洪修撰)　列仙傳一部十卷(劉向修撰)　夷夏論一部五",
    "T52n2110_008:0546b18": "卷(道士顧歡修撰)　莊子一部十七卷(莊周所出葛洪修撰)　抱朴子",
    "T52n2110_008:0546b19": "一部二十卷(葛洪撰)　廣成子一部四卷(商洛公修撰)",
    "T52n2110_008:0546b20": "　尹文子一部二卷(劉歆修撰)　淮南子一部二十卷",
    "T52n2110_008:0546b21": "(漢淮南王劉安撰)　文子一部十一卷(文陽所撰)　列子一部八",
    "T52n2110_008:0546b22": "卷(列寇所撰)　抱朴子服食方一部四卷(葛洪撰錄)　崔文",
    "T52n2110_008:0546b23": "子經一部七卷(崔文子撰)　鬼谷子經一部十三卷(鬼谷",
    "T52n2110_008:0546b24": "先生撰)　服食禁忌經一部五卷　黃帝龍首經一",
    "T52n2110_008:0546b25": "部五卷(玄女皇人等說)　治練五石一部八卷　怪異志",
    "T52n2110_008:0546b26": "一部十二卷　興利宅舍法一部五卷　治",
    "T52n2110_008:0546b27": "病經一卷　說陰陽經一卷　日月明鏡經一",
    "T52n2110_008:0546c01": "卷　太玄鏡經一卷　案摩經一卷　崔文子",
    "T52n2110_008:0546c02": "肘後經一卷　陶朱變化術經一卷(陶朱公撰)　彭祖",
    "T52n2110_008:0546c03": "記經一卷　養性經一卷(彭祖等雜出)　定心經一卷",
    "T52n2110_008:0546c04": "　鬼谷先生變化類經一卷　師曠為西宮子",
    "T52n2110_008:0546c05": "授藥經一卷　九宮蓍龜序經一卷　導引",
    "T52n2110_008:0546c06": "圖一部一卷　河圖文一部九卷(何承天等修撰)　芝",
    "T52n2110_008:0546c07": "草圖經一卷　芝草圖六卷　鄒陽子經一卷",
    "T52n2110_008:0546c08": "　江都王思聖一部二卷　道德玄義三十三",
    "T52n2110_008:0546c09": "卷(孟智周修撰)　必然論一卷　榮隱論一卷　遂通",
    "T52n2110_008:0546c10": "論一卷　歸根論一卷　明法論一卷　自然",
    "T52n2110_008:0546c11": "因緣論一卷　五符論一卷　三門論一卷",
    "T52n2110_008:0546c12": "右八論陸修靜撰。",
    "T52n2110_008:0546c13": "道士所上經目。皆云。依宋人陸修靜所列檢",
    "T52n2110_008:0546c14": "修靜目中。見有經書藥方符圖等。合有一千",
    "T52n2110_008:0546c15": "二百二十八卷。本無雜書諸子之名。而道士",
    "T52n2110_008:0546c16": "今列乃有二千四十卷。其中多取漢書藝文",
    "T52n2110_008:0546c17": "志目妄注八百八十四卷為道經論。據如此",
    "T52n2110_008:0546c18": "狀理有可怪。何者指如韓子孟子淮南之徒。",
    "T52n2110_008:0546c19": "竝言道事。又復八老黃白之方。陶朱變化之",
    "T52n2110_008:0546c20": "術。翻天倒地之符。辟兵殺鬼之法。及藥方呪",
    "T52n2110_008:0546c21": "厭。並得為道書者。其連山歸藏周林太玄",
    "T52n2110_008:0546c22": "黃帝金匱太公陰符陰陽書五姓宅圖七十二",
    "T52n2110_008:0546c23": "葬書等。亦得為道書乎。案修靜目中並無前",
    "T52n2110_008:0546c24": "色。今輒集之。彼將何據。笑道論云。妄注",
    "T52n2110_008:0546c25": "諸子三百五十卷為道經也。若有依據。何以",
    "T52n2110_008:0546c26": "前後注列不同乎。且人之有惡恐人知之。己",
    "T52n2110_008:0546c27": "若有善慮人不見。所以道士自書云。不受道",
    "T52n2110_008:0546c28": "戒者不得轉讀。道經即如此狀。道有何醜慮",
    "T52n2110_008:0546c29": "人知乎。若道士所注。以諸子為道書者。民中",
    "T52n2110_008:0547a01": "諸子悉須追入已不。案陶朱者即是范蠡",
    "T52n2110_008:0547a02": "也。范蠡親事越王勾踐。君臣悉囚於吳堂。",
    "T52n2110_008:0547a03": "食屎飲尿亦以甚矣。又復范蠡之子被戮於",
    "T52n2110_008:0547a04": "齊父。既有變化之術。何以不能變化免之。",
    "T52n2110_008:0547a05": "案造立天地記。稱老子託生幽王皇后腹中。",
    "T52n2110_008:0547a06": "即是幽王之子。又身為柱史。復是幽王之臣。",
    "T52n2110_008:0547a07": "化胡經言。老子在漢為東方朔。若審爾者。知",
    "T52n2110_008:0547a08": "幽王為犬戎所殺。豈可不愛君父與神符令",
    "T52n2110_008:0547a09": "君父不死耶。又漢武窮兵疲弊中國天下戶",
    "T52n2110_008:0547a10": "口至減太半。老子何忍不與其符令用辟兵。",
    "T52n2110_008:0547a11": "以此驗之呪厭之方。何其謬歟。何其謬歟。玄",
    "T52n2110_008:0547a12": "都舘經目錄云。道經記符圖論。凡六千三百",
    "T52n2110_008:0547a13": "六十三卷。二千四十卷。已有本見行。其四",
    "T52n2110_008:0547a14": "千三百二十三卷。指陸修靜目錄。既無正本。",
    "T52n2110_008:0547a15": "何謬之甚也。然修靜為目已是大偽。今玄都",
    "T52n2110_008:0547a16": "錄復是偽中之偽。",
    "T52n2110_008:0547a17": "歷代相承篇第十一",
    "T52n2110_008:0547a18": "道家無金剛密迹師子釋老形服異道",
    "T52n2110_008:0547a19": "家節日鍾幡不同器名不同不合行城",
    "T52n2110_008:0547a20": "依法朝拜請立經目玄都東華非觀",
    "T52n2110_008:0547a21": "梁武捨道詔文",
    "T52n2110_008:0547a22": "道家無金剛密迹師子",
    "T52n2110_008:0547a23": "案道家四見論。凡有二十一條大義。一曰序",
    "T52n2110_008:0547a24": "致。二曰列名。三曰釋名。四曰辯色。五曰氣",
    "T52n2110_008:0547a25": "數。六曰里數。七曰重數。八曰異名。九曰出",
    "T52n2110_008:0547a26": "體。十曰多少。十一異同。十二廣釋。十三增",
    "T52n2110_008:0547a27": "減。十四麁細。十五三縛。十六七惡。十七乘",
    "T52n2110_008:0547a28": "劫。十八壽命。十九事相。二十五岳。二十一問",
    "T52n2110_008:0547a29": "答總明道家三十六天。從初皇曾訖無上大",
    "T52n2110_008:0547b01": "羅備序諸天及道神等所住宮殿樓閣金闕玉",
    "T52n2110_008:0547b02": "城寶樹瓊枝祥禽瑞鳥羅列其中。唯有仙童",
    "T52n2110_008:0547b03": "玉女侍衛太上。本無金剛之神。不見密迹力",
    "T52n2110_008:0547b04": "士之像。案道家玄妙內篇。大真科九天生神",
    "T52n2110_008:0547b05": "章。渾成圖。無上真人傳。五岳神仙圖。清虛",
    "T52n2110_008:0547b06": "傳。左仙公傳。玄都律。瓊文帝章。登真隱決",
    "T52n2110_008:0547b07": "太平真科眾經。讚誦諸天內音大霄隱書。無",
    "T52n2110_008:0547b08": "上真書等。並無金剛力士之神。案三天正法",
    "T52n2110_008:0547b09": "經。外國放品經。玉緯經。三道順行經。洞玄",
    "T52n2110_008:0547b10": "經。洞神經。洞真經。靈書經。玄丹經。觀身大",
    "T52n2110_008:0547b11": "戒經。定志經。度人經。寶玄經等。具序太玄",
    "T52n2110_008:0547b12": "之都。玉光之州。金真之郡天寶之縣。元明之",
    "T52n2110_008:0547b13": "鄉。定志之里。金闕玉京及清靈宮極真宮紫",
    "T52n2110_008:0547b14": "陽宮等並是道家尊神所坐之處。但有騏驎",
    "T52n2110_008:0547b15": "鳳凰白雀朱鶚鵾雞靈鵠赤烏青雀等。羅布",
    "T52n2110_008:0547b16": "苑囿之中。散在宮臺之內。亦無金剛之神及",
    "T52n2110_008:0547b17": "密迹力士之像。今道士改金剛名天岡者。案",
    "T52n2110_008:0547b18": "曹氏太一式經云。黃帝遭蚩尤喪亂之世。有",
    "T52n2110_008:0547b19": "神女明陰陽開闔之節。以達旋璣迴行之度。",
    "T52n2110_008:0547b20": "通六甲屈申之徵。探鬼神盈縮之應。以推天",
    "T52n2110_008:0547b21": "地。窮精入微。故設日月星辰四時五行六律",
    "T52n2110_008:0547b22": "七變八節九宮十二辰。上以神將立號。下以",
    "T52n2110_008:0547b23": "日辰為名。宿合之辰以為月。神月建之氣以",
    "T52n2110_008:0547b24": "為辰。名天岡者八月之神月建在酉。言萬物",
    "T52n2110_008:0547b25": "強固。柯葉以定穟。實堅剛故曰天岡。諸書並",
    "T52n2110_008:0547b26": "云。天岡是月將名也。非道家神洞房內經。有",
    "T52n2110_008:0547b27": "金剛力士神呪經。有密迹力士三萬億者。悉",
    "T52n2110_008:0547b28": "是浪語。",
    "T52n2110_008:0547b29": "按九流百氏之書。羽虫三百六十。鳳為其",
    "T52n2110_008:0547c01": "上。毛蟲三百六十。麟為其上。甲蟲三百六",
    "T52n2110_008:0547c02": "十。龍為其上。春秋云。麟鳳五靈王者之嘉瑞。",
    "T52n2110_008:0547c03": "未論師子不道辟邪在此典墳無所不述。自",
    "T52n2110_008:0547c04": "漢已還。唯傳西域曾有獻者。以今驗昔。即事",
    "T52n2110_008:0547c05": "可知。若言道家先來有者。甚大河漢不近人",
    "T52n2110_008:0547c06": "情。彼三天神仙大道儀有金剛力士。度人經",
    "T52n2110_008:0547c07": "有五色師子。本相經有七色師子。本相經云。",
    "T52n2110_008:0547c08": "天尊門內有師子猛虎守門左右。拒天力士",
    "T52n2110_008:0547c09": "威赫前後者。案漢魏及晉三都兩京江南淮",
    "T52n2110_008:0547c10": "北諸道士觀。唯以瓠[盧*瓜]成經本。無天尊形像",
    "T52n2110_008:0547c11": "及金剛神。今日作者悉是修靜張賓等偽經",
    "T52n2110_008:0547c12": "所說。然金剛師子乃是護法善神。自晉已前。",
    "T52n2110_008:0547c13": "道士觀內亦未曾有。乃至碑頌贊詠皆所",
    "T52n2110_008:0547c14": "不論。史籍文典之所不載。請問多識前古即",
    "T52n2110_008:0547c15": "世。通儒考校正典自知虛實。若依度人本相",
    "T52n2110_008:0547c16": "經等。天尊須乘師子。不坐蓮花。",
    "T52n2110_008:0547c17": "釋老形服異",
    "T52n2110_008:0547c18": "如來有紅爪紺髮果脣花目萬字千輞月面日",
    "T52n2110_008:0547c19": "輪三十二相八十種好。所著之衣金縷織成。",
    "T52n2110_008:0547c20": "坐千葉蓮花之上。有形可圖有相可彩。",
    "T52n2110_008:0547c21": "老子鼻有雙柱兩耳參漏頭尖口高厚脣疎",
    "T52n2110_008:0547c22": "齒。脚蹈二五之畫。手把十字之文。戴法天之",
    "T52n2110_008:0547c23": "冠。曳像地之履。髮白面皺顏老色衰。陶隱居",
    "T52n2110_008:0547c24": "內傳云。在茅山中立佛道二堂隔日朝禮。佛",
    "T52n2110_008:0547c25": "堂有像道堂無像。所以然者。道本無形但是",
    "T52n2110_008:0547c26": "元氣。養生經云。道者氣也。保氣則謂得道。古",
    "T52n2110_008:0547c27": "來通儒以氣為道。無別道神。若言有者。古來",
    "T52n2110_008:0547c28": "書籍曾所不載。今作道形依何取則。如其有",
    "T52n2110_008:0547c29": "者昔所未傳。",
    "T52n2110_008:0548a01": "道家節日",
    "T52n2110_008:0548a02": "案道家金錄玉錄黃錄等齋儀。及洞神自然",
    "T52n2110_008:0548a03": "等八齋之法。唯有三元之節。言功舉遷上言",
    "T52n2110_008:0548a04": "功章三會男女具序鄉居戶屬以請保護。正",
    "T52n2110_008:0548a05": "月五日為上元節。七月五日為中元節。十月",
    "T52n2110_008:0548a06": "五日為下元節。恰到此日道士奏章上言天",
    "T52n2110_008:0548a07": "曹。冀得遷達延年益。算七月十五日非道家",
    "T52n2110_008:0548a08": "節。",
    "T52n2110_008:0548a09": "道家鍾幡不同",
    "T52n2110_008:0548a10": "依道家法。尋常六時不合打鍾。何者案道士",
    "T52n2110_008:0548a11": "所尚。備在三大齋法。如金錄黃錄等齊儀種",
    "T52n2110_008:0548a12": "種備設。本不論鍾亦不鳴鼓。但言安施既訖",
    "T52n2110_008:0548a13": "尊卑相次。從外壇入至自天門。先叩齒進入",
    "T52n2110_008:0548a14": "中壇。三上香竟然後上啟。玉京山經步虛詞",
    "T52n2110_008:0548a15": "云。長齋會玄都。鳴玉扣瓊鍾。法鼓會群神。",
    "T52n2110_008:0548a16": "靈唱靡不周。此言眾仙集會。於是設樂乃鳴",
    "T52n2110_008:0548a17": "鼓擊磬。瓊鍾只是玉磬。歌唱以樂道君。故諸",
    "T52n2110_008:0548a18": "天內音又云。鳴樓都之鼓長牙擊鍾。言備九",
    "T52n2110_008:0548a19": "成之樂。朝宴玉京非如佛家。六時打鍾集眾",
    "T52n2110_008:0548a20": "行道。請檢齋儀取分皂白。又依道法不合竪",
    "T52n2110_008:0548a21": "剎懸幡。案金錄黃錄大齋儀。及玄都律諸天",
    "T52n2110_008:0548a22": "內音等種種羅列。並不道幡。如步虛詞讚詠",
    "T52n2110_008:0548a23": "玉京。但云煌煌耀景迢迢寶臺。金剎金姿龍",
    "T52n2110_008:0548a24": "駕欻來。鳴鳳應節靈風扇華。紫烟成宮天樂",
    "T52n2110_008:0548a25": "相娛。絕無幡事。請依彼義。洞房內經有十絕",
    "T52n2110_008:0548a26": "靈幡連書九尺素書命魔置五方也。隨方為",
    "T52n2110_008:0548a27": "色。以白土書青繒上。作東方神名(以白粉作古字書東方神",
    "T52n2110_008:0548a28": "名)當方安之。以護命也。若山居則書五色繒",
    "T52n2110_008:0548a29": "上作符文。九天風氣玄丘真書。但有兩脚都",
    "T52n2110_008:0548b01": "不雜色。更無大幡。其金錄等齋文。不列鍾幡。",
    "T52n2110_008:0548b02": "亦無制罰之儀。",
    "T52n2110_008:0548b03": "明真科云。拔贖死魂常以正月三月五月七",
    "T52n2110_008:0548b04": "月九月十一月。又以月一日八日十四十五",
    "T52n2110_008:0548b05": "十八二十三二十四二十八二十九三十日。",
    "T52n2110_008:0548b06": "及以八節甲子庚申為明真齋。春九日九夜。",
    "T52n2110_008:0548b07": "夏三日三夜。秋七日七夜。冬五日五夜。四季",
    "T52n2110_008:0548b08": "之月十二日十二夜。於中庭燃一長燈。高九",
    "T52n2110_008:0548b09": "尺。啟請天仙地仙真人飛仙日月九宮五帝",
    "T52n2110_008:0548b10": "五岳三河四瀆鬼神。晝燃香夜燃燈。道士",
    "T52n2110_008:0548b11": "於中庭燈下遶燈行道。遍禮十方靈寶天尊。",
    "T52n2110_008:0548b12": "皆脫巾叩頭博頰。或八或十一過。或二百",
    "T52n2110_008:0548b13": "八十八過。若厄難用丹書真文五篇。於中庭",
    "T52n2110_008:0548b14": "置五案。各置一方。上安真文。又用上金五兩",
    "T52n2110_008:0548b15": "作五龍形。以鎮五案。又以五色紋繒為信。以",
    "T52n2110_008:0548b16": "鎮五帝之座。又隨年以紫紋為信。受真文用",
    "T52n2110_008:0548b17": "金龍三枚投水府靈山。及住宅三處。用金錢",
    "T52n2110_008:0548b18": "二萬四千。以資二十四氣。六時懺謝中庭行",
    "T52n2110_008:0548b19": "事。竝不懸幡打鍾。科中不說其事。",
    "T52n2110_008:0548b20": "佛說太子瑞應經云。佛初生時。有五百師",
    "T52n2110_008:0548b21": "子。從雪山來。侍列門側。薩婆多論云。有石師",
    "T52n2110_008:0548b22": "子吼。伏諸異道守護伽藍。出自西域。今日獻",
    "T52n2110_008:0548b23": "者還從彼來。以今證昔。事符目驗。仁王經云。",
    "T52n2110_008:0548b24": "幡長五丈。藥師經云。四十九尺。備皆五色雜",
    "T52n2110_008:0548b25": "綵。用以護國續命轉障消災。挂在龍鉤懸",
    "T52n2110_008:0548b26": "於鳳剎。假令道家有之。教宗既殊。幡製亦異。",
    "T52n2110_008:0548b27": "不應色彩無別量數共同。盂蘭盆經云。七月",
    "T52n2110_008:0548b28": "十五日僧自恣時。獻盆供者能救七世父母",
    "T52n2110_008:0548b29": "之苦。比見諸州道士亦行斯法。豈不濫哉。",
    "T52n2110_008:0548c01": "器名不同",
    "T52n2110_008:0548c02": "僧祇等律云。應法澡灌咽細腹麁護淨便易",
    "T52n2110_008:0548c03": "生善長道最為要用。是以為佛所歎制。諸弟",
    "T52n2110_008:0548c04": "子竝令畜之。比見道士亦將此器。若樂習佛",
    "T52n2110_008:0548c05": "家之瓶。亦須受持僧用之鉢。鉢既不肯用之。",
    "T52n2110_008:0548c06": "其瓶理亦宜廢。案內法齋上坐受食先呪願",
    "T52n2110_008:0548c07": "及唱等供。茲法並出十誦等律。比見道士亦",
    "T52n2110_008:0548c08": "皆呪願及唱等供。道先無文。何所憑據。檀",
    "T52n2110_008:0548c09": "者西域之音。此地往翻名之為施。越者度也。",
    "T52n2110_008:0548c10": "若能行檀當得越度生死。故云檀越。其優婆",
    "T52n2110_008:0548c11": "夷者。清信女也。比見道士亦呼俗人為檀越",
    "T52n2110_008:0548c12": "優婆夷。據何典籍以為此喚。請各依經別立",
    "T52n2110_008:0548c13": "名字。若以道士愛斯佛法不肯改者。亦請改",
    "T52n2110_008:0548c14": "彼道字名為菩提。若以為是西音而不肯稱",
    "T52n2110_008:0548c15": "者。其檀越優婆夷之名。亦不得喚。",
    "T52n2110_008:0548c16": "不合行城",
    "T52n2110_008:0548c17": "太子瑞應等經云。二月八日者。乃是四天王",
    "T52n2110_008:0548c18": "捧太子馬足踰城出家。因此有行城之法。為",
    "T52n2110_008:0548c19": "追太子馬跡表戀聖之情。比見諸州縣道家",
    "T52n2110_008:0548c20": "亦行斯法。行城之時。仍唱願我坐道場。香花",
    "T52n2110_008:0548c21": "供養道。唯改佛字為別。但道家既無此法。",
    "T52n2110_008:0548c22": "明知虛妄不實。若言有者。出何經誥。即以此",
    "T52n2110_008:0548c23": "為准。諸事多附佛儀。",
    "T52n2110_008:0548c24": "依法朝拜",
    "T52n2110_008:0548c25": "四分律及諸經皆云。白衣禮僧僧不恭俗。",
    "T52n2110_008:0548c26": "若依道家老子是師。稱臣拜帝。比見道士不",
    "T52n2110_008:0548c27": "拜君王。雖順道士之情交違老氏之誥。苟",
    "T52n2110_008:0548c28": "貪進己弗悟乖宗。但欲達身寧期失旨。若依",
    "T52n2110_008:0548c29": "本師之法。即合道士稱臣。女官云妾。元正",
    "T52n2110_008:0549a01": "冬至。並皆持笏曳履朝拜主上。斯則更易道",
    "T52n2110_008:0549a02": "士之澆風。還敦老氏之本教。",
    "T52n2110_008:0549a03": "請立經目",
    "T52n2110_008:0549a04": "案古及今佛家立一切經目。具辯翻譯帝代",
    "T52n2110_008:0549a05": "并注疑偽別部。恐惑亂黎民故也。今道家先",
    "T52n2110_008:0549a06": "無翻譯。仍立記目。或依傍佛經。或別頭假造",
    "T52n2110_008:0549a07": "而不記年月。不詳世代裝潢帶軸與真經一",
    "T52n2110_008:0549a08": "種。詐言空中自出。或道谷裏飛來盛行於世",
    "T52n2110_008:0549a09": "疑誤下愚。近如大業末年。五通觀道士輔慧",
    "T52n2110_008:0549a10": "詳三年不言。改涅槃經為長安經。當時禁約",
    "T52n2110_008:0549a11": "不許出城門。家內見著黃衣執送留守。改經",
    "T52n2110_008:0549a12": "事發為尚書衛文昇所奏。於金光門外被戮。",
    "T52n2110_008:0549a13": "耳目同驗。事發者既爾。不發者有之。請令大",
    "T52n2110_008:0549a14": "德名僧儒生道士。對宰輔朝俊詳檢內外經",
    "T52n2110_008:0549a15": "史。刊定是非。立目為記。以息邪偽。令慕道之",
    "T52n2110_008:0549a16": "侶得依宗楷學。永絕迷妄。",
    "T52n2110_008:0549a17": "太玄是都。東華是宮(四見論云。三界之外次四民天。所謂東華南離西靈北",
    "T52n2110_008:0549a18": "真。行仁者生東華宮。行禮者生南離宮。行義者生西靈宮。行信者生北真宮言三界之內大劫交時。有四行者。堪",
    "T52n2110_008:0549a19": "為種民。王母迎之登上四天。為下民種也)。釋名云。都者覩也。言華夏",
    "T52n2110_008:0549a20": "之地帝王所居。萬邦歸湊。處華物麗謂之陸",
    "T52n2110_008:0549a21": "海。有所覩觀故云都也。纂文云。京都皆大也。",
    "T52n2110_008:0549a22": "大謂之都。小謂之邑。天尊所治。故稱玄都。釋",
    "T52n2110_008:0549a23": "名云。天子所居曰都曰宮。諸侯所居曰第曰",
    "T52n2110_008:0549a24": "宅。止客曰舘。集賢曰觀。如今鴻臚及弘文也。",
    "T52n2110_008:0549a25": "是以張衡兩京左思三都。不言觀也。今以都",
    "T52n2110_008:0549a26": "宮而為觀者。非其義也。釋名云。觀者。於上觀",
    "T52n2110_008:0549a27": "望也。漢宮殿名長安。有五十七觀。爾雅釋宮",
    "T52n2110_008:0549a28": "了無觀字。若改都為觀。便是降尊就卑。以觀",
    "T52n2110_008:0549b01": "代宮。復是退大作小。且四民天宮。非是天尊",
    "T52n2110_008:0549b02": "所坐之處。今為道觀。理不可也。名既不正。法",
    "T52n2110_008:0549b03": "亦是邪。何得以卑觀之名廢仙宮之號。",
    "T52n2110_008:0549b04": "歸心有地篇第十二",
    "T52n2110_008:0549b05": "梁武皇帝捨道勅文",
    "T52n2110_008:0549b06": "天監三年四月八日。梁國皇帝蘭陵蕭衍稽首",
    "T52n2110_008:0549b07": "和南十方諸佛十方尊法十方菩薩僧。伏見",
    "T52n2110_008:0549b08": "經文玄義理必須詮云。發菩提心者即是佛",
    "T52n2110_008:0549b09": "心。其餘諸善不得為喻。能使眾生出三界之",
    "T52n2110_008:0549b10": "苦門。入無為之勝路。標空察理淵玄微妙。",
    "T52n2110_008:0549b11": "就義立談因用致顯。故如來漏盡智凝成覺。",
    "T52n2110_008:0549b12": "至道通機德圓取聖。發慧炬以照迷。鏡法流",
    "T52n2110_008:0549b13": "以澄垢。啟瑞迹於天中。爍靈儀於像外。度眾",
    "T52n2110_008:0549b14": "生於苦海。引含識而趣涅槃。登常樂之高",
    "T52n2110_008:0549b15": "山。出愛河之深際。言乖四句論絕百非。應",
    "T52n2110_008:0549b16": "迹娑婆示生淨飯。王宮誕相。步三界而為尊。",
    "T52n2110_008:0549b17": "道樹成光。普大千而流照。此土根情淺薄",
    "T52n2110_008:0549b18": "好生厭怠。自期二月當至雙林。亦是湛說圓",
    "T52n2110_008:0549b19": "常。且復潛輝鶴樹。闍王滅罪婆藪除殃。若不",
    "T52n2110_008:0549b20": "逢遇大聖法王。誰能救接。在迹雖隱其道無",
    "T52n2110_008:0549b21": "虧。弟子經遲迷荒耽事老子。歷葉相承染此",
    "T52n2110_008:0549b22": "邪法。習因善發棄迷知反。今捨舊醫歸憑正",
    "T52n2110_008:0549b23": "覺。願使未來世中童男出家。廣弘經教化度",
    "T52n2110_008:0549b24": "眾生共取成佛。入諸地獄普濟群萌。寧可在",
    "T52n2110_008:0549b25": "正法中長淪惡道。不樂依老子教暫得生天。",
    "T52n2110_008:0549b26": "涉大乘心離一乘念。正願諸佛證明菩薩攝",
    "T52n2110_008:0549b27": "受。蕭衍和南。",
    "T52n2110_008:0549b28": "勅旨。神筆自書於重雲殿重閣上發菩提心。",
    "T52n2110_008:0549b29": "于時黑白二萬人亦同發心受持。",
    "T52n2110_008:0549c01": "勅門下。大經中說。道有九十六種。唯佛一道",
    "T52n2110_008:0549c02": "是於正道。其餘九十五種皆是外道。朕捨外",
    "T52n2110_008:0549c03": "道以事如來。若有公卿能入此誓者。各可發",
    "T52n2110_008:0549c04": "菩提心。老子周公孔子等。雖是如來弟子。而",
    "T52n2110_008:0549c05": "為化既邪。止是世間之善。不能隔凡成聖。",
    "T52n2110_008:0549c06": "公卿百官侯王宗室。宜反偽就真捨邪入正。",
    "T52n2110_008:0549c07": "經教成實論說云。若事外道心重佛法心輕。",
    "T52n2110_008:0549c08": "即是邪見。若心一等是無記。不當善惡。事佛",
    "T52n2110_008:0549c09": "心強老子心少者。乃是清信言清信者。清是",
    "T52n2110_008:0549c10": "表裏俱淨。垢穢惑累皆盡。信是信正不邪。故",
    "T52n2110_008:0549c11": "言清信佛弟子。其餘諸善皆是邪見。不得稱",
    "T52n2110_008:0549c12": "清信也。門下速施行。",
    "T52n2110_008:0549c13": "天監三年四月十一日功德局主陳奭",
    "T52n2110_008:0549c14": "尚書都功德主顧",
    "T52n2110_008:0549c15": "尚書令何敬容",
    "T52n2110_008:0549c16": "中書舍人任孝恭",
    "T52n2110_008:0549c17": "御史中丞劉洽",
    "T52n2110_008:0549c18": "詔告舍人周善",
    "T52n2110_008:0549c19": "邵陵王啟",
    "T52n2110_008:0549c20": "勅捨老子受菩薩戒文",
    "T52n2110_008:0549c21": "臣綸啟。臣聞如來端嚴相好巍巍架于有頂。",
    "T52n2110_008:0549c22": "微妙色身的的顯乎無際。假金輪而啟物。託",
    "T52n2110_008:0549c23": "銀粟以應凡。砥波若之利鎌。收涅槃之實果。",
    "T52n2110_008:0549c24": "汎生死之苦海。濟常樂於彼岸。故能降慈悲",
    "T52n2110_008:0549c25": "雲垂甘露雨。七處八會。教化之義不窮。五",
    "T52n2110_008:0549c26": "時四諦。利益之方無盡。並氷清日盛霧豁雲",
    "T52n2110_008:0549c27": "除。爝火翳光塵熱自靜。可謂入俗化於曚底",
    "T52n2110_008:0549c28": "出世成此真如。使稠林邪徑之人。景法門而",
    "T52n2110_008:0549c29": "無倦。渴愛聾瞽之士。慕探賾而知迴。道樹",
    "T52n2110_008:0550a01": "始乎迦維。德音盛於京恪。恒星不現周鑒娠",
    "T52n2110_008:0550a02": "徵。滿月圓姿漢感霄夢。五法用傳萬德方兆。",
    "T52n2110_008:0550a03": "華洛潛故競扇高風。資此三明照迷途之",
    "T52n2110_008:0550a04": "失。憑茲七覺拔長夜之苦。屬值皇帝菩薩應",
    "T52n2110_008:0550a05": "天御物負扆臨民。含光宇宙照清海表。垂無",
    "T52n2110_008:0550a06": "礙辯以接黎庶。以本願力攝受群生。故能隨",
    "T52n2110_008:0550a07": "方逗藥示權因顯崇一乘之旨。廣十地之基。",
    "T52n2110_008:0550a08": "是以萬邦迴向俱稟正識。幽顯靈祇皆蒙誘",
    "T52n2110_008:0550a09": "濟。人興等覺之願。物起菩提之心。莫不翹勤",
    "T52n2110_008:0550a10": "歸宗之境。悅懌還源之趣。共保慈悲俱修忍",
    "T52n2110_008:0550a11": "辱。所謂覆護饒益橋梁津濟者矣。道既光被",
    "T52n2110_008:0550a12": "民亦化之。於是應真飛錫騰虛接影。破邪外",
    "T52n2110_008:0550a13": "道堅持政國。伽藍精舍寶剎相望。講道傳經",
    "T52n2110_008:0550a14": "德音盈耳。臣昔未達理源稟承外道。如欲須",
    "T52n2110_008:0550a15": "甘果而種苦栽。欲除渴乏反趣醎水。今啟迷",
    "T52n2110_008:0550a16": "方粗知歸向。受菩薩大戒。戒節身心。捨老",
    "T52n2110_008:0550a17": "子之邪風。入法流之真教。伏願天慈曲垂矜",
    "T52n2110_008:0550a18": "許。謹啟。",
    "T52n2110_008:0550a19": "天監四年三月十七日侍中安前將軍",
    "T52n2110_008:0550a20": "丹陽尹邵陵王臣蕭綸啟",
    "T52n2110_008:0550a21": "勅能改迷入正可謂是宿殖勝因宜加勇猛",
    "T52n2110_008:0550a22": "也",
    "T52n2110_008:0550a23": "天監四年三月十八日中書舍人臣任",
    "T52n2110_008:0550a24": "孝恭宣",
    "T52n2110_008:0550a25": "與尚書右僕射蔡國公書",
    "T52n2110_008:0550a26": "濟法寺釋法琳。致書尚書右僕射蔡國公足",
    "T52n2110_008:0550a27": "下。法琳草衣野客木食山人。尤類曲針誠同",
    "T52n2110_008:0550a28": "腐芥。不被知於當世。分緘口以終身。既德",
    "T52n2110_008:0550a29": "愧內充譽慚外滿匪。唯孤負慧遠。實亦帶累",
    "T52n2110_008:0550b01": "道安。是以畢志青溪歸心紫蓋。覆船巖下永",
    "T52n2110_008:0550b02": "味經書。鬼谷池前長觀魚鳥。豈謂忽辭林藪",
    "T52n2110_008:0550b03": "更入囂塵。久客秦川俄離楚塞。萍流八水葉",
    "T52n2110_008:0550b04": "墜三陽。口腹之弊已淹。仲叔之情何寄。臥靈",
    "T52n2110_008:0550b05": "臺而起恨。遊白社而興嗟。南巢之戀倍增。北",
    "T52n2110_008:0550b06": "風之悲愈切。居生坎壈稟命迍邅。空詠七",
    "T52n2110_008:0550b07": "哀徒吟九歎。撫躬弔影運也如何。加以病在",
    "T52n2110_008:0550b08": "膏肓風纏腠理。累年將息未覺有瘳。至於照",
    "T52n2110_008:0550b09": "雪聚螢筋力已謝。九流七略難甚緣山。萬卷",
    "T52n2110_008:0550b10": "百家杳猶行海。前因傅子聊貢斐然。仍以未",
    "T52n2110_008:0550b11": "竭邪源。今重修辯正。頗為經書罕備史籍靡",
    "T52n2110_008:0550b12": "充。雖罄短懷未知克就。仰惟僕射公。運籌",
    "T52n2110_008:0550b13": "策之才。居阿衡之任。知人之器遠邁山濤。接",
    "T52n2110_008:0550b14": "士之心還方趙武。風姿爽朗識度舍弘。既握",
    "T52n2110_008:0550b15": "靈蛇之珠。爰佩荊山之玉。所以弼諧庶績變",
    "T52n2110_008:0550b16": "理文昌。德鏡搢紳譽形朝野。加以門稱筆海",
    "T52n2110_008:0550b17": "世號儒宗。不忘宿昔之懷。曲賜憂憐之訪。寒",
    "T52n2110_008:0550b18": "灰更煖朽木翻榮。昔王粲閱書取資蔡氏。相",
    "T52n2110_008:0550b19": "如達賦必賴楊侯。意者但是諸子雜書。及晉",
    "T52n2110_008:0550b20": "宋已來內外文集。與釋典有相關涉處。悉願",
    "T52n2110_008:0550b21": "披覽。謹以別錄仰呈。特希恩許。輕陳所請悚",
    "T52n2110_008:0550b22": "息何言。",
    "T52n2110_008:0550b23": "邪見信心古來共有。善人惡黨今日寧無。前",
    "T52n2110_008:0550b24": "以傅子讇言略呈小論。既蒙上達復荷褒揚。",
    "T52n2110_008:0550b25": "戢在中心。但知慚德。昔三都賦未值張華。無",
    "T52n2110_008:0550b26": "人見賞破邪不逢君子。誰肯為珍。比者海",
    "T52n2110_008:0550b27": "內諸州四方道俗。流通抄寫讚詠成音。迴邪",
    "T52n2110_008:0550b28": "見之心。發愚人之善者。豈非明公之力也。必",
    "T52n2110_008:0550b29": "能利物薄有冥功。仰用莊嚴竝將迴向耳。請",
    "T52n2110_008:0550c01": "公為弘護檀越。",
    "T52n2110_008:0550c02": "辨正論卷第八"
}