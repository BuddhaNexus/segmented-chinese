{
    "T14n0571_001:0944a02": "No. 571",
    "T14n0571_001:0944a03": "佛說婦人遇辜經",
    "T14n0571_001:0944a05": "乞伏秦沙門聖堅譯",
    "T14n0571_001:0944a06": "聞如是：一時，佛在舍衛國祇樹給孤獨精舍，",
    "T14n0571_001:0944a07": "與大比丘眾千二百五十人俱。時有一人無",
    "T14n0571_001:0944a08": "婦，往詣舍衛國，娶婦本國，自有兩子，大子",
    "T14n0571_001:0944a09": "七歲，次子孩抱，母復懷軀，欲向在產。天",
    "T14n0571_001:0944a10": "竺禮俗，婦人臨月，歸父母國。時夫婦乘車載",
    "T14n0571_001:0944a11": "二子，當詣舍衛，中路食息并牧牛。時有毒",
    "T14n0571_001:0944a12": "蛇，纏繞牛脚，牛遂離圈。其夫取牛，欲得嚴",
    "T14n0571_001:0944a13": "發，見牛為毒蛇所殺，蛇復捨牛，復纏夫殺。",
    "T14n0571_001:0944a14": "婦遙見之，怖懼戰慄，啼哭呼天，無救護者。",
    "T14n0571_001:0944a15": "日遂欲冥，去道不遠，有流河水，水碓有家",
    "T14n0571_001:0944a16": "居。婦迫日冥，懼為賊所劫，棄車將二子到",
    "T14n0571_001:0944a17": "水畔，留大子著水邊，抱小子渡水。適到水",
    "T14n0571_001:0944a18": "半，狼食其子，子叫呼母，母時還顧見子為",
    "T14n0571_001:0944a19": "狼所噉，驚惶怖懼，失抱中子，墮水隨流。母",
    "T14n0571_001:0944a20": "益懊惱，迷惑失志頓躓水中，墮所懷子。遂",
    "T14n0571_001:0944a21": "便渡水，問道行人：「我家父母為安隱不？」行",
    "T14n0571_001:0944a22": "人答曰：「昨家失火，皆燒父母，悉盡無餘。」又",
    "T14n0571_001:0944a23": "問行人：「我夫家姑妐為安隱不？」行人答曰：",
    "T14n0571_001:0944a24": "「昨有劇賊傷害其家，姑妐皆死，無完在者。」",
    "T14n0571_001:0944a25": "其母聞之，愁憂怖懼，心迷意惑，不識東西，",
    "T14n0571_001:0944a26": "脫衣裸形，迷惑狂走。道中行人見，大怪之，",
    "T14n0571_001:0944a27": "謂得邪病，鬼神所嬈乎；或謂愁憂迷惑失志，",
    "T14n0571_001:0944a28": "或有唾賤捨避之走，或有憐傷愍念哀之。",
    "T14n0571_001:0944a29": "時，佛在舍衛祇樹給孤獨精舍。時，婦馳走而",
    "T14n0571_001:0944b01": "往趣之，過祇樹園。爾時，世尊大會說法，",
    "T14n0571_001:0944b02": "四輩弟子、諸天龍神、十方一切皆悉聽經。",
    "T14n0571_001:0944b03": "諸佛之法，盲者見佛，皆得眼目，聾者得聽，",
    "T14n0571_001:0944b04": "啞者能言，疾病除愈，尫劣強健，被毒不行，",
    "T14n0571_001:0944b05": "心亂得定。時婦見佛，意即得定，不復愁憂，",
    "T14n0571_001:0944b06": "自視裸形，慚愧伏地。佛呼阿難：「取衣與婦。」",
    "T14n0571_001:0944b07": "即時受教，則取衣與婦。著衣竟，稽首佛足，",
    "T14n0571_001:0944b08": "却坐一面。佛即說經，為現罪福：「人命無常，",
    "T14n0571_001:0944b09": "合會有別，生者有死，無生不終，一切本空，",
    "T14n0571_001:0944b10": "自作起滅，展轉五道，譬如車輪，已解本無，不",
    "T14n0571_001:0944b11": "復起分。」婦聞佛言，心開意解，即發無上正",
    "T14n0571_001:0944b12": "真道意，即時得立不退轉地，愁憂除愈，如",
    "T14n0571_001:0944b13": "日無雲。佛說如是，四輩歡喜，諸天龍神，稽",
    "T14n0571_001:0944b14": "首而退。",
    "T14n0571_001:0944b15": "佛說婦人遇辜經"
}