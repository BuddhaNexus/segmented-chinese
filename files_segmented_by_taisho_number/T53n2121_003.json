{
    "T53n2121_003:0010a15": "經律異相卷第三(地部)",
    "T53n2121_003:0010a17": "梁沙門僧旻寶唱等集",
    "T53n2121_003:0010a18": "閻浮提一欝單曰二",
    "T53n2121_003:0010a19": "閻浮提一",
    "T53n2121_003:0010a20": "國封所產一精舍二山三樹四",
    "T53n2121_003:0010a21": "河海五寶珠六人飲乳多少及形壽",
    "T53n2121_003:0010a22": "同異七",
    "T53n2121_003:0010a23": "閻浮提內方圓近遠及所出有一",
    "T53n2121_003:0010a24": "閻浮提內。有十六大國八萬四千城八國王",
    "T53n2121_003:0010a25": "四天子。東有晉國天子人民熾盛。南有天竺",
    "T53n2121_003:0010a26": "國天子土地多名象。西有大秦國天子土地",
    "T53n2121_003:0010a27": "饒金璧玉。北有月支國天子土地好馬。八",
    "T53n2121_003:0010a28": "萬四千城中。六千四百種人。萬種音響。五十",
    "T53n2121_003:0010a29": "六萬億丘聚。魚有六千四百種。鳥有四千五",
    "T53n2121_003:0010b01": "百種。獸有二千四百種。樹有萬種。草有八千",
    "T53n2121_003:0010b02": "種。雜藥有七百四十種。雜香有四十三種。寶",
    "T53n2121_003:0010b03": "百二十一種。正寶七種。",
    "T53n2121_003:0010b04": "海中有二千五百國。百八十國食五穀。二千",
    "T53n2121_003:0010b05": "三百二十國食魚鱉黿。五國王。一王主五百",
    "T53n2121_003:0010b06": "城。第一王名斯梨。國土盡事佛不事眾邪。第",
    "T53n2121_003:0010b07": "二王名迦羅。土地出七寶。第三王名不羅。土",
    "T53n2121_003:0010b08": "地出四十三種香及白琉璃。第四王名闍耶。",
    "T53n2121_003:0010b09": "土地出必鉢胡椒。第五王名那頗。土地出白",
    "T53n2121_003:0010b10": "珠及七色琉璃。五大國城多黑短小相去六",
    "T53n2121_003:0010b11": "十五萬里。從是但有海水無有人民。去鐵圍",
    "T53n2121_003:0010b12": "山百四十萬里。中一八崛摩殺人處在舍衛",
    "T53n2121_003:0010b13": "國東八萬十里。佛所化處亦一處。",
    "T53n2121_003:0010b14": "拘夷那竭國在迦維羅國之東南一千里。王",
    "T53n2121_003:0010b15": "舍國在迦維羅衛國之東南二千二百里。佛",
    "T53n2121_003:0010b16": "得道處在王舍城東南二百里。",
    "T53n2121_003:0010b17": "維耶離國在迦維衛國之東一千八百里。[木*奈]",
    "T53n2121_003:0010b18": "女國在維耶離城南三里道西。拘睒彌國在",
    "T53n2121_003:0010b19": "迦維羅衛國之西南千二百里。葉波國在迦",
    "T53n2121_003:0010b20": "維羅衛國之東千二百八十里。難國在迦維",
    "T53n2121_003:0010b21": "羅衛國之東三千二百里。",
    "T53n2121_003:0010b22": "舍衛國在迦維羅衛之西五百里。",
    "T53n2121_003:0010b23": "波羅[木*奈]國在迦維衛國之西九百六十里。佛",
    "T53n2121_003:0010b24": "轉法輪處在波羅[木*奈]國之北二十里。樹名香",
    "T53n2121_003:0010b25": "淨。降伏魔處也。",
    "T53n2121_003:0010b26": "波羅[木*奈]私國在舍衛國之南千四百里。中間",
    "T53n2121_003:0010b27": "有恒水東南流。",
    "T53n2121_003:0010b28": "耆闍崛山有五百岳。佛誦經在中岳。王舍",
    "T53n2121_003:0010b29": "國在中岳之下(出十二遊經)。",
    "T53n2121_003:0010c01": "問曰。如舍婆提迦毘羅婆。波羅[木*奈]城。皆有諸",
    "T53n2121_003:0010c02": "王王舍。何故獨名此城為王舍。答曰。有人言。",
    "T53n2121_003:0010c03": "是摩伽陀王有子一頭兩面四臂。時人以為",
    "T53n2121_003:0010c04": "不祥。王裂其身首棄之曠野。羅剎女鬼名梨",
    "T53n2121_003:0010c05": "羅。還合其身而乳養之。後大成人力并諸",
    "T53n2121_003:0010c06": "國。取萬八千王置名此山五山中。以大力勢",
    "T53n2121_003:0010c07": "治閻浮提。因名此山為王舍城。復次有人言。",
    "T53n2121_003:0010c08": "摩伽陀王先所住城中失火。一燒一作如是",
    "T53n2121_003:0010c09": "至七。國人疲役。王集諸智人問其意故有言。",
    "T53n2121_003:0010c10": "宜應易處。王見此五山周匝如城。即作宮殿",
    "T53n2121_003:0010c11": "於中止住。故名王舍城。復次往古世時。此",
    "T53n2121_003:0010c12": "國有王名婆藪。厭世出家學作仙人。時居家",
    "T53n2121_003:0010c13": "婆羅門與諸出家仙人共論議。居家婆羅門",
    "T53n2121_003:0010c14": "言。天祀中應殺生噉肉。出家仙人言不應。",
    "T53n2121_003:0010c15": "共諍云云。諸出家婆羅門言。此有大王出家",
    "T53n2121_003:0010c16": "作仙人汝等信不。居家婆羅門言。出家仙",
    "T53n2121_003:0010c17": "人言。我以此人為證。後日當問。居家婆羅門",
    "T53n2121_003:0010c18": "先到婆藪所。語婆藪仙人。明日論議。汝當助",
    "T53n2121_003:0010c19": "我。諸出家仙人問。天祀中應殺生噉肉不。",
    "T53n2121_003:0010c20": "婆藪仙人言。應殺生噉肉。此生在天祀中死",
    "T53n2121_003:0010c21": "故得生天上。出家仙人言。汝大不是。汝大",
    "T53n2121_003:0010c22": "妄語即唾之言。罪人滅去。時婆藪仙人。尋",
    "T53n2121_003:0010c23": "陷入地沒踝。是初開大罪門。諸出家仙人言。",
    "T53n2121_003:0010c24": "汝應實語。若故妄語者。汝身當陷入地中。婆",
    "T53n2121_003:0010c25": "藪言。我知為天故殺羊噉肉無罪。即陷至膝。",
    "T53n2121_003:0010c26": "如是稍沒至腰至頸。出家仙人言。汝今妄語",
    "T53n2121_003:0010c27": "得現世報。更以實語雖入地下我能出汝令",
    "T53n2121_003:0010c28": "得免罪。婆藪思惟。我貴重人不應兩種語。又",
    "T53n2121_003:0010c29": "四韋陀法中讚祀天法。我一人死當何足許。",
    "T53n2121_003:0011a01": "一心言。應天祀中殺生噉肉無罪。於是舉身",
    "T53n2121_003:0011a02": "投地。從是以來常用婆藪仙人法。於天祀中",
    "T53n2121_003:0011a03": "殺羊。當下刀時言婆藪殺汝。藪之子名曰廣",
    "T53n2121_003:0011a04": "車。嗣位為王。亦厭世法而不能出家。如是思",
    "T53n2121_003:0011a05": "惟。我父出家生入地中。若治天下復作大罪。",
    "T53n2121_003:0011a06": "我今當何以自處。時空中聲言。汝若行見難",
    "T53n2121_003:0011a07": "值希有處應是中作舍住。未經幾時。王出田",
    "T53n2121_003:0011a08": "獵見有鹿走疾如風。王便逐之百官侍從無",
    "T53n2121_003:0011a09": "能及者。前見五山周匝峻固。其地莊嚴有天",
    "T53n2121_003:0011a10": "華香聞天伎樂。是處希有未曾所見。今我正",
    "T53n2121_003:0011a11": "當此中舍住。即捨本城住此山中。從是已後",
    "T53n2121_003:0011a12": "次第止住故名王舍城(出大智論第三卷)。",
    "T53n2121_003:0011a13": "精舍二",
    "T53n2121_003:0011a14": "加蘭陀所造竹園緣一須達所造給",
    "T53n2121_003:0011a15": "孤獨園緣二",
    "T53n2121_003:0011a16": "迦蘭陀長者施佛精舍事一",
    "T53n2121_003:0011a17": "有豪貴長者。名迦蘭陀。追惜我園施與尼",
    "T53n2121_003:0011a18": "揵。不得奉佛及僧。臥不安席。有大鬼將軍。",
    "T53n2121_003:0011a19": "名曰半師。承佛神旨。即召閱叉推逐尼揵。裸",
    "T53n2121_003:0011a20": "形無恥不應止此。鬼師奉勅。撾打尼揵拖拽",
    "T53n2121_003:0011a21": "器物。尼揵怖走曰。此何惡人暴害乃爾。鬼",
    "T53n2121_003:0011a22": "師答言。長者迦蘭陀當持竹園作佛精舍。大",
    "T53n2121_003:0011a23": "鬼將軍半師見使逐汝輩耳。明日尼揵共責",
    "T53n2121_003:0011a24": "數長者。長者心悅吾願遂矣。答尼揵曰。此",
    "T53n2121_003:0011a25": "諸鬼神強暴含瞋懼必作害。不如委去更求",
    "T53n2121_003:0011a26": "所安。尼揵忿恨即日悉去。長者修立精舍。",
    "T53n2121_003:0011a27": "僧房坐具眾嚴都畢。行詣樹下請佛及僧。眾",
    "T53n2121_003:0011a28": "祐受施止頓化濟。靡不欣樂(出中本起上卷)。",
    "T53n2121_003:0011a29": "須達多買園以立精舍二",
    "T53n2121_003:0011b01": "須達多白佛言。舍衛城中人多信邪。如來大",
    "T53n2121_003:0011b02": "慈唯願顧臨到舍衛城。佛言。彼無精舍云何",
    "T53n2121_003:0011b03": "得去。須達言。弟子營起願見聽許。世尊默",
    "T53n2121_003:0011b04": "然。願遣舍利弗指授摸則。即命共往案行周",
    "T53n2121_003:0011b05": "遍無可意處。唯太子祇陀園其地平正林樹",
    "T53n2121_003:0011b06": "欝茂遠近得中。須達以白太子。太子笑言。欲",
    "T53n2121_003:0011b07": "用遊戲。慇懃再三。太子言。若能以黃金布地",
    "T53n2121_003:0011b08": "令間無空者便當相與。須達曰。諾謹隨其價。",
    "T53n2121_003:0011b09": "太子祇陀言。我戲語耳。須達言。太子不應",
    "T53n2121_003:0011b10": "妄語即共興訟。時首陀會天化作一人下為評",
    "T53n2121_003:0011b11": "詳言。夫太子法不應妄語。價既已決。不宜中",
    "T53n2121_003:0011b12": "悔。遂斷與之。便使人象負金出。八十頃中。須",
    "T53n2121_003:0011b13": "臾欲滿。殘餘少地(雜阿含經云五百步)須達思惟。何藏金",
    "T53n2121_003:0011b14": "足。祇陀問言。嫌貴置之。答曰不也。祇陀念",
    "T53n2121_003:0011b15": "言。佛必大德乃使斯人輕寶乃爾。即教語",
    "T53n2121_003:0011b16": "須達園地屬卿。樹林屬我。我自上佛(經云我自為佛造立",
    "T53n2121_003:0011b17": "門樓常使如來經行出入)便就施功。六師聞之往白國王。",
    "T53n2121_003:0011b18": "長者須達買祇陀園欲為瞿曇興立精舍。聽",
    "T53n2121_003:0011b19": "我徒眾與共斠術。沙門得勝便聽起立。若其",
    "T53n2121_003:0011b20": "不如不得起也。王召須達而問之言。今此六",
    "T53n2121_003:0011b21": "師云。卿買園欲為瞿曇起立精舍。求共沙門",
    "T53n2121_003:0011b22": "弟子。斠其伎術。若得勝者聽立精舍。苟其",
    "T53n2121_003:0011b23": "不如便不得起。須達歸家著垢膩衣愁惱不",
    "T53n2121_003:0011b24": "樂。時舍利弗明日時到著衣持鉢至須達家。",
    "T53n2121_003:0011b25": "即問之曰。何故不樂。須達具答。此六師輩出",
    "T53n2121_003:0011b26": "家來久精誠有素所學伎術無能及者。我",
    "T53n2121_003:0011b27": "今知尊人伎藝能與斠不。舍利弗言。正使",
    "T53n2121_003:0011b28": "此輩六師之眾。滿閻浮提數如竹林。不能動",
    "T53n2121_003:0011b29": "吾足上一毛。欲斠何等自恣聽之。須達歡",
    "T53n2121_003:0011c01": "喜更著新衣沐浴香水等。即往白王。我以問",
    "T53n2121_003:0011c02": "之恣聽其意。王告六師。今聽汝等共沙門斠",
    "T53n2121_003:0011c03": "術。六師宣告國人。却後七日當於城外與沙",
    "T53n2121_003:0011c04": "門斠術。舍衛國中十八億人。時彼國法擊",
    "T53n2121_003:0011c05": "鼓會眾。若擊銅鼓八億人集。若打銀鼓十四",
    "T53n2121_003:0011c06": "億人集。若振金鼓一切皆集。七日期滿至平",
    "T53n2121_003:0011c07": "博處椎擊金鼓。一切都集。六師徒眾有三億",
    "T53n2121_003:0011c08": "人。是時人民悉為國王及其六師敷施高座。",
    "T53n2121_003:0011c09": "爾時須達為舍利弗而施高座。時舍利弗在",
    "T53n2121_003:0011c10": "一樹下入諸禪定。而作是念。此會大眾習邪",
    "T53n2121_003:0011c11": "來久憍慢自高草芥群生當以何德而降伏",
    "T53n2121_003:0011c12": "之。思惟是已即立誓言。若我無數劫中慈孝",
    "T53n2121_003:0011c13": "父母敬尚沙門婆羅門者。我初入會一切大",
    "T53n2121_003:0011c14": "眾為我作禮。六師見眾已集而舍利弗獨未",
    "T53n2121_003:0011c15": "來到。便白王言。瞿曇弟子自知無術。眾會",
    "T53n2121_003:0011c16": "既集怖畏不來。王告須達。斠時已到。佛弟",
    "T53n2121_003:0011c17": "子宜來談論。時須達至舍利弗所長跪白言。",
    "T53n2121_003:0011c18": "大德大眾已集。願來詣會。時舍利弗從禪定",
    "T53n2121_003:0011c19": "起。更正衣服。以尼師檀著左肩上。徐詳而",
    "T53n2121_003:0011c20": "步如師子王往詣大眾。是時眾人及諸六師",
    "T53n2121_003:0011c21": "忽然起立如風靡草不覺作禮。時舍利弗便",
    "T53n2121_003:0011c22": "昇須達所敷之座。六師眾中有一弟子名勞",
    "T53n2121_003:0011c23": "度差。善知幻術。於大眾前呪作一樹。自然長",
    "T53n2121_003:0011c24": "廣蔭覆眾會枝棄欝茂華果各異。眾人咸言。",
    "T53n2121_003:0011c25": "此變乃是勞度差所作。時舍利弗便以神力",
    "T53n2121_003:0011c26": "作旋嵐風。吹拔樹根倒著於地碎為微塵。眾",
    "T53n2121_003:0011c27": "人皆言舍利弗勝。復呪作一池。其池四邊面",
    "T53n2121_003:0011c28": "皆以七寶。池水之中生種種華。舍利弗又化",
    "T53n2121_003:0011c29": "作一大六牙白象。其一牙上有七蓮華。一",
    "T53n2121_003:0012a01": "一華上有七玉女。其象徐詳往詣池邊。并唅",
    "T53n2121_003:0012a02": "其水池即時滅。復作一山。七寶莊嚴眾池樹",
    "T53n2121_003:0012a03": "木華果茂盛。舍利弗又化作金剛力士。以金",
    "T53n2121_003:0012a04": "剛杵遙用指之。山即破壞無有遺餘。復作一",
    "T53n2121_003:0012a05": "龍身有十頭。於虛空中雨種種寶。雷電振地",
    "T53n2121_003:0012a06": "驚動大眾。舍利弗又化作一金翅鳥王。擘裂",
    "T53n2121_003:0012a07": "噉之。復作一牛。身體高大肥壯多力麁脚利",
    "T53n2121_003:0012a08": "角跑地大吼[馬*奔]突來前。舍利弗又化作師子。",
    "T53n2121_003:0012a09": "分裂食之。復變其身作夜叉鬼。形體長大頭",
    "T53n2121_003:0012a10": "上火燃。目赤如血四牙長利口目出火騰躍",
    "T53n2121_003:0012a11": "奔起。時舍利弗自化身作毘沙門王。夜叉",
    "T53n2121_003:0012a12": "恐怖即欲退走四面火起無有去處。唯舍利",
    "T53n2121_003:0012a13": "弗邊涼冷無火。即時屈伏五體投地。求哀脫",
    "T53n2121_003:0012a14": "命辱心已生火即還滅。眾咸唱言。舍利弗",
    "T53n2121_003:0012a15": "勝。勞度差不如。時舍利弗身昇虛空現四威",
    "T53n2121_003:0012a16": "儀作十八變。作是變已還攝神足坐其本座。",
    "T53n2121_003:0012a17": "時會大眾見其神力咸懷歡喜。時舍利弗即為",
    "T53n2121_003:0012a18": "說法隨其福行各得道迹。六師徒眾三億弟",
    "T53n2121_003:0012a19": "子於舍利弗所出家學道。長者須達共舍利",
    "T53n2121_003:0012a20": "弗往圖精舍。手捉繩頭。時舍利弗欣然含笑。",
    "T53n2121_003:0012a21": "須達問言。尊人何笑。答曰。汝始於此經營地。",
    "T53n2121_003:0012a22": "而六欲天中宮殿已成。即借道眼須達悉見。",
    "T53n2121_003:0012a23": "問舍利弗。是六欲天何處最樂。舍利弗言。第",
    "T53n2121_003:0012a24": "四天中少欲知足。恒有一生補處菩薩。來生",
    "T53n2121_003:0012a25": "其中法訓不絕。須達言曰。我正當生第四天",
    "T53n2121_003:0012a26": "中。出言已竟餘宮悉滅。復更捉繩。時舍利",
    "T53n2121_003:0012a27": "弗慘然憂色。即問尊者何故憂色。答言。汝今",
    "T53n2121_003:0012a28": "見此地中蟻子不耶。汝於過去毘婆尸佛。亦",
    "T53n2121_003:0012a29": "於此地為彼世尊起立精舍。而此蟻子猶在",
    "T53n2121_003:0012b01": "此中生。乃至迦葉佛時亦復如是。九十一劫",
    "T53n2121_003:0012b02": "受一種身。起立精舍為佛作窟。以妙栴檀用",
    "T53n2121_003:0012b03": "為香泥。別房住止千二百處。凡百二十處別",
    "T53n2121_003:0012b04": "打揵稚竟。即白王。唯願大王遣使請佛。王",
    "T53n2121_003:0012b05": "即遣使詣王舍城請佛及僧。唯願世尊臨赴",
    "T53n2121_003:0012b06": "舍衛。佛與四眾前後圍繞。放大光明震動天",
    "T53n2121_003:0012b07": "地至舍衛國。所經客舍悉於中止。道次度人",
    "T53n2121_003:0012b08": "無有限量。漸漸來近舍衛城邊。一切大集持",
    "T53n2121_003:0012b09": "諸供具迎待世尊。世尊到國放大光明遍照三",
    "T53n2121_003:0012b10": "千大千世界。足指按地。地皆震動。城中伎樂",
    "T53n2121_003:0012b11": "不鼓自鳴。盲視聾聽啞語僂伸。癃[病丙+殘]拘癖",
    "T53n2121_003:0012b12": "皆得具足。一切人民男女大小覩斯瑞應。歡",
    "T53n2121_003:0012b13": "喜踊躍來至佛所。十八億人都悉集聚。爾時",
    "T53n2121_003:0012b14": "世尊隨病投藥為說妙法。各得道迹(出賢愚經第十卷雜",
    "T53n2121_003:0012b15": "阿含涅槃中中本起諸律多同)。",
    "T53n2121_003:0012b16": "山三",
    "T53n2121_003:0012b17": "崑崙寶山為五百羅漢所栖一十大山",
    "T53n2121_003:0012b18": "王二地動八種緣三",
    "T53n2121_003:0012b19": "崑崙寶山為五百羅漢所居一",
    "T53n2121_003:0012b20": "崑崙山者。則閻浮利地之中心也。山皆寶",
    "T53n2121_003:0012b21": "石。周匝有五百窟。窟皆黃金。常五百羅漢",
    "T53n2121_003:0012b22": "居之。阿耨大泉周圍山外。山內平地河處",
    "T53n2121_003:0012b23": "其中。河岸有四金獸頭。口流出水。各繞一匝",
    "T53n2121_003:0012b24": "還其四方投入四海。象口所出者。則黃河是",
    "T53n2121_003:0012b25": "也。其泉方各二十五由延。深二十一里。泉中",
    "T53n2121_003:0012b26": "有金臺。臺方一由延。臺上有金蓮華。以七",
    "T53n2121_003:0012b27": "寶為莖。如來將五百羅漢常以月十五日於",
    "T53n2121_003:0012b28": "中說戒(出興起行經上卷)。",
    "T53n2121_003:0012b29": "閻浮提十大山二",
    "T53n2121_003:0012c01": "大地有十大山王。一雪山王。二香山王。三",
    "T53n2121_003:0012c02": "軻梨羅山王。四仙聖山王。五由乾陀山王。六",
    "T53n2121_003:0012c03": "馬耳山王。七尼民陀羅山王。八斫迦羅山王。",
    "T53n2121_003:0012c04": "九宿慧山王。十須彌山王(出華嚴經第二十二卷)。",
    "T53n2121_003:0012c05": "地大動有八種緣三",
    "T53n2121_003:0012c06": "佛在舍衛城告諸比丘。有八因緣而地大動。",
    "T53n2121_003:0012c07": "此地深六十八千由延。為水所持。水依虛",
    "T53n2121_003:0012c08": "空。或復是時虛空風動而水亦動。水動地便",
    "T53n2121_003:0012c09": "大動。是初動也。若比丘得神足所欲自在。觀",
    "T53n2121_003:0012c10": "地如掌能使地大動。是二動也。若復諸天有",
    "T53n2121_003:0012c11": "大神足有大威力。能使地勤。是三動也。若",
    "T53n2121_003:0012c12": "復菩薩在兜術天。欲降神下生是時地動。是",
    "T53n2121_003:0012c13": "四動也。若菩薩自知在母胎地為大動。是五",
    "T53n2121_003:0012c14": "動也。若菩薩知滿十月當出母胎地為大動。",
    "T53n2121_003:0012c15": "是六動也。若菩薩出家於道場坐。降伏魔怨",
    "T53n2121_003:0012c16": "終成等覺。地為大動。是七動也。若如來於無",
    "T53n2121_003:0012c17": "餘涅槃界。而般涅槃。是八動(出增一阿含第二十四卷)。",
    "T53n2121_003:0012c18": "樹四",
    "T53n2121_003:0012c19": "千光明國樹出法音一神藥樹二大",
    "T53n2121_003:0012c20": "藥樹三五面益物大樹四大象藏香",
    "T53n2121_003:0012c21": "五牛頭栴檀六須彌南樹七毒樹",
    "T53n2121_003:0012c22": "八",
    "T53n2121_003:0012c23": "千光明國樹出法音一",
    "T53n2121_003:0012c24": "過去有佛號師子吼鼓音王。國名千光明。七",
    "T53n2121_003:0012c25": "寶成樹。樹出空無相無作無生無所有無取",
    "T53n2121_003:0012c26": "相。如是諸法之音(出諸法無行經)。",
    "T53n2121_003:0012c27": "神藥樹二",
    "T53n2121_003:0012c28": "有神藥樹。名曰摩陀祇主厭。天下方毒不得",
    "T53n2121_003:0012c29": "妄行。有大神蛇身長百二十丈。蛇行索食。有",
    "T53n2121_003:0013a01": "黑頭蟲身長五丈。蟲行道中與蛇相逢。適欲",
    "T53n2121_003:0013a02": "舉頭前斷大蟲。蛇聞藥香屈頭欲走。蛇身羅",
    "T53n2121_003:0013a03": "藥樹。身即中斷分作兩段。頭半生得走。尾便",
    "T53n2121_003:0013a04": "臭爛。諸毒聞此蛇臭。諸惡毒氣皆消滅(出善信經",
    "T53n2121_003:0013a05": "下卷)。",
    "T53n2121_003:0013a06": "大藥樹三",
    "T53n2121_003:0013a07": "雪山頂有藥王樹。名非從根生非不從生。縱",
    "T53n2121_003:0013a08": "廣六百八十萬由旬。下極金剛際。此樹生根",
    "T53n2121_003:0013a09": "時。閻浮提樹一切根生。若生莖時及枝葉華",
    "T53n2121_003:0013a10": "果時。閻浮提樹一切悉生枝葉華果。其樹根",
    "T53n2121_003:0013a11": "能生莖。莖能生根。是故名曰不從根生非不",
    "T53n2121_003:0013a12": "從根。於一切處悉能生長。唯除地獄深坑。及",
    "T53n2121_003:0013a13": "水輪中不得生長耳(出華嚴經第三十卷)。",
    "T53n2121_003:0013a14": "五面益物大樹四",
    "T53n2121_003:0013a15": "昔者有王。王名物獵國中有樹名羞波提洹。",
    "T53n2121_003:0013a16": "五百六十里圍。下根周匝八百四十里。高四",
    "T53n2121_003:0013a17": "千里。枝四布匝二千里。樹有五果。道有五面。",
    "T53n2121_003:0013a18": "一面支國王與宮諸伎女共食其果。二面者",
    "T53n2121_003:0013a19": "大臣百官皆共食之。三面者人民共食之。四",
    "T53n2121_003:0013a20": "面者諸沙門道士共食之。五面者飛鳥蟲獸",
    "T53n2121_003:0013a21": "共食之。果皆如二斗瓶。其味如蜜。樹無",
    "T53n2121_003:0013a22": "守者。果分物不相侵。時人皆壽八萬四千",
    "T53n2121_003:0013a23": "歲。時人有九種病。一者寒。二者熱。三者飢。",
    "T53n2121_003:0013a24": "四者渴。五者大便。六者小便。七者愛欲。八者",
    "T53n2121_003:0013a25": "食多。九者年老。女人年五百歲。爾乃行嫁",
    "T53n2121_003:0013a26": "(出阿難念經)。",
    "T53n2121_003:0013a27": "大象藏香五",
    "T53n2121_003:0013a28": "人中有香。名大象藏。因龍鬪生。若燒一丸。興",
    "T53n2121_003:0013a29": "大光明細雲覆上。味如甘露。七日七夜降香",
    "T53n2121_003:0013b01": "水雨。若著身者身則金色。若著衣服宮殿",
    "T53n2121_003:0013b02": "樓閣。亦悉金色。若有眾生得聞此香。七日七",
    "T53n2121_003:0013b03": "夜歡喜悅樂。滅一切病無有枉橫。遠離恐怖",
    "T53n2121_003:0013b04": "危害之心。專向大慈普念眾生。我知彼已而",
    "T53n2121_003:0013b05": "為說法。令無量眾生得不退轉(出華嚴經第四十二卷)。",
    "T53n2121_003:0013b06": "牛頭栴檀香六",
    "T53n2121_003:0013b07": "牛頭栴檀香。從離垢山生。若以塗身。火不能",
    "T53n2121_003:0013b08": "燒(出華嚴經第四十二卷)。",
    "T53n2121_003:0013b09": "須彌南樹七",
    "T53n2121_003:0013b10": "須彌山南有一大樹。高四千里。諸鉢叉鳥恒",
    "T53n2121_003:0013b11": "栖其上。樹常不動。有一小鳥。形類鶉鴳。住",
    "T53n2121_003:0013b12": "止其上。樹輒震撫。鉢叉問樹神言。汝無知。",
    "T53n2121_003:0013b13": "我身重大而自不動。小鳥來時反更震搖。神",
    "T53n2121_003:0013b14": "言。此鳥雖小。從海底食一金剛。金剛為物。",
    "T53n2121_003:0013b15": "所墮之處無不破散。所以大怖不能自安耳",
    "T53n2121_003:0013b16": "(出十卷譬喻經第七卷)。",
    "T53n2121_003:0013b17": "毒樹八",
    "T53n2121_003:0013b18": "舍衛國有官園。生一毒樹。男女遊觀停息其",
    "T53n2121_003:0013b19": "下。或頭痛欲裂。或腰脊疼。或於樹下終。守",
    "T53n2121_003:0013b20": "園人。施長柯斧。長一丈有餘。遙斫去之。未經",
    "T53n2121_003:0013b21": "旬日。生已如故。如是多過。枝葉隨後。如舊",
    "T53n2121_003:0013b22": "團圓。樹中之妙。眾人見者。無不歡喜。不知忌",
    "T53n2121_003:0013b23": "諱。皆來遭此。園人宗親。貪樂樹蔭。盡取命",
    "T53n2121_003:0013b24": "終。園人隻立。晝夜愁憂。號悲行走。有問。智",
    "T53n2121_003:0013b25": "人語之。當盡其根。適欲掘根。復恐定死。進更",
    "T53n2121_003:0013b26": "思惟。出家學道。佛言。",
    "T53n2121_003:0013b27": "　伐樹不盡根　　雖伐猶復生",
    "T53n2121_003:0013b28": "　伐愛不盡本　　數數復生苦",
    "T53n2121_003:0013b29": "心寤剋責。即得初果(出斫毒樹經)。",
    "T53n2121_003:0013c01": "河海五",
    "T53n2121_003:0013c02": "四大河一五大河二大海八德三",
    "T53n2121_003:0013c03": "四大河一",
    "T53n2121_003:0013c04": "復有四大河。從阿耨大池出流趣大海。一名",
    "T53n2121_003:0013c05": "[口*恒]伽。二名辛頭。三名蔔叉。四名司陀。彼",
    "T53n2121_003:0013c06": "[口*恒]伽從金象口出。遶池一匝流趣東海。彼辛",
    "T53n2121_003:0013c07": "頭從銀牛口出。遶池一匝流趣南海。彼蔔叉",
    "T53n2121_003:0013c08": "從瑠璃馬口出。遶池一匝流趣西海。彼司陀",
    "T53n2121_003:0013c09": "者從頗梨師子口出遶池一匝流趣北海。彼",
    "T53n2121_003:0013c10": "四大河。各有四河以為眷屬。唯說廣大有名",
    "T53n2121_003:0013c11": "字者。然彼四河各有五百眷屬。合有二千河。",
    "T53n2121_003:0013c12": "終趣大海(出毘婆沙第二卷)。",
    "T53n2121_003:0013c13": "五大河二",
    "T53n2121_003:0013c14": "西流者名恒。南流者名耶云。東流者有兩。一",
    "T53n2121_003:0013c15": "名沙陸。一名阿夷越。北流者名墨。皆流澍",
    "T53n2121_003:0013c16": "于海。立天地來雨落河澍水無增減。去其舊",
    "T53n2121_003:0013c17": "名。合為一海水也(出海八德經)。",
    "T53n2121_003:0013c18": "大海有八德三",
    "T53n2121_003:0013c19": "佛遊無勝國。常以十五日。為諸沙門說戒坐",
    "T53n2121_003:0013c20": "定。佛默無言。阿難曰。坐定。世尊乃曰。諸沙",
    "T53n2121_003:0013c21": "門中。有心邪行違者。非其下賤所能執行。",
    "T53n2121_003:0013c22": "清濁相違。吾不說也。目連入定觀見。即謂之",
    "T53n2121_003:0013c23": "曰。起非爾俗人所應坐處。不肯時起牽臂使",
    "T53n2121_003:0013c24": "出曰爾無至德。心懷六邪。何敢以臭溷之體。",
    "T53n2121_003:0013c25": "坐天香之座。爾是棄人。非沙門矣。佛告沙",
    "T53n2121_003:0013c26": "門。觀彼巨海有八種德。其廣即汪洋無涯。",
    "T53n2121_003:0013c27": "其深則有不測之底。稍入稍深無前所礙。斯",
    "T53n2121_003:0013c28": "一德也。潮不過期。斯二德也。海含眾寶靡所",
    "T53n2121_003:0013c29": "不苞。死屍臭朽海不容焉。斯三德也。海懷",
    "T53n2121_003:0014a01": "眾珍。無求不得。斯四德也。普天之下有五",
    "T53n2121_003:0014a02": "大河。流入于海。皆去舊名。合為一海。斯五德",
    "T53n2121_003:0014a03": "也。五河萬流雨落恒澍。海中水如故曾無增",
    "T53n2121_003:0014a04": "減。斯六德也。海有眾魚因軀巍巍。第一魚",
    "T53n2121_003:0014a05": "身長四千里。第二魚身長八千里。第三魚身",
    "T53n2121_003:0014a06": "長萬二千里。第四魚身長萬六千里。第五魚",
    "T53n2121_003:0014a07": "身長二萬里。第六魚身長二萬四千里。第七",
    "T53n2121_003:0014a08": "魚身長二萬八千里。斯七德也。海水通鹹邊",
    "T53n2121_003:0014a09": "中如一斯八德也(出海八德經)。",
    "T53n2121_003:0014a10": "寶珠六",
    "T53n2121_003:0014a11": "明月摩尼珠一大海生寶珠二光明",
    "T53n2121_003:0014a12": "大寶三",
    "T53n2121_003:0014a13": "明月摩尼珠一",
    "T53n2121_003:0014a14": "明月摩尼珠。多在龍腦中。若眾生有福德者。",
    "T53n2121_003:0014a15": "自然得之。猶如地獄。自生治罪之器。此寶亦",
    "T53n2121_003:0014a16": "名如意珠。常出一切寶物。衣服飲食隨意所",
    "T53n2121_003:0014a17": "欲。得此珠者。毒不能害。火不能燒。或云。是",
    "T53n2121_003:0014a18": "帝釋所執。金剛與阿修羅鬪時。碎落閻浮",
    "T53n2121_003:0014a19": "提。又言。諸過去久遠佛舍利。法既滅盡。變成",
    "T53n2121_003:0014a20": "此珠以為利益(出大智論第五十九卷)。",
    "T53n2121_003:0014a21": "生寶珠二",
    "T53n2121_003:0014a22": "大海中有四寶珠。一切眾寶皆從之生。若無",
    "T53n2121_003:0014a23": "四珠。一切寶物漸就滅盡。諸小龍神不能得",
    "T53n2121_003:0014a24": "見。唯娑伽羅龍王密置深寶藏中。此深寶藏",
    "T53n2121_003:0014a25": "有四種名。一名眾寶積聚。二名無盡寶藏三",
    "T53n2121_003:0014a26": "名遠熾然。四名一切莊嚴聚(出華嚴經第三十卷)。",
    "T53n2121_003:0014a27": "光明大寶三",
    "T53n2121_003:0014a28": "大海之中。有四燃熾光明大寶。一名日藏光",
    "T53n2121_003:0014a29": "明大寶。二名離涸光明大寶。三名火珠光明",
    "T53n2121_003:0014b01": "大寶。四名究竟無餘光明大寶。若大海中無",
    "T53n2121_003:0014b02": "此四寶。四域天下金剛圍山。乃至非想非非",
    "T53n2121_003:0014b03": "想處皆悉漂沒。日藏光明。能變海水為酪。離",
    "T53n2121_003:0014b04": "涸光明。能變海酪為蘇。火珠光明。能燃海",
    "T53n2121_003:0014b05": "蘇。究竟無餘光明大寶。能然海蘇永盡無",
    "T53n2121_003:0014b06": "餘(出華嚴經第四十卷)。",
    "T53n2121_003:0014b07": "人飲乳多少及形壽不同七",
    "T53n2121_003:0014b08": "閻浮提。兒生墮地。乃至三歲。母之懷抱為飲",
    "T53n2121_003:0014b09": "幾乳。彌勒答曰。飲乳一百八十斛。除母腹中",
    "T53n2121_003:0014b10": "所食四分。東弗于逮。兒生墮地。乃至三歲。飲",
    "T53n2121_003:0014b11": "乳一千八百斛。西拘耶尼。兒生墮地。乃至三",
    "T53n2121_003:0014b12": "歲。飲乳八百八十斛。北欝單曰。兒生墮地。",
    "T53n2121_003:0014b13": "坐陌頭。行人授指唼指。七日便成人。彼土",
    "T53n2121_003:0014b14": "無乳。中陰眾生飲吸於風。閻浮提眾生壽命",
    "T53n2121_003:0014b15": "百歲。東弗于逮眾生壽二百五十歲。西拘耶",
    "T53n2121_003:0014b16": "尼眾生壽命五百歲。北欝單越人壽命千歲。",
    "T53n2121_003:0014b17": "中陰眾生壽命七日。閻浮提眾生人面上廣",
    "T53n2121_003:0014b18": "下狹。東弗于逮人面正圓。拘耶尼人面上狹",
    "T53n2121_003:0014b19": "下廣。欝單曰人面形正方。中陰眾生面狀。",
    "T53n2121_003:0014b20": "如他化自在天也(出眾生未然三界經)。",
    "T53n2121_003:0014b21": "欝單曰二",
    "T53n2121_003:0014b22": "北欝單曰天下。周匝廣長。各四十萬里。有",
    "T53n2121_003:0014b23": "種種山。其河兩邊。有種種樹及種種華。水中",
    "T53n2121_003:0014b24": "有船。以四寶作之。浴池名難陀。其水涼濡。",
    "T53n2121_003:0014b25": "底沙皆金。周匝有陛。四寶作之。金陛銀桄銀",
    "T53n2121_003:0014b26": "陛金桄。琉璃陛水精桄。水精陛琉璃桄。有種",
    "T53n2121_003:0014b27": "種蓮華。華若斷者。汁出如乳味甘如蜜。光照",
    "T53n2121_003:0014b28": "四十里。其香亦聞四十里。池東有河。名已",
    "T53n2121_003:0014b29": "味。池南有河。名修竭。池西有河。名大土。池",
    "T53n2121_003:0014c01": "北有河。名善種。是諸河水皆有華樹。以四寶",
    "T53n2121_003:0014c02": "成。池東有園。名賢上。欄楯行樹亦四寶成。園",
    "T53n2121_003:0014c03": "中香樹出種種香。有衣被樹。有瓔珞樹。出種",
    "T53n2121_003:0014c04": "種衣被瓔珞。有音樂樹。出種種音樂。樹高七",
    "T53n2121_003:0014c05": "里。有高六里五里四里三里二里。池南有園",
    "T53n2121_003:0014c06": "觀。名與賢。池西有園觀。名羅越。池北有園",
    "T53n2121_003:0014c07": "觀。名常有華。諸樹所出。及其高卑。亦如東",
    "T53n2121_003:0014c08": "園。北方天下樹曲交路。天人在上。男女異",
    "T53n2121_003:0014c09": "處。有淨潔粳米。不種自生。出一切味。若欲行",
    "T53n2121_003:0014c10": "婬。意起相視無所言說。男子便前行。女人隨",
    "T53n2121_003:0014c11": "後。至園觀中共相娛樂。或二三日。或至七日。",
    "T53n2121_003:0014c12": "隨意罷去。不相屬也。女人懷妊。七八日便生。",
    "T53n2121_003:0014c13": "持著四徼道中。若有人從四面來者。與指",
    "T53n2121_003:0014c14": "[口*宿]出乳飲之。過七日已。自以福德。即自長",
    "T53n2121_003:0014c15": "大。如閻浮人年二十。若二十五也。周匝四方。",
    "T53n2121_003:0014c16": "有水名阿耨多羅。後夜雲起雨八味水。如",
    "T53n2121_003:0014c17": "人飲食。地若油塗塵土不起。草樹常有。華實",
    "T53n2121_003:0014c18": "皆香。如香熱時。有亂風吹掃上賢園觀。伊",
    "T53n2121_003:0014c19": "蘭風生。吹落華至人膝。此天下人皆入園中",
    "T53n2121_003:0014c20": "遊戲相娛無所係屬。人欲食時。取淨潔粳米。",
    "T53n2121_003:0014c21": "以焰味珠光爨其下。飯熟則四方至隨皆食",
    "T53n2121_003:0014c22": "之。食亦不盡。",
    "T53n2121_003:0014c23": "有樹名象兜。交曲上合如交落。人民在上止",
    "T53n2121_003:0014c24": "宿。男女異處。人齒髮紺青長八寸。人面色同",
    "T53n2121_003:0014c25": "長短等。皆壽千歲。死生欲界諸天。天壽終。",
    "T53n2121_003:0014c26": "生閻浮提大豪貴家。大小便利。地裂受之受",
    "T53n2121_003:0014c27": "已還合。死時好衣服莊嚴之不啼哭。置四",
    "T53n2121_003:0014c28": "徼道中。欝遮鳥舉置北方天下外(出樓炭經第一卷)。",
    "T53n2121_003:0014c29": "經律異相卷第三"
}