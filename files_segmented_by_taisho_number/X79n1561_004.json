{
    "X79n1561_004:0569c01": "僧寶正續傳卷第四",
    "X79n1561_004:0569c02": "隆興府沙門　祖琇　撰",
    "X79n1561_004:0569c03": "圜悟勤禪師",
    "X79n1561_004:0569c04": "禪師諱克勤。字無著。彭州崇寧駱氏子。依妙寂院自",
    "X79n1561_004:0569c05": "省落髮。受滿分戒。游成都。從圓明敏行大師。學經論。",
    "X79n1561_004:0569c06": "窺其奧。以為不足。特謁昭覺勝禪師。問心法。久之法",
    "X79n1561_004:0569c07": "關。見真如喆公。頗有省。時慶藏主。眾推飽參。尤善洞",
    "X79n1561_004:0569c08": "下宗旨。師從之游。往往盡其要。甞謁東林照覺。頃之",
    "X79n1561_004:0569c09": "謂慶曰。東林平實而已。往見太平演道者。師恃豪辯。",
    "X79n1561_004:0569c10": "與之爭鋒。演不懌曰。是可以敵生死乎。他日涅槃堂",
    "X79n1561_004:0569c11": "孤燈獨照時。自驗看。以不合辭去。抵蘇州定慧。疾病",
    "X79n1561_004:0569c12": "幾死。因念疇昔所參。俱無驗。獨老演不吾欺。會病間",
    "X79n1561_004:0569c13": "即日束包而返。演喜其再來。容為侍者。值漕使陳君",
    "X79n1561_004:0569c14": "入山問法。演誦小艶詩云。頻呼小玉元無事。只要檀",
    "X79n1561_004:0569c15": "郎認得聲。師侍側忽大悟。即以告演。演語之。師曰。今",
    "X79n1561_004:0569c16": "日真喪目前機也。演喜曰。吾宗有汝。自茲高枕矣。師",
    "X79n1561_004:0569c17": "因以是事。語佛鑑懃。懃未之信。師曰。昔云高麗打鐵",
    "X79n1561_004:0569c18": "火星爆吾指頭。初謂建立語。今乃果然。懃愕然無以",
    "X79n1561_004:0569c19": "對。時佛眼禪師尚少。師每事必旁發之。二公後皆大",
    "X79n1561_004:0569c20": "徹。由是演門二勤一遠聲價藉甚。叢林之謂三傑。演",
    "X79n1561_004:0569c21": "遷五祖。師執寺務。方建東厨。當庭有嘉樹。演曰。樹子",
    "X79n1561_004:0569c22": "縱礙不可伐。師伐之。演震舉杖逐師。師走避。忽猛省",
    "X79n1561_004:0569c23": "曰。此臨濟用處耳。遂接其杖曰。老賊我識得你也。演",
    "X79n1561_004:0569c24": "大笑而去。自爾命分座說法。崇寧初。以母老歸蜀。出",
    "X79n1561_004:0570a01": "世昭覺。久之謝去。於荊州。見丞相張無盡談華嚴要",
    "X79n1561_004:0570a02": "妙。逞辭婉雅。玄旨通貫。無盡不覺前席。師曰。此真境",
    "X79n1561_004:0570a03": "與宗門旨趣何如。無盡曰。當不別。師曰。有甚交涉。無",
    "X79n1561_004:0570a04": "盡意不平。師徐曰。古云。不見色始是半提。更須知有",
    "X79n1561_004:0570a05": "全提時節。若透徹。方見德山臨濟用處。無盡翻然悟",
    "X79n1561_004:0570a06": "曰。固甞疑雪竇大冶精金之語。今方知渠無摸索處。",
    "X79n1561_004:0570a07": "師曰。頃有頌云。頂門直下轟霹靂。針出膏盲必死疾。",
    "X79n1561_004:0570a08": "偶與丞相意會。無盡喜曰。每懼祖道浸微。今所謂見",
    "X79n1561_004:0570a09": "方袍管夷吾也。澧州刺史請住夾山。未幾遷湘西道",
    "X79n1561_004:0570a10": "林。初潭師周公因提舉劉直孺願見師。至是皮相之",
    "X79n1561_004:0570a11": "不甚為禮。及見開堂提唱。妙絕意表。始增敬焉。政和",
    "X79n1561_004:0570a12": "末。有旨。移金陵蔣山。法道大振。僧問。如何是實際理",
    "X79n1561_004:0570a13": "地。曰。何不向未問已前薦取。僧曰。未問已前如何薦。",
    "X79n1561_004:0570a14": "師曰。相隨來也。進云。快便難逢。更借一問。曰。忘前失",
    "X79n1561_004:0570a15": "後。進云。若論此事。如擊石火。只如未相見時如何。師",
    "X79n1561_004:0570a16": "曰。三千里外亦逢渠。曰。恁麼則聲色外。與師相見。答",
    "X79n1561_004:0570a17": "曰。穿却鼻孔。問。忠臣不畏死。故能立天下之大名。勇",
    "X79n1561_004:0570a18": "士不顧生。故能立天下之大事。未審衲僧家又作麼",
    "X79n1561_004:0570a19": "生。師曰。威震寰區。未為分外。曰。恁麼則坐斷十方。壁",
    "X79n1561_004:0570a20": "立千仞。師曰。看箭。問。不落因果。不昧因果。是同是別。",
    "X79n1561_004:0570a21": "師曰。兩箇金剛圈。曰。溈山撼門扇三下。又作麼生。師",
    "X79n1561_004:0570a22": "云。不是同途者。智音不舉來。曰。恁麼則打皷弄琵琶。",
    "X79n1561_004:0570a23": "相逢兩會家。師曰。名邈得不□多。曰。不得壓良為賤。",
    "X79n1561_004:0570a24": "師曰。實處道將一句來。曰。自從事得潘郎後。也解人",
    "X79n1561_004:0570b01": "前不識羞。師曰。速禮三拜。僧曰。昔人問投子如何是",
    "X79n1561_004:0570b02": "十身調御。投子下禪牀立。意旨如何。師云。生鐵鑄就。",
    "X79n1561_004:0570b03": "曰。為什麼。貪觀白浪。失却手橈。師云。自領出去。問。只",
    "X79n1561_004:0570b04": "如道明頭合暗頭合。古德便歸方丈作麼生。師拈起",
    "X79n1561_004:0570b05": "拄杖子。進云。學人擬欲放出。和尚如何抵擬。師曰。這",
    "X79n1561_004:0570b06": "野狐精。問。選佛場開上根圓證。不昧當機如何指示。",
    "X79n1561_004:0570b07": "師云。一超直入如來地。曰。不昧本來人。請師高着眼。",
    "X79n1561_004:0570b08": "馬大師為什麼直下覰。師云。頂門上有眼。問。一種無",
    "X79n1561_004:0570b09": "絃琴。唯師彈得妙。馬大師為什麼直上覷。師云。暗裏",
    "X79n1561_004:0570b10": "能抽骨。曰。未審直上覷得是。直下覷底是。師云。莫謗",
    "X79n1561_004:0570b11": "馬大師好。曰。爭奈龍袖拂開全體現。象王行處絕狐",
    "X79n1561_004:0570b12": "蹤。師云。賴有龐居士證明。問。句中有眼作家知。向上",
    "X79n1561_004:0570b13": "人來向上提。直下全行摩竭令。願垂方便接群機。師",
    "X79n1561_004:0570b14": "云。不如一箇百不知。曰。無無孔鐵槌。有甚用處。師曰。",
    "X79n1561_004:0570b15": "果然恁麼去。曰。雖是本分事。未是向上機。師曰。撒星",
    "X79n1561_004:0570b16": "火迸獨光輝。曰。爭奈腦後一箭。師救不着。師云。又是",
    "X79n1561_004:0570b17": "拖泥帶水。甞示眾曰。恁麼恁麼雙明。不恁麼麼不恁",
    "X79n1561_004:0570b18": "麼暗。不恁麼中却恁麼。暗裏隱明。恁麼中却不恁麼。",
    "X79n1561_004:0570b19": "明中隱暗。只如和座子掇却許多建立。總麼犯手傷",
    "X79n1561_004:0570b20": "鋒。且道喚作什麼。到遮裏高而無上。深而無底。旁盡",
    "X79n1561_004:0570b21": "虗空際中。極隣虗塵。淨躶躶赤洒洒。是箇無底鉢盂。",
    "X79n1561_004:0570b22": "無影杖子。熊耳山前。少林峰下。老胡九年。冷湫湫地。",
    "X79n1561_004:0570b23": "守這閑家具。深雪之中。直得情忘意遣。理盡見徐。方",
    "X79n1561_004:0570b24": "有一箇承當。且道雙明雙暗。雙放雙収。是建立是平",
    "X79n1561_004:0570c01": "常。總不與麼。也未是極則處。且作麼生是極則處。擘",
    "X79n1561_004:0570c02": "開華嶽連天透。放出黃河輥底流。宣和中。詔住東都",
    "X79n1561_004:0570c03": "天寧。太上在康邸。屢請宣揚。有偈云。至簡至易。至尊",
    "X79n1561_004:0570c04": "至貴。往來千聖頂[寧*頁]頭。世出世間不思議。然是時欽",
    "X79n1561_004:0570c05": "宗在東宮。師對太上。預有至尊之讖。建炎改元。寧相",
    "X79n1561_004:0570c06": "李伯紀。表住金山。駕幸維揚。有詔徵見。顧問西竺",
    "X79n1561_004:0570c07": "道要。對曰。陛下以孝心理天下。西竺法以一心統萬",
    "X79n1561_004:0570c08": "殊。真俗雖異。一心初無間然。太上大悅。賜號圜悟禪",
    "X79n1561_004:0570c09": "師。乞雲居山歸老。朝廷厚贐其行。至雲居之明年。復",
    "X79n1561_004:0570c10": "歸于蜀。大師王伯紹迎居昭覺。紹興五年八月五日。",
    "X79n1561_004:0570c11": "示疾。將終。侍者持筆求頌。書曰。已徹無功。不必留頌。",
    "X79n1561_004:0570c12": "聊爾應緣。珍重珍重。擲筆而化。春秋七十有三。坐五",
    "X79n1561_004:0570c13": "十五夏。諡真覺禪師。塔曰寂照。初樞密鄧子常。奏賜",
    "X79n1561_004:0570c14": "命服佛果師號。所至士夫過從問道。無虗日。師悟門",
    "X79n1561_004:0570c15": "廣大。說法辯博。縱橫無礙。莫不人人畏服。以為未甞",
    "X79n1561_004:0570c16": "有也。凡應接雖至深夜。客退必秉炬開卷。於宗教之",
    "X79n1561_004:0570c17": "書。無所不讀。初在金陵。大師王彥昭。甞請益雪竇所",
    "X79n1561_004:0570c18": "謂三員無事道人孰勝。師曰。正爾皆須喫棒始得。帥",
    "X79n1561_004:0570c19": "意未喻。師詰之。帥以手拍膝。時衲子環擁。師就指曰。",
    "X79n1561_004:0570c20": "此輩倒作此見解。焉能透徹古人知見。帥不懌而去。",
    "X79n1561_004:0570c21": "尋遣之詩令刻石。師匿之。他日彥昭入山。問詩所在。",
    "X79n1561_004:0570c22": "師曰。昔人贈遺。所以昭德也。今大師特譏刺而已。某",
    "X79n1561_004:0570c23": "敢以非所宜而宜之哉。帥翻照霽威而去。既而給事",
    "X79n1561_004:0570c24": "廬贊元代府事入山。題詩有菖蒲海之句。然東漢志",
    "X79n1561_004:0571a01": "有蒲菖海。師就質之。廬頗知悞。或勸不應與師臣爭",
    "X79n1561_004:0571a02": "詩恐致禍。師笑曰。吾豈得已哉。前既却王公詩。今新",
    "X79n1561_004:0571a03": "帥雖美句。亦莫敢刻之。故發其悞。貴不主意上石耳。",
    "X79n1561_004:0571a04": "其臨機有斷如此。性和易不事事。晚節道愈尊。而風",
    "X79n1561_004:0571a05": "度無改。或謂當加威重者。師曰。吾佛以慈攝物。等觀",
    "X79n1561_004:0571a06": "一切。每任真若此。猶恐失之。況以顯晦易其心。而刻",
    "X79n1561_004:0571a07": "薄莅眾。豈沙門所為邪。其雅量廓廓常退。己以讓人。",
    "X79n1561_004:0571a08": "故出世主法垂四十年。未始有一犯其規繩者云。",
    "X79n1561_004:0571a09": "贊曰。吾祖從上來事。以妙悟通宗。然世迫遲暮。邪徑",
    "X79n1561_004:0571a10": "日滋。自非龍蟠鳳逸之士。極深而研幾。則頓轡化城",
    "X79n1561_004:0571a11": "者皆是也。圜悟其至矣乎。道德備而學不厭。名位崇",
    "X79n1561_004:0571a12": "而志益謙。真一代之典刑也。初黃龍楊岐兩宗學者",
    "X79n1561_004:0571a13": "賸有各私。其勝而不相厭。於是靈源大士作五祖演",
    "X79n1561_004:0571a14": "公正續碑。所以推之為正續也。至圜悟復能峻其門",
    "X79n1561_004:0571a15": "庭。觀其對御。則混真俗於一心。接士大夫游。則罄竭",
    "X79n1561_004:0571a16": "款誠。俾於祖道染指涉流。而人人得其權心焉。此所",
    "X79n1561_004:0571a17": "以致盛名于天下也。美哉。",
    "X79n1561_004:0571a18": "寶峰祥禪師",
    "X79n1561_004:0571a19": "禪師名景祥。建昌南豐傅氏子。父翼終。信州永豐令。",
    "X79n1561_004:0571a20": "母上官。夢入王室方暑。得壺漿飲之。如甘露。已而孕。",
    "X79n1561_004:0571a21": "又諸父夢。絳幡皂纛。擁一偉丈夫。至其家。稱塞上將",
    "X79n1561_004:0571a22": "軍。翌日而育。師因以塞上翁名之。少警敏嗜學。務記",
    "X79n1561_004:0571a23": "覧。於書無所不窺。永豐公亡。追悼罔極。非出世間法",
    "X79n1561_004:0571a24": "無以報。即志捨家。會沙門有琦。說法于靈鷲。往聽之。",
    "X79n1561_004:0571b01": "豁有省。遂依之落髮具受。遍參知識。最後見大溈喆",
    "X79n1561_004:0571b02": "禪師。資緣契會。遂執侍焉。隨入京師。喆公去世。負其",
    "X79n1561_004:0571b03": "骨歸葬溈山。夜夢梵僧丈餘。授以法句。義甚微妙。師",
    "X79n1561_004:0571b04": "得之研味。心法盆明。歸臨川。得古屋數楹於人境之",
    "X79n1561_004:0571b05": "外。閉影不交人事者十年。大觀中。同參自遵住東林。",
    "X79n1561_004:0571b06": "厚禮致之。命居第一座。分席接衲。未幾泐潭虗席。南",
    "X79n1561_004:0571b07": "昌守張司成。雅聞師高道。懃請至。使者四往返。師堅",
    "X79n1561_004:0571b08": "臥不答。因屬九江守津遣。乃始赴命。初大溈囑師。年",
    "X79n1561_004:0571b09": "五十乃可師人。至是五十有四矣。及居泐潭宗風大",
    "X79n1561_004:0571b10": "振。衲子常五千指。規度嚴明。禮數雍穆。四方翕然推",
    "X79n1561_004:0571b11": "重。至稟承之。以為叢林華彩焉。示眾曰。凡為善知識。",
    "X79n1561_004:0571b12": "應機利物。須具十智同真。若不具十智同真。則緇素",
    "X79n1561_004:0571b13": "不分。邪正不辨。不堪與人天為眼目。不能決斷是非。",
    "X79n1561_004:0571b14": "如車單輪。如鳥隻翼。不能高飛致遠。何謂十智同真。",
    "X79n1561_004:0571b15": "一同一質。二同大事。三總同參。四同真智。五同遍普。",
    "X79n1561_004:0571b16": "六同是非。七同得失。八同生殺。九同音吼。十同得入。",
    "X79n1561_004:0571b17": "諸禪老。祖師言句。橫且十方。天下老僧機緣不少。那",
    "X79n1561_004:0571b18": "一句語。是同一質同大事。什麼處是同生殺。乃至同",
    "X79n1561_004:0571b19": "得入於此。揀辨得出。方有衲子。本色公驗不為流俗。",
    "X79n1561_004:0571b20": "阿師於此未明無辨。驗諸方眼目。不識學者病源。病",
    "X79n1561_004:0571b21": "源不識。則不斷疑根。疑根不斷。是謂生死根本。放幞",
    "X79n1561_004:0571b22": "不著處。不遇咬猪狗手脚。便將尋常知解劈頭罩却。",
    "X79n1561_004:0571b23": "劈脚擊住。謂祖佛出來。無過於此。久參高士。相共證",
    "X79n1561_004:0571b24": "明。晚學初機無待﨟歲窮年。却顧己躬。一無所是。則",
    "X79n1561_004:0571c01": "追悔不及也。師居泐潭。垂十年。道望聞于京師。宣和",
    "X79n1561_004:0571c02": "中。有旨。移金陵之蔣山。未幾遷九江圓通。歲餘江西",
    "X79n1561_004:0571c03": "帥將奪之主黃蘗。師知之。遁入同安山中。二剎迹至",
    "X79n1561_004:0571c04": "其所。爭迎致。竟為黃蘗得之。建炎末。退歸泐潭。庵于",
    "X79n1561_004:0571c05": "秀峰。因以為號。卜終焉計。會期馬南渡。避地天台。紹",
    "X79n1561_004:0571c06": "興二年。從閩帥。大吉山之請。行未越境。為范丞相挽",
    "X79n1561_004:0571c07": "留。奏居鴻福。先是高庵禪師受鴻福命。未及入寺而",
    "X79n1561_004:0571c08": "化。師與高庵。素厚善。迨繼其後居浮山。相距未閱月。",
    "X79n1561_004:0571c09": "即示疾。出古衲并書。付其嗣法德昇。十月七日。趺坐",
    "X79n1561_004:0571c10": "告眾而逝。壽七十一。臘五十二。闍維。目睛及數珠不",
    "X79n1561_004:0571c11": "燼。舍利葬本山。分其半塔于秀峰。初真點胸。以邁往",
    "X79n1561_004:0571c12": "不覉之度。超放自如。及其嗣法真如。則玉立峭峙。行",
    "X79n1561_004:0571c13": "深履高。生未甞以帛為衣。脇不至席者。逾四十年。師",
    "X79n1561_004:0571c14": "繼其道。律己尤嚴。凡叢林規範。諸方所不能行者。師",
    "X79n1561_004:0571c15": "優為之。生不積餘長。歿無完衣。或欲為求章服名號",
    "X79n1561_004:0571c16": "者。則謝絕之曰。借使持來。政堪天明作枕耳。其法語",
    "X79n1561_004:0571c17": "偈句。辭致渾厚。奄有作者之風焉。",
    "X79n1561_004:0571c18": "贊曰。初秀峰在靈鷲。為童子時。聞二老宿夜語。舉古",
    "X79n1561_004:0571c19": "德偈云。征輪軋軋過江南。暫把微軀寄泐潭。秦嶺煙",
    "X79n1561_004:0571c20": "沙猶未息。月明空鎻定僧庵。即感悟泣下。老宿問故。",
    "X79n1561_004:0571c21": "答曰。比夢中得此偈。當是前身所為者。老宿曰。審爾",
    "X79n1561_004:0571c22": "他日。必為泐潭主人。其後秀峰由泐潭避地天台。終",
    "X79n1561_004:0571c23": "于韶國師庵。果如其言。教稱凡報土。皆宿習願力所",
    "X79n1561_004:0571c24": "現。舉有定分。豈不然哉。世以庸妄。相乘區區。苟合於",
    "X79n1561_004:0572a01": "聲利之末。雖者且死。而莫之安分者。其聞秀峰之風。",
    "X79n1561_004:0572a02": "益可愧矣。",
    "X79n1561_004:0572a03": "雲居悟禪師",
    "X79n1561_004:0572a04": "禪師名善悟。生李氏。洋州興道人也。捨家誦經。得度",
    "X79n1561_004:0572a05": "具戒。夙慧警敏。初聞冲禪師舉達磨廓然無聖之語。",
    "X79n1561_004:0572a06": "即曰。我既廓然。何聖之有。冲奇其語。發之南詢。周流",
    "X79n1561_004:0572a07": "舒蘄間。參叩宗匠。抵龍門見佛眼禪師。聞舉雲門語",
    "X79n1561_004:0572a08": "云。直得山河大地。無纖毫過患。猶是轉句。不見一色。",
    "X79n1561_004:0572a09": "始是半提。更知有全提。始得。師心有契遂依止焉。一",
    "X79n1561_004:0572a10": "夕佛眼謂曰。汝聞孤鸞對舞乎。昔有二鸞。每對舞。甞",
    "X79n1561_004:0572a11": "喪其一。止不復舞。智者以鑑向之。孤鸞顧見自影輙",
    "X79n1561_004:0572a12": "舞。師豁然悟。一日猫執鼠過前。佛眼指以示師。師曰。",
    "X79n1561_004:0572a13": "皖公山倒。佛眼喜之。因命分座說法。甞舉德山夜參",
    "X79n1561_004:0572a14": "因緣曰。悟上座今夜亦不答話。或有僧出。只向道。你",
    "X79n1561_004:0572a15": "許多時。向甚處去來。佛眼動容曰。吾高枕矣。自是道",
    "X79n1561_004:0572a16": "聲四馳。宣和初。出世吉州天寧。明年徙南康之雲居。",
    "X79n1561_004:0572a17": "宗風大振。師性方嚴。語不妄發。以身循眾。雖祁寒酷",
    "X79n1561_004:0572a18": "暑。必伴眾。夜臥三椽下。有怠墮起不時者。必扣枕以",
    "X79n1561_004:0572a19": "警之。凡方丈服用之具皆虗設。而未甞御也。自號高",
    "X79n1561_004:0572a20": "庵。時泐潭祥禪師。雅自標置。大抵與師德望相埒。而",
    "X79n1561_004:0572a21": "苦節堪忍得眾。則師過之。閱七年。圜悟禪師得旨住",
    "X79n1561_004:0572a22": "雲居。有勑移師金山。以疾固辭。明年圜悟歸蜀。南康",
    "X79n1561_004:0572a23": "守復師雲居。尋以兵亂謝去。避地天台。寓居韶國師",
    "X79n1561_004:0572a24": "庵。紹興二年。台州得旨。革浮山鴻福寺。為禪居。遴選",
    "X79n1561_004:0572b01": "大有道者[田/廾]之。郡守以屈師。師固辭。即請于朝。六月",
    "X79n1561_004:0572b02": "命下。師不獲已諾之。時參徒裹粮而從者。尚以百數。",
    "X79n1561_004:0572b03": "一日舉世尊垂入滅示胸前卍字因緣。乃披襟謂眾。",
    "X79n1561_004:0572b04": "瞻仰取足。無令後悔。既而曰。吾衰矣。蓋歸故山之三",
    "X79n1561_004:0572b05": "塔乎。僧曰。方領浮山奈何。師曰。死可以住持而留邪。",
    "X79n1561_004:0572b06": "僧曰。幾時可去。師曰。俟有人提草鞋即去。曰。某甲去",
    "X79n1561_004:0572b07": "得否。師曰。解插觜即得。僧曰。諾諾。師笑而止。七月一",
    "X79n1561_004:0572b08": "日。侍者趣辦。行師不塔。明日晝寢起。語如平時。遽揮",
    "X79n1561_004:0572b09": "侍僧曰。去去。僧退。少選候之。則已趺坐而逝。住世五",
    "X79n1561_004:0572b10": "十有九。安居四十一夏。靈骨舍利一歸雲居之三塔。",
    "X79n1561_004:0572b11": "一葬浮山。祀為始祖焉。",
    "X79n1561_004:0572b12": "白楊順禪師",
    "X79n1561_004:0572b13": "禪師諱法順。綿州魏城文氏子。七八歲時。於夜暗中。",
    "X79n1561_004:0572b14": "視物如晝。父母知其異。因令出家。依香林院奉和得",
    "X79n1561_004:0572b15": "度。游成都。從大慈寺冲悟法師。受圓覺起信。至若離",
    "X79n1561_004:0572b16": "於念名為得入。研覃久之。持以問悟。悟慮胡不能決。",
    "X79n1561_004:0572b17": "即勉之游方。參谷隱靜覺禪師。大觀中。佛眼居龍門。",
    "X79n1561_004:0572b18": "道風籍甚。往依之。竭誠累年。備歷遮務。未甞有怠色。",
    "X79n1561_004:0572b19": "一夕聞舉水中鹽味色裏膠青決定是有不見其形。",
    "X79n1561_004:0572b20": "忽有省。於是離念得入之旨。脗然玄契。明日入室。龍",
    "X79n1561_004:0572b21": "門問真。佛在什麼處。師曰。在不定處。曰。既是真佛。為",
    "X79n1561_004:0572b22": "甚不定。師云。若定即非真佛。龍門異之。因問何以及",
    "X79n1561_004:0572b23": "此。師告以實。門詰之曰。水中鹽味色裏膠青直下作",
    "X79n1561_004:0572b24": "麼會。師曰。不用更會。龍門可之。自是酬酢雷動雨泣。",
    "X79n1561_004:0572c01": "眾目駭觀。龍門去世。奉舍利入塔已。即首眾僧于雲",
    "X79n1561_004:0572c02": "居。分座接衲。拂未授手。而戶外之屨滿矣。建炎初。有",
    "X79n1561_004:0572c03": "旨應寺院之為神霄者。悉還舊貫。於是漕使張公琮",
    "X79n1561_004:0572c04": "首闢臨川之廣壽。迎師開法。紹興改元。太守蔣公宣",
    "X79n1561_004:0572c05": "卿徙住白楊。唯老屋敷楹。不芘風雨。前此住僧侈瘟。",
    "X79n1561_004:0572c06": "祠以仰給。師至。首擊去之。乃大自激昂。多所樹立。未",
    "X79n1561_004:0572c07": "朞年。而四方浩然歸重。衲子竭蹷而趨之。來者雲湧。",
    "X79n1561_004:0572c08": "師不起于座。化卑陋而為寶坊。平居汲汲於接人。垂",
    "X79n1561_004:0572c09": "示勘辨。雖造次不間也。性鯁介。不苟循時俗。談道之",
    "X79n1561_004:0572c10": "際。譏訶無所避。或問。東山門下。佛果孤峭。佛眼慈軟。",
    "X79n1561_004:0572c11": "二人所得。麤細何如。師正色曰。法順於閙市中。親見",
    "X79n1561_004:0572c12": "爺來。汝以軟峭麤細為問。無乃謬乎。其析疑破妄。類",
    "X79n1561_004:0572c13": "如此。甞示眾曰。山僧從旦至暮。手脚不曾停住東廊",
    "X79n1561_004:0572c14": "走過西廊佛殿。又穿厨庫三箇。和尚般柴兩个匠人。",
    "X79n1561_004:0572c15": "牽鋸佛也。理會不得。教我如何來注。露出達磨眼睛",
    "X79n1561_004:0572c16": "打開白楊門戶。大眾不須更著趙州衫。其下脫却娘",
    "X79n1561_004:0572c17": "生袴。江西帥李伯紀慕其道。欲一奉見。以黃龍致請。",
    "X79n1561_004:0572c18": "將命者再至。師堅臥不赴。九年五月一日。集眾告別。",
    "X79n1561_004:0572c19": "侍者持紙求頌。師曰。吾平日語固多矣。茲尚何言。因",
    "X79n1561_004:0572c20": "誡左右。今夕鷄鳴即報我。已而忽自聞開靜鐘。遂大",
    "X79n1561_004:0572c21": "喝一聲。左右驚視之。則已跏趺而逝。閱世六十四。坐",
    "X79n1561_004:0572c22": "四十六夏。火餘目睛齒舌頂骨及所持數珠不燼。舍",
    "X79n1561_004:0572c23": "利五色。塔于寺之西隅。師退然才中人。而神觀爽邁。",
    "X79n1561_004:0572c24": "操守堅正。善為偈句。肆筆立成。既卓有聲譽。道方盛",
    "X79n1561_004:0573a01": "行。而未艾遽爾去世。四方衲子識與不識。靡不傷感",
    "X79n1561_004:0573a02": "至泣下。其得人心如此。",
    "X79n1561_004:0573a03": "贊曰。樞密徐公師川曰。善哉道師明眼。而安步方號。",
    "X79n1561_004:0573a04": "足目俱到。則高庵之所以為兄。白楊之所以為弟也。",
    "X79n1561_004:0573a05": "誠哉斯言。詳觀高庵儼臨巨剎。卑躬力道。唯眾是親。",
    "X79n1561_004:0573a06": "白楊荒村廢寺。激昂崛起。而名跨一時。然二公弘法。",
    "X79n1561_004:0573a07": "俱不滿十載。而風教言言。雖百世尚可想見其眉宇。",
    "X79n1561_004:0573a08": "鳴呼葢循道而亡。私之効也。比夫異時怙勢肆姦刻",
    "X79n1561_004:0573a09": "眾奉己者。何殊糞壤哉。",
    "X79n1561_004:0573a11": "僧寶正續傳卷第四"
}