{
    "T12n0374_012:0433c22": "2大般涅槃經卷第十二",
    "T12n0374_012:0433c24": "北涼天竺三藏曇無讖譯",
    "T12n0374_012:0433c25": "聖行品第七之二",
    "T12n0374_012:0433c26": "「復次善男子！菩薩摩訶薩聖行者，觀察是身，",
    "T12n0374_012:0433c27": "從頭至足，其中唯有髮毛、爪齒、不淨垢穢、",
    "T12n0374_012:0433c28": "皮肉筋骨、脾腎心肺、肝膽腸胃、生熟二藏、大小",
    "T12n0374_012:0433c29": "便利、涕唾目淚、肪膏腦膜、骨髓膿血、腦胲諸",
    "T12n0374_012:0434a01": "脈。菩薩如是專念觀時，誰有是我？我為屬",
    "T12n0374_012:0434a02": "誰？住在何處？誰屬於我？復作是念：『骨是我",
    "T12n0374_012:0434a03": "耶？離骨是耶？』菩薩爾時除去皮肉，唯觀白",
    "T12n0374_012:0434a04": "骨，復作是念：『骨色相異，所謂青黃、赤白及",
    "T12n0374_012:0434a05": "以鴿色，如是骨相亦復非我，何以故？我者",
    "T12n0374_012:0434a06": "亦非青黃、赤白及以鴿色。』菩薩繫心作是觀",
    "T12n0374_012:0434a07": "時，即得斷除一切色欲。復作是念：『如是骨",
    "T12n0374_012:0434a08": "者從因緣生，依因足骨以拄踝骨，依因踝",
    "T12n0374_012:0434a09": "骨以拄膊骨，依因膊骨以拄膝骨，依因膝",
    "T12n0374_012:0434a10": "骨以拄髀骨，依因髀骨以拄臗骨，依因臗",
    "T12n0374_012:0434a11": "骨以拄腰骨，依因腰骨以拄脊骨，依因脊骨",
    "T12n0374_012:0434a12": "以拄肋骨，復因脊骨上拄項骨，依因項骨以",
    "T12n0374_012:0434a13": "拄頷骨，依因頷骨以拄牙齒，上有髑髏。復",
    "T12n0374_012:0434a14": "因項骨以拄膊骨，依因膊骨以拄臂骨，依因",
    "T12n0374_012:0434a15": "臂骨以拄腕骨，依因腕骨以拄掌骨，依因掌",
    "T12n0374_012:0434a16": "骨以拄指骨。』菩薩摩訶薩如是觀時，身所有",
    "T12n0374_012:0434a17": "骨，一切分離，得是觀已即斷三欲：一形貌欲，",
    "T12n0374_012:0434a18": "二姿態欲，三細觸欲。「菩薩摩訶薩觀青骨時，",
    "T12n0374_012:0434a19": "見此大地，東西南北、四維上下悉皆青相；如",
    "T12n0374_012:0434a20": "青色觀，黃白鴿色，亦復如是。菩薩摩訶薩作",
    "T12n0374_012:0434a21": "是觀時，眉間即出青、黃、赤、白、鴿等色光，是",
    "T12n0374_012:0434a22": "菩薩於是一一諸光明中見有佛像，見已即",
    "T12n0374_012:0434a23": "問：『如此身者，不淨因緣和合共成，云何而得",
    "T12n0374_012:0434a24": "坐起、行住、屈伸、俯仰，視瞬、喘息、悲泣、喜笑？此",
    "T12n0374_012:0434a25": "中無主，誰使之然？』作是問已，光中諸佛忽",
    "T12n0374_012:0434a26": "然不現。復作是念：『或識是我，故使諸佛不為",
    "T12n0374_012:0434a27": "我說。』復觀此識，次第生滅，猶如流水，亦復非",
    "T12n0374_012:0434a28": "我。復作是念：『若識非我，出息入息或能是我。』",
    "T12n0374_012:0434a29": "復作是念：『是出入息，直是風性，而是風性，",
    "T12n0374_012:0434b01": "乃是四大，四大之中何者是我？地性非我，水",
    "T12n0374_012:0434b02": "火風性亦復非我。』復作是念：『此身一切，悉無",
    "T12n0374_012:0434b03": "有我，唯有心風因緣和合，示現種種所作事",
    "T12n0374_012:0434b04": "業，譬如呪力、幻術所作，亦如箜篌，隨意出聲。",
    "T12n0374_012:0434b05": "是故此身如是不淨，假眾因緣和合共成，而",
    "T12n0374_012:0434b06": "於何處生此貪欲？若被罵辱，復於何處而生",
    "T12n0374_012:0434b07": "瞋恚？而我此身，三十六物不淨臭穢，何處當",
    "T12n0374_012:0434b08": "有受罵辱者？若聞其罵，即便思惟，以何音聲",
    "T12n0374_012:0434b09": "而見罵耶？一一音聲不能見罵，若一不能，",
    "T12n0374_012:0434b10": "多亦不能，以是義故，不應生瞋。若他來打，亦",
    "T12n0374_012:0434b11": "應思惟，如是打者從何而生？』復作是念：『因",
    "T12n0374_012:0434b12": "手刀杖，及以我身，故得名打。我今何緣橫瞋",
    "T12n0374_012:0434b13": "於他？乃是我身，自招此咎，以我受是五陰身",
    "T12n0374_012:0434b14": "故。譬如因的則有箭中，我身亦爾，有身有打。",
    "T12n0374_012:0434b15": "我若不忍心則散亂，心若散亂則失正念，若",
    "T12n0374_012:0434b16": "失正念則不能觀善、不善義，若不能觀善、不",
    "T12n0374_012:0434b17": "善義則行惡法，惡法因緣則墮地獄、畜生、餓",
    "T12n0374_012:0434b18": "鬼。』菩薩爾時作是觀已，得四念處，得四念處",
    "T12n0374_012:0434b19": "已，則得住於堪忍地中。菩薩摩訶薩住是地",
    "T12n0374_012:0434b20": "已，則能堪忍貪欲恚癡，亦能堪忍寒熱飢渴、",
    "T12n0374_012:0434b21": "蚊虻蚤虱、暴風惡觸、種種疾疫、惡口罵詈、撾",
    "T12n0374_012:0434b22": "打楚撻，身心苦惱一切能忍，是故名為住堪",
    "T12n0374_012:0434b23": "忍地。」迦葉菩薩摩訶薩白佛言：「世尊！菩薩",
    "T12n0374_012:0434b24": "未得住不動地，淨持戒時，頗有因緣，得破戒",
    "T12n0374_012:0434b25": "不？」「善男子！有菩薩未得住不動地，有因緣",
    "T12n0374_012:0434b26": "故，可得破戒。」迦葉敬諾：「何者是耶？」佛言：",
    "T12n0374_012:0434b27": "「迦葉！若有菩薩知以破戒因緣，則能令人受",
    "T12n0374_012:0434b28": "持愛樂大乘經典，又能令其讀誦通利、書寫",
    "T12n0374_012:0434b29": "經卷、廣為他說、不退轉於阿耨多羅三藐三",
    "T12n0374_012:0434c01": "菩提，為如是故，故得破戒。菩薩爾時應作是",
    "T12n0374_012:0434c02": "念：『我寧一劫若減一劫，墮於阿鼻地獄受罪，",
    "T12n0374_012:0434c03": "要必當令如是之人，不退轉於阿耨多羅三藐",
    "T12n0374_012:0434c04": "三菩提。』迦葉！以是因緣，菩薩摩訶薩得毀淨",
    "T12n0374_012:0434c05": "戒。」爾時文殊師利菩薩摩訶薩白佛言：「世尊！",
    "T12n0374_012:0434c06": "若有菩薩，攝取護持如是之人，令不退於菩",
    "T12n0374_012:0434c07": "提之心，為是毀戒；若墮阿鼻，無有是處。」爾",
    "T12n0374_012:0434c08": "時佛讚文殊師利：「善哉，善哉！如汝所說。我",
    "T12n0374_012:0434c09": "念往昔，於此閻浮提作大國王，名曰仙預，",
    "T12n0374_012:0434c10": "愛念敬重大乘經典，其心純善，無有麁惡嫉",
    "T12n0374_012:0434c11": "妬慳悋，口常宣說愛語、善語，身常攝護貧窮、",
    "T12n0374_012:0434c12": "孤獨，布施精進無有休廢。時世無佛、聲聞、緣",
    "T12n0374_012:0434c13": "覺，我於爾時愛樂大乘方等經典，十二年中",
    "T12n0374_012:0434c14": "事婆羅門，供給所須。過十二年施安已訖，即",
    "T12n0374_012:0434c15": "作是言：『師等今應發阿耨多羅三藐三菩提",
    "T12n0374_012:0434c16": "心。』婆羅門言：『大王！菩提之性是無所有，大",
    "T12n0374_012:0434c17": "乘經典亦復如是。大王！云何乃令人物同於",
    "T12n0374_012:0434c18": "虛空？』善男子！我於爾時心重大乘，聞婆羅",
    "T12n0374_012:0434c19": "門誹謗方等，聞已即時斷其命根。善男子！以",
    "T12n0374_012:0434c20": "是因緣，從是已來不墮地獄。善男子！擁護攝",
    "T12n0374_012:0434c21": "持大乘經典，乃有如是無量勢力。",
    "T12n0374_012:0434c22": "「復次迦葉！又有聖行，所謂四聖諦。苦、集、滅、道，",
    "T12n0374_012:0434c23": "是名四聖諦。迦葉！苦者逼迫相，集者能生",
    "T12n0374_012:0434c24": "長相，滅者寂滅相，道者大乘相。復次善男",
    "T12n0374_012:0434c25": "子！苦者現相，集者轉相，滅者除相，道者能",
    "T12n0374_012:0434c26": "除相。復次善男子！苦者有三相：苦苦相、行",
    "T12n0374_012:0434c27": "苦相、壞苦相；集者二十五有；滅者滅二十五",
    "T12n0374_012:0434c28": "有；道者修戒定慧。復次善男子！有漏法者",
    "T12n0374_012:0434c29": "有二種：有因、有果；無漏法者亦有二種：有",
    "T12n0374_012:0435a01": "因、有果。有漏果者是則名苦，有漏因者則名",
    "T12n0374_012:0435a02": "為集，無漏果者則名為滅，無漏因者則名為",
    "T12n0374_012:0435a03": "道。「復次善男子！八相名苦，所謂生苦、老苦、",
    "T12n0374_012:0435a04": "病苦、死苦、愛別離苦、怨憎會苦、求不得苦、五盛",
    "T12n0374_012:0435a05": "陰苦。能生如是八苦法者，是名為因。無有",
    "T12n0374_012:0435a06": "如是八法之處，是名為滅。十力、四無所畏、三",
    "T12n0374_012:0435a07": "念處、大悲，是名為道。「善男子！生者出相，所",
    "T12n0374_012:0435a08": "謂五種：一者初出，二者至終，三者增長，四",
    "T12n0374_012:0435a09": "者出胎，五者種類生。何等為老？老有二種：",
    "T12n0374_012:0435a10": "一念念老，二終身老。復有二種：一增長老，",
    "T12n0374_012:0435a11": "二滅壞老，是名為老。云何為病？病謂四大",
    "T12n0374_012:0435a12": "毒蛇，互不調適，亦有二種：一者身病，二者",
    "T12n0374_012:0435a13": "心病。身病有五：一者因水，二者因風，三者",
    "T12n0374_012:0435a14": "因熱，四者雜病，五者客病。客病有四：一者",
    "T12n0374_012:0435a15": "非分強作，二者忘誤墮落，三者刀杖瓦石，",
    "T12n0374_012:0435a16": "四者鬼魅所著。心病亦有四種：一者踊躍，",
    "T12n0374_012:0435a17": "二者恐怖，三者憂愁，四者愚癡。復次善男",
    "T12n0374_012:0435a18": "子！身心之病凡有三種。何等為三？一者業",
    "T12n0374_012:0435a19": "報，二者不得遠離惡對，三者時節代謝。生",
    "T12n0374_012:0435a20": "如是等因緣名字，受分別病。因緣者，風等諸",
    "T12n0374_012:0435a21": "病。名字者，心悶肺脹，上氣咳逆，心驚下痢。",
    "T12n0374_012:0435a22": "受分別者，頭痛目痛、手足等痛，是名為病。",
    "T12n0374_012:0435a23": "何等為死？死者捨所受身。捨所受身亦有二",
    "T12n0374_012:0435a24": "種：一命盡死，二外緣死。命盡死者亦有三",
    "T12n0374_012:0435a25": "種：一者命盡非是福盡，二者福盡非是命盡，",
    "T12n0374_012:0435a26": "三者福命俱盡。外緣死者復有三種：一者",
    "T12n0374_012:0435a27": "非分自害死，二者橫為他死，三者俱死。又",
    "T12n0374_012:0435a28": "有三種死：一放逸死，二破戒死，三壞命根",
    "T12n0374_012:0435a29": "死。何等名為放逸死？若有誹謗大乘方等",
    "T12n0374_012:0435b01": "般若波羅蜜，是名放逸死。何等名為破戒死",
    "T12n0374_012:0435b02": "耶？毀犯去、來、現在諸佛所制禁戒，是名破",
    "T12n0374_012:0435b03": "戒死。何等名為壞命根死？捨五陰身，是名",
    "T12n0374_012:0435b04": "壞命根死。如是名曰死為大苦。「何等名為愛",
    "T12n0374_012:0435b05": "別離苦？所愛之物破壞離散。所愛之物破壞",
    "T12n0374_012:0435b06": "離散，亦有二種：一者人中五陰壞，二者天中",
    "T12n0374_012:0435b07": "五陰壞。如是人天所愛五陰，分別挍計有",
    "T12n0374_012:0435b08": "無量種，是名愛別離苦。何等名為怨憎會苦？",
    "T12n0374_012:0435b09": "所不愛者而共聚集。所不愛者而共聚集，復",
    "T12n0374_012:0435b10": "有三種：所謂地獄、餓鬼、畜生。如是三趣分別",
    "T12n0374_012:0435b11": "挍計有無量種，如是則名怨憎會苦。何等名",
    "T12n0374_012:0435b12": "為求不得苦？求不得苦復有二種：一者所",
    "T12n0374_012:0435b13": "悕望處求不能得，二者多役功力不得果報，",
    "T12n0374_012:0435b14": "如是則名求不得苦。何等名為五盛陰苦？五",
    "T12n0374_012:0435b15": "盛陰苦者，生苦、老苦、病苦、死苦、愛別離苦、怨",
    "T12n0374_012:0435b16": "憎貪苦、求不得苦，是故名為五盛陰苦。「迦",
    "T12n0374_012:0435b17": "葉！生之根本，凡有如是七種之苦，老苦乃至",
    "T12n0374_012:0435b18": "五盛陰苦。迦葉！夫衰老者非一切有，佛及",
    "T12n0374_012:0435b19": "諸天一向定無，人中不定或有或無。迦葉！",
    "T12n0374_012:0435b20": "三界受身，無不有生，老不必定，是故一切生",
    "T12n0374_012:0435b21": "為根本。迦葉！世間眾生顛倒覆心，貪著生",
    "T12n0374_012:0435b22": "相，厭患老死。迦葉！菩薩不爾，觀其初生，已",
    "T12n0374_012:0435b23": "見過患。迦葉！如有女人入於他舍，是女端",
    "T12n0374_012:0435b24": "正，顏貌瓌麗，以好瓔珞莊嚴其身。主人見",
    "T12n0374_012:0435b25": "已即便問言：『汝字何等？繫屬於誰？』女人答言：",
    "T12n0374_012:0435b26": "『我身即是功德大天。』主人問言：『汝所至處為",
    "T12n0374_012:0435b27": "何所作？』女人答言：『我所至處，能與種種金銀",
    "T12n0374_012:0435b28": "琉璃、頗梨真珠、珊瑚虎珀、車𤦲馬瑙、象馬車乘、",
    "T12n0374_012:0435b29": "奴婢僕使。』主人聞已，心生歡喜，踴躍無量：『我",
    "T12n0374_012:0435c01": "今福德，故令汝來至我舍宅。』即便燒香散花，",
    "T12n0374_012:0435c02": "供養恭敬禮拜。復於門外更見一女，其形醜",
    "T12n0374_012:0435c03": "陋，衣裳弊壞，多諸垢膩，皮膚皴裂，其色艾白。",
    "T12n0374_012:0435c04": "見已問言：『汝字何等？繫屬誰家？』女人答言：",
    "T12n0374_012:0435c05": "『我字黑闇。』復問：『何故名為黑闇？』女人答言：",
    "T12n0374_012:0435c06": "『我所行處，能令其家所有財寶一切衰秏。』主",
    "T12n0374_012:0435c07": "人聞已，即持利刀，作如是言：『汝若不去，當斷",
    "T12n0374_012:0435c08": "汝命。』女人答言：『汝甚愚癡，無有智慧。』主人",
    "T12n0374_012:0435c09": "問言：『何故名我癡無智慧？』女人答言：『汝舍",
    "T12n0374_012:0435c10": "中者，即是我姊。我常與姊，進止共俱，汝若",
    "T12n0374_012:0435c11": "驅我，亦當驅彼。』主人還入問功德天：『外有一",
    "T12n0374_012:0435c12": "女，云是汝妹。實為是不？』功德天言：『實是我妹，",
    "T12n0374_012:0435c13": "我與此妹，行住共俱，未曾相離。隨所住處，我",
    "T12n0374_012:0435c14": "常作好，彼常作惡，我常利益，彼常作衰。若",
    "T12n0374_012:0435c15": "愛我者，亦應愛彼，若見恭敬，亦應敬彼。』主人",
    "T12n0374_012:0435c16": "即言：『若有如是好惡事者，我俱不用，各隨意",
    "T12n0374_012:0435c17": "去。』是時二女，俱共相將還其所止。爾時主",
    "T12n0374_012:0435c18": "人見其還去，心生歡喜踊躍無量。是時二女",
    "T12n0374_012:0435c19": "復共相隨至一貧家。貧人見已，心生歡喜，即",
    "T12n0374_012:0435c20": "請之言：『從今已去，願汝二人，常住我家。』功德",
    "T12n0374_012:0435c21": "天言：『我等先以為他所驅，汝復何緣俱請",
    "T12n0374_012:0435c22": "我住？』貧人答言：『汝今念我，我以汝故，復當",
    "T12n0374_012:0435c23": "敬彼，是故俱請令住我家。』迦葉！菩薩摩訶",
    "T12n0374_012:0435c24": "薩亦復如是，不願生天，以生當有老病死故，",
    "T12n0374_012:0435c25": "是以俱棄，曾無愛心。凡夫愚人不知老病死",
    "T12n0374_012:0435c26": "等過患，是故貪受生死二法。「復次迦葉！如",
    "T12n0374_012:0435c27": "婆羅門幼稚童子，為飢所逼，見人糞中有菴",
    "T12n0374_012:0435c28": "羅果即便取之。有智見已，呵責之言：『汝婆羅",
    "T12n0374_012:0435c29": "門，種姓清淨，何故取是糞中穢果？』童子聞已，",
    "T12n0374_012:0436a01": "赧然有愧，即答之言：『我實不食，為欲洗淨，還",
    "T12n0374_012:0436a02": "棄捨之。』智者語言：『汝大愚癡，若還棄者，本",
    "T12n0374_012:0436a03": "不應取。』善男子！菩薩摩訶薩亦復如是，於此",
    "T12n0374_012:0436a04": "生分，不受不捨，如彼智者呵責童子。凡夫之",
    "T12n0374_012:0436a05": "人欣生惡死，如彼童子取果還棄。「復次迦葉！",
    "T12n0374_012:0436a06": "譬如四衢道頭，有人器盛滿食，色香味具，而",
    "T12n0374_012:0436a07": "欲賣之。有人遠來飢虛羸乏，見其飯食色香",
    "T12n0374_012:0436a08": "味具，即指之言：『此是何物？』食主答言：『此",
    "T12n0374_012:0436a09": "是上食，色香味具。若食此食，得色得力、能除",
    "T12n0374_012:0436a10": "飢渴、得見諸天；唯有一患，所謂命終。』是人",
    "T12n0374_012:0436a11": "聞已，即作是念：『我今不用色力見天，亦不用",
    "T12n0374_012:0436a12": "死。』即作是言：『食是食已，若命終者，汝今何",
    "T12n0374_012:0436a13": "用於此賣之？』食主答言：『有智之人，終不肯",
    "T12n0374_012:0436a14": "買。唯有愚人不知是事，多與我價，貪而食",
    "T12n0374_012:0436a15": "之。』善男子！菩薩摩訶薩亦復如是，不願生",
    "T12n0374_012:0436a16": "天，得色得力見於諸天。何以故？以其不免諸",
    "T12n0374_012:0436a17": "苦惱故。凡夫愚癡，隨有生處，皆悉貪愛，以",
    "T12n0374_012:0436a18": "其不見老病死故。「復次善男子！譬如毒樹，",
    "T12n0374_012:0436a19": "根亦能殺，莖亦能殺，皮花果實悉亦能殺。",
    "T12n0374_012:0436a20": "善男子！二十五有受生之處，所受五陰，亦復",
    "T12n0374_012:0436a21": "如是，一切能殺。復次迦葉！譬如糞穢，多少",
    "T12n0374_012:0436a22": "俱臭。善男子！生亦如是，設壽八萬，下至十",
    "T12n0374_012:0436a23": "歲，俱亦受苦。復次迦葉！譬如嶮岸，上有草",
    "T12n0374_012:0436a24": "覆，於彼岸邊，多有甘露。若有食者，壽天千",
    "T12n0374_012:0436a25": "年，永除諸病，安隱快樂。凡夫愚人，貪其味故，",
    "T12n0374_012:0436a26": "不知其下有大深坑，即前欲取，不覺脚跌，墮",
    "T12n0374_012:0436a27": "坑而死。智者知已，捨離遠去。善男子！菩薩",
    "T12n0374_012:0436a28": "摩訶薩亦復如是，尚不欲受天上妙食，況復",
    "T12n0374_012:0436a29": "人中？凡夫之人乃於地獄吞噉鐵丸，況復人",
    "T12n0374_012:0436b01": "天，上妙餚饌而不能食？迦葉！以如是喻，及",
    "T12n0374_012:0436b02": "餘無量無邊譬喻，當知是生，實為大苦。迦葉！",
    "T12n0374_012:0436b03": "是名菩薩摩訶薩住於大乘大涅槃經，觀於生",
    "T12n0374_012:0436b04": "苦。",
    "T12n0374_012:0436b05": "「迦葉，云何菩薩摩訶薩，於是大乘大涅槃經",
    "T12n0374_012:0436b06": "觀於老苦？老者能為咳逆上氣，能壞勇力、憶",
    "T12n0374_012:0436b07": "念進持、盛年快樂、憍慢貢高、安隱自恣，能作",
    "T12n0374_012:0436b08": "背膢、懈怠懶惰，為他所輕。迦葉！譬如池水，",
    "T12n0374_012:0436b09": "蓮花滿中，開敷鮮榮，甚可愛樂，值天降雹，悉",
    "T12n0374_012:0436b10": "皆破壞。善男子！老亦如是，悉能破壞盛壯好",
    "T12n0374_012:0436b11": "色。復次迦葉！譬如國王，有一智臣善知兵法，",
    "T12n0374_012:0436b12": "有敵國王拒逆不順，王遣此臣往討伐之，即",
    "T12n0374_012:0436b13": "便擒獲將來詣王。老亦如是，擒獲壯色，將付",
    "T12n0374_012:0436b14": "死王。復次迦葉！譬如折軸，無所復用，老亦",
    "T12n0374_012:0436b15": "如是無所復用。復次迦葉！如大富家，多有財",
    "T12n0374_012:0436b16": "寶，金銀琉璃、珊瑚虎珀、車𤦲馬瑙。有諸怨賊，",
    "T12n0374_012:0436b17": "若入其家，即能劫奪，悉令空盡。善男子！盛年",
    "T12n0374_012:0436b18": "好色亦復如是，常為老賊之所劫奪。復次",
    "T12n0374_012:0436b19": "迦葉！譬如貧人貪著上膳、細軟衣裳，雖復悕",
    "T12n0374_012:0436b20": "望而不能得。善男子！老亦如是，雖有貪心，欲",
    "T12n0374_012:0436b21": "受富樂，五欲自恣，而不能得。復次迦葉！如陸",
    "T12n0374_012:0436b22": "地龜，心常念水。善男子！人亦如是，既為衰",
    "T12n0374_012:0436b23": "老之所乾枯，心常憶念壯時所受五欲之樂。",
    "T12n0374_012:0436b24": "復次迦葉！猶如秋月，所有蓮花皆為一切之",
    "T12n0374_012:0436b25": "所樂見，及其萎黃，人所惡賤。善男子！盛年",
    "T12n0374_012:0436b26": "壯色，亦復如是，悉為一切之所愛樂，及其老",
    "T12n0374_012:0436b27": "至，眾所惡賤。復次迦葉！譬如甘蔗，既被壓",
    "T12n0374_012:0436b28": "已，滓無復味。善男子！壯年盛色亦復如是，既",
    "T12n0374_012:0436b29": "被老壓，無三種味：一出家味，二讀誦味，三",
    "T12n0374_012:0436c01": "坐禪味。復次迦葉！譬如滿月，夜多光明，晝則",
    "T12n0374_012:0436c02": "不爾。善男子！人亦如是，壯則端嚴，形貌瓌",
    "T12n0374_012:0436c03": "瑋，老則衰羸，形神枯顇。「復次迦葉！譬如",
    "T12n0374_012:0436c04": "有王，常以正法治於國土，真實無曲，慈悲好",
    "T12n0374_012:0436c05": "施。時為敵國之所破壞，流離逃迸，遂至他",
    "T12n0374_012:0436c06": "土。他土人民見已，生於憐愍之心，咸作是",
    "T12n0374_012:0436c07": "言：『大王！往日正法治國，不抂萬姓，如何一",
    "T12n0374_012:0436c08": "旦流離至此？』善男子！人亦如是，既為衰老所",
    "T12n0374_012:0436c09": "壞敗已，常讚壯時所行事業。復次迦葉！譬",
    "T12n0374_012:0436c10": "如燈炷，唯賴膏油，膏油既盡，勢不久停。善男",
    "T12n0374_012:0436c11": "子！人亦如是，唯賴壯膏，壯膏既盡，衰老之炷",
    "T12n0374_012:0436c12": "何得久停？復次迦葉！譬如枯河，不能利益人",
    "T12n0374_012:0436c13": "及非人、飛鳥走獸。善男子！人亦如是，為老所",
    "T12n0374_012:0436c14": "枯，不能利益一切作業。復次迦葉！譬如河岸",
    "T12n0374_012:0436c15": "臨峻之樹，若遇暴風必當顛墜。善男子！",
    "T12n0374_012:0436c16": "人亦如是，臨老險岸，死風既至，勢不得住。復",
    "T12n0374_012:0436c17": "次迦葉！如車軸折，不任重載。善男子！老亦",
    "T12n0374_012:0436c18": "如是，不能諮受一切善法。復次迦葉！譬如嬰",
    "T12n0374_012:0436c19": "兒為人所輕。善男子！老亦如是，常為一切之",
    "T12n0374_012:0436c20": "所輕毀。迦葉！以是等喻，及餘無量無邊譬喻，",
    "T12n0374_012:0436c21": "當知是老，實為大苦。迦葉！是名菩薩摩訶薩",
    "T12n0374_012:0436c22": "修行大乘大涅槃經，觀於老苦。",
    "T12n0374_012:0436c23": "「迦葉！云何菩薩摩訶薩修行大乘大涅槃經，",
    "T12n0374_012:0436c24": "觀於病苦？所謂病者，能壞一切安隱樂事，",
    "T12n0374_012:0436c25": "譬如雹雨傷壞穀苗。復次迦葉！如人有怨，心",
    "T12n0374_012:0436c26": "常憂愁，而懷恐怖。善男子！一切眾生亦復如",
    "T12n0374_012:0436c27": "是，常畏病苦，心懷愁憂。復次迦葉！譬如有",
    "T12n0374_012:0436c28": "人，形貌端正，為王夫人欲心所愛，遣使逼喚，",
    "T12n0374_012:0436c29": "與共交通。時王捕得，即便使人，挑其一目、截",
    "T12n0374_012:0437a01": "其一耳、斷一手足，是人爾時形容改異，人所",
    "T12n0374_012:0437a02": "惡賤。善男子！人亦如是，雖復身體耳目具",
    "T12n0374_012:0437a03": "足，既為病苦所纏逼已，則為眾人之所惡賤。",
    "T12n0374_012:0437a04": "復次迦葉！如芭蕉樹、竹葦蘆騾，有子則死。",
    "T12n0374_012:0437a05": "善男子！人亦如是，有病則死。復次迦葉！如",
    "T12n0374_012:0437a06": "轉輪王，主兵大臣常在前導，王隨後行。亦如",
    "T12n0374_012:0437a07": "魚王、蟻王、䗍王、牛王、商主，在前行時，如是諸",
    "T12n0374_012:0437a08": "眾，悉皆隨從，無捨離者。善男子！死轉輪王亦",
    "T12n0374_012:0437a09": "復如是，常隨病臣不相捨離。魚、蟻、䗍、牛、商",
    "T12n0374_012:0437a10": "主、病王亦復如是，常為死眾之所隨逐。迦葉！",
    "T12n0374_012:0437a11": "病因緣者，所謂苦惱、愁憂悲嘆、身心不安，或",
    "T12n0374_012:0437a12": "為怨賊之所逼害，破壞浮囊，撥撤橋梁，亦",
    "T12n0374_012:0437a13": "能劫奪正念根本，復能破壞盛壯好色、力勢",
    "T12n0374_012:0437a14": "安樂，除捨慚愧，能為身心焦熱熾然。以是等",
    "T12n0374_012:0437a15": "喻，及餘無量無邊譬喻，當知病苦是為大苦。",
    "T12n0374_012:0437a16": "迦葉！是名菩薩摩訶薩修行大乘大涅槃經，",
    "T12n0374_012:0437a17": "觀於病苦。",
    "T12n0374_012:0437a18": "「迦葉！云何菩薩摩訶薩修行大乘大涅槃經，",
    "T12n0374_012:0437a19": "觀於死苦？所謂死者，能燒滅故。迦葉！如火",
    "T12n0374_012:0437a20": "災起，能燒一切，唯除二禪，力不至故。善男",
    "T12n0374_012:0437a21": "子！死火亦爾能燒一切，唯除菩薩住於大乘",
    "T12n0374_012:0437a22": "大般涅槃，勢不及故。復次迦葉！如水災起，",
    "T12n0374_012:0437a23": "一切漂沒，唯除三禪，力不至故。善男子！死",
    "T12n0374_012:0437a24": "水亦爾，漂沒一切，唯除菩薩住於大乘大般",
    "T12n0374_012:0437a25": "涅槃。復次迦葉！如風災起，能吹一切悉令散",
    "T12n0374_012:0437a26": "滅，唯除四禪，力不至故。善男子！死風亦爾，",
    "T12n0374_012:0437a27": "悉能吹滅一切所有，唯除菩薩住於大乘大",
    "T12n0374_012:0437a28": "般涅槃。」迦葉菩薩白佛言：「世尊！彼第四禪，",
    "T12n0374_012:0437a29": "以何因緣，風不能吹，水不能漂，火不能燒？」佛",
    "T12n0374_012:0437b01": "告迦葉：「善男子！彼第四禪，內外過患一切無",
    "T12n0374_012:0437b02": "故。善男子！初禪過患，內有覺觀，外有火災。",
    "T12n0374_012:0437b03": "二禪過患，內有歡喜，外有水災。三禪過患，內",
    "T12n0374_012:0437b04": "有喘息，外有風災。善男子！彼第四禪，內外過",
    "T12n0374_012:0437b05": "患一切俱無，是故諸災不能及之。善男子！",
    "T12n0374_012:0437b06": "菩薩摩訶薩亦復如是，安住大乘大般涅槃，",
    "T12n0374_012:0437b07": "內外過患一切皆盡，是故死王不能及之。",
    "T12n0374_012:0437b08": "「復次善男子！如金翅鳥能噉能消一切龍魚、",
    "T12n0374_012:0437b09": "金銀等寶，唯除金剛不能令消。善男子！死",
    "T12n0374_012:0437b10": "金翅鳥亦復如是，能噉能消一切眾生，唯不",
    "T12n0374_012:0437b11": "能消住於大乘大般涅槃菩薩摩訶薩。復次",
    "T12n0374_012:0437b12": "迦葉！譬如河岸所有草木，大水瀑涱，悉隨",
    "T12n0374_012:0437b13": "漂流入於大海，唯除楊柳以其軟故。善男子！",
    "T12n0374_012:0437b14": "一切眾生亦復如是，悉皆隨流入于死海，唯",
    "T12n0374_012:0437b15": "除菩薩住於大乘大般涅槃。復次迦葉！如那",
    "T12n0374_012:0437b16": "羅延，悉能摧伏一切力士，唯除大風。何以",
    "T12n0374_012:0437b17": "故？以無礙故。善男子！死那羅延亦復如是，",
    "T12n0374_012:0437b18": "悉能摧伏一切眾生，唯除菩薩住於大乘大",
    "T12n0374_012:0437b19": "般涅槃。何以故？以無礙故。復次迦葉！譬如",
    "T12n0374_012:0437b20": "有人於怨憎中，詐現親善，常相追逐，如影隨",
    "T12n0374_012:0437b21": "形，伺求其便，而欲殺之；彼怨謹慎，堅牢自備，",
    "T12n0374_012:0437b22": "故使是人不能得殺。善男子！死怨亦爾，常",
    "T12n0374_012:0437b23": "伺眾生而欲殺之，唯不能殺住於大乘大般",
    "T12n0374_012:0437b24": "涅槃菩薩摩訶薩。何以故？以是菩薩不放逸",
    "T12n0374_012:0437b25": "故。復次迦葉！譬如卒降金剛瀑雨，悉壞藥",
    "T12n0374_012:0437b26": "木、諸樹山林、土沙瓦石、金銀琉璃一切之物，",
    "T12n0374_012:0437b27": "唯不能壞金剛真寶。善男子！金剛死雨亦復",
    "T12n0374_012:0437b28": "如是，悉能破壞一切眾生，唯除金剛菩薩住",
    "T12n0374_012:0437b29": "於大乘大般涅槃。復次迦葉！如金翅鳥能噉",
    "T12n0374_012:0437c01": "諸龍，唯不能噉受三歸者。善男子！死金翅",
    "T12n0374_012:0437c02": "鳥亦復如是，能噉一切無量眾生，唯除菩薩",
    "T12n0374_012:0437c03": "住三定者。何謂三定？空、無、相願。復次迦葉！",
    "T12n0374_012:0437c04": "如摩羅毒蛇，凡所觸螫，雖有良呪、上妙好藥，",
    "T12n0374_012:0437c05": "無如之何；唯阿竭多星呪，能令除愈。善男子！",
    "T12n0374_012:0437c06": "死毒所螫，亦復如是，一切醫方無如之何，唯",
    "T12n0374_012:0437c07": "除菩薩住於大乘大般涅槃呪。復次迦葉！",
    "T12n0374_012:0437c08": "譬如有人為王所瞋，其人若能以軟善語，貢",
    "T12n0374_012:0437c09": "上財寶，便可得脫。善男子！死王不爾，雖以",
    "T12n0374_012:0437c10": "軟語、錢財珍寶，而貢上之，亦不得脫。善男子！",
    "T12n0374_012:0437c11": "夫死者於嶮難處無有資糧，去處懸遠，而無",
    "T12n0374_012:0437c12": "伴侶，晝夜常行不知邊際，深邃幽闇無有燈",
    "T12n0374_012:0437c13": "明，入無門戶而有處所，雖無痛處不可療治，",
    "T12n0374_012:0437c14": "往無遮止到不得脫，無所破壞見者愁毒，非",
    "T12n0374_012:0437c15": "是惡色而令人怖，敷在身邊不可覺知。迦葉！",
    "T12n0374_012:0437c16": "以是等喻，及餘無量無邊譬喻，當知是死，真",
    "T12n0374_012:0437c17": "為大苦。迦葉！是名菩薩摩訶薩修行大乘大",
    "T12n0374_012:0437c18": "涅槃經，觀於死苦。",
    "T12n0374_012:0437c19": "「迦葉，云何菩薩摩訶薩住於大乘大涅槃經，",
    "T12n0374_012:0437c20": "觀愛別離苦？愛別離苦，能為一切眾苦根本，",
    "T12n0374_012:0437c21": "如說偈言：",
    "T12n0374_012:0437c22": "「『因愛生憂，　　因愛生怖。　　若離於愛，",
    "T12n0374_012:0437c23": "何憂何怖？』",
    "T12n0374_012:0437c24": "「愛因緣故，則生憂苦，以憂苦故，則令眾生，生",
    "T12n0374_012:0437c25": "於衰老、愛別離苦，所謂命終。善男子！以別",
    "T12n0374_012:0437c26": "離故，能生種種微細諸苦，今當為汝分別顯",
    "T12n0374_012:0437c27": "示。善男子！過去之世人壽無量，時世有王，",
    "T12n0374_012:0437c28": "名為善住。其王爾時為童子身，太子治事，及",
    "T12n0374_012:0437c29": "登王位，各八萬四千歲。時王頂上生一肉疱，",
    "T12n0374_012:0438a01": "其疱柔軟，如兜羅綿、細軟劫貝，漸漸增長，不",
    "T12n0374_012:0438a02": "以為患。足滿十月，疱即開剖，生一童子，其",
    "T12n0374_012:0438a03": "形端正，奇異少雙，色像分明，人中第一。父王",
    "T12n0374_012:0438a04": "歡喜，字之頂生。時善住王，因以國事委付",
    "T12n0374_012:0438a05": "頂生，棄捨宮殿、妻子、眷屬，入山學道，滿八萬",
    "T12n0374_012:0438a06": "四千歲。爾時頂生於十五日，處在高樓，沐浴",
    "T12n0374_012:0438a07": "受齋，即時東方有金輪寶，其輪千輻，轂輞具",
    "T12n0374_012:0438a08": "足，非工匠造，自然成就，而來應之。頂生大王",
    "T12n0374_012:0438a09": "即作是念：『我昔曾聞五通仙說，若剎利王於",
    "T12n0374_012:0438a10": "十五日，處在高樓沐浴受齋，若有金輪，千輻",
    "T12n0374_012:0438a11": "不減轂輞具足，非工匠造自然成就，而來應",
    "T12n0374_012:0438a12": "者，當知是王即當得作轉輪聖帝。』復作是念：",
    "T12n0374_012:0438a13": "『我今當試。』即以左手擎此輪寶，右執香爐，",
    "T12n0374_012:0438a14": "右膝著地而發誓言：『是金輪寶若實不虛，應",
    "T12n0374_012:0438a15": "如過去轉輪聖王所行道去。』作是誓已，是金",
    "T12n0374_012:0438a16": "輪寶飛昇虛空遍十方已，還來住在頂生左",
    "T12n0374_012:0438a17": "手。爾時頂生心生歡喜，踊躍無量，復作是言：",
    "T12n0374_012:0438a18": "『我今定當作轉輪王。』其後不久復有象寶，狀",
    "T12n0374_012:0438a19": "貌端嚴、如白蓮花，七支拄地。頂生見已復作",
    "T12n0374_012:0438a20": "是念：『我昔曾聞五通仙說，若轉輪王於十五",
    "T12n0374_012:0438a21": "日，處在高樓沐浴受齋，若有象寶，狀貌端嚴，",
    "T12n0374_012:0438a22": "如白蓮花，七支拄地，而來應者，當知是王即",
    "T12n0374_012:0438a23": "是聖王。』復作是念：『我今當試。』即擎香爐，右",
    "T12n0374_012:0438a24": "膝著地而發誓言：『是白象寶，若實不虛，應如",
    "T12n0374_012:0438a25": "過去轉輪聖王所行道去。』作是誓已，是白象",
    "T12n0374_012:0438a26": "寶，從旦至夕周遍八方盡大海際，還住本處。",
    "T12n0374_012:0438a27": "爾時頂生心大歡喜，踊躍無量，復作是言：『我",
    "T12n0374_012:0438a28": "今定是轉輪聖王。』其後不久次有馬寶，其色",
    "T12n0374_012:0438a29": "紺炎，髦尾金色。頂生見已復作是念：『我昔曾",
    "T12n0374_012:0438b01": "聞五通仙說，若轉輪王於十五日，處在高樓",
    "T12n0374_012:0438b02": "沐浴受齋，若有馬寶，其色紺艶，髦尾金色，而",
    "T12n0374_012:0438b03": "來應者，當知是王即是聖王。』復作是念：『我",
    "T12n0374_012:0438b04": "今當試。』即執香爐右膝著地而發誓言：『是紺",
    "T12n0374_012:0438b05": "馬寶，若實不虛，應如過去轉輪聖王所行道",
    "T12n0374_012:0438b06": "去。』作是誓己，是紺馬寶，從旦至夕周遍八方",
    "T12n0374_012:0438b07": "盡大海際，還住本處。爾時頂生心大歡喜，踊",
    "T12n0374_012:0438b08": "躍無量，復作是言：『我今定是轉輪聖王。』其",
    "T12n0374_012:0438b09": "後不久，復有女寶，形容端正，微妙第一，不長",
    "T12n0374_012:0438b10": "不短不白不黑，身諸毛孔出栴檀香，口氣香",
    "T12n0374_012:0438b11": "潔如青蓮花，其目遠視見一由旬，耳聞鼻嗅",
    "T12n0374_012:0438b12": "亦復如是，其舌廣大，出能覆面，形色細薄，如",
    "T12n0374_012:0438b13": "赤銅葉，心聰叡哲，有大智慧，於諸眾生常有",
    "T12n0374_012:0438b14": "軟語。是女以手觸王衣時，即知王身安樂病",
    "T12n0374_012:0438b15": "患，亦知王心所緣之處。爾時頂生復作是念：",
    "T12n0374_012:0438b16": "『若有女人能知王心，即是女寶。』其後不久，於",
    "T12n0374_012:0438b17": "王宮內，自然而有寶摩尼珠，純青琉璃，大如",
    "T12n0374_012:0438b18": "人䏶，能於闇中照一由旬，若天降雨渧如",
    "T12n0374_012:0438b19": "車軸，是珠力能作蓋，遍覆足一由旬，遮此大",
    "T12n0374_012:0438b20": "雨，不令下過。爾時頂生復作是念：『若轉輪",
    "T12n0374_012:0438b21": "王得是寶珠，必是聖王。』其後不久有主藏臣",
    "T12n0374_012:0438b22": "自然而出，多饒財寶，巨富無量，庫藏盈溢，無",
    "T12n0374_012:0438b23": "所乏少，報得眼根，力能徹見一切地中所有",
    "T12n0374_012:0438b24": "伏藏，隨王所念，皆能辦之。爾時頂生復欲試",
    "T12n0374_012:0438b25": "之，即共乘船入於大海，告藏臣言：『我今欲得",
    "T12n0374_012:0438b26": "珍異之寶。』藏臣聞已，即以兩手撓大海水，時",
    "T12n0374_012:0438b27": "十指頭出十寶藏，以奉聖王而白王言：『大王！",
    "T12n0374_012:0438b28": "所須隨意用之，其餘在者，當投大海。』爾時",
    "T12n0374_012:0438b29": "頂生，心大歡喜踊躍無量，復作念言：『我今",
    "T12n0374_012:0438c01": "定是轉輪聖王。』其後不久，有主兵臣，自然而",
    "T12n0374_012:0438c02": "出，勇健猛略，策謀第一，善知四兵，若任鬪者",
    "T12n0374_012:0438c03": "則現聖王，若不任者退不令現，未摧伏者",
    "T12n0374_012:0438c04": "能令摧伏，已摧伏者力能守護。爾時頂生復",
    "T12n0374_012:0438c05": "作是念：『若轉輪王得是兵寶，當知定是轉輪",
    "T12n0374_012:0438c06": "聖王。』「爾時頂生轉輪聖帝，告諸大臣：『汝等當",
    "T12n0374_012:0438c07": "知此閻浮提，安隱豐樂。然我今已七寶成就，",
    "T12n0374_012:0438c08": "千子具足，更何所為？』諸臣答言：『唯然，大王！",
    "T12n0374_012:0438c09": "東弗婆提，猶未歸德，王應往討。』爾時聖王與",
    "T12n0374_012:0438c10": "其七寶一切營從，飛空而往東弗婆提，彼土",
    "T12n0374_012:0438c11": "人民歡喜歸化。復告大臣：『我閻浮提及弗",
    "T12n0374_012:0438c12": "婆提，安隱豐樂，人民熾盛，悉來歸化，七寶成",
    "T12n0374_012:0438c13": "就，千子具足，復何所為？』諸臣答言：『唯然，大",
    "T12n0374_012:0438c14": "王！西瞿陀尼猶未歸德。』爾時聖王復與七寶",
    "T12n0374_012:0438c15": "一切營從，飛空而往西瞿陀尼。王既至彼，彼",
    "T12n0374_012:0438c16": "土人民亦復歸化。復告大臣：『我閻浮提及弗",
    "T12n0374_012:0438c17": "婆提、此瞿陀尼，安隱豐樂，人民熾盛，咸以歸",
    "T12n0374_012:0438c18": "化，七寶成就，千子具足，復何所為？』諸臣答言：",
    "T12n0374_012:0438c19": "『唯然，大王！北欝單越猶未歸化。』爾時聖王",
    "T12n0374_012:0438c20": "復與七寶一切營從，飛空而往北欝單越。王",
    "T12n0374_012:0438c21": "既至彼，彼土人民歡喜歸德。復告大臣：『我",
    "T12n0374_012:0438c22": "四天下，安隱豐樂，人民熾盛，咸已歸德。七寶",
    "T12n0374_012:0438c23": "成就，千子具足，更何所為？』諸臣答言：『唯然，",
    "T12n0374_012:0438c24": "聖王！三十三天，壽命極長，安隱快樂。彼天身",
    "T12n0374_012:0438c25": "形，端嚴無比，所居宮殿、床榻臥具，悉是七寶。",
    "T12n0374_012:0438c26": "自恃天福，未來歸化。今可往討令其摧伏。』爾",
    "T12n0374_012:0438c27": "時聖王復與七寶一切營從，飛騰虛空，上忉",
    "T12n0374_012:0438c28": "利天。見有一樹，其色青綠。聖王見已，即問大",
    "T12n0374_012:0438c29": "臣：『此是何色？』大臣答言：『此是波利質多羅樹，",
    "T12n0374_012:0439a01": "忉利諸天，夏三月日，常於其下娛樂受樂。』復",
    "T12n0374_012:0439a02": "見白色猶如白雲，復問大臣：『彼是何色？』大",
    "T12n0374_012:0439a03": "臣答言：『是善法堂，忉利諸天，常集其中，論人",
    "T12n0374_012:0439a04": "天事。』於是天主釋提桓因，知頂生王已來在",
    "T12n0374_012:0439a05": "外，即出迎逆。見已執手昇善法堂，分座而坐。",
    "T12n0374_012:0439a06": "彼時二王，形容相貌等無差別，唯有視眴為",
    "T12n0374_012:0439a07": "別異耳。是時聖王即生念言：『我今寧可退彼",
    "T12n0374_012:0439a08": "王位，即住其中為天王不？』善男子！爾時帝",
    "T12n0374_012:0439a09": "釋受持讀誦大乘經典、開示分別、為他演說，",
    "T12n0374_012:0439a10": "唯於深義未盡通達。以是讀誦、受持分別、為",
    "T12n0374_012:0439a11": "他廣說因緣力故，有大威德。善男子！而是頂",
    "T12n0374_012:0439a12": "生於此帝釋生惡心已，即便墮落，還閻浮提，",
    "T12n0374_012:0439a13": "與所愛念人天離別，生大苦惱，復遇惡病，即",
    "T12n0374_012:0439a14": "便命終。爾時帝釋，迦葉佛是。轉輪聖王，則我",
    "T12n0374_012:0439a15": "身是。善男子！當知如是愛別離者，極為大苦。",
    "T12n0374_012:0439a16": "善男子！菩薩摩訶薩尚憶過去如是等輩愛",
    "T12n0374_012:0439a17": "別離苦，何況菩薩住於大乘大涅槃經，而當",
    "T12n0374_012:0439a18": "不觀現在之世愛別離苦？",
    "T12n0374_012:0439a19": "「善男子！云何菩薩摩訶薩修行大乘大涅槃",
    "T12n0374_012:0439a20": "經，觀怨憎會苦？善男子！是菩薩摩訶薩觀於",
    "T12n0374_012:0439a21": "地獄、畜生、餓鬼、人中、天上，皆有如是怨憎會",
    "T12n0374_012:0439a22": "苦。譬如人觀牢獄、繫閉、枷鎖、杻械以為大苦。",
    "T12n0374_012:0439a23": "菩薩摩訶薩亦復如是，觀於五道一切受生，",
    "T12n0374_012:0439a24": "悉是怨憎合會大苦。復次善男子！譬如有人，",
    "T12n0374_012:0439a25": "常畏怨家、枷鎖、杻械，捨離父母、妻子，眷屬、珍",
    "T12n0374_012:0439a26": "寶產業，而遠逃避。善男子！菩薩摩訶薩亦復",
    "T12n0374_012:0439a27": "如是，怖畏生死，具足修行六波羅蜜，入於涅",
    "T12n0374_012:0439a28": "槃。迦葉！是名菩薩摩訶薩修行大乘大般涅",
    "T12n0374_012:0439a29": "槃，觀怨憎會苦。",
    "T12n0374_012:0439b01": "「善男子！云何菩薩修行大乘大般涅槃，觀求",
    "T12n0374_012:0439b02": "不得苦？求者一切盡求。盡求者有二種：一求",
    "T12n0374_012:0439b03": "善法，二求不善法。善法未得苦，惡法未離苦，",
    "T12n0374_012:0439b04": "是則略說五盛陰苦。迦葉！是名苦諦。」",
    "T12n0374_012:0439b05": "爾時迦葉菩薩摩訶薩白佛言：「世尊！如佛所",
    "T12n0374_012:0439b06": "說，五盛陰苦，是義不然。何以故？如佛往昔告",
    "T12n0374_012:0439b07": "釋摩男：『若色苦者，一切眾生不應求色，若有",
    "T12n0374_012:0439b08": "求者，則不名苦。』如佛告諸比丘：『有三種受：苦",
    "T12n0374_012:0439b09": "受、樂受、不苦不樂受。』如佛先為諸比丘說：『若",
    "T12n0374_012:0439b10": "有人能修行善法，則得受樂。』又如佛說：『於善",
    "T12n0374_012:0439b11": "道中六觸受樂，眼見好色是則為樂，耳、鼻、舌、",
    "T12n0374_012:0439b12": "身、意思好法，亦復如是。』如佛說偈：",
    "T12n0374_012:0439b13": "「『持戒則為樂，　　身不受眾苦，",
    "T12n0374_012:0439b14": "睡眠得安隱，　　寤則心歡喜。",
    "T12n0374_012:0439b15": "若受衣食時，　　誦習而經行，",
    "T12n0374_012:0439b16": "獨處於山林，　　如是為最樂。",
    "T12n0374_012:0439b17": "若能於眾生，　　晝夜常修慈，",
    "T12n0374_012:0439b18": "因是得常樂，　　以不惱他故。",
    "T12n0374_012:0439b19": "少欲知足樂，　　多聞分別樂，",
    "T12n0374_012:0439b20": "無著阿羅漢，　　亦名為受樂。",
    "T12n0374_012:0439b21": "菩薩摩訶薩，　　畢竟到彼岸，",
    "T12n0374_012:0439b22": "所作眾事辦，　　是名為最樂。』",
    "T12n0374_012:0439b23": "「世尊！如諸經中所說樂相，其義如是。如佛今",
    "T12n0374_012:0439b24": "說，云何當與此義相應？」佛告迦葉：「善哉，善",
    "T12n0374_012:0439b25": "哉！善男子！善能諮問如來是義。善男子！一",
    "T12n0374_012:0439b26": "切眾生於下苦中，橫生樂想。是故我今所說",
    "T12n0374_012:0439b27": "苦相，與本不異。」爾時迦葉菩薩白佛言：「如佛",
    "T12n0374_012:0439b28": "所說，於下苦中生樂想者，下生、下老、下病、下",
    "T12n0374_012:0439b29": "死、下愛別離、下求不得、下怨憎會、下五盛陰，",
    "T12n0374_012:0439c01": "如是等苦亦應有樂。世尊！下生者，所謂三",
    "T12n0374_012:0439c02": "惡趣。中生者，所謂人中。上生者，所謂天上。",
    "T12n0374_012:0439c03": "若復有人作如是問：『若於下樂生於苦想，於",
    "T12n0374_012:0439c04": "中樂中生無苦樂想，於上樂中生於樂想。』當",
    "T12n0374_012:0439c05": "云何答？世尊！若下苦中生樂想者，未見有人",
    "T12n0374_012:0439c06": "當受千罰，初一下時已生樂想，若不生者，云",
    "T12n0374_012:0439c07": "何說言於下苦中而生樂想？」佛告迦葉：「如是，",
    "T12n0374_012:0439c08": "如是，如汝所說。以是義故，無有樂想。何以故？",
    "T12n0374_012:0439c09": "猶如彼人當受千罰，受一下已即得脫者，是",
    "T12n0374_012:0439c10": "人爾時便生樂想。是故當知於無樂中妄生",
    "T12n0374_012:0439c11": "樂想。」迦葉言：「世尊！彼人不以一下生於樂想，",
    "T12n0374_012:0439c12": "以得脫故而生樂想。」「迦葉！是故我昔為釋摩",
    "T12n0374_012:0439c13": "男說，五陰中樂實不虛也。迦葉！有三受三",
    "T12n0374_012:0439c14": "苦。三受者，所謂樂受、苦受、不苦不樂受。三",
    "T12n0374_012:0439c15": "苦者，所謂苦苦、行苦、壞苦。善男子！苦受者名",
    "T12n0374_012:0439c16": "為三苦，所謂苦苦、行苦、壞苦。餘二受者，所",
    "T12n0374_012:0439c17": "謂行苦、壞苦。善男子！以是因緣，生死之中實",
    "T12n0374_012:0439c18": "有樂受。菩薩摩訶薩以苦樂性不相捨離，是",
    "T12n0374_012:0439c19": "故說言一切皆苦。善男子！生死之中實無有",
    "T12n0374_012:0439c20": "樂，但諸佛菩薩隨順世間說言有樂。」迦葉菩",
    "T12n0374_012:0439c21": "薩白佛言：「世尊！諸佛菩薩若隨俗說，是虛",
    "T12n0374_012:0439c22": "妄否？如佛所說，修行善者則受樂報，持戒",
    "T12n0374_012:0439c23": "安樂身不受苦，乃至眾事已辦是為最樂，如",
    "T12n0374_012:0439c24": "是等經，所說樂受，是虛妄否？若是虛妄，諸佛",
    "T12n0374_012:0439c25": "世尊久於無量百千萬億阿僧祇劫修菩提",
    "T12n0374_012:0439c26": "道，已離妄語，今作是說其義云何？」佛言：「善男",
    "T12n0374_012:0439c27": "子！如上所說諸受樂偈，即是菩提道之根本，",
    "T12n0374_012:0439c28": "亦能長養阿耨多羅三藐三菩提。以是義故，",
    "T12n0374_012:0439c29": "先於經中說是樂相。善男子！譬如世間，所須",
    "T12n0374_012:0440a01": "資生能為樂因，故名為樂。所謂女色、耽愐飲",
    "T12n0374_012:0440a02": "酒、上饌甘味，渴時得水、寒時遇火，衣服瓔珞、",
    "T12n0374_012:0440a03": "象馬車乘、奴婢僮僕、金銀琉璃、珊瑚真珠、倉",
    "T12n0374_012:0440a04": "庫穀米，如是等物世間所須，能為樂因，是名",
    "T12n0374_012:0440a05": "為樂。善男子！如是等物亦能生苦，因於女",
    "T12n0374_012:0440a06": "人生男子苦，憂愁悲泣乃至斷命。因酒甘味",
    "T12n0374_012:0440a07": "乃至倉穀，亦能令人生大憂惱。以是義故，一",
    "T12n0374_012:0440a08": "切皆苦，無有樂相。善男子！菩薩摩訶薩於是",
    "T12n0374_012:0440a09": "八苦，解苦、無苦。善男子！一切聲聞辟支佛等，",
    "T12n0374_012:0440a10": "不知樂因，為如是人，於下苦中說有樂相。唯",
    "T12n0374_012:0440a11": "有菩薩住於大乘大般涅槃，乃能知是苦因、",
    "T12n0374_012:0440a12": "樂因。",
    "T12n0374_012:0440a13": "大般涅槃經卷第十二"
}