{
    "T48n2015_001:0397b03": "重刻禪源詮序",
    "T48n2015_001:0397b05": "道不能自鳴。假人而鳴。鳴雖不同。道則未嘗",
    "T48n2015_001:0397b06": "不同也。苟不同不足以為道。如仲尼之一貫。",
    "T48n2015_001:0397b07": "老聃之無為。釋氏之空寂。人異道同。此其證",
    "T48n2015_001:0397b08": "也。況夫禪教兩宗同出於佛。禪佛心也。教佛",
    "T48n2015_001:0397b09": "口也。豈有心口自相矛盾者乎。奈何去聖時",
    "T48n2015_001:0397b10": "遙。師承各異。教者指禪為暗證。禪者目教為",
    "T48n2015_001:0397b11": "漸修。明暗未得其公。頓漸罔知攸定。迭為詆",
    "T48n2015_001:0397b12": "毀殆若仇讎。非但鼓之空言。抑且筆之簡冊。",
    "T48n2015_001:0397b13": "世道日下。弊將何如。昔圭峯禪師患之。遂將",
    "T48n2015_001:0397b14": "教禪諸祖著述章句旨意相符者。集為一書。",
    "T48n2015_001:0397b15": "名曰禪源諸詮。以訓于世。將使兩家學者知",
    "T48n2015_001:0397b16": "一佛無二道。四河無異味。言歸于好。永無敗",
    "T48n2015_001:0397b17": "盟。源詮之功。豈易量哉。予每見南方此弊尤",
    "T48n2015_001:0397b18": "甚。安得人有是書一洗舊習。咸與惟新興念",
    "T48n2015_001:0397b19": "至此。未嘗不廢食而歎也。今雪堂總統大師。",
    "T48n2015_001:0397b20": "若有所契。特捐衣長復新諸梓。以廣流傳。千",
    "T48n2015_001:0397b21": "里走書俾為序引。裴公相國既述于前。自視",
    "T48n2015_001:0397b22": "何人敢此凌躐以貽識者之誚。然而此書平",
    "T48n2015_001:0397b23": "生所愛慕者。何幸挂名其間。故不讓也。大德",
    "T48n2015_001:0397b24": "七年七月住崑山薦嚴無外惟大序。",
    "T48n2015_001:0397b27": "重刻禪源詮序",
    "T48n2015_001:0397b29": "禪源詮者。唐圭峯禪師之所作也。佛之道廣",
    "T48n2015_001:0397c01": "周法界。而細入微塵。非有非空。無內無外。後",
    "T48n2015_001:0397c02": "之學禪者。志窮實相。以言語為苛纖。設教",
    "T48n2015_001:0397c03": "者。務覈真詮。以空寂為誕肆。離為異門。莫明",
    "T48n2015_001:0397c04": "統一。豈佛之道本然哉。於是以教三種證禪",
    "T48n2015_001:0397c05": "三宗。謂依性說相。即息妄修心。破相顯性。即",
    "T48n2015_001:0397c06": "泯絕無寄。顯示真心。即直明心性。江漢殊流",
    "T48n2015_001:0397c07": "而同歸智海。酸醎異調而共臻禪味。至於空",
    "T48n2015_001:0397c08": "宗性宗之別。頓修漸修之殊。莫不會其指歸",
    "T48n2015_001:0397c09": "開示正覺。然又慮末學之易惑而難悟也。則",
    "T48n2015_001:0397c10": "又旁行為圖朱墨以志之。自頓覺至成佛。十",
    "T48n2015_001:0397c11": "重為淨。自不覺至受報。十重為染。淨染之源",
    "T48n2015_001:0397c12": "由於聖凡。心法悉具真妄。是名藏識。不覺則",
    "T48n2015_001:0397c13": "迷真逐妄歷劫輪迴。頓覺則舍妄歸真隨順",
    "T48n2015_001:0397c14": "解脫。雖然學者要知真如闡教如標月指。若",
    "T48n2015_001:0397c15": "復見月。了知所標畢竟非月。則詮圖兩忘。愚",
    "T48n2015_001:0397c16": "智通為般若。垢淨俱證菩提。南岳天台南侁",
    "T48n2015_001:0397c17": "北秀。與達磨東來宗旨無有差別。尚何禪與",
    "T48n2015_001:0397c18": "教之分哉。唐大中時。裴相國休為之敘。復手",
    "T48n2015_001:0397c19": "書是圖。付金州延昌寺。後傳唯勁師。再傳玄",
    "T48n2015_001:0397c20": "契師。而圖行閩湘吳越間。國朝至元十二年。",
    "T48n2015_001:0397c21": "世祖御廣寒殿。願問禪教要義。帝師及諸耆",
    "T48n2015_001:0397c22": "德。以禪源詮對。上意悅命板行於世。後二十",
    "T48n2015_001:0397c23": "有九年為大德癸卯。嗣法雪堂仁禪師。奉旨",
    "T48n2015_001:0397c24": "之五臺。回途過大同。得金時潛菴覺公禪師",
    "T48n2015_001:0397c25": "所書圖。益加考訂。錦粹以傳諸遠。俾圭峯禪",
    "T48n2015_001:0397c26": "師研真顯正。化導群迷之意。永久不墜。其為",
    "T48n2015_001:0397c27": "利益何可稱量。文原與師為方外交。乃隨喜",
    "T48n2015_001:0397c28": "讚歎為之次序其說書諸編首。是歲閏月朔。",
    "T48n2015_001:0397c29": "應奉翰林文字將仕佐郎同知制誥兼國史院",
    "T48n2015_001:0398a01": "編修官巴西鄧文原書。",
    "T48n2015_001:0398a04": "重刻禪源詮序",
    "T48n2015_001:0398a06": "雪堂禪師。智識雄邁行解圓通。喜修為。樂施",
    "T48n2015_001:0398a07": "與。一日謂余曰。愚甞患世之學佛者。不究如",
    "T48n2015_001:0398a08": "來設教之因妄執空有競分大小。曰頓曰漸",
    "T48n2015_001:0398a09": "曰禪曰律。訾訾紛紛千數百年。如護父足使",
    "T48n2015_001:0398a10": "具受病。雖遇一二同志有以啟之。恨不能家",
    "T48n2015_001:0398a11": "喻而戶曉也。幸得圭峯所述禪源詮。其文博",
    "T48n2015_001:0398a12": "雅其旨切當。悉敘前所患者道其所以然。且",
    "T48n2015_001:0398a13": "作圖示心一真實諦含三大義。無明緣染諸",
    "T48n2015_001:0398a14": "相妄起。依修斷法獲證入理。提綱舉要如指",
    "T48n2015_001:0398a15": "諸掌。昔至元十二年春正月。世祖皇帝萬機",
    "T48n2015_001:0398a16": "之暇。御瓊華島延請帝師。太保文貞劉公亦",
    "T48n2015_001:0398a17": "在焉。乃召在京耆宿問諸禪教乖互之義。先",
    "T48n2015_001:0398a18": "師西菴贇公等八人。因以圭峯禪源詮文為",
    "T48n2015_001:0398a19": "對。允愜宸衷。當時先師囑其弟雙泉泰公為",
    "T48n2015_001:0398a20": "之記。仍命雪堂鏤板流行。愚以參問諸方。未",
    "T48n2015_001:0398a21": "暇及此。向於雲中普恩興國二寺各獲一本。",
    "T48n2015_001:0398a22": "後在京萬壽方丈。復得遼朝崇天皇太后清",
    "T48n2015_001:0398a23": "寧八年印造頒行天下定本。與文士較正擬",
    "T48n2015_001:0398a24": "欲刻梓以傳永久。請敘一言庸伸先師遺志。",
    "T48n2015_001:0398a25": "余聞之喜曰。今子之心即圭峯師憂世之心",
    "T48n2015_001:0398a26": "也。然不有斯文無以解其惑。不壽其傳無以",
    "T48n2015_001:0398a27": "利其眾。學者覩之而情不遣解不生。亦何益",
    "T48n2015_001:0398a28": "矣。古人所謂四難者。今三難不具其一。則在",
    "T48n2015_001:0398a29": "諸方參學者儻能不負二師弘法利人之念。",
    "T48n2015_001:0398b01": "盡心披玩。情遣解生。如王良總六轡馳通衢。",
    "T48n2015_001:0398b02": "阿師駕般若航登彼岸。豈有不達者哉。翰林",
    "T48n2015_001:0398b03": "待制朝列大夫同修。",
    "T48n2015_001:0398b04": "國史賈汝舟序",
    "T48n2015_001:0398b07": "禪源諸詮集都序敘",
    "T48n2015_001:0398b09": "唐綿州刺史裴休述",
    "T48n2015_001:0398b10": "圭峯禪師集禪源諸詮為禪藏而都序之。河",
    "T48n2015_001:0398b11": "東裴休曰。未曾有也。自如來現世隨機立教。",
    "T48n2015_001:0398b12": "菩薩間生據病指藥。故一代時教。開深淺之",
    "T48n2015_001:0398b13": "三門。一真淨心。演性相之別法。馬龍二士。皆",
    "T48n2015_001:0398b14": "弘調御之說。而空性異宗。能秀二師。俱傳",
    "T48n2015_001:0398b15": "達磨之心。而頓漸殊稟。荷澤直指知見。江",
    "T48n2015_001:0398b16": "西一切皆真。天台專依三觀。牛頭無有一法。",
    "T48n2015_001:0398b17": "其他空有相破。真妄相收。反奪順取。密指顯",
    "T48n2015_001:0398b18": "說。故天竺中夏其宗實繁。良以病有千源藥",
    "T48n2015_001:0398b19": "生多品。投機隨器不得一同。雖俱為證悟之",
    "T48n2015_001:0398b20": "門。盡是正真之道。而諸宗門下通少局多。故",
    "T48n2015_001:0398b21": "數十年來師法益壞。以承稟為戶牖。各自開",
    "T48n2015_001:0398b22": "張。以經論為干戈。互相攻擊。情隨函矢而遷",
    "T48n2015_001:0398b23": "變。(孟子曰。矢人豈不仁於函人哉。函人唯恐傷人。矢人唯恐不傷人。蓋所習之術然也。今學者但隨宗徒",
    "T48n2015_001:0398b24": "彼此相非耳。函字。唐韻。從金[金*函]者。鎧甲也。周禮。函人為甲。即造甲之人。古字多單為之。故孟子亦單作)法",
    "T48n2015_001:0398b25": "逐人我以高低。是非紛拏莫能辨析。則向者",
    "T48n2015_001:0398b26": "世尊菩薩諸方教宗。適足以起諍。後人增煩",
    "T48n2015_001:0398b27": "惱病。何利益之有哉。圭峯大師久而歎曰。吾",
    "T48n2015_001:0398b28": "丁此時不可以默矣(仲尼刪詩書正禮樂。皆不得已而為之。故述而不作。乃聖",
    "T48n2015_001:0398b29": "人貴道不貴跡。意道吾久修當宗佛法。今忽和會諸宗。豈欲立跡哉。不得已也。丁當也。正當須和會之時也)",
    "T48n2015_001:0398c01": "於是以如來三種教義。印禪宗三種法門。融",
    "T48n2015_001:0398c02": "瓶盤釵釧為一金。攪酥酪醍醐為一味。振綱",
    "T48n2015_001:0398c03": "領而舉者皆順(荀子云。如振裘領。屈五指而頓之。順者不可勝數也)據會要",
    "T48n2015_001:0398c04": "而來者同趨(趨字平聲呼之。周易略例云。據會要以觀方來。則六合輻輳。未足多也。都序",
    "T48n2015_001:0398c05": "據圓教以印諸宗。雖百家亦無所不統也)尚恐學者之難明也。又復",
    "T48n2015_001:0398c06": "直示宗源之本末。真妄之和合。空性之隱顯。",
    "T48n2015_001:0398c07": "法義之差殊。頓漸之異同。遮表之迴互。權實",
    "T48n2015_001:0398c08": "之深淺。通局之是非(此下歎敘述顯。明而丁寧。欲人悟也)莫不提",
    "T48n2015_001:0398c09": "耳而告之(毛詩云。匪面命之言提其耳。當時疾彼人不修德荒亂。言我不對面向汝說。又提耳",
    "T48n2015_001:0398c10": "起耳。就耳邊告汝。汝終不改也。意說丁寧之甚)指掌而示之(論語云。知其說者之於天下",
    "T48n2015_001:0398c11": "也。其如視諸斯乎指其掌。言夫子語了指自手掌示弟子。言見此事分明。如掌中之物易了)嚬呻以",
    "T48n2015_001:0398c12": "吼之。愛軟以誘之(此下歎慈悲憂念。如養赤子也)。乳而藥之。",
    "T48n2015_001:0398c13": "憂佛種之夭傷也(無少善根而作闡提。是夭傷也)。腹而擁之(毛詩",
    "T48n2015_001:0398c14": "云。腹我顧我。言慈母念幼子。腹中抱我。暫起去又回頭顧我念惜之深也)。念水火之漂焚",
    "T48n2015_001:0398c15": "也(欲是水火)挈而導之懼邪小之迷陷也(既有善根。又離五欲。",
    "T48n2015_001:0398c16": "復恐不入於大乘也)揮而散之。悲鬪爭之牢固也。大明不",
    "T48n2015_001:0398c17": "能破長夜之昏。慈母不能保身後之子(此下歎悲",
    "T48n2015_001:0398c18": "智與佛同也。佛日雖盛。得吾師然後回光曲照。佛慈悲雖普。得吾師然後弘益彌多)若吾師者。",
    "T48n2015_001:0398c19": "捧佛日而委曲回照。疑曀盡除。順佛心而橫",
    "T48n2015_001:0398c20": "亘大悲。窮劫蒙益。則世尊為闡教之主。吾師",
    "T48n2015_001:0398c21": "為會教之人。本末相扶。遠近相照。可謂畢一",
    "T48n2015_001:0398c22": "代時教之能事矣(自世尊演教至今日。會而通之。能事方畢)。或曰。自",
    "T48n2015_001:0398c23": "如來未嘗大都而通之。今一旦違宗趣而不",
    "T48n2015_001:0398c24": "守。廢關防而不據。無乃乖祕藏密契之道",
    "T48n2015_001:0398c25": "乎。答曰。佛於法華涅槃會中。亦已融為一",
    "T48n2015_001:0398c26": "味。但昧者不覺。故涅槃經。迦葉菩薩曰。諸佛",
    "T48n2015_001:0398c27": "有密語無密藏。世尊讚之曰。如來之言。開",
    "T48n2015_001:0399a01": "發顯露清淨無翳。愚人不解。為之祕藏。智",
    "T48n2015_001:0399a02": "者了達則不名藏。此其證也。故王道興則外",
    "T48n2015_001:0399a03": "戶不閉而守在戎夷。佛道備則諸法總持而",
    "T48n2015_001:0399a04": "防在魔外(涅槃圓教和會諸法。唯簡別魔說及外道邪宗耳)不當復執情",
    "T48n2015_001:0399a05": "攘臂於其間也。嗚呼後之學者。當取信於佛。",
    "T48n2015_001:0399a06": "無取信於人。當取證於本法。無取證於末習。",
    "T48n2015_001:0399a07": "(都序。以佛語印諸宗以本法照偏說。故丁寧勸其深信)能如是則不孤圭峯",
    "T48n2015_001:0399a08": "劬勞之德矣(哀哀父母生我劬勞。吾師之德。過於是矣。後之人觀其法而不生悲感。木",
    "T48n2015_001:0399a09": "石無異。且須保重也)。",
    "T48n2015_001:0399a12": "禪源諸詮集都序卷上之一",
    "T48n2015_001:0399a13": "(亦名禪那理行諸詮集)",
    "T48n2015_001:0399a15": "唐圭峯山沙門宗密述",
    "T48n2015_001:0399a16": "禪源諸詮集者。寫錄諸家所述。詮表禪門根",
    "T48n2015_001:0399a17": "源道理。文字句偈。集為一藏。以貽後代。故都",
    "T48n2015_001:0399a18": "題此名也。禪是天竺之語。具云禪那。中華翻",
    "T48n2015_001:0399a19": "為思惟修。亦名靜慮。皆定慧之通稱也。源者",
    "T48n2015_001:0399a20": "是一切眾生本覺真性。亦名佛性。亦名心地。",
    "T48n2015_001:0399a21": "悟之名慧。修之名定。定慧通稱為禪那。此性",
    "T48n2015_001:0399a22": "是禪之本源。故云禪源。亦名禪那理行者。此",
    "T48n2015_001:0399a23": "之本源是禪理。忘情契之是禪行。故云理行。",
    "T48n2015_001:0399a24": "然今所集諸家述作。多談禪理少談禪行。故",
    "T48n2015_001:0399a25": "且以禪源題之。今時有但目真性為禪者。是",
    "T48n2015_001:0399a26": "不達理行之旨。又不辨華竺之音也。然亦非",
    "T48n2015_001:0399a27": "離真性別有禪體。但眾生迷真合塵。即名散",
    "T48n2015_001:0399a28": "亂。背塵合真。方名禪定。若直論本性。即非真",
    "T48n2015_001:0399a29": "非妄。無背無合。無定無亂。誰言禪乎。況此真",
    "T48n2015_001:0399b01": "性非唯是禪門之源。亦是萬法之源。故名法",
    "T48n2015_001:0399b02": "性。亦是眾生迷悟之源。故名如來藏藏識(出楞",
    "T48n2015_001:0399b03": "伽經)亦是諸佛萬德之源。故名佛性(涅槃等經)亦是菩",
    "T48n2015_001:0399b04": "薩萬行之源。故名心地(梵網經心地法門品云。是諸佛之本源。是菩薩道之",
    "T48n2015_001:0399b05": "根本。是大眾諸佛子之根本)萬行不出六波羅蜜。禪門但是六",
    "T48n2015_001:0399b06": "中之一。當其第五。豈可都目真性為一禪行",
    "T48n2015_001:0399b07": "哉。然禪定一行最為神妙。能發起性上無漏",
    "T48n2015_001:0399b08": "智慧。一切妙用萬德萬行。乃至神通光明。皆",
    "T48n2015_001:0399b09": "從定發。故三乘學人欲求聖道必須修禪。離",
    "T48n2015_001:0399b10": "此無門。離此無路。至於念佛求生淨土。亦須",
    "T48n2015_001:0399b11": "修十六觀禪。及念佛三昧。般舟三昧。又真性",
    "T48n2015_001:0399b12": "則不垢不淨。凡聖無差。禪則有淺有深。階級",
    "T48n2015_001:0399b13": "殊等。謂帶異計欣上壓下而修者。是外道禪。",
    "T48n2015_001:0399b14": "正信因果亦以欣厭而修者。是凡夫禪。悟我",
    "T48n2015_001:0399b15": "空偏真之理而修者。是小乘禪。悟我法二空",
    "T48n2015_001:0399b16": "所顯真理而修者。是大乘禪(上四類。皆有四色四空之異也)若",
    "T48n2015_001:0399b17": "頓悟自心本來清淨。元無煩惱。無漏智性本",
    "T48n2015_001:0399b18": "自具足。此心即佛。畢竟無異。依此而修者。是",
    "T48n2015_001:0399b19": "最上乘禪。亦名如來清淨禪。亦名一行三昧。",
    "T48n2015_001:0399b20": "亦名真如三昧。此是一切三昧根本。若能念",
    "T48n2015_001:0399b21": "念修習。自然漸得百千三昧。達摩門下展轉",
    "T48n2015_001:0399b22": "相傳者。是此禪也。達摩未到。古來諸家所",
    "T48n2015_001:0399b23": "解。皆是前四禪八定。諸高僧修之皆得功用。",
    "T48n2015_001:0399b24": "南岳天台。令依三諦之理修三止三觀。教義",
    "T48n2015_001:0399b25": "雖最圓妙。然其趣入門戶次第。亦只是前之",
    "T48n2015_001:0399b26": "諸禪行相。唯達摩所傳者。頓同佛體。逈異",
    "T48n2015_001:0399b27": "諸門。故宗習者難得其旨。得即成聖。疾證菩",
    "T48n2015_001:0399b28": "提。失即成邪。速入塗炭。先祖革昧防失。故且",
    "T48n2015_001:0399b29": "人傳一人。後代已有所憑。故任千燈千照。暨",
    "T48n2015_001:0399c01": "乎法久成弊錯謬者多。故經論學人疑謗亦",
    "T48n2015_001:0399c02": "眾。原夫佛說頓教漸教禪開頓門漸門。二教",
    "T48n2015_001:0399c03": "二門各相符契。今講者偏彰漸義。禪者偏播",
    "T48n2015_001:0399c04": "頓宗。禪講相逢胡越之隔。宗密不知宿生何",
    "T48n2015_001:0399c05": "作熏得此心。自未解脫欲解他縛。為法忘於",
    "T48n2015_001:0399c06": "軀命。愍人切於神情(亦如淨名云。若自有縛能解他縛。無有是處。然欲罷不能驗。",
    "T48n2015_001:0399c07": "是宿世難改)每歎人與法差。法為人病。故別撰經",
    "T48n2015_001:0399c08": "律論疏。大開戒定慧門。顯頓悟資於漸修。證",
    "T48n2015_001:0399c09": "師說符於佛意。意既本末而委示。文乃浩博",
    "T48n2015_001:0399c10": "而難尋。泛學雖多秉志者少。況迹涉名相。誰",
    "T48n2015_001:0399c11": "辨金鍮。徒自疲勞。未見機感。雖佛說悲增是",
    "T48n2015_001:0399c12": "行。而自慮愛見難防。遂捨眾入山習定均慧。",
    "T48n2015_001:0399c13": "前後息慮相計十年(云前後者。中間被勅追入內住城三年。方却表請歸山也)",
    "T48n2015_001:0399c14": "微細習情。起滅彰於靜慧。差別法義。羅列",
    "T48n2015_001:0399c15": "見於空心。虛隙日光纖埃擾擾。清潭水底影",
    "T48n2015_001:0399c16": "像昭昭。豈比夫空守默之癡禪。但尋文之狂",
    "T48n2015_001:0399c17": "慧者。然本因了自心而辨諸教。故懇情於心",
    "T48n2015_001:0399c18": "宗。又因辨諸教而解修心。故虔誠於教義。教",
    "T48n2015_001:0399c19": "也者。諸佛菩薩所留經論也。禪也者。諸善知",
    "T48n2015_001:0399c20": "識所述句偈也。但佛經開張羅。大千八部之",
    "T48n2015_001:0399c21": "眾。禪偈撮略。就此方一類之機。羅眾則渀蕩",
    "T48n2015_001:0399c22": "難依。就機即指的易用。今之纂集意在斯焉。",
    "T48n2015_001:0399c23": "問夫言撮略者。文須簡約。義須周足。理應撮",
    "T48n2015_001:0399c24": "束多義在少文中。且諸佛說經皆具法(法體)",
    "T48n2015_001:0399c25": "義(義理)因(三賢十地三十七品十波羅蜜)果(佛之妙用)信(信法)解(解",
    "T48n2015_001:0399c26": "義)修(歷位修因)證(證果)雖世界各異化儀不同。其",
    "T48n2015_001:0399c27": "所立教無不備此。故華嚴每會每位。皆結十",
    "T48n2015_001:0399c28": "方世界悉同此說。今覽所集諸家禪述。多是",
    "T48n2015_001:0399c29": "隨問反質旋立旋破。無斯綸緒。不見始終。",
    "T48n2015_001:0400a01": "豈得名為撮略佛教。答佛出世立教與師隨",
    "T48n2015_001:0400a02": "處度人。事體各別。佛教萬代依馮。理須委",
    "T48n2015_001:0400a03": "示。師訓在即時度脫。意使玄通。玄通必在忘",
    "T48n2015_001:0400a04": "言。故言下不留其迹。迹絕於意地。理現於心",
    "T48n2015_001:0400a05": "源。即信解修證。不為而自然成就。經律疏論。",
    "T48n2015_001:0400a06": "不習而自然冥通。故有問修道。即答以無修。",
    "T48n2015_001:0400a07": "有求解脫。即反質誰縛。有問成佛之路。即云",
    "T48n2015_001:0400a08": "本無凡夫。有問臨終安心。即云本來無事。或",
    "T48n2015_001:0400a09": "亦云此是妄此是真。如是用心。如是息業。",
    "T48n2015_001:0400a10": "舉要而言。但是隨當時事應當時機。何有定",
    "T48n2015_001:0400a11": "法名阿耨菩提。豈有定行名摩訶般若。但得",
    "T48n2015_001:0400a12": "情無所念。意無所為。心無所生。慧無所住。即",
    "T48n2015_001:0400a13": "真信真解真修真證也。若不了自心但執名",
    "T48n2015_001:0400a14": "教欲求佛道者。豈不現見識字看經元不證",
    "T48n2015_001:0400a15": "悟。銷文釋義唯熾貪嗔耶。況阿難多聞總持。",
    "T48n2015_001:0400a16": "積歲不登聖果。息緣反照。暫時即證無生。即",
    "T48n2015_001:0400a17": "知乘教之益。度人之方。各有其由。不應於",
    "T48n2015_001:0400a18": "文字而責也。問既重得意不貴專文。即何必",
    "T48n2015_001:0400a19": "纂集此諸句偈。答集有二意。一有雖經師授",
    "T48n2015_001:0400a20": "而悟不決究。又不逢諸善知識處處勘契者。",
    "T48n2015_001:0400a21": "今覽之遍見諸師言意。以通其心以絕餘念。",
    "T48n2015_001:0400a22": "二為悟解了者欲為人師。令廣其見聞增其",
    "T48n2015_001:0400a23": "善巧。依解攝眾答問教授也。即上云。羅千界",
    "T48n2015_001:0400a24": "即漭蕩難依。就一方即指的易用也。然又非",
    "T48n2015_001:0400a25": "直資忘言之門。亦兼垂禪教之益。非但令意",
    "T48n2015_001:0400a26": "符於佛。亦欲使文合於經。既文似乖而令合",
    "T48n2015_001:0400a27": "實。為不易須判一藏經大小乘權實理了義",
    "T48n2015_001:0400a28": "不了義。方可印定諸宗禪門各有旨趣不乖",
    "T48n2015_001:0400a29": "佛意也。謂一藏經論統唯三種。禪門言教亦",
    "T48n2015_001:0400b01": "統唯三宗(各在下文別釋)配對相符方成圓見。問今習",
    "T48n2015_001:0400b02": "禪詮何關經論。答有十所以。須知經論權實",
    "T48n2015_001:0400b03": "方辨諸禪是非。又須識禪心性相方解經論",
    "T48n2015_001:0400b04": "理事。一師有本末馮本印末故。二禪有諸宗",
    "T48n2015_001:0400b05": "互相違阻故。三經如繩墨楷定邪正故。四經",
    "T48n2015_001:0400b06": "有權實須依了義故。五量有三種勘契須同",
    "T48n2015_001:0400b07": "故。六疑有多般須具通決故。七法義不同善",
    "T48n2015_001:0400b08": "須辨識故。八心通性相名同義別故。九悟修",
    "T48n2015_001:0400b09": "頓漸言似違反故。十師授方便須識藥病故。",
    "T48n2015_001:0400b10": "初言師有本末者。謂諸宗始祖即是釋迦。經",
    "T48n2015_001:0400b11": "是佛語。禪是佛意。諸佛心口必不相違。諸祖",
    "T48n2015_001:0400b12": "相承根本是佛。親付菩薩造論始末。唯弘佛",
    "T48n2015_001:0400b13": "經。況迦葉乃至毱多弘傳皆兼三藏。提多迦",
    "T48n2015_001:0400b14": "已下。因僧諍律教別行。罽賓國已來。因王",
    "T48n2015_001:0400b15": "難經論分化。中間馬鳴龍樹悉是祖師。造論",
    "T48n2015_001:0400b16": "釋經數千萬偈。觀風化物無定事儀。未有講",
    "T48n2015_001:0400b17": "者毀禪禪者毀講。達摩受法天竺躬至中華。",
    "T48n2015_001:0400b18": "見此方學人多未得法。唯以名數為解事相",
    "T48n2015_001:0400b19": "為行。欲令知月不在指法是我心。故但以心",
    "T48n2015_001:0400b20": "傳心不立文字。顯宗破執。故有斯言。非離文",
    "T48n2015_001:0400b21": "字說解脫也。故教授得意之者。即頻讚金剛",
    "T48n2015_001:0400b22": "楞伽云。此二經是我心要。今時弟子彼此迷",
    "T48n2015_001:0400b23": "源。修心者以經論為別宗。講說者以禪門為",
    "T48n2015_001:0400b24": "別法。聞談因果修證。便推屬經論之家。不知",
    "T48n2015_001:0400b25": "修證正是禪門之本事。聞說即心即佛。便推",
    "T48n2015_001:0400b26": "屬胸襟之禪。不知心佛正是經論之本意(前敘",
    "T48n2015_001:0400b27": "有人難云。禪師何得講說。余今以此答也)今若不以權實之經論對配",
    "T48n2015_001:0400b28": "深淺禪宗。焉得以教照心以心解教。二禪有",
    "T48n2015_001:0400b29": "諸宗互相違反者。今集所述殆且百家。宗義",
    "T48n2015_001:0400c01": "別者猶將十室。謂江西荷澤北秀南侁牛頭",
    "T48n2015_001:0400c02": "石頭保唐宣什及稠那天台等。立宗傳法互",
    "T48n2015_001:0400c03": "相乖阻。有以空為本。有以知為源。有云寂默",
    "T48n2015_001:0400c04": "方真。有云行坐皆是。有云見今朝暮分別為",
    "T48n2015_001:0400c05": "作一切皆妄。有云分別為作一切皆真。有萬",
    "T48n2015_001:0400c06": "行悉存。有兼佛亦泯。有放任其志。有拘束其",
    "T48n2015_001:0400c07": "心。有以經律為所依。有以經律為障道。非唯",
    "T48n2015_001:0400c08": "汎語而乃礭言。礭弘其宗礭毀餘類。爭",
    "T48n2015_001:0400c09": "得和會也。問是者即收。非者即揀。何須委",
    "T48n2015_001:0400c10": "曲和會。答或空或有。或性或相。悉非邪僻。但",
    "T48n2015_001:0400c11": "緣各皆黨己為是。斥彼為非。彼此礭定。故",
    "T48n2015_001:0400c12": "須和會。問既皆非邪。即各任礭定。何必會",
    "T48n2015_001:0400c13": "之。答至道歸一精義無二。不應兩存。至道非",
    "T48n2015_001:0400c14": "邊了義不偏。不應單取。故必須會之為一令",
    "T48n2015_001:0400c15": "皆圓妙。問以氷雜火勢不俱全。將矛刺盾",
    "T48n2015_001:0400c16": "功不雙勝。諸宗所執既互相違。一是則有一",
    "T48n2015_001:0400c17": "非。如何會令皆妙。答俱存其法俱遣其病。即",
    "T48n2015_001:0400c18": "皆妙也。謂以法就人即難。以人就法即易。人",
    "T48n2015_001:0400c19": "多隨情互執。執即相違。誠如氷火相和矛盾",
    "T48n2015_001:0400c20": "相敵故難也。法本稱理互通。通即互順自然。",
    "T48n2015_001:0400c21": "凝流皆水鐶釧皆金故易也。舉要而言。局之",
    "T48n2015_001:0400c22": "則皆非。會之則皆是。若不以佛語各示其意",
    "T48n2015_001:0400c23": "各收其長。統為三宗對於三教。則何以會為",
    "T48n2015_001:0400c24": "一代善巧俱成要妙法門。各忘其情同歸智",
    "T48n2015_001:0400c25": "海(唯佛所說即異而同。故約佛經會三為一)三經如繩墨揩定邪正",
    "T48n2015_001:0400c26": "者。繩墨非巧。工巧者必以繩墨為憑。經論非",
    "T48n2015_001:0400c27": "禪。傳禪者必以經論為準。中下根者但可依",
    "T48n2015_001:0400c28": "師。師自觀根隨分指授。上根之輩悟須圓通。",
    "T48n2015_001:0400c29": "未究佛言何同佛見。問所在皆有佛經。任學",
    "T48n2015_001:0401a01": "者轉讀勘會。今集禪要何必辨經。答此意即",
    "T48n2015_001:0401a02": "其次之文。便是答此問也。四經有權實須依",
    "T48n2015_001:0401a03": "了義者。謂佛說諸經。有隨自意語。有隨他意",
    "T48n2015_001:0401a04": "語。有稱畢竟之理。有隨當時之機。有詮性",
    "T48n2015_001:0401a05": "相。有頓漸大小。有了義不了義。文或敵體相",
    "T48n2015_001:0401a06": "違義必圓通無礙。龍藏浩汗何見旨歸。故今",
    "T48n2015_001:0401a07": "但以十餘紙都決擇之。令一時圓見佛意。見",
    "T48n2015_001:0401a08": "佛意後即備尋一藏。即句句知宗。五量有三",
    "T48n2015_001:0401a09": "種勘契須同者。西域諸賢聖所解法義。皆以",
    "T48n2015_001:0401a10": "三量為定。一比量。二現量。三佛言量。量者。",
    "T48n2015_001:0401a11": "如度量升斗量物知定也。比量者。以因由譬",
    "T48n2015_001:0401a12": "喻比度也。如遠見煙必知有火。雖不見火亦",
    "T48n2015_001:0401a13": "非虛妄。現量者親自現見。不假推度。自然定",
    "T48n2015_001:0401a14": "也。佛言量者。以諸經為定也。勘契須同者。若",
    "T48n2015_001:0401a15": "但憑佛語不自比度證悟自心者。只是泛信。",
    "T48n2015_001:0401a16": "於己未益。若但取現量自見為定。不勘佛語。",
    "T48n2015_001:0401a17": "焉知邪正。外道六師親見所執之理修之亦",
    "T48n2015_001:0401a18": "得功用自謂為正。豈知是邪。若但用比量者。",
    "T48n2015_001:0401a19": "既無聖教及自所見。約何比度。比度何法。故",
    "T48n2015_001:0401a20": "須三量勘同方為決定。禪宗已多有現比二",
    "T48n2015_001:0401a21": "量。今更以經論印之則三量備矣。六疑有多",
    "T48n2015_001:0401a22": "般須具通決者。數十年中頻有經論大德。問",
    "T48n2015_001:0401a23": "余曰。四禪八定皆在上界。此界無禪。凡修禪",
    "T48n2015_001:0401a24": "者。須依經論引取上界禪定而於此界修習。",
    "T48n2015_001:0401a25": "修習成者。皆是彼禪。諸教具明。無出此者。如",
    "T48n2015_001:0401a26": "何離此別說禪門。既不依經即是邪道。又有",
    "T48n2015_001:0401a27": "問曰。經云。漸修祇劫方證菩提。禪稱頓悟剎",
    "T48n2015_001:0401a28": "那便成正覺。經是佛語。禪是僧言。違佛遵僧。",
    "T48n2015_001:0401a29": "竊疑未可。又有問曰。禪門要旨無是無非。塗",
    "T48n2015_001:0401b01": "割怨親不嗔不喜。何以南能北秀水火之嫌。",
    "T48n2015_001:0401b02": "荷澤洪州參商之隙。又有問曰。六代禪宗師",
    "T48n2015_001:0401b03": "資傳授禪法。皆云。內授密語外傳信衣。衣法",
    "T48n2015_001:0401b04": "相資以為符印。曹溪已後不聞此事。未審今",
    "T48n2015_001:0401b05": "時化人說密語否。不說則所傳者非達摩之",
    "T48n2015_001:0401b06": "法。說則聞者盡合得衣。又有禪德。問曰。達",
    "T48n2015_001:0401b07": "摩傳心不立文字。汝何違背先祖講論傳經。",
    "T48n2015_001:0401b08": "近復問曰。淨名已呵宴坐。荷澤每斥凝心。曹",
    "T48n2015_001:0401b09": "溪見人結跏曾自將杖打起。今問。汝每因教",
    "T48n2015_001:0401b10": "誡即勸坐禪。禪菴羅列遍於巖壑。乖宗違祖。",
    "T48n2015_001:0401b11": "吾竊疑焉。余雖隨時各已酬對。然疑者千萬。",
    "T48n2015_001:0401b12": "愍其未聞。況所難之者情皆遍執。所執各異。",
    "T48n2015_001:0401b13": "彼此互違。因決申疑復增已病。故須開三",
    "T48n2015_001:0401b14": "門義。評一藏經。總答前疑無不通徹(下隨相當文義一一",
    "T48n2015_001:0401b15": "脚注。指之答此諸難。欲見答處。須檢注文也)七法義不同善須辨識者。",
    "T48n2015_001:0401b16": "凡欲明解諸法性相。先須辨得法義。依法解",
    "T48n2015_001:0401b17": "義。義即分明。以義詮法。法即顯著。今且約世",
    "T48n2015_001:0401b18": "物明之。如真金隨工匠等緣作鐶釧椀盞種",
    "T48n2015_001:0401b19": "種器物。金性必不變為銅鐵。金即是法。不變",
    "T48n2015_001:0401b20": "隨緣是義。設有人問。說何物不變。何物隨緣。",
    "T48n2015_001:0401b21": "只合答云金也。以喻一藏經論義理。只是說",
    "T48n2015_001:0401b22": "心。心即是法。一切是義。故經云。無量義者從",
    "T48n2015_001:0401b23": "一法生。然無量義統唯二種。一不變。二隨緣。",
    "T48n2015_001:0401b24": "諸經只說此心隨迷悟緣成垢淨凡聖煩惱菩",
    "T48n2015_001:0401b25": "提有漏無漏等。亦只說此心垢淨等時元來不",
    "T48n2015_001:0401b26": "變常自寂滅真實如如等。設有人問。說何法",
    "T48n2015_001:0401b27": "不變。何法隨緣。只合答云心也。不變是性。隨",
    "T48n2015_001:0401b28": "緣是相。當知性相皆是一心上義。今性相二",
    "T48n2015_001:0401b29": "宗互相非者。良由不識真心。每聞心字將謂",
    "T48n2015_001:0401c01": "只是八識。不知八識但是真心上隨緣之義。",
    "T48n2015_001:0401c02": "故馬鳴菩薩以一心為法。以真如生滅二門",
    "T48n2015_001:0401c03": "為義。論云。依於此心顯示摩訶衍義。心真如",
    "T48n2015_001:0401c04": "是體。心生滅是相用。只說此心不虛妄故云",
    "T48n2015_001:0401c05": "真。不變易故云如。是以論中一一云心真如",
    "T48n2015_001:0401c06": "心生滅。今時禪者多不識義。故但呼心為禪。",
    "T48n2015_001:0401c07": "講者多不識法。故但約名說義。隨名生執難",
    "T48n2015_001:0401c08": "可會通。聞心為淺聞性謂深。或却以性為法",
    "T48n2015_001:0401c09": "以心為義。故須約三宗經論相對照之法義",
    "T48n2015_001:0401c10": "既顯。但歸一心自然無諍。八心通性相名同",
    "T48n2015_001:0401c11": "義別者。諸經或毀心是賊。制令斷除。或讚心",
    "T48n2015_001:0401c12": "是佛。勸令修習。或云善心惡心淨心垢心貪",
    "T48n2015_001:0401c13": "心嗔心慈心悲心。或云託境心生。或云心生",
    "T48n2015_001:0401c14": "於境。或云寂滅為心。或云緣慮為心。乃至種",
    "T48n2015_001:0401c15": "種相違。若不以諸宗相對顯示。則看經者何",
    "T48n2015_001:0401c16": "以辨之。為當有多種心。為復只是一般心耶。",
    "T48n2015_001:0401c17": "今且略示名體。汎言心者。略有四種。梵語各",
    "T48n2015_001:0401c18": "別翻譯亦殊。一紇利陀耶。此云肉團心。此是",
    "T48n2015_001:0401c19": "身中五藏心也(具如黃庭經五藏論說也)二緣慮心。此是八",
    "T48n2015_001:0401c20": "識。俱能緣慮自分境故(色是眼識境。乃至根身種子器世界是阿賴耶識之境。各",
    "T48n2015_001:0401c21": "緣一分。故云自分)此八各有心所善惡之殊。諸經之中。",
    "T48n2015_001:0401c22": "目諸心所總名心也。謂善心惡心等。三質多",
    "T48n2015_001:0401c23": "耶。此云集起心。唯第八識。積集種子生起現",
    "T48n2015_001:0401c24": "行故(黃庭經五藏論。目之為神。西國外道。計之為我。皆是此識)四乾栗陀耶。此",
    "T48n2015_001:0401c25": "云堅實心。亦云貞實心。此是真心也。然",
    "T48n2015_001:0401c26": "第八識無別自體。但是真心以不覺故。與諸",
    "T48n2015_001:0401c27": "妄想有和合不和合義。和合義者。能含染淨",
    "T48n2015_001:0401c28": "目為藏識。不和合者。體常不變目為真如。都",
    "T48n2015_001:0401c29": "是如來藏。故楞伽云。寂滅者名為一心。一心",
    "T48n2015_001:0402a01": "者即如來藏。如來藏亦是在纏法身。如勝鬘",
    "T48n2015_001:0402a02": "經說。故知四種心本同一體。故密嚴經云。佛",
    "T48n2015_001:0402a03": "說如來藏(法身在纏之名)以為阿賴耶(藏識)惡慧不能",
    "T48n2015_001:0402a04": "知藏即賴耶識(有執真如與賴耶體別者。是惡慧)如來清淨藏世",
    "T48n2015_001:0402a05": "間阿賴耶。如金與指鐶展轉無差別(指鐶等喻賴耶。金",
    "T48n2015_001:0402a06": "喻真如。都名如來藏)然雖同體。真妄義別本末亦殊。前三",
    "T48n2015_001:0402a07": "是相後一是性。依性起相蓋有因由。會相歸",
    "T48n2015_001:0402a08": "性非無所以。性相無礙都是一心。迷之即觸",
    "T48n2015_001:0402a09": "面向牆。悟之即萬法臨鏡。若空尋文句。或",
    "T48n2015_001:0402a10": "信胸襟。於此一心性相如何了會。九悟修頓",
    "T48n2015_001:0402a11": "漸似反而符者。謂諸經論及諸禪門。或云先",
    "T48n2015_001:0402a12": "因漸修功成。豁然頓悟。或云先須頓悟方可",
    "T48n2015_001:0402a13": "漸修。或云由頓修故漸悟。或云悟修皆漸。或",
    "T48n2015_001:0402a14": "云皆頓。或云法無頓漸頓漸在機。如上等說。",
    "T48n2015_001:0402a15": "各有意義。言以反者。謂既悟即成佛本無煩",
    "T48n2015_001:0402a16": "惱名為頓者。即不應修斷。何得復云漸修。漸",
    "T48n2015_001:0402a17": "修即是煩惱未盡。因行未圓。果德未滿。何名",
    "T48n2015_001:0402a18": "為頓。頓即非漸。漸即非頓。故云相反。如下對",
    "T48n2015_001:0402a19": "會。即頓漸非唯不相乖。反而乃互相資也。十",
    "T48n2015_001:0402a20": "師資傳授須識藥病者。謂承上傳授方便皆",
    "T48n2015_001:0402a21": "先開示本性。方令依性修禪。性不易悟多由",
    "T48n2015_001:0402a22": "執相。故欲顯性先須破執。破執方便須凡聖",
    "T48n2015_001:0402a23": "俱泯功過齊祛。戒即無犯無持。禪即無定無",
    "T48n2015_001:0402a24": "亂。三十二相都是空花。三十七品皆為夢幻。",
    "T48n2015_001:0402a25": "意使心無所著。方可修禪。後學淺識。便但",
    "T48n2015_001:0402a26": "只執此言為究竟道。又以修習之門人多放",
    "T48n2015_001:0402a27": "逸。故復廣說欣厭毀責貪恚讚歎勤儉調身調",
    "T48n2015_001:0402a28": "息麁細次第。後人聞此又迷本覺之用。便一",
    "T48n2015_001:0402a29": "向執相。唯根利志堅者。始終事師方得悟修",
    "T48n2015_001:0402b01": "之旨。其有性浮淺者。纔聞一意即謂已足。仍",
    "T48n2015_001:0402b02": "恃小慧便為人師。未窮本末多成偏執。故頓",
    "T48n2015_001:0402b03": "漸門下相見如仇讎。南北宗中相敵如楚漢。",
    "T48n2015_001:0402b04": "洗足之誨。摸象之喻。驗於此矣。今之所述。豈",
    "T48n2015_001:0402b05": "欲別為一本集而會之。務在伊圓三點。三點",
    "T48n2015_001:0402b06": "各別既不成伊。三宗若乖焉能作佛。故知欲",
    "T48n2015_001:0402b07": "識傳授藥病。須見三宗不乖。須解三種佛教",
    "T48n2015_001:0402b08": "(前敘有人難云。禪師何得講說。余今總以此十意答也。故初已敘西域祖師皆弘經論耳也◎)。",
    "T48n2015_001:0402b09": "禪源諸詮集都序卷上之一",
    "T48n2015_001:0402b12": "禪源諸詮集都序卷上之二",
    "T48n2015_001:0402b14": "唐圭峯山沙門宗密述",
    "T48n2015_001:0402b15": "◎上來十意理例昭然。但細對詳禪之三宗教",
    "T48n2015_001:0402b16": "之三種。如經斗稱足定淺深。先敘禪門。後以",
    "T48n2015_001:0402b17": "教證。禪三宗者。一息妄修心宗。二泯絕無寄",
    "T48n2015_001:0402b18": "宗。三直顯心性宗。教三種者。一密意依性說",
    "T48n2015_001:0402b19": "相教。二密意破相顯性教。三顯示真心即性",
    "T48n2015_001:0402b20": "教。右此三教如次同前三宗相對一一證之。",
    "T48n2015_001:0402b21": "然後總會為一味。今且先敘彈宗。初息妄修",
    "T48n2015_001:0402b22": "心宗者。說眾生雖本有佛性。而無始無明覆",
    "T48n2015_001:0402b23": "之不見故輪迴生死。諸佛已斷妄想故見性",
    "T48n2015_001:0402b24": "了了。出離生死神通自在。當知凡聖功用不",
    "T48n2015_001:0402b25": "同。外境內心各有分限。故須依師言教背境",
    "T48n2015_001:0402b26": "觀心息滅妄念。念盡即覺悟無所不知。如鏡",
    "T48n2015_001:0402b27": "昏塵。須勤勤拂拭。塵盡明現即無所不照。又",
    "T48n2015_001:0402b28": "須明解趣入禪境方便。遠離憒鬧住閑靜處。",
    "T48n2015_001:0402b29": "調身調息跏趺宴默。舌拄上腭心注一境。南",
    "T48n2015_001:0402c01": "侁北秀保唐宣什等門下。皆此類也。牛頭天",
    "T48n2015_001:0402c02": "台惠稠求那等。進趣方便迹即大同。見解即",
    "T48n2015_001:0402c03": "別。二泯絕無寄宗者。說凡聖等法。皆如夢幻",
    "T48n2015_001:0402c04": "都無所有。本來空寂非今始無。即此達無之",
    "T48n2015_001:0402c05": "智亦不可得。平等法界無佛。無眾生。法界亦",
    "T48n2015_001:0402c06": "是假名。心既不有。誰言法界無修不修無佛",
    "T48n2015_001:0402c07": "不佛。設有一法勝過涅槃。我說亦如夢幻。無",
    "T48n2015_001:0402c08": "法可拘無佛可作。凡有所作皆是迷妄。如此",
    "T48n2015_001:0402c09": "了達本來無事。心無所寄方免顛倒。始名解",
    "T48n2015_001:0402c10": "脫。石頭牛頭下至徑山。皆示此理。便令心行",
    "T48n2015_001:0402c11": "與此相應。不令滯情於一法上。日久功至塵",
    "T48n2015_001:0402c12": "習自亡。則於怨親苦樂一切無礙。因此便有。",
    "T48n2015_001:0402c13": "一類道士儒生閑僧汎參禪理者。皆說此言。",
    "T48n2015_001:0402c14": "便為臻極不知此宗。不但以此言為法。荷澤",
    "T48n2015_001:0402c15": "江西天台等門下亦說此理。然非所宗。三直",
    "T48n2015_001:0402c16": "顯心性宗者。說一切諸法若有若空皆唯真",
    "T48n2015_001:0402c17": "性。真性無相無為。體非一切。謂非凡非聖非",
    "T48n2015_001:0402c18": "因非果非善非惡等。然即體之用而能造作",
    "T48n2015_001:0402c19": "種種。謂能凡能聖現色現相等。於中指示心",
    "T48n2015_001:0402c20": "性。復有二類。一云。即今能語言動作貪嗔慈",
    "T48n2015_001:0402c21": "忍造善惡受苦樂等。即汝佛性。即此本來是",
    "T48n2015_001:0402c22": "佛。除此無別佛也。了此天真自然。故不可起",
    "T48n2015_001:0402c23": "心修道。道即是心。不可將心還修於心。惡亦",
    "T48n2015_001:0402c24": "是心。不可將心還斷於心。不斷不修任運自",
    "T48n2015_001:0402c25": "在。方名解脫。性如虛空不增不減。何假添補。",
    "T48n2015_001:0402c26": "但隨時隨處息業。養神聖胎增長。顯發自然",
    "T48n2015_001:0402c27": "神妙。此即是為真悟真修真證也。二云諸法",
    "T48n2015_001:0402c28": "如夢。諸聖同說。故妄念本寂塵境本空。空寂",
    "T48n2015_001:0402c29": "之心靈知不昧。即此空寂之知。是汝真性。任",
    "T48n2015_001:0403a01": "迷任悟心本自知。不藉緣生不因境起。知之",
    "T48n2015_001:0403a02": "一字眾妙之門。由無始迷之故。妄執身心為",
    "T48n2015_001:0403a03": "我起貪嗔等念。若得善友開示。頓悟空寂之",
    "T48n2015_001:0403a04": "知。知且無念無形。誰為我相人相。覺諸相空",
    "T48n2015_001:0403a05": "心自無念。念起即覺。覺之即無修行妙門唯",
    "T48n2015_001:0403a06": "在此也。故雖備修萬行。唯以無念為宗。但得",
    "T48n2015_001:0403a07": "無念知見。則愛惡自然淡泊。悲智自然增明。",
    "T48n2015_001:0403a08": "罪業自然斷除。功行自然增進。既了諸相非",
    "T48n2015_001:0403a09": "相。自然無修之修。煩惱盡時生死即絕。生滅",
    "T48n2015_001:0403a10": "滅已。寂照現前應用無窮。名之為佛。然此兩",
    "T48n2015_001:0403a11": "家皆會相歸性。故同一宗。然上三宗中。復有",
    "T48n2015_001:0403a12": "遵教慢教。隨相毀相。拒外難之門戶。接外眾",
    "T48n2015_001:0403a13": "之善巧。教弟子之儀軌。種種不同。皆是二利",
    "T48n2015_001:0403a14": "行門各隨其便。亦無所失。但所宗之理即不",
    "T48n2015_001:0403a15": "合有二。故須約佛和會也。次下判佛教總為",
    "T48n2015_001:0403a16": "三種者。一密意依性說相教(佛見三界六道悉是真性之相。但是眾",
    "T48n2015_001:0403a17": "生迷性而起。無別自體。故云依性。然根鈍者卒難開悟。故且隨他所見境相說法漸度。故云說相說。未彰顯故云",
    "T48n2015_001:0403a18": "密意也)此一教中自有三類。一人天因果教。說善",
    "T48n2015_001:0403a19": "惡業報令知因果不差。懼三途苦求人天樂。",
    "T48n2015_001:0403a20": "修施戒禪定等一切善行。得生人道天道乃",
    "T48n2015_001:0403a21": "至色界無色界。此名人天教。二說斷惑滅苦",
    "T48n2015_001:0403a22": "樂教。說三界不安皆如火宅之苦。令斷業惑",
    "T48n2015_001:0403a23": "之集。修道證滅以隨機故。所說法數一向差",
    "T48n2015_001:0403a24": "別。以揀邪正。以辨凡聖。以分忻厭。以明因",
    "T48n2015_001:0403a25": "果。說眾生五蘊都無我主。俱是形骸之色。思",
    "T48n2015_001:0403a26": "慮之心。從無始來因緣力故。念念生滅相續",
    "T48n2015_001:0403a27": "無窮。如水涓涓。如燈焰焰。身心假合似一",
    "T48n2015_001:0403a28": "似常。凡愚不覺執之為我。寶此我故即起貪",
    "T48n2015_001:0403a29": "(貪名利榮我)嗔(嗔違情境恐侵損我)癡(觸向錯解非理計校)等三毒。三毒",
    "T48n2015_001:0403b01": "擊於意識。發動身口造一切業。業成難逃",
    "T48n2015_001:0403b02": "(影隨形響應聲)故受五道苦樂等身(此是別業所感)三界勝劣",
    "T48n2015_001:0403b03": "等處(所居處此是共業所感)於所受身還執為我。還起",
    "T48n2015_001:0403b04": "貪等造業受報。身則生老病死。死而還生。界",
    "T48n2015_001:0403b05": "則成住壞空。空而復成。劫劫生生輪迴不絕。",
    "T48n2015_001:0403b06": "無始無終如級井輪。都由不了此身本不是",
    "T48n2015_001:0403b07": "我(此上皆是前人天教中世界因果也。前但令厭下忻上。未說三界皆可厭患。又未破我。今具說之。即",
    "T48n2015_001:0403b08": "苦集二諦也。下破我執令修滅道二諦。明出世因果。故名四諦教)不是我者。此身本",
    "T48n2015_001:0403b09": "因色心和合為相。今推尋分析。色有地水火",
    "T48n2015_001:0403b10": "風之四類。心有受(領納好惡之事)想(取像)行(造作一切)識",
    "T48n2015_001:0403b11": "(一一了別)之四類(此四與色都名五蘊)若皆是我。即成八我。況",
    "T48n2015_001:0403b12": "色中復有三百六十段骨。段段各別皮毛筋",
    "T48n2015_001:0403b13": "肉肝心肺腎各不相是(皮不是毛等)諸心數等亦各",
    "T48n2015_001:0403b14": "不同。見不是聞。喜不是怒。既有此眾多之物。",
    "T48n2015_001:0403b15": "不知定取何者為我。若皆是我。我即百千一",
    "T48n2015_001:0403b16": "身之中多主紛亂。離此之外復無別法。翻覆",
    "T48n2015_001:0403b17": "推我皆不可得。便悟此身心等俱是眾緣似",
    "T48n2015_001:0403b18": "和合相元非一體。似我人相元非我人。為誰",
    "T48n2015_001:0403b19": "貪嗔。為誰殺盜。誰修戒施。誰生人天(知苦集也)遂",
    "T48n2015_001:0403b20": "不滯心於三界有漏善惡(斷集諦也)但修無我觀智",
    "T48n2015_001:0403b21": "(道諦)以斷貪等止息諸業。證得我空真如。得",
    "T48n2015_001:0403b22": "須陀洹果。乃至滅盡患累得阿羅漢果(滅諦)",
    "T48n2015_001:0403b23": "灰身滅智永離諸苦(諸阿含等六百一十八卷經。婆沙俱舍等六百九十八卷",
    "T48n2015_001:0403b24": "論。皆唯說此小乘及前人天因果。部帙雖多理不出此也)三將識破境教(說前所說境相。",
    "T48n2015_001:0403b25": "若起若滅。非唯無我。亦無如上等法。但是情識虛妄變起。故云將識破境也)說上生滅等",
    "T48n2015_001:0403b26": "法不關真如。但各是眾生無始已來法爾有八",
    "T48n2015_001:0403b27": "種識。於中第八藏識。是其根本。頓變根身器",
    "T48n2015_001:0403b28": "界種子。轉生七識。各能變現自分所緣(眼緣色。乃至七",
    "T48n2015_001:0403c01": "緣八見。八緣根種器界)此八識外都無實法。問如何變耶。",
    "T48n2015_001:0403c02": "答我法分別熏習力故。諸識生時變似我法。",
    "T48n2015_001:0403c03": "六七二識無明覆故。緣此執為實我實法。如",
    "T48n2015_001:0403c04": "患(病重心昏見異色人物)夢(夢相所見可知)者。患夢力故。心似種",
    "T48n2015_001:0403c05": "種外境相現。夢時執為實有外物。寤來方知",
    "T48n2015_001:0403c06": "唯夢所變。我此身相及於外境。亦復如是。唯",
    "T48n2015_001:0403c07": "識所變。迷故執有我及諸境。既悟本無我法",
    "T48n2015_001:0403c08": "唯有心識。遂依此二空之智。修唯識觀及六",
    "T48n2015_001:0403c09": "度四攝等行。漸漸伏斷煩惱所知二障。證二",
    "T48n2015_001:0403c10": "空所顯真如。十地圓滿。轉八識成四智菩提",
    "T48n2015_001:0403c11": "也。真如障盡。成法性身大涅槃也。解深密等",
    "T48n2015_001:0403c12": "數十本經。瑜伽唯識數百卷論。所說之理。不",
    "T48n2015_001:0403c13": "出此也。此上三類都為第一密意依性說相",
    "T48n2015_001:0403c14": "教。然唯第三將識破境教。與禪門息妄修心",
    "T48n2015_001:0403c15": "宗而相扶會。以知外境皆空故不修外境事",
    "T48n2015_001:0403c16": "相。唯息妄修心也。息妄者。息我法之妄。修心",
    "T48n2015_001:0403c17": "者。修唯識之心。故同唯識之教。既與佛同。如",
    "T48n2015_001:0403c18": "何毀他漸門息妄看淨時時拂拭凝心住心專",
    "T48n2015_001:0403c19": "注一境及跏趺調身調息等也。此等種種方",
    "T48n2015_001:0403c20": "便。悉是佛所勸讚。淨名云。不必坐不必不坐。",
    "T48n2015_001:0403c21": "坐與不坐任逐機宜。凝心運心各量習性。當",
    "T48n2015_001:0403c22": "高宗大帝乃至玄宗朝時。圓頓本宗未行北",
    "T48n2015_001:0403c23": "地。唯神秀禪師大揚漸教。為二京法主三帝",
    "T48n2015_001:0403c24": "門師。全稱達摩之宗。又不顯即佛之旨。曹",
    "T48n2015_001:0403c25": "溪荷澤。恐圓宗滅絕。遂呵毀住心伏心等事。",
    "T48n2015_001:0403c26": "但是除病。非除法也。況此之方便本是五祖",
    "T48n2015_001:0403c27": "大師教授。各皆印可為一方師。達摩以壁觀",
    "T48n2015_001:0403c28": "教人安心。外止諸緣內心無喘。心如牆壁可",
    "T48n2015_001:0403c29": "以入道。豈不正是坐禪之法。又廬山遠公與",
    "T48n2015_001:0404a01": "佛陀耶舍二梵僧所譯達摩禪經兩卷。具明",
    "T48n2015_001:0404a02": "坐禪門戶漸次方便。與天台及佚秀門下意",
    "T48n2015_001:0404a03": "趣無殊。故四祖數十年中脇不至席。即知了",
    "T48n2015_001:0404a04": "與不了之宗。各由見解深淺。不以調與不調",
    "T48n2015_001:0404a05": "之行而定法義。偏圓但自隨病對治。不須讚",
    "T48n2015_001:0404a06": "此毀彼(此注通前敘。有人問難余云。何以勸坐禪者。余今以此答也)二密意破",
    "T48n2015_001:0404a07": "相顯性教(據真實了義。即妄執本空更無可破。無漏諸法本是真性。隨緣妙用永不斷絕。又不應",
    "T48n2015_001:0404a08": "破。但為一類眾生執虛妄相障真實性難得玄悟。故佛且不揀善惡垢淨性相一切呵破。以真性及妙用不無。而且",
    "T48n2015_001:0404a09": "云無。故云密意。又意在顯性。語乃破相。意不形於言中。故云密也)說前教中所變",
    "T48n2015_001:0404a10": "之境既皆虛妄。能變之識豈獨真實。心境互",
    "T48n2015_001:0404a11": "依空而似有故也。且心不孤起。託境方生。境",
    "T48n2015_001:0404a12": "不自生。由心故現。心空即境謝。境滅即心空。",
    "T48n2015_001:0404a13": "未有無境之心。曾無無心之境。如夢見物似",
    "T48n2015_001:0404a14": "能見所見之殊。其實同一虛妄都無所有。諸",
    "T48n2015_001:0404a15": "識諸境亦復如是。以皆假託眾緣無自性故。",
    "T48n2015_001:0404a16": "未曾有一法不從因緣生。是故一切法無不是",
    "T48n2015_001:0404a17": "空者。凡所有相皆是虛妄。是故空中無色。",
    "T48n2015_001:0404a18": "無眼耳鼻舌身意。無十八界。無十二因緣。",
    "T48n2015_001:0404a19": "無四諦。無智。亦無得。無業。無報。無修。無",
    "T48n2015_001:0404a20": "證。生死涅槃平等如幻。但以不住一切無執",
    "T48n2015_001:0404a21": "無著而為道行。諸部般若千餘卷經。及中百",
    "T48n2015_001:0404a22": "門等。三論廣百論等。皆說此也(智度論百卷。亦說此理。但論主",
    "T48n2015_001:0404a23": "通達不執。故該收大小乘法相[淴-心+目]同後一真性宗)此教與禪門泯絕無寄宗",
    "T48n2015_001:0404a24": "全同。既同世尊所說菩薩所弘。云何漸門禪",
    "T48n2015_001:0404a25": "主及講習之徒。每聞此說。即謗云。撥無因果。",
    "T48n2015_001:0404a26": "佛自云。無業無報。豈邪見乎。若云佛說此言",
    "T48n2015_001:0404a27": "自有深意者。豈禪門此說無深意耶。若云我",
    "T48n2015_001:0404a28": "曾推徵覺無深意者。自是汝遇不解之流。但",
    "T48n2015_001:0404a29": "可嫌人。豈可斥法。此上一教據佛本意雖不",
    "T48n2015_001:0404b01": "相違。然後學所傳多執文迷旨。或各執一見",
    "T48n2015_001:0404b02": "彼此相非。或二皆泛信渾沌不曉。故龍樹提",
    "T48n2015_001:0404b03": "婆等菩薩。依破相教廣說空義。破其執有令",
    "T48n2015_001:0404b04": "洞然解於真空。真空者是不違有之空也。無",
    "T48n2015_001:0404b05": "著天親等菩薩。依唯識教廣說名相。分析性",
    "T48n2015_001:0404b06": "相不同染淨各別。破其執空令歷然解於妙",
    "T48n2015_001:0404b07": "有。妙有者是不違空之有也。雖各述一義而",
    "T48n2015_001:0404b08": "舉體圓具。故無違也。問若爾何故已後有清",
    "T48n2015_001:0404b09": "辨護法等諸論師互相破耶。答此乃是相成。",
    "T48n2015_001:0404b10": "不是相破。何者。以末學人根器漸鈍互執空",
    "T48n2015_001:0404b11": "有故。清辨等破定有之相。令盡徹至畢竟真",
    "T48n2015_001:0404b12": "空。方乃成彼緣起妙有。護法等破斷滅偏空",
    "T48n2015_001:0404b13": "意存妙有。妙有存故。方乃是彼無性真空。文",
    "T48n2015_001:0404b14": "即相破。意即相成(敘前疑南北禪門相競今於此決也)由妙有真空",
    "T48n2015_001:0404b15": "有二義故。一極相違義。謂互相害全奪永盡。",
    "T48n2015_001:0404b16": "二極相順義。謂冥合一相舉體全攝。若不相",
    "T48n2015_001:0404b17": "奪全盡無。以舉體全收故極相違方極順也。",
    "T48n2015_001:0404b18": "龍樹無著等就極順門故相成。清辨護法等",
    "T48n2015_001:0404b19": "據極違門故相破。違順自在成破無礙。即於",
    "T48n2015_001:0404b20": "諸法無不和會耳。哀哉此方兩宗後學經論",
    "T48n2015_001:0404b21": "之者。相非相斥不異仇讐。何時得證無生法",
    "T48n2015_001:0404b22": "忍。今頓漸禪者亦復如是。努力通鑒勿偏局",
    "T48n2015_001:0404b23": "也。問西域先賢相破。既是相成。豈可此方相",
    "T48n2015_001:0404b24": "非便成相嫉。答如人飲水冷暖自知。各各觀",
    "T48n2015_001:0404b25": "心各各察念。留藥防病不為健人。立法防奸",
    "T48n2015_001:0404b26": "不為賢士。三顯示真心即性教(直指自心即是真性。不約事相而示。",
    "T48n2015_001:0404b27": "亦不約心相而示。故云即性。不是方便隱密之意。故云顯示也)此教說一切眾生",
    "T48n2015_001:0404b28": "皆有空寂真心。無始本來性自清淨(不因斷惑成淨。故云性",
    "T48n2015_001:0404b29": "淨。寶性論云。清淨有二。一自性清淨。二離垢清淨。勝鬘云。自性清淨心難可了知。此心為煩惱所染。亦難可了",
    "T48n2015_001:0404c01": "知。釋云。此心超出前空有二宗之理。故難可了知也)明明不昧了了常知(下引",
    "T48n2015_001:0404c02": "佛說)盡未來際常住不滅。名為佛性。亦名如來",
    "T48n2015_001:0404c03": "藏。亦名心地(達摩所傳是此心也)從無始際妄想翳之。不",
    "T48n2015_001:0404c04": "自證得耽著生死。大覺慜之出現於世。為說",
    "T48n2015_001:0404c05": "生死等法一切皆空。開示此心全同諸佛。如",
    "T48n2015_001:0404c06": "華嚴經出現品云。佛子。無一眾生而不具有",
    "T48n2015_001:0404c07": "如來智慧。俱以妄想執著而不證得。若離妄",
    "T48n2015_001:0404c08": "想。一切智。自然智。無礙智。即得現前譬如有",
    "T48n2015_001:0404c09": "大經卷(喻佛智慧)量等三千大千世界(智體無邊廓周法界)書寫",
    "T48n2015_001:0404c10": "三千大千世界中事一切皆盡(喻體上本有恒沙功德恒沙妙用",
    "T48n2015_001:0404c11": "也)。此大經卷。雖復量等大千世界。而全住在",
    "T48n2015_001:0404c12": "一微塵中(喻佛智。全在眾生身中圓滿具足也)如一微塵(舉一眾生為例)一切",
    "T48n2015_001:0404c13": "微塵皆亦如是。時有一人。智慧明達(喻世尊也)具足",
    "T48n2015_001:0404c14": "成就清淨天眼。見此經卷在微塵內(天眼力隔障見色。喻",
    "T48n2015_001:0404c15": "佛眼力隔煩惱見佛智也)於諸眾生無少利益(喻迷時都不得其用。與無不別)",
    "T48n2015_001:0404c16": "即起方便破彼微塵(喻說法除障)出此大經卷。令諸",
    "T48n2015_001:0404c17": "眾生普得饒益(云云乃至)如來智慧亦復如是。無量",
    "T48n2015_001:0404c18": "無礙普能利益一切眾生(合書寫三千世界事)具足在於眾",
    "T48n2015_001:0404c19": "生身中(合微塵中)但諸凡愚妄想執著。不知不覺",
    "T48n2015_001:0404c20": "不得利益。爾時如來以無障礙清淨智眼。普",
    "T48n2015_001:0404c21": "觀法界一切眾生。而作是言。奇哉奇哉。此諸",
    "T48n2015_001:0404c22": "眾生。云何具有如來智慧。愚癡迷惑不知不",
    "T48n2015_001:0404c23": "見。我當教以聖道。令其永離妄想執著。自於",
    "T48n2015_001:0404c24": "身中得見如來廣大智慧與佛無異。即教彼",
    "T48n2015_001:0404c25": "眾生修習聖道(六波羅蜜三十七道品等)令離妄想。離妄想已",
    "T48n2015_001:0404c26": "證得如來無量智慧利益安樂一切眾生。問",
    "T48n2015_001:0404c27": "上既云性自了了常知。何須諸佛開示。答此",
    "T48n2015_001:0404c28": "言知者。不是證知。意說真性不同虛空木石。",
    "T48n2015_001:0405a01": "故云知也。非如緣境分別之識。非如照體了",
    "T48n2015_001:0405a02": "達之智。直是一真如之性。自然常知。故馬鳴",
    "T48n2015_001:0405a03": "菩薩云。真如者自體真實識知。華嚴迴向品",
    "T48n2015_001:0405a04": "亦云。真如照明為性。又據問明品說。知與智",
    "T48n2015_001:0405a05": "異。智局於聖不通於凡。知即凡聖皆有。通於",
    "T48n2015_001:0405a06": "理智。故覺首等九菩薩問文殊師利言。云何",
    "T48n2015_001:0405a07": "佛境界智(證悟之智)云何佛境界知(本有真心)文殊答智",
    "T48n2015_001:0405a08": "云。諸佛智自在三世無所礙(過去未來現在事。無不了達。故自在",
    "T48n2015_001:0405a09": "無礙)答知云。非識所能識(不可識識者。以識屬分別。分別即非真知。真知唯無",
    "T48n2015_001:0405a10": "念。方見也)亦非心境界(不可以智知。謂若以智證之。即屬所證之境。真知非境界。故不可以",
    "T48n2015_001:0405a11": "智證。瞥起照心。即非真知也。故經云。自心取自心。非幻成幻法。論云。心不見心。荷澤大師云。擬心即差。故北宗",
    "T48n2015_001:0405a12": "看心是失真旨。心若可看。即是境界。故此云非心境界)其性本清淨(不待離垢惑方淨。不待",
    "T48n2015_001:0405a13": "斷疑濁方清。故云本清淨也。就寶性論中。即揀非離垢之淨。是彼性淨。故云。其性本清淨)開示諸",
    "T48n2015_001:0405a14": "群生(既云。本淨不待斷障。即知群生本來皆有。但以惑翳而不自悟。故佛開示皆令悟入。即法華中開示",
    "T48n2015_001:0405a15": "悟入佛之知見。如上所引。佛本出世只為此事也。彼云。使得清淨者。即寶性中離垢清淨也。此心雖自性清",
    "T48n2015_001:0405a16": "淨。終須悟修方得性相圓淨。故數十本經論。皆說二種清淨二種解脫。今時學淺之人。或只知離垢清淨。離垢淨",
    "T48n2015_001:0405a17": "解脫。故毀禪門即心即佛。或只知自性清淨。性淨解脫。故輕於教相。斥於持律。坐禪調伏等行不知必須頓悟自",
    "T48n2015_001:0405a18": "性清淨性自解脫。漸修令得離垢清淨。離障解脫。成圓滿清淨究竟解脫。若身若心無所壅滯。同釋迦佛也)。",
    "T48n2015_001:0405a19": "寶藏論亦云。知有有壞。知無無敗(此皆能知有無之智)真",
    "T48n2015_001:0405a20": "知之知。有無不計(既不計有無即自性無分別之知)如是開示靈",
    "T48n2015_001:0405a21": "知之心。即是真性與佛無異。故顯示真心即",
    "T48n2015_001:0405a22": "性教也。華嚴密嚴圓覺佛頂勝鬘如來藏法",
    "T48n2015_001:0405a23": "華涅槃等四十餘部經。寶性佛性起信十地",
    "T48n2015_001:0405a24": "法界涅槃等十五部論。雖或頓或漸不同。據",
    "T48n2015_001:0405a25": "所顯法體皆屬此教。全同禪門第三直顯心",
    "T48n2015_001:0405a26": "性之宗。既馬鳴標心為本源。文殊揀知為真",
    "T48n2015_001:0405a27": "體。如何破相之黨。但云寂滅不許真知。說",
    "T48n2015_001:0405b01": "相之家。執凡異聖不許即佛。今約佛教判",
    "T48n2015_001:0405b02": "定正為斯人。故前敘西域傳心多兼經論無",
    "T48n2015_001:0405b03": "二途也。但以此方迷心執文以名為體故。達",
    "T48n2015_001:0405b04": "摩善巧揀文傳心。標舉其名(心是名也)默示其體(知是",
    "T48n2015_001:0405b05": "心也)喻以壁觀(如上所敘)令絕諸緣。問諸緣絕時有",
    "T48n2015_001:0405b06": "斷滅否。答雖絕諸念亦不斷滅。問以何證驗",
    "T48n2015_001:0405b07": "云不斷滅。答了了自知言不可及。師即印云。",
    "T48n2015_001:0405b08": "只此是自性清淨心。更勿疑也。若所答不契。",
    "T48n2015_001:0405b09": "即但遮諸非更令觀察。畢竟不與他先言知",
    "T48n2015_001:0405b10": "字。直待自悟方驗實。是親證其體。然後印",
    "T48n2015_001:0405b11": "之令絕餘疑。故云。默傳心印。所言默者。唯默",
    "T48n2015_001:0405b12": "知字。非總不言。六代相傳皆如此也。至荷澤",
    "T48n2015_001:0405b13": "時他宗競播。欲求默契不遇機緣。又思惟達",
    "T48n2015_001:0405b14": "摩懸絲之記(達摩云。我法第六代後。命如懸絲)恐宗旨滅絕。遂",
    "T48n2015_001:0405b15": "明言知之一字眾妙之門。任學者悟之淺深。",
    "T48n2015_001:0405b16": "且務圖宗教不斷。亦是此國大法運數所至。",
    "T48n2015_001:0405b17": "一類道俗合得普聞故感應如是。其默傳者",
    "T48n2015_001:0405b18": "餘人不知。故以袈裟為信。其顯傳者學徒易",
    "T48n2015_001:0405b19": "辨。但以言說除疑。況既形言足可引經論等",
    "T48n2015_001:0405b20": "為證(前敘外難云。今時傳法者說密語否。今以此答也。法是達摩之法。故聞者淺深皆益。但昔密而",
    "T48n2015_001:0405b21": "今顯。故不名密語。豈可名別法亦別耶)問悟此心已如何修之。還依",
    "T48n2015_001:0405b22": "初說相教中令坐禪否。答此有二意。謂昏沈",
    "T48n2015_001:0405b23": "厚重難可策發。掉舉猛利不可抑伏。貪嗔熾",
    "T48n2015_001:0405b24": "盛觸境難制者。即用前教中種種方便隨病",
    "T48n2015_001:0405b25": "調伏。若煩惱微溥慧解明利。即依本宗本教",
    "T48n2015_001:0405b26": "一行三昧。如起信云。若修止者。住於靜處端",
    "T48n2015_001:0405b27": "身正意不依氣息形色。乃至唯心無外境界。",
    "T48n2015_001:0405b28": "金剛三昧經云。禪即是動不動不禪是無生",
    "T48n2015_001:0405b29": "禪。法句經云。若學諸三昧。是動非坐禪。心隨",
    "T48n2015_001:0405c01": "境界流。云何名為定。淨名云。不起滅定現諸",
    "T48n2015_001:0405c02": "威儀(行住坐臥)不於三界現身意。是為宴坐。佛所",
    "T48n2015_001:0405c03": "印身。據此即以答。三界空花四生夢寐。依",
    "T48n2015_001:0405c04": "體起行修而無修。尚不住佛不住心。誰論上",
    "T48n2015_001:0405c05": "界下界(前敘難云。據教須引上界定者。以管窺天但執權宗之說。見此了教理應懷慚而退)然此",
    "T48n2015_001:0405c06": "教中以一真心性對染淨諸法。全揀全收。全",
    "T48n2015_001:0405c07": "揀者。如上所說。俱剋體直指靈知。即是心",
    "T48n2015_001:0405c08": "性。餘皆虛妄。故云。非識所識。非心境等。乃",
    "T48n2015_001:0405c09": "至非性非相。非佛非眾生離四句絕百非也。",
    "T48n2015_001:0405c10": "全收者。染淨諸法無不是心。心迷故妄起惑",
    "T48n2015_001:0405c11": "業。乃至四生六道雜穢國界。心悟故從體起",
    "T48n2015_001:0405c12": "用。四等六度乃至四辨十力妙身淨剎。無所",
    "T48n2015_001:0405c13": "不現。既是此心現起諸法。諸法全即真心。如",
    "T48n2015_001:0405c14": "人夢所現事。事事皆人。如金作器。器器皆",
    "T48n2015_001:0405c15": "金。如鏡現影。影影皆鏡(夢對妄想業報。器喻修行。影喻應化)故華",
    "T48n2015_001:0405c16": "嚴云。知一切法即心自性。成就慧身不由他",
    "T48n2015_001:0405c17": "悟。起信論云。三界虛偽唯心所作。離心則無",
    "T48n2015_001:0405c18": "六塵境界。乃至一切分別。即分別自心。心不",
    "T48n2015_001:0405c19": "見心。無相可得。故一切法如鏡中相。楞伽云。",
    "T48n2015_001:0405c20": "寂滅者名為一心。一心者名如來藏。能遍興",
    "T48n2015_001:0405c21": "造一切趣生。造善造惡受苦受樂。與因俱故",
    "T48n2015_001:0405c22": "知一切無非心也。全揀門攝前第二破相教。",
    "T48n2015_001:0405c23": "全收門攝前第一說相教。將前望此。此則逈",
    "T48n2015_001:0405c24": "異於前。將此攝前。前則全同於此。深必該",
    "T48n2015_001:0405c25": "淺。淺不至深。深者直顯出真心之體。方於中",
    "T48n2015_001:0405c26": "揀一切收一切也。如是收揀自在性相無礙。",
    "T48n2015_001:0405c27": "方能於一切法悉無所住。唯此名為了義。更",
    "T48n2015_001:0405c28": "有心性同異頓漸違妨。及所排諸家言教部",
    "T48n2015_001:0405c29": "帙次第。述作大意悉在下卷。",
    "T48n2015_001:0406a01": "禪源諸詮集都序卷上之二"
}