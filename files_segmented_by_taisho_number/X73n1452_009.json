{
    "X73n1452_009:0216a07": "紫栢老人集卷之九",
    "X73n1452_009:0216a09": "明　憨山德清　閱",
    "X73n1452_009:0216a10": "法語",
    "X73n1452_009:0216a11": "長松茹退序",
    "X73n1452_009:0216a12": "憨憨子。不知何許人。其應物之際。多出入乎孔老之",
    "X73n1452_009:0216a13": "樊。然終以釋氏為歇心之地。其所著書。曰茹退者。乃",
    "X73n1452_009:0216a14": "自貶。非暴耀也。夫何故。立言不難。難於明理。明理不",
    "X73n1452_009:0216a15": "難。難於治情。能以理治情。則理愈明。理愈明。則光大。",
    "X73n1452_009:0216a16": "故其所立之言。天下則之。鬼神尊而訶護之。憨憨子",
    "X73n1452_009:0216a17": "自知不能以理治情。以飲食不節而致病。病生復不",
    "X73n1452_009:0216a18": "畏死。猶妄著書。譬如牛馬。不能力耕致遠。枉費水草",
    "X73n1452_009:0216a19": "之餘。唯所退者存焉耳。名其書曰茹退。不亦宜乎。雖",
    "X73n1452_009:0216a20": "然迫而後應。與夫不扣而自鳴者。不可同日語也。潯",
    "X73n1452_009:0216a21": "陽有匡石子者。謂憨憨子曰。石兄來慈。搆長松館於",
    "X73n1452_009:0216a22": "此。有年數矣。徒廠然於青松白雲之閒。且岷江濤生。",
    "X73n1452_009:0216a23": "聲襍鐘梵。境不可謂不幽也。然未得高人勝士。擊無",
    "X73n1452_009:0216a24": "生之磬。震緣生之夢。則夢者終不覺矣。豈至人之存",
    "X73n1452_009:0216b01": "心乎哉。憨憨子愀然久之。曰敢不唯命乃長長松為",
    "X73n1452_009:0216b02": "牛馬焉。",
    "X73n1452_009:0216b03": "長松茹退",
    "X73n1452_009:0216b04": "諸法無生。何謂也。心不自心。由塵發知。塵不自塵。由",
    "X73n1452_009:0216b05": "心立塵。由塵發知。知果有哉。由心立塵。塵果有哉。心",
    "X73n1452_009:0216b06": "塵既無。誰為共者。若謂無因。烏有是處。吾以是知山",
    "X73n1452_009:0216b07": "河大地。本皆無生。謂有生者情計耳。非理也。故曰。以",
    "X73n1452_009:0216b08": "理治情。如春消冰。",
    "X73n1452_009:0216b09": "千年暗室。一燈能明。一燈之明。微吹能冥。明暗果有",
    "X73n1452_009:0216b10": "常哉。如明暗有常。則能見明暗者非常矣。知此者可",
    "X73n1452_009:0216b11": "以反晝為夜。反夜為晝。而能晝能夜者。初無晝夜也。",
    "X73n1452_009:0216b12": "明暗無代謝。謂有代謝者。隨分別始至也。如分別不",
    "X73n1452_009:0216b13": "生。明暗何在。悲夫。明則能見。暗則不能見。是謂塵使",
    "X73n1452_009:0216b14": "識。若識能使塵。則明暗在此。而不在彼矣。故曰若能",
    "X73n1452_009:0216b15": "轉物。即同如來。",
    "X73n1452_009:0216b16": "火性無我。寄於諸緣。外諸緣而覓火性。何異離波覓",
    "X73n1452_009:0216b17": "水者哉。火性既如此。彼六大獨不然乎。噫。道遠乎哉。",
    "X73n1452_009:0216b18": "觸事而真。聖遠乎哉。體之即神。今觸事不能真。體之",
    "X73n1452_009:0216b19": "不能神。葢分別性未亡也。無塵智亦未明也。",
    "X73n1452_009:0216b20": "明暗生晝夜。晝夜生寒暑。寒暑生古今。脫離吾現前",
    "X73n1452_009:0216b21": "一念。彼皆如石女生兒。故曰。十世古今。始終不離於",
    "X73n1452_009:0216b22": "當念。又曰。覓心了不可得。雖然。了不可得而有。如無",
    "X73n1452_009:0216b23": "可得。則不可得者。曷能獨存哉。",
    "X73n1452_009:0216b24": "如來藏中。不許有識。此古人之言也。吾則不然。眾人",
    "X73n1452_009:0216c01": "心中。不許有如來藏。夫何故。凡聖皆獨立故。譬如一",
    "X73n1452_009:0216c02": "指屈伸。正屈時。伸何所有。正伸時。屈何所有。一現前。",
    "X73n1452_009:0216c03": "一不現前。固不同。而全露指體。本無優劣。故曰。師子",
    "X73n1452_009:0216c04": "遊行。不帶伴侶。",
    "X73n1452_009:0216c05": "空外無色。色外無空。空兮色兮。根情而有。外情而觀。",
    "X73n1452_009:0216c06": "則空色奚寄。故曰。情為化母。萬物皆子。母亡子隨。乃",
    "X73n1452_009:0216c07": "自然之勢也。或曰。有可情化。空豈能化。憨憨子曰。空",
    "X73n1452_009:0216c08": "待色有。色化空殞。此理之必然者也。子何獨疑。",
    "X73n1452_009:0216c09": "道不生虗。則有形者。何所置之。人心不虗。則無窮之",
    "X73n1452_009:0216c10": "善。自何出焉。故曰。虗則能容。能容則大。大則無外。無",
    "X73n1452_009:0216c11": "外則獨立。而獨立者。在堯不加多。在紂不加少。然堯",
    "X73n1452_009:0216c12": "得之。紂失之也。",
    "X73n1452_009:0216c13": "性變而為情。情變而為物。有能泝而上之。何物非性。",
    "X73n1452_009:0216c14": "五行相生。復能相克。天下好生而惡克。殊不知外生",
    "X73n1452_009:0216c15": "無克。外克無生。故達者。知生生克。聞死不惑。知克生",
    "X73n1452_009:0216c16": "生。聞生不盈。",
    "X73n1452_009:0216c17": "出者有隱者之心。處者有出者之情。皆惑也。夫出而",
    "X73n1452_009:0216c18": "不決。為忠不徹。處而不果。是謂大惑。噫。大惑不除。雖",
    "X73n1452_009:0216c19": "處於幽巖深壑之閒。何異市朝。",
    "X73n1452_009:0216c20": "見水不能渡者。以其無筏。見空不能蹈者。以其無翼。",
    "X73n1452_009:0216c21": "然筏與翼。皆屬於木。木生於土。由是而觀。是見土不",
    "X73n1452_009:0216c22": "能渡。不能蹈也。古之人有知於此者。故能不筏而浮",
    "X73n1452_009:0216c23": "滄海。不翼而履太空。",
    "X73n1452_009:0216c24": "我不待我。而待於物。物不待物。而待於我。兩者相待。",
    "X73n1452_009:0217a01": "而物我亢然。故廣土地者。見物而忘我。略榮名者。見",
    "X73n1452_009:0217a02": "我而忘物。一忘。一不忘。何異俱不忘。唯俱忘者。可以",
    "X73n1452_009:0217a03": "役物我。",
    "X73n1452_009:0217a04": "鳥能飛。魚能游。然微空水。則翼不可展。尾不能動。故",
    "X73n1452_009:0217a05": "野馬奔於遠郊。長風游於太虗。苟無肆足之地。容怒",
    "X73n1452_009:0217a06": "之天。則殆而已矣。故君子之處小人。若不能使之各",
    "X73n1452_009:0217a07": "得其所用而不棄。則君子聞道。奚益於世。",
    "X73n1452_009:0217a08": "待欲熾。始乃治之。何異一杯之水。救積薪之火也。唯",
    "X73n1452_009:0217a09": "為之於未有。所謂未昏而我本明。未動而我本靜。慎",
    "X73n1452_009:0217a10": "之可耳。如明極則照生。靜窮即動起。照為昏媒。起為",
    "X73n1452_009:0217a11": "動引。故聖人預知此。乃設止觀之藥。治昏動之病。一",
    "X73n1452_009:0217a12": "朝病除藥廢。則向我本明本靜者。又不名明靜。乃曰。",
    "X73n1452_009:0217a13": "定慧者。葢不欲忘其復性之功也。",
    "X73n1452_009:0217a14": "飲食男女。眾人皆欲。欲而能反者。終至於無欲。嘻。唯",
    "X73n1452_009:0217a15": "無欲者。可以勞天下。可以安天下。",
    "X73n1452_009:0217a16": "身非我有。有之者愚也。破愚莫若智。智不徒生。必生",
    "X73n1452_009:0217a17": "於好學。學而能辨之。非智安至此。故曰。學非是道。然",
    "X73n1452_009:0217a18": "足以破愚。愚破智開。始可入道矣。",
    "X73n1452_009:0217a19": "能病病者。病奚從生。以不能病病。我故病焉。然病之",
    "X73n1452_009:0217a20": "大者。莫若生心。心生則靡所不至矣。豈唯病哉。故曰。",
    "X73n1452_009:0217a21": "眼病乎色。耳病乎聲。心病乎我。唯忘我者。病無所病。",
    "X73n1452_009:0217a22": "可以藥天下之病。",
    "X73n1452_009:0217a23": "松本無聲。風入濤生。銅本非鏡。鏡成生明。無情者。有",
    "X73n1452_009:0217a24": "情之待也。無聲者。亦有聲之待也。不明待明。明即不",
    "X73n1452_009:0217b01": "明。聲即無聲。情即無情。故曰有待。無待者。皆無自體",
    "X73n1452_009:0217b02": "唯自心建故。達心無我者。雖處吉凶之域。而吉凶不",
    "X73n1452_009:0217b03": "可得而惑。",
    "X73n1452_009:0217b04": "無物不神。不神有心。心有而能無者。無豈能醉哉。無",
    "X73n1452_009:0217b05": "不能醉。有不能昧。可以顛倒天地。有無萬物。神耶。非",
    "X73n1452_009:0217b06": "神耶。",
    "X73n1452_009:0217b07": "刻木為魚。魚腹空虗。以物擊之。聲出於無。無能出聲。",
    "X73n1452_009:0217b08": "無果無乎。聲從無出。聲果有乎。噫。舉一類諸。何物能",
    "X73n1452_009:0217b09": "愚。",
    "X73n1452_009:0217b10": "有形至大者。莫若天地。無形至大者。莫若虗空。有道",
    "X73n1452_009:0217b11": "者。知彼二者皆自心影響。故見空不空。見形非形。",
    "X73n1452_009:0217b12": "龍為鱗蟲之長。孰不賓焉。然長而有欲。則人可以豢",
    "X73n1452_009:0217b13": "之。豢之者犬豕也。今龍亦可豢之。豈真龍也哉。",
    "X73n1452_009:0217b14": "介然有知。唯施是畏。此老氏之言耳。曹溪大鑑。則曰。",
    "X73n1452_009:0217b15": "對境心數起。菩提作麼長。則又若有知不乖無知也。",
    "X73n1452_009:0217b16": "老乎。曹乎。同乎。異乎。吾不得而知。付之副墨之子。俟",
    "X73n1452_009:0217b17": "來者辨之。",
    "X73n1452_009:0217b18": "今有百人焉。異口而同音。使聽之者疑若一人焉。嗟",
    "X73n1452_009:0217b19": "夫口異者。情之所感也。音同者。性之所出也。敢問性。",
    "X73n1452_009:0217b20": "對曰。音之前。心之初。唯無思者。可以契同耳。",
    "X73n1452_009:0217b21": "世人見畫鳥以為非真。見飛鳥則以為真鳥也。殊不",
    "X73n1452_009:0217b22": "知人借五行為身。析而觀之。身則不有。何況有人。人",
    "X73n1452_009:0217b23": "既不有。則畫鳥飛鳥。獨能有哉。故曰。真待假有。假忘",
    "X73n1452_009:0217b24": "真隨忘。若然者。何真何假。",
    "X73n1452_009:0217c01": "芻狗未陳。錦綉飾焉。既祭。牧竪踐焉。夫芻之為狗。芻",
    "X73n1452_009:0217c02": "不增多。狗復為芻。芻不減少。由是而觀。狗徒有名。實",
    "X73n1452_009:0217c03": "唯芻也。或者見芻則以為薪。見狗則以為畜。狗能防",
    "X73n1452_009:0217c04": "盜。薪能傳火。盜能殺人。火能燒山。一相因。萬相因。以",
    "X73n1452_009:0217c05": "至無窮。竟不可以知識知。故曰。一波纔動萬波隨。",
    "X73n1452_009:0217c06": "學所以破愚也。今有人於此。不以學破愚。而以學周",
    "X73n1452_009:0217c07": "欲。即此而觀。則聖人設教。本在藥眾人之病。今藥生",
    "X73n1452_009:0217c08": "病。則聖人之技窮矣。故曰。醍醐成毒藥也。",
    "X73n1452_009:0217c09": "豆在瓶中。春至則能萌芽。人在欲中。覺生則能夢除。",
    "X73n1452_009:0217c10": "故曰。有大覺而後知有大夢也。夫大夢者。併夢覺而",
    "X73n1452_009:0217c11": "言也。夢覺則夢除。覺覺則覺除。覺夢俱除。始名大覺",
    "X73n1452_009:0217c12": "焉。",
    "X73n1452_009:0217c13": "莊周夢為蝴蝶。蝶夢為莊周。此就有心而言也。吾則",
    "X73n1452_009:0217c14": "曰。我夢為山河。山河夢為我。此該有心無心而言也。",
    "X73n1452_009:0217c15": "噫。能有心能。該有心無心者。果夢耶。果不夢耶。",
    "X73n1452_009:0217c16": "萬物本閒。閙之者人耳。人而不閙。天下何事。故垂衣",
    "X73n1452_009:0217c17": "裳而天下治者。非出有心也。",
    "X73n1452_009:0217c18": "一盆之水。一拳之石。足以盡泰山滄海也。夫何故。大",
    "X73n1452_009:0217c19": "不自大。待小而大。小不自小。待大而小。待小而大。則",
    "X73n1452_009:0217c20": "天地可以置於芥子矣。待大而小。則毛孔可以容乎",
    "X73n1452_009:0217c21": "虗空矣。虗空無形。毛能容之。況天地萬物者乎。故曰。",
    "X73n1452_009:0217c22": "毫釐非細。閒關其內。虗空非大。廣容無外。",
    "X73n1452_009:0217c23": "種松所以棲鶴也。養鶴所以代風也。故列子泠然乘",
    "X73n1452_009:0217c24": "風而遊於八荒之外。返而失其故居。猶謂在八荒之",
    "X73n1452_009:0218a01": "外也。故曰。道非有無。豈可以方所求之哉。道非遠近。",
    "X73n1452_009:0218a02": "豈可以去來疑之哉。唯不求不疑者。非上智則下愚",
    "X73n1452_009:0218a03": "矣。",
    "X73n1452_009:0218a04": "心有真心妄心。真心照境而無生。妄心則因境牽起",
    "X73n1452_009:0218a05": "者也。真心物我一貫。聖不能多。凡不能少。妄心則境",
    "X73n1452_009:0218a06": "有多種。或以有為境。或以無為境。或以諸子各偏所",
    "X73n1452_009:0218a07": "見為境。故曰。心本無生因境有。六合之外。六合之內。",
    "X73n1452_009:0218a08": "羅籠盡矣。又老氏以身為大患。身無患無。而不言所",
    "X73n1452_009:0218a09": "以然之旨。曰假借四大以為身。則無身之所以然明",
    "X73n1452_009:0218a10": "矣。夫心本不勞。形累之勞。身遺則心無能勞之者。心",
    "X73n1452_009:0218a11": "果有乎。昔人有言全神者。心將遺之。況於身乎。故曰。",
    "X73n1452_009:0218a12": "有心則罪福有主。心忘主無。雖有罪福。孰主之哉。",
    "X73n1452_009:0218a13": "我心未起。義路莫造。故窮天下之辨。盡天下之義。皆",
    "X73n1452_009:0218a14": "謂之以網張風翦龜之毛也。雖然。善行者無足跡。善",
    "X73n1452_009:0218a15": "言者無舌力。如是言。如是行。謂之不言而言。不行而",
    "X73n1452_009:0218a16": "行。不言而言者。言滿天下本無言。不行而行者。行徧",
    "X73n1452_009:0218a17": "天下本無行。故曰。不行而至。不言而信也。",
    "X73n1452_009:0218a18": "眾人以為高不過乎天。厚不過乎地。故曰天高地厚。",
    "X73n1452_009:0218a19": "無能匹者。殊不知天地雖高厚。亦有形之大者。夫有",
    "X73n1452_009:0218a20": "形離無形。形何所從。無形離有形。無形誰明。明也者。",
    "X73n1452_009:0218a21": "有無一致之謂也。",
    "X73n1452_009:0218a22": "勇而不義謂之暴。仁而不明謂之倒。倒也者。以小傷",
    "X73n1452_009:0218a23": "大之謂也。唯仁不仁。乃合乎道。",
    "X73n1452_009:0218a24": "月在秋水。春著花容。雖至愚者。亦未有見之而不悅",
    "X73n1452_009:0218b01": "也。殊不知外我一心。則水無所清。月無所明。春無所",
    "X73n1452_009:0218b02": "呈。花無所榮。知此者。可與言即物會心之大略也。",
    "X73n1452_009:0218b03": "生公聚石為徒。與之談涅槃大意。羣石皆點首而肯",
    "X73n1452_009:0218b04": "之。夫石本無心。豈有耳哉。無心無耳。於意則肯首。於",
    "X73n1452_009:0218b05": "聲則能受。肯之。受之。心耶。耳耶。",
    "X73n1452_009:0218b06": "見欲忘身者。乃欲重於身也。見身忘欲者。乃身重於",
    "X73n1452_009:0218b07": "欲也。欲重之人。雖多才奚為。唯聖人因其欲而用之。",
    "X73n1452_009:0218b08": "終使之無欲焉。重身之人。固能忘欲。身為欲本。心則",
    "X73n1452_009:0218b09": "主之。而不能忘心。則身亦欲也。故曰。唯忘心者。則身",
    "X73n1452_009:0218b10": "無所勞。",
    "X73n1452_009:0218b11": "蛇可以為龍。眾人可以為聖。今眾人滿天下。而登聖",
    "X73n1452_009:0218b12": "者何稀焉。噫。風行於上。俗成於下。顧其鼓舞者何如",
    "X73n1452_009:0218b13": "耳。如鼓舞者不得其人。雖聖人滿天下有若無也。",
    "X73n1452_009:0218b14": "稚子弄影不知為影所弄。此譚子之言也。吾則曰。影",
    "X73n1452_009:0218b15": "弄稚子。不知為稚子所弄。譚言可以義求。吾言難以",
    "X73n1452_009:0218b16": "理通。譚兮。吾兮。孰先孰後。孰智孰愚。吾不得而辨。且",
    "X73n1452_009:0218b17": "付之無辨子焉。",
    "X73n1452_009:0218b18": "吾讀莊子。乃知周非老氏之徒也。吾讀孟子。乃知軻",
    "X73n1452_009:0218b19": "非仲尼之徒也。夫何故。老氏不辯。周善辯。仲尼言性",
    "X73n1452_009:0218b20": "活。軻言性死。辯則失真。死則不靈。失真不靈。賢者之",
    "X73n1452_009:0218b21": "大疵也。",
    "X73n1452_009:0218b22": "羊不知驢。驢不知馬。馬不知龍。謂驢不能百里。謂馬",
    "X73n1452_009:0218b23": "不能千里。謂龍不能蜿蜒九霄。是皆以己盡人者也。",
    "X73n1452_009:0218b24": "夫人可以己盡。則道可以力得矣。何君至尊。臣不得",
    "X73n1452_009:0218c01": "而獻之。父至慈。子不得而傳之耶。故曰。人不可以己",
    "X73n1452_009:0218c02": "盡。道不可以力得。唯舍己盡人者。無情不盡。無道不",
    "X73n1452_009:0218c03": "得也。",
    "X73n1452_009:0218c04": "日高則羣陰自滅。雲厚則杲日失明。今有人於此。不",
    "X73n1452_009:0218c05": "以無生之水。沃貪欲之火。而爍靈焚和。終無息矣。",
    "X73n1452_009:0218c06": "晝想之。夜夢之。想想夢夢。積歲成劫。萬古一息。或謂",
    "X73n1452_009:0218c07": "之延。或謂之促。延兮。促兮。有兮。無兮。唯離念者。乃知",
    "X73n1452_009:0218c08": "此也。",
    "X73n1452_009:0218c09": "岷山而至石頭。從高而下也。岷山如在天。石頭如在",
    "X73n1452_009:0218c10": "淵。天上有水。魚龍藏焉。淵中有陸。人物寓焉。在上者。",
    "X73n1452_009:0218c11": "不以陸低。而設底脫之防。在下者。亦不以水高。而憂",
    "X73n1452_009:0218c12": "衝洗之患者。命也。業也。故曰知見。每欲留於世閒。業",
    "X73n1452_009:0218c13": "運屢常遷於國土。",
    "X73n1452_009:0218c14": "男見女喜悅。女見男亦喜悅。男女雖別。而喜悅未嘗",
    "X73n1452_009:0218c15": "不一也。噫。喜悅之初。有不累於喜悅者存焉。人能知",
    "X73n1452_009:0218c16": "此則喜悅乃思無邪也。",
    "X73n1452_009:0218c17": "儉可以積福。亦可以積禍。吾同眾人之儉。儉非吾儉。",
    "X73n1452_009:0218c18": "福必積矣。如儉人而不儉己。禍必積焉。故曰。同人之",
    "X73n1452_009:0218c19": "儉者。人雖餓死而不怨。儉人而不儉己者。雖溫飽而",
    "X73n1452_009:0218c20": "不懷也。",
    "X73n1452_009:0218c21": "少而不老。老而不病。病而不死。則生者無媒矣。生而",
    "X73n1452_009:0218c22": "不少。少而不老。老而不病。則死者亦無媒矣。噫。死為",
    "X73n1452_009:0218c23": "生媒。生為死媒。譬如環輪。端從何起。故曰。生本無生。",
    "X73n1452_009:0218c24": "死本無死。或者橫生橫死耳。",
    "X73n1452_009:0219a01": "吳人嗜鱸魚蓴菜。燕人嗜駝乳牛乳。蓴菜驢魚。牛乳",
    "X73n1452_009:0219a02": "駝乳。味雖不同。嗜無兩種。鱸魚蓴菜。眾人以為鮮。駝",
    "X73n1452_009:0219a03": "乳牛乳。眾人以為羶。噫。如舌根不搖。識不嘗味。天雨",
    "X73n1452_009:0219a04": "甘露。地產甘肥。孰知嗜哉。",
    "X73n1452_009:0219a05": "公之私之。皆自心出。公則天下喜之。私則天下怒之。",
    "X73n1452_009:0219a06": "喜則福生。怒則禍生。知福生於公。而不能以公滅私",
    "X73n1452_009:0219a07": "者。欲醉其心也。",
    "X73n1452_009:0219a08": "制欲不難。唯自重難。人而能自重。雖高爵厚祿不能",
    "X73n1452_009:0219a09": "動之。果能昭廓不動。至於動而無欲。則幾於聖矣。古",
    "X73n1452_009:0219a10": "有節婦。謂餓死猶勝生失節。失節生猶死。遂餓而死。",
    "X73n1452_009:0219a11": "是以天下仰其遺烈。如月在寒空也。",
    "X73n1452_009:0219a12": "皎如青天。忽爾生雲。吾清淨心中。念生忽然。念自生",
    "X73n1452_009:0219a13": "耶。固有生之者乎。生而能返。出而能歸者也。生而不",
    "X73n1452_009:0219a14": "返流浪他鄉。竛竮辛苦。朝之莫之。弗得暫安。如長風",
    "X73n1452_009:0219a15": "驅雲。雲雖無心。茫茫不能已者。風使之然也。故曰。境",
    "X73n1452_009:0219a16": "風浩浩。凋殘功德之林。心火炎炎。燒斷覺山之路。山",
    "X73n1452_009:0219a17": "上有天。誰得見之。",
    "X73n1452_009:0219a18": "飲食之於人也。所以資其生耳。今有人於此。不以飲",
    "X73n1452_009:0219a19": "食資生。反乃傷之者。盖不節之過也。飲食而能節之。",
    "X73n1452_009:0219a20": "小則可以資一身一家。大則可以資天下。故曰。智者",
    "X73n1452_009:0219a21": "能調五臟。充而用之。能調天下非誇也。",
    "X73n1452_009:0219a22": "昔之人有力拔山者。氣吞天下者。人在地上口在人",
    "X73n1452_009:0219a23": "面而能拔山。山地也。口亦地也。謂之地拔地。地吞天",
    "X73n1452_009:0219a24": "下。於理則無悖。反是雖有其辭。乃過壯之耳。",
    "X73n1452_009:0219b01": "天下以美婦人譬好花。以好花譬美婦人。殊不知以",
    "X73n1452_009:0219b02": "人譬花。以花譬人。而能譬譬者。非花非人也。故曰。境",
    "X73n1452_009:0219b03": "緣無好醜。好醜起於心。",
    "X73n1452_009:0219b04": "胡馬依北風。越鳥巢南枝。南人解乘舟。北人解乘馬。",
    "X73n1452_009:0219b05": "人物雖殊。便常則一也。故使農人揖讓於明堂之上。",
    "X73n1452_009:0219b06": "置縉紳於耕鋤之閒。久習雖亦安之。終非其常也。是",
    "X73n1452_009:0219b07": "以聖人不以反常教天下。但以中庸教之者。率其常",
    "X73n1452_009:0219b08": "而已矣。常則久。久則遠。遠生大。大無不盡。何必反常。",
    "X73n1452_009:0219b09": "桃李芳濃。遊蜂不待召而聚。花落亦不待遣而散。殊",
    "X73n1452_009:0219b10": "不知花有榮悴。而樹無代謝。夫樹無代謝。則今日之",
    "X73n1452_009:0219b11": "零落。安知不為異日芳濃之本與。昔人有方受相印",
    "X73n1452_009:0219b12": "而貴震天下。即題詩於館壁閒曰。霜松雪竹鐘山寺。",
    "X73n1452_009:0219b13": "投老歸歟寄此生。噫。大悲菩薩。手眼何多。果乃一些",
    "X73n1452_009:0219b14": "瞞他不得。良有以夫。",
    "X73n1452_009:0219b15": "開眼見山水。合眼夢山水。開眼所見。世以為真。合眼",
    "X73n1452_009:0219b16": "所見。世以為不真。殊不知真與不真。離心無塵。塵尚",
    "X73n1452_009:0219b17": "非有。況山水乎哉。",
    "X73n1452_009:0219b18": "聞鐘聲而能卜陰晴者。耳聰英於人者也。過萬馬一",
    "X73n1452_009:0219b19": "見而不忘其毛色者。目明雄於人者也。故世皆以為",
    "X73n1452_009:0219b20": "極聰明之人也。雖然。合聰不聰。合明不明。聰之與明。",
    "X73n1452_009:0219b21": "果聰明歟。果不聰明歟。昔人有言曰。世人之耳非不",
    "X73n1452_009:0219b22": "聰。耳聰特向經中聾。世人之目非不明。目明特向經",
    "X73n1452_009:0219b23": "中盲。若然者。彼能卜陰晴之聰。辨馬色之明。豈真聰",
    "X73n1452_009:0219b24": "明也耶。",
    "X73n1452_009:0219c01": "孟軻言性善。荀況言性惡。楊雄言性善惡混。夫言善",
    "X73n1452_009:0219c02": "言惡者。是析一而為二也。言善惡混者。是併二而為",
    "X73n1452_009:0219c03": "一也。噫。性也者。非一非二。而一而二。孰能析之。孰能",
    "X73n1452_009:0219c04": "併之。吾以是知析之者併之者。皆畫蛇添足者也。",
    "X73n1452_009:0219c05": "吾讀墨子。然後知其非大悖於孔子者也。吾讀楊子。",
    "X73n1452_009:0219c06": "亦知其非吝一毛而不拔者也。今曰墨子悖孔氏。楊",
    "X73n1452_009:0219c07": "朱吝一毛。是皆不讀楊墨書者也。楊墨骨已朽。而不",
    "X73n1452_009:0219c08": "朽者寓於書。然不讀其書。而隨人口吻以妄排之。假",
    "X73n1452_009:0219c09": "使楊墨不死。聞其排語。寧不捧腹而絕倒歟。",
    "X73n1452_009:0219c10": "十習六交。惡情所積。果熟徵報。所以詶因也。若夫十",
    "X73n1452_009:0219c11": "號具足。萬德周隆。亦善情所積。果熟詶因也。然惡積",
    "X73n1452_009:0219c12": "則受苦。善積則受樂。如一心不生。萬法何咎。人而知",
    "X73n1452_009:0219c13": "此。則將善不敢恃。況敢為惡。而甘受苦哉。故曰。善雖",
    "X73n1452_009:0219c14": "是美。惡固非善。善不藉惡。則為善無資矣。惡不藉善。",
    "X73n1452_009:0219c15": "則為善無師矣。今有人於此。必欲逐盡小人。然後天",
    "X73n1452_009:0219c16": "下始可治者。豈聖人之心也耶。",
    "X73n1452_009:0219c17": "火勝水。水必成湯。水勝火。火必成涼。是故易之泰卦。",
    "X73n1452_009:0219c18": "貴權在君子。亦使小人各得其所也。然聖人不病於",
    "X73n1452_009:0219c19": "臨。而病於大壯者。至泰且固守而不敢進。噫。非憂深",
    "X73n1452_009:0219c20": "慮遠者。孰能知此。",
    "X73n1452_009:0219c21": "吾讀易。然後知六十四卦。本無常性。故曰。周流六虗。",
    "X73n1452_009:0219c22": "上下無常。所以性之情之。惡之好之。凶之吉之。循環",
    "X73n1452_009:0219c23": "無端。變化無窮矣。",
    "X73n1452_009:0219c24": "中庸之未發。即易之未畫。發而皆中節。即易之已畫。",
    "X73n1452_009:0220a01": "或曰中。或曰和。或曰道。或曰易。中也者。未發不昧已",
    "X73n1452_009:0220a02": "發之謂也。和也者。已發不乖未發之謂也。先天謂之",
    "X73n1452_009:0220a03": "道。後天謂之易。故曰。形而上者謂之道。形而下者謂",
    "X73n1452_009:0220a04": "之器。器成則易行乎其中矣。外器而求易。猶外卦而",
    "X73n1452_009:0220a05": "求爻也。寧有是處。",
    "X73n1452_009:0220a06": "深山大澤。龍蛇生焉。茂族巨姓。善惡出焉。苟不得有",
    "X73n1452_009:0220a07": "福慧者為之長。折攝於未有。則滅族殺身之禍。將必",
    "X73n1452_009:0220a08": "不可免矣。故曰。一微涉動境。成此頺山勢。",
    "X73n1452_009:0220a09": "則未至時。不知是福。禍至而追思無禍之日。真大福",
    "X73n1452_009:0220a10": "也。豈待必得萬鍾。然後為福哉。",
    "X73n1452_009:0220a11": "勤於善者。不知善之所積。甘於惡者。亦不知惡之所",
    "X73n1452_009:0220a12": "積。善之所積。以其不知。福莫大焉。惡之所積。亦以其",
    "X73n1452_009:0220a13": "不知。禍莫大焉。良以不知生於所忽。禍之始也。知而",
    "X73n1452_009:0220a14": "勤之。福之梯也。故曰。忽則昧心。知則不昧。",
    "X73n1452_009:0220a15": "人之心慮。整之則熱惱將自洗落。而漸入清涼之域。",
    "X73n1452_009:0220a16": "忽而不能整。則眾苦不召而至矣。至則難遣。曷若整",
    "X73n1452_009:0220a17": "之於未至。用力少而收功多耶。故曰。諸天正樂。修羅",
    "X73n1452_009:0220a18": "方瞋。是皆心慮弗整。被其所覆也。覆則本心隱蔽。非",
    "X73n1452_009:0220a19": "明而勇者。心慮豈易整之哉。",
    "X73n1452_009:0220a20": "轉識成智。非解圓而精於止觀者。未之能也。夫佛性",
    "X73n1452_009:0220a21": "有三。緣因。了因。正因是也。緣因不明。了因不生。了因",
    "X73n1452_009:0220a22": "不生。正因難冥。冥也者。所以復之也。今有人於此。欲",
    "X73n1452_009:0220a23": "復其性而忽了因。欲發了因而忽緣因。譬如不糓而",
    "X73n1452_009:0220a24": "欲苗。不苗而欲飰。安有是理乎。文始雖言轉識成智。",
    "X73n1452_009:0220b01": "而不言轉識成智之所以然。所以然不明。是有名無",
    "X73n1452_009:0220b02": "實也。或曰。敢問轉識成智之所以然。對曰。若能探釋",
    "X73n1452_009:0220b03": "氏唯識之書乎。若能悉緣因了因正因之旨乎。曰未",
    "X73n1452_009:0220b04": "也。將能之矣。噫。若果能之。則轉識成智之所以然。乃",
    "X73n1452_009:0220b05": "在子而不在文始也。",
    "X73n1452_009:0220b06": "文始轉識成智之說。但言其成。不言其所以成。所以",
    "X73n1452_009:0220b07": "成之說不明。則義由何精。凡義精。乃可以入神致用",
    "X73n1452_009:0220b08": "耳。雖然義有多塗。豈易言哉。性變而為識。識有多種。",
    "X73n1452_009:0220b09": "曰含藏。曰傳送。曰分別。曰見色。聞聲。齅香。嘗味。覺觸。",
    "X73n1452_009:0220b10": "知法。總謂之八識。唯含藏前五。果轉非因轉也。六之",
    "X73n1452_009:0220b11": "與七。乃因轉非果轉也。然彼七識。皆坐轉非行轉也。",
    "X73n1452_009:0220b12": "行轉也者。唯分別事識之能事也。夫何故。以其量備",
    "X73n1452_009:0220b13": "心所備故也。合理之謂比。謂比度而知。知而不謬於",
    "X73n1452_009:0220b14": "聖經。合轍故曰比量。不合則非量矣。現量也者。初無",
    "X73n1452_009:0220b15": "分別。照境無思也。是以有志於轉識成智者。苟非精",
    "X73n1452_009:0220b16": "辨事識。則轉識成智所以然之說。終不明矣。吾故曰。",
    "X73n1452_009:0220b17": "文始言其成。不言其所以成也。",
    "X73n1452_009:0220b18": "吾讀文始。雖愛其文章精潔。光而且曠也。精則不襍。",
    "X73n1452_009:0220b19": "潔則清。而無塵俗習。光乎其燄不可掩。曠乃包博冲",
    "X73n1452_009:0220b20": "遠。非淺識者可窺也。雖然精之潔之光之曠之。其粗",
    "X73n1452_009:0220b21": "也。不可精不可潔不可光不可曠者。豈精精潔潔。光",
    "X73n1452_009:0220b22": "焉曠焉而能暴之哉。吾以是知不能暴者。精而至於",
    "X73n1452_009:0220b23": "密者也。故其言曰。聖智造迷。鬼神不識。不可為。不可",
    "X73n1452_009:0220b24": "致。不可測。不可分。強曰天。曰命。曰神。曰玄合。曰道者。",
    "X73n1452_009:0220c01": "亦密之之謂也。",
    "X73n1452_009:0220c02": "饑飽無常法。故飽可以治饑。饑亦治飽。非但饑飽可",
    "X73n1452_009:0220c03": "以相治。生能治死。死能治生。死若不可治。則生生之",
    "X73n1452_009:0220c04": "道息矣。生若不可治。則生者不死矣。今乃生必有死。",
    "X73n1452_009:0220c05": "此天下之共見者也。吾以是知生本無生。死本無死。",
    "X73n1452_009:0220c06": "而謂禍福莫烈乎死生者。安知此乎。",
    "X73n1452_009:0220c07": "般若總八部。雄文六百餘卷。若天風海濤。音出自然。",
    "X73n1452_009:0220c08": "文成無心。可謂出聖之智母。陶凡之紅爐也。而弘法",
    "X73n1452_009:0220c09": "大士。乃束八部雄文成心經。字無三百。而顯密要領。",
    "X73n1452_009:0220c10": "罄備之矣。或者再束心經歸一句。使反約精求者。習",
    "X73n1452_009:0220c11": "化心通。則我法二空。無勞舉足。彼岸先登矣。雖然二",
    "X73n1452_009:0220c12": "空之解未精。而入神致用之機。豈易發哉。",
    "X73n1452_009:0220c13": "初心學者。當先求精我空之解。曰我之有我。根於五",
    "X73n1452_009:0220c14": "蘊。若離五蘊。我本無我。且彼聚而成我耶。散而成我",
    "X73n1452_009:0220c15": "耶。聚而成我。聚必有散。我豈真我。散而成我。我則有",
    "X73n1452_009:0220c16": "五。聚散求之。我終無我。是謂我空。彼五者。初唯識變",
    "X73n1452_009:0220c17": "而有。識如幻夢。精而觀之。識化法無。是謂法空。二解",
    "X73n1452_009:0220c18": "既成。依解起行。當於憎愛榮辱之地。死生聚散之場。",
    "X73n1452_009:0220c19": "力而行之。則又不在解而在行也。",
    "X73n1452_009:0220c20": "吾讀棱嚴。始悟聖人會物歸己之旨。而古人有先得",
    "X73n1452_009:0220c21": "此者。則曰。若人識得心。大地無寸土。又曰。我今見樹。",
    "X73n1452_009:0220c22": "樹不見我。我見何見。棱嚴文字之妙。委曲精盡。勝妙",
    "X73n1452_009:0220c23": "獨出。此眉山之言也。",
    "X73n1452_009:0220c24": "口腹累人。陽物多事。至於滅身敗國亡家者豈少哉。",
    "X73n1452_009:0221a01": "然得其機而制之不難。不得其機而強制之。非惟無",
    "X73n1452_009:0221a02": "益。亦足致狂。夫機者何。噫。心未生時。心將生時。心正",
    "X73n1452_009:0221a03": "生時。心生已時。機乎機乎。果在誰乎。知此則口腹絕",
    "X73n1452_009:0221a04": "長蛇封豕之技。陽物無星火燒山之猛矣。",
    "X73n1452_009:0221a05": "老氏宗自然。夫自然也者。即無為之異稱也。無為即",
    "X73n1452_009:0221a06": "不煩造作之謂也。若然者。則聖人設教。將教誰乎。何",
    "X73n1452_009:0221a07": "者。以善既自然。惡亦自然。則無往而非自然。果如此。",
    "X73n1452_009:0221a08": "則眾人之希賢。賢希聖。始從勉然。而終至於自然之",
    "X73n1452_009:0221a09": "說。老氏大悖也。故老氏但言其終。而略其始之說行。",
    "X73n1452_009:0221a10": "則薰惡為善之教。將戰而不能全勝矣。夫始終一條",
    "X73n1452_009:0221a11": "也。故眾人希賢。賢希聖。此盡其始也。聖希天。盡其終",
    "X73n1452_009:0221a12": "也。盡始也者。以理治情之謂也。盡終也者。復其性也。",
    "X73n1452_009:0221a13": "性復則向謂一條者。昭然在前矣。夫復何事。至此則",
    "X73n1452_009:0221a14": "知自然。俱掉棒打月耳。",
    "X73n1452_009:0221a15": "終天下之道術者。其釋氏乎。六合之外。昔人存而不",
    "X73n1452_009:0221a16": "論。六合之內。論而不議。非不可論。恐駭六合之內。非",
    "X73n1452_009:0221a17": "不可議。恐乖五常之意。今釋氏遠窮六合之外。判然",
    "X73n1452_009:0221a18": "有歸。近徹六合之內。畫然無混。使高明者。有超世之",
    "X73n1452_009:0221a19": "舉。安常者。無過望之爭。是故析三界而為九地。會四",
    "X73n1452_009:0221a20": "聖而共一乘。六合之外。唯不受後有者居之。六合之",
    "X73n1452_009:0221a21": "內。皆有情之窟宅也。能依者名之正報。所依者謂之",
    "X73n1452_009:0221a22": "依報。聖也。凡也。非無因而感。皆因其最初發心為之",
    "X73n1452_009:0221a23": "地。有以緣生為歸宿者。有以無生為歸宿者。唯佛一",
    "X73n1452_009:0221a24": "人。即緣生而能無生。即無生而不昧緣生。遮之照之。",
    "X73n1452_009:0221b01": "存之泯之。譬如夜珠在盤。宛轉橫斜。衝突自在。不可",
    "X73n1452_009:0221b02": "得而思議焉。故其遠窮近徹。如見掌心文理。鏡中眉",
    "X73n1452_009:0221b03": "目也。吾故曰。終天下之道術者。其釋氏乎。",
    "X73n1452_009:0221b04": "憨憨子正沐時。以背示匡石子曰。若見廣長舌相乎。",
    "X73n1452_009:0221b05": "曰不見。噫。見生不見。善反不見。豈惟背有舌。眼有耳。",
    "X73n1452_009:0221b06": "將毛與髮。無往而非見矣。",
    "X73n1452_009:0221b07": "一條也者。初本不遠。在吾日用中耳。日用而不知者。",
    "X73n1452_009:0221b08": "外物累之也。殊不知物不自物。待我而物。我若能忘",
    "X73n1452_009:0221b09": "我。物豈能獨立乎。故曰。唯忘我者。不惟物不能累。物",
    "X73n1452_009:0221b10": "且為之轉也。",
    "X73n1452_009:0221b11": "一盆之水。奚異滄海。謂之盆。謂之海者。情而已矣。如",
    "X73n1452_009:0221b12": "情忘則海尚不有。何況於盆。是時也。昭然現前者。盆",
    "X73n1452_009:0221b13": "乎海乎。",
    "X73n1452_009:0221b14": "通紅而告我者。熾炭也。飄白而告我者。飛雪也。紅白",
    "X73n1452_009:0221b15": "雖殊。告我則一耳。色為五塵之先。先者能告。則餘者",
    "X73n1452_009:0221b16": "寧弗告哉。雖然具有目目耳耳。以至意意者。亦惡能",
    "X73n1452_009:0221b17": "領旨乎。",
    "X73n1452_009:0221b18": "緣明有見。是謂眾人。不緣明能見。是謂聖人。然而鴟",
    "X73n1452_009:0221b19": "鴞夜撮蚤虱察秋毫。晝則瞋目而不見丘山。因暗有",
    "X73n1452_009:0221b20": "見。明成無見。又虎狼猫犬晝夜俱見。則與不緣明之",
    "X73n1452_009:0221b21": "見何別。嘻。虎狼有待則見。而聖人有待亦見。無待亦",
    "X73n1452_009:0221b22": "見。故曰聖人處明暗之域。開物成務。明暗不能累焉。",
    "X73n1452_009:0221b23": "呼聖人聖人應。呼眾人眾人應。說者以聖人之應謂",
    "X73n1452_009:0221b24": "之唯。眾人之應謂之阿。夫唯與阿皆應。而有不同者",
    "X73n1452_009:0221c01": "情也。同者性也。性與情相去不遠。故曰性相近也。習",
    "X73n1452_009:0221c02": "相遠也。既近可以習遠。遠者獨不可習近乎。吾以是",
    "X73n1452_009:0221c03": "知性本無常。情亦無常。性若有常。情何所生。情若有",
    "X73n1452_009:0221c04": "常。性何所光。光則圓。圓則明。明即覺也。圭山曰。統眾",
    "X73n1452_009:0221c05": "德而大備。爍羣昏而獨照。故名圓覺。",
    "X73n1452_009:0221c06": "水有蛟龍。山有虎豹。樵者不敢入焉。漁者不敢浴焉。",
    "X73n1452_009:0221c07": "以其有物故也。知其有物而避之。不若忘我。忘我物",
    "X73n1452_009:0221c08": "亦忘之。故古之人能與蛇虎為伍。而兩相忘者。豈有",
    "X73n1452_009:0221c09": "他道哉。",
    "X73n1452_009:0221c10": "風雨霧。一耶三耶。謂之一。則風本非雨。雨本非霧。霧",
    "X73n1452_009:0221c11": "非兩者。謂之三。非霧則風雨無本。故曰霧醒成風。不",
    "X73n1452_009:0221c12": "醒成雨。三即一兮。一即三兮。三即一。三何所有。一即",
    "X73n1452_009:0221c13": "三。一亦本無。知此者。可與言一心三觀之理也。",
    "X73n1452_009:0221c14": "鑿地可以得泉。披雲可以見天。地也。雲也。情之譬也。",
    "X73n1452_009:0221c15": "泉也。天也。性之喻也。今有人於此。欲堅於地。濃於雲。",
    "X73n1452_009:0221c16": "且恣而弗制。不唯傷生。終必滅性也。",
    "X73n1452_009:0221c17": "孟軻排楊墨。廓孔氏。世皆以為實然。是豈知孟子者",
    "X73n1452_009:0221c18": "歟。如知之。則知孟子非排楊墨。乃排附楊墨而塞孔",
    "X73n1452_009:0221c19": "道者也。雖然孔氏不易廓。而能廓之者。吾讀仲尼以",
    "X73n1452_009:0221c20": "降諸書。唯文中子或可續孔脉乎。外通。或有能續之",
    "X73n1452_009:0221c21": "者。吾不得而知也。",
    "X73n1452_009:0221c22": "人身生蟣虱。則怒其咂我。輙捫死之。殊不思大道為",
    "X73n1452_009:0221c23": "身。蟣虱天地。天地為身。蟣虱萬物。人乃萬物中之一",
    "X73n1452_009:0221c24": "物耳。人能推其所自。則知離大道。無天地。外天地。無",
    "X73n1452_009:0222a01": "萬物。而所為人者。特靈焉而已。即形骸而觀之。蟣虱",
    "X73n1452_009:0222a02": "與人何異。以為秒而捫之。非忘其所自者。孰能忍乎。",
    "X73n1452_009:0222a03": "古皇徵慶喜曰。汝心果在內耶。對曰。心在身中。曰果",
    "X73n1452_009:0222a04": "在中者。汝能見五臟六腑乎。曰不見。愀然乃再徵之",
    "X73n1452_009:0222a05": "曰。汝處室中。見室中之物乎。曰見。今汝言心在身中。",
    "X73n1452_009:0222a06": "而不能見身中之物。法喻相悖。於理非通也。喜窮於",
    "X73n1452_009:0222a07": "內。必奔於外。殊不知內為外待。外為潛根待。潛根為",
    "X73n1452_009:0222a08": "明暗待。反觀見內為中閒待。中閒為隨所合處待。隨",
    "X73n1452_009:0222a09": "所合處。為一切無著待。則徧計橫執。緣待而立七處",
    "X73n1452_009:0222a10": "也。天機深者。了內窮。即外窮。虧一喪兩。則餘處寧煩",
    "X73n1452_009:0222a11": "排遣然後省哉。",
    "X73n1452_009:0222a12": "八者可還。皆前塵耳。唯能見八者不可還。見精也。即",
    "X73n1452_009:0222a13": "此而觀。則見精本妙萬物而無累明矣。今有人於此。",
    "X73n1452_009:0222a14": "緣明則見。不緣明則不見。此果見精之咎乎。噫。明了",
    "X73n1452_009:0222a15": "不起。五根本妙。故眼可以聞聲。耳可以見色也。",
    "X73n1452_009:0222a16": "如喜怒有常。既喜則終不能怒。既怒則終不能喜。以",
    "X73n1452_009:0222a17": "其無常。所以正喜時。忽聞不可意事。隨勃然而怒。正",
    "X73n1452_009:0222a18": "怒時。忽聞可意事。隨欣然而喜。故曰喜不自喜。物役",
    "X73n1452_009:0222a19": "而喜。怒不自怒。物役而怒。嗚呼。物奴我主。我不能喜",
    "X73n1452_009:0222a20": "怒。物役之而喜怒。何異奴之役主。而人為萬物之靈。",
    "X73n1452_009:0222a21": "竟不能役物。終為物役。可不悲哉。",
    "X73n1452_009:0222a22": "吾身至微。盈不六尺。六尺在大化之閒。何異大海一",
    "X73n1452_009:0222a23": "漚。然是身所託者。猶多焉。盖以至微之身。毛孔有八",
    "X73n1452_009:0222a24": "萬四千。一毛孔中。一蟲主之。吾饑彼亦饑。吾飽彼亦",
    "X73n1452_009:0222b01": "飽。吾為善彼皆蒙福。吾為惡彼皆嬰禍。故有志於養",
    "X73n1452_009:0222b02": "生者。生不可輕。如果重生。先養其主。主者誰。主乎生",
    "X73n1452_009:0222b03": "者也。噫能主乎生者。果有生乎。是以唯無我者。可以",
    "X73n1452_009:0222b04": "養生。主生既無我。生果生乎。知此者。可與言養生之",
    "X73n1452_009:0222b05": "道也。",
    "X73n1452_009:0222b06": "智者老人以七喻。譬五欲之無益於人也。故其言曰。",
    "X73n1452_009:0222b07": "五欲者得之轉劇。如火益薪。其燄轉熾。五欲無樂。如",
    "X73n1452_009:0222b08": "狗嚙枯骨。五欲增諍。如鳥競肉。五欲燒人。如逆風執",
    "X73n1452_009:0222b09": "炬。五欲害人。如踐毒蛇。五欲無實。如夢所得。無欲不",
    "X73n1452_009:0222b10": "久。假借須臾。如擊石火。學人思之。亦如怨賊。嗚呼。一",
    "X73n1452_009:0222b11": "微涉動。五欲生焉。五欲害人。七喻作焉。能善觀一微",
    "X73n1452_009:0222b12": "者。則於因成假中。了知五欲初無所從也。夫何故。未",
    "X73n1452_009:0222b13": "生五欲。正生五欲。五欲生已。四運精而推之。則一微",
    "X73n1452_009:0222b14": "非有。唯一微之前者。固自若也。",
    "X73n1452_009:0222b15": "魚在水中不知水。人在心中不知心。如魚能知水。人",
    "X73n1452_009:0222b16": "能知心。魚果魚乎。人果人乎。是以滴水可為六合之",
    "X73n1452_009:0222b17": "雲。微塵可容萬方之剎者。非龍非聖。人孰能之哉。吾",
    "X73n1452_009:0222b18": "以是知為龍不難。魚知水難。為聖人不難。人悟心難。",
    "X73n1452_009:0222b19": "故曰。日用而不知者眾人也。",
    "X73n1452_009:0222b20": "天地可謂大矣。而不能置於虗空之外。虗空可謂無",
    "X73n1452_009:0222b21": "盡矣。而不能置於吾心之外。故以心觀物。物無大小。",
    "X73n1452_009:0222b22": "以物累心。心不能覺。惟能覺者。始知心外無物也。故",
    "X73n1452_009:0222b23": "曰。諸法無法體。我說唯是心。不見於無心。而起於分",
    "X73n1452_009:0222b24": "別。",
    "X73n1452_009:0222c01": "積字成句。積句成章。積章成篇。積篇成部。部所以能",
    "X73n1452_009:0222c02": "詮所以然之說也。所以然之說不明。則字字句句章",
    "X73n1452_009:0222c03": "章篇篇。如蟲蝕木。偶爾成文。蟲豈有心。乃蝕之乎。蟲",
    "X73n1452_009:0222c04": "既無心。寧有義寓於文哉。義也者。心之變也。如喜怒",
    "X73n1452_009:0222c05": "未發。但謂之中。已發則曰仁。曰義。曰禮。曰智。曰信。仁",
    "X73n1452_009:0222c06": "有仁之宜。義有義之宜。禮智信亦各有其宜。如春宜",
    "X73n1452_009:0222c07": "溫。夏宜熱。秋宜涼。冬宜寒。冬而不寒。則謂之不宜也。",
    "X73n1452_009:0222c08": "是故會眾義。整而不紊謂之理。由理而行。無往不達",
    "X73n1452_009:0222c09": "謂之道。由道而造乎歸宿之地謂之德。德也者。如得",
    "X73n1452_009:0222c10": "字成句。得句成章。得章成篇。所以成部也。",
    "X73n1452_009:0222c11": "吾讀洪範。乃知箕子聖人也。聖人而不在位。紂在位。",
    "X73n1452_009:0222c12": "商亡可知已。箕謂五福六極。唯敬天愛民者。天以五",
    "X73n1452_009:0222c13": "福應之。反是則以六極應之。由是而觀。則報復之理。",
    "X73n1452_009:0222c14": "因果之條。釋氏未東之日。而中國有欲治天下者。未",
    "X73n1452_009:0222c15": "始不嚴於此也。今謂因果之談。報復之唱。乃釋氏皷",
    "X73n1452_009:0222c16": "惑愚者之技。豈君子所當道哉。噫。是說也。不唯得罪",
    "X73n1452_009:0222c17": "於釋氏。亦箕子所當惡也。",
    "X73n1452_009:0222c18": "畫屏花鳥。非不悅目也。如欲使之香。使之鳴。雖聖如",
    "X73n1452_009:0222c19": "神禹。吾知其不能也。今有人於此。智不能周一身。力",
    "X73n1452_009:0222c20": "不能縛一雞。衣之冠之。而周旋揖讓。非不悅目也。然",
    "X73n1452_009:0222c21": "使之為上治民。何異使畫花香。畫鳥鳴乎。",
    "X73n1452_009:0222c22": "水在釜中。非火不能熱也。種在土中。非春不能生也。",
    "X73n1452_009:0222c23": "愚在心中。非學不能破也。今天下學非不學也。所學",
    "X73n1452_009:0222c24": "在於周欲。而不為破愚。是以世喪道。道喪世。世道交",
    "X73n1452_009:0223a01": "喪之風。扇之未已也。噫。扇之未已。則將有不可勝言",
    "X73n1452_009:0223a02": "者至矣。",
    "X73n1452_009:0223a03": "伊蘭之臭。天下之至臭也。而得旃檀熏之。則可以為",
    "X73n1452_009:0223a04": "香。今謂下愚者。終不可教。何異伊蘭終不可使之香",
    "X73n1452_009:0223a05": "也。如伊蘭得旃檀而熏之。亦可以為香。則下愚何獨",
    "X73n1452_009:0223a06": "不可教之。但教而無倦為難。果能教而不倦。則金石",
    "X73n1452_009:0223a07": "可貫。人雖至愚。知覺固有。即其固有。熏之以教誨之",
    "X73n1452_009:0223a08": "香。久而至於熟。則其至愚之臭。亦熏而成香矣。故曰。",
    "X73n1452_009:0223a09": "教而無倦。惟聖人能之。",
    "X73n1452_009:0223a10": "夜夢地裂。將欲逃之。逃前恐前裂。逃後恐後裂。逃左",
    "X73n1452_009:0223a11": "右恐左右裂。是時也。計無所出。猶逃心不能已。恐怖",
    "X73n1452_009:0223a12": "萬出。既春雪撲窓。春夢頓覺。則床前後。床左右。地本",
    "X73n1452_009:0223a13": "如故。裂何曾裂。橫謂裂者。乃徧計耳。如故者。依他也。",
    "X73n1452_009:0223a14": "噫。徧計雖忘。依他不忘。猶夢覺覺存。覺為夢本。夢本",
    "X73n1452_009:0223a15": "不忘。豈真覺也耶。",
    "X73n1452_009:0223a16": "本惟一觸。了觸非性。則謂之妙觸。受觸所轉。乃觸而",
    "X73n1452_009:0223a17": "已。妙則失焉。故曰。妙觸宣明。若然者。則廣長舌相不",
    "X73n1452_009:0223a18": "在口。而搖於身矣。寧惟身哉。待身者觸。觸既為入妙",
    "X73n1452_009:0223a19": "之階。則聲聲色色。皆廣長舌相也。雖然。苟非聽之於",
    "X73n1452_009:0223a20": "踵。則音豈易領哉。",
    "X73n1452_009:0223a21": "豎而趍者謂之人。能豎者亦可以橫。非有豎而非豎",
    "X73n1452_009:0223a22": "者。惡能豎豎橫橫。有知此者。可與言性之似也。",
    "X73n1452_009:0223a23": "力不足生畏。理不明生疑。是故大言而欺人者。畏人",
    "X73n1452_009:0223a24": "者也。觸事生疑。無事謂事者。乃不明所致也。心既不",
    "X73n1452_009:0223b01": "明。則中無主。中無主。謂我能見能聞。聰明特羣。非愚",
    "X73n1452_009:0223b02": "而自欺者。惡至此歟。",
    "X73n1452_009:0223b03": "孟軻見王公大人則藐之。藐之也者。有心乎。無心乎。",
    "X73n1452_009:0223b04": "如有心非能藐人。乃自藐也。如我無心。奚用藐為。彼",
    "X73n1452_009:0223b05": "王公大人。一觸無心之人。將忘勢之不暇。何待藐之。",
    "X73n1452_009:0223b06": "然後使之服耶。故曰。飄瓦撲人人不怒。虗舟觸人人",
    "X73n1452_009:0223b07": "亦不怒。知其無心故也。君子懷道而遊於諸侯之門。",
    "X73n1452_009:0223b08": "苟不以虗心應之。則無所不至矣。",
    "X73n1452_009:0223b09": "惠不可妄受。受則當思惠之所自來。愛我而來耶。哀",
    "X73n1452_009:0223b10": "我而來耶。愛出於敬。哀出於憐。敬則我何德之有。而",
    "X73n1452_009:0223b11": "當其敬。憐則既為男子。豎趍於天地之閒。使人憐我。",
    "X73n1452_009:0223b12": "我不能憐人。豈丈夫也哉。故曰幣厚言甘。道人所畏。",
    "X73n1452_009:0223b13": "牡丹諺謂之花王。盖尊其艶麗之富耳。殊不知青松",
    "X73n1452_009:0223b14": "托根於白石之上。當風霜凜洌之時。為雲濤於萬木",
    "X73n1452_009:0223b15": "之叢。使聽者低回而不能去。以為海潮初鳴。夫松鳴",
    "X73n1452_009:0223b16": "使塵心蕩然。雷鳴能使羣蟄頓醒。鐘磬鳴能生人道",
    "X73n1452_009:0223b17": "心。以此言之。則牡丹之艶麗。惡能有青松勁節之風",
    "X73n1452_009:0223b18": "哉。",
    "X73n1452_009:0223b19": "梅以香欺雪。雪以白欺梅。兩者各恃其所長而相欺。",
    "X73n1452_009:0223b20": "互不能降。故酣戰不已。噫。天風忽起。雪捲花飛。則向",
    "X73n1452_009:0223b21": "之所恃者安在。故曰。恃長而欺人者不能終。",
    "X73n1452_009:0223b22": "海有大魚。背負萬山。山有大獸。尾占千里。眾人聞而",
    "X73n1452_009:0223b23": "不信。茲請實之。微四塵則大地不有。微三塵則大水",
    "X73n1452_009:0223b24": "不有。微兩塵則大火不有。微一塵則大風不有。然地",
    "X73n1452_009:0223c01": "以水浮。水以火浮。火以風浮。風以空浮。空以心浮。夫",
    "X73n1452_009:0223c02": "心也者。萬物一體。物我同根者也。以此而言。則焦螟",
    "X73n1452_009:0223c03": "可以負太山。螻蟻可以抗雷雨。魚大而背負萬山。獸",
    "X73n1452_009:0223c04": "大而尾拖千里。夫復何疑。",
    "X73n1452_009:0223c05": "眾人愛富貴而惡貧賤。所以富貴貧賤之累。至於死",
    "X73n1452_009:0223c06": "猶不覺也。殊不知富貴貧賤。本是一條。而一條之上。",
    "X73n1452_009:0223c07": "強愛之。強惡之。豈理也哉。故曰。理有情無者。聖人得",
    "X73n1452_009:0223c08": "之。眾人失之。噫。得之者。雖死生在前。直使為一條。況",
    "X73n1452_009:0223c09": "富貴貧賤乎。",
    "X73n1452_009:0223c10": "死生根於有我。有我根於無我。若然者。則有我乃無",
    "X73n1452_009:0223c11": "我之枝條也。而善反者。即枝條而求根本。譬如甕中",
    "X73n1452_009:0223c12": "捉鱉。囊中探物耳。奚難之有。雖然眾人有我習熟。無",
    "X73n1452_009:0223c13": "我習生。熟而能生。生而能熟。非大明至勇者。豈易之",
    "X73n1452_009:0223c14": "哉。",
    "X73n1452_009:0223c15": "有我無我。譬一指屈伸。屈伸無常。指無隱顯。今有人",
    "X73n1452_009:0223c16": "於此。見屈伸而忘指體。則在堯而不能加。在紂不能",
    "X73n1452_009:0223c17": "損者。終失之矣。",
    "X73n1452_009:0223c18": "聖人眾人。本唯一光。然聖人不假日月燈之明。直用",
    "X73n1452_009:0223c19": "本光自照。所以處昏暗之中。而昏暗不能昧也。眾人",
    "X73n1452_009:0223c20": "則不然。本光固有而不能用。反緣日月燈之明。方始",
    "X73n1452_009:0223c21": "得見。此明一謝。則暗相現前。是時也。伸己指而不能",
    "X73n1452_009:0223c22": "見。況見天地萬物者哉。",
    "X73n1452_009:0223c23": "滄海無際。氷凝千尺。一夕陽回。氷生微響。則氷復為",
    "X73n1452_009:0223c24": "水。可立待也。吾觀復卦。一陽生於五陰之下。陽似不",
    "X73n1452_009:0224a01": "能勝陰。然機在陽而不在陰。則陰不勝陽多矣。如初",
    "X73n1452_009:0224a02": "發心大士。即成正覺。盖眾人生於五欲火中。一旦心",
    "X73n1452_009:0224a03": "發清涼。非至明大勇者。孰能臻此。故因該果海。譬層",
    "X73n1452_009:0224a04": "氷之初泮。則知復水不久焉。果徹因源。盖氷離水無",
    "X73n1452_009:0224a05": "體故也。噫。氷水似殊。故質礙之與融通。大相懸絕。然",
    "X73n1452_009:0224a06": "離氷無水。離水無氷。知此者。可與言襍花之大意矣。",
    "X73n1452_009:0224a07": "老氏以為五音可以聾耳。五色可以瞽目。介然有知。",
    "X73n1452_009:0224a08": "可以惑我無知。殊不知耳目無所有。有因身有。知亦",
    "X73n1452_009:0224a09": "無所有。有因境有。嗚呼。身心既有。則死生榮辱好惡",
    "X73n1452_009:0224a10": "是非。靡所不至矣。是以大覺夫子。教天下以四大觀",
    "X73n1452_009:0224a11": "身。四蘊觀心。而八者現前。則身心並無所有。身心既",
    "X73n1452_009:0224a12": "無。則所謂死生榮辱好惡是非。譬如片雪飛於紅爐",
    "X73n1452_009:0224a13": "之上。惡得有哉。然身心之執雖解。而八者猶未滌除。",
    "X73n1452_009:0224a14": "復教之以四塵觀四大。前境觀分別心。如天機深者。",
    "X73n1452_009:0224a15": "即了悟外四塵則四大無所有。外四大四塵亦無所",
    "X73n1452_009:0224a16": "有。外前境則分別心亦無所有。外分別心則前境亦",
    "X73n1452_009:0224a17": "無所有。能所互洗。物我蕩然。是時也。無身之身。無心",
    "X73n1452_009:0224a18": "之心。昭然在前矣。始知形充八極。大患莫能累焉。智",
    "X73n1452_009:0224a19": "周萬物。熱惱莫能焚焉。駕四弘之輪。乘十願之馬。飛",
    "X73n1452_009:0224a20": "行無際。碾窮色空。盡使博地含靈。頓躋覺地。乃大士",
    "X73n1452_009:0224a21": "之能事也。",
    "X73n1452_009:0224a22": "心本無我而靈。故不可以有我求之。亦不可以無我",
    "X73n1452_009:0224a23": "求之。以有我求之。渠既無我。豈不乖渠耶。以無我求",
    "X73n1452_009:0224a24": "之。渠既靈然。豈不乖渠耶。既不可以有我求。復不可",
    "X73n1452_009:0224b01": "以無我求。則我終不可得渠耶。果如此。不唯眾人絕",
    "X73n1452_009:0224b02": "希聖之階。即聖人繼往開來之功。可得而泯已。但渠",
    "X73n1452_009:0224b03": "非有無可求。要在從緣會得。故曰。從緣薦得。永無退",
    "X73n1452_009:0224b04": "失。緣也者。如眾人以十惡五逆之緣熏之。則渠發現",
    "X73n1452_009:0224b05": "阿鼻之相。乃至以人緣熏之。聲聞大士之緣熏之。則",
    "X73n1452_009:0224b06": "九界發現之相。皎如日星。唯佛一人。若不以無作之",
    "X73n1452_009:0224b07": "緣熏之。則渠且不能發現殊絕之妙相焉。由是而觀",
    "X73n1452_009:0224b08": "九界之相。既循緣業發現。今有人於此。能循緣業。沂",
    "X73n1452_009:0224b09": "而上之。則彼無我而靈者。不待召而至矣。",
    "X73n1452_009:0224b10": "宗儒者病佛老。宗老者病儒釋。宗佛者病孔病李。既",
    "X73n1452_009:0224b11": "咸謂之病。知有病而不能治。非愚則妄也。或曰。敢請",
    "X73n1452_009:0224b12": "治病之方。曰學儒而能得孔氏之心。學佛而能得釋",
    "X73n1452_009:0224b13": "氏之心。學老而能得老氏之心。則病自愈。是方之良。",
    "X73n1452_009:0224b14": "蒙服之而有徵者也。吾子能直下信而試之。始知蒙",
    "X73n1452_009:0224b15": "不欺吾子也。且儒也。釋也。老也。皆名焉而已。非實也。",
    "X73n1452_009:0224b16": "實也者。心也。心也者。所以能儒能佛能老者也。噫。能",
    "X73n1452_009:0224b17": "儒能佛能老者。果儒釋老各有之耶。共有之耶。又已",
    "X73n1452_009:0224b18": "發未發。緣生無生。有名無名。同歟不同歟。知此乃可",
    "X73n1452_009:0224b19": "與言三家一道也。而有不同者名也。非心也。",
    "X73n1452_009:0224b20": "今有人於此。能讀四庫書。而約者不明。書多奚為。夫",
    "X73n1452_009:0224b21": "約者心也。心為萬化之主。反不能自信。乃勤朽骨糟",
    "X73n1452_009:0224b22": "粕惑矣。或曰。敢問心所。曰在眼能見。在耳能聞。如生",
    "X73n1452_009:0224b23": "心動念即情也。非心也。噫。惟明心者。可與復性矣。",
    "X73n1452_009:0224b24": "古有道戰。德戰。仁義戰。智勇戰。道戰無心。德戰懷恩。",
    "X73n1452_009:0224c01": "仁義戰乃所以安天下之生也。智勇戰乃所以強遂",
    "X73n1452_009:0224c02": "其志也。或有沒巴鼻戰者。不得無心而敵。敵則敗。不",
    "X73n1452_009:0224c03": "得有心而敵。敵則敗。畏敗而不敢敵者亦敗。噫。惟雲",
    "X73n1452_009:0224c04": "門德山善戰之帥也。",
    "X73n1452_009:0224c05": "義井筆錄",
    "X73n1452_009:0224c06": "師說你的性剛。一日遇諸般事。如何忍得過去。復問",
    "X73n1452_009:0224c07": "如何方忍得。師說看得自家大。自然忍得去。復問如",
    "X73n1452_009:0224c08": "何看得自家大。便忍得去。師說天地大。便能包容得",
    "X73n1452_009:0224c09": "萬物。虗空大。便包得天地。我本來真心大。便包得虗",
    "X73n1452_009:0224c10": "空。師又說大端人不能容物。無他。為物障礙。但自昧",
    "X73n1452_009:0224c11": "了真心。便自小了。棱嚴曰。空生大覺中。如海一漚發。",
    "X73n1452_009:0224c12": "有漏微塵國。皆依空所生。漚滅空本無。況復諸三有",
    "X73n1452_009:0224c13": "○大覺真心。本非有無可以形容得。纔昧此心。便有",
    "X73n1452_009:0224c14": "虗空世界矣。是故聖人處於死生禍福之域。而死生",
    "X73n1452_009:0224c15": "禍福不能累者。無別奇特。不過不昧心而已。然此心",
    "X73n1452_009:0224c16": "雖在日用之中。眾人不知。不知即是無明。無明者。謂",
    "X73n1452_009:0224c17": "真心本有而反不知。昧心而有虗空世界。却膠固不",
    "X73n1452_009:0224c18": "舍。",
    "X73n1452_009:0224c19": "三界裡頭。總是一塊情。大家在情裏。要說超情之言。",
    "X73n1452_009:0224c20": "如達磨遭六毒。南岳思禪師遭十餘毒。盖二老說話",
    "X73n1452_009:0224c21": "沒偷心。便惹得許多好供養。偷心情也。無偷心性也。",
    "X73n1452_009:0224c22": "處於情中。而率性用事。自古及今。未始不遭魔外所",
    "X73n1452_009:0224c23": "害也。然向後去。害大則光愈大。故君子常喫虧。常得",
    "X73n1452_009:0224c24": "便宜。",
    "X73n1452_009:0225a01": "師喚復。你豎起拳來。復豎拳。師問你這拳。是誰豎起。",
    "X73n1452_009:0225a02": "復對是心豎起。師問假若是沒了此手。你的心何在。",
    "X73n1452_009:0225a03": "復罔措。師說你要在這裏自家查考看。查考不出。真",
    "X73n1452_009:0225a04": "是苦。復求之不解。請師開示。師曰。人都愚在這裏。終",
    "X73n1452_009:0225a05": "日將個燈點到這裏。又去人家裏討火去。",
    "X73n1452_009:0225a06": "不能忘利者。必不能任怨。",
    "X73n1452_009:0225a07": "要想此身從何而有。此身從何而去。知其從何而有。",
    "X73n1452_009:0225a08": "則知其從何而去。",
    "X73n1452_009:0225a09": "易曰。羣龍無首吉。此象也。如玩象得意。則活者在我。",
    "X73n1452_009:0225a10": "活者既在我。則死者亦活矣。至此則孰為意。孰為象。",
    "X73n1452_009:0225a11": "故曰。若人識得心。大地無寸土。我則曰。若人識得意。",
    "X73n1452_009:0225a12": "意外本無象。無象則無物。無意則無我。無物無我。君",
    "X73n1452_009:0225a13": "子何怕多。存物存我。君子多不好。宋之君子甚多。只",
    "X73n1452_009:0225a14": "是各有其首。首者我相也。如各無意無必無固無我。",
    "X73n1452_009:0225a15": "即王安石。與諸攻安石者。皆君子也。",
    "X73n1452_009:0225a16": "要心器利。無如甘澹泊。要身器利。無如閑勞勤。",
    "X73n1452_009:0225a17": "身在心裏。所以運得身動。心在身裏。便運不動矣。何",
    "X73n1452_009:0225a18": "以故。如風箏在風裏。所以風吹得風箏起。如風在風",
    "X73n1452_009:0225a19": "箏裏。則箏大風小。小不能吹大也。心是箇非裏非外",
    "X73n1452_009:0225a20": "的。所以能裏能外。他若是有裏外。與裏外何異。既與",
    "X73n1452_009:0225a21": "裏外無異。自然裏外不能運裏外。如裏外能運裏外。",
    "X73n1452_009:0225a22": "金可博金。水可洗水矣。",
    "X73n1452_009:0225a23": "心有知覺。氣無知覺。四大是一氣之變。一氣是四大",
    "X73n1452_009:0225a24": "之復。故莊子曰。氣聚則生。氣散則死。生生死死。不過",
    "X73n1452_009:0225b01": "氣之聚散耳。達人知其如此。所以方生方死之閒。未",
    "X73n1452_009:0225b02": "嘗喜生畏死也。不然則此五尺之軀。便能拘限得這",
    "X73n1452_009:0225b03": "無邊無際之靈明矣。",
    "X73n1452_009:0225b04": "如人以手運筆。筆始能畫。達者由畫推至於筆。由筆",
    "X73n1452_009:0225b05": "推至於手。由手推至於心。由心推至於無我而靈者。",
    "X73n1452_009:0225b06": "無我則無外。外者內之待也。我既無外。內亦窮矣。內",
    "X73n1452_009:0225b07": "窮則外不能獨立。內外之情既枯。則無內無外。而能",
    "X73n1452_009:0225b08": "內能外者現前矣。圓覺曰。一切眾生。皆證圓覺。其此",
    "X73n1452_009:0225b09": "謂乎。",
    "X73n1452_009:0225b10": "心不自有。因境而有。此六塵緣影之心也。如此心不",
    "X73n1452_009:0225b11": "能查考徹了。則本有靈明之心。終不現前。譬如浮雲",
    "X73n1452_009:0225b12": "未淨。青天不露。又世人論身時却襍心說。論心時却",
    "X73n1452_009:0225b13": "襍身說。所以身心頭腦。終是不清楚。如身心頭腦清",
    "X73n1452_009:0225b14": "楚了。則會生死身為法身。會煩惱心為菩提心。不異",
    "X73n1452_009:0225b15": "屈伸己指耳。",
    "X73n1452_009:0225b16": "人是有形之鬼。鬼是無形之人。謂人鬼有兩心。無是",
    "X73n1452_009:0225b17": "理。只是有形無形差別耳。",
    "X73n1452_009:0225b18": "學人先要斷婬欲。斷淫欲之道。亦無多岐。但能識破",
    "X73n1452_009:0225b19": "自身。則眼前雖有西施之容。子都之貌。自然忘之矣。",
    "X73n1452_009:0225b20": "然識破是明。能忘是勇。如明而不勇。則多生染習。如",
    "X73n1452_009:0225b21": "油入麫。欲使之出。亦不易易。且道身如何識破得他。",
    "X73n1452_009:0225b22": "先當推我未生之前。是身果有耶。果無耶。有則何勞",
    "X73n1452_009:0225b23": "父母交姤而生。無則既本原無。如何無中忽有此身。",
    "X73n1452_009:0225b24": "如是推究。推究不已。則此身一旦洞然識破了。自身",
    "X73n1452_009:0225c01": "既識破了。則他身不待破而破矣。自他之身既破。且",
    "X73n1452_009:0225c02": "道將何物為能所淫欲之具哉。若如此推究。未能識",
    "X73n1452_009:0225c03": "破自身。當次觀父母交姤時。母心先動耶。父心先動",
    "X73n1452_009:0225c04": "耶。父母心一齊動耶。父母心不動耶。父母心不動。兩",
    "X73n1452_009:0225c05": "俱無心。無心則無我。無我誰生淫欲。父母心齊動。齊",
    "X73n1452_009:0225c06": "則一。一則亦無能所。淫心亦不能動。父母先後淫心",
    "X73n1452_009:0225c07": "動。先不是後。後不是先。本不相待。淫心亦無動。此以",
    "X73n1452_009:0225c08": "理推也。非情計也。又父母交姤時。我無淫心。身因亦",
    "X73n1452_009:0225c09": "無。我有淫心。父母不交姤。身緣亦無。須因與緣三者",
    "X73n1452_009:0225c10": "合方有身。如三者合而果有身者。則父分多少。母分",
    "X73n1452_009:0225c11": "多少。我分多少。如是往復多少推之。推來推去。推去",
    "X73n1452_009:0225c12": "推來。推到情枯智訖處。則是身是有是無。不待問人",
    "X73n1452_009:0225c13": "而自知矣。知則明。明則不惑。不惑則西施子都。皆我",
    "X73n1452_009:0225c14": "得無欲之前茅也。又無我而靈者性也。有我而昧者",
    "X73n1452_009:0225c15": "情也。性變而為情。性無邊際。情亦無邊際。情復而全",
    "X73n1452_009:0225c16": "性。情無邊際。性亦無邊際。如水廣氷多。氷厚水深也。",
    "X73n1452_009:0225c17": "學問不多頭腦。不過窮靈極數而已。窮靈。則無我而",
    "X73n1452_009:0225c18": "靈者全矣。極數。則有我而昧者不能昧我矣。以數不",
    "X73n1452_009:0225c19": "能昧我。所以一為多多。多多為一。在我而不在數也。",
    "X73n1452_009:0225c20": "如形骸假五行而成。非數乎。如心。形骸成而不生。形",
    "X73n1452_009:0225c21": "骸敗而不死。可以為數之主。數乃心之奴也。眾人則",
    "X73n1452_009:0225c22": "不然。主反為奴。奴反為主。或者謂禪家但知性而不",
    "X73n1452_009:0225c23": "知命。道家但知命而不知性。此說非通也。靈。性也。數。",
    "X73n1452_009:0225c24": "命也。未有能窮靈而不能極數者。未有能極數而不",
    "X73n1452_009:0226a01": "能窮靈者。設有窮靈而不能極數。小乘是也。極數而",
    "X73n1452_009:0226a02": "不能窮靈。地仙是也。如曰。有物先天地。無名本寂寥。",
    "X73n1452_009:0226a03": "能為萬象主。不逐四時凋。能為萬象主者。非靈乎。萬",
    "X73n1452_009:0226a04": "象非數乎。又有心統性情之說。世皆知有此說。知其",
    "X73n1452_009:0226a05": "義者寡矣。夫情波也。心流也。性源也。外流無波。舍流",
    "X73n1452_009:0226a06": "則源亦難尋。然此說不明。在於審情與心。心與性忽",
    "X73n1452_009:0226a07": "之故也。應物而無累者。謂之心。應物而有累者。謂之",
    "X73n1452_009:0226a08": "情。性則應物不應物。常虗而靈者是也。由是觀之。情",
    "X73n1452_009:0226a09": "即心也。以其應物有累但可名情。不可名心。心即情",
    "X73n1452_009:0226a10": "也。以其應物無累。但可名心。不可名情。然外性無應",
    "X73n1452_009:0226a11": "與不應。累與不累耳。若然者情亦性也。心亦性也。性",
    "X73n1452_009:0226a12": "亦心也。性亦情也。有三名而無三實。此乃假言語而",
    "X73n1452_009:0226a13": "形容之。至其真處。大非言語可以形容彷彿也。故曰。",
    "X73n1452_009:0226a14": "參須實參。悟須實悟。涅槃經有王者庫內之刀。是刀",
    "X73n1452_009:0226a15": "光潔明淨。不惟削鐵如泥。亦可以照人妍醜。削鐵如",
    "X73n1452_009:0226a16": "泥非利乎。照人妍醜非明乎。利而明。非天下至寶乎。",
    "X73n1452_009:0226a17": "我心決斷是非。利於庫刀。照物妍醜。明如秦鏡。如見",
    "X73n1452_009:0226a18": "可欲。則利者不利。明者不明矣。故大丈夫常要胸中",
    "X73n1452_009:0226a19": "無物。眼前無欲。胸中無物。則心可以包太虗。眼前無",
    "X73n1452_009:0226a20": "欲。則眼可以窮象先。雖然知則易。行則難。",
    "X73n1452_009:0226a21": "復探策得五數。師曰。夫五者。無我之數也。無我而數。",
    "X73n1452_009:0226a22": "數而無我。得非窮靈而極數。極數而窮靈哉。何者。如",
    "X73n1452_009:0226a23": "四方纔定。則中央定。中央定。則四方定。未始有先中",
    "X73n1452_009:0226a24": "央而後有四方。先四方而後有中央者也。由是觀之。",
    "X73n1452_009:0226b01": "不惟中央無我。四方亦無我。但眾人昏而不察。理蔽",
    "X73n1452_009:0226b02": "於情。謂四方自四方。中央自中央。殊不知外四方而",
    "X73n1452_009:0226b03": "求中央。外中央而求四方。得非索龜之毛。求兔之角",
    "X73n1452_009:0226b04": "耶。又身如中央。地水火風如四方。故金木水火若有",
    "X73n1452_009:0226b05": "我。則不必攬土而成體。土若有我。亦不能為四行之",
    "X73n1452_009:0226b06": "資。所以土不自土。四行借而成體。四行不自四行。為",
    "X73n1452_009:0226b07": "土所寄。如身不自身。可以復還四大。四大不自四大。",
    "X73n1452_009:0226b08": "可以假借成身。中央不自中央。須假借四方而為中",
    "X73n1452_009:0226b09": "央。四方不自四方。須資中央而為四方。噫。知此說者。",
    "X73n1452_009:0226b10": "則一理散為萬事。萬事會歸一理。譬如鏡中見眉目。",
    "X73n1452_009:0226b11": "掌中視文理。復何疑乎。夫中四無我理也。無我而中",
    "X73n1452_009:0226b12": "中四四事也。所以然者。外事無理。外理無事。猶外氷",
    "X73n1452_009:0226b13": "無水。外水無氷也。故曰。若人識得心。大地無寸土。紫",
    "X73n1452_009:0226b14": "柏則不然。若人會得理。萬物一任閙。我偏得清閒。逆",
    "X73n1452_009:0226b15": "順無煩惱。如二四六八十。此倚數也。非本數也。",
    "X73n1452_009:0226b16": "地水火風。毫釐混不得。似乎有我。然合四者而為身。",
    "X73n1452_009:0226b17": "則四者又無我。故知身若有我。亦不能復還四大。身",
    "X73n1452_009:0226b18": "若終不能復還四大者。則人有生無死矣。又堅濕暖",
    "X73n1452_009:0226b19": "動如四方。中央如身。故外四方則中央不有。外中央",
    "X73n1452_009:0226b20": "則四方亦不有。外堅濕暖動則身決不有。外身則堅",
    "X73n1452_009:0226b21": "濕暖動亦不有。學者於飲食男女之場。勝負不決。猛",
    "X73n1452_009:0226b22": "作此觀。自然理水日深。人欲日淺矣。",
    "X73n1452_009:0226b23": "有我而昧者舍得盡。則無我而靈者方得全。復問三",
    "X73n1452_009:0226b24": "世一身有是事乎。師曰有。良以身一而世三。如人行",
    "X73n1452_009:0226c01": "路。路有千里。而行惟一人。謂路千里。而人亦有千。此",
    "X73n1452_009:0226c02": "愚癡之說也。然此身非形骸生死聚散之身也。乃法",
    "X73n1452_009:0226c03": "身也。夫法身著。千古一瞬。萬劫一息。豈但三世一身",
    "X73n1452_009:0226c04": "而已乎。老人告汝曰。三世一身。此密示未嘗死之機",
    "X73n1452_009:0226c05": "也。不可忽之。痛當自重。設遇扶顛伏猛之事。直肩負",
    "X73n1452_009:0226c06": "荷。勿得支吾。",
    "X73n1452_009:0226c07": "兩人靜坐。心皆清明。清則無擾。明則不昧。無擾而不",
    "X73n1452_009:0226c08": "昧。豈有待之心乎。適然喜境現前。則喜心生。不喜境",
    "X73n1452_009:0226c09": "現前。則不喜心生。如喜心是我固有之心。則不喜境",
    "X73n1452_009:0226c10": "現前。他只是喜。豈能成不喜心那。三祖曰。能由境能。",
    "X73n1452_009:0226c11": "境由能境。欲知兩段。元是一空。",
    "X73n1452_009:0226c12": "人要在是非患難裏滾得過。是非患難裏滾不過。則",
    "X73n1452_009:0226c13": "好人何來。故真金須火煆。好人須境煉。",
    "X73n1452_009:0226c14": "顏子隳肢體。外形骸也。黜聰明。空妄心也。妄心空則",
    "X73n1452_009:0226c15": "真心露。形骸外則法身全。",
    "X73n1452_009:0226c16": "離乃心之象也。如玩象而得意。則虗而明者。在我而",
    "X73n1452_009:0226c17": "不在文字語言。若一切文字語言。都從虗明流出。自",
    "X73n1452_009:0226c18": "然文天而機妙也。唐李長者。每以南無釋曩謨義。文",
    "X73n1452_009:0226c19": "字之師往往笑之。以為長者不辯華梵。殊不知長者",
    "X73n1452_009:0226c20": "獨得華嚴事事無礙法界之旨。既曰事事無礙。即以",
    "X73n1452_009:0226c21": "梵語釋華言亦可。華言釋梵語亦可。以世閒書釋出",
    "X73n1452_009:0226c22": "世閒書亦可。以出世閒書釋世閒書亦可。以惡言明",
    "X73n1452_009:0226c23": "善言亦可。以善言明惡言亦可。言明則意得。意得則",
    "X73n1452_009:0226c24": "至虗而明者。常為其君。一切染淨善惡華梵是非好",
    "X73n1452_009:0227a01": "惡。皆臣妾也。皆語言三昧也。嗚呼。心本虗而明。世忽",
    "X73n1452_009:0227a02": "之而不究。皆我現前身與心。礙而不虗。昧而不明。反",
    "X73n1452_009:0227a03": "執吝而不肯釋。殊不知礙而昧者。能釋之。則虗而明",
    "X73n1452_009:0227a04": "者。不待索而至矣。由是觀之。玩象得意之說。苟非嗜",
    "X73n1452_009:0227a05": "欲淺而天機深者。象亦不易玩。意亦不易得。復勉之",
    "X73n1452_009:0227a06": "壇經。曹溪六祖所說也。曹溪初不知文字語言。然聞",
    "X73n1452_009:0227a07": "金剛經而豁然大悟。遂造黃梅得衣鉢而歸嶺南。傳",
    "X73n1452_009:0227a08": "心宗於曹溪寶林寺。自是天下稱曹溪焉。其所說壇",
    "X73n1452_009:0227a09": "經。至於性相二宗。經之緯之。錯綜萬態。若老於文字",
    "X73n1452_009:0227a10": "語言三昧者也。此乃悟自心虗明之騐耳。人為萬物",
    "X73n1452_009:0227a11": "靈。知有此而不痛求而求他。謂萬物靈可乎。",
    "X73n1452_009:0227a12": "大丈夫得其機而已矣。機無多少。以用之不同。故似",
    "X73n1452_009:0227a13": "有多少耳。然象先之機。即象後之機。象後之機。即象",
    "X73n1452_009:0227a14": "先之機。謂之一機。則象先不是象後。謂之多機。則象",
    "X73n1452_009:0227a15": "後之機。外象先之機。而機無別機。以乘時應物。故有",
    "X73n1452_009:0227a16": "象先象後之異也。",
    "X73n1452_009:0227a18": "紫栢老人集卷之九"
}