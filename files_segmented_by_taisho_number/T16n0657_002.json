{
    "T16n0657_002:0134a04": "佛說華手經卷第二",
    "T16n0657_002:0134a06": "後秦龜茲國三藏鳩摩羅什奉　詔譯",
    "T16n0657_002:0134a07": "念處品第六",
    "T16n0657_002:0134a08": "佛告跋陀婆羅：「於爾時世，諸善人等應作是",
    "T16n0657_002:0134a09": "念：『我等當自依四念處。』四念處者，於聖法中",
    "T16n0657_002:0134a10": "一切諸法皆名念處。所以者何？一切諸法常",
    "T16n0657_002:0134a11": "住自性，無能壞故，是念處門、法所住門、入法",
    "T16n0657_002:0134a12": "初門、八聖道門、三解脫門。解脫門者，以不二",
    "T16n0657_002:0134a13": "法捨離二邊，得聖解脫。不二法者，是無所有；",
    "T16n0657_002:0134a14": "若無所有，即是無盡，是名正見。遠離二邊，邊",
    "T16n0657_002:0134a15": "即自空，無有真實。跋陀婆羅！當知如來不以",
    "T16n0657_002:0134a16": "見邊而得離邊，本無有邊故曰離邊。諸佛世",
    "T16n0657_002:0134a17": "尊離一切法，智者不如凡夫所受。跋陀婆羅！",
    "T16n0657_002:0134a18": "求法真相實不可得，故名為離，是法虛妄無",
    "T16n0657_002:0134a19": "得無失。「跋陀婆羅！以是義故，昔曾有天來問",
    "T16n0657_002:0134a20": "我言：『沙門喜耶？』我即答言：『我得何事而有",
    "T16n0657_002:0134a21": "喜耶？』又問：『憂耶？』我又答言：『為失何事而",
    "T16n0657_002:0134a22": "有憂耶？』又問：『不喜不憂耶？』答言：『如是。』天言：『善",
    "T16n0657_002:0134a23": "哉！不喜、不憂。』又問天曰：『得吾何意？』天曰：『我",
    "T16n0657_002:0134a24": "謂沙門安處寂滅。』「跋陀婆羅！汝觀是天速得",
    "T16n0657_002:0134a25": "我法。彼時天者今在此會，知一切法本性寂",
    "T16n0657_002:0134a26": "滅，當知是天昔曾供養五百佛故，於我法中",
    "T16n0657_002:0134a27": "速得通達。是故佛說，不種善根善根未熟。於",
    "T16n0657_002:0134a28": "聲聞法尚不能解，況於我法能速通達！跋",
    "T16n0657_002:0134a29": "陀婆羅！若聞是法能速解者，功德極少，猶於",
    "T16n0657_002:0134b01": "千佛殖諸善本。所以者何？善根廣大，乃能",
    "T16n0657_002:0134b02": "通達甚深智慧。」時跋陀婆羅菩薩、寶積菩",
    "T16n0657_002:0134b03": "薩、導師菩薩、星得菩薩、那羅達菩薩、帝天",
    "T16n0657_002:0134b04": "菩薩、水天菩薩、善力菩薩、大意菩薩、益意菩",
    "T16n0657_002:0134b05": "薩、增意菩薩、不虛見菩薩、善住意菩薩、過",
    "T16n0657_002:0134b06": "力菩薩、常精進菩薩、不休息菩薩、日藏菩薩",
    "T16n0657_002:0134b07": "等，五百菩薩各以眾華供散佛上，而作是",
    "T16n0657_002:0134b08": "言：「世尊！若有眾生求是等經及得聞者，皆",
    "T16n0657_002:0134b09": "令必定佛菩提道。又以是緣，當令十方現在",
    "T16n0657_002:0134b10": "諸佛得請久住及說法者，令眾具足助菩提",
    "T16n0657_002:0134b11": "法。」爾時，佛問跋陀婆羅：「眾生於汝有何等利，",
    "T16n0657_002:0134b12": "而能為之發是大願，及為請佛久住說法，令",
    "T16n0657_002:0134b13": "眾具足助菩提道？」跋陀婆羅白世尊曰：「不以",
    "T16n0657_002:0134b14": "眾生損益我故而發莊嚴，不作是念：『此諸眾",
    "T16n0657_002:0134b15": "生利益我故，令住佛法；於我有損，不住佛法。』",
    "T16n0657_002:0134b16": "諸菩薩等不以如是分別莊嚴。「譬如，世尊！波",
    "T16n0657_002:0134b17": "梨質多拘毘羅樹華葉盛時，忉利諸天見其",
    "T16n0657_002:0134b18": "敷榮，心大歡喜，於此樹下五樂自娛。世尊！忉",
    "T16n0657_002:0134b19": "利諸天於此樹王有何損益，而令諸天心生",
    "T16n0657_002:0134b20": "愛樂，常詣其下五欲自娛，見之便得無比喜",
    "T16n0657_002:0134b21": "樂？諸菩薩等亦復如是，不以眾生有利有損",
    "T16n0657_002:0134b22": "而發莊嚴，但作是念：『何時當得具佛智慧，為",
    "T16n0657_002:0134b23": "十方界無量眾生之所歸趣？』如彼天樹，其華",
    "T16n0657_002:0134b24": "敷開，諸天所樂。當令眾生以佛五根法喜自",
    "T16n0657_002:0134b25": "娛，如彼樹王，諸天於下五樂自娛。「復次，世尊！",
    "T16n0657_002:0134b26": "離眾生故而發莊嚴，非得眾生；以離我故而",
    "T16n0657_002:0134b27": "發莊嚴，非得我也；以離法故而發莊嚴，非得",
    "T16n0657_002:0134b28": "諸法；以離陰故而發莊嚴，非得諸陰；以離界",
    "T16n0657_002:0134b29": "故而發莊嚴，非得諸界；以離入故而發莊嚴，",
    "T16n0657_002:0134c01": "非得諸入。世尊！是莊嚴中無有諸果，莊嚴離",
    "T16n0657_002:0134c02": "故，以是果空，當於諸法無取無捨而發莊",
    "T16n0657_002:0134c03": "嚴。世尊！如是莊嚴相不可得，是莊嚴處、莊嚴",
    "T16n0657_002:0134c04": "所為，皆不可得。世尊！若有所得，則為得我。是",
    "T16n0657_002:0134c05": "故菩薩不貪、不受若我、無我；若受無我則為",
    "T16n0657_002:0134c06": "是我，不名無我、無所受者。世尊！以如此義，",
    "T16n0657_002:0134c07": "是大莊嚴現於世間，是莊嚴中無此彼相。」佛",
    "T16n0657_002:0134c08": "告跋陀婆羅：「如是莊嚴見有何利？」答言：「世尊！",
    "T16n0657_002:0134c09": "我發莊嚴，不見凡夫及學人法於我為遠、佛",
    "T16n0657_002:0134c10": "法為近，我亦不見是諸佛法如是佛法。世尊！",
    "T16n0657_002:0134c11": "我發莊嚴，於中不見有利、有損。如是莊嚴，以",
    "T16n0657_002:0134c12": "此相故現於世間。」時諸菩薩所散眾華，現神",
    "T16n0657_002:0134c13": "通力，遍到十方供養諸佛、教化眾生令住佛",
    "T16n0657_002:0134c14": "法。",
    "T16n0657_002:0134c15": "發心即轉法輪品第七",
    "T16n0657_002:0134c16": "爾時，東方去此世界過無量無邊阿僧祇國，",
    "T16n0657_002:0134c17": "有世界名相德聚，佛號無相音，現在說法，為",
    "T16n0657_002:0134c18": "發心即轉法輪菩薩授無上道記，作如是",
    "T16n0657_002:0134c19": "言：「今此菩薩次於我後，當得阿耨多羅三藐",
    "T16n0657_002:0134c20": "三菩提。」時此菩薩見大光明聞大音聲，白彼",
    "T16n0657_002:0134c21": "佛言：「世尊！是為何佛光明音聲？」彼佛答言：",
    "T16n0657_002:0134c22": "「西方去此過于無量阿僧祇國，有世界名娑",
    "T16n0657_002:0134c23": "婆，佛號釋迦牟尼，今現在，是為彼佛光明音",
    "T16n0657_002:0134c24": "聲。今彼如來為菩薩說斷眾生疑令眾歡喜",
    "T16n0657_002:0134c25": "菩薩藏經，彼諸菩薩成就無量具足莊嚴。」時",
    "T16n0657_002:0134c26": "發心即轉法輪菩薩，白彼佛言：「世尊！我欲詣",
    "T16n0657_002:0134c27": "彼娑婆世界供養、禮覲釋迦牟尼佛及諸菩",
    "T16n0657_002:0134c28": "薩摩訶薩眾。所以者何？是諸大士尚難得見，",
    "T16n0657_002:0134c29": "何況親近！」彼佛報言：「汝自知時。」時彼菩薩既",
    "T16n0657_002:0135a01": "蒙聽許，即從坐起，頂禮佛足，右遶已去。時",
    "T16n0657_002:0135a02": "無相音佛與一蓮華，而告之言：「汝持此華與",
    "T16n0657_002:0135a03": "釋迦牟尼。此蓮華中，見無相音佛本為菩薩",
    "T16n0657_002:0135a04": "所修功德，如是等華遍彼世界，令諸眾生皆",
    "T16n0657_002:0135a05": "得受用。」時彼菩薩從佛受華，來詣此土。時此",
    "T16n0657_002:0135a06": "世界所有卉木，華葉果實乃至毫末，皆悉於",
    "T16n0657_002:0135a07": "發心，即轉法輪菩薩手中現，及諸眾生所有",
    "T16n0657_002:0135a08": "音聲，皆出法音、無常苦空無我之音、根力覺",
    "T16n0657_002:0135a09": "道禪定解脫諸三昧音。時，舍利弗白佛言：「世",
    "T16n0657_002:0135a10": "尊！今見如來大神通力。」佛告舍利弗：「非我所",
    "T16n0657_002:0135a11": "為。從此東方過于無量阿僧祇國，有世界名",
    "T16n0657_002:0135a12": "相德聚，佛號無相音，現在說法。有菩薩名發",
    "T16n0657_002:0135a13": "心即轉法輪，從彼發來至此世界，是彼菩薩",
    "T16n0657_002:0135a14": "本願果報神通之力。」舍利弗白佛言：「世尊！發",
    "T16n0657_002:0135a15": "心即轉法輪菩薩，於過去世種何善根，能有",
    "T16n0657_002:0135a16": "如是果報神力？」佛告舍利弗：「善哉，善哉！汝以",
    "T16n0657_002:0135a17": "佛力能問如來，發心即轉法輪菩薩從過去",
    "T16n0657_002:0135a18": "佛種諸善根。汝今一心聽是菩薩於過去世所",
    "T16n0657_002:0135a19": "殖德本。若十方佛坐於道場初始得佛，時",
    "T16n0657_002:0135a20": "此菩薩或為梵王、轉輪聖王、五通仙人，來詣",
    "T16n0657_002:0135a21": "道場供養諸佛、請轉法輪，其數多少？「舍利弗！",
    "T16n0657_002:0135a22": "如我初得無上道時，有梵天王來請我言：『唯",
    "T16n0657_002:0135a23": "願，世尊！轉于法輪。有諸眾生於過去世深行",
    "T16n0657_002:0135a24": "善法，利根智慧能知佛意；若不聞法，則為永",
    "T16n0657_002:0135a25": "失？』舍利弗！是發心即轉法輪菩薩勸請諸佛",
    "T16n0657_002:0135a26": "轉于法輪，此諸功德更無所為，但為請佛轉",
    "T16n0657_002:0135a27": "於法輪。「舍利弗！我今當說譬喻以明此義，智",
    "T16n0657_002:0135a28": "者有以譬喻得解。假使三千大千世界，百億",
    "T16n0657_002:0135a29": "日月、四百億大海、百億四天下、四百億那",
    "T16n0657_002:0135b01": "由他屬四天下諸小國土、百億須彌山王、",
    "T16n0657_002:0135b02": "百億鐵圍山，皆為一器狀若海坑，滿中芥子",
    "T16n0657_002:0135b03": "若麻若米，有大力士盡能把持灑散四方，大",
    "T16n0657_002:0135b04": "風普吹令一芥子墮一世界。汝意云何？是諸",
    "T16n0657_002:0135b05": "芥子所墮世界寧為多不？」答言：「世尊！甚多！無",
    "T16n0657_002:0135b06": "量不可稱數。」「舍利弗！我今為汝明了此事。",
    "T16n0657_002:0135b07": "爾許芥子所墮世界，合為一器，縱廣正等高",
    "T16n0657_002:0135b08": "亦如是。其壁堅固，如是大器滿中細沙，",
    "T16n0657_002:0135b09": "如以升斛堆量米麵。如是沙數寧為多不？」「甚",
    "T16n0657_002:0135b10": "多！世尊！不可稱數。」佛告舍利弗：「是諸沙數尚",
    "T16n0657_002:0135b11": "可數知，而此菩薩所可勸請道場諸佛，轉于",
    "T16n0657_002:0135b12": "法輪度脫眾生，是不可數，此諸善根猶不迴",
    "T16n0657_002:0135b13": "向阿耨多羅三藐三菩提；又以七寶珠輪上佛",
    "T16n0657_002:0135b14": "請轉法輪，其數倍多；又以眾寶華輪上佛請",
    "T16n0657_002:0135b15": "轉法輪，數復倍多；又以香輪上佛請轉法輪，",
    "T16n0657_002:0135b16": "數亦轉多。況以金銀綵畫木輪，供養諸佛請",
    "T16n0657_002:0135b17": "轉法輪，而是善根亦不迴向佛菩提道，但為",
    "T16n0657_002:0135b18": "請佛轉于法輪！「又，舍利弗！是後，有佛名過智",
    "T16n0657_002:0135b19": "力。時有轉輪聖王，號名聞力，大千世界威勢",
    "T16n0657_002:0135b20": "自在。後宮園館五欲自娛，諸婇女等歌詠稱",
    "T16n0657_002:0135b21": "讚，隨五欲事而自然出無常、苦、空、不淨之音，",
    "T16n0657_002:0135b22": "王即怖畏生厭離心。時便往詣過智力佛，過",
    "T16n0657_002:0135b23": "智力佛令自憶本所種善根。王聞佛言，便作",
    "T16n0657_002:0135b24": "是念：『諸佛如來至未曾有智慧無閡，令我得",
    "T16n0657_002:0135b25": "知若干佛所種諸善根。我以自恣五欲覆心，",
    "T16n0657_002:0135b26": "統理國事眾務所纏，尚不自知於一佛所種",
    "T16n0657_002:0135b27": "諸善根。我昔雖從爾所諸佛殖眾善本，而",
    "T16n0657_002:0135b28": "不迴向佛無上道，令此善根在不定中。我今",
    "T16n0657_002:0135b29": "當以所集善根，為無上道利益眾生，在所生",
    "T16n0657_002:0135c01": "處遊諸佛國；其中所有眾生語言皆是無常、",
    "T16n0657_002:0135c02": "苦、空、無我之音，及諸世界卉木叢林華葉果",
    "T16n0657_002:0135c03": "實，皆出無常、苦、空、無我之音。我此善根與眾",
    "T16n0657_002:0135c04": "生共，當得如今過智力佛所得智慧。』作是念",
    "T16n0657_002:0135c05": "已，即從坐起於佛前立，發如是言：『世尊！今我",
    "T16n0657_002:0135c06": "所有一切國土奉佛及僧，唯願受用。』既奉施",
    "T16n0657_002:0135c07": "已，出家為道。四兵聞已亦隨出家，四十那由",
    "T16n0657_002:0135c08": "他諸婇女等皆隨出家，及八十億那由他人",
    "T16n0657_002:0135c09": "亦隨出家。過智力佛諸四部眾，於是增廣。是",
    "T16n0657_002:0135c10": "諸出家皆得五通，各以神力至于東方恒沙",
    "T16n0657_002:0135c11": "佛土，勸請無量坐道場佛，轉尊法輪度脫眾",
    "T16n0657_002:0135c12": "生。南西北方四維上下，勸請無量恒沙諸佛，",
    "T16n0657_002:0135c13": "轉于法輪度脫眾生，皆亦如是。名聞力王，從",
    "T16n0657_002:0135c14": "是已後更不受胎，亦常不生不淨國土，所",
    "T16n0657_002:0135c15": "遊世界其中眾生卉木叢林，皆出無常、苦、空、",
    "T16n0657_002:0135c16": "無我之音。「舍利弗！汝謂爾時名聞力王，於過",
    "T16n0657_002:0135c17": "智力佛自聞先世所種善根，出家修道得五",
    "T16n0657_002:0135c18": "神通，遊於十方無量世界，勸請諸佛轉于法",
    "T16n0657_002:0135c19": "輪度眾生者，豈異人乎？今此發心即轉法",
    "T16n0657_002:0135c20": "輪菩薩是也。」",
    "T16n0657_002:0135c21": "現變品第八",
    "T16n0657_002:0135c22": "爾時，發心即轉法輪菩薩至王舍城，詣竹園",
    "T16n0657_002:0135c23": "中，頂禮佛足，却住一面，而白佛言：「無相音佛",
    "T16n0657_002:0135c24": "問訊世尊：少惱、少病，起居輕利，氣力康耶？以",
    "T16n0657_002:0135c25": "大蓮華奉上世尊。」佛即受華，而告之曰：「無相",
    "T16n0657_002:0135c26": "音佛安隱、無恙，善教化耶？」答言：「世尊！無相音",
    "T16n0657_002:0135c27": "佛氣力康強、眾生易度。所以者何？彼世界中",
    "T16n0657_002:0135c28": "大眾集會，有四淨法。何謂為四？善根清淨，為",
    "T16n0657_002:0135c29": "菩提故；無量戒淨，正發願故；無量見淨，不得",
    "T16n0657_002:0136a01": "法故；所觀清淨，不取相故。世尊！彼眾無有毀",
    "T16n0657_002:0136a02": "禁破戒壞威儀者，亦無有是三毀之名。彼",
    "T16n0657_002:0136a03": "國土眾，觀此世界所有眾生如獄拷掠，我",
    "T16n0657_002:0136a04": "今請還，唯願如來至彼世界。」時佛告言：「止！善",
    "T16n0657_002:0136a05": "男子！至彼世界欲何所為？我今於此亦化眾",
    "T16n0657_002:0136a06": "生。」發心即轉法輪菩薩慇懃三請：「唯願如",
    "T16n0657_002:0136a07": "來至彼世界，若不臨顧，我當自以報得神力",
    "T16n0657_002:0136a08": "接此世界，如一念頃置于彼土虛空分中。」時",
    "T16n0657_002:0136a09": "佛默然，聽此菩薩現大神通自在之力，欲令",
    "T16n0657_002:0136a10": "眾生具足善根，亦為示現度知見力。時此菩",
    "T16n0657_002:0136a11": "薩，即以右手斷取三千大千世界，猶如陶師",
    "T16n0657_002:0136a12": "以杖轉輪，持之而去。時，舍利弗覺此三千大",
    "T16n0657_002:0136a13": "千世界皆大搖動，白世尊曰：「持此世界并我",
    "T16n0657_002:0136a14": "等去，持此世界并我等去。」爾時，世尊以隨智",
    "T16n0657_002:0136a15": "音、柔軟和雅悅可眾心，具足深遠不高不下，",
    "T16n0657_002:0136a16": "簡要不亂能示義趣，答舍利弗：「非我所為。」",
    "T16n0657_002:0136a17": "其音普聞大千世界。時有眾生貪著我心依止",
    "T16n0657_002:0136a18": "有見，皆大驚怖得厭離心；餘諸四眾，但見如",
    "T16n0657_002:0136a19": "來菩薩圍遶而為說法，如轉輪王安處正座，",
    "T16n0657_002:0136a20": "如大梵王在眾梵中。時發心即轉法輪菩薩，",
    "T16n0657_002:0136a21": "皆持十方無量世界令集一處以示眾生。爾",
    "T16n0657_002:0136a22": "時，世尊以神通力，令大風起吹諸世界，互相",
    "T16n0657_002:0136a23": "觸搏壞裂破碎，皆悉散滅。佛現神力，諸大",
    "T16n0657_002:0136a24": "梵王及諸梵天，於見聞法計常不壞。所謂梵",
    "T16n0657_002:0136a25": "王諸梵宮殿，今皆自見宮殿散壞，甚大驚怖",
    "T16n0657_002:0136a26": "生厭離心，各作是念：「此諸宮殿先自成立，而",
    "T16n0657_002:0136a27": "今皆悉相搏毀壞，如水波蕩鼓浪成沫。若",
    "T16n0657_002:0136a28": "水竭盡日曝風飃皆悉磨滅，則是我等無常",
    "T16n0657_002:0136a29": "相也。」俱懷戰悚合掌禮佛。爾時，世尊告舍利",
    "T16n0657_002:0136b01": "弗：「我從昔來常為汝說，世間虛妄無有真實。",
    "T16n0657_002:0136b02": "譬如有人與空共諍，世間如是，但從憶想分",
    "T16n0657_002:0136b03": "別故有，無牢無固猶如聚沫；世間如幻，能誑",
    "T16n0657_002:0136b04": "眾生；世間如炎，無實體相不除渴愛；世間如",
    "T16n0657_002:0136b05": "影，不可得取；世間如響，虛誑起業；世間如實，",
    "T16n0657_002:0136b06": "性無顛倒。「舍利弗！我坐道場如實通達，知",
    "T16n0657_002:0136b07": "世間相空無所有無所依止，以無障閡得世",
    "T16n0657_002:0136b08": "間相。「舍利弗！我本未知世間味、世間患、世間",
    "T16n0657_002:0136b09": "出，不自唱言我得佛道。我既如實知世間相，",
    "T16n0657_002:0136b10": "及世間集、知世間滅、世間滅道，便自唱言我",
    "T16n0657_002:0136b11": "得佛道。「舍利弗！何謂世間？其世間者，所謂五",
    "T16n0657_002:0136b12": "陰。何謂為五？色陰、受陰，想、行、識陰。「舍利弗！何",
    "T16n0657_002:0136b13": "謂色陰？或有眾生作如是念：『若過去者不",
    "T16n0657_002:0136b14": "名為色，未來、現在不名為色，是故佛說諸所",
    "T16n0657_002:0136b15": "有色，若於過去、未來、現在；若內、若外、若麁、若",
    "T16n0657_002:0136b16": "細、若好、若醜、若近、若遠，皆名色陰，而是色陰",
    "T16n0657_002:0136b17": "實無有相。譬如空陰、風陰、火陰、水陰、地陰，但",
    "T16n0657_002:0136b18": "有是名，色陰、受陰，想、行、識陰亦復如是，以此",
    "T16n0657_002:0136b19": "因緣說有諸陰。』舍利弗！凡夫癡冥貪著於身",
    "T16n0657_002:0136b20": "不知色相，謂色是我、是我所有，取相分別而",
    "T16n0657_002:0136b21": "生著心，受想行識亦復如是。「舍利弗！我坐道",
    "T16n0657_002:0136b22": "場，於此事中，不謂是有、不謂是無而生法眼。",
    "T16n0657_002:0136b23": "凡夫於此無所有法，生渴愛心，是法散壞",
    "T16n0657_002:0136b24": "便生憂惱，是人深著失所著故，轉增癡惑",
    "T16n0657_002:0136b25": "重起黑業。若以瓦石、杖楚、刀矟種種兵器，共",
    "T16n0657_002:0136b26": "相加害，以癡惑故起是罪業。如來通達諸法",
    "T16n0657_002:0136b27": "平等、諸見平等故說正見。謂正見者，平等",
    "T16n0657_002:0136b28": "正直無有高下。正行道者、正修習者、正解脫",
    "T16n0657_002:0136b29": "者，得是見故名為正見。「舍利弗！佛說正見，",
    "T16n0657_002:0136c01": "不可以言為汝等說，但可隨順如說修行。舍",
    "T16n0657_002:0136c02": "利弗！汝等皆當如法修習，當得無量無邊智",
    "T16n0657_002:0136c03": "慧，是則名為八萬四千諸法藏中一法藏門，",
    "T16n0657_002:0136c04": "謂諸起作非起作相。」如來說此法藏門時，七",
    "T16n0657_002:0136c05": "萬七千那由他數諸梵天王，於諸法中遠離",
    "T16n0657_002:0136c06": "塵垢得法眼淨。欲界諸天八萬四千那由他",
    "T16n0657_002:0136c07": "眾，於諸法中遠離塵垢得法眼淨，及無量人",
    "T16n0657_002:0136c08": "亦於諸法遠塵離垢得法眼淨。百億閻浮提",
    "T16n0657_002:0136c09": "中百千萬億諸菩薩眾，皆於此會得無生忍，",
    "T16n0657_002:0136c10": "及餘無量無邊眾生，皆發阿耨多羅三藐三",
    "T16n0657_002:0136c11": "菩提心。爾時，世尊還攝神力，諸四部眾、梵世",
    "T16n0657_002:0136c12": "梵住梵眾諸天，及欲界中天、龍、夜叉、乾闥婆、",
    "T16n0657_002:0136c13": "阿修羅、迦樓羅、緊陀羅、摩睺羅伽、人非人等，",
    "T16n0657_002:0136c14": "皆自見身還此世界。",
    "T16n0657_002:0136c15": "如來力品第九",
    "T16n0657_002:0136c16": "爾時，大目揵連從坐而起，偏袒右肩，合掌向",
    "T16n0657_002:0136c17": "佛，白世尊曰：「未曾有也，是發心即轉法輪菩",
    "T16n0657_002:0136c18": "薩有大神力，接此忍界及以如來置於他方",
    "T16n0657_002:0136c19": "世界中間。世尊！持我至彼及還來此，我於爾",
    "T16n0657_002:0136c20": "時神尚不在，何況有通！我復生念：『今此菩薩",
    "T16n0657_002:0136c21": "具大神通接我往還，都不覺知遲速遠近。』我",
    "T16n0657_002:0136c22": "又生念：『今此菩薩未成佛道有是神力，何況",
    "T16n0657_002:0136c23": "成佛！』」佛告目連：「汝或謂是發心即轉法輪菩",
    "T16n0657_002:0136c24": "薩能接如來有往還耶？勿造斯念。所以者何？",
    "T16n0657_002:0136c25": "我不見有沙門、婆羅門、阿羅漢、辟支佛，及餘眾",
    "T16n0657_002:0136c26": "生，天、龍、夜叉、乾闥婆、阿修羅、迦樓羅、緊陀羅、",
    "T16n0657_002:0136c27": "摩睺羅伽、人非人等，能動如來衣一角者，何",
    "T16n0657_002:0136c28": "況接舉至餘世界及還置此，無有是處。目",
    "T16n0657_002:0136c29": "連！置是世間一切天人，若此三千大千世界",
    "T16n0657_002:0137a01": "所有眾生，有色、無色、有想、無想、非有想、非無",
    "T16n0657_002:0137a02": "想，若可見、若不可見，假令一時皆得人身，以",
    "T16n0657_002:0137a03": "信出家得阿羅漢，具六神通皆如目連。於意",
    "T16n0657_002:0137a04": "云何？是等所有神通智力，寧為大不？」「甚大。世",
    "T16n0657_002:0137a05": "尊！」佛告目連：「是諸羅漢手接三千大千世界，",
    "T16n0657_002:0137a06": "遊於十方恒沙國土。假令如來以一芥子置",
    "T16n0657_002:0137a07": "于空中，是大神通眾阿羅漢，尚不能動如毫",
    "T16n0657_002:0137a08": "末許。目連！且復置此大神通眾，假令一人有",
    "T16n0657_002:0137a09": "大神力，佛聽此人，能以一吹吹大千界皆使",
    "T16n0657_002:0137a10": "散壞，令諸微塵散遍無量恒沙世界；又以一",
    "T16n0657_002:0137a11": "吹令諸微塵還成三千大千世界。目連！於意",
    "T16n0657_002:0137a12": "云何？是人具足大神力不？」「甚大。世尊！」「目連！假",
    "T16n0657_002:0137a13": "使有人皆得如是大神通力，滿此三千大千",
    "T16n0657_002:0137a14": "世界，猶如甘蔗、稻麻、叢林，皆同一心盡現神",
    "T16n0657_002:0137a15": "力，尚不能動如來衣角，況舉如來置於餘界",
    "T16n0657_002:0137a16": "而復還耶？「目連！我處此座，能動東方無量無",
    "T16n0657_002:0137a17": "邊不可思議阿僧祇界，其中眾生都不自覺",
    "T16n0657_002:0137a18": "有往來想，是諸眾生不能覺知世間成敗及",
    "T16n0657_002:0137a19": "以散滅。目連！當知如來所現神力，隨眾所",
    "T16n0657_002:0137a20": "應而為說法。或有眾生應見佛身而得度者，",
    "T16n0657_002:0137a21": "或有眾生應見天身而得度者，或有眾生應",
    "T16n0657_002:0137a22": "見龍身而得度者，或有眾生應見夜叉、乾闥",
    "T16n0657_002:0137a23": "婆、阿修羅、迦樓羅、緊那羅、摩睺羅伽身而得度",
    "T16n0657_002:0137a24": "者，或有應見男身女身而得度者，或有應見",
    "T16n0657_002:0137a25": "大身小身而得度者。目連！如來所有力無所",
    "T16n0657_002:0137a26": "畏自在神通，當知皆悉攝在此經。南、西、北方，",
    "T16n0657_002:0137a27": "四維、上、下皆悉如是。「目連！汝若得見如來所",
    "T16n0657_002:0137a28": "行及大神力，汝則不能有所問答。目連！我教",
    "T16n0657_002:0137a29": "阿難陀羅尼門，為令受持十二部經：修多羅、",
    "T16n0657_002:0137b01": "祇夜、闍伽羅那、伽陀、優陀那、尼陀那、阿波",
    "T16n0657_002:0137b02": "陀那、伊帝目多伽、闍多伽、廣經、未曾有",
    "T16n0657_002:0137b03": "經、優波提舍，令不忘失，而今阿難尚不能",
    "T16n0657_002:0137b04": "知如來神力。所以者何？佛以一言、一字、一句，",
    "T16n0657_002:0137b05": "一切聲聞及辟支佛，若於一劫百千萬劫，乃",
    "T16n0657_002:0137b06": "至無量阿僧祇劫，尚不能盡讀誦受持思",
    "T16n0657_002:0137b07": "量演說，況能悉知如來所為大神通力，無有",
    "T16n0657_002:0137b08": "是處。「目連！如來所為種種因緣、種種威儀、種",
    "T16n0657_002:0137b09": "種道門，教化眾生及演說法。但著衣時，一切",
    "T16n0657_002:0137b10": "聲聞及辟支佛，尚不能知其中所益幾所眾",
    "T16n0657_002:0137b11": "生、云何說法，況能盡知如來所行、如來神通、",
    "T16n0657_002:0137b12": "如來智慧，無有是處？」爾時，世尊從發心即轉",
    "T16n0657_002:0137b13": "法輪菩薩取蓮花已，告跋陀婆羅菩薩、寶積",
    "T16n0657_002:0137b14": "菩薩、導師菩薩、星得菩薩、那羅達菩薩、帝得",
    "T16n0657_002:0137b15": "菩薩、水天菩薩、善力菩薩，如是等能於後世",
    "T16n0657_002:0137b16": "護法藏者：「諸善男子！汝等能護如來法藏，善",
    "T16n0657_002:0137b17": "能信解如來所行而演說耶？」「唯然，世尊！我等",
    "T16n0657_002:0137b18": "皆能。」佛言：「汝等從今若有所說，先觀如來所",
    "T16n0657_002:0137b19": "行意趣、所入法門，然後乃說。若有人言：『何者",
    "T16n0657_002:0137b20": "名為具足佛智？』汝等當於如是等經觀如來",
    "T16n0657_002:0137b21": "行，然後乃答。汝等若聞諸所說門，皆應觀察",
    "T16n0657_002:0137b22": "如來意行，為是事故說如是法。汝等若見眾",
    "T16n0657_002:0137b23": "生所行，亦當應觀如來法藏，謂諸眾生有如",
    "T16n0657_002:0137b24": "是行，佛以是行如是轉除。「眾生行者，謂有九",
    "T16n0657_002:0137b25": "萬九千諸根，如來悉知貪欲多者有如是根，",
    "T16n0657_002:0137b26": "瞋恚多者有如是根，愚癡多者有如是根，似",
    "T16n0657_002:0137b27": "多欲者有如是根，似多恚者有如是根，似多",
    "T16n0657_002:0137b28": "癡者有如是根，似多貪恚有如是根，似多貪",
    "T16n0657_002:0137b29": "癡有如是根，似多恚癡有如是根，似多貪",
    "T16n0657_002:0137c01": "瞋癡有如是根。如是諸根能清淨道能起",
    "T16n0657_002:0137c02": "諸事，如是諸根從本緣生，如是諸根從習行",
    "T16n0657_002:0137c03": "得。有作業根是起黑業、是起白業，起黑",
    "T16n0657_002:0137c04": "白業，是根順道、是根順定、是根順慧、是順",
    "T16n0657_002:0137c05": "盡智，順無生智是根隨順，盡無生智是根順",
    "T16n0657_002:0137c06": "諦。「諸善男子！是中有二萬諸根，和合先世",
    "T16n0657_002:0137c07": "因緣力故能起諸業，若黑、若白。以是業緣得",
    "T16n0657_002:0137c08": "種種色，若黑、若白、不黑不白，若上、若離，如",
    "T16n0657_002:0137c09": "是等色有二萬根，能生諸身，若長、若短、若",
    "T16n0657_002:0137c10": "麁、若細、若中容等。有二十萬根能表內相，若",
    "T16n0657_002:0137c11": "於眼耳鼻舌身中。知是貪心、是人瞋心、是人",
    "T16n0657_002:0137c12": "癡心，是人離貪、是人離瞋、是人離癡。有三萬",
    "T16n0657_002:0137c13": "根差別業報，謂人死時情識迷悶，形色變異",
    "T16n0657_002:0137c14": "手足[病丙+卷]縮，諸根錯亂支節相離。臨抒氣時，",
    "T16n0657_002:0137c15": "知是諸根應入地獄，如是諸根應墮畜生，",
    "T16n0657_002:0137c16": "如是諸根應生餓鬼，是根應生天上人中，是",
    "T16n0657_002:0137c17": "根應生他方佛土得見諸佛，是根應斷生死",
    "T16n0657_002:0137c18": "相續不受後身。有七萬根，以信解力能攝善",
    "T16n0657_002:0137c19": "本，二萬諸根攝不善法，死時可知。諸善男子！",
    "T16n0657_002:0137c20": "是名佛力，如來所行如來法藏，如來住此能",
    "T16n0657_002:0137c21": "演諸法不增不減。」",
    "T16n0657_002:0137c22": "功德品第十",
    "T16n0657_002:0137c23": "爾時，會中有一菩薩名曰堅意，從坐而起，恭",
    "T16n0657_002:0137c24": "敬合掌，白佛言：「世尊！我於此門得法光明，是",
    "T16n0657_002:0137c25": "故我當修是法門令得具足。所以者何？我今",
    "T16n0657_002:0137c26": "當發如是莊嚴，推求、習行、具足是法終不懈",
    "T16n0657_002:0137c27": "息，於未來世還復得聞如來法藏。」佛告堅意：",
    "T16n0657_002:0137c28": "「善哉，善哉！汝能勤求諸佛如來無量無邊阿",
    "T16n0657_002:0137c29": "僧祇劫所集大法。堅意！若此三千大千世界",
    "T16n0657_002:0138a01": "所有眾生，若色、無色、有想、無想、非有想、非無",
    "T16n0657_002:0138a02": "想，假令一時皆得人身，若善男子及善女人，",
    "T16n0657_002:0138a03": "給此眾生一切樂具，隨其所須色、香、味、觸即",
    "T16n0657_002:0138a04": "皆能與。持此眾生悉置掌中，若至一劫、若減",
    "T16n0657_002:0138a05": "一劫，又以一手除其臭穢，遠棄他處。堅意！於",
    "T16n0657_002:0138a06": "汝意云何？是人所為寧為大不？」「甚大。世尊！」",
    "T16n0657_002:0138a07": "「堅意！若復有人發阿耨多羅三藐三菩提心，",
    "T16n0657_002:0138a08": "若佛現在、若滅度後，能求是等助菩提法菩",
    "T16n0657_002:0138a09": "薩藏經，作如是念：『我修集此大乘法藏，為眾",
    "T16n0657_002:0138a10": "生說斷貪、恚、癡，離生、老、死、憂悲苦惱。』如是求",
    "T16n0657_002:0138a11": "時，若得是經一四句偈，能為眾生讀誦、解說，",
    "T16n0657_002:0138a12": "比前功德，百分、千分、百千萬分尚不及一，乃",
    "T16n0657_002:0138a13": "至譬喻所不能及。如是菩薩，以求此等深法",
    "T16n0657_002:0138a14": "因緣，能大利益一切眾生。「堅意！是事誰能信",
    "T16n0657_002:0138a15": "者？唯有諸佛究竟通了。若聖弟子及餘發",
    "T16n0657_002:0138a16": "心求佛道者，乃能信受。所以者何？諸菩薩等，",
    "T16n0657_002:0138a17": "初發阿耨多羅三藐三菩提時，自願當為無",
    "T16n0657_002:0138a18": "救眾生而作救護，無洲者作洲，無道者作",
    "T16n0657_002:0138a19": "道。我當修習是大乘法——佛之智慧，當令無量",
    "T16n0657_002:0138a20": "無數眾生住無漏法。堅意！假使此人從旦至",
    "T16n0657_002:0138a21": "食，以諸珍寶積若須彌，與一一人，中時、晡",
    "T16n0657_002:0138a22": "時、初中後夜，盡其形壽，晝夜六時，以此寶聚",
    "T16n0657_002:0138a23": "施與眾生。堅意！於意云何？是眾生心得滿足",
    "T16n0657_002:0138a24": "不？」「不也。世尊！或因是故，墮三惡道。菩薩念言：",
    "T16n0657_002:0138a25": "『我當勤求無上妙法，與諸眾生令觀三千大",
    "T16n0657_002:0138a26": "千世界珍寶之聚，猶如涕唾，生怖畏心。』」「大智",
    "T16n0657_002:0138a27": "菩薩觀此寶聚，皆是三毒煩惱眾生，生死往",
    "T16n0657_002:0138a28": "來，地獄、畜生、餓鬼、人中苦惱之本，求時苦本，",
    "T16n0657_002:0138a29": "守護苦本，怨憎諍訟，起諸罪業眾苦之本。菩",
    "T16n0657_002:0138b01": "薩如是，於大寶聚生厭離心，又作是念：『此非",
    "T16n0657_002:0138b02": "寶聚，但是惡道苦惱之聚，或有眾生貪著是",
    "T16n0657_002:0138b03": "故，墮三惡道。』「堅意！置是三千大千世界所有",
    "T16n0657_002:0138b04": "眾生。十方無量恒河沙等國土眾生，若色、無",
    "T16n0657_002:0138b05": "色、有想、無想、非有想、非無想，假令一時皆得",
    "T16n0657_002:0138b06": "人身，若有一人，發心欲與一切樂具，隨其所",
    "T16n0657_002:0138b07": "須色、聲、香、味等，即皆能與，若置頭上、若肩荷",
    "T16n0657_002:0138b08": "負，若至一劫、若減一劫，隨意坐臥，亦以一手",
    "T16n0657_002:0138b09": "除其臭穢，遠棄他處。堅意！於汝意云何？是",
    "T16n0657_002:0138b10": "人所為寧為多不？」「甚多。世尊！」「堅意！我今告汝",
    "T16n0657_002:0138b11": "誠言，若善男子、若善女人，發阿耨多羅三藐",
    "T16n0657_002:0138b12": "三菩提心，求如是等助菩提法菩薩藏經，發",
    "T16n0657_002:0138b13": "足一步福不可量，至得阿耨多羅三藐三菩",
    "T16n0657_002:0138b14": "提猶不能盡，比前功德，百分、千分、百千萬分",
    "T16n0657_002:0138b15": "尚不及一，乃至譬喻所不能及。所以者何？前",
    "T16n0657_002:0138b16": "樂具者，是諸結使有漏因緣，不能離苦畢竟",
    "T16n0657_002:0138b17": "安隱；諸菩薩等求法因緣，增長戒品、定品、慧",
    "T16n0657_002:0138b18": "品，亦能具足一切佛法，能得無量不可思議",
    "T16n0657_002:0138b19": "方便之力，成就眾生淨佛國土。是故，堅意！",
    "T16n0657_002:0138b20": "佛說菩薩求法因緣，得阿耨多羅三藐三菩",
    "T16n0657_002:0138b21": "提。「復次，堅意！若四天下滿中如來，猶如甘蔗、",
    "T16n0657_002:0138b22": "稻麻、叢林，若有一人盡其形壽，供養衣服、臥",
    "T16n0657_002:0138b23": "具、湯藥種種所須。是諸如來般涅槃後，起七",
    "T16n0657_002:0138b24": "寶塔，方一由旬，表剎莊嚴，華香、幡蓋、然燈供",
    "T16n0657_002:0138b25": "養，若至百劫、若過百劫。堅意！於汝意云何？",
    "T16n0657_002:0138b26": "是人得福寧為多不？」「甚多。世尊！無量無邊。」「堅",
    "T16n0657_002:0138b27": "意！我今告汝誠言，是人供養爾所如來、起",
    "T16n0657_002:0138b28": "爾所塔、於爾所劫種種供養，若善男子及善",
    "T16n0657_002:0138b29": "女人，發阿耨多羅三藐三菩提心，求如是等",
    "T16n0657_002:0138c01": "助菩提法菩薩藏經，受持、讀誦，比前福德百",
    "T16n0657_002:0138c02": "分、千分、百千萬分尚不及一，乃至譬喻所不",
    "T16n0657_002:0138c03": "能及。所以者何？於諸施中法施第一，於諸求",
    "T16n0657_002:0138c04": "中求法第一。「是故，堅意！汝等於後五百歲中，",
    "T16n0657_002:0138c05": "受持、讀誦如是等經，所得功德無量無邊，",
    "T16n0657_002:0138c06": "至得阿耨多羅三藐三菩提猶不能盡。「堅意！",
    "T16n0657_002:0138c07": "我今欲說譬喻，粗明此事，汝當信受。譬如三",
    "T16n0657_002:0138c08": "千大千國土以為一器，滿中芥子，如黑麻",
    "T16n0657_002:0138c09": "米。汝意云何？是中芥子為有幾數？」「甚多。世",
    "T16n0657_002:0138c10": "尊！不可數也。」「堅意！假使復數如此芥子等",
    "T16n0657_002:0138c11": "大千世界，合為一器，滿中細沙。此諸細沙為",
    "T16n0657_002:0138c12": "有幾數？」「甚多。世尊！無量無邊。」「堅意！有大力",
    "T16n0657_002:0138c13": "人，持是細沙，灑散四方。時大風起，吹此諸",
    "T16n0657_002:0138c14": "沙，一一各墮一世界中。汝意云何？是諸世界",
    "T16n0657_002:0138c15": "為有幾數？」「甚多。世尊！無量無邊不可稱數。」「堅",
    "T16n0657_002:0138c16": "意！我今明了告汝，如來具足無量神通、持戒、",
    "T16n0657_002:0138c17": "禪定、智慧之力，能以一步越爾所界，而處本",
    "T16n0657_002:0138c18": "坐威儀不動，於神通力猶不盡現。堅意！如來",
    "T16n0657_002:0138c19": "以此一沙為一劫，爾所劫為一日，爾所日為",
    "T16n0657_002:0138c20": "一月，爾所月為一歲，如是千歲東行不息。南、",
    "T16n0657_002:0138c21": "西、北方、四維上下，亦復如是。若善男子及善",
    "T16n0657_002:0138c22": "女人，欲聞是經受持讀誦，發足一步所得功",
    "T16n0657_002:0138c23": "德，假使有形，如來所經爾所國土不能容",
    "T16n0657_002:0138c24": "受，如來但知是人福德無量無邊不可思議。",
    "T16n0657_002:0138c25": "堅意！此福不可文字、算數之所能知，是福攝",
    "T16n0657_002:0138c26": "在無量數中。」",
    "T16n0657_002:0138c27": "發心品第十一",
    "T16n0657_002:0138c28": "爾時，東方過阿僧祇國，有世界名大名聞，佛",
    "T16n0657_002:0138c29": "號須彌肩，今現在，為光明威德聚菩薩授阿",
    "T16n0657_002:0139a01": "耨多羅三藐三菩提記，作如是言：「是光明",
    "T16n0657_002:0139a02": "威德聚菩薩，次於我後當得作佛。」爾時，彼佛",
    "T16n0657_002:0139a03": "大眾圍遶而為說法，是光明威德聚菩薩時",
    "T16n0657_002:0139a04": "在彼會見大光明，聞謦欬聲見地大動，問彼",
    "T16n0657_002:0139a05": "佛言：「世尊！是為何佛光明音聲？」彼佛答言：「西",
    "T16n0657_002:0139a06": "方去此過阿僧祇國，有世界名娑婆，佛號釋",
    "T16n0657_002:0139a07": "迦牟尼，今現在，說菩薩藏經。彼會菩薩具大",
    "T16n0657_002:0139a08": "莊嚴，今於十方恒沙國土，少有如是大菩",
    "T16n0657_002:0139a09": "薩眾。若聞是等菩薩名者，尚得大利，何況",
    "T16n0657_002:0139a10": "目見親近供養？」即時，光明威德聚菩薩白須",
    "T16n0657_002:0139a11": "彌肩佛言：「世尊！我欲詣彼娑婆世界，見釋迦",
    "T16n0657_002:0139a12": "牟尼佛禮事、供養，亦欲見彼具足莊嚴大菩",
    "T16n0657_002:0139a13": "薩眾。」彼佛答言：「欲往隨意。」時，彼佛與光明威",
    "T16n0657_002:0139a14": "德聚菩薩七枚蓮華，而告之曰：「汝持此華與",
    "T16n0657_002:0139a15": "釋迦牟尼佛，并以我言問訊彼佛：少病、少惱，",
    "T16n0657_002:0139a16": "起居輕利，氣力強耶？」時彼菩薩即持此華，頂",
    "T16n0657_002:0139a17": "禮佛足，遶已而去，如大力士屈伸臂頃，從彼",
    "T16n0657_002:0139a18": "佛土忽然不現，到此世界。至王舍城，行詣竹",
    "T16n0657_002:0139a19": "園，頂禮佛足，於一面立，而白佛言：「須彌肩佛",
    "T16n0657_002:0139a20": "問訊世尊：少病、少惱，起居輕利，氣力康耶？以",
    "T16n0657_002:0139a21": "此蓮華供養世尊。」時佛受華，而問之曰：「須彌",
    "T16n0657_002:0139a22": "肩佛少病、少惱，氣力康耶？」答言：「世尊！須彌",
    "T16n0657_002:0139a23": "肩佛於彼世界安隱、無恙。」佛以此華與彌勒",
    "T16n0657_002:0139a24": "言：「阿逸多！汝持此華，種助佛道、善根因緣。」時",
    "T16n0657_002:0139a25": "彌勒菩薩從佛受華，與跋陀婆羅菩薩、寶積",
    "T16n0657_002:0139a26": "菩薩、導師菩薩、星得菩薩、那羅達菩薩、帝",
    "T16n0657_002:0139a27": "得菩薩、水天菩薩、善力菩薩、日藏菩薩、持世",
    "T16n0657_002:0139a28": "菩薩、持地菩薩、住意菩薩、無邊意菩薩、越三",
    "T16n0657_002:0139a29": "界行菩薩、無邊行菩薩、無量力菩薩、普現",
    "T16n0657_002:0139b01": "緣菩薩、堅意菩薩、無邊力菩薩、不虛力菩",
    "T16n0657_002:0139b02": "薩、師子力菩薩、疾辯菩薩、利辯菩薩、深辯",
    "T16n0657_002:0139b03": "菩薩、無邊辯菩薩、無量辯菩薩、文殊師利法",
    "T16n0657_002:0139b04": "王子、華德藏法王子、無邊手菩薩、無著手菩",
    "T16n0657_002:0139b05": "薩、寶手菩薩、寶臂菩薩、不虛德菩薩、不動",
    "T16n0657_002:0139b06": "行菩薩、無憂菩薩、離憂菩薩、發無分別行菩",
    "T16n0657_002:0139b07": "薩、離諸難菩薩、離男相菩薩、離女相菩薩、",
    "T16n0657_002:0139b08": "離眾生相菩薩、網明菩薩、不入胎菩薩、佛華",
    "T16n0657_002:0139b09": "手菩薩、華手菩薩、香象菩薩、成利菩薩、上",
    "T16n0657_002:0139b10": "德菩薩、寶德菩薩、珠纓菩薩、珠髻菩薩、華",
    "T16n0657_002:0139b11": "耳菩薩、雲音菩薩、畢竟思菩薩、無邊捨(丹有華)",
    "T16n0657_002:0139b12": "菩薩、善思行菩薩、不虛願菩薩、過願菩薩、轉",
    "T16n0657_002:0139b13": "願菩薩、深行願菩薩、願離難菩薩、演華菩薩、",
    "T16n0657_002:0139b14": "寶華菩薩、不虛稱菩薩、不虛讚菩薩、普願菩",
    "T16n0657_002:0139b15": "薩、諸道不亂菩薩、常喜嚴菩薩、常悲嚴菩薩、",
    "T16n0657_002:0139b16": "化無知願菩薩、具戒願菩薩、執炬菩薩、樂眾",
    "T16n0657_002:0139b17": "菩薩、善眾菩薩、樂行菩薩、愛天菩薩、樂佛菩",
    "T16n0657_002:0139b18": "薩、願不離佛菩薩、願轉法輪菩薩、願轉無礙",
    "T16n0657_002:0139b19": "法輪菩薩、願捨一切菩薩、願無慳菩薩、願無",
    "T16n0657_002:0139b20": "差別菩薩、願紹佛種菩薩、願不亂菩薩、月",
    "T16n0657_002:0139b21": "菩薩、法菩薩、德海菩薩、善戒菩薩、導師菩",
    "T16n0657_002:0139b22": "薩、大導師菩薩、上眾菩薩、增上菩薩、寶嚴菩",
    "T16n0657_002:0139b23": "薩、普利菩薩、普德菩薩、袈裟相菩薩、無染菩",
    "T16n0657_002:0139b24": "薩、滅相菩薩、寂滅菩薩、善意菩薩、喜見菩薩、",
    "T16n0657_002:0139b25": "樂勝菩薩、上嚴菩薩、常勝菩薩、勝眾菩薩、",
    "T16n0657_002:0139b26": "勝數菩薩、壞魔菩薩、壞怨菩薩、勝怨菩薩、",
    "T16n0657_002:0139b27": "普名聞菩薩、日寶菩薩、轉法菩薩、增法菩薩、",
    "T16n0657_002:0139b28": "善知識菩薩、天善友菩薩、增友菩薩、一蓋菩",
    "T16n0657_002:0139b29": "薩、寶蓋菩薩、善宿王菩薩、星宿菩薩、法天",
    "T16n0657_002:0139c01": "菩薩、淨門菩薩、淨勇菩薩、勇行菩薩、無邊",
    "T16n0657_002:0139c02": "行菩薩(再出)、不虛行菩薩、香德菩薩、智德菩",
    "T16n0657_002:0139c03": "薩、無邊眼菩薩、帝(丹本作常)德菩薩、梵上菩薩、",
    "T16n0657_002:0139c04": "持法菩薩、法德菩薩、自在力菩薩、無迹行菩",
    "T16n0657_002:0139c05": "薩、善行菩薩、等行菩薩，與如是等七萬七千",
    "T16n0657_002:0139c06": "諸菩薩等，作如是言：「諸善知識！我從佛所受",
    "T16n0657_002:0139c07": "得此華，今以相與，汝等取華為助佛道，皆當",
    "T16n0657_002:0139c08": "一心俱發大願。」時七萬、七千菩薩取此蓮華，",
    "T16n0657_002:0139c09": "一時俱發方便大願，還以上佛。佛愍受已，告",
    "T16n0657_002:0139c10": "彌勒曰：「我今安隱能使汝等種大善根。阿逸",
    "T16n0657_002:0139c11": "多！諸佛難值，諸菩薩等亦復難遇。所以者何？",
    "T16n0657_002:0139c12": "我所得法，一切皆從菩薩行生。於汝意云何。",
    "T16n0657_002:0139c13": "若如來本不發阿耨多羅三藐三菩提心者，",
    "T16n0657_002:0139c14": "當有十力出世間不？」「不也。世尊！」「阿逸多！於汝",
    "T16n0657_002:0139c15": "意云何？若如來本不發阿耨多羅三藐三菩",
    "T16n0657_002:0139c16": "提心，當有四無所畏出世間不？」「不也。世尊！」「阿",
    "T16n0657_002:0139c17": "逸多！若如來本不發阿耨多羅三藐三菩提",
    "T16n0657_002:0139c18": "心，當有大慈大悲大喜大捨出世間不？」「不也。",
    "T16n0657_002:0139c19": "世尊！」「若如來本不發阿耨多羅三藐三菩提",
    "T16n0657_002:0139c20": "心，當有十八不共法出世間不？」「不也。世尊！」「若",
    "T16n0657_002:0139c21": "如來本不發阿耨多羅三藐三菩提心，當有",
    "T16n0657_002:0139c22": "不虛行法出世間不？」「不也。世尊！」「若如來本不",
    "T16n0657_002:0139c23": "發阿耨多羅三藐三菩提心，當有象王觀法",
    "T16n0657_002:0139c24": "出世間不？」「不也。世尊！」「若如來本不發阿耨多",
    "T16n0657_002:0139c25": "羅三藐三菩提心，當有師子奮迅三昧出世",
    "T16n0657_002:0139c26": "間不？」「不也。世尊！」「若如來本不發阿耨多羅三",
    "T16n0657_002:0139c27": "藐三菩提心，當有無見頂相出世間不？」「不也。",
    "T16n0657_002:0139c28": "世尊！」「若如來本不發阿耨多羅三藐三菩提",
    "T16n0657_002:0139c29": "心，當有三轉十二行法輪出世間不？」「不也。世",
    "T16n0657_002:0140a01": "尊！」「若如來本不發阿耨多羅三藐三菩提心，",
    "T16n0657_002:0140a02": "當有三十二大人相出世間不？」「不也。世尊！」「若",
    "T16n0657_002:0140a03": "如來本不發阿耨多羅三藐三菩提心，當有",
    "T16n0657_002:0140a04": "百千無量法具出世間不？」「不也。世尊！」「若如來",
    "T16n0657_002:0140a05": "本不發阿耨多羅三藐三菩提心，當有聲聞",
    "T16n0657_002:0140a06": "大眾出世間不？」「不也。世尊！」「是故，阿逸多！當知",
    "T16n0657_002:0140a07": "諸佛一切功德，皆在初發調伏心中，是故菩",
    "T16n0657_002:0140a08": "薩世間難遇，佛亦難值。「阿逸多！譬如無牛則",
    "T16n0657_002:0140a09": "無醍醐，如是若無菩薩發心則無佛種；若有",
    "T16n0657_002:0140a10": "牛則有醍醐，如是若有菩薩發心則佛種不",
    "T16n0657_002:0140a11": "斷。「阿逸多！譬如有種則有華實，如是若有菩",
    "T16n0657_002:0140a12": "薩發心則佛種不斷；是故當知，發心為難，發",
    "T16n0657_002:0140a13": "心難故，佛亦難得。「阿逸多！譬如海寶，無價者",
    "T16n0657_002:0140a14": "少餘寶甚多，如是眾生少有能發菩薩心者，",
    "T16n0657_002:0140a15": "多起聲聞辟支佛意。是故當知，菩薩心者第",
    "T16n0657_002:0140a16": "一難得，如優曇華時時一現，是珍寶心以無",
    "T16n0657_002:0140a17": "價故，是心如須彌極高大故，是心如空不可",
    "T16n0657_002:0140a18": "壞故，是心如海深難測故，是心無比勝滿三",
    "T16n0657_002:0140a19": "千大千世界摩尼珠故。阿逸多！假使是心有",
    "T16n0657_002:0140a20": "形色者，世間天、人、阿修羅等皆應敬禮。是故，",
    "T16n0657_002:0140a21": "汝等為發此心，當勤精進深生欲樂。」",
    "T16n0657_002:0140a22": "佛說華手經卷第二"
}