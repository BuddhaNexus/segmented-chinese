{
    "T51n2067_008:0035b06": "弘贊法華傳卷第八",
    "T51n2067_008:0035b08": "藍谷沙門慧詳撰",
    "T51n2067_008:0035b09": "誦持第六之三",
    "T51n2067_008:0035b10": "唐藍田山悟真寺釋慧超(善思附)",
    "T51n2067_008:0035b11": "唐蒙陽長韋仲珪唐左監門校尉李山龍",
    "T51n2067_008:0035b12": "唐伯濟國釋慧顯唐隱居釋法智",
    "T51n2067_008:0035b13": "唐雍州高逸釋遺俗唐驪山高逸釋法喜",
    "T51n2067_008:0035b14": "唐金陵棲玄寺釋道瓊",
    "T51n2067_008:0035b15": "唐雍州寶雲寺釋智友",
    "T51n2067_008:0035b16": "唐藍田山悟真寺釋法誠(楊難及附)",
    "T51n2067_008:0035b17": "唐攝山棲霞寺釋智聰",
    "T51n2067_008:0035b18": "唐絳州徹禪師所教癩人",
    "T51n2067_008:0035b19": "唐京西南福水鄉史呵誓(釋道正附)",
    "T51n2067_008:0035b20": "唐提州永福寺釋玄真唐高逸釋正則",
    "T51n2067_008:0035b21": "唐丹陽人陰明觀唐雍州藍田謝智藏",
    "T51n2067_008:0035b22": "唐臣山高逸釋慧津",
    "T51n2067_008:0035b23": "唐西京辯才寺釋道璡(洪粲附)",
    "T51n2067_008:0035b24": "唐雍州觀道士史(秦州權氏女附)",
    "T51n2067_008:0035b25": "唐左肅機崔義起突厥侍女",
    "T51n2067_008:0035b26": "唐西京興善寺釋萬相(楊州道藝附)",
    "T51n2067_008:0035b27": "唐西京淨影寺釋智藏",
    "T51n2067_008:0035b28": "唐雍州高逸釋弘照(履信附)唐蘇州混山縣尼",
    "T51n2067_008:0035b29": "更有廿八人錄名居後。",
    "T51n2067_008:0035c01": "釋慧超。俗姓范氏。丹陽建元人也。少有遠量。",
    "T51n2067_008:0035c02": "溫雅明達。蕭然有拔塵之想。於是研窮祕藏。",
    "T51n2067_008:0035c03": "用成其願焉。誦法華經。以為恒業。時光州大",
    "T51n2067_008:0035c04": "蘇山慧思禪師。悟一乘之妙義。明三觀之奧",
    "T51n2067_008:0035c05": "旨。超聞之。與天台智者。仙城慧命。契結良因。",
    "T51n2067_008:0035c06": "累年尋詣。禪師。常語眾曰。超公得忍人也。",
    "T51n2067_008:0035c07": "會稽淨業法師。卜居藍谷。欽超道德。親自邀",
    "T51n2067_008:0035c08": "請。共隱八年。常勤六度。又甞法令嚴峻。禁勒",
    "T51n2067_008:0035c09": "沙門。超。潛伏瓦窯。綿歷三紀。後時難廊清。",
    "T51n2067_008:0035c10": "拂衣而去。告窯主曰。貧道。此中誦法華經。已",
    "T51n2067_008:0035c11": "千餘遍。可掃灑供養。勿更用之。其人不信。仍",
    "T51n2067_008:0035c12": "修舊貫所燒之瓦。遂變作蓮華之形。周植四",
    "T51n2067_008:0035c13": "壁。遠近見者。咸歎異之。又甞在寺誦經。有",
    "T51n2067_008:0035c14": "一猛獸。來聽超誦。兼為受戒。以手撫之。略如",
    "T51n2067_008:0035c15": "家犬。語曰。檀越好去。即依言而返。感徹幽",
    "T51n2067_008:0035c16": "明。難以具記。後臥疾。弟子流涕跪問。答曰。",
    "T51n2067_008:0035c17": "吾之常也。長生不忻。夕死不慼。乃面西而坐",
    "T51n2067_008:0035c18": "云。第一義空。清淨智觀。奄然長往。年七十有",
    "T51n2067_008:0035c19": "七。即武德五年十二月六日也。自超九歲入",
    "T51n2067_008:0035c20": "道。即誦法華經。凡五十餘年。向二十千遍。有",
    "T51n2067_008:0035c21": "門人善思者。亦誦法華。萬有餘遍。臨終之日。",
    "T51n2067_008:0035c22": "幡華音樂。紛聒空際。在寺僧眾。咸悉見聞。又",
    "T51n2067_008:0035c23": "自見華臺迎之。思乃端然拱立。合掌而化。遠",
    "T51n2067_008:0035c24": "近觀者。如堵牆焉。不許葬埋。施諸飛走。",
    "T51n2067_008:0035c25": "清信士韋仲珪。臨卭人也。天性孝悌。為里所",
    "T51n2067_008:0035c26": "敬。年十七。群表尤異。為蒙陽長。父廉。自資",
    "T51n2067_008:0035c27": "陽郡。亟以老歸。武德中。遘病。仲珪不釋冠帶。",
    "T51n2067_008:0035c28": "勤於孝養。父之卒也。謝遣妻妾。廬於墓老。尤",
    "T51n2067_008:0035c29": "信佛教。誦法華經。晝即負土成墳。夜即專誦",
    "T51n2067_008:0036a01": "斯典。精誠不倦。綿歷歲時。常有猛獸。夜至廬",
    "T51n2067_008:0036a02": "前。蹲踞聽經。久而不去。仲珪正念曰。不願",
    "T51n2067_008:0036a03": "猛獸之相逼也。獸即起去。明旦。見繞墓生芝",
    "T51n2067_008:0036a04": "草。七十三莖。當墳前者。行列次第。如人種",
    "T51n2067_008:0036a05": "植。皆朱莖紫蓋。蓋徑二寸。光色異常。隣里以",
    "T51n2067_008:0036a06": "告州縣。時。辛君昌為刺史。沈裕為別駕。共至",
    "T51n2067_008:0036a07": "墓所察之。忽有一鳥如鴨。銜雙魚。各長尺許。",
    "T51n2067_008:0036a08": "飛來集君昌前。置魚於地而去。君昌等。尤深",
    "T51n2067_008:0036a09": "嗟歎。採芝草封。奏詔旌問後不知所終。",
    "T51n2067_008:0036a10": "清信士李山龍。[馮/廾]翊人也。以武德年中。任左",
    "T51n2067_008:0036a11": "監門校尉。忽暴亡。而心上不冷如掌許。家人",
    "T51n2067_008:0036a12": "未忍殯斂。至七日而蘇。自說云。當死時。被冥",
    "T51n2067_008:0036a13": "官收錄。至一官曹廳。甚宏壯。其庭亦廣。庭內",
    "T51n2067_008:0036a14": "有囚數千人。或枷鎖。或杻械。皆立庭中。吏",
    "T51n2067_008:0036a15": "將山龍至廳事。見一大官坐高床。侍衛如",
    "T51n2067_008:0036a16": "王者。山龍問吏。此何官吏。曰。是王也。山龍",
    "T51n2067_008:0036a17": "至階下。王問。汝生平作何福業。山龍對曰。鄉",
    "T51n2067_008:0036a18": "人每設齊講。恒施物同之。王曰。汝身作何善",
    "T51n2067_008:0036a19": "業。山龍曰。誦法華經兩卷。王曰。大善。可升",
    "T51n2067_008:0036a20": "階。既升廳上。東北間。有一高座如講座者。王",
    "T51n2067_008:0036a21": "指座謂山龍曰。可升此座誦經。山龍奉命至",
    "T51n2067_008:0036a22": "座側。王即起立曰。請法師升座。山龍升座訖。",
    "T51n2067_008:0036a23": "王乃向之而坐。山龍誦曰。妙法蓮華經序品",
    "T51n2067_008:0036a24": "第一。王曰。請法師止。山龍即止下座。復立",
    "T51n2067_008:0036a25": "階下。顧庭內囚已盡。無一在者。王謂龍曰。君",
    "T51n2067_008:0036a26": "誦經之福。非唯自利。乃令庭內眾囚皆以聞",
    "T51n2067_008:0036a27": "經獲免。豈不善哉。今放君還去。山龍拜辭。行",
    "T51n2067_008:0036a28": "數十步。即見三人來。謂龍曰。王放君去。可不",
    "T51n2067_008:0036a29": "少多乞遺我等。龍未及言。吏謂山龍曰。王放",
    "T51n2067_008:0036b01": "君不由彼。然三人者。是前收錄君使人。山龍",
    "T51n2067_008:0036b02": "惶懼。謝三人曰。愚不識公。請至家備物。但不",
    "T51n2067_008:0036b03": "知於何處送之。三人曰。於水邊送。山龍許諾。",
    "T51n2067_008:0036b04": "辭吏歸家。見家人正哭經營殯具。山龍入至",
    "T51n2067_008:0036b05": "屍傍便活。後剪作錢帛。并酒食。送於水邊。忽",
    "T51n2067_008:0036b06": "見三人來謝。愧荷言畢。忽然不見。",
    "T51n2067_008:0036b07": "釋慧顯。伯濟國人也。少出家。苦心精專。以誦",
    "T51n2067_008:0036b08": "法華為業。祈福請願。所遂者多。聞講三論。便",
    "T51n2067_008:0036b09": "從聽受法。一染神。彌增其緒。初住本國北部",
    "T51n2067_008:0036b10": "修德寺。有眾即講。無便清誦。四遠聞風。造山",
    "T51n2067_008:0036b11": "諠接。便往南方達拏山。山極深嶮。重巖崇固。",
    "T51n2067_008:0036b12": "縱有往展。登陟艱危。顯靜坐其中。專業如故。",
    "T51n2067_008:0036b13": "遂終于彼。同學與。屍置石窟中。虎噉身骨",
    "T51n2067_008:0036b14": "並盡。唯餘髏舌存焉。經于三周。其舌彌紅赤。",
    "T51n2067_008:0036b15": "柔軟勝常。過後方變紫。鞭如石。道俗怪而敬",
    "T51n2067_008:0036b16": "焉。緘于石塔。時年五十有八。即貞觀之初年",
    "T51n2067_008:0036b17": "也。",
    "T51n2067_008:0036b18": "釋法智。宣城人也。少小出家。戒行勤苦。不交",
    "T51n2067_008:0036b19": "俗務。隱居山林。清淨求志。誦法華一部。曾無",
    "T51n2067_008:0036b20": "懈癈。兼復聲韻朗徹。音句分明。每常唱誦。人",
    "T51n2067_008:0036b21": "皆樂聞。時人。呼為智法華。貞觀年初。居蔣山",
    "T51n2067_008:0036b22": "上定林寺。甞一夜。誦至寶塔品。其時風雨晦",
    "T51n2067_008:0036b23": "冥。震雷大至。師誦念不息。有諸房眾僧。皆出",
    "T51n2067_008:0036b24": "外觀雷雨。每因電光流昭。即見一寶塔。在虛",
    "T51n2067_008:0036b25": "空中。有大眾恭敬圍繞。寺僧驚異。咸共觀之。",
    "T51n2067_008:0036b26": "至雲雨晴霽。乃不復出。眾共稱讚。知是持經",
    "T51n2067_008:0036b27": "者所感致也。",
    "T51n2067_008:0036b28": "釋遺俗。不知何人。以唐運初開。遊上雍州醴",
    "T51n2067_008:0036b29": "泉縣南美泉鄉陽陸家。鎮常供養。清儉寡欲。",
    "T51n2067_008:0036c01": "惟誦法華為業。晝夜相係。乃數千遍。以貞觀",
    "T51n2067_008:0036c02": "初。因疾將終。遺屬友人慧廊曰。比雖誦經意",
    "T51n2067_008:0036c03": "望靈驗。以生蒙俗信向之善。若身死後。不須",
    "T51n2067_008:0036c04": "露骸。埋之十載。可為發出。舌根必爛。知無受",
    "T51n2067_008:0036c05": "持。若猶存在。當告道俗。為起一塔。以示感",
    "T51n2067_008:0036c06": "靈。言訖而終。遂依埋葬。至貞觀十一年。廊與",
    "T51n2067_008:0036c07": "諸知故。就墓發之。身肉都銷。惟舌不朽。一縣",
    "T51n2067_008:0036c08": "士女。咸共仰戴。誦持之流。又倍恒度。乃函盛",
    "T51n2067_008:0036c09": "其舌。於陽陸村北甘谷南岸。為建塼塔。識者",
    "T51n2067_008:0036c10": "尊嚴。彌隆信敬。",
    "T51n2067_008:0036c11": "釋法喜。俗姓李。襄陽人也。七歲出家。事顥禪",
    "T51n2067_008:0036c12": "師。為其津導。荊州青溪山寺四十餘僧。喜為",
    "T51n2067_008:0036c13": "沙彌。親所供奉。晝即炊煮薪蒸。夜便誦習經",
    "T51n2067_008:0036c14": "典。山居無炬。燃柴取明。每夕自課誦通一紙。",
    "T51n2067_008:0036c15": "如是累時。所緣通利。雖學諸經部類。而遍以",
    "T51n2067_008:0036c16": "法華為宗。常假食息中間。兼誦一卷。餘即專",
    "T51n2067_008:0036c17": "以禪業念在前。纔有昏心。便有溫故。又以顥",
    "T51n2067_008:0036c18": "師去世。意欲冥祐靈爽。願誦千遍法華。因即",
    "T51n2067_008:0036c19": "不處舊房。但巡遶寺塔。行坐二儀。誓窮本願。",
    "T51n2067_008:0036c20": "數滿八百。精厲晨宵。繫心不散。覺轉[但-日+木]健。同",
    "T51n2067_008:0036c21": "寺僧。見白牛駕。以寶車入喜房內。追而觀",
    "T51n2067_008:0036c22": "之。了無縱緒。方知幽通之感。有契教門。武德",
    "T51n2067_008:0036c23": "四年。蕭瑀召住津梁寺。後退居驪阜。而卑弱",
    "T51n2067_008:0036c24": "自守。營救在懷。諸有疾苦。無論客舊。皆周給",
    "T51n2067_008:0036c25": "瞻問。親為將療。至於屎尿膿吐。皆就向[口*束]之。",
    "T51n2067_008:0036c26": "都無污賤。情倍欣懌。以常業也。貞觀六年春。",
    "T51n2067_008:0036c27": "創染微疾。自知非久。強加醫療。終無進服。至",
    "T51n2067_008:0036c28": "十月十二日。乃告門人。無常至矣。勿事囂擾。",
    "T51n2067_008:0036c29": "當默然靜慮。津。吾去識。勿使異人。輒入房",
    "T51n2067_008:0037a01": "也。時時唱告三界虛空但是一心。大眾。忽聞",
    "T51n2067_008:0037a02": "林北音樂車振之聲。因以告之。喜曰。世間果",
    "T51n2067_008:0037a03": "報。久已捨之。如何更生樂處。終是纏累。乃",
    "T51n2067_008:0037a04": "又入定。須臾聲止。香氣充滿。達五更初。端坐",
    "T51n2067_008:0037a05": "而卒。春秋六十有一。形色鮮潔。如常在定。",
    "T51n2067_008:0037a06": "釋道瓊。俗姓張氏。不知何許人也。貞觀六七",
    "T51n2067_008:0037a07": "年中。住金陵棲玄寺。無他行業。唯誦法華一",
    "T51n2067_008:0037a08": "部。兼聲韻清雅。人所樂聞。與一沙門字法敏。",
    "T51n2067_008:0037a09": "同房居止。瓊於後夜。端坐誦經。敏在床側。裸",
    "T51n2067_008:0037a10": "體而臥。身甚休強。先來無患。忽從床上。自檏",
    "T51n2067_008:0037a11": "仆地床。如人力牽掣打棒。求哀乞恩。如是非",
    "T51n2067_008:0037a12": "一。道瓊初見忙懼。失聲唱叫。合寺驚走。謂是",
    "T51n2067_008:0037a13": "大蟲。須臾見瓊相報。始共觀候。槌檏猶自未",
    "T51n2067_008:0037a14": "已。經一日後。漸得安定。乃失本心。問其所",
    "T51n2067_008:0037a15": "由。答云。見有神鬼瞋責。為露體仰臥。不敬經",
    "T51n2067_008:0037a16": "典(云云)。",
    "T51n2067_008:0037a17": "釋智友蔣州人。未詳氏族所出。幼而齊肅。端",
    "T51n2067_008:0037a18": "居不雜塵伍。早年離俗。雅愛斯典。晝夜誦持。",
    "T51n2067_008:0037a19": "略無棄日。及乎陳入關。便住花原縣寶雲寺。",
    "T51n2067_008:0037a20": "雖自南徂北。此業無虧。每誦經之時。必執爐",
    "T51n2067_008:0037a21": "閉目。香煙不絕。凡經四十二年。前後總計將",
    "T51n2067_008:0037a22": "五萬遍。所用澡瓶。居常溢滿。以貞觀八年。無",
    "T51n2067_008:0037a23": "疾坐卒於所住寺。春秋七十二。將終之日。有",
    "T51n2067_008:0037a24": "天樂來迎。於房戶空中。繁食良久。又有香",
    "T51n2067_008:0037a25": "氣若雲。充塞院宇。其人物在內。互不相見。久",
    "T51n2067_008:0037a26": "之而滅。弟子德藏。及鄉人士庶。千有餘人。遷",
    "T51n2067_008:0037a27": "柩于東南安居山。坐屍樹下。經宿就視。莫知",
    "T51n2067_008:0037a28": "所在。",
    "T51n2067_008:0037a29": "釋法誠。俗姓樊氏。雍州萬年人也。童子出家。",
    "T51n2067_008:0037b01": "事神僧僧和為弟子。和特有殊鑒。識其名器。",
    "T51n2067_008:0037b02": "乃遣就禪林寺相禪師。遵承定學。未盈數載。",
    "T51n2067_008:0037b03": "遂升堂奧焉。後遇超公。隱居藍谷。披誠請",
    "T51n2067_008:0037b04": "誨。虛受不怠。雖慧解傍通。以誦法華為業。甞",
    "T51n2067_008:0037b05": "心力疲竭。將癈受持。遂作觀音行道。以祈冥",
    "T51n2067_008:0037b06": "祐。滿三七日。於佛前。忽見巨人著白衣。持一",
    "T51n2067_008:0037b07": "品藥。授令服之。此後心力倍常。讀誦無輟。每",
    "T51n2067_008:0037b08": "夏中。[米*(升-┬+下)]五百遍。六齋日[米*(升-┬+下)]七遍。欲過此數。亦",
    "T51n2067_008:0037b09": "不為勞。略計十年。將餘萬遍。屢聞空中作樂。",
    "T51n2067_008:0037b10": "金石鏗鏘。至誦經遍其聲。乃息。甞有下村",
    "T51n2067_008:0037b11": "一清信士。恒供養誠。家中忽遭重患。長幼十",
    "T51n2067_008:0037b12": "餘。並至危惙。其人憂迫。投誠乞救。誠乃引至",
    "T51n2067_008:0037b13": "法華堂內二畫神前。指而謂曰。此檀越。信心",
    "T51n2067_008:0037b14": "真實。家嬰患苦。汝可隨之為除疾病。其人即",
    "T51n2067_008:0037b15": "歸。患者並見二神。以手楯撫。應時痊復。甞有",
    "T51n2067_008:0037b16": "凶人欲密害誠者。夜往其處。乃見門內。猛火",
    "T51n2067_008:0037b17": "赩然。遂慚悔而遁。貞觀十四年夏安居之末。",
    "T51n2067_008:0037b18": "因忽有疾。自知將謝。願生兜率。澡浴之後。誠",
    "T51n2067_008:0037b19": "令儉約。至月末。天故語曰。欲來徑入。何用",
    "T51n2067_008:0037b20": "絃歌。顧謂侍者曰。有童子相迎。今在門外。吾",
    "T51n2067_008:0037b21": "將去矣。如來正戒。其勗勉之。無後悔也。言",
    "T51n2067_008:0037b22": "畢。口出光明。燭燿房宇。又聞異香芬馥而至。",
    "T51n2067_008:0037b23": "眾見儼然端坐。不覺已終。年七十有八。貞觀",
    "T51n2067_008:0037b24": "十四年七月也。有俗士揚難及者。本縣人也。",
    "T51n2067_008:0037b25": "幼而耿介。不雜凡遊。年將知命。方祈妙典。聞",
    "T51n2067_008:0037b26": "誠有道。遂師事焉。誠乃授以法華。數月之間。",
    "T51n2067_008:0037b27": "悉得通利。勵精翫習。曉夜忘疲。雖涉眾務。其",
    "T51n2067_008:0037b28": "聲不輟。於後。無疾奄然而終。終後焚燒。髏",
    "T51n2067_008:0037b29": "舌獨在。誠因收舉。藏之石函。置法華堂。時加",
    "T51n2067_008:0037c01": "供養。屢聞函內諷誦之聲。振動石函。詞句明",
    "T51n2067_008:0037c02": "了。聞者敬悚。知受持之力焉。",
    "T51n2067_008:0037c03": "釋智聰。未詳何人。每誦法華。兼聽三論。陳平",
    "T51n2067_008:0037c04": "後。渡江住揚州安樂寺。大業既崩。思歸無計。",
    "T51n2067_008:0037c05": "隱江荻中。誦法華經。感有四虎遶之而已。聰",
    "T51n2067_008:0037c06": "不食經十餘日。初無飢渴。謂虎曰。吾命須臾。",
    "T51n2067_008:0037c07": "卿須可食。其虎忽作人言。造天立地。無有此",
    "T51n2067_008:0037c08": "理。俄見一老公。年可八十。掖下挾船。來就",
    "T51n2067_008:0037c09": "聰所曰。師欲渡江。棲霞住者。可即上船。四虎",
    "T51n2067_008:0037c10": "一時目中淚出。聰謂公曰。救危拔難。正在今",
    "T51n2067_008:0037c11": "日。可迎四虎。於是。利涉往達南岸。船及老",
    "T51n2067_008:0037c12": "人。不知何在。聰領四虎。同至棲霞舍利塔西。",
    "T51n2067_008:0037c13": "經行坐禪。誓不寢臥。眾徒八十。咸不出院。",
    "T51n2067_008:0037c14": "若有凶事。一虎入寺大聲告眾。由此驚悟。至",
    "T51n2067_008:0037c15": "貞觀二十三年四月八日。小食訖。往止觀興",
    "T51n2067_008:0037c16": "皇。禮大師影像。還歸本房。安坐而卒。異香充",
    "T51n2067_008:0037c17": "溢。丹陽一郭。受戒道俗。三千餘人。奔走登",
    "T51n2067_008:0037c18": "山。哀慟林野。時年九十九矣。",
    "T51n2067_008:0037c19": "釋僧徹。未詳何人。住降州南孤山陷泉寺。曾",
    "T51n2067_008:0037c20": "行遇癩者。徹引至山中。為鑿穴給食。令誦法",
    "T51n2067_008:0037c21": "華。癩者。素不識字。加又頑鄙。句句授之。終",
    "T51n2067_008:0037c22": "不辭倦。誦經向半。夢有教者。自後稍聰。得五",
    "T51n2067_008:0037c23": "六卷。瘡漸覺愈。一部既了。鬢眉平復。膚色如",
    "T51n2067_008:0037c24": "常。故經云。病之良藥。斯誠驗矣。",
    "T51n2067_008:0037c25": "清信士史呵誓者。住京城西南豐谷鄉。少懷",
    "T51n2067_008:0037c26": "善念。常誦法華。行安樂行。慈悲在意。不乘畜",
    "T51n2067_008:0037c27": "產。虛幻為心。名霑令史。往還京省。以誦業相",
    "T51n2067_008:0037c28": "仍。恐路逢相識。人事暄涼。便癈所誦。故其所",
    "T51n2067_008:0037c29": "行。必由小徑。低聲怡顏。緣念相續。及終之",
    "T51n2067_008:0038a01": "時。感異香殊氣充於村曲。後十年。妻已重發。",
    "T51n2067_008:0038a02": "唯舌鮮好。餘皆朽盡。乃別標顯焉。又釋道正。",
    "T51n2067_008:0038a03": "金陵白馬寺僧也。亦誦法華。身死之後。以火",
    "T51n2067_008:0038a04": "燒身。乃於灰中。得舌一枚。儼然不壞。道俗",
    "T51n2067_008:0038a05": "莫不稱歎(云云)。",
    "T51n2067_008:0038a06": "釋玄真。俗姓憑氏。本壽春人也。少小出家。言",
    "T51n2067_008:0038a07": "遊揚土。居永福寺。誦法華經一部。無時懈息。",
    "T51n2067_008:0038a08": "時於秋天月夜。持誦此經。至第七方半。比房",
    "T51n2067_008:0038a09": "有一沙門。忽起如廁。乃見庭中有大人形。",
    "T51n2067_008:0038a10": "回舉頭四望。即觀空中。有一神人。嶷然而住。",
    "T51n2067_008:0038a11": "此沙門。因立足瞻仰。更不移步。久之。經文亦",
    "T51n2067_008:0038a12": "了。神忽不見。其僧。從此學誦持。終身不懈。",
    "T51n2067_008:0038a13": "釋正則。俗姓張氏。幼而出家。脂腴不犯。五十",
    "T51n2067_008:0038a14": "餘年。戒行無缺。誦法華經一部。文句通利。晝",
    "T51n2067_008:0038a15": "夜誦念。不曾棄口。時人號為則法華也。褚惲",
    "T51n2067_008:0038a16": "家甚敬信。於居宅之內。別為一院。立佛堂僧",
    "T51n2067_008:0038a17": "房。則。緣眾事出城。即居停宅內。忽遇患彌",
    "T51n2067_008:0038a18": "篤。遂終褚家。死後輿還本寺。則去之後於所",
    "T51n2067_008:0038a19": "臥房。但聞異香氛氳。七日乃歇。則初大漸。經",
    "T51n2067_008:0038a20": "二日。氣息纔屬。至墓方穌。乃謂諸弟子曰。",
    "T51n2067_008:0038a21": "吾向一處來。見宮殿崇麗。七寶莊嚴。寶樹金",
    "T51n2067_008:0038a22": "池。非常奇特。亦不可以世間能比。又見無量",
    "T51n2067_008:0038a23": "諸聖僧。快樂不可言。後經信宿乃絕。年七十",
    "T51n2067_008:0038a24": "餘矣。",
    "T51n2067_008:0038a25": "清信士陰明觀。丹陽小鄒村人也。少年曾經",
    "T51n2067_008:0038a26": "出家。無他行業。誦法華經一部。後遂還俗。兼",
    "T51n2067_008:0038a27": "有妻子。家業農功。或被官驅役。或居家力作。",
    "T51n2067_008:0038a28": "生業甚貧。衣食不繼。口恒誦經。不曾暫息。除",
    "T51n2067_008:0038a29": "寢食私承官私人事之外。皆不棄口。在後。忽",
    "T51n2067_008:0038b01": "於夜中。聞空中有人。喚陰明觀陰明觀。喚甚",
    "T51n2067_008:0038b02": "分明。觀起應諾。空中人又曰。汝起。我與汝金",
    "T51n2067_008:0038b03": "寶。寶在村南田東頭。大黃連樹下。汝可往取。",
    "T51n2067_008:0038b04": "明觀懷欣。即起呼其子。持火及鍬鑺。共往田",
    "T51n2067_008:0038b05": "中。子見父將往。猶懷疑恨。曰。那得忽爾夜中",
    "T51n2067_008:0038b06": "取金。阿翁狂癲。父固戾去。及至樹下掘鑿。了",
    "T51n2067_008:0038b07": "不見金。兒又諫父。須臾之頃。聞空中聲曰。可",
    "T51n2067_008:0038b08": "更近前。依言而取。果有所獲。因此生業用展。",
    "T51n2067_008:0038b09": "無復貧寒之斃。村鄉怪其引用異常。疑有他",
    "T51n2067_008:0038b10": "故。觀乃具向父老說之。彌勤誦習矣。",
    "T51n2067_008:0038b11": "清信士謝智藏。雍州藍田人也。雖處田家。恒",
    "T51n2067_008:0038b12": "持五戒。因緣暫至縣下。見寺中。有沙門講法",
    "T51n2067_008:0038b13": "華經。至第六持經眼耳鼻舌身意功德。乃即",
    "T51n2067_008:0038b14": "發心歸家。誦持第六一卷。除人事以外。不曾",
    "T51n2067_008:0038b15": "休息。其人心願更進餘卷。既遠居田野。無人",
    "T51n2067_008:0038b16": "教授。始欲棄家尋師。生業又癈。晝夜觀思遇",
    "T51n2067_008:0038b17": "明師。經於數年。忽見一婆羅門僧來扣藏門。",
    "T51n2067_008:0038b18": "謂藏曰。汝有食不。乞我一齊。智藏欣然。隨家",
    "T51n2067_008:0038b19": "所有。即具蔬飯。如法供設。僧既食畢。謂智藏",
    "T51n2067_008:0038b20": "曰。汝欲得受法華經者。可將本來。智藏歡喜。",
    "T51n2067_008:0038b21": "深適所願。即授其經。一從聞受。更不忘失。",
    "T51n2067_008:0038b22": "受經既了。僧忽不見。智藏懷思情甚惆悵。恨",
    "T51n2067_008:0038b23": "不識神人。自師去後。但聞異香。數日不絕。",
    "T51n2067_008:0038b24": "釋慧津。俗姓錢氏。不知何許人。少小出家。精",
    "T51n2067_008:0038b25": "修定檢。匡山廬岫。每所遊盤。而恒誦法華無",
    "T51n2067_008:0038b26": "輟。昏曉除寢食之餘。未甞間息。其誦。必周圍",
    "T51n2067_008:0038b27": "數步。掃灑清淨。採拾時花。莊嚴營飾。中心五",
    "T51n2067_008:0038b28": "六尺許。懸幡燒香。別施一座。於是。著新淨",
    "T51n2067_008:0038b29": "衣。禮十方佛。合掌端坐。然後乃誦。誦滿萬",
    "T51n2067_008:0038c01": "遍。忽依俙如雲霧。裏見三變八方寶座寶樹。",
    "T51n2067_008:0038c02": "諸佛菩薩。朦然在目。至萬五千遍。了了具",
    "T51n2067_008:0038c03": "見。後不知所終。",
    "T51n2067_008:0038c04": "釋道璡。未詳氏族。荊州人也。戒業精勤。諷誦",
    "T51n2067_008:0038c05": "茲典。布衣一食。殆有過人之量。後來遊關輔。",
    "T51n2067_008:0038c06": "仰止道宣律師。諮求出要。探玄伊極。亞采",
    "T51n2067_008:0038c07": "前賢。後因博訪妙津。止辯才寺。忽體仆息微。",
    "T51n2067_008:0038c08": "經數日。自見被冥官追錄。將至王前。王曰。師",
    "T51n2067_008:0038c09": "誦法華。律行清淨。應生第四天中。慈尊眾所。",
    "T51n2067_008:0038c10": "弟子罪惡之身。恐不復相遇。故欲見師。願",
    "T51n2067_008:0038c11": "垂救也。璡遂暫穌。向諸僧具說。言訖而卒。",
    "T51n2067_008:0038c12": "又釋洪粲。亦誦法華。頻有山神寺神。往來禮",
    "T51n2067_008:0038c13": "拜(云云)。",
    "T51n2067_008:0038c14": "史崇。長安郊南人也。少屬道。早預黃巾。住玄",
    "T51n2067_008:0038c15": "都觀。後忽發心。誦法華經。日恒一遍私立佛",
    "T51n2067_008:0038c16": "像。六時禮懺。每為諸道所嫉。因茲返俗彌精",
    "T51n2067_008:0038c17": "諷誦。後忽染患暴亡。時在盛夏。一無變壞。唯",
    "T51n2067_008:0038c18": "聞香氣。親里敬鑿龕。安堵側近。時時常聞妙",
    "T51n2067_008:0038c19": "香。後經年餘。筋肉都盡。唯舌形顏色。與常人",
    "T51n2067_008:0038c20": "不異。或有疑駭之者。乃火燒不變。斧斫無損。",
    "T51n2067_008:0038c21": "遠近見聞。信倍恒百。秦州權氏女。常誦法",
    "T51n2067_008:0038c22": "華。死後十餘年。其家將欲改葬。見其骨肉。銷",
    "T51n2067_008:0038c23": "散略盡。唯舌如生。",
    "T51n2067_008:0038c24": "左肅機寉義起。有一突厥侍女。素不識文。於",
    "T51n2067_008:0038c25": "麟德年中病死。經夜。見一梵僧。突厥求哀。僧",
    "T51n2067_008:0038c26": "以錫杖扣其頂。教誦法華經一部。言作梵音。",
    "T51n2067_008:0038c27": "比明乃穌。自陳其事。家人不信。告義起。起試",
    "T51n2067_008:0038c28": "之。突厥便誦經如流。即請西域梵僧來。聽侍",
    "T51n2067_008:0038c29": "女所誦之經。自首至尾。言音通正。一字不遺。",
    "T51n2067_008:0039a01": "時以奏聞。上云。冥道如此。豈得不信。當時朝",
    "T51n2067_008:0039a02": "臣。無不知者。",
    "T51n2067_008:0039a03": "釋萬相。俗姓杜氏。雍州萬年人也。幼枝塵",
    "T51n2067_008:0039a04": "澤。遍師名德。戒珠朗徹。學海沖深。諷誦法",
    "T51n2067_008:0039a05": "華。兼敷義理。凡講十餘遍。而福慧是資。慈柔",
    "T51n2067_008:0039a06": "宅性。工誨誘。巧方便。頃以興善佛殿。忽屬",
    "T51n2067_008:0039a07": "災焚。輪奐再成。相有其力。又於殿之北面。造",
    "T51n2067_008:0039a08": "鐫石法華一部。莊嚴偉麗。頗稱奇絕焉。曾於",
    "T51n2067_008:0039a09": "檐下誦經。忽有白雉。馴伏左右。以手取之。初",
    "T51n2067_008:0039a10": "不驚擾。隨相來去。向餘十日。又於房後木。見",
    "T51n2067_008:0039a11": "金銅龕像。無何而至。青雀一雙。兩邊侍立。",
    "T51n2067_008:0039a12": "相收得像。鳥忽飛去。或爐中火炭。自然而出。",
    "T51n2067_008:0039a13": "或床後薦間。異香頻發。又於中夜靜坐。忽然",
    "T51n2067_008:0039a14": "似夢。見西北天中明星千許。久觀變為寶塔。",
    "T51n2067_008:0039a15": "高廣嚴飾。望之無際。又見東北七星。大踰尋",
    "T51n2067_008:0039a16": "仞。瞻覩未已。遂見七佛從星中出。金儀端粹。",
    "T51n2067_008:0039a17": "朗照赫然。相恒願見七佛及多寶佛塔。夢中",
    "T51n2067_008:0039a18": "悲喜交襟。禮拜讚歎。少選之間。倏焉而滅。其",
    "T51n2067_008:0039a19": "所誦凡四千餘遍。將終之際。令門人雅勝等。",
    "T51n2067_008:0039a20": "稱普賢菩薩名。俄自云。普賢菩薩來。右脅而",
    "T51n2067_008:0039a21": "卒於興善寺。春秋七十四。又揚州棲靈寺僧",
    "T51n2067_008:0039a22": "道藝。常誦此經。每至現寶塔品。空中彈指數",
    "T51n2067_008:0039a23": "十下。自此後精誦倍常。",
    "T51n2067_008:0039a24": "釋智藏。俗姓費氏。本夏州人也。少出家。住大",
    "T51n2067_008:0039a25": "興善寺。每誦法華。聲辯清徹。令人樂聞。其誦",
    "T51n2067_008:0039a26": "多以千遍為眼。甞損心吐血經數日。寺僧季",
    "T51n2067_008:0039a27": "謩。告藏曰。傳聞。損心。用小便和麵作漿。服",
    "T51n2067_008:0039a28": "之即差。藏云。誓於千遍之內。不以穢物熏",
    "T51n2067_008:0039a29": "經。此雖為藥。終乖宿志。藏乃掃灑庭除。捧經",
    "T51n2067_008:0039b01": "置案。燒香旋遶。禮拜祈誠。爾夜忽如睡夢。見",
    "T51n2067_008:0039b02": "一梵僧。與藏取水。和麵作漿。授之令服。藏飲",
    "T51n2067_008:0039b03": "之未半。欻然即悟。乃心力倍常。還尊舊貫。貞",
    "T51n2067_008:0039b04": "觀九年。甞有夏州僧石法師。聞藏誦經。奉蘇",
    "T51n2067_008:0039b05": "三斤。以充供養。藏盛以一器。初日。以銅匙。",
    "T51n2067_008:0039b06": "取中心桃許。明日更取。乃見舊處。融蘇凝",
    "T51n2067_008:0039b07": "滿。即復飲之。於是。從夏至秋。日取如故。藏",
    "T51n2067_008:0039b08": "私心慶悅。始悟醍醐。自出到八月。分此舊蘇。",
    "T51n2067_008:0039b09": "與同寺僧。靈卿音禪師為響說之。又每聞異",
    "T51n2067_008:0039b10": "香。及彈指之響。屢為幽人。喚之令起。而前後",
    "T51n2067_008:0039b11": "所誦。一萬餘遍。但以戒足少虧。不獲深悟。識",
    "T51n2067_008:0039b12": "者恨之。年八十有八。終於淨影寺焉。儀鳳三",
    "T51n2067_008:0039b13": "年十一月二十三日也。",
    "T51n2067_008:0039b14": "釋弘照。俗姓尚。官雍州。高陵縣人也。祖父",
    "T51n2067_008:0039b15": "並世載芳猷。薄居微官。母張氏。簪纓茂族。特",
    "T51n2067_008:0039b16": "懷深信。照稚歲。殊姿天然雅器。口不茹薰穢。",
    "T51n2067_008:0039b17": "目不留玩好。塵秕在家。耽愛出俗。年二十。投",
    "T51n2067_008:0039b18": "成律師機禪師。而剃落焉。二德學行。著聞京",
    "T51n2067_008:0039b19": "邑。上首默鑒良材。欣然順許。於是。即誦法",
    "T51n2067_008:0039b20": "華。數月便度。而性務幽簡。不悅囂煩。其後。",
    "T51n2067_008:0039b21": "遂卜宅終南。於折谷避世堡。依巖枕石。誓誦",
    "T51n2067_008:0039b22": "千遍。既而貞情霜皓。妙韻風暢。頻感冥祇潛",
    "T51n2067_008:0039b23": "來翼衛。或公私艱虞道俗纏綆。即有大蟲鳴",
    "T51n2067_008:0039b24": "吼。略為常候。又忽降深雪。麵唯升許。二十餘",
    "T51n2067_008:0039b25": "日食之不盡。但以久居此地。聞見遂多。供施",
    "T51n2067_008:0039b26": "殷繁。傷皮害髓。乃與友人履信。移住鄠縣西",
    "T51n2067_008:0039b27": "南之寒山。更修前業。路極險阻。經途百餘",
    "T51n2067_008:0039b28": "里。又屬咸亨不稔。素無儲積。往往有人擔齊",
    "T51n2067_008:0039b29": "食來送。爾後尋訪。莫知蹤緒。時二德及一居",
    "T51n2067_008:0039c01": "士。並結草菴。星居自榮。照忽見一蛇長百尺。",
    "T51n2067_008:0039c02": "斑文五色。頭高丈餘。直來菴所。低身俛聽。照",
    "T51n2067_008:0039c03": "初驚惶戰慄。不敢視之。閉目清誦。聲辭屢輟。",
    "T51n2067_008:0039c04": "漸以理革情。稍得流澤。於是。起大悲心。發",
    "T51n2067_008:0039c05": "深重願。合掌流淚。抗音終部。蛇少選而退。自",
    "T51n2067_008:0039c06": "爾頻來不息。照雖頗知無害。然惡其腥臭。懼",
    "T51n2067_008:0039c07": "其形狀。初以杖約。隨手即去。後令居士驅之。",
    "T51n2067_008:0039c08": "其乃以繩纏頸。引致深業。繫於大樹。至夜。照",
    "T51n2067_008:0039c09": "信及居士。夢一女人。掩淚泣而前曰。弟子。是",
    "T51n2067_008:0039c10": "此山神女。性樂聞法。數以穢形。干突法眾。今",
    "T51n2067_008:0039c11": "被驅繫。辭師遠去。不復聞誦大乘。以此為恨。",
    "T51n2067_008:0039c12": "照等各自驚覺。遽相徵問。所夢既同。疑其致",
    "T51n2067_008:0039c13": "死。即執炬往看。果有期事。居士號泣投地。",
    "T51n2067_008:0039c14": "披誠懺謝。就其屍所。共為誦經。又欲設千僧",
    "T51n2067_008:0039c15": "齋。乃於菴側。獲銀數餅。下山饌會。恰然周",
    "T51n2067_008:0039c16": "足。甞行至一村。有貧女劉氏。請留供養。照愍",
    "T51n2067_008:0039c17": "之而止。於七日中。罄其所有。照便欲去。信女",
    "T51n2067_008:0039c18": "慇懃復留。更無資貨。遂剪頭髮。以置齊食。更",
    "T51n2067_008:0039c19": "經七日。照復欲去。貧女悲泣固留。因復停止。",
    "T51n2067_008:0039c20": "女賣髮之直。用之已盡。憂根通宵。莫知出",
    "T51n2067_008:0039c21": "處。忽以手摩頭。覺髮生如故。驚喜踊躍。即便",
    "T51n2067_008:0039c22": "更剪。復經七日。還長如前。凡經三剪。照以淹",
    "T51n2067_008:0039c23": "留既久。煩損殊深。執持衣鉢。決不肯住。女乃",
    "T51n2067_008:0039c24": "頂禮具陳云。師自有[米*(升-┬+下)]。照等聞此。噎不得言。",
    "T51n2067_008:0039c25": "悼責微軀當斯厚意。永淳之前。復往同州素",
    "T51n2067_008:0039c26": "絲山。依常綜習。忽無疾終於山舍。故甘泉寺",
    "T51n2067_008:0039c27": "四輩。聚火燒之。唯舌不燃。紅赤如本。時韓城",
    "T51n2067_008:0039c28": "縣慶善寺寺主。或因等行頗流俗。不信有之。",
    "T51n2067_008:0039c29": "乃與合寺僧徒士俗五百。柴炭數車。更燒十",
    "T51n2067_008:0040a01": "遍形色儼然。方皆悔伏。其舌。盛以香函。流",
    "T51n2067_008:0040a02": "傳供養。履信。不知何人。操業高潔。略與照",
    "T51n2067_008:0040a03": "同。莫逆至交。亟積寒暑。照既淪化。慨恨莫",
    "T51n2067_008:0040a04": "追。遂振策徂南。增修禪觀(云云)。",
    "T51n2067_008:0040a05": "比丘尼。失其名。住蘇州混山縣界。少小入道。",
    "T51n2067_008:0040a06": "常誦法華經。每日兩遍。二十餘載。比尼容",
    "T51n2067_008:0040a07": "貌妍詳。見者思戀。至永昌元年。縣錄事姓朱。",
    "T51n2067_008:0040a08": "遂起惡心。橫加非望。尼雅志貞確。意不從之。",
    "T51n2067_008:0040a09": "朱乃惱亂寺眾。破損常住。尼等不知何計得",
    "T51n2067_008:0040a10": "免斯苦。持經尼云。此法華經。何無靈驗。即著",
    "T51n2067_008:0040a11": "淨衣。入佛殿。燒香發願。其後。錄事假託別",
    "T51n2067_008:0040a12": "由。而來寄宿。心懷異意。方欲向尼房去。少選",
    "T51n2067_008:0040a13": "之間。忽覺半體酸疼。男根遂落。遍身流汗。即",
    "T51n2067_008:0040a14": "發癩瘡。眉毛鬢鬚。一時俱墮。錄事悲悔百方。",
    "T51n2067_008:0040a15": "竟不痊損。",
    "T51n2067_008:0040a16": "晉蜀石室山釋法緒宋江陵釋僧隱",
    "T51n2067_008:0040a17": "宋京師潤心寺釋道榮宋高昌釋僧遵",
    "T51n2067_008:0040a18": "宋廬山釋慧慶宋京師道場寺釋法莊",
    "T51n2067_008:0040a19": "宋京師彭城寺釋僧覆",
    "T51n2067_008:0040a20": "宋京師枳園寺釋法匱",
    "T51n2067_008:0040a21": "齊京師靈鷲寺釋僧審",
    "T51n2067_008:0040a22": "齊武昌樊山釋法悟",
    "T51n2067_008:0040a23": "齊京師後崗釋僧候",
    "T51n2067_008:0040a24": "齊京師普弘寺釋慧溫",
    "T51n2067_008:0040a25": "梁鐘山延賢寺釋慧勝",
    "T51n2067_008:0040a26": "隋東都翻經館釋彥琮(常誦梵本)",
    "T51n2067_008:0040a27": "隋京師淨影寺釋慧遠",
    "T51n2067_008:0040a28": "魏太山丹嶺寺釋僧照",
    "T51n2067_008:0040a29": "隋九江廬山釋大志隋終南山釋普濟",
    "T51n2067_008:0040b01": "隋東都慧日道場釋智果",
    "T51n2067_008:0040b02": "隋懷州柏炎山寺釋曇詢",
    "T51n2067_008:0040b03": "唐京師清禪寺釋慧頤",
    "T51n2067_008:0040b04": "唐京師崇義寺釋慧頵",
    "T51n2067_008:0040b05": "唐天台山國清寺釋僧明",
    "T51n2067_008:0040b06": "唐偽鄭釋知命唐大原釋慧遠",
    "T51n2067_008:0040b07": "唐驪山津梁寺釋善慧",
    "T51n2067_008:0040b08": "唐京師大莊嚴寺釋善因",
    "T51n2067_008:0040b09": "唐京師清禪寺釋曹□",
    "T51n2067_008:0040b10": "弘贊法華傳卷第八"
}