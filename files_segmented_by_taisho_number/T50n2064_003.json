{
    "T50n2064_003:0961b02": "神僧傳卷第三",
    "T50n2064_003:0961b04": "曇無懺",
    "T50n2064_003:0961b05": "曇無懺。或云曇摩懺。中天竺國人也。六歲遭",
    "T50n2064_003:0961b06": "父憂。獨與母居。見沙門達摩耶舍。以懺為其",
    "T50n2064_003:0961b07": "弟子。習學小乘。後遇白頭禪師遂業大乘。至",
    "T50n2064_003:0961b08": "年二十誦大小乘經二百餘萬言懺從兄善能",
    "T50n2064_003:0961b09": "調象。騎殺王所乘白耳大象。王怒誅之。令曰。",
    "T50n2064_003:0961b10": "敢有視者夷三族。親屬莫敢往者。懺哭而葬",
    "T50n2064_003:0961b11": "之。王怒欲誅懺。懺曰。王以法故殺之。我以親",
    "T50n2064_003:0961b12": "而葬之。並莫違大義。何為見怒。傍人為之寒",
    "T50n2064_003:0961b13": "心。其神色自若。王奇其志氣。遂留供養之。懺",
    "T50n2064_003:0961b14": "明解呪術所向皆驗。西域號為大呪師。後隨",
    "T50n2064_003:0961b15": "王入山。王渴須水不能得。懺乃密呪石出水。",
    "T50n2064_003:0961b16": "因讚曰。大王惠澤所感遂使枯石生泉。隣國",
    "T50n2064_003:0961b17": "聞者皆歎王德。于時雨澤甚調百姓稱詠。王",
    "T50n2064_003:0961b18": "悅其道術深加優寵。頃之王意稍歇待之漸",
    "T50n2064_003:0961b19": "薄。懺以久處致厭。遂辭往罽賓。欲演大乘彼",
    "T50n2064_003:0961b20": "國不合。乃東適龜茲(音丘慈)頃之復進到姑臧",
    "T50n2064_003:0961b21": "止於傳舍慮失經本枕之而寢。有人牽之在",
    "T50n2064_003:0961b22": "地。懺警覺。謂是盜者。如此三夕。聞空中語曰。",
    "T50n2064_003:0961b23": "此如來解脫之藏。何以枕之。懺乃慚悟別置",
    "T50n2064_003:0961b24": "高處。夜有盜之者。數過提舉竟不能動。明旦",
    "T50n2064_003:0961b25": "懺持經去不以為重。盜者見之。謂是聖人。悉",
    "T50n2064_003:0961b26": "來拜謝。時河西王沮渠蒙遜僣據涼土。懺嘗",
    "T50n2064_003:0961b27": "告蒙遜云。有鬼入聚落必多災疫。蒙遜不信。",
    "T50n2064_003:0961b28": "欲躬見為驗。懺即以術加蒙遜蒙遜見而駭",
    "T50n2064_003:0961b29": "怖。懺曰。宜潔誠齋戒神呪驅之乃讀呪三日。",
    "T50n2064_003:0961c01": "謂蒙遜曰。鬼已去矣。時境首有見鬼者云。見",
    "T50n2064_003:0961c02": "數百疫鬼奔驟而逝。境內獲安。時魏虜拓跋",
    "T50n2064_003:0961c03": "燾聞懺有道術。遣使迎之。蒙遜既事懺日久",
    "T50n2064_003:0961c04": "不忍舍去。後又慰辭以迎。蒙遜既吝懺不遣。",
    "T50n2064_003:0961c05": "又迫魏之強。至蒙遜義和三年三月。懺因請",
    "T50n2064_003:0961c06": "西行。更尋涅槃後分。蒙遜忿其欲去。乃密圖",
    "T50n2064_003:0961c07": "害懺。偽以資糧發遣。厚贈寶貨。臨發之日懺",
    "T50n2064_003:0961c08": "乃流涕。告眾曰。懺業對將至。眾聖不能救矣。",
    "T50n2064_003:0961c09": "以本有心誓義不容停。比發蒙遜果遣刺客",
    "T50n2064_003:0961c10": "於路害之。春秋四十九。是歲宋元嘉十年也。",
    "T50n2064_003:0961c11": "遠近咸共嗟焉。既而蒙遜左右常白日見鬼",
    "T50n2064_003:0961c12": "神以劍擊蒙遜。至四月蒙遜寢疾而亡。",
    "T50n2064_003:0961c13": "杯渡",
    "T50n2064_003:0961c14": "杯渡者。不知姓名。常乘木杯渡水。人因目之。",
    "T50n2064_003:0961c15": "初在冀州不修細行。神力卓越世莫測其由。",
    "T50n2064_003:0961c16": "嘗於北方寄宿一家。家有一金像。渡竊而將",
    "T50n2064_003:0961c17": "去。家主覺而追之。見渡徐行。走馬逐之不及。",
    "T50n2064_003:0961c18": "至于孟津河浮木杯於水。憑之渡河。不假風",
    "T50n2064_003:0961c19": "棹輕疾如飛。俄而及岸達于京師。見時可年",
    "T50n2064_003:0961c20": "四十許。帶索襤縷殆不蔽身。言語出沒喜怒",
    "T50n2064_003:0961c21": "不均。或嚴氷叩凍洗浴。或著履上山。或徒行",
    "T50n2064_003:0961c22": "入市。唯荷一蘆圌(音遄)子更無餘物。嘗從延賢",
    "T50n2064_003:0961c23": "寺法意道人處。意以別房待之。後欲往瓜步",
    "T50n2064_003:0961c24": "江。於江側就航人。告渡不肯載之。復累足杯",
    "T50n2064_003:0961c25": "中顧盻言詠。杯自然流直渡北岸。向廣陵遇",
    "T50n2064_003:0961c26": "村舍李家八關齋。先不相識。乃直入齋堂而",
    "T50n2064_003:0961c27": "坐。置蘆圌於中庭。眾以其形陋無恭敬之心。",
    "T50n2064_003:0961c28": "李見蘆圌當道。欲移置牆邊。數人舉不能動。",
    "T50n2064_003:0961c29": "渡食竟提之而去。笑曰。四天王李家。于時有",
    "T50n2064_003:0962a01": "一豎子窺其圌中。有四小兒並長數寸。面目",
    "T50n2064_003:0962a02": "端正衣裳鮮潔。於是追覓不知所在。後數日",
    "T50n2064_003:0962a03": "乃見在西界蒙籠樹下坐。李禮拜請還家。日",
    "T50n2064_003:0962a04": "日供養。渡不甚持齋。飲酒噉肉。至於辛鱠。與",
    "T50n2064_003:0962a05": "俗無異。百姓奉上或受不受。沛國劉興伯為",
    "T50n2064_003:0962a06": "兗州刺史。遣使要之。負圌而來。興伯使人舉",
    "T50n2064_003:0962a07": "視。十餘人不勝。伯自看唯見一敗衲及一木",
    "T50n2064_003:0962a08": "杯。後還李家。復得二十餘日。清旦忽云。欲得",
    "T50n2064_003:0962a09": "一袈裟。中時令辦。李即經營。至中未成。渡云。",
    "T50n2064_003:0962a10": "暫出。至瞑不返。合境聞有異香。疑之為怪。處",
    "T50n2064_003:0962a11": "處覓渡。乃見在北巖下敷敗袈裟於地臥之",
    "T50n2064_003:0962a12": "而死。頭前脚後皆生蓮華。極鮮香。一夕而萎。",
    "T50n2064_003:0962a13": "邑共殯葬之。後數日有人從北來云。見渡負",
    "T50n2064_003:0962a14": "蘆圌行向彭城。乃共開棺鞾履存焉。既至彭",
    "T50n2064_003:0962a15": "城遇有白衣黃欣。深信佛法見渡禮拜。請還",
    "T50n2064_003:0962a16": "家。家至貧但有麥飯而已。渡甘之怡然止得",
    "T50n2064_003:0962a17": "半年。忽語欣云。可覓蘆圌三十六枚。吾須用",
    "T50n2064_003:0962a18": "之。答云。此間止可有十枚。貧無以買。恐不盡",
    "T50n2064_003:0962a19": "辦。渡曰。汝但檢覓宅中應有。欣即窮檢。果得",
    "T50n2064_003:0962a20": "三十六枚。列之庭中。雖有其數亦多破敗。比",
    "T50n2064_003:0962a21": "欣次第熟視皆已新完。渡密封之。因語欣令",
    "T50n2064_003:0962a22": "開乃見錢帛皆滿。可堪百許萬。識者謂是杯",
    "T50n2064_003:0962a23": "渡分身他土所得嚫施。迴以施欣。欣受之皆",
    "T50n2064_003:0962a24": "為功德經一年許辭去。欣為辦糧食。明晨見",
    "T50n2064_003:0962a25": "糧食具存。不知渡所在。後東遊入吳郡。路見",
    "T50n2064_003:0962a26": "釣魚師。因就乞魚。魚師施一餧者。渡手弄反",
    "T50n2064_003:0962a27": "覆還投水。游活而去。又見網師更從乞魚。網",
    "T50n2064_003:0962a28": "師瞋罵不與。渡乃拾取兩石子擲水中。俄而",
    "T50n2064_003:0962a29": "有兩水牛鬪其網中。網既碎敗不復見牛。渡",
    "T50n2064_003:0962b01": "亦已隱。行至松江。乃仰蓋於水中乘而渡岸",
    "T50n2064_003:0962b02": "經涉會稽剡縣登天台山。數月而返京師。少",
    "T50n2064_003:0962b03": "時遊止無定。請召或往不往時南州有。陳家。",
    "T50n2064_003:0962b04": "頗有衣食。渡往其家甚見迎奉。聞都下復有",
    "T50n2064_003:0962b05": "一杯渡。陳父子五人咸不信。往都下看之。果",
    "T50n2064_003:0962b06": "如其家杯渡。形相一種。陳設一合蜜薑及刀",
    "T50n2064_003:0962b07": "子薰陸香手巾等。渡即食蜜薑都盡。餘物宛",
    "T50n2064_003:0962b08": "在膝前。其父子五人恐是其家杯渡。即留二",
    "T50n2064_003:0962b09": "弟停都守視。餘三人還家。家中杯渡如舊膝",
    "T50n2064_003:0962b10": "前亦有香刀子等。但不噉蜜薑為異爾。乃語",
    "T50n2064_003:0962b11": "陳云。刀子鈍可為磨之。二弟還都云。彼渡已",
    "T50n2064_003:0962b12": "移靈鷲寺。其家忽求黃紙兩幅作書。書不成",
    "T50n2064_003:0962b13": "字。合同其背。陳問上人作何券書。渡不答。竟",
    "T50n2064_003:0962b14": "莫測其然。時吳部民朱靈期使高麗。還值風",
    "T50n2064_003:0962b15": "舶飄經九日。至一洲邊。洲上有山。山甚高大。",
    "T50n2064_003:0962b16": "入山採薪。見有人路。靈期乃將數人隨路告",
    "T50n2064_003:0962b17": "乞。行十餘里聞磬聲香煙。於是共稱佛禮拜。",
    "T50n2064_003:0962b18": "須臾見一寺甚光麗。多是七寶莊嚴。又見十",
    "T50n2064_003:0962b19": "餘石人。乃共禮拜還反。行少許聞唱導聲。還",
    "T50n2064_003:0962b20": "住更看。猶是石人。靈期等相謂此是聖僧。吾",
    "T50n2064_003:0962b21": "等罪人不能得見。因共竭誠懺悔。更往乃見",
    "T50n2064_003:0962b22": "真人。為靈期等設食。食味是菜。而香美不同",
    "T50n2064_003:0962b23": "世食。竟共叩頭禮拜。乞速還至鄉。有一僧云。",
    "T50n2064_003:0962b24": "此間去都乃二十餘萬里。但令至心不憂不",
    "T50n2064_003:0962b25": "速也。因問靈期云。識杯渡道人不。答言。甚識。",
    "T50n2064_003:0962b26": "因指北壁有一壺掛錫杖及鉢云。此是杯渡",
    "T50n2064_003:0962b27": "住處。今因君以鉢與之。并作書著函中。別有",
    "T50n2064_003:0962b28": "一青竹杖。語靈期云。但擲此杖置舫前水中。",
    "T50n2064_003:0962b29": "閉船靜坐。不假勞力必令速至。於是辭別。令",
    "T50n2064_003:0962c01": "一沙彌送至門上。語云。此道去行七里至船。",
    "T50n2064_003:0962c02": "不須從先路去也。如言西轉行七里許至船",
    "T50n2064_003:0962c03": "即具如所示。唯聞舫從山頂樹木上過。都不",
    "T50n2064_003:0962c04": "見水。經三日至石頭淮而住。亦不復見竹杖",
    "T50n2064_003:0962c05": "所在。舫入淮至朱雀。乃見杯渡騎大航蘭以",
    "T50n2064_003:0962c06": "捶捶之曰。馬馬何不行。觀者甚多。靈期等在",
    "T50n2064_003:0962c07": "舫遙禮之。渡乃自下舫取書并鉢。開書視之",
    "T50n2064_003:0962c08": "字無人識者。渡大笑曰。使我還耶。及鉢擲雲",
    "T50n2064_003:0962c09": "中還接之曰。我不見此鉢四千年矣。渡多在",
    "T50n2064_003:0962c10": "延賢寺法意處。時世以此鉢異物競往觀之。",
    "T50n2064_003:0962c11": "有庾常婢偷物而叛。四追不擒乃問杯渡。云",
    "T50n2064_003:0962c12": "已死。在金城江邊空塚中。往看果如所言。孔",
    "T50n2064_003:0962c13": "寧子時為黃門侍郎。在家患痢。遣信請渡。渡",
    "T50n2064_003:0962c14": "呪竟云。難差。見有四鬼皆被傷截寧子泣曰。",
    "T50n2064_003:0962c15": "昔孫恩作亂家為軍人所破。二親及叔皆被",
    "T50n2064_003:0962c16": "痛酷。寧子果死。又有齊諧妻胡母氏病。眾治",
    "T50n2064_003:0962c17": "不愈。後請僧設齋。齋座有僧勸迎杯渡。渡既",
    "T50n2064_003:0962c18": "至一呪。病者即愈。齊諧伏事為師。因作傳記。",
    "T50n2064_003:0962c19": "其從來神異不可備紀。元嘉三年九月辭諧",
    "T50n2064_003:0962c20": "入東。留一萬錢物寄諧倩為營齋。於是別去。",
    "T50n2064_003:0962c21": "行至赤山湖患病而死。諧即為營齋。并接屍",
    "T50n2064_003:0962c22": "還葬建康覆舟山。至四年有吳興邵信者。甚",
    "T50n2064_003:0962c23": "奉法。遇傷寒病無人敢看。乃悲泣念觀音。忽",
    "T50n2064_003:0962c24": "見一僧來云。是杯渡弟子。語云。莫憂家師尋",
    "T50n2064_003:0962c25": "來相看。答云。渡死已久。何容得來。道人云。",
    "T50n2064_003:0962c26": "來復何難。便衣帶頭出一合許散。與服之病",
    "T50n2064_003:0962c27": "即差。又有杜僧哀者。住在南崗下。昔經伏事",
    "T50n2064_003:0962c28": "杯渡。兒病甚篤。乃思念恨不得渡與念神呪。",
    "T50n2064_003:0962c29": "明日忽見渡來。言語如常。即為呪病者便愈。",
    "T50n2064_003:0963a01": "至五年三月渡復來齊諧家。呂道惠聞而怛",
    "T50n2064_003:0963a02": "之杜天期水丘熙等。並見皆大驚。即起禮拜。",
    "T50n2064_003:0963a03": "渡語眾人言。年當大凶可勤修福業。法意道",
    "T50n2064_003:0963a04": "人甚有德。可往就之。修立故寺以禳災禍也。",
    "T50n2064_003:0963a05": "須臾門上有一僧喚渡。便辭去云。貧道當向",
    "T50n2064_003:0963a06": "交廣之間不復來也。齊諧等拜送慇懃於是",
    "T50n2064_003:0963a07": "絕迹。頃世亦言時有見者。",
    "T50n2064_003:0963a08": "曇諦",
    "T50n2064_003:0963a09": "釋曇諦。姓康氏。其先康居國人。漢靈帝時移",
    "T50n2064_003:0963a10": "附中國。獻帝末亂移止吳興。諦父肜嘗為冀",
    "T50n2064_003:0963a11": "州別駕。母黃氏晝寢夢見一僧。呼黃為母。寄",
    "T50n2064_003:0963a12": "一麈尾并鐵鏤書鎮二枚。眠覺見兩物具存。",
    "T50n2064_003:0963a13": "因而懷孕生諦。諦年五歲母以麈尾等示之。",
    "T50n2064_003:0963a14": "諦曰。秦王所餉。母曰。汝置何處。答云不憶。至",
    "T50n2064_003:0963a15": "年十歲出家。學不從師悟自天發。後隨父之",
    "T50n2064_003:0963a16": "樊鄧。遇見關中僧[契大+石](音略)道人。忽喚[契大+石]名。[契大+石]曰。",
    "T50n2064_003:0963a17": "童子何以呼宿老名。諦曰。向者忽言。阿上是",
    "T50n2064_003:0963a18": "諦沙彌。為眾僧採菜被野猪所傷。不覺失聲",
    "T50n2064_003:0963a19": "耳。[契大+石]經為弘覺法師弟子。為僧採菜被野猪",
    "T50n2064_003:0963a20": "所傷。[契大+石]初不憶。此迺詣諦父。諦父具說本末",
    "T50n2064_003:0963a21": "并示書鎮麈尾等。[契大+石]迺悟而泣曰。即先師弘",
    "T50n2064_003:0963a22": "覺法師也。師經為姚萇講法華。貧道為都講。",
    "T50n2064_003:0963a23": "姚萇餉師二物。今遂在此。追計弘覺捨命正",
    "T50n2064_003:0963a24": "是寄物之日。復憶採菜之事。彌深悲仰。性愛",
    "T50n2064_003:0963a25": "林泉。後還吳興。入故章崑山。閑居澗飲二十",
    "T50n2064_003:0963a26": "餘載。以宋元嘉末卒於山。壽六十餘。",
    "T50n2064_003:0963a27": "求那跋摩",
    "T50n2064_003:0963a28": "求那跋摩。此云功德鎧。本剎利種。累世為王",
    "T50n2064_003:0963a29": "治在罽賓國。年十四便機見俊達深度。仁愛",
    "T50n2064_003:0963b01": "汎博崇德務善。其母嘗須野肉令跋摩辦之。",
    "T50n2064_003:0963b02": "跋摩曰。有命之類莫不貪生。夭彼之命非仁",
    "T50n2064_003:0963b03": "人矣。年二十出家受戒。洞明九部博曉四舍。",
    "T50n2064_003:0963b04": "誦經百餘萬言。深達律品妙入禪要。時人號",
    "T50n2064_003:0963b05": "曰三藏法師。至年三十罽賓國王薨。絕無紹",
    "T50n2064_003:0963b06": "嗣。眾咸議曰。跋摩帝室之胤。又才明德重。可",
    "T50n2064_003:0963b07": "請令還俗以紹國位。群臣數百再三固請。跋",
    "T50n2064_003:0963b08": "摩不納。乃辭師違眾林栖谷飲。孤行山野遁",
    "T50n2064_003:0963b09": "迹人世。後至闍婆國。初未至一日闍婆王母",
    "T50n2064_003:0963b10": "夜夢見一道士飛舶入國。明旦果是跋摩來",
    "T50n2064_003:0963b11": "至。王母敬以聖禮從受五戒。母因勸王曰。宿",
    "T50n2064_003:0963b12": "世因緣得為母子。我已受戒而汝不信。恐後",
    "T50n2064_003:0963b13": "生之因永絕今果。王迫以母勅。即奉命受戒。",
    "T50n2064_003:0963b14": "漸染既久專精稍篤。頃之隣兵犯境。王謂跋",
    "T50n2064_003:0963b15": "摩曰。外賊恃力欲見侵侮。若與鬪戰傷殺必",
    "T50n2064_003:0963b16": "多。如其不拒危亡將至。今唯歸命師尊不知",
    "T50n2064_003:0963b17": "何計。跋摩曰。暴寇相攻宜須禦捍。但當起慈",
    "T50n2064_003:0963b18": "悲心勿興害念耳。王自領兵擬之。旗鼓始交",
    "T50n2064_003:0963b19": "賊便退散。王遇流矢傷脚。跋摩為呪水洗之。",
    "T50n2064_003:0963b20": "信宿平復。後為跋摩立精舍。躬自琢材傷王",
    "T50n2064_003:0963b21": "脚指。跋摩又為呪治之。有頃平復。時京師名",
    "T50n2064_003:0963b22": "德沙門慧觀慧聰等遠挹風猷思欲參稟。以",
    "T50n2064_003:0963b23": "元嘉元年九月。啟文帝求迎請跋摩。帝即勅",
    "T50n2064_003:0963b24": "交州刺史令泛舶延致。觀等又遣沙門法長",
    "T50n2064_003:0963b25": "道冲道雋等往彼祈請。文帝知跋摩已至南",
    "T50n2064_003:0963b26": "海。於是復勅州郡令資發下京。路由始興經",
    "T50n2064_003:0963b27": "停歲許。始興有虎市山。儀形聳峙峯嶺高絕。",
    "T50n2064_003:0963b28": "跋摩謂其髣髴耆闍。乃改名靈鷲。於山寺之",
    "T50n2064_003:0963b29": "外別立禪室。去寺數里磬音不聞。每至鳴椎。",
    "T50n2064_003:0963c01": "跋摩已至。或冐雨不沾。或履泥不污。時眾道",
    "T50n2064_003:0963c02": "俗莫不肅然增敬。寺有寶月殿。跋摩於殿北",
    "T50n2064_003:0963c03": "壁手自畫作羅云像。及定光儒童布髮之形。",
    "T50n2064_003:0963c04": "像成之後每夕放光。久之乃歇。始興太守蔡",
    "T50n2064_003:0963c05": "茂之深加敬仰。後茂之將死。跋摩躬自往視",
    "T50n2064_003:0963c06": "說法安慰。後家人夢見茂之在寺中與眾僧",
    "T50n2064_003:0963c07": "講法。此山本多虎災。自跋摩居之。晝行夜往。",
    "T50n2064_003:0963c08": "或時值虎以杖按頭抒之而去。跋摩嘗於別",
    "T50n2064_003:0963c09": "室坐禪。累日不出。寺僧遣沙彌往候之。見一",
    "T50n2064_003:0963c10": "白師子緣柱而立。亘室彌漫生青蓮花。沙彌",
    "T50n2064_003:0963c11": "驚恐大呼。往視師子豁無所見。未終之前預",
    "T50n2064_003:0963c12": "造遺文偈頌三十六行。自說因緣云。已證二",
    "T50n2064_003:0963c13": "果。手自封緘付弟子阿沙羅云。我終後可以",
    "T50n2064_003:0963c14": "此文還示天竺僧。亦可示此境僧也。既終之",
    "T50n2064_003:0963c15": "後即趺坐繩床。顏貌不異似若入定。道俗赴",
    "T50n2064_003:0963c16": "者千有餘人。並聞香氣芬烈。咸見一物狀若",
    "T50n2064_003:0963c17": "龍蛇。可長一匹許。起於屍側直上衝天。莫能",
    "T50n2064_003:0963c18": "詔者。即於南林戒壇前。依外國法闍毘之。春",
    "T50n2064_003:0963c19": "秋六十有五。",
    "T50n2064_003:0963c20": "僧亮",
    "T50n2064_003:0963c21": "釋僧亮。未詳何許人。以戒行著名。欲造丈六",
    "T50n2064_003:0963c22": "金像。聞湘州伍子胥廟多有銅器。亮告刺史",
    "T50n2064_003:0963c23": "張劭借健人一百大船十隻。劭曰。廟既靈驗",
    "T50n2064_003:0963c24": "犯者必死。且有蠻人守護。詎可得耶。亮曰。若",
    "T50n2064_003:0963c25": "果福德則與檀越共。如其有咎躬自當之。劭",
    "T50n2064_003:0963c26": "即給人船。三日至廟。廟前有兩鑊容百餘斛。",
    "T50n2064_003:0963c27": "中有巨蛇。長十餘丈。出遮行路。亮乃執錫呪",
    "T50n2064_003:0963c28": "之。蛇即隱去。俄見一人秉笏出云。聞師道業",
    "T50n2064_003:0963c29": "非凡營福事重。今特相隨喜。於是令人輦取",
    "T50n2064_003:0964a01": "廟銅。既多十取一。而舫已滿。及歸遇風水甚",
    "T50n2064_003:0964a02": "利。群蠻相報追不及矣。還都鑄像既成。唯焰",
    "T50n2064_003:0964a03": "光未備。文帝為造金薄圓光。安置彭城寺。至",
    "T50n2064_003:0964a04": "太始中明帝移像湘宮寺焉。",
    "T50n2064_003:0964a05": "道生",
    "T50n2064_003:0964a06": "竺道生。本姓魏氏。鉅鹿人。生而頴悟聰哲若",
    "T50n2064_003:0964a07": "神。其父知非凡器愛而異之。後值沙門竺法",
    "T50n2064_003:0964a08": "汰。遂改俗歸依。及年在志學便登講座。吐納",
    "T50n2064_003:0964a09": "問辯辭清珠玉。雖宿望學僧當時名士。皆慮",
    "T50n2064_003:0964a10": "挫詞窮莫敢詶抗。年至具戒器鑒日深。初入",
    "T50n2064_003:0964a11": "廬山幽栖七年。常以入道之要慧解為本。故",
    "T50n2064_003:0964a12": "鑽研群經。萬里從師不憚疲苦。後遊長安從",
    "T50n2064_003:0964a13": "什公受業。關中僧眾咸謂神悟。還止青園寺。",
    "T50n2064_003:0964a14": "宋太祖文皇深加歎重。後太祖設會。帝親同",
    "T50n2064_003:0964a15": "眾御于地筵。下食良久。眾咸疑日晚。帝曰。始",
    "T50n2064_003:0964a16": "可中耳。生曰。白日麗天。天言始中。何得非",
    "T50n2064_003:0964a17": "中。遂取鉢便食。於是一眾從之。莫不歎其樞",
    "T50n2064_003:0964a18": "機得衷。時涅槃後品未至。生曰。闡提皆當成",
    "T50n2064_003:0964a19": "佛。此經來未盡耳。於是文字之師。誣生為邪",
    "T50n2064_003:0964a20": "擯而遣之。生白眾誓曰。若我所說不合經義。",
    "T50n2064_003:0964a21": "請於見身即見惡報。若實契佛心願捨壽時",
    "T50n2064_003:0964a22": "據師子座。竟拂衣入吳之虎丘山。竪石為徒",
    "T50n2064_003:0964a23": "講涅槃經。至闡提有佛性處曰。如我所說契",
    "T50n2064_003:0964a24": "佛心否。群石皆首肯之。其年夏雷震青園佛",
    "T50n2064_003:0964a25": "殿。龍昇于天光影西壁。因改寺名曰龍光。時",
    "T50n2064_003:0964a26": "人歎曰。龍既去生必行矣。俄而投迹廬山肖",
    "T50n2064_003:0964a27": "影巖岫。山中僧眾咸共敬服。後涅槃大本至",
    "T50n2064_003:0964a28": "于南京。果稱闡提悉有佛性。與生所說若合",
    "T50n2064_003:0964a29": "符契。生既獲斯經。尋即講說。以宋元嘉十一",
    "T50n2064_003:0964b01": "年。於廬山升于法座講說涅槃。將畢忽見麈",
    "T50n2064_003:0964b02": "尾紛然而墜。端坐正容隱几而卒。",
    "T50n2064_003:0964b03": "曇摩密多",
    "T50n2064_003:0964b04": "曇摩密多。此云法秀。罽賓人也。年至七歲神",
    "T50n2064_003:0964b05": "明澄正。每見法事輒自然欣躍。其親愛而異",
    "T50n2064_003:0964b06": "之。遂令出家。罽賓多出聖達。屢值明師。博貫",
    "T50n2064_003:0964b07": "群經特深禪法。所得之要皆極其微奧。為人",
    "T50n2064_003:0964b08": "沈邃有慧解。儀軌詳正。生而連眉。故世號眉",
    "T50n2064_003:0964b09": "禪師。少好遊方誓志宣化。周歷諸國遂適龜",
    "T50n2064_003:0964b10": "茲。未至一日王夢神告王曰。有大福德人明",
    "T50n2064_003:0964b11": "當入國。汝應供養。明旦即勅外司。若有異人",
    "T50n2064_003:0964b12": "入境必馳奏聞。俄而密多果至。王自出郊迎。",
    "T50n2064_003:0964b13": "乃請入宮。遂從稟戒盡四事之禮。密多安而",
    "T50n2064_003:0964b14": "能遷不拘利養。居數載密有去心。神又降夢",
    "T50n2064_003:0964b15": "曰。福德人捨王去矣。王惕然驚覺。既而君臣",
    "T50n2064_003:0964b16": "固留莫之能止。遂度流沙進到燉煌。於閑曠",
    "T50n2064_003:0964b17": "之地建立精舍。植[木*奈]千株開園百畝。房閣池",
    "T50n2064_003:0964b18": "林極為嚴淨。頃之後適涼州。仍於公府舊寺",
    "T50n2064_003:0964b19": "更葺堂宇。學徒濟濟禪業甚盛。常以江右王",
    "T50n2064_003:0964b20": "畿志欲傳法。以宋元嘉元年展轉至蜀。俄而",
    "T50n2064_003:0964b21": "出峽停止荊州。於長沙寺造立禪閣。翹誠懇",
    "T50n2064_003:0964b22": "惻祈請舍利。旬有餘日遂感一衝器出聲放",
    "T50n2064_003:0964b23": "光滿室。門徒道俗莫不更增勇猛。人百其心。",
    "T50n2064_003:0964b24": "頃之沿流東下至于京師。初止中興寺。晚憩",
    "T50n2064_003:0964b25": "祇洹。密多道聲素著化洽連邦。至京甫爾傾",
    "T50n2064_003:0964b26": "都禮訊。自宋文袁皇后及皇太子公主。莫不",
    "T50n2064_003:0964b27": "設齋桂宮請戒椒掖。參候之使旬日相望。即",
    "T50n2064_003:0964b28": "於祇洹寺譯出禪經禪法要普賢觀虛空藏觀",
    "T50n2064_003:0964b29": "等。常以禪道教授。或千里諮受四輩。遠近皆",
    "T50n2064_003:0964c01": "號大禪師。會稽太守平昌孟顗。深信正法。以",
    "T50n2064_003:0964c02": "三寶為己任。素好禪味敬心殷重。及臨浙右",
    "T50n2064_003:0964c03": "請與同遊。乃於鄮(音茂)縣之山建立塔寺。東境",
    "T50n2064_003:0964c04": "舊俗多趨巫祝。及妙化所移比屋歸正。自西",
    "T50n2064_003:0964c05": "徂東無思不服。元嘉十年還都止鍾山定林",
    "T50n2064_003:0964c06": "下寺。密多天性凝靜雅愛山水。為鍾山鎮岳",
    "T50n2064_003:0964c07": "埒美嵩華。常歎下寺基構臨澗低側。於是乘",
    "T50n2064_003:0964c08": "高相地揆卜山勢。以元嘉十二年斬木刊石",
    "T50n2064_003:0964c09": "營建上寺。士庶欽風獻奉稠疊。禪房殿宇欝",
    "T50n2064_003:0964c10": "爾層構。於是息心之眾萬里來集。諷誦肅邕",
    "T50n2064_003:0964c11": "望風成化定林達禪師即神足弟子。弘其風",
    "T50n2064_003:0964c12": "教聲震道俗。故能淨化久而莫渝。勝業崇而",
    "T50n2064_003:0964c13": "弗替。蓋密多之遺烈也。爰自西域至于南土。",
    "T50n2064_003:0964c14": "凡所游履靡不興造檀會敷陳教法。初密多",
    "T50n2064_003:0964c15": "之發罽賓也。有迦毘羅神王衛送。遂至龜茲",
    "T50n2064_003:0964c16": "於中路欲反。乃現形告辭密多曰。汝神力通",
    "T50n2064_003:0964c17": "變自在遊處。將不相隨共往南方。語畢即收",
    "T50n2064_003:0964c18": "影不現。遂遠從至都即於上寺圖像著壁。迄",
    "T50n2064_003:0964c19": "至于今猶有聲影之驗。潔誠祈福莫不享願。",
    "T50n2064_003:0964c20": "以元嘉十九年七月六日卒于上寺。春秋八",
    "T50n2064_003:0964c21": "十有七。",
    "T50n2064_003:0964c22": "求那跋陀羅",
    "T50n2064_003:0964c23": "求那跋陀羅。此云功德賢。中天竺人。以大乘",
    "T50n2064_003:0964c24": "學故世號摩訶衍。本婆羅門種幼。學五明諸",
    "T50n2064_003:0964c25": "論。後遇見阿毘曇雜心。尋讀驚悟。乃深崇佛",
    "T50n2064_003:0964c26": "法。其家世事外道禁絕沙門。乃捨家潛遁遠",
    "T50n2064_003:0964c27": "求師範。即投簪落[髟/采](音采)專精志學。及受具戒",
    "T50n2064_003:0964c28": "博通三藏。到師子諸國皆傳送資供。既有緣",
    "T50n2064_003:0964c29": "東方。隨舶泛海中途風止。淡水復竭舉舶憂",
    "T50n2064_003:0965a01": "惶。跋陀曰。可同心并力念十方佛稱觀世音。",
    "T50n2064_003:0965a02": "何往不感乃密誦呪經懇到禮懺。俄而信風",
    "T50n2064_003:0965a03": "暴至密雲降雨。一舶蒙濟。宋丞相南譙王義",
    "T50n2064_003:0965a04": "宣鎮荊州。創房殿請講華嚴等經。而跋陀自",
    "T50n2064_003:0965a05": "忖未善華言有懷愧歎。即旦夕禮懺請觀世",
    "T50n2064_003:0965a06": "音乞求冥應。遂夢有人白服持劍擎一人首。",
    "T50n2064_003:0965a07": "來至其前曰。何故憂耶。跋陀具以事對。答曰。",
    "T50n2064_003:0965a08": "無所多憂。即以劍易首更安新頭。語令迴轉",
    "T50n2064_003:0965a09": "曰。得無痛耶。答曰。不痛。豁然便覺心神喜",
    "T50n2064_003:0965a10": "悅。旦起語義皆通備領華言。於是就講。元嘉",
    "T50n2064_003:0965a11": "末譙王屢有怪夢。跋陀答云。京都將有禍亂。",
    "T50n2064_003:0965a12": "未及一年元兇構逆。及孝建之初譙王陰謀",
    "T50n2064_003:0965a13": "逆節。跋陀顏容憂傪未及發言。譙王問其故。",
    "T50n2064_003:0965a14": "跋陀諫諍懇切。乃流涕而出曰。必無所冀。貧",
    "T50n2064_003:0965a15": "道不容扈從。譙王以其物情所信。乃逼與俱",
    "T50n2064_003:0965a16": "下。梁山之敗火艦轉迫。去岸懸遠判無全濟。",
    "T50n2064_003:0965a17": "唯一心稱觀世音。手捉笻竹杖投身江中。水",
    "T50n2064_003:0965a18": "齊至膝。以杖刺水。水流深駃。見一童子尋後",
    "T50n2064_003:0965a19": "而至以手牽之。顧謂童子。汝小兒何能度我。",
    "T50n2064_003:0965a20": "恍惚之間覺行十餘步。仍得上岸。即脫納衣",
    "T50n2064_003:0965a21": "欲償童子。顧覓不見。舉身毛竪。時王玄謨督",
    "T50n2064_003:0965a22": "軍梁山。世祖勅軍中得摩訶衍。善加料理驛",
    "T50n2064_003:0965a23": "信送臺。俄而尋得。令舸送都。世祖即時引見",
    "T50n2064_003:0965a24": "顧問委曲。曰企望日久。今始相遇。跋陀曰。既",
    "T50n2064_003:0965a25": "染釁戾分當灰粉。今得接見重荷生造。勅問",
    "T50n2064_003:0965a26": "並准為賊。答曰。出家之人不預戎事。然張暢",
    "T50n2064_003:0965a27": "宋靈秀等並是驅迫貧道。所明但不圖宿緣",
    "T50n2064_003:0965a28": "乃逢此事。帝曰。無所懼也。是日勅住後堂供",
    "T50n2064_003:0965a29": "施衣物。給以人乘。及中興寺成勅令移住。後",
    "T50n2064_003:0965b01": "於秣陵界鳳凰樓西起寺每至夜半輒有推戶",
    "T50n2064_003:0965b02": "而喚。視不見人。眾屢厭夢。跋陀燒香呪願曰。",
    "T50n2064_003:0965b03": "汝宿緣在此我今起寺。行道禮懺常為汝等。",
    "T50n2064_003:0965b04": "若住者為護寺善神。若不能住各隨所安。既",
    "T50n2064_003:0965b05": "而道俗十餘人。同夕夢見鬼神千數皆荷擔",
    "T50n2064_003:0965b06": "移去。寺眾遂安。大明六年天下亢旱。禱祈山",
    "T50n2064_003:0965b07": "川累月無驗。世祖請令祈雨必使有感。如其",
    "T50n2064_003:0965b08": "無獲不須相見。跋陀曰。仰憑三寶。陛下天威",
    "T50n2064_003:0965b09": "冀必降澤。如其不獲不復重見。即往北湖釣",
    "T50n2064_003:0965b10": "臺燒香祈請。不復飲食默而誦經。密加祕呪。",
    "T50n2064_003:0965b11": "明日晡時西北雲起。初如車蓋。日在桑榆風",
    "T50n2064_003:0965b12": "震雲合連日降雨。尋常執持香爐未嘗輟手。",
    "T50n2064_003:0965b13": "每食飛鳥乃集手取食。至太宗之世禮供隆",
    "T50n2064_003:0965b14": "到。大始四年正月覺體不愈。便與太宗及公",
    "T50n2064_003:0965b15": "卿等告別。臨終三日延佇而望云。見天華聖",
    "T50n2064_003:0965b16": "像。隅中遂卒。春秋七十有五。",
    "T50n2064_003:0965b17": "慧達",
    "T50n2064_003:0965b18": "釋慧達。姓劉氏。名窣和。本咸陽東北三城定",
    "T50n2064_003:0965b19": "陽稽胡也。先不事佛目不識字。後因酒會疾。",
    "T50n2064_003:0965b20": "命終備覩地獄眾苦之相。因出家為僧。住于",
    "T50n2064_003:0965b21": "文成郡。至元魏太武太延元年流化將訖。便",
    "T50n2064_003:0965b22": "事西返行及涼州番禾郡東北望御谷而遙禮",
    "T50n2064_003:0965b23": "之。人莫有曉者。乃問其故。達云。此崖當有像",
    "T50n2064_003:0965b24": "現。若靈相圓備則世樂時康。如其有闕則世",
    "T50n2064_003:0965b25": "亂民苦。爾後八十七年至正光初。忽天風雨",
    "T50n2064_003:0965b26": "雷震山裂。挺出石像舉身丈八。形相端嚴唯",
    "T50n2064_003:0965b27": "無有首。登即選石命工彫鐫別頭安訖還落。",
    "T50n2064_003:0965b28": "因遂住之。魏道凌遲其言驗矣。逮周元年治",
    "T50n2064_003:0965b29": "涼州。城東七里澗忽有光現。徹照幽顯觀者",
    "T50n2064_003:0965c01": "異之。乃像首也便奉至山巖安之。宛然符會。",
    "T50n2064_003:0965c02": "相好圓備。太平斯在。保定元年置為瑞像寺",
    "T50n2064_003:0965c03": "焉。識者方知其先監。達後行至肅州酒泉縣",
    "T50n2064_003:0965c04": "城西七里澗中死。其骨並碎如葵子大。可穿",
    "T50n2064_003:0965c05": "之。今城西古寺中塑像在焉。",
    "T50n2064_003:0965c06": "勒那漫提",
    "T50n2064_003:0965c07": "勒那漫提。天竺僧也。住元魏洛京永寧寺。善",
    "T50n2064_003:0965c08": "五明工道術。時信州刺史綦母懷文。巧思多",
    "T50n2064_003:0965c09": "知天情博藝。每國家營宮室器械無所不關。",
    "T50n2064_003:0965c10": "利益公私一時之最。又勅令修理永寧寺。見",
    "T50n2064_003:0965c11": "提有異術。常送餉祇承。冀有聞見。而提視之",
    "T50n2064_003:0965c12": "平平初無敘接。懷文心恨之。時洛南玄武館",
    "T50n2064_003:0965c13": "有一蠕蠕(音軟)客曾與提西域舊交乘馬衣皮。",
    "T50n2064_003:0965c14": "時來造寺二人相得。言笑抵掌彌日不懈。懷",
    "T50n2064_003:0965c15": "文旁見夷言不曉往復。乃謂提曰。弟子好事",
    "T50n2064_003:0965c16": "人也。比來供承望師降意。而全不賜一言。此",
    "T50n2064_003:0965c17": "北狄耳。獸心人面。殺生血食何足可尚。不期",
    "T50n2064_003:0965c18": "對面遂成彼此。提曰。爾勿輕他。縱使讀萬卷",
    "T50n2064_003:0965c19": "書。事用未必相過也。懷文曰。此有所知當與",
    "T50n2064_003:0965c20": "角伎賭馬。提曰。爾有何耶。曰算術之能無問",
    "T50n2064_003:0965c21": "望山臨水懸測高深圍圌(音遄)踏窖不舛升合。",
    "T50n2064_003:0965c22": "提笑而言曰此小兒戲耳。庭前有一棗樹極",
    "T50n2064_003:0965c23": "大子實繁滿。時七月初悉已成就。提仰視樹",
    "T50n2064_003:0965c24": "曰。爾知其上可有幾許子乎。懷文怪而笑曰。",
    "T50n2064_003:0965c25": "算者所知必依鉤股標準。則天文地理亦可",
    "T50n2064_003:0965c26": "推測。草木繁耗有何形兆計期。實謾言也。提",
    "T50n2064_003:0965c27": "指蠕蠕曰。此即知之。懷文憤氣不信。即立契",
    "T50n2064_003:0965c28": "賭馬。寺僧老宿咸來同看。具立旁證。提具告",
    "T50n2064_003:0965c29": "蠕蠕。彼笑而承之。懷文復要云。必能知者。幾",
    "T50n2064_003:0966a01": "許成核。幾許瘀死無核。斷許既了。蠕蠕腰間",
    "T50n2064_003:0966a02": "皮袋裏出一物。似今稱錘。穿五色線。線別貫",
    "T50n2064_003:0966a03": "白珠。以此約樹。或上或下。或旁或側。抽線睫",
    "T50n2064_003:0966a04": "眼周迴良久。向提撼頭而笑述其數焉。乃遣",
    "T50n2064_003:0966a05": "人撲子實下盡。一一看閱疑者。文自剖看校",
    "T50n2064_003:0966a06": "量子數成不。卒無欠賸。因獲馬而歸。提每見",
    "T50n2064_003:0966a07": "洛下人遠向嵩高少室取薪者。自云。百姓如",
    "T50n2064_003:0966a08": "許地擔負辛苦。我欲暫牽取二山枕洛水頭。",
    "T50n2064_003:0966a09": "待人伐足。乃還故去。不以為難。此但數術耳。",
    "T50n2064_003:0966a10": "但無知者。誣我為聖。所以不敢。提臨終語弟",
    "T50n2064_003:0966a11": "子曰。我更停五三日往一處行。汝等念修正",
    "T50n2064_003:0966a12": "道勿懷眷戀。便寢疾閉尸而臥。弟子竊於門",
    "T50n2064_003:0966a13": "隙視之。見提身不著床在虛仰臥。相告同視",
    "T50n2064_003:0966a14": "一僧忽欬。提還床如舊。遙謂曰。門外是誰何",
    "T50n2064_003:0966a15": "不來入。我以床熱故取涼耳。爾勿怪也。是後",
    "T50n2064_003:0966a16": "數日便捨命矣。",
    "T50n2064_003:0966a17": "僧意",
    "T50n2064_003:0966a18": "釋僧意。不知何許人。貞確有思力。每登座講",
    "T50n2064_003:0966a19": "說。輒天花下散于法座。元魏中住太山朗公",
    "T50n2064_003:0966a20": "谷山寺。寺有高麗等像七尊。並是金銅。俱陳",
    "T50n2064_003:0966a21": "寺堂。堂門常開。而鳥獸無敢入者。意奉法自",
    "T50n2064_003:0966a22": "資束躬供養。將終前夕有一沙彌。死來已久。",
    "T50n2064_003:0966a23": "見形禮拜云。違奉已來常為天帝驅使。栖遑",
    "T50n2064_003:0966a24": "無暇廢修道業。不久天帝請師講經。願因一",
    "T50n2064_003:0966a25": "言得免形苦。意便洗浴燒香端坐靜室。候待",
    "T50n2064_003:0966a26": "時至。及期果有天來入寺及房。冠服羽從偉",
    "T50n2064_003:0966a27": "麗殊特。眾僧初見但謂是何世貴人入山參",
    "T50n2064_003:0966a28": "謁不生驚異。及意爾日無疾而逝。方知靈感",
    "T50n2064_003:0966a29": "焉。",
    "T50n2064_003:0966b01": "道豐",
    "T50n2064_003:0966b02": "釋道豐。未詳氏族。世稱得道之流。與弟子三",
    "T50n2064_003:0966b03": "人居相州鼓山中不求利養。世之術藝無所",
    "T50n2064_003:0966b04": "不解。齊高帝往來并鄴常過問之。應對不思",
    "T50n2064_003:0966b05": "隨事標舉。帝曾命酒并蒸肫。勅置豐前令遣",
    "T50n2064_003:0966b06": "食之。豐略無辭讓極意飽噉。帝大笑。亦不與",
    "T50n2064_003:0966b07": "言。駕去後謂弟子曰。除却床頭物。及發撤床",
    "T50n2064_003:0966b08": "見向者蒸肫猶在。都不似噉嚼處。時石窟寺",
    "T50n2064_003:0966b09": "有一坐禪僧。每日至西。則東望山巔有丈八",
    "T50n2064_003:0966b10": "金像現。此僧私喜謂覩靈瑞。日日禮拜。如此",
    "T50n2064_003:0966b11": "可經兩月。後在房臥。忽聞枕間有語。謂之曰。",
    "T50n2064_003:0966b12": "天下更何處有佛。汝今成道即是佛也。爾當",
    "T50n2064_003:0966b13": "好作佛身莫自輕脫。此僧聞已便起持重。傍",
    "T50n2064_003:0966b14": "視群僧猶如草芥。於大眾前側手指胸云。爾",
    "T50n2064_003:0966b15": "輦頗識真佛不。泥龕畫像語不能出脣。知慮",
    "T50n2064_003:0966b16": "何如。儞見真佛不知禮敬。猶作本目期我悉",
    "T50n2064_003:0966b17": "墮阿鼻。又眼精已赤叫呼無常。合寺知是驚",
    "T50n2064_003:0966b18": "禪。及未發前舁詣豐所。徑問曰。汝兩月已來",
    "T50n2064_003:0966b19": "常見東山上現金像耶。答曰。實見。又曰。汝聞",
    "T50n2064_003:0966b20": "枕間遣作佛耶。答曰。實然。豐曰。此風動失心",
    "T50n2064_003:0966b21": "耳。若不早治或狂走難制。便以針針三處。因",
    "T50n2064_003:0966b22": "即不發。及豐臨終謂弟子曰。吾在山久。令汝",
    "T50n2064_003:0966b23": "等有谷汲之勞。今去無以相遺。當留一泉與",
    "T50n2064_003:0966b24": "汝。既無陟降辛苦。努力勤修道業。便於竈傍",
    "T50n2064_003:0966b25": "去一方石。遂有玄泉。澄映不盈不減。於今見",
    "T50n2064_003:0966b26": "存。",
    "T50n2064_003:0966b27": "僧稠",
    "T50n2064_003:0966b28": "釋僧稠。姓孫氏。元出昌黎末。居鉅鹿之癭陶",
    "T50n2064_003:0966b29": "焉。性度純懿。一覽佛經渙然神解。幼落髮為",
    "T50n2064_003:0966c01": "沙彌時。時輩每暇。常角力為戲。而稠以劣弱",
    "T50n2064_003:0966c02": "見凌侮。稠羞之。乃入殿中閉戶抱金剛足。而",
    "T50n2064_003:0966c03": "誓曰。我以羸弱為等輩輕侮。汝以力聞當祐",
    "T50n2064_003:0966c04": "我。我捧汝足七日當與我力。如不與必死無",
    "T50n2064_003:0966c05": "還志也。如是至第六日。將曙金剛形現手執",
    "T50n2064_003:0966c06": "一鉢筋謂稠曰。小子欲力當食此筋。稠辭以",
    "T50n2064_003:0966c07": "齋故不欲食。神乃怖以杵。稠懼遂食。食已神",
    "T50n2064_003:0966c08": "曰。汝已多力。然善持教勉旃。神去且曉。乃還",
    "T50n2064_003:0966c09": "所居。同列復戲侮。稠曰。吾有力矣。恐汝不能",
    "T50n2064_003:0966c10": "堪。眾試引其臂。筋骨強勁殆非人也。方驚疑。",
    "T50n2064_003:0966c11": "稠曰。吾與汝試之。因入殿中橫蹋壁行。自西",
    "T50n2064_003:0966c12": "至東凡數百步。又躍首至於梁數四。仍引重",
    "T50n2064_003:0966c13": "千鈞。拳捷驍趫動駭物聽。眾皆驚服。嘗住嵩",
    "T50n2064_003:0966c14": "岳寺。僧有百人泉水纔足。忽見婦人弊衣挾",
    "T50n2064_003:0966c15": "帚却坐階上聽僧誦經。眾不測為神人也。便",
    "T50n2064_003:0966c16": "訶遣之。婦有慍色以足蹋泉。水立枯竭身亦",
    "T50n2064_003:0966c17": "不現。眾以告稠。稠呼優婆夷。三呼乃出。便謂",
    "T50n2064_003:0966c18": "神曰。眾僧行道宜加擁護。婦人以足撥於故",
    "T50n2064_003:0966c19": "泉。水即上涌。眾歎異之。後詣懷州西王屋山",
    "T50n2064_003:0966c20": "修習前法。聞兩虎交鬪咆響震巖。乃以錫杖",
    "T50n2064_003:0966c21": "中解。各散而去。一時忽有仙經兩卷在于床",
    "T50n2064_003:0966c22": "上。稠曰。我本修佛道。豈拘域中長生者乎。言",
    "T50n2064_003:0966c23": "已須臾自失。後移止青羅山受諸癘疾供養。",
    "T50n2064_003:0966c24": "情不憚其臭潰甘之如薺。坐久疲頓舒脚床",
    "T50n2064_003:0966c25": "前。有神輒扶之還令加坐。因屢入定。每以七",
    "T50n2064_003:0966c26": "日為期。聞有勅召絕無承命。苦相敦喻方遂",
    "T50n2064_003:0966c27": "允請。即日拂衣將出山闕。兩岫忽然驚震響",
    "T50n2064_003:0966c28": "聲悲切。駭擾人畜禽獸飛走。如是三日。稠顧",
    "T50n2064_003:0966c29": "曰。慕道懷仁觸類斯在。豈非愛情易守放蕩",
    "T50n2064_003:0967a01": "難持耶。乃不約事留杖策漳滏(扶甫切)又嘗有客",
    "T50n2064_003:0967a02": "僧負錫初至。將欲安處問其本夏。答云。吾見",
    "T50n2064_003:0967a03": "此中三為伽藍。言終而隱。既而掘地為井果",
    "T50n2064_003:0967a04": "得鴟吻二焉。又所住禪窟前有深淵。見被毛",
    "T50n2064_003:0967a05": "之人偉而胡貌。置釜然火水將沸涌。俄有大",
    "T50n2064_003:0967a06": "蟒從水中出。欲入釜內。稠以足撥之蟒遂入",
    "T50n2064_003:0967a07": "水。毛人亦隱。其夜因致男子神來頂拜稠云。",
    "T50n2064_003:0967a08": "弟子有兒。歲歲為惡神所噉。兒子等惜命不",
    "T50n2064_003:0967a09": "敢當。弟子衰老將死。故自供食。蒙師之力得",
    "T50n2064_003:0967a10": "免斯難。稠索水潠之奄成雲霧。時或讒稠於",
    "T50n2064_003:0967a11": "宣帝以倨傲無敬。帝大怒自來加害。稠冥知",
    "T50n2064_003:0967a12": "之。生來不至僧厨。忽無何而到云。明有大客",
    "T50n2064_003:0967a13": "至多作供設。至夜五更先備牛輿。獨往谷口。",
    "T50n2064_003:0967a14": "去寺二十餘里。孤立道側。須臾帝至。怪問其",
    "T50n2064_003:0967a15": "故。稠曰。恐身血不淨穢污伽藍。在此候耳。帝",
    "T50n2064_003:0967a16": "謂尚書令楊遵彥曰。如此真人何可毀謗也。",
    "T50n2064_003:0967a17": "因謂曰。朕未見佛之靈異。頗可得覩否。稠曰。",
    "T50n2064_003:0967a18": "此非沙門所宜。帝強之。乃投袈裟于地。帝使",
    "T50n2064_003:0967a19": "數十人舉之不能動。稠命沙彌取之。初無重",
    "T50n2064_003:0967a20": "焉。嵩陽杜昌妻柳氏甚妬。有婢金荊昌沐令",
    "T50n2064_003:0967a21": "理髮。柳氏截其雙指。無何柳被狐刺螫(音栻)指",
    "T50n2064_003:0967a22": "雙落。又有一婢名玉蓮。能唱歌。昌愛而歎其",
    "T50n2064_003:0967a23": "善。柳氏乃截其舌。後柳氏舌瘡爛事急。就稠",
    "T50n2064_003:0967a24": "懺悔。稠已先知謂柳氏曰。夫人為妬。前截婢",
    "T50n2064_003:0967a25": "指已失雙指。又截婢舌。今又合斷舌。悔過至",
    "T50n2064_003:0967a26": "心乃可免。柳氏頂禮求哀。經七日稠大張口",
    "T50n2064_003:0967a27": "呪之。有二蛇從口出。一尺以上。急呪之遂落。",
    "T50n2064_003:0967a28": "舌亦平復。當終之時異香滿寺。聞者悚神。既",
    "T50n2064_003:0967a29": "而剋日。准勅四部彌山。人兼數萬香柴千計。",
    "T50n2064_003:0967b01": "日正中時焚之以火。莫不哀慟哭響流川。頃",
    "T50n2064_003:0967b02": "有白鳥數百徘徊烟上。悲鳴相切。移時乃",
    "T50n2064_003:0967b03": "逝。",
    "T50n2064_003:0967b04": "寶公",
    "T50n2064_003:0967b05": "沙門寶公者。嵩山高棲士也。旦從林慮向白",
    "T50n2064_003:0967b06": "鹿山。因迷失道。日將隅中。忽聞鐘聲。尋響而",
    "T50n2064_003:0967b07": "進。巖岫重阻登陟而趨。乃見一寺。獨據深林",
    "T50n2064_003:0967b08": "三門正南赫奕輝煥。前至門所。看額云靈隱",
    "T50n2064_003:0967b09": "之寺。門外五六犬。其大如牛。白毛黑啄或踴",
    "T50n2064_003:0967b10": "或臥。迴眸盻寶。寶怖將返。須臾見胡僧外來。",
    "T50n2064_003:0967b11": "寶喚不應。亦不迴。顧直入門內犬亦隨。入良",
    "T50n2064_003:0967b12": "久寶見。人漸次入。門屋宇四周房門並。閉進",
    "T50n2064_003:0967b13": "至講堂唯見床榻高座儼然。寶入西南隅床",
    "T50n2064_003:0967b14": "上坐。久之忽聞東間有聲。仰視見開孔如井",
    "T50n2064_003:0967b15": "大比丘前後從孔飛下。遂至五六十人。依位",
    "T50n2064_003:0967b16": "坐訖自相借問。今日齋時何處食來。或言豫",
    "T50n2064_003:0967b17": "章成都長安隴右薊北嶺南五天竺等。無處",
    "T50n2064_003:0967b18": "不至。動即千萬餘里。末後一僧從空而下。諸",
    "T50n2064_003:0967b19": "人競問。來何太遲。答曰。今日相州城東彼岸",
    "T50n2064_003:0967b20": "寺鑒禪師講會。各各竪義。有一後生聰俊難",
    "T50n2064_003:0967b21": "問。詞音鋒起殊為可觀。不覺遂晚。寶本事鑒",
    "T50n2064_003:0967b22": "為和尚。既聞此語望得參話。因整衣而起白",
    "T50n2064_003:0967b23": "諸僧曰。鑒是寶和尚。諸僧直視寶。頃之已失",
    "T50n2064_003:0967b24": "靈隱寺所在。寶但獨坐於柞木之下。一無所",
    "T50n2064_003:0967b25": "見。唯覩巖谷。禽鳥翔集喧亂。及出山以問尚",
    "T50n2064_003:0967b26": "統法師。尚曰。此寺石趙時佛圖澄法師所造。",
    "T50n2064_003:0967b27": "年歲久遠賢聖居之。非凡所住。或沈或隱遷",
    "T50n2064_003:0967b28": "徙無定。今山行者猶聞鍾聲。",
    "T50n2064_003:0967b29": "阿禿師",
    "T50n2064_003:0967c01": "釋阿禿師者。不知鄉土姓名所出。爾朱未滅",
    "T50n2064_003:0967c02": "之前已在晉陽遊諸郡邑。不居寺舍出入民",
    "T50n2064_003:0967c03": "間。語譎必有徵驗。每行市里人眾圍繞之。因",
    "T50n2064_003:0967c04": "大呼以手指胸曰。憐爾百姓無所知。不識并",
    "T50n2064_003:0967c05": "州阿禿師。人遂以此名焉。齊神武遷鄴之後。",
    "T50n2064_003:0967c06": "以晉陽兵馬之地王業所基。常鎮守并州。時",
    "T50n2064_003:0967c07": "來鄴下。所有軍國大事未出帷幄者。禿師先",
    "T50n2064_003:0967c08": "於人眾間泄露。末年執置城內遣人防家不",
    "T50n2064_003:0967c09": "聽輒出。若其越逸罪及門司。當日并州城三",
    "T50n2064_003:0967c10": "門。各有一禿師盪出。遮執不能禁。未幾有人",
    "T50n2064_003:0967c11": "從北州來云。禿師四月八日於雁門郡市捨",
    "T50n2064_003:0967c12": "命。郭下大家以香花送之埋於城外。并州人",
    "T50n2064_003:0967c13": "怪笑此語。謂之曰。禿師四月八日從汾橋過",
    "T50n2064_003:0967c14": "東出。一脚有鞋一脚徒跣。但不知入何坊巷。",
    "T50n2064_003:0967c15": "人皆見之。何云雁門死也。此人復往北州報",
    "T50n2064_003:0967c16": "語鄉邑。眾共開塚看之。唯見一隻履鞋耳。後",
    "T50n2064_003:0967c17": "還并州。齊神武以制約不從浪語不息慮動",
    "T50n2064_003:0967c18": "民庶。遂以祅惑戮之。沙門無髮以繩鉤首。伏",
    "T50n2064_003:0967c19": "法之日舉州民眾詣市觀之。禿師含笑更無",
    "T50n2064_003:0967c20": "言語。刑後六七日有人從河西部落來云。道",
    "T50n2064_003:0967c21": "逢禿師形狀如故。但能負一繩籠禿師頭。與",
    "T50n2064_003:0967c22": "語不應急走西去。",
    "T50n2064_003:0967c23": "僧達",
    "T50n2064_003:0967c24": "釋僧達。俗姓李氏。上谷人。十五出家。遊學北",
    "T50n2064_003:0967c25": "代聽習為業。初經營山寺。將入谷口虎踞其",
    "T50n2064_003:0967c26": "前。乃祝曰。欲造一寺福被幽靈。若相許者可",
    "T50n2064_003:0967c27": "為避道。言訖尋去。及造寺竟安眾綜業。達返",
    "T50n2064_003:0967c28": "鄴京。夜有神現。身被黃服。拜而跪曰。弟子是",
    "T50n2064_003:0967c29": "戴山胡也。王及三谷正備供養。願不須還。達",
    "T50n2064_003:0968a01": "曰。在山利少在京利多。貧道觀機而動。幸無",
    "T50n2064_003:0968a02": "遮止。又經靜夜有推戶者。稱曰山神之妻。曰",
    "T50n2064_003:0968a03": "日無暇今故參拜。并奉米糕一筐。進而重曰。",
    "T50n2064_003:0968a04": "僧無偏為禮佛之時。請兼弟子名也。達答糕",
    "T50n2064_003:0968a05": "可將還。後當為禮佛兼名也。因令通禮之時",
    "T50n2064_003:0968a06": "一拜兼唱。達遣弟子道爽為山神讀金光明",
    "T50n2064_003:0968a07": "經。月餘有虎來盜犬去。達聞之曰。此必小道",
    "T50n2064_003:0968a08": "人懈怠不為檀越讀經。具問之。果云。年日來",
    "T50n2064_003:0968a09": "別讀維摩耳。乃燒香禮佛告曰。昨雖誦餘經",
    "T50n2064_003:0968a10": "其福亦屬檀越。若有靈鑒放犬還也。至曉犬",
    "T50n2064_003:0968a11": "還。看於頂上有衘嚙處。一日少覺微疾。端坐",
    "T50n2064_003:0968a12": "繩床。口誦般若。形氣調靜。遂終於洪谷山寺。",
    "T50n2064_003:0968a13": "春秋八十有二。",
    "T50n2064_003:0968a14": "玄暢",
    "T50n2064_003:0968a15": "釋玄暢。姓趙氏。河西金城人。少時家門為胡",
    "T50n2064_003:0968a16": "虜所滅。禍將及暢。虜師見暢而止之曰。此兒",
    "T50n2064_003:0968a17": "目光外射非凡童也。遂獲免。仍往涼州出家。",
    "T50n2064_003:0968a18": "其後虐虜剪滅佛法害諸沙門。唯暢得走。以",
    "T50n2064_003:0968a19": "元嘉二十二年閏五月十七日發自平城。路",
    "T50n2064_003:0968a20": "由代郡上谷。東跨太行。路經幽冀。南轉將至",
    "T50n2064_003:0968a21": "孟津。唯手把一束楊枝一扼葱葉。虜騎追逐",
    "T50n2064_003:0968a22": "將欲及之。乃以楊枝擊沙。沙起天闇人馬不",
    "T50n2064_003:0968a23": "能前。有頃沙息騎已復至。於是投身河中。唯",
    "T50n2064_003:0968a24": "以葱葉內鼻孔中通氣度水。以八月一日達",
    "T50n2064_003:0968a25": "于揚州。洞曉經律深入禪要占記吉凶靡不",
    "T50n2064_003:0968a26": "誠驗。迄宋之季年乃飛舟遠舉。適成都止大",
    "T50n2064_003:0968a27": "石寺。手畫作金剛密迹等十六神像。昇明三",
    "T50n2064_003:0968a28": "年又遊西界觀矚岷嶺。乃於岷山郡北部廣",
    "T50n2064_003:0968a29": "陽縣界見齊后山。遂有終焉之志。仍倚巖傍",
    "T50n2064_003:0968b01": "谷結草為菴。弟子法期見神人乘馬著青單",
    "T50n2064_003:0968b02": "衣。繞山一匝還示造塔之處。以齊建元元年",
    "T50n2064_003:0968b03": "四月二十三日。建剎立寺名曰齊興。其後惠",
    "T50n2064_003:0968b04": "太子遣使徵迎。勅命重疊辭不獲免。於是汎",
    "T50n2064_003:0968b05": "舟東下。中途動疾帶恙至京。傾眾阻望。少時",
    "T50n2064_003:0968b06": "而卒。春秋六十有九。",
    "T50n2064_003:0968b07": "曇超",
    "T50n2064_003:0968b08": "釋曇超。姓張氏。清河人。形長八尺容正可觀。",
    "T50n2064_003:0968b09": "蔬食布衣一中而已。初止都龍華寺。元嘉末",
    "T50n2064_003:0968b10": "南遊始興。遍觀山水。獨宿松下。虎兕不傷。大",
    "T50n2064_003:0968b11": "明中還都。至齊太祖即位。被勅往遼東弘贊",
    "T50n2064_003:0968b12": "禪道。停彼二年大行法化。建元末還京。俄又",
    "T50n2064_003:0968b13": "適錢唐靈隱山。一定累日。忽見一人來禮曰。",
    "T50n2064_003:0968b14": "弟子居在七里灘。以富陽縣人鑿麓山下侵",
    "T50n2064_003:0968b15": "壞龍室。群龍共忿。誓三百日不雨。今已百日",
    "T50n2064_003:0968b16": "田地枯涸。欲屈道德前行必能感致甘雨。潤",
    "T50n2064_003:0968b17": "澤蒼生功有歸也。超許之。神乃去。超南行五",
    "T50n2064_003:0968b18": "日至赤城山。為龍呪願。至夜群龍化作人來",
    "T50n2064_003:0968b19": "禮拜。超更說法。因乞三歸。自稱是龍。超請其",
    "T50n2064_003:0968b20": "降雨。乃相看無言。其夜與超夢云。本因忿立",
    "T50n2064_003:0968b21": "誓。師既導之以善。不敢違命。明日晡當降雨。",
    "T50n2064_003:0968b22": "至期沾足歲以。大熟以永。明十年卒。春秋七",
    "T50n2064_003:0968b23": "十有四。",
    "T50n2064_003:0968b24": "法度",
    "T50n2064_003:0968b25": "釋法度。黃龍人也。南齊初遊于金陵。高士齊",
    "T50n2064_003:0968b26": "郡名僧紹。隱居瑯邪之攝山。挹度清真待以",
    "T50n2064_003:0968b27": "師友。及亡捨所居山為棲霞寺。先是有道士",
    "T50n2064_003:0968b28": "欲以寺地為觀。住者輒死。後為寺猶多恐動。",
    "T50n2064_003:0968b29": "自度居之群妖皆息。經歲餘忽聞人馬鼓角",
    "T50n2064_003:0968c01": "之聲。俄見一人投刺於度曰靳尚。度命前之。",
    "T50n2064_003:0968c02": "尚形甚都雅羽衛亦眾。致敬畢乃言。弟子王",
    "T50n2064_003:0968c03": "有此山七百餘年矣。神道有法物不得。于前",
    "T50n2064_003:0968c04": "後棲託或非真直。故死病繼之。亦其命也。法",
    "T50n2064_003:0968c05": "師道德所歸。謹捨以奉給。并願受五戒永結",
    "T50n2064_003:0968c06": "來緣。度曰。人神道殊無容相屈。且檀越血食",
    "T50n2064_003:0968c07": "世祀。此最五戒所禁。尚曰。若備門徒輒先去",
    "T50n2064_003:0968c08": "殺。於是辭去。明日一人送錢一萬并香燭等。",
    "T50n2064_003:0968c09": "疏云。弟子靳尚奉供。至其月十五日度為設",
    "T50n2064_003:0968c10": "會。尚又來同眾禮拜行道受戒而去。既而攝",
    "T50n2064_003:0968c11": "山廟巫夢神告曰。吾已受戒於度法師矣。今",
    "T50n2064_003:0968c12": "後祠祭勿得殺戮。由是廟中薦獻菜飯而已。",
    "T50n2064_003:0968c13": "度嘗動散寢於地。見尚從外來以手摩頭足",
    "T50n2064_003:0968c14": "而去。頃之復來持一瑠璃。甌中如水以奉度。",
    "T50n2064_003:0968c15": "味甘而冷。度所苦即間。其徵感如此。",
    "T50n2064_003:0968c16": "惠瑱",
    "T50n2064_003:0968c17": "釋惠瑱。未詳其氏族。住上黨元門寺。奉戒真",
    "T50n2064_003:0968c18": "確禪懺為業。後遇國滅三寶。瑱抱持經像隱",
    "T50n2064_003:0968c19": "于深山。遇賊欲劫初未覺也。忽見一人形長",
    "T50n2064_003:0968c20": "丈餘。美貌髯顏具好衣服乘白馬朱騌。自山",
    "T50n2064_003:0968c21": "頂來徑至瑱前。下馬謂曰。今夜賊至師可急",
    "T50n2064_003:0968c22": "避。瑱居懸崖之下。絕無餘道。疑是山神。乃",
    "T50n2064_003:0968c23": "曰。今佛法毀滅貧道容身無地。故來依役檀",
    "T50n2064_003:0968c24": "越。今有賊來。正可於此取死更何逃竄。神曰。",
    "T50n2064_003:0968c25": "師既遠投弟子。弟子亦能護師。遂失所在。當",
    "T50n2064_003:0968c26": "夜忽降大雪可深丈餘。雪深道隔遂免賊難。",
    "T50n2064_003:0968c27": "後晴路開群賊重來。神遂告山下諸村曰。賊",
    "T50n2064_003:0968c28": "欲劫瑱師汝等急往共救乃。各嚴器仗入山",
    "T50n2064_003:0968c29": "拒擊賊。便驚散。每日恒憑神力安業山阜。不",
    "T50n2064_003:0969a01": "測其終。",
    "T50n2064_003:0969a02": "僧群",
    "T50n2064_003:0969a03": "釋僧群。清貧守節蔬食持經。居羅江縣之霍",
    "T50n2064_003:0969a04": "山。搆立茅室。孤在海中。上有石盂。水深六",
    "T50n2064_003:0969a05": "尺。常有清流。古老相傳是群仙所宅。群因絕",
    "T50n2064_003:0969a06": "粒。其菴舍與石盂。隔一小澗。常以木為梁。由",
    "T50n2064_003:0969a07": "之汲水。年至一百三十。忽見一折翅鴨當梁",
    "T50n2064_003:0969a08": "頭。群將舉錫撥之。恐有轉傷。因此回歸。遂絕",
    "T50n2064_003:0969a09": "水數日而終。臨終謂左右曰。我少時曾折一",
    "T50n2064_003:0969a10": "鴨翅。驗此以為報也。",
    "T50n2064_003:0969a11": "神僧傳卷第三(終)"
}