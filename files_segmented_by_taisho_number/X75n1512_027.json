{
    "X75n1512_027:0241a01": "隆興佛教編年通論卷第二十七",
    "X75n1512_027:0241a02": "隆興府石室沙門　祖琇　撰",
    "X75n1512_027:0241a03": "　　唐",
    "X75n1512_027:0241a04": "大中十年。詔羅浮軒轅先生。左拾遺王譜等上疏諫",
    "X75n1512_027:0241a05": "之。詔答曰。朕以躬親庶務萬機事繁。訪聞羅浮處士",
    "X75n1512_027:0241a06": "軒轅集。善能攝生。年齡不老。乃遣使迎之。冀其有少",
    "X75n1512_027:0241a07": "保理也。朕每觀前史。見秦皇漢武之事常以之為戒。",
    "X75n1512_027:0241a08": "卿等職在諫司。閱示來章深納誠意。復謂宰相曰。為",
    "X75n1512_027:0241a09": "吾諭於諫官。雖少翁欒大復生亦不能相惑。第聞軒",
    "X75n1512_027:0241a10": "轅生高士。欲與一言耳。未幾軒轅集至。帝問曰。先生",
    "X75n1512_027:0241a11": "遐壽而長年。可致否。對曰。屏聲色。去滋味。一哀樂。廣",
    "X75n1512_027:0241a12": "惠澤。則與天地合體。日月齊明。是為長年。不假外求",
    "X75n1512_027:0241a13": "也。帝敬重之。帝性明叡用法無私。恭謹節儉惠愛民",
    "X75n1512_027:0241a14": "物。從諫如流。天下稱為小太宗。每宰相奏事畢。忽怡",
    "X75n1512_027:0241a15": "然曰。可以閑語。因問閭閻細事。或譚宮中游宴。一刻",
    "X75n1512_027:0241a16": "許復正容曰。卿等善為之。常恐卿輩負朕。後日難復",
    "X75n1512_027:0241a17": "相見。乃起入宮。令孤綯謂人曰。吾十年秉政最乘恩",
    "X75n1512_027:0241a18": "遇。然每延英奏事。未甞不汗霑衣也。",
    "X75n1512_027:0241a19": "十二年八月。帝崩。年五十。舊史贊曰。臣聞黎老言大",
    "X75n1512_027:0241a20": "中故事。獻文皇器識深遠。久歷艱難。備知人間疾苦。",
    "X75n1512_027:0241a21": "自寶歷已來。中人擅權事多假借。京師豪右大擾窮",
    "X75n1512_027:0241a22": "民。洎大中臨御。一之日權豪斂迹。二之日姦臣畏法。",
    "X75n1512_027:0241a23": "三之日閽寺讋氣。由是政刑不濫。賢能効用。百揆四",
    "X75n1512_027:0241a24": "嶽穆若清風。十餘年間頌聲載路。帝宮中衣澣濯之",
    "X75n1512_027:0241b01": "衣。常膳不過數器。非母后侑膳輙不舉樂。歲或小饑",
    "X75n1512_027:0241b02": "憂形于色。雖左右近習未甞見怠惰之容。與群臣言",
    "X75n1512_027:0241b03": "儼然煦接如對賓僚。或有所陳聞虗襟聽納故事。人",
    "X75n1512_027:0241b04": "主行幸黃門。先以龍腦鬱金籍地。獻文悉命去之。宮",
    "X75n1512_027:0241b05": "人有疾醫視之。既瘳即袖金賜之。誡曰勿令敕使知。",
    "X75n1512_027:0241b06": "謂朕私於侍者。其恭儉好善類如此。季年風毒。召羅",
    "X75n1512_027:0241b07": "浮山人軒轅集訪以治身之要。集亦有道之士也。未",
    "X75n1512_027:0241b08": "甞輙語詭異。帝益重之。及堅請還山。帝曰。先生捨我",
    "X75n1512_027:0241b09": "亟去。國有災乎。朕有天下竟得幾年。集索笔橫書四",
    "X75n1512_027:0241b10": "十而去。乃十四年也。興替宜運其若是歟。而帝道皇",
    "X75n1512_027:0241b11": "猷始終無缺。雖漢之文景不足過也。惜乎簡籍遺落",
    "X75n1512_027:0241b12": "舊事十無三四。吮墨揮翰有所慊然。",
    "X75n1512_027:0241b13": "資治通鑑曰。宣宗少歷艱難。長年踐祚。人之情偽靡",
    "X75n1512_027:0241b14": "不周知。盡心民事精勤治道。賞簡而當罰嚴而必。故",
    "X75n1512_027:0241b15": "方內樂業殊俗順軌。求之漢世其孝宣之流亞歟。",
    "X75n1512_027:0241b16": "論曰。唐新舊史唯宣宗朝事實相返特甚。唯舊史",
    "X75n1512_027:0241b17": "與資治通鑑皆合。新史貶之謂宣宗以察為明。無",
    "X75n1512_027:0241b18": "復仁恩之意。嗚呼斯言莫知何謂也。大凡人君寬",
    "X75n1512_027:0241b19": "厚。長者必責以優游無斷。至於精勤治道。則謂以",
    "X75n1512_027:0241b20": "察為明。然則何從而可乎。孟子曰。盡信書不如無",
    "X75n1512_027:0241b21": "書。盖誠然也。",
    "X75n1512_027:0241b22": "咸通六年。德山宣鑑禪師示寂。師劒南人。姓周氏。愽",
    "X75n1512_027:0241b23": "貫三藏。常講金剛經。時以周金剛名之。俄慨然曰。窮",
    "X75n1512_027:0241b24": "諸玄辯。若一毫置於太虗。竭世樞機。似一滴投於巨",
    "X75n1512_027:0241c01": "浸。學與無學吾知之矣。乃盡棄其習。謁龍潭信禪師",
    "X75n1512_027:0241c02": "問。久嚮龍潭。及到來。潭又不見龍亦不現。信曰子親",
    "X75n1512_027:0241c03": "到龍潭。是夕師立侍更深。信曰何不下去。師曰暗。信",
    "X75n1512_027:0241c04": "炷紙燭與師。師接得。信即吹滅。師豁然大悟曰。今後",
    "X75n1512_027:0241c05": "更不疑天下老和尚舌頭也。即日便辭。信語其徒曰。",
    "X75n1512_027:0241c06": "可中有箇漢。牙如劒樹。口似血盆。一棒打不回頭。他",
    "X75n1512_027:0241c07": "時向孤峰上立吾道去在。師居澧陽垂三十年。大中",
    "X75n1512_027:0241c08": "初武陵太守薛廷望剏德山精舍。廷請居之。大闡宗",
    "X75n1512_027:0241c09": "風。上堂示眾云。於己無事則勿妄求。妄求而得亦非",
    "X75n1512_027:0241c10": "得也。汝但無事於心。無心於事。則虗而靈空而妙。若",
    "X75n1512_027:0241c11": "毛端許言之本末者。皆為自欺。毫釐繫念。三塗業因。",
    "X75n1512_027:0241c12": "瞥爾情生。萬劫覊鎻。聖名凡號盡是虗聲。殊相劣形",
    "X75n1512_027:0241c13": "皆為幻色。汝欲求之得無累乎。及其猒之又成大患。",
    "X75n1512_027:0241c14": "終而無益。僧問如何是菩提。師打云。出去。莫向這裏",
    "X75n1512_027:0241c15": "屙。問如何是佛。師云佛是西天老比丘。雪峰問。從上",
    "X75n1512_027:0241c16": "宗乘以何法示人。師云。我宗無語句。亦無一法與人。",
    "X75n1512_027:0241c17": "至是將終。謂眾曰。捫空追響。勞汝心神。夢覺覺非。竟",
    "X75n1512_027:0241c18": "有何事。言訖端坐而逝。閱世八十有六。",
    "X75n1512_027:0241c19": "七年四月。臨濟義玄禪師示寂。師曹州人。姓邢氏。參",
    "X75n1512_027:0241c20": "黃檗運禪師問如何是佛法的的大意。聲未絕運便",
    "X75n1512_027:0241c21": "打。如是三度到問三度被打。遂辭下山。運指往高安",
    "X75n1512_027:0241c22": "大愚處去。師至。大愚問。黃檗近日有何言句。師曰某",
    "X75n1512_027:0241c23": "甲三度問佛法的的大意。三度被打。不知有過無過。",
    "X75n1512_027:0241c24": "愚云。黃檗恁麼老婆心。更問有過無過。師於言下大",
    "X75n1512_027:0242a01": "悟。乃曰元來黃檗佛法無多子。愚搊住曰。尿牀鬼子。",
    "X75n1512_027:0242a02": "適來問有過無過。而今却道黃檗佛法無多子。汝見",
    "X75n1512_027:0242a03": "箇什麼。師於大愚肋下築三拳。愚托開云。汝師黃檗。",
    "X75n1512_027:0242a04": "非干我事。師由是再回黃檗。師資契會。大機大用卓",
    "X75n1512_027:0242a05": "冠一時。後還鄉。徇趙人之請。住子城南臨濟禪苑。學",
    "X75n1512_027:0242a06": "徒奔湊。師示眾曰。赤肉團上有一無位真人。常從汝",
    "X75n1512_027:0242a07": "等諸人面門出入。未證據者看。時有僧問如何是無",
    "X75n1512_027:0242a08": "位真人。師下禪床搊住云。道道。其僧擬議。師托開云。",
    "X75n1512_027:0242a09": "無位真人是什麼乾屎橛。師云。出家人且要學道。如",
    "X75n1512_027:0242a10": "山僧往日亦曾於經論中尋討。後方知是濟世藥方",
    "X75n1512_027:0242a11": "表顯之語。遂一時拋却。訪道參禪遇大善知識。方乃",
    "X75n1512_027:0242a12": "道眼分明。識得天下老和尚。知其邪正。不是娘生下",
    "X75n1512_027:0242a13": "便金。還是體究練磨一朝自省。道流。如諸方學人未",
    "X75n1512_027:0242a14": "有不依物出來底。山僧向此間從頭打手上出來。手",
    "X75n1512_027:0242a15": "上打口裏出來。口裏打眼裏打。未有一箇獨脫出來",
    "X75n1512_027:0242a16": "底。皆是上他古人閑機境。山僧無一法與人。只是治",
    "X75n1512_027:0242a17": "病解縛。你諸方道流試不依物出來。我要共你商量。",
    "X75n1512_027:0242a18": "十年五歲並無一人。皆是依草附木精魅。向糞塊上",
    "X75n1512_027:0242a19": "亂咬瞎漢。作這般見解。徒消十方信施。向你道無如",
    "X75n1512_027:0242a20": "許多般。只是平常著衣喫飯無事過時。你諸方來者",
    "X75n1512_027:0242a21": "皆是有心求佛求法求解脫求出離三界。癡人你出",
    "X75n1512_027:0242a22": "三界向什麼處去。你一念心貪是欲界。一念心嗔是",
    "X75n1512_027:0242a23": "色界。一念心癡是無色界。是你屋裏家具。三界不自",
    "X75n1512_027:0242a24": "道我是三界。還是你目前靈靈地照燭萬般酌度世",
    "X75n1512_027:0242b01": "界底人與三界安名。道流。目前用處。更有阿誰把得",
    "X75n1512_027:0242b02": "便用。莫著名字號為玄旨。與麼見得為嫌底法。師云。",
    "X75n1512_027:0242b03": "禪宗見解死活翛然。參學之人大須子細。如賓主相",
    "X75n1512_027:0242b04": "見便有言論往來。或應物現形。或全體作用。或把機",
    "X75n1512_027:0242b05": "權喜怒。或現半身。如有真正道流便喝。先拈出一箇",
    "X75n1512_027:0242b06": "膠盆子。善知識不辨是境。便上他境上作模樣。學人",
    "X75n1512_027:0242b07": "又喝。前人不旨放下。此是膏肓之病。不堪醫。喚作客",
    "X75n1512_027:0242b08": "看主。或善知識不拈出物。隨學人問處即奪。學人被",
    "X75n1512_027:0242b09": "奪。抵死不放下。此是主看客。或有學人應一箇清淨",
    "X75n1512_027:0242b10": "境出。善知識辨得是境。把將拋向[土*兄]裏。學人言大好。",
    "X75n1512_027:0242b11": "知識即云咄哉不識好惡。學人便禮拜。此是主看主。",
    "X75n1512_027:0242b12": "或有學人被枷帶鎻出。善知識更與一重枷鎻。學人",
    "X75n1512_027:0242b13": "歡喜。彼此不辨。呼為客看客。山僧如是所舉。皆是辨",
    "X75n1512_027:0242b14": "魔揀異知其邪正。道流。實情大難。佛法幽玄。山僧竟",
    "X75n1512_027:0242b15": "日與他說破。學者物不在意。千遍萬徧脚底踏過。黑",
    "X75n1512_027:0242b16": "沒焌地。年登半百。只管傍家負死屍行。擔却擔子天",
    "X75n1512_027:0242b17": "下走。道流。如諸方學人來。山僧此間作三種根器斷。",
    "X75n1512_027:0242b18": "如中下根器來。我便奪其境而不除其法。或中上根",
    "X75n1512_027:0242b19": "器人來。我即境法俱奪。如上上根器人來。我則境法",
    "X75n1512_027:0242b20": "人俱不奪。如有出格見解人來。我此間便全體作用",
    "X75n1512_027:0242b21": "不歷根器。道流。到這裏。着力處不通風。石火電光即",
    "X75n1512_027:0242b22": "蹉過。學人若眼目定動。轉沒交涉。擬心即差。動念即",
    "X75n1512_027:0242b23": "隔。有人解者不離目前。師云。山僧佛法的的相承。從",
    "X75n1512_027:0242b24": "道一和尚．麻谷．丹霞．廬山和尚一路行徧天下。無人",
    "X75n1512_027:0242c01": "信得盡。皆起謗。如道一和尚用處純一無雜。學人三",
    "X75n1512_027:0242c02": "百五百盡皆不見他意。如廬山和尚自在真正順逆",
    "X75n1512_027:0242c03": "用處。學人不測涯際悉皆茫然。如丹霞翫珠隱顯。學",
    "X75n1512_027:0242c04": "人來者皆悉被罵。如麻谷用處。如黃檗用處。近皆不",
    "X75n1512_027:0242c05": "得。如石鞏用處。向箭頭上覔人。來者皆懼。如山僧今",
    "X75n1512_027:0242c06": "日用處。真正成壞翫弄神變。入一切境隨處無事。境",
    "X75n1512_027:0242c07": "不能換。但有來者。我即便出看渠。渠不識我。便一向",
    "X75n1512_027:0242c08": "入我言句。苦哉苦哉。師辭。黃檗問什磨處去。師云不",
    "X75n1512_027:0242c09": "是河南便歸河北。檗便打。師約住與一掌。檗大笑喚",
    "X75n1512_027:0242c10": "侍者將百丈先師禪板机案來。師云侍者將火來。檗",
    "X75n1512_027:0242c11": "云。雖然如是。汝但將去。已後坐却天下人舌頭去在。",
    "X75n1512_027:0242c12": "先是仰山云。汝向北有箇住處。有人輔佐老兄。只是",
    "X75n1512_027:0242c13": "此人有頭無尾有始無終。及師居臨濟。普化已先在",
    "X75n1512_027:0242c14": "彼。果贊佐師。未久普化全身脫去。尋以兵動弃去。太",
    "X75n1512_027:0242c15": "尉默君和捨宅為寺。延請師居。亦以臨濟為額。次至",
    "X75n1512_027:0242c16": "河府。府主王常侍與師道契。晚遷大名府興化寺閑",
    "X75n1512_027:0242c17": "居。存獎執侍。師付法偈曰。沿流不止問如何。真照無",
    "X75n1512_027:0242c18": "邊說似他。離相離名人不稟。吹毛用了急還磨。一日",
    "X75n1512_027:0242c19": "謂眾曰。吾滅後不得滅却吾正法眼。三聖云爭敢滅",
    "X75n1512_027:0242c20": "却和尚正法眼。師云。已後有人問你。作麼生道。三聖",
    "X75n1512_027:0242c21": "便喝。師云誰知吾正法眼藏向這瞎驢邊滅却。言訖",
    "X75n1512_027:0242c22": "端坐而化。門人奉全身塔于大名府西北隅。諡曰慧",
    "X75n1512_027:0242c23": "照禪師。",
    "X75n1512_027:0242c24": "論曰。臨濟大悟發明正法眼藏。如箭離絃。師子返",
    "X75n1512_027:0243a01": "擲。照用驚群。又況黃檗．大愚鉗鎚妙密。掣電光中",
    "X75n1512_027:0243a02": "與之擊節投機。真佛祖爐鞴也。嗚呼盛哉。自臨濟",
    "X75n1512_027:0243a03": "傳興化。今逾十世道益光大。所謂源深流長。抑這",
    "X75n1512_027:0243a04": "宗脉說話。歷歷皆從佛祖頂[寧*頁]上拈出。決非他宗",
    "X75n1512_027:0243a05": "所能跂及也。其猶大鵬一舉九萬里則風斯在下",
    "X75n1512_027:0243a06": "矣。古所謂雲門．臨濟僧中王也。豈虗語哉。",
    "X75n1512_027:0243a07": "九年。長沙景岑禪師示寂。師甞示眾曰。我若一向舉",
    "X75n1512_027:0243a08": "揚宗教。法堂裏須草深一丈。我不得已向汝諸人道。",
    "X75n1512_027:0243a09": "盡十方世界是沙門眼。盡十方世界是沙門全身。盡",
    "X75n1512_027:0243a10": "十方世界是自己光明。盡十方世界在自己光明裏。",
    "X75n1512_027:0243a11": "盡十方世界無一人不是自己。我常向汝道。三世諸",
    "X75n1512_027:0243a12": "佛共十法界眾生是摩訶般若光。光未發時汝等諸",
    "X75n1512_027:0243a13": "人向什麼處委。光未發時尚無佛無眾生消息。何處",
    "X75n1512_027:0243a14": "得有山河國土來。時有僧問如何是沙門眼。師云長",
    "X75n1512_027:0243a15": "長出不得。又云成佛成祖出不得。六道輪迴出不得。",
    "X75n1512_027:0243a16": "僧云未審出箇什麼不得。師云晝見日夜見星。僧云",
    "X75n1512_027:0243a17": "學人不會。師云妙高山色青又青。僧云如何是佛。師",
    "X75n1512_027:0243a18": "云眾生色身是。僧云。河沙諸佛體皆同。如何有種種",
    "X75n1512_027:0243a19": "名字。師云。從眼根返源名為文殊。耳根反源名為觀",
    "X75n1512_027:0243a20": "音。徙心返源名為普賢。文殊是佛妙觀察智。觀音是",
    "X75n1512_027:0243a21": "佛無緣大悲。普賢是佛無為妙行。三聖是佛之妙用。",
    "X75n1512_027:0243a22": "佛是三聖之真體。用則有河沙假名。體則總名為一",
    "X75n1512_027:0243a23": "薄伽梵。僧云。色即是空空即是色。此理如何。師云。礙",
    "X75n1512_027:0243a24": "處非墻壁。通處勿虗空。若人如是解。心色本來同。問",
    "X75n1512_027:0243b01": "如何是佛性。師云。佛性堂堂。顯現住相。有情難見。若",
    "X75n1512_027:0243b02": "悟眾生無我。我面何殊佛面。問如何是上上人行履",
    "X75n1512_027:0243b03": "處。師云如死人眼。問上上人相見時如何。師云如死",
    "X75n1512_027:0243b04": "人手。問善財無量劫來為什麼淤普賢身中世界不",
    "X75n1512_027:0243b05": "遍。師云汝從無量劫來還曾游得遍麼。問如何是普",
    "X75n1512_027:0243b06": "賢身。答含元殿裏更問長安。問亡僧迁化向什麼處",
    "X75n1512_027:0243b07": "去。師云。不識金剛體。却喚作生緣。十方真寂滅。誰在",
    "X75n1512_027:0243b08": "復誰行。師因臨濟示眾赤肉團上有一無位真人。乃",
    "X75n1512_027:0243b09": "有偈曰。萬法一如不用揀。一如誰揀誰不揀。即今生",
    "X75n1512_027:0243b10": "死本菩提。三世如來同箇眼。仰山問。人人盡有這箇",
    "X75n1512_027:0243b11": "事。只是用不得。師云恰是請汝用。仰云作麼生用。師",
    "X75n1512_027:0243b12": "乃踏倒仰山。山曰直下似箇大虫。世因名岑大虫。",
    "X75n1512_027:0243b13": "十年。洞山价禪師示寂。師會稽人也。姓俞氏。幼出家。",
    "X75n1512_027:0243b14": "年二十一往嵩岳受具。首謁南泉。值馬祖忌日設齋。",
    "X75n1512_027:0243b15": "泉問眾曰。今日設齋。未審馬祖還來否。眾無對。師乃",
    "X75n1512_027:0243b16": "出對曰。待有伴即來。泉聞之讚曰。此子雖後生。却堪",
    "X75n1512_027:0243b17": "雕琢。師曰和尚莫壓良為賤。次謁溈山問曰。頃聞忠",
    "X75n1512_027:0243b18": "國師有無情說法。良价未究其微。溈山曰。我這裏亦",
    "X75n1512_027:0243b19": "有。只是難得其人。師曰便請和尚道。溈曰父母所生",
    "X75n1512_027:0243b20": "口終不敢道。師曰還有與和尚同時慕道者否。溈曰",
    "X75n1512_027:0243b21": "此去石室相連。有雲巖道人。若能撥草瞻風。必為子",
    "X75n1512_027:0243b22": "之所重。師到雲巖問無情說法什麼人得聞。岩曰無",
    "X75n1512_027:0243b23": "情說法無情得聞。師曰和尚還聞否。岩曰。我若聞。汝",
    "X75n1512_027:0243b24": "即不得聞吾說法也。師曰若恁麼即良价不聞和尚",
    "X75n1512_027:0243c01": "說法。岩曰。我說汝尚不聞。何況無情說法耶。師乃述",
    "X75n1512_027:0243c02": "偈曰。大也奇。也大奇。無情說法不思議。若將耳聽應",
    "X75n1512_027:0243c03": "難會。眼處聞聲方始知。遂辭。雲巖問什麼處去。曰雖",
    "X75n1512_027:0243c04": "離和尚未卜所止。巖曰早晚却來。師曰待和尚有住",
    "X75n1512_027:0243c05": "所即來。巖曰自此一去難得相見。師曰難得不相見。",
    "X75n1512_027:0243c06": "又問巖曰。和尚百年後。忽有人問還邈得師真。如何",
    "X75n1512_027:0243c07": "祇對。巖曰。但向伊道。即這是。師良久。巖曰承當這箇事",
    "X75n1512_027:0243c08": "大須審細。師猶涉疑。後因過水覩影大悟前旨。因有",
    "X75n1512_027:0243c09": "偈曰。切恐從他覔。迢迢與我疎。我今獨自往。處處得逢",
    "X75n1512_027:0243c10": "渠。渠今正是我。我今不是渠。應須恁麼會。方得契如",
    "X75n1512_027:0243c11": "如。大中末。於新豐山接誘學徒。其後盛化於高安之",
    "X75n1512_027:0243c12": "洞山。常因雲巖忌日修齋。僧問。和尚見南泉發迹。為",
    "X75n1512_027:0243c13": "什麼與雲巖設齋。師曰。我不重先師道德。亦不為佛",
    "X75n1512_027:0243c14": "法。只重不為說破。又僧問。和尚還肯先師也無。師曰",
    "X75n1512_027:0243c15": "半肯半不肯。曰為什麼不全肯。師曰。若全肯。即孤負",
    "X75n1512_027:0243c16": "先師也。師有時垂語云。直道本來無一物。猶未消得",
    "X75n1512_027:0243c17": "他鉢袋子。僧問什麼人合得。師曰不入門者。曰只如",
    "X75n1512_027:0243c18": "不入門者還得也無。師曰。雖然如此。不得不與他。師",
    "X75n1512_027:0243c19": "又曰。直道本來無一物。猶未消得他衣鉢。這裏合下",
    "X75n1512_027:0243c20": "得一轉語。且道下得什麼語。有一上座下九十六轉",
    "X75n1512_027:0243c21": "語不愜師意。末後一轉始可師意。師曰。闍黎何不早",
    "X75n1512_027:0243c22": "恁麼道。有一僧聞。請舉其語。如是三年執侍。然不為",
    "X75n1512_027:0243c23": "舉。上座因疾其僧曰。某甲三年請舉前語。不蒙慈悲。",
    "X75n1512_027:0243c24": "善取不得惡取。遂露刃向之曰。若不道即殺上座也。",
    "X75n1512_027:0244a01": "上座悚然曰且待為汝舉。乃曰直饒將來亦無處著。",
    "X75n1512_027:0244a02": "其僧禮謝。僧問常尋常教學人行鳥道。未審如何是",
    "X75n1512_027:0244a03": "鳥道。師曰不逢一人。曰如何行。師曰直須足下無絲",
    "X75n1512_027:0244a04": "去。如只如行鳥道。莫便是本來面目否。師曰汝因什",
    "X75n1512_027:0244a05": "麼顛倒。曰什麼處是學人顛倒。師曰。若不顛倒。何得",
    "X75n1512_027:0244a06": "認奴作郎。曰如何是本來面目。師曰不行鳥道。師謂",
    "X75n1512_027:0244a07": "眾曰。知有佛向上人。方有語話分。時有僧問如何是",
    "X75n1512_027:0244a08": "佛向上人。師曰非常。師問僧世間何物最苦。僧曰地",
    "X75n1512_027:0244a09": "獄最苦。師曰。不然。在此衣線下不明大事是最苦。師",
    "X75n1512_027:0244a10": "問僧名什麼。曰某甲。師曰阿那箇是汝主人公。曰見",
    "X75n1512_027:0244a11": "祇對次。師曰。苦哉苦哉。今時人例皆如此。只是認得",
    "X75n1512_027:0244a12": "驢前馬後將為自己。佛法平沉此之是也。客中辨主",
    "X75n1512_027:0244a13": "尚未分明。如何辨得主中主。僧云如何是主中主。師",
    "X75n1512_027:0244a14": "云闍黎自道取。曰。某甲道得。只是客中主。如何是主",
    "X75n1512_027:0244a15": "中主。師曰。恁麼道即易。相續也大難。師將示寂。謂眾",
    "X75n1512_027:0244a16": "曰。吾有閑名在。誰為吾除得。眾皆無對。有沙彌曰。請",
    "X75n1512_027:0244a17": "和尚法號。師曰吾閑名已謝。問。和尚違和。還有不病",
    "X75n1512_027:0244a18": "者不。曰有。僧曰不病者還看和尚否。曰老僧看他有",
    "X75n1512_027:0244a19": "分。曰和尚爭得看他。師曰老僧看他時不見有病。又",
    "X75n1512_027:0244a20": "曰離此殻漏子向什麼處與吾相見。眾無對。遂剃髮",
    "X75n1512_027:0244a21": "披衣令撞鐘。湛然而寂。時學徒千餘人號悅。移時師",
    "X75n1512_027:0244a22": "忽開眸曰。夫出家人心不附物。是真修行。勞生息死",
    "X75n1512_027:0244a23": "於悲何有。乃召主事僧令辨愚癡齋一中。盖責其徒",
    "X75n1512_027:0244a24": "戀情也。至七日食具方備。師隨眾齋畢。復謂眾曰。僧",
    "X75n1512_027:0244b01": "家無事。大率臨行之際勿須諠動。明日浴罷。端坐長",
    "X75n1512_027:0244b02": "往。壽六十三。諡悟本禪師。",
    "X75n1512_027:0244b03": "是歲五月。帝幸安國寺。賜國師知玄寶座。高二丈。材",
    "X75n1512_027:0244b04": "用沉香塗髤。縷龍鳳葩[白*為]金細之上。施複座陳經几。",
    "X75n1512_027:0244b05": "其前四隅立瑞鳥神人。高數赤。磴道以陞。前被綉囊",
    "X75n1512_027:0244b06": "錦襜珍麗絕甚。時宮中日齋萬僧。帝自為贊唄。宰相",
    "X75n1512_027:0244b07": "肅倣諫以為天竺法割愛取滅。非帝王躬踐。今筆梵",
    "X75n1512_027:0244b08": "言口梵音。不若徵謬賞濫罰振殃祈福。况佛者可以",
    "X75n1512_027:0244b09": "悟取。不可以相求。懿宗雖不納。然嘉美其言。玄姓陳",
    "X75n1512_027:0244b10": "氏。世號陳菩薩。三學洞貫。名盖一時。異跡尤多。及僖",
    "X75n1512_027:0244b11": "宗避巢賊幸成都。遣御史郭遵賷璽書徵赴行在。帝",
    "X75n1512_027:0244b12": "素重其名。引對大悅。賜號悟達國師。留行宮久之。辭",
    "X75n1512_027:0244b13": "歸九隴。忽定中見菩薩降其室。摩玄頂。演深妙音而",
    "X75n1512_027:0244b14": "慰安之。言訖即隱。俄一珠入玄左股。隆起楚甚。上有",
    "X75n1512_027:0244b15": "晁錯二字。玄知夙債也。即右脇安臥而逝。著述凡二",
    "X75n1512_027:0244b16": "十餘萬言行于世。弟子僧徹。徹弟子覺暉。俱有重名。",
    "X75n1512_027:0244b17": "三世為僧統。或謂玄前身盖漢川三學山知鉉法師。",
    "X75n1512_027:0244b18": "鉉在世甞講十地品。感地變金色。及終感病。與玄絕",
    "X75n1512_027:0244b19": "類。",
    "X75n1512_027:0244b20": "論曰。世稱知玄蓋漢袁盎後身。其諫爭亦餘習也。",
    "X75n1512_027:0244b21": "當武宗惑於左道將罷大教。玄爭之。伸明自宗可",
    "X75n1512_027:0244b22": "也。乃沮其服食而進以禮樂刑政。是拂之而與之",
    "X75n1512_027:0244b23": "競焉。則與盎諫遷淮南王斥趙談參乘却慎夫人",
    "X75n1512_027:0244b24": "座異矣。然自漢文抵僖宗七百餘年。盎償晁錯事",
    "X75n1512_027:0244c01": "固應足矣。尚蒙惡報而斃。何哉。蓋與錯始有私隙。",
    "X75n1512_027:0244c02": "及錯議削七國而七國叛。盎遂請斬錯。及錯誅而",
    "X75n1512_027:0244c03": "七國之兵不退。則是盎假國威以報私讎也。故其",
    "X75n1512_027:0244c04": "歷十數世而業報未艾也如此。可不戒哉。",
    "X75n1512_027:0244c05": "咸通十一年。相國裴休薨。休字公美。孟州人。兒時與",
    "X75n1512_027:0244c06": "兄弟偕隱。晝講經。夜著書。終年不出戶。有饋鹿者。諸",
    "X75n1512_027:0244c07": "生薦之。休不食。曰。蔬食猶不足。今一啗肉。後何以繼。",
    "X75n1512_027:0244c08": "擢進士第。累更內任。甞出刺洪州。一日入龍興寺觀",
    "X75n1512_027:0244c09": "壁畫歎曰。容儀可觀。高僧何在。時有數僧對。不愜。休",
    "X75n1512_027:0244c10": "曰此間莫有禪者麼。僧云。近一僧至。似禪者。休命召",
    "X75n1512_027:0244c11": "至。乃黃檗運禪師。時未顯名。休以前問扣之。運高聲",
    "X75n1512_027:0244c12": "曰裴休。休應諾。運曰在什麼處。休豁然。後此契入。遂",
    "X75n1512_027:0244c13": "迎入府第。旦夕問法。及移鎮宛陵亦命與俱。由是深",
    "X75n1512_027:0244c14": "徹法源。復與圭峰密禪師道緣尤密。大中時執政六",
    "X75n1512_027:0244c15": "年。次歷諸鎮節度。薨年七十有四。休能文章。書楷遒",
    "X75n1512_027:0244c16": "媚有體法。為人醞籍操守嚴正進止雍閑。宣宗甞曰。",
    "X75n1512_027:0244c17": "休真儒者。居常不御酒肉。著釋氏文數萬言。其圭峰",
    "X75n1512_027:0244c18": "禪源諸詮序曰。禪師集禪源諸詮為禪藏而都序之。",
    "X75n1512_027:0244c19": "休曰未甞有也。自如來現世隨機立教。菩薩間生隨",
    "X75n1512_027:0244c20": "病指藥。故一代時教開深淺之二門。一真如心演性",
    "X75n1512_027:0244c21": "相之別法。馬龍二士皆弘調御之說而空性異宗。能",
    "X75n1512_027:0244c22": "秀二師俱傳達磨之心而頓漸殊稟。天台專依三觀。",
    "X75n1512_027:0244c23": "牛頭無有一法。江西舉體全真。荷澤直指知見。其他",
    "X75n1512_027:0244c24": "空有相破。真妄相攻。反奪順取。密指顯說。故西域中",
    "X75n1512_027:0245a01": "夏其宗實繁。良以病有千源藥生多品。投機隨器不",
    "X75n1512_027:0245a02": "得一同。雖俱為證悟之門。盡是正真之道。然諸宗門",
    "X75n1512_027:0245a03": "下通少局多。故數十年來師法益壞。以承稟為門戶。",
    "X75n1512_027:0245a04": "各自開張。以經論為戈矛。互相攻擊。情隨函矢而遷",
    "X75n1512_027:0245a05": "變。法逐人我以高低。是非紛拏莫能辨析。則向者世",
    "X75n1512_027:0245a06": "尊菩薩諸方教宗。適足以起諍後人。增煩惱病。何利",
    "X75n1512_027:0245a07": "益之有哉。圭峰禪師久而歎曰。予丁此時。不可默矣。",
    "X75n1512_027:0245a08": "於是以如來三種教義。印禪宗三種法門。融瓶槃釵",
    "X75n1512_027:0245a09": "釧為一金。攪酥酪醍醐為一味。振綱領而舉者皆順。",
    "X75n1512_027:0245a10": "據會要而來者同趨。尚恐學者之難明也。又復直示",
    "X75n1512_027:0245a11": "宗源之本末。真妄之和合。空性之隱顯。法義之差殊。",
    "X75n1512_027:0245a12": "頓漸之同異。遮表之迴互。權實之淺深。通局之是非。",
    "X75n1512_027:0245a13": "莫不提耳而告之。指掌而示之。嚬呻以吼之。柔和以",
    "X75n1512_027:0245a14": "誘之。乳而藥之。恐性命之夭殤也。保而護之。念水火",
    "X75n1512_027:0245a15": "之漂焚也。揮而散之。悲鬪諍之牢固也。大明不能破",
    "X75n1512_027:0245a16": "長夜之昏。慈父不能保身後之子。若吾師者捧佛日",
    "X75n1512_027:0245a17": "而委曲迴照。疑曀盡除。順佛心而橫亘大悲。窮劫蒙",
    "X75n1512_027:0245a18": "益。是則世尊為闡教之主。吾師為會教之人。本末相",
    "X75n1512_027:0245a19": "符。遠近相照。可謂畢一代時教之能事矣。或曰。自如",
    "X75n1512_027:0245a20": "來滅後未甞大都而通之。今一旦違宗趣而不守。廢",
    "X75n1512_027:0245a21": "關防而不據。無乃乖秘藏密契之道乎。答曰。佛於法",
    "X75n1512_027:0245a22": "華經涅槃會上亦以融為一味。但味者不覺。故涅槃",
    "X75n1512_027:0245a23": "經云。迦葉菩薩曰。諸佛有密語而無密藏。世尊讚歎",
    "X75n1512_027:0245a24": "曰。如來之言開發顯露清淨無翳。愚人不解謂之秘",
    "X75n1512_027:0245b01": "藏。智者了達則不名藏。此其證也。故王道興則外戶",
    "X75n1512_027:0245b02": "不閉而守在夷狄。佛道備則諸法總持而防在外魔。",
    "X75n1512_027:0245b03": "不當復執情攘臂於其間也。嗚呼。後學當取信於佛。",
    "X75n1512_027:0245b04": "無取信於人。當取證於本法。無取證於未習。能如是",
    "X75n1512_027:0245b05": "則可以報圭峰之劬勞德矣。",
    "X75n1512_027:0245b06": "論曰。唐拾遺稱休執政六年。一日宣宗在便殿。休",
    "X75n1512_027:0245b07": "入見從容以立皇儲為請。宣宗徐搖首曰。如卿請。",
    "X75n1512_027:0245b08": "朕便是閑人也。休以此忤。肯丐外任。乃以平章事",
    "X75n1512_027:0245b09": "出鎮巨藩。閱十餘年而薨。及史氏稱休為人醞籍",
    "X75n1512_027:0245b10": "橾守嚴正進止雍閑。宣宗甞曰休真儒者。此蓋涉",
    "X75n1512_027:0245b11": "世之影迹也。至於淹貫六藝。洞徹教乘。具正法眼。",
    "X75n1512_027:0245b12": "則天下之美萃於一人。而古今無與比者。當時唯",
    "X75n1512_027:0245b13": "龐居士具宗眼而純提向上。休則潤以文雅而光",
    "X75n1512_027:0245b14": "輔宗門。若其圓覺經．法界觀二序。并勸發菩提心",
    "X75n1512_027:0245b15": "文。後世雖有作者。無能過矣。是二公者。議其地位。",
    "X75n1512_027:0245b16": "則第八無相無功用福智皆報得者歟。",
    "X75n1512_027:0245b17": "咸通十四年三月庚午。詔兩街僧於鳳翔法門寺迎",
    "X75n1512_027:0245b18": "佛骨。於是以金銀為剎。珠王為帳。孔鷸周飾之。小者",
    "X75n1512_027:0245b19": "尋丈。高者倍之。刻檀為檐柱。陛墄塗黃金。每一剎數",
    "X75n1512_027:0245b20": "百人舉之。香輿前後係道綴玉瑟瑟。幡蓋殊綵以為",
    "X75n1512_027:0245b21": "幢旌。費不貲限。以四月八日至京師。綵觀夾道。天子",
    "X75n1512_027:0245b22": "御安福門樓迎拜。引入內道場。三日後出京城諸寺。",
    "X75n1512_027:0245b23": "詔賜兩街僧金帛。京師耆老及見元和事者悉厚賜。",
    "X75n1512_027:0245b24": "所過卿聚皆裒土為剎。相望於途。光景晝見。京城高",
    "X75n1512_027:0245c01": "貲相與集大衢。作繒臺縵闕。注水銀為池。金玉為樹。",
    "X75n1512_027:0245c02": "集桑門。羅像設。考鼓鳴螺繼日夜。下詔曰。朕以寡德",
    "X75n1512_027:0245c03": "纘承洪業十有四年。頃值冦興王師未息。朕憂勤在",
    "X75n1512_027:0245c04": "位愛育生靈。遂尊崇釋教。至重玄門迎請真身。為百",
    "X75n1512_027:0245c05": "姓祈福。今觀覩之眾隘塞路岐。載念狴窂寢興在慮。",
    "X75n1512_027:0245c06": "嗟我黎人陷于刑辟。况漸當暑毒繫於螺絏。京幾及",
    "X75n1512_027:0245c07": "天下諸州府見禁囚遞減死一等。明年四月詔送佛",
    "X75n1512_027:0245c08": "骨歸于鳳翔。都人耆耋辭餞皆嗚咽流涕。",
    "X75n1512_027:0245c09": "新史贊曰。人之惑怪神也甚哉。若佛者特西域一槁",
    "X75n1512_027:0245c10": "人耳。裸頂露足以乞食自資。癯辱其身。屏營山樊。行",
    "X75n1512_027:0245c11": "一槩之苦本。無求於人。徒屬稍稍從之。然其言荒茫",
    "X75n1512_027:0245c12": "漫靡夷幻變現。善推不驗無實之事。以鬼神死生貫",
    "X75n1512_027:0245c13": "為一條。據之不疑。掊嗜欲。弃親屬。大抵與黃老相出",
    "X75n1512_027:0245c14": "入。至漢十四葉書入中國。蹟夫生人之情以耳目不",
    "X75n1512_027:0245c15": "際為奇。以不可知為神。以物理之外為畏。以變化無",
    "X75n1512_027:0245c16": "方為聖。以生而死死而復生回復償報歆艶其間為",
    "X75n1512_027:0245c17": "惑。然以賤近貴遠為喜鞮譯差升不可研詰。華人之",
    "X75n1512_027:0245c18": "譎誕者。又攘莊周列禦冦之說佐其高層累架。騰直",
    "X75n1512_027:0245c19": "出其表。以無上不可加為勝妄相夸。協而唱其風。於",
    "X75n1512_027:0245c20": "是自天子逮庶人皆震動而奉祀之。初宰相王縉以",
    "X75n1512_027:0245c21": "緣業事佐代宗。始作內道場。書夜梵唄。冀禳冦戎。大",
    "X75n1512_027:0245c22": "作盂蘭。肖祖宗像。分供寺塔。為賤臣嘻笑。至憲宗遂",
    "X75n1512_027:0245c23": "迎佛骨於鳳翔。內之宮中。韓愈指言其弊。帝怒。竄愈",
    "X75n1512_027:0245c24": "瀕死。憲亦弗克天年。幸福而禍無。乃左乎懿宗不君",
    "X75n1512_027:0246a01": "精爽奪迷。復蹈前車而覆之。興哀無知之場。丐疵百",
    "X75n1512_027:0246a02": "解之胾。以死自誓。無有[(厂@((既-旡)-日+口))*頁]籍流涕拜伏。雖事庿上帝",
    "X75n1512_027:0246a03": "無以進焉。屈萬乘之貴。自等於古胡數。千載而遠以",
    "X75n1512_027:0246a04": "身為殉。嗚呼。運痑祚殫天告之矣。懿不三月而殂。唐",
    "X75n1512_027:0246a05": "德之不競。厥有來哉。",
    "X75n1512_027:0246a06": "論曰。甚矣宋景文公詆毀吾先師之厚也。屢欲直",
    "X75n1512_027:0246a07": "其辭而為之解嘲。及得大顛對退之之論。李節贈",
    "X75n1512_027:0246a08": "疏言之敘。凡予所欲言者。彼既言矣。故不別論。且",
    "X75n1512_027:0246a09": "憲懿二宗誠為崇奉太過。至於高祖沙汰二教。詔",
    "X75n1512_027:0246a10": "下而位移。武宗大滅釋氏。未逾歲而被禍。此亦不",
    "X75n1512_027:0246a11": "得不懼也。雖然真佛也者。聖凡之大本也。體與太",
    "X75n1512_027:0246a12": "虗等遍。用與眾庶同功。無為而無所不為。無在而",
    "X75n1512_027:0246a13": "無所不在。然則心外見佛而過舉之者非正見也。",
    "X75n1512_027:0246a14": "昧乎大本而故毀之者即自毀也。景文斥其奉之",
    "X75n1512_027:0246a15": "之弊。而匿其毀之之失。豈良史之謂哉。",
    "X75n1512_027:0246a17": "隆興佛教編年通論卷第二十七"
}