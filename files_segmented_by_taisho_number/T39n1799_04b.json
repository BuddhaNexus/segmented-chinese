{
    "T39n1799_04b:0882a12": "folio_4b 首楞嚴義疏注經卷第四之二",
    "T39n1799_04b:0882a14": "長水沙門子󱈜集",
    "T39n1799_04b:0882a15": "二、釋慶喜難緣起，二：一、伸疑，四：一、敘所聞。",
    "T39n1799_04b:0882a16": "即時，阿難在大眾中頂禮佛足，起立白佛：「世",
    "T39n1799_04b:0882a17": "尊現說殺盜婬業，三緣斷故三因不生，心中",
    "T39n1799_04b:0882a18": "達多狂性自歇，歇即菩提，不從人得。」如文。",
    "T39n1799_04b:0882a19": "二、正生難。",
    "T39n1799_04b:0882a20": "「斯則因緣皎然明白。云何如來頓棄因緣？我",
    "T39n1799_04b:0882a21": "從因緣心得開悟。」由無三緣，方盡三因，因",
    "T39n1799_04b:0882a22": "緣俱滅，菩提始顯，故云皎然明白。小乘開悟",
    "T39n1799_04b:0882a23": "皆由因緣，故引昔悟以竝今說，成此難也。",
    "T39n1799_04b:0882a24": "三、引他例。",
    "T39n1799_04b:0882a25": "「世尊！此義何獨我等年少有學聲聞，今此會",
    "T39n1799_04b:0882a26": "中大目揵連及舍利弗、須菩提等，從老梵志",
    "T39n1799_04b:0882a27": "聞佛因緣，發心開悟，得成無漏。」老梵志者，",
    "T39n1799_04b:0882a28": "竝是年長。從外道來，聞佛因緣，翻邪入正，得",
    "T39n1799_04b:0882a29": "成無學也。四、結同邪。",
    "T39n1799_04b:0882b01": "「今說菩提不從因緣，則王舍城拘舍梨等所",
    "T39n1799_04b:0882b02": "說自然成第一義。唯垂大悲，開發迷悶。」因",
    "T39n1799_04b:0882b03": "緣、自然依假建立，菩提真性眾相都亡，恐相",
    "T39n1799_04b:0882b04": "濫失，故此再疑，以洗物情。二、答釋，二：一、正",
    "T39n1799_04b:0882b05": "破疑情，二：一、推破，三：一、標質所疑。",
    "T39n1799_04b:0882b06": "佛告阿難：「即如城中演若達多，狂性因緣若",
    "T39n1799_04b:0882b07": "得滅除，則不狂性自然而出，因緣、自然理窮",
    "T39n1799_04b:0882b08": "於是。」若狂性因緣得除，不狂自然而出，所",
    "T39n1799_04b:0882b09": "計不出斯意，故云理窮於是。二、就疑互五",
    "T39n1799_04b:0882b10": "破，二：一、雙破因緣自然，二：一、以因緣破自然。",
    "T39n1799_04b:0882b11": "「阿難！演若達多頭本自然，本自其然，無然非",
    "T39n1799_04b:0882b12": "自，何因緣故怖頭狂走？」初二句牒，本自下",
    "T39n1799_04b:0882b13": "二句定。自，本也。然，是也。頭本如是，無有如是",
    "T39n1799_04b:0882b14": "之頭不是於本，故云無然非自。何因下破，可",
    "T39n1799_04b:0882b15": "知。二、以自然破因緣。",
    "T39n1799_04b:0882b16": "「若自然頭因緣故狂，何不自然因緣故失？本",
    "T39n1799_04b:0882b17": "頭不失，狂怖妄出，曾無變易，何藉因緣？」初",
    "T39n1799_04b:0882b18": "二句牒，次二句破。若自然頭由因緣故得成",
    "T39n1799_04b:0882b19": "狂走，亦應自然不失由因緣故而失其頭。本",
    "T39n1799_04b:0882b20": "頭下四句結也。今既本頭無失，狂自妄出，狂",
    "T39n1799_04b:0882b21": "之與頭了不相觸，何曾變改而假因緣？二、",
    "T39n1799_04b:0882b22": "單破轉計自然。",
    "T39n1799_04b:0882b23": "「本狂自然，本有狂怖，未狂之際狂何所潛？不",
    "T39n1799_04b:0882b24": "狂自然，頭本無妄，何為狂走？」若汝執言：既",
    "T39n1799_04b:0882b25": "非因緣即屬自然，狂亦自然，不狂亦自然者，",
    "T39n1799_04b:0882b26": "初破狂自然，初一句牒，次一句定，未狂下二",
    "T39n1799_04b:0882b27": "句破，如文。不狂下破不狂自然，初句牒，頭本",
    "T39n1799_04b:0882b28": "下破。此顯一真之體尚無真妄之異，豈立因",
    "T39n1799_04b:0882b29": "緣自然？斯則亦顯妄無因也。三、結歸悟旨。",
    "T39n1799_04b:0882c01": "「若悟本頭，識知狂走因緣、自然俱無戲論。",
    "T39n1799_04b:0882c02": "是故我言，三緣斷故即菩提心。」本真不動，",
    "T39n1799_04b:0882c03": "妄自強生，說誰因緣及自然性？若知因緣自",
    "T39n1799_04b:0882c04": "然俱是戲論，分別自亡、真覺自顯，斯則正是",
    "T39n1799_04b:0882c05": "我說三緣斷故即菩提也。二、結示，三：一、俱",
    "T39n1799_04b:0882c06": "盡滅生顯無功用。",
    "T39n1799_04b:0882c07": "「菩提心生，生滅心滅，此但生滅，滅生俱盡，無",
    "T39n1799_04b:0882c08": "功用道。」若有執言真心可得、分別可亡，斯",
    "T39n1799_04b:0882c09": "則菩提心生、生滅心滅，但是生滅，無菩提生；",
    "T39n1799_04b:0882c10": "無生滅滅，方無功用。如《圓覺》云「有照有覺俱",
    "T39n1799_04b:0882c11": "名障礙，是故菩薩常覺不住，照與照者同時",
    "T39n1799_04b:0882c12": "寂滅。」此顯地上證無生理，得無功用也。二、",
    "T39n1799_04b:0882c13": "縱立自然寄顯生滅，二：一、縱立正顯。",
    "T39n1799_04b:0882c14": "「若有自然，如是則明自然心生、生滅心滅，此",
    "T39n1799_04b:0882c15": "亦生滅，無生滅者名為自然。」設若我教有",
    "T39n1799_04b:0882c16": "自然者，豈存生滅名為自然？今汝所明自然",
    "T39n1799_04b:0882c17": "心生、生滅心滅，此亦生滅，何名自然？夫自然",
    "T39n1799_04b:0882c18": "者必無生滅，故云無生滅者名為自然。二、",
    "T39n1799_04b:0882c19": "舉況重明。",
    "T39n1799_04b:0882c20": "「猶如世間諸相雜和，成一體者名和合性，非",
    "T39n1799_04b:0882c21": "和合者稱本然性。」舉淺況深也。世間人說",
    "T39n1799_04b:0882c22": "生滅和合名和合性，非和合者則無生滅方",
    "T39n1799_04b:0882c23": "名自然，豈況我教有生滅者却名自然？古人",
    "T39n1799_04b:0882c24": "於此不言縱立認真自然，斯則不唯增戲論",
    "T39n1799_04b:0882c25": "心，反令圓文成外道教，焉敢聞命！三、雙非",
    "T39n1799_04b:0882c26": "二離正示忘情。",
    "T39n1799_04b:0882c27": "「本然非然，和合非合，合然俱離，離合俱非，此",
    "T39n1799_04b:0882c28": "句方名無戲論法。」本然，自然也。和合，因緣",
    "T39n1799_04b:0882c29": "也。二皆不立，故云俱離。此離亦離，故云俱",
    "T39n1799_04b:0883a01": "非。此文語略，具足應云：離合、離然之離亦復",
    "T39n1799_04b:0883a02": "俱非也。藥病齊遣，空病亦空。《圓覺》亦云「遠離",
    "T39n1799_04b:0883a03": "為幻亦復遠離，離遠離幻亦復遠離，斯則言",
    "T39n1799_04b:0883a04": "語道斷，心行處滅，方無戲論耳。」二、廣斥執",
    "T39n1799_04b:0883a05": "見，五：一、斥成戲論。",
    "T39n1799_04b:0883a06": "「菩提涅槃尚在遙遠，非汝歷劫辛勤修證，雖",
    "T39n1799_04b:0883a07": "復憶持十方如來十二部經，清淨妙理如恒河",
    "T39n1799_04b:0883a08": "沙，秖益戲論。」若執因緣、自然取佛果者，雖",
    "T39n1799_04b:0883a09": "經劫數勤苦修習，終莫能及，故云尚在遙遠。",
    "T39n1799_04b:0883a10": "憶持妙理，分別不亡，繫念相續，但滋生死，不",
    "T39n1799_04b:0883a11": "能無心忘照、反聞聞性，於無了知不辨真",
    "T39n1799_04b:0883a12": "實。故《圓覺》云「種種取捨皆是輪迴，未出輪迴",
    "T39n1799_04b:0883a13": "而辨圓覺，彼圓覺性即同流轉，若免輪迴無",
    "T39n1799_04b:0883a14": "有是處。」故云秖益戲論。二、引事驗知。",
    "T39n1799_04b:0883a15": "「汝雖談說因緣、自然決定明了，人間稱汝多聞",
    "T39n1799_04b:0883a16": "第一，以此積劫多聞熏習，不能免離摩登伽",
    "T39n1799_04b:0883a17": "難，何須待我佛頂神呪摩登伽心婬火頓歇，",
    "T39n1799_04b:0883a18": "得阿那含，於我法中成精進林，愛河乾枯，令",
    "T39n1799_04b:0883a19": "汝解脫。」佛果菩提，若以因緣、自然而可取",
    "T39n1799_04b:0883a20": "者，汝於此義甚得明了，何不免難而速證耶？",
    "T39n1799_04b:0883a21": "何假我呪方解脫耶？應知理觀兼修，定慧雙",
    "T39n1799_04b:0883a22": "運，豈但辨義說文而已哉！問：阿難尚在初",
    "T39n1799_04b:0883a23": "果，登伽何以却證第三？答：一、約權實，阿難示",
    "T39n1799_04b:0883a24": "迹現多聞無功，故在初果；登伽實人，顯呪力",
    "T39n1799_04b:0883a25": "功大，速證第三。二、約根行，阿難圓頓根發，前",
    "T39n1799_04b:0883a26": "文悟解，或入信、住；登伽小機，雖得第三，望圓",
    "T39n1799_04b:0883a27": "信、住霄壤有異。三、結勸真修。",
    "T39n1799_04b:0883a28": "「是故阿難！汝雖歷劫憶持如來祕密妙嚴，不",
    "T39n1799_04b:0883a29": "如一日修無漏業，遠離世間憎愛二苦。」多聞",
    "T39n1799_04b:0883b01": "無功，豈如定力。首楞嚴王名無漏業，得此定",
    "T39n1799_04b:0883b02": "者，一切諸法皆如幻事，豈復能生憎愛二苦！",
    "T39n1799_04b:0883b03": "四、舉他為證。",
    "T39n1799_04b:0883b04": "「如摩登伽宿為婬女，由神呪力消其愛欲，法",
    "T39n1799_04b:0883b05": "中今名性比丘尼，與羅睺母耶輸陀羅同悟",
    "T39n1799_04b:0883b06": "宿因，知歷世因貪愛為苦，一念熏修無漏善",
    "T39n1799_04b:0883b07": "故，或得出纏，或蒙授記。」過去為婆羅門女，",
    "T39n1799_04b:0883b08": "名為本性，今從昔號名性比丘尼。耶輸陀羅，",
    "T39n1799_04b:0883b09": "云華色。出纏，登伽也。授記，耶輸也。五、責隨",
    "T39n1799_04b:0883b10": "塵境。",
    "T39n1799_04b:0883b11": "「如何自欺，尚留觀聽？」彼尚女人，一修無漏",
    "T39n1799_04b:0883b12": "便獲聖果，如何汝今厭離小乘，志求大道，而",
    "T39n1799_04b:0883b13": "以世間因緣、自然戲論名相而自纏繞，隨逐",
    "T39n1799_04b:0883b14": "根塵，為境所礙，不能超越，故云尚留觀聽。上",
    "T39n1799_04b:0883b15": "來破執破疑顯如來藏，約信解真正為真修",
    "T39n1799_04b:0883b16": "之本，答最初方便竟。次下約依解修行成就",
    "T39n1799_04b:0883b17": "止觀，為入理之方便。既能信解如來藏體周",
    "T39n1799_04b:0883b18": "遍十方，本性清淨，絕名離相，我等云何修諸",
    "T39n1799_04b:0883b19": "方便與此相應？故此第二、明修行方便。文二：",
    "T39n1799_04b:0883b20": "一、阿難領悟祈修，四：一、嘆佛悲深，二：一、經家",
    "T39n1799_04b:0883b21": "總敘。",
    "T39n1799_04b:0883b22": "阿難及諸大眾聞佛示誨，疑惑消除，心悟實",
    "T39n1799_04b:0883b23": "相，身意輕安，得未曾有。重復悲淚，頂禮佛",
    "T39n1799_04b:0883b24": "足，長跪合掌，因緣、自然前已廣破，今復重",
    "T39n1799_04b:0883b25": "釋，纖疑不罣，故云疑惑銷除。心悟實相者，實",
    "T39n1799_04b:0883b26": "相無相，遠離戲論，今離戲論即悟實相。重復",
    "T39n1799_04b:0883b27": "悲淚者，喜悟藏心故，恨無行法故。二、阿難",
    "T39n1799_04b:0883b28": "別嘆。",
    "T39n1799_04b:0883b29": "而白佛言：「無上大悲清淨寶王，善開我心，能",
    "T39n1799_04b:0883c01": "以如是種種因緣方便提獎，引諸沈冥出於",
    "T39n1799_04b:0883c02": "苦海。」超過一切世出世間，故云無上。佛諸",
    "T39n1799_04b:0883c03": "功德大悲為首，故獨稱也。離垢末尼隨意出",
    "T39n1799_04b:0883c04": "生，賑給無盡，佛亦如是，故云寶王。譬喻、言辭",
    "T39n1799_04b:0883c05": "約事約理，故云種種方便。沈謂久淪生死，冥",
    "T39n1799_04b:0883c06": "謂永覆無明，方便能開，提獎能出，俱稱引導。",
    "T39n1799_04b:0883c07": "二、敘已得失。二：一、正敘。",
    "T39n1799_04b:0883c08": "「世尊！我今雖承如是法音，知如來藏妙覺明",
    "T39n1799_04b:0883c09": "心遍十方界，含育如來十方國土，清淨寶嚴",
    "T39n1799_04b:0883c10": "妙覺王剎。如來復責多聞無功，不逮修習。」",
    "T39n1799_04b:0883c11": "如來藏心量遍十方，德含一切，雖信而解，非",
    "T39n1799_04b:0883c12": "行莫臻，故此敘之，以彰得失。二、喻顯。",
    "T39n1799_04b:0883c13": "「我今猶如旅泊之人，忽蒙天王賜與華屋，雖",
    "T39n1799_04b:0883c14": "獲大宅，要因門入。」天王，佛也。賜與，開示也。",
    "T39n1799_04b:0883c15": "華屋，藏體也。雖獲，信解也。門入，修行也。行能",
    "T39n1799_04b:0883c16": "通理故云門也。三、正請修路。",
    "T39n1799_04b:0883c17": "「唯願如來不捨大悲，示我在會諸蒙暗者捐",
    "T39n1799_04b:0883c18": "捨小乘，畢獲如來無餘涅槃本發心路，令有",
    "T39n1799_04b:0883c19": "學者從何攝伏疇昔攀緣，得陀羅尼，入佛知見。」",
    "T39n1799_04b:0883c20": "捐棄，畢盡也。疇昔，往日也。無餘者，無明永",
    "T39n1799_04b:0883c21": "盡，二死已亡，究竟之無餘也。願示我等如來",
    "T39n1799_04b:0883c22": "本昔因地發心入涅槃道，即真三昧也，故云",
    "T39n1799_04b:0883c23": "本發心路。攀緣妄想無始本有，故云疇昔。如",
    "T39n1799_04b:0883c24": "何攝歛折而伏之令得佛慧，故云入佛知見。",
    "T39n1799_04b:0883c25": "四、佇聽慈旨。",
    "T39n1799_04b:0883c26": "作是語已，五體投地。在會一心，佇佛慈旨。",
    "T39n1799_04b:0883c27": "如文。二、如來廣陳修證，二：一、總告許宣，二：",
    "T39n1799_04b:0883c28": "一、經家敘意。",
    "T39n1799_04b:0883c29": "爾時，世尊哀愍會中緣覺、聲聞，於菩提心未",
    "T39n1799_04b:0884a01": "自在者，及為當來佛滅度後末法眾生，發菩",
    "T39n1799_04b:0884a02": "提心，開無上乘妙修行路，菩提之心具悲",
    "T39n1799_04b:0884a03": "智、願智，求佛道務在修證，苟或不明，於菩提",
    "T39n1799_04b:0884a04": "心名未自在。二、舉義許宣。",
    "T39n1799_04b:0884a05": "宣示阿難及諸大眾：「汝等決定發菩提心，於",
    "T39n1799_04b:0884a06": "佛如來妙三摩提不生疲倦，應當先明發覺",
    "T39n1799_04b:0884a07": "初心二決定義。」妙三摩提首楞嚴定，即真",
    "T39n1799_04b:0884a08": "如觀。欲修此觀，先須方便，方便若成，真修可",
    "T39n1799_04b:0884a09": "冀。故以止觀二門，名為發覺初心，即最初方",
    "T39n1799_04b:0884a10": "便也。然此二門，三世諸佛修行證道同途之",
    "T39n1799_04b:0884a11": "法。故《華嚴》云「譬如有力王，率土咸戴仰，止觀",
    "T39n1799_04b:0884a12": "亦如是，一切所依賴。」故此二法名為初心決",
    "T39n1799_04b:0884a13": "定義也。一者審觀因地及與果心，起隨順行，",
    "T39n1799_04b:0884a14": "即依真如門修止也。真如無相，向即心絕，故",
    "T39n1799_04b:0884a15": "《起信》云「所言止者，謂止一切境界相，隨順奢",
    "T39n1799_04b:0884a16": "摩他觀義故。」二者審觀煩惱結解根元，起對",
    "T39n1799_04b:0884a17": "治行，即依生滅門修觀也。生滅法相染淨不",
    "T39n1799_04b:0884a18": "同，起智揀擇，對治令斷，故《起信》云「所言觀",
    "T39n1799_04b:0884a19": "者，謂分別因緣生滅相，隨順毘鉢舍那觀義",
    "T39n1799_04b:0884a20": "故。」修前方便未能相即，故名隨順。修之成就，",
    "T39n1799_04b:0884a21": "即觀明止、即止明觀，止觀不二，名為正修，即",
    "T39n1799_04b:0884a22": "成三昧也。今是初修，故名發覺。二、別明二",
    "T39n1799_04b:0884a23": "義，三：一、正明二義，二：一、因果同異門，三：初、標",
    "T39n1799_04b:0884a24": "義總勸。",
    "T39n1799_04b:0884a25": "「云何初心二義決定？阿難！第一義者，汝等若",
    "T39n1799_04b:0884a26": "欲捐捨聲聞，修菩薩乘，入佛知見，應當審觀",
    "T39n1799_04b:0884a27": "因地發心與果地覺，為同為異。」既能信解",
    "T39n1799_04b:0884a28": "果海無念，絕名離相，本非生滅。將契此心，須",
    "T39n1799_04b:0884a29": "亡生滅與之相應。故上文云「我以不滅不生",
    "T39n1799_04b:0884b01": "合如來藏，而如來藏唯妙覺明，圓照法界。」若",
    "T39n1799_04b:0884b02": "異此者，即暫舉心，塵勞先起，合塵背覺，豈曰",
    "T39n1799_04b:0884b03": "正修？二、約義顯非。",
    "T39n1799_04b:0884b04": "「阿難！若於因地以生滅心為本修因，而求佛",
    "T39n1799_04b:0884b05": "乘不生不滅，無有是處。」《維摩》云「無以生滅",
    "T39n1799_04b:0884b06": "心行說實相法。」尚不可以生滅說，況以生滅",
    "T39n1799_04b:0884b07": "為因而求證耶？《普賢觀》云「大乘因者諸法實",
    "T39n1799_04b:0884b08": "相，大乘果者亦諸法實相。」若不以止門相",
    "T39n1799_04b:0884b09": "應，此生滅心終無暫息。若便以此心為修行",
    "T39n1799_04b:0884b10": "者，因果相違，終無獲證，如上廣破。三、正辨",
    "T39n1799_04b:0884b11": "行相，二：一、料揀因門，二：一、舉喻總彰生滅。",
    "T39n1799_04b:0884b12": "「以是義故，汝當照明諸器世間可作之法，皆",
    "T39n1799_04b:0884b13": "從變滅。阿難！汝觀世間可作之法，誰為不壞？",
    "T39n1799_04b:0884b14": "然終不聞爛壞虛空。何以故？空非可作，由是",
    "T39n1799_04b:0884b15": "始終無壞滅故。」妄心如器界，所作性故。真",
    "T39n1799_04b:0884b16": "心如虛空，理無為故。常無常性於焉可知。",
    "T39n1799_04b:0884b17": "二、就身廣辨虛妄，二：一、總明，二：一、示其濁因。",
    "T39n1799_04b:0884b18": "「則汝身中堅相為地，潤濕為水，煖觸為火，",
    "T39n1799_04b:0884b19": "動搖為風，由此四纏分汝湛圓妙覺明心，為",
    "T39n1799_04b:0884b20": "視、為聽、為覺、為察，從始入終五疊渾濁。」湛",
    "T39n1799_04b:0884b21": "覺無生，妄成所相。所既妄立，生汝妄能，於",
    "T39n1799_04b:0884b22": "所明分為四大，於能覺派成六根。六根、四大",
    "T39n1799_04b:0884b23": "互相雜亂，於湛圓明汩成濁相，即同《起信》「不",
    "T39n1799_04b:0884b24": "生不滅與生滅和合，名為阿梨耶識。」從此識",
    "T39n1799_04b:0884b25": "心變起世間，即是濁義也。二、喻其濁相。",
    "T39n1799_04b:0884b26": "「云何為濁？阿難！譬如清水，清潔本然。」覺湛",
    "T39n1799_04b:0884b27": "明性。",
    "T39n1799_04b:0884b28": "「即彼塵土、灰沙之倫，本質留礙。」地水火風。",
    "T39n1799_04b:0884b29": "「二體法爾，性不相循。」循，順也。法爾，猶自然",
    "T39n1799_04b:0884c01": "也。真妄染淨，性相違背，非使之然，法爾如",
    "T39n1799_04b:0884c02": "是也。",
    "T39n1799_04b:0884c03": "「有世間人，」無明不了非出世智。",
    "T39n1799_04b:0884c04": "「取彼土塵投於淨水，土失留礙，水亡清潔，」不",
    "T39n1799_04b:0884c05": "生不滅與生滅和合，非一非異也。",
    "T39n1799_04b:0884c06": "「容貌汩然，名之為濁。汝濁五重亦復如是。」",
    "T39n1799_04b:0884c07": "容貌，色心相也。汩，亂也。二、別明，五：一、劫濁。",
    "T39n1799_04b:0884c08": "「阿難！汝見虛空遍十方界，空見不分，有空無",
    "T39n1799_04b:0884c09": "體、有見無覺，相織妄成，是第一重，名為劫濁。」",
    "T39n1799_04b:0884c10": "梵云劫波，此云時分。《法華論》說「日月歲年",
    "T39n1799_04b:0884c11": "總名為劫，乃至成住壞空不離時分。」今此經",
    "T39n1799_04b:0884c12": "中說劫濁義，謂迷真起妄，世界未形，但有虛",
    "T39n1799_04b:0884c13": "空及與妄見，空見一體遍法界迷，未成二別，",
    "T39n1799_04b:0884c14": "故云不分。又空未派為四大，見未開為六根，",
    "T39n1799_04b:0884c15": "亦名不分。故次釋云：有空無體，有見無覺。體",
    "T39n1799_04b:0884c16": "即四大成質，覺即六根取境。既無此異，都成",
    "T39n1799_04b:0884c17": "昏鈍，故名為濁。一念初起無明之始，時之初",
    "T39n1799_04b:0884c18": "分，故名為劫，非劫末時之劫濁也。二、見濁。",
    "T39n1799_04b:0884c19": "「汝身現搏四大為體，見聞覺知壅令留礙，水",
    "T39n1799_04b:0884c20": "火風土旋令覺知，相織妄成，是第二重，名為",
    "T39n1799_04b:0884c21": "見濁。」身之質礙，由見聞知織水火風，執取",
    "T39n1799_04b:0884c22": "滯著，壅翳不通，遂現四微形相體質。身之覺",
    "T39n1799_04b:0884c23": "知，由水火性織彼妄見，旋轉移易，還復交替，",
    "T39n1799_04b:0884c24": "分成六根覺聞知見，如緯織經，互相參雜，故",
    "T39n1799_04b:0884c25": "名為濁。前則業轉，今現相也。三、煩惱濁。",
    "T39n1799_04b:0884c26": "「又汝心中憶識誦習，性發知見，容現六塵，離",
    "T39n1799_04b:0884c27": "塵無相，離覺無性，相織妄成，是第三重，名煩",
    "T39n1799_04b:0884c28": "惱濁。」六識分別三世遍緣，憶過去境，識現",
    "T39n1799_04b:0884c29": "在塵，誦習未來諸有境界。能分別體，從前見",
    "T39n1799_04b:0885a01": "濁覺知所起，所分別相即是六塵所現影像，",
    "T39n1799_04b:0885a02": "故云性發、容現。容即相也，離塵離覺，無相無",
    "T39n1799_04b:0885a03": "性，互相交織擾亂相熏，名煩惱濁，即六麁前",
    "T39n1799_04b:0885a04": "四也。四、眾生濁。",
    "T39n1799_04b:0885a05": "「又汝朝夕生滅不停，知見每欲留於世間，業",
    "T39n1799_04b:0885a06": "運每常遷於國土，相織妄成，是第四重，名眾",
    "T39n1799_04b:0885a07": "生濁。」生滅是行，行即是業，眾生執愛但欲",
    "T39n1799_04b:0885a08": "留住，業性遷流每常運動，一去一住、一動一",
    "T39n1799_04b:0885a09": "留，互相交織，眾法生滅，名眾生濁，即造業相",
    "T39n1799_04b:0885a10": "也。五、命濁。",
    "T39n1799_04b:0885a11": "「汝等見聞元無異性，眾塵隔越，無狀異生，性",
    "T39n1799_04b:0885a12": "中相知，用中相背，同異失準，相織妄成，是第",
    "T39n1799_04b:0885a13": "五重，名為命濁。」命是報法，依業所引。第八",
    "T39n1799_04b:0885a14": "識種連持色心不斷功能，名之曰命。前六見",
    "T39n1799_04b:0885a15": "聞元一本識，由六根異，遂成分離。識用雖",
    "T39n1799_04b:0885a16": "分，體唯一種，斯則同中立異、異處見同，同異",
    "T39n1799_04b:0885a17": "失準互相交織，於總報體便立命根，名為命",
    "T39n1799_04b:0885a18": "濁，即業繫苦相也。上之五重，皆由能、所妄覺",
    "T39n1799_04b:0885a19": "影明，展轉相習，從細至麁互為形待，次第轉",
    "T39n1799_04b:0885a20": "生，混真成濁，有此五義耳。二、修因契果，二：",
    "T39n1799_04b:0885a21": "一、勸揀妄依真。",
    "T39n1799_04b:0885a22": "「阿難！汝今欲令見聞覺知遠契如來常樂我",
    "T39n1799_04b:0885a23": "淨，應當先擇生死根本，依不生滅圓湛性成。」",
    "T39n1799_04b:0885a24": "迷真起妄見聞覺知，返妄歸真常樂我淨。",
    "T39n1799_04b:0885a25": "不循生滅妙證可臻，苟順塵勞真常益背。故",
    "T39n1799_04b:0885a26": "勸擇妄依不生滅。二、示修定旋覺，二：一、正",
    "T39n1799_04b:0885a27": "示用心。",
    "T39n1799_04b:0885a28": "「以湛旋其虛妄滅生，復還元覺，得元明覺，無",
    "T39n1799_04b:0885a29": "生滅性為因地心，然後圓成果地修證。」初",
    "T39n1799_04b:0885b01": "習名止，成就曰定。初習後成，俱名為湛。《起",
    "T39n1799_04b:0885b02": "信》云「所言止者，謂止一切境界相，境界不生，",
    "T39n1799_04b:0885b03": "見聞不起，漸澄漸伏，麁垢自遣。」《圓覺》云「以淨",
    "T39n1799_04b:0885b04": "覺心取靜為行，由澄諸念，覺識煩動，淨慧發",
    "T39n1799_04b:0885b05": "生，身心客塵從此永滅，便能內發寂靜輕安。",
    "T39n1799_04b:0885b06": "由寂靜故，十方世界諸如來心於中顯現，如",
    "T39n1799_04b:0885b07": "鏡中像，此方便者名奢摩他。」若能居一切時",
    "T39n1799_04b:0885b08": "不起妄念，於諸妄心亦不息滅，住妄想境，不",
    "T39n1799_04b:0885b09": "加了知，於無了知不辨真實，是則名為隨順",
    "T39n1799_04b:0885b10": "覺性，得無生性為因地心。由是漸修，入證登",
    "T39n1799_04b:0885b11": "極，成圓妙果。修之次第如天台圓頓止觀廣",
    "T39n1799_04b:0885b12": "明。二、舉喻貼釋。",
    "T39n1799_04b:0885b13": "「如澄濁水貯於靜器，靜深不動，沙土自沈，清",
    "T39n1799_04b:0885b14": "水現前，名為初伏客塵煩惱。去泥純水，名為",
    "T39n1799_04b:0885b15": "永斷根本無明。明相精純，一切變現不為煩",
    "T39n1799_04b:0885b16": "惱，皆合涅槃清淨妙德。」真覺如水，見聞如",
    "T39n1799_04b:0885b17": "濁，定身如靜器，定法如澄靜。砂如煩惱，泥如",
    "T39n1799_04b:0885b18": "無明，地前名伏，地上名斷，究竟名精純，變現",
    "T39n1799_04b:0885b19": "即起用。此即同前不滅不生合如來藏，而如",
    "T39n1799_04b:0885b20": "來藏唯妙覺明，圓照法界，乃至背塵合覺，故",
    "T39n1799_04b:0885b21": "發真如妙覺明性也。二、根塵結解門，三：一、標",
    "T39n1799_04b:0885b22": "義總勸。",
    "T39n1799_04b:0885b23": "「第二義者，汝等必欲發菩提心，於菩薩乘生",
    "T39n1799_04b:0885b24": "大勇猛，決定棄捐諸有為相，應當審詳煩惱",
    "T39n1799_04b:0885b25": "根本，此無始來發業潤生，誰作誰受？」前第",
    "T39n1799_04b:0885b26": "一義令止妄心，伏還元覺，即是修止。此第二",
    "T39n1799_04b:0885b27": "義，令審詳煩惱，觀察對治，即是修觀。先止後",
    "T39n1799_04b:0885b28": "觀，法應如是。無明發業，愛取潤生，六識能",
    "T39n1799_04b:0885b29": "作，第八能受，此唯觀門分別能知。故《起信》云",
    "T39n1799_04b:0885c01": "「所言觀義者，謂分別因緣生滅相故。」《圓覺》云",
    "T39n1799_04b:0885c02": "「以淨覺心知覺心性，及與根塵皆同幻化，即",
    "T39n1799_04b:0885c03": "起諸幻以除幻者，變化諸幻而開幻眾」等。",
    "T39n1799_04b:0885c04": "二、約義顯非。二：一、正顯。",
    "T39n1799_04b:0885c05": "「阿難！汝修菩提，若不審觀煩惱根本，則不能",
    "T39n1799_04b:0885c06": "知虛妄根塵何處顛倒？處尚不知，云何降伏",
    "T39n1799_04b:0885c07": "取如來位？」根塵虛妄為煩惱宅，顛倒淪替",
    "T39n1799_04b:0885c08": "莫不由斯，苟能識其根元，知其結處，則可希",
    "T39n1799_04b:0885c09": "冀乎解棼，庶幾乎降伏耳。二、喻釋。",
    "T39n1799_04b:0885c10": "「阿難！汝觀世間解結之人，不見所結，云何知",
    "T39n1799_04b:0885c11": "解？不聞虛空被汝墮裂。何以故？空無形相，無",
    "T39n1799_04b:0885c12": "結解故。」文顯可知。二、正辨行相，三：一、總",
    "T39n1799_04b:0885c13": "標六根過患。",
    "T39n1799_04b:0885c14": "「則汝現前眼耳鼻舌及與身心，六為賊媒，自劫",
    "T39n1799_04b:0885c15": "家寶，由此無始眾生、世界生纏縛故，於器世",
    "T39n1799_04b:0885c16": "間不能超越。」六根為賊媒者，一引外賊，即",
    "T39n1799_04b:0885c17": "六塵也；二起內賊，即煩惱也。內外惡賊能劫",
    "T39n1799_04b:0885c18": "真性，若知根本，賊無能為。故《涅槃》云「六入空",
    "T39n1799_04b:0885c19": "聚，當有六大惡賊必斷汝命，當即遠離。」以根",
    "T39n1799_04b:0885c20": "塵相熏，納識成種，無始相續莫不由此，不知",
    "T39n1799_04b:0885c21": "調伏必為所害。二、別示根用優劣，二：一、約",
    "T39n1799_04b:0885c22": "世界流變總明功德，三：一、釋名辨相。",
    "T39n1799_04b:0885c23": "「阿難！云何名為眾生世界？世為遷流，界為方",
    "T39n1799_04b:0885c24": "位。汝今當知，東、西、南、北、東南、西南、東北、西北、",
    "T39n1799_04b:0885c25": "上、下為界，過去、未來、現在為世。方位有十，流",
    "T39n1799_04b:0885c26": "數有三，一切眾生織妄相成，身中貿遷，世界",
    "T39n1799_04b:0885c27": "相涉。」世界有三，謂眾生、五陰、器界也，揀非",
    "T39n1799_04b:0885c28": "餘二，故標眾生。此一若超，餘皆解脫。前四句",
    "T39n1799_04b:0885c29": "釋名，汝今下辨相，一切下結示。身中界也，",
    "T39n1799_04b:0886a01": "貿遷世也，世界交織故云相涉。餘如文。二、",
    "T39n1799_04b:0886a02": "揀定方位。",
    "T39n1799_04b:0886a03": "「而此界性設雖十方，定位可明。世間只目東",
    "T39n1799_04b:0886a04": "西南北，上下無位，中無定方。」界之體性依",
    "T39n1799_04b:0886a05": "假施設，雖云十方，若以位次，決定明顯。東西",
    "T39n1799_04b:0886a06": "南北，可為準的，餘皆不定。三、流變成功。",
    "T39n1799_04b:0886a07": "「四數必明，與世相涉，三四四三宛轉十二，流",
    "T39n1799_04b:0886a08": "變三疊一十百千，總括始終。六根之中各各",
    "T39n1799_04b:0886a09": "功德有千二百。」三變之義古今多解，各見",
    "T39n1799_04b:0886a10": "其文不能具敘。今所解者，不加別法以變其",
    "T39n1799_04b:0886a11": "數，只將今文過、現、未來進動算位，便成一千",
    "T39n1799_04b:0886a12": "二百功德。如第一位，三世、四方宛轉十二，便",
    "T39n1799_04b:0886a13": "成一疊，算位即是一橫二竪已成過去。第二",
    "T39n1799_04b:0886a14": "即變過去一世以為現在，進動算位，一竪二",
    "T39n1799_04b:0886a15": "橫，成百二十，為第二疊。第三又即變現在世",
    "T39n1799_04b:0886a16": "以為未來，進動算位，一橫二竪成一千二百，",
    "T39n1799_04b:0886a17": "為第三疊。能變之法既唯三世，所變之數亦",
    "T39n1799_04b:0886a18": "止千二，故無增減。問：經文既云世界相涉，三",
    "T39n1799_04b:0886a19": "世四方宛轉十二，何故變數，唯約世論，不以",
    "T39n1799_04b:0886a20": "方說耶？答：方體常定，世義流動。定故不改，動",
    "T39n1799_04b:0886a21": "故更移。今既改十為千，變多從少，約世是順，",
    "T39n1799_04b:0886a22": "方義不符。匪唯義不相符，抑亦疊數難合。經",
    "T39n1799_04b:0886a23": "文明言流變三疊，豈非唯就三世說耶？問：夫",
    "T39n1799_04b:0886a24": "三世遷變，合從未來遷為現在，從現在世改",
    "T39n1799_04b:0886a25": "為過去，何故此文返而說耶？答：今約從微至",
    "T39n1799_04b:0886a26": "著，變少為多，已是十二，當為百千，故不可先",
    "T39n1799_04b:0886a27": "約未來以對初疊，以未來未見數故，故須返",
    "T39n1799_04b:0886a28": "對也，以變者是逆義故。下文云「生從順習，死",
    "T39n1799_04b:0886a29": "從變流。」經文既言流變，故須逆增其數。此約",
    "T39n1799_04b:0886b01": "眾生身中六根取境本分功能作用名為功",
    "T39n1799_04b:0886b02": "德，非同《法華》持經所熏令成淨用。然染淨雖",
    "T39n1799_04b:0886b03": "別，皆從本有熏力而成，故彼此文數量無異。",
    "T39n1799_04b:0886b04": "二、約根用優劣別示功德，六：一、眼根。",
    "T39n1799_04b:0886b05": "「阿難！汝復於中克定優劣，如眼觀見，後暗前",
    "T39n1799_04b:0886b06": "明，前方全明，後方全暗，左右旁觀三分之二，",
    "T39n1799_04b:0886b07": "統論所作，功德不全，三分言功，一分無德，當",
    "T39n1799_04b:0886b08": "知眼唯八百功德。」前二句總告，如眼下正",
    "T39n1799_04b:0886b09": "示。左右旁觀三分之二者，舉一方三百方中",
    "T39n1799_04b:0886b10": "二百，全近維二五十，一方既爾，餘皆例然。今",
    "T39n1799_04b:0886b11": "左右觀，各得二百全分，近維二五十，共成五",
    "T39n1799_04b:0886b12": "百，及全明三百，都成八百。三分言功者，見三",
    "T39n1799_04b:0886b13": "方也，餘皆可知。二、耳根。",
    "T39n1799_04b:0886b14": "「如耳周聽，十方無遺，動若邇遙，靜無邊際，當",
    "T39n1799_04b:0886b15": "知耳根圓滿一千二百功德。」十方俱擊鼓，",
    "T39n1799_04b:0886b16": "十處一時聞。動有分限故說邇遙，靜非涯量",
    "T39n1799_04b:0886b17": "故無邊際。俱耳家境，故此雙顯。三、鼻根。",
    "T39n1799_04b:0886b18": "「如鼻嗅聞，通出入息，有出有入而闕中交，驗",
    "T39n1799_04b:0886b19": "於鼻根三分闕一，當知鼻唯八百功德。」出、",
    "T39n1799_04b:0886b20": "入、中交共成三分，一分四百，闕於中交，故",
    "T39n1799_04b:0886b21": "得八百。四、舌根。",
    "T39n1799_04b:0886b22": "「如舌宣揚，盡諸世間、出世間智，言有方分，理",
    "T39n1799_04b:0886b23": "無窮盡，當知舌根圓滿一千二百功德。」世、",
    "T39n1799_04b:0886b24": "出世智所知之境，唯舌詮顯。能詮言句猶可",
    "T39n1799_04b:0886b25": "分限，所詮理趣莫能盡極，故千二百。五、身",
    "T39n1799_04b:0886b26": "根。",
    "T39n1799_04b:0886b27": "「如身覺觸，識於違順，合時能覺，離中不知，離",
    "T39n1799_04b:0886b28": "一合雙，驗於身根三分闕一，當知身唯八百",
    "T39n1799_04b:0886b29": "功德。」合具違、順，離但捨受，故云不知。今就",
    "T39n1799_04b:0886c01": "知處，違順各四，故得八百。闕於離知，故少四",
    "T39n1799_04b:0886c02": "百。六、意根。",
    "T39n1799_04b:0886c03": "「如意默容十方三世一切世間、出世間法，唯聖",
    "T39n1799_04b:0886c04": "與凡無不包容，盡其涯際，當知意根圓滿一",
    "T39n1799_04b:0886c05": "千二百功德。」意能遍緣三世三性世、出世法，",
    "T39n1799_04b:0886c06": "無不具足，文顯易知。三、令揀圓根修證，二：",
    "T39n1799_04b:0886c07": "一、正勸令揀，四：一、總勸詳擇。",
    "T39n1799_04b:0886c08": "「阿難！汝今欲逆生死欲流，返窮流根至不生",
    "T39n1799_04b:0886c09": "滅，當驗此等六受用根，誰合誰離？誰深誰淺？",
    "T39n1799_04b:0886c10": "誰為圓通、誰不圓滿？」返妄歸真，真為流根，",
    "T39n1799_04b:0886c11": "故云至不生滅，此則以覺心源名究竟覺也。",
    "T39n1799_04b:0886c12": "欲得此覺，應選圓根為趣入之要，若圓聽十",
    "T39n1799_04b:0886c13": "方，耳根最勝，意令選擇以入圓通。如下文云",
    "T39n1799_04b:0886c14": "「隔垣聽音響，遐邇俱可聞，五根所不齊，是則",
    "T39n1799_04b:0886c15": "通真實。」二、別示功能。",
    "T39n1799_04b:0886c16": "「若能於此悟圓通根，逆彼無始織妄業流，得",
    "T39n1799_04b:0886c17": "循圓通，與不圓根日劫相倍。」此是如來知",
    "T39n1799_04b:0886c18": "時知機，令自選擇，樂欲相應起隨順行。如下",
    "T39n1799_04b:0886c19": "文云「我今欲令阿難開悟，二十五行誰當其",
    "T39n1799_04b:0886c20": "根？兼我滅後，此界眾生入菩薩乘，求無上道，",
    "T39n1799_04b:0886c21": "何方便門得易成就？」故云日劫相倍也。三、",
    "T39n1799_04b:0886c22": "許為發明。",
    "T39n1799_04b:0886c23": "「我今備顯六湛圓明本所功德，數量如是，隨",
    "T39n1799_04b:0886c24": "汝詳擇其可入者，吾當發明令汝增進。」具",
    "T39n1799_04b:0886c25": "彰六根功德淺深，隨汝自意審詳選擇，欲於",
    "T39n1799_04b:0886c26": "一根得入三昧，我當為汝開發顯明，令得增",
    "T39n1799_04b:0886c27": "進無上聖道。四、須揀所以。",
    "T39n1799_04b:0886c28": "「十方如來於十八界一一修行，皆得圓滿無",
    "T39n1799_04b:0886c29": "上菩提，於其中間亦無優劣。但汝下劣，未能",
    "T39n1799_04b:0887a01": "於中圓自在慧，故我宣揚，令汝但於一門深",
    "T39n1799_04b:0887a02": "入，入一無妄，彼六知根一時清淨。」若約佛",
    "T39n1799_04b:0887a03": "根無礙，六根總得圓通，即同《殃掘經》云「所謂",
    "T39n1799_04b:0887a04": "彼眼根，於諸如來常，具足無減修，了了分明",
    "T39n1799_04b:0887a05": "見。」乃至六根皆作是說，故云亦無優劣。但汝",
    "T39n1799_04b:0887a06": "下約劣根須揀，根非徑要，劫修無益，若得圓",
    "T39n1799_04b:0887a07": "門，日功倍勝，故一根返源，六根清淨。二、詶",
    "T39n1799_04b:0887a08": "請廣說，二：一、伸請。",
    "T39n1799_04b:0887a09": "阿難白佛言：「世尊！云何逆流深入一門，能令",
    "T39n1799_04b:0887a10": "六根一時清淨？」前佛所勸，意明如來藏體",
    "T39n1799_04b:0887a11": "清淨本然，由乎強覺分成六妄。若能返照，從",
    "T39n1799_04b:0887a12": "一根門入一性海，法界一相，更無六一之異，",
    "T39n1799_04b:0887a13": "故云深入一門六根清淨。今阿難將謂六根",
    "T39n1799_04b:0887a14": "有實，元是一體，若是一體又何分六？故今請",
    "T39n1799_04b:0887a15": "示一六之由耳。二、廣釋，四：一、且破一六之",
    "T39n1799_04b:0887a16": "見，三：一、況顯未亡法執。",
    "T39n1799_04b:0887a17": "佛告阿難：「汝今已得須陀洹果，已滅三界眾",
    "T39n1799_04b:0887a18": "生世間見所斷惑，然猶未知根中積生無始",
    "T39n1799_04b:0887a19": "虛習，彼習要因修所斷得，何況此中生住異",
    "T39n1799_04b:0887a20": "滅分劑頭數。」一六之情正是法執，執根是",
    "T39n1799_04b:0887a21": "實，有一六故。阿難初果，雖破我執，尚有所餘",
    "T39n1799_04b:0887a22": "煩惱俱生猶未斷故。況此法執是所知障，無",
    "T39n1799_04b:0887a23": "明住地，此障最細，名為根中生住異滅分劑",
    "T39n1799_04b:0887a24": "頭數。二、推破一六疑情，三：一、徵。",
    "T39n1799_04b:0887a25": "「今汝且觀，現前六根為一為六？」如文。二、",
    "T39n1799_04b:0887a26": "破，二：一、破一。",
    "T39n1799_04b:0887a27": "「阿難！若言一者，耳何不見？目何不聞？頭奚不",
    "T39n1799_04b:0887a28": "履？足奚無語？」若言一者，六用應同，眼合能",
    "T39n1799_04b:0887a29": "聞，足應解說。今汝不然。二、破六。",
    "T39n1799_04b:0887b01": "「若此六根決定成六，如我今會與汝宣揚微",
    "T39n1799_04b:0887b02": "妙法門，汝之六根誰來領受？」阿難言：「我用耳",
    "T39n1799_04b:0887b03": "聞。」佛言：「汝耳自聞，何關身口？口來問義、身起",
    "T39n1799_04b:0887b04": "欽承？」若言六異，應不相干，一處聞經，二何",
    "T39n1799_04b:0887b05": "欽問？三、結。",
    "T39n1799_04b:0887b06": "「是故應知，非一終六、非六終一，終不汝根元",
    "T39n1799_04b:0887b07": "一元六。」初三句結前互破，後二句顯無一",
    "T39n1799_04b:0887b08": "六。根體元無，何一六之有乎？三、釋成一六",
    "T39n1799_04b:0887b09": "俱妄，二：一、釋成。",
    "T39n1799_04b:0887b10": "「阿難！當知是根非一非六，由無始來顛倒淪",
    "T39n1799_04b:0887b11": "替，故於圓湛一六義生。汝須陀洹雖得六消，",
    "T39n1799_04b:0887b12": "猶末亡一。」圓明藏體非一六之異，無始顛",
    "T39n1799_04b:0887b13": "倒六根強生，聞說解六又執是一，一六形待",
    "T39n1799_04b:0887b14": "虛妄相生，沒於四流遷改不息。知見移易，變",
    "T39n1799_04b:0887b15": "一為六，故云淪替。雖得六銷，猶未亡一者，據",
    "T39n1799_04b:0887b16": "汝所解，雖欲除六而不除一，以執六根是一",
    "T39n1799_04b:0887b17": "體故。又初果人不取六塵，名為六銷；執根有",
    "T39n1799_04b:0887b18": "體，名朱亡一。《般若》云：「須陀洹名為入流，而",
    "T39n1799_04b:0887b19": "無所入，不入色聲香味觸法。」《涅槃》亦云「須陀",
    "T39n1799_04b:0887b20": "洹人雖生惡國，以道力故不作諸惡，不因六",
    "T39n1799_04b:0887b21": "塵所惑，不造新業。」或認六塵銷處見惑不生，",
    "T39n1799_04b:0887b22": "執一無為果體，故云猶未亡一。二、喻顯。",
    "T39n1799_04b:0887b23": "「如太虛空參合群器，由器形異，名之異空；除",
    "T39n1799_04b:0887b24": "器觀空，說空為一。彼太虛空云何為汝成同、",
    "T39n1799_04b:0887b25": "不同？何況更名是一、非一？則汝了知六受用",
    "T39n1799_04b:0887b26": "根亦復如是。」太虛，如來藏也。群器，六塵也。",
    "T39n1799_04b:0887b27": "異空，六根也。法界藏體非一非六，由塵發知",
    "T39n1799_04b:0887b28": "成六根異；塵若不緣，根無所偶，六既不立，一",
    "T39n1799_04b:0887b29": "亦不成。尚非同異之名，豈安一六之相？二、",
    "T39n1799_04b:0887c01": "廣明根結之由，二：一、別明，六：一、眼根。",
    "T39n1799_04b:0887c02": "「由明、暗等二種相形，於妙圓中粘湛發見。」",
    "T39n1799_04b:0887c03": "本一圓常妙湛明性，所相妄現，分明暗殊，明",
    "T39n1799_04b:0887c04": "暗相形，動覺湛性，性相和合，執成妄覺，故云",
    "T39n1799_04b:0887c05": "粘湛發見。斯則所既妄立，生汝妄能也。",
    "T39n1799_04b:0887c06": "「見精映色，結色成根。」見精，即妄覺也。能所",
    "T39n1799_04b:0887c07": "相熏，互相交織，根結便成，故云結色成根。",
    "T39n1799_04b:0887c08": "「根元目為清淨四大，」既覺明相雜，粘湛合",
    "T39n1799_04b:0887c09": "成，由是名為清淨四大，即勝義根也。",
    "T39n1799_04b:0887c10": "「因名眼體。如蒲萄朵，浮根四塵流逸奔色。」",
    "T39n1799_04b:0887c11": "勝義根色屬不可見，而有對礙，故寄世俗根",
    "T39n1799_04b:0887c12": "所依處蒲萄之相，表顯勝義。奔取本境明暗",
    "T39n1799_04b:0887c13": "之相，故云流逸奔色。下之五根大意皆然，故",
    "T39n1799_04b:0887c14": "不細釋，例如此知。二、耳根。",
    "T39n1799_04b:0887c15": "「由動、靜等二種相擊，於妙圓中粘湛發聽，聽",
    "T39n1799_04b:0887c16": "精映聲，卷聲成根，根元目為清淨四大，因名",
    "T39n1799_04b:0887c17": "耳體。如新卷葉，浮根四塵流逸奔聲。」聽精，",
    "T39n1799_04b:0887c18": "即妄覺也。既動靜互相擊發，鼓真成妄，失真",
    "T39n1799_04b:0887c19": "湛性，遂發聽精，卷彼聲影，結影成根，聲性虛",
    "T39n1799_04b:0887c20": "散，故須卷攝以成聽義，既卷成根，還如卷葉。",
    "T39n1799_04b:0887c21": "三、鼻根。",
    "T39n1799_04b:0887c22": "「由通、塞等二種相發，於妙圓中粘湛發嗅，嗅",
    "T39n1799_04b:0887c23": "精映香，納香成根，根元目為清淨四大，因名",
    "T39n1799_04b:0887c24": "鼻體。如雙垂爪，浮根四塵流逸奔香。」通塞",
    "T39n1799_04b:0887c25": "相發，覺明映香，於妙圓湛結成鼻處，香氣",
    "T39n1799_04b:0887c26": "上騰，根垂下取，如雙垂爪。四、舌根。",
    "T39n1799_04b:0887c27": "「由恬、變等二種相參，於妙圓中粘湛發，甞甞",
    "T39n1799_04b:0887c28": "精映味，絞味成根，根元目為清淨四大，因名",
    "T39n1799_04b:0887c29": "舌體。如初偃月，浮根四塵流逸奔味。」恬變",
    "T39n1799_04b:0888a01": "交參，妄真粘合，心境相結，攬以成根，約所",
    "T39n1799_04b:0888a02": "依相，如初偃月。五、身根。",
    "T39n1799_04b:0888a03": "「由離、合等二種相摩，於妙圓中粘湛發覺，覺",
    "T39n1799_04b:0888a04": "精映觸，摶觸成根，根元目為清淨四大，因名",
    "T39n1799_04b:0888a05": "身體。如腰鼓顙，浮根四塵流逸奔觸。」離合",
    "T39n1799_04b:0888a06": "觸摩，湛圓隨妄，覺觸相待，摶取成根，能造所",
    "T39n1799_04b:0888a07": "造二具八法，是不可見，寄所依處如腰鼓顙。",
    "T39n1799_04b:0888a08": "六、意根。",
    "T39n1799_04b:0888a09": "「由生、滅等二種相續，於妙圓中粘湛發知，知",
    "T39n1799_04b:0888a10": "精映法，攬法成根，根元目為清淨四大，因名",
    "T39n1799_04b:0888a11": "意思。如幽室見，浮根四塵流逸奔法。」妙圓",
    "T39n1799_04b:0888a12": "無動，生滅妄陳，和湛成知，知還攬法，根境",
    "T39n1799_04b:0888a13": "既結，奔趣無休，以六根中隨一攝故。如前五",
    "T39n1799_04b:0888a14": "根亦名四大，居在身中不彰外相，如幽室見。",
    "T39n1799_04b:0888a15": "然此意根本由生、滅妄塵所結，妄塵不離，妄",
    "T39n1799_04b:0888a16": "覺影明。若以有色、無色為諍論者，猶邀空華",
    "T39n1799_04b:0888a17": "結為空果，故此所明六皆四大，無相違也。",
    "T39n1799_04b:0888a18": "二、總結，二：一、結由迷發現。",
    "T39n1799_04b:0888a19": "「阿難！如是六根，由彼覺明有明明覺，失彼精",
    "T39n1799_04b:0888a20": "了，粘妄發光。」性覺之體本有真明，由彼妄",
    "T39n1799_04b:0888a21": "覺影明忽起，遂令真覺隱於精了，失真照性，",
    "T39n1799_04b:0888a22": "妄覺影明自相粘執，熏變擊發，結成六種知",
    "T39n1799_04b:0888a23": "見之光，故此六根由迷發現，發現之相廣見",
    "T39n1799_04b:0888a24": "上文。二、結離塵無體。",
    "T39n1799_04b:0888a25": "「是以汝今離暗、離明無有見體，離動、離靜元",
    "T39n1799_04b:0888a26": "無聽質，無通、無塞嗅性不生，非變、非恬甞無",
    "T39n1799_04b:0888a27": "所出，不離、不合覺觸本無，無滅、無生了知安",
    "T39n1799_04b:0888a28": "寄。」由境有根，如風起浪，境風不息，識浪奚",
    "T39n1799_04b:0888a29": "窮？故離塵境無根識耳。三、正示入一之門。",
    "T39n1799_04b:0888b01": "「汝但不循動靜、合離、恬變、通塞、生滅、明暗如是",
    "T39n1799_04b:0888b02": "十二諸有為相，」不隨六境也。",
    "T39n1799_04b:0888b03": "「隨拔一根，脫粘內伏，伏歸元真，發本明耀，耀",
    "T39n1799_04b:0888b04": "性發明，諸餘五粘應拔圓脫。」圓脫，圓銷也。",
    "T39n1799_04b:0888b05": "執境成根，因根有礙，執心不起，諸境自亡。既",
    "T39n1799_04b:0888b06": "不相纏，自然圓脫，下文云「見聞如幻翳，三界",
    "T39n1799_04b:0888b07": "若空華，聞復翳根除，塵銷覺圓淨，淨極光通",
    "T39n1799_04b:0888b08": "達。」故云伏歸元真，發本明耀。《楞伽》云「不了心",
    "T39n1799_04b:0888b09": "及緣，則生二妄想，了心及境界，妄想則不生。」",
    "T39n1799_04b:0888b10": "妄既不生即發明耀，皆斯義也。四、結顯真",
    "T39n1799_04b:0888b11": "覺之理，二：略標示。",
    "T39n1799_04b:0888b12": "「不由前塵所起知見，明不循根，寄根明發，由",
    "T39n1799_04b:0888b13": "是六根互相為用。」見聞覺知由塵所發，畢",
    "T39n1799_04b:0888b14": "竟無體；今非此等，斯揀妄也。明不下顯真，謂",
    "T39n1799_04b:0888b15": "真妙覺明不循根境，即不逐緣生、不因境起，",
    "T39n1799_04b:0888b16": "了然自覺，即是性明。《圓覺》亦云「無知覺明不",
    "T39n1799_04b:0888b17": "依諸礙」，此亦揀非知覺，顯是真明，豈依根塵",
    "T39n1799_04b:0888b18": "而始顯發？故云寄也，由是寄故，互相為用。",
    "T39n1799_04b:0888b19": "二、廣釋，成四：一、約人辨用。",
    "T39n1799_04b:0888b20": "「阿難！汝豈不知，今此會中阿那律陀無目而",
    "T39n1799_04b:0888b21": "見，」阿那律陀，云無滅，白飯王子，以多睡故",
    "T39n1799_04b:0888b22": "如來呵之，從此精進，七日不眠，則失雙目。佛",
    "T39n1799_04b:0888b23": "令修天眼，繫念在緣，四大淨色半頭而發，見",
    "T39n1799_04b:0888b24": "障內外明暗皆矚，照三千界如觀掌果，故云",
    "T39n1799_04b:0888b25": "無目而見。",
    "T39n1799_04b:0888b26": "「跋難陀龍無耳而聽，」跋難陀，云賢喜，與難",
    "T39n1799_04b:0888b27": "陀龍常護摩伽陀國，雨澤以時，國無饑年。瓶",
    "T39n1799_04b:0888b28": "沙王年設大會報龍之恩，人皆歡喜，從此得",
    "T39n1799_04b:0888b29": "名。難陀，云歡喜，為目連所降。無耳而聽，未詳",
    "T39n1799_04b:0888c01": "緣起。",
    "T39n1799_04b:0888c02": "「殑伽神女非鼻聞香，」殑伽，亦恒伽，此云天",
    "T39n1799_04b:0888c03": "堂來。此河從無熱惱池南面銀象口出，流入",
    "T39n1799_04b:0888c04": "東印度。主河之神是女，故云神女。非鼻聞香，",
    "T39n1799_04b:0888c05": "未見其緣。",
    "T39n1799_04b:0888c06": "「驕梵鉢提異舌知味，」正云笈房鉢底，此云",
    "T39n1799_04b:0888c07": "牛相。今經云「我有口業，於過去世輕弄沙",
    "T39n1799_04b:0888c08": "門，世世生生有牛呞病。」呞者，牛凡食後常事",
    "T39n1799_04b:0888c09": "虛哨，時人稱為牛呞也。異舌者，未見別緣，或",
    "T39n1799_04b:0888c10": "可既云牛相，即其牛舌也。而能辨了人所食",
    "T39n1799_04b:0888c11": "味，故云異舌知味。",
    "T39n1799_04b:0888c12": "「舜若多神無身覺觸，如來光中映令暫現，既",
    "T39n1799_04b:0888c13": "為風質，其體元無。」舜若多，云空，即主空神",
    "T39n1799_04b:0888c14": "也，無色界天亦是此類，隨其所主亦無色質。",
    "T39n1799_04b:0888c15": "既為風質者，此約體不可見，故云元無。以佛",
    "T39n1799_04b:0888c16": "力故故能暫現，亦顯有定自在色，無業色也。",
    "T39n1799_04b:0888c17": "無色界天淚下如雨，正是此事。",
    "T39n1799_04b:0888c18": "「諸滅盡定得寂聲聞，如此會中摩訶迦葉，久",
    "T39n1799_04b:0888c19": "滅意根，圓明了知不因心念。」得滅盡定大",
    "T39n1799_04b:0888c20": "小俱有，然修意不同，謂滅六全，盡七染分。摩",
    "T39n1799_04b:0888c21": "訶迦葉入鷄足山待彌勒佛，《俱舍》即云已入",
    "T39n1799_04b:0888c22": "涅槃，餘說入定。聖說雖爾，若例今經付囑阿",
    "T39n1799_04b:0888c23": "難，故知入定、涅槃俱不可測。既知身在，已滅",
    "T39n1799_04b:0888c24": "意根，圓明了知不妨作用。故《維摩》云「不起滅",
    "T39n1799_04b:0888c25": "定而現諸威儀」，即斯義也。然上所說，欲顯真",
    "T39n1799_04b:0888c26": "覺不假根塵，且引六人略以為比，於中有業",
    "T39n1799_04b:0888c27": "報者，有修得者，有發真者，修得、發真全是真",
    "T39n1799_04b:0888c28": "用，業報所感以淺況深，俱是不由於根而覺",
    "T39n1799_04b:0888c29": "知無失耳。二、就法融體。",
    "T39n1799_04b:0889a01": "「阿難！今汝諸根若圓拔已，內瑩發光，如是浮",
    "T39n1799_04b:0889a02": "塵及器世間諸變化相如湯消，氷應念化成",
    "T39n1799_04b:0889a03": "無上知覺。」三界萬法皆由無明妄念而得",
    "T39n1799_04b:0889a04": "分別，今六根既拔，塵無所粘，妄念不生，性明",
    "T39n1799_04b:0889a05": "內瑩，故得浮塵、幻相、器界、虛空一體圓成，歸",
    "T39n1799_04b:0889a06": "無上覺。故下文云「聞復翳根除，塵銷覺圓淨，",
    "T39n1799_04b:0889a07": "淨極光通達，寂照含虛空，却來觀世間，猶如",
    "T39n1799_04b:0889a08": "夢中事。」又云「汝等一人發真歸元，十方虛空",
    "T39n1799_04b:0889a09": "悉皆銷殞。」況諸世界在虛空耶！斯則萬法融",
    "T39n1799_04b:0889a10": "真，一切常住，無情成佛復何怪耶！若謂無情",
    "T39n1799_04b:0889a11": "不能起行，無成佛義，斯則何異猶邀空華結",
    "T39n1799_04b:0889a12": "為空果，法空智塞，我相見深。無情若使不成，",
    "T39n1799_04b:0889a13": "心外有法宛爾，空談圓實，心語相違，豈不謬",
    "T39n1799_04b:0889a14": "哉！三、舉事例顯。",
    "T39n1799_04b:0889a15": "「阿難！如彼世人聚見於眼，若令急合暗相現",
    "T39n1799_04b:0889a16": "前，六根黯然，頭足相類。彼人以手循體外繞，",
    "T39n1799_04b:0889a17": "彼雖不見，頭足一辨知覺是同。」此則近以",
    "T39n1799_04b:0889a18": "世人六根隔越不相通用，尚有知覺同者，豈",
    "T39n1799_04b:0889a19": "況真覺須假根塵耶？六根無辨故云黯然，頭",
    "T39n1799_04b:0889a20": "足不分故云相類。若以手摸頭足，明辨與見",
    "T39n1799_04b:0889a21": "無異，故云知覺是同。四、指妄結真。",
    "T39n1799_04b:0889a22": "「緣見因明，暗成無見。不明自發，則諸暗相永",
    "T39n1799_04b:0889a23": "不能昏。根塵既消，云何覺明不成圓妙？」初",
    "T39n1799_04b:0889a24": "二句指妄，謂從根境緣所生見，故云緣見。不",
    "T39n1799_04b:0889a25": "明下結真，謂不逐緣生，不由境起，湛然常照，",
    "T39n1799_04b:0889a26": "明不能發、暗不能昏，純一真覺，內瑩清淨，此",
    "T39n1799_04b:0889a27": "體發現，根塵識心一時圓妙。故前文云「應念",
    "T39n1799_04b:0889a28": "化成無上知覺。」二、別破疑情，三：一、真識斷",
    "T39n1799_04b:0889a29": "滅疑，二：一、阿難伸疑，二：一、牒所聞。",
    "T39n1799_04b:0889b01": "阿難白佛言：「世尊！如佛說言，因地覺心欲求",
    "T39n1799_04b:0889b02": "常住，要與果位名目相應。」如文。二、敘疑",
    "T39n1799_04b:0889b03": "難，四：一、舉果常住。",
    "T39n1799_04b:0889b04": "「世尊！如果位中菩提、涅槃、真如、佛性、菴摩羅",
    "T39n1799_04b:0889b05": "識、空如來藏、大圓鏡智，是七種名稱謂雖別，",
    "T39n1799_04b:0889b06": "清淨圓滿體性堅凝，如金剛王常住不壞。」",
    "T39n1799_04b:0889b07": "菩提，云知覺，即智果。涅槃，云寂滅，即斷果。離",
    "T39n1799_04b:0889b08": "偽妄無遷改，故曰真如。照察不變，名為佛性。",
    "T39n1799_04b:0889b09": "菴摩羅，云無垢，離障所顯，即白淨無垢識也。",
    "T39n1799_04b:0889b10": "不與妄染相應，含藏無量功德，名空如來藏。",
    "T39n1799_04b:0889b11": "能現身土，離倒圓成，鑒周萬有，名大圓鏡智。",
    "T39n1799_04b:0889b12": "七名雖別，一體無殊，堅固凝然，常住不動如",
    "T39n1799_04b:0889b13": "金剛也。二、顯因無常。",
    "T39n1799_04b:0889b14": "「若此見、聽離於明暗、動靜、通塞畢竟無體，猶",
    "T39n1799_04b:0889b15": "如念心離於前塵本無所有。」離塵無體，六",
    "T39n1799_04b:0889b16": "根皆然，故前舉見聽，後指意根，猶如者，指",
    "T39n1799_04b:0889b17": "辭也。三、進退成疑。",
    "T39n1799_04b:0889b18": "「云何將此畢竟斷滅以為修因，欲獲如來七",
    "T39n1799_04b:0889b19": "常住果？世尊！若離明暗見畢竟空，如無前塵",
    "T39n1799_04b:0889b20": "念自性滅，進退循環微細推求，本無我心及",
    "T39n1799_04b:0889b21": "我心所，將誰立因求無上覺？」因緣所起，自",
    "T39n1799_04b:0889b22": "體本無，故云畢竟斷滅。進退推求無我心者，",
    "T39n1799_04b:0889b23": "以分別不亡，真覺難顯，但有斷滅，不覺妙常，",
    "T39n1799_04b:0889b24": "故云將誰立因求無上覺。四、結難求示。",
    "T39n1799_04b:0889b25": "「如來先說湛精圓常，違越誠言，終成戲論，云",
    "T39n1799_04b:0889b26": "何如來真實語者？唯垂大慈，開我蒙悋。」如",
    "T39n1799_04b:0889b27": "來說有湛精圓常，洎今所推唯是斷滅，明言",
    "T39n1799_04b:0889b28": "雖有，考實元無，若此相違，真實何在？豈不同",
    "T39n1799_04b:0889b29": "於兒戲之論耶？二、如來為斷，二：一、斥迷許",
    "T39n1799_04b:0889c01": "說。",
    "T39n1799_04b:0889c02": "佛告阿難：「汝學多聞，未盡諸漏，心中徒知顛",
    "T39n1799_04b:0889c03": "倒所因，真倒現前實未能識。恐汝誠心猶未",
    "T39n1799_04b:0889c04": "信伏，吾今試將塵俗諸事當除汝疑。」分別",
    "T39n1799_04b:0889c05": "見妄能所強生，為顛倒因。迷常執斷，名為真",
    "T39n1799_04b:0889c06": "倒。今以現事驗令知悉，無執斷滅，故云當除",
    "T39n1799_04b:0889c07": "汝疑。二、約事廣明，二：一、約聲塵顯其倒情，",
    "T39n1799_04b:0889c08": "二：一、問答，二：一、約根問答，二：一、問答有無。",
    "T39n1799_04b:0889c09": "即時，如來勅羅睺羅擊鍾一聲，問阿難言：「汝",
    "T39n1799_04b:0889c10": "今聞不？」阿難、大眾俱言：「我聞。」鍾歇無聲，佛又",
    "T39n1799_04b:0889c11": "問言：「汝今聞不？」阿難、大眾俱言：「不聞。」時羅睺",
    "T39n1799_04b:0889c12": "羅又擊一聲，佛又問言：「汝今聞不？」阿難、大眾",
    "T39n1799_04b:0889c13": "又言：「俱聞。」二、問答所以。",
    "T39n1799_04b:0889c14": "佛問阿難：「汝云何聞？云何不聞？」阿難、大眾俱",
    "T39n1799_04b:0889c15": "白佛言：「鍾聲若擊，則我得聞；擊久聲消，音響",
    "T39n1799_04b:0889c16": "雙絕，則名無聞。」擊鍾三問，審定稱聞，欲轉",
    "T39n1799_04b:0889c17": "問宗，又令重釋。一則斥成嬌亂，一則顯其性",
    "T39n1799_04b:0889c18": "常，令知生滅之中有不生滅，不因聲滅、不因",
    "T39n1799_04b:0889c19": "聲生，生滅圓離即常真實，斯則了然常住，何",
    "T39n1799_04b:0889c20": "斷滅之有乎？二、約塵問答，二：一、問答有無。",
    "T39n1799_04b:0889c21": "如來又勅羅睺擊鍾，問阿難言：「爾今聲不？」阿",
    "T39n1799_04b:0889c22": "難、大眾俱言：「有聲。」少選聲消，佛又問言：「爾今",
    "T39n1799_04b:0889c23": "聲不？」阿難、大眾答言：「無聲。」有頃，羅睺更來撞",
    "T39n1799_04b:0889c24": "鍾，佛又問言：「爾今聲不？」阿難、大眾俱言：「有聲。」",
    "T39n1799_04b:0889c25": "少選猶少頃也，有頃猶頃剋也，皆時之少",
    "T39n1799_04b:0889c26": "分也。三問三答只是定其言聲。二、問答所",
    "T39n1799_04b:0889c27": "以。",
    "T39n1799_04b:0889c28": "佛問阿難：「汝云何聲？云何無聲？」阿難、大眾俱",
    "T39n1799_04b:0889c29": "白佛言：「鍾聲若擊，則名有聲；擊久聲消音響",
    "T39n1799_04b:0890a01": "雙絕，則名無聲。」問聲有無，令釋所以。前答",
    "T39n1799_04b:0890a02": "聞之有無，亦以鍾聲起歇為釋，今答聲之有",
    "T39n1799_04b:0890a03": "無，亦以鍾聲起歇為釋，將驗其情，隨言印順",
    "T39n1799_04b:0890a04": "耳。二、斥破。",
    "T39n1799_04b:0890a05": "佛語阿難及諸大眾：「汝今云何自語矯亂？」大",
    "T39n1799_04b:0890a06": "眾、阿難俱時問佛：「我今云何名為矯亂？」佛言：",
    "T39n1799_04b:0890a07": "「我問汝聞，汝則言聞。又問汝聲，汝則言聲。唯",
    "T39n1799_04b:0890a08": "聞與聲報答無定，如是云何不名矯亂？」斥",
    "T39n1799_04b:0890a09": "破意者，此聞若因聲有，則不離聲。若離聲有，",
    "T39n1799_04b:0890a10": "此是真聞。汝今但執隨聲之聞，此聞既不離",
    "T39n1799_04b:0890a11": "聲，只合是聲，不合名聞。又言是聲、又言是",
    "T39n1799_04b:0890a12": "聞，既隨言印順，故成矯亂。二、就聞性破其",
    "T39n1799_04b:0890a13": "斷見，三：一、正破，三：一、破其執斷。",
    "T39n1799_04b:0890a14": "「阿難，聲銷無響，汝說無聞，若實無聞，聞性已",
    "T39n1799_04b:0890a15": "滅同于枯木。鍾聲更擊，汝云何知？知有知",
    "T39n1799_04b:0890a16": "無，自是聲塵或無或有，豈彼聞性為汝有無？",
    "T39n1799_04b:0890a17": "聞實云無，誰知無者？」初二句牒其所計，若",
    "T39n1799_04b:0890a18": "實下五句破其斷無。若實此聞隨聲而滅，則",
    "T39n1799_04b:0890a19": "汝一身應如木石，再擊鍾時如何聞響？知有",
    "T39n1799_04b:0890a20": "下五句對釋無生，有無之知自屬聲境，且不",
    "T39n1799_04b:0890a21": "關聞，故云自是聲塵或有或無，聞性常然未",
    "T39n1799_04b:0890a22": "曾起滅，故云豈彼聞性為汝有無。聞實下二",
    "T39n1799_04b:0890a23": "句反結有性，聞若實無，證無者誰？既若知此",
    "T39n1799_04b:0890a24": "是無聞者，驗知不滅，豈隨聲無？二、顯其本",
    "T39n1799_04b:0890a25": "常。",
    "T39n1799_04b:0890a26": "「是故阿難！聲於聞中自有生滅，非為汝聞聲",
    "T39n1799_04b:0890a27": "生聲滅，令汝聞性為有為無。」聞性不動其猶",
    "T39n1799_04b:0890a28": "鏡明，聲之生滅正如影像，豈由影像有去有",
    "T39n1799_04b:0890a29": "來，令其鏡明為生為滅？故下文云「音聲性動",
    "T39n1799_04b:0890b01": "靜，聞中為有無，無聲號無聞，非實聞無性，聲",
    "T39n1799_04b:0890b02": "無既無滅，聲有亦非生，生滅二圓離，是則常",
    "T39n1799_04b:0890b03": "真實。」三、結斥垂勸。",
    "T39n1799_04b:0890b04": "「汝尚顛倒，惑聲為聞，何怪昏迷以常為斷，",
    "T39n1799_04b:0890b05": "終不應言離諸動靜、閉塞、開通說聞無性。」鏡",
    "T39n1799_04b:0890b06": "明不動，影像隨形，苟見像之去來而曰鏡之",
    "T39n1799_04b:0890b07": "起滅者，倒之甚矣。聲聞無辨，斷常遂迷，故",
    "T39n1799_04b:0890b08": "此結勸，不可更言離聲無性。二、釋成，三：一、",
    "T39n1799_04b:0890b09": "引睡人釋成不斷。",
    "T39n1799_04b:0890b10": "「如重睡人眠熟床枕，其家有人於彼睡時擣",
    "T39n1799_04b:0890b11": "練舂米，其人夢中聞舂擣聲，別作他物，或為",
    "T39n1799_04b:0890b12": "擊鼓，或為撞鍾，即於夢時自怪其鍾為木石",
    "T39n1799_04b:0890b13": "響。於時忽寤，遄知杵音，自告家人，我正夢",
    "T39n1799_04b:0890b14": "時惑此舂音將為鼓響。阿難！是人夢中豈憶",
    "T39n1799_04b:0890b15": "靜搖、開閑、通塞？其形雖寐，聞性不昏。」睡人",
    "T39n1799_04b:0890b16": "六識歸種，思覺不行，但任運聞，即真聞性。若",
    "T39n1799_04b:0890b17": "唯約喻，睡人應無聞性，但約不隨根起，非由",
    "T39n1799_04b:0890b18": "作意，故是真聞。如下文云「縱令在夢想，不為",
    "T39n1799_04b:0890b19": "不思無，覺觀出思惟，身心不能及。」故知即顯",
    "T39n1799_04b:0890b20": "真聞，不須約喻。二、例死者釋成不斷。",
    "T39n1799_04b:0890b21": "「縱汝形消，命光遷謝，此性云何為汝銷滅？」",
    "T39n1799_04b:0890b22": "形命雖遷，真常不動，妄識尚在，況乎聞性隨",
    "T39n1799_04b:0890b23": "汝消謝？三、結斥迷倒不循妙常。",
    "T39n1799_04b:0890b24": "「以諸眾生從無始來循諸色聲，逐念流轉，曾",
    "T39n1799_04b:0890b25": "不開悟性淨妙常，不循所常，逐諸生滅，由是",
    "T39n1799_04b:0890b26": "生生雜染流轉。」隨塵生滅，逐念流動，無始",
    "T39n1799_04b:0890b27": "至今未甞停息，不能於妙常寂，絕念而遊於",
    "T39n1799_04b:0890b28": "真覺明，亡緣而照，雜染流轉，生之又生，區區",
    "T39n1799_04b:0890b29": "若是，何由取證？三、結勸。",
    "T39n1799_04b:0890c01": "「若棄生滅，守於真常，常光現前，根塵識心應",
    "T39n1799_04b:0890c02": "時銷落，想相為塵，識情為垢，二俱遠離，則汝",
    "T39n1799_04b:0890c03": "法眼應時清明，云何不成無上知覺？」若能",
    "T39n1799_04b:0890c04": "亡緣內照，不逐前塵，塵既不緣，根無所偶，返",
    "T39n1799_04b:0890c05": "流全一，六用不行，淨覺現前，寂照明露，斯則",
    "T39n1799_04b:0890c06": "守於真常，根塵銷落也。想相即境，情即是根，",
    "T39n1799_04b:0890c07": "根境識三俱能染污，障翳般若。於無生法不",
    "T39n1799_04b:0890c08": "能明了，故名塵垢。今既遠離，於法明見，即是",
    "T39n1799_04b:0890c09": "證無生忍，故云法眼應時清明，於大菩提斯",
    "T39n1799_04b:0890c10": "可希冀耳。",
    "T39n1799_04b:0890c11": "首楞嚴義疏注經卷第四之二"
}