{
    "X75n1512_010:0156a03": "隆興佛教編年通論卷第十",
    "X75n1512_010:0156a05": "隆興府石室沙門　祖琇　撰",
    "X75n1512_010:0156a06": "　　隋",
    "X75n1512_010:0156a07": "仁壽元年。詔曰。皇帝敬問章洪山之南谷智舜禪師。",
    "X75n1512_010:0156a08": "冬月極寒。味道安隱。勉勗蒼生。成就聖業。惟慈願力。",
    "X75n1512_010:0156a09": "朕實嘉焉。今遣開府盧元壽宣朕意。起禪師赴闕。舜",
    "X75n1512_010:0156a10": "以疾辭不赴。初舜從稠禪師出家習定。或時覺有妄",
    "X75n1512_010:0156a11": "念。即以錐刺股。由是塵盧不入。至不得已或出一言。",
    "X75n1512_010:0156a12": "不過戒定慧而已。如是十餘年。稠奇之曰。汝於人事",
    "X75n1512_010:0156a13": "殆無心哉。而今而後可與言道矣。後辭入贊皇山。好",
    "X75n1512_010:0156a14": "事者奉米麵供之。舜避去一不受。或問故。舜曰。山居",
    "X75n1512_010:0156a15": "橡栗足以禦飢。何煩於人。其簡易如此。見啗肉者必",
    "X75n1512_010:0156a16": "慘容戒之曰。六道殊形。汝無不經。一切有命皆汝父",
    "X75n1512_010:0156a17": "母。一切有生皆汝曩形。而食其肉者。是食汝父母。汝",
    "X75n1512_010:0156a18": "心安忍哉。聞者莫不悛革。",
    "X75n1512_010:0156a19": "法師曇遷。邃華嚴．維摩．楞伽等經。甞苦內熱。一夕夢",
    "X75n1512_010:0156a20": "月墮其懷。擘而食之。覺其氷脆香美。既寤。所苦頓除。",
    "X75n1512_010:0156a21": "後為弟子說戒必曰。我於月德前。三說如是戒。時號",
    "X75n1512_010:0156a22": "月德比丘。尤為文帝所重。仁壽初將選名藩建舍利",
    "X75n1512_010:0156a23": "塔。遷贊成之。既而靈瑞光影遍見諸郡。所屬以聞。帝",
    "X75n1512_010:0156a24": "因問遷曰。民間獲瑞應如此。而朕宮中事佛非不精",
    "X75n1512_010:0156b01": "嚴。獨不覩殊異之相。何也。對曰。世有三尊同休天下。",
    "X75n1512_010:0156b02": "佛曰世尊。道曰天尊。帝曰至尊。彼障業甚者。佛現慈",
    "X75n1512_010:0156b03": "光攝之。陛下光宅四海。萬國咸寧。其光既同。故無異",
    "X75n1512_010:0156b04": "見。帝悅。",
    "X75n1512_010:0156b05": "大業二年冬。隋煬帝有事于南郊。詔僧道並同俗拜。",
    "X75n1512_010:0156b06": "道流無敢言者。諸沙門例不奉詔。帝詰之曰。詔條久",
    "X75n1512_010:0156b07": "頒。卿等固不奉命。何也。法師明瞻對曰。陛下若使準",
    "X75n1512_010:0156b08": "制罷道。則微軀敢不奉命。如知大法可崇。則法服之",
    "X75n1512_010:0156b09": "下僧無敬俗之禮。帝曰何以致拜周武。瞻曰。周武任",
    "X75n1512_010:0156b10": "威縱暴。仁德不施。不足為有國者法。陛下聖政惟仁。",
    "X75n1512_010:0156b11": "不枉非罪。是以貧道得盡忠言。帝默然而罷。有司以",
    "X75n1512_010:0156b12": "瞻抗制將抵以罪。瞻曰。所坐者瞻也。願不以非律加",
    "X75n1512_010:0156b13": "吾徒。帝壯其不撓。置而不問。凡敬主之議由此而絕",
    "X75n1512_010:0156b14": "焉。",
    "X75n1512_010:0156b15": "是歲。三祖僧璨大師示寂。師或云徐州人。初以白衣",
    "X75n1512_010:0156b16": "謁可大師。既授衣傳法。屬周武廢教。師往來司空山",
    "X75n1512_010:0156b17": "積十餘年。人無識之者。隋開皇初始居皖公山。遇沙",
    "X75n1512_010:0156b18": "彌道信禮師曰。願和尚大慈。乞與解脫法門。師曰誰",
    "X75n1512_010:0156b19": "縛汝。曰無人縛。師曰何更求解脫乎。信於言下大悟。",
    "X75n1512_010:0156b20": "服勞久之。與授具戒。屢驗以玄犍。知其緣熟。乃說偈",
    "X75n1512_010:0156b21": "付以衣法。又曰。吾既得汝。能事已畢。即優游江國。歷",
    "X75n1512_010:0156b22": "羅浮諸山。復還舊止。士民樂其歸。相率致供。師受之。",
    "X75n1512_010:0156b23": "為四眾說法。次即于眾會中儼立。合掌而逝。唐代宗",
    "X75n1512_010:0156b24": "諡鏡智禪師。著信心銘一篇。其辭曰。",
    "X75n1512_010:0156c01": "至道無難。唯嫌揀擇。但莫憎愛。洞然明白。毫釐有差。",
    "X75n1512_010:0156c02": "天地懸隔。欲得現前。莫存順逆。違順相爭。是為心病。",
    "X75n1512_010:0156c03": "不識玄旨。徒勞念靜。圓同太虗。無欠無餘。良由取捨。",
    "X75n1512_010:0156c04": "所以不如。莫逐有緣。勿住空忍。一種平懷。泯然自盡。",
    "X75n1512_010:0156c05": "止動歸止。止更彌動。唯滯兩邊。寧知一種。一種不通。",
    "X75n1512_010:0156c06": "兩邊失功。遣有沒有。從空背空。多言多慮。轉不相應。",
    "X75n1512_010:0156c07": "絕言絕慮。無處不通。歸根得旨。隨照失宗。須臾反照。",
    "X75n1512_010:0156c08": "勝却前空。前空轉變。皆由妄見。不用求真。唯須息見。",
    "X75n1512_010:0156c09": "二見不住。慎莫追尋。才有得失。紛然失心。二由一有。",
    "X75n1512_010:0156c10": "一亦莫守。一心不生。萬法無咎。無咎無法。不生不心。",
    "X75n1512_010:0156c11": "能隨境滅。境逐能沉。境由能境。能由境能。欲知兩段。",
    "X75n1512_010:0156c12": "元是一空。一空同兩。齊含萬象。不見精麤。寧有偏黨。",
    "X75n1512_010:0156c13": "大道體寬。無易無難。小見狐疑。轉急轉遲。執之失度。",
    "X75n1512_010:0156c14": "必入邪路。放之自然。體無去住。任性合道。逍遙絕惱。",
    "X75n1512_010:0156c15": "繫念乖真。昏沉不好。不好勞神。何用疎親。欲取一乘。",
    "X75n1512_010:0156c16": "勿惡六塵。六塵不惡。還同正覺。智者無為。愚人自縛。",
    "X75n1512_010:0156c17": "法無異法。安有愛著。將心用心。豈非大錯。迷生寂亂。",
    "X75n1512_010:0156c18": "悟無好惡。一切二邊。良由斟酌。夢幻虗花。何勞把捉。",
    "X75n1512_010:0156c19": "得失是非。一時放却。眼若不寐。諸夢自除。心若不異。",
    "X75n1512_010:0156c20": "萬法一如。如如體玄。兀爾忘緣。萬緣齊觀。復歸自然。",
    "X75n1512_010:0156c21": "泯其所以。不可方比。止動無動。動止無止。兩既不成。",
    "X75n1512_010:0156c22": "一何有爾。究竟窮極。不存軌則。契心平等。所作皆息。",
    "X75n1512_010:0156c23": "狐疑淨盡。正信調直。一切不留。無可記憶。虗明自照。",
    "X75n1512_010:0156c24": "不勞心力。非思量處。識情難測。真如法界。無他無自。",
    "X75n1512_010:0157a01": "要急相應。唯言不二。不二皆同。無不包容。十方智者。",
    "X75n1512_010:0157a02": "皆入此宗。宗非促延。一念萬年。無在不在。十方目前。",
    "X75n1512_010:0157a03": "極小同大。忘絕境界。極大同小。不見邊表。有即是無。",
    "X75n1512_010:0157a04": "無即是有。若不如是。必不須守。一即一切。一切即一。",
    "X75n1512_010:0157a05": "但能如此。何慮不畢。信心不二。不二信心。言語道斷。",
    "X75n1512_010:0157a06": "非去來今。",
    "X75n1512_010:0157a07": "論曰。甞聞古宗師垂訓學者。每晨興必誦三祖信",
    "X75n1512_010:0157a08": "心銘數番。誠哉斯言。凡歷古以來。詮道之作多矣。",
    "X75n1512_010:0157a09": "至於窮澈法源。妙盡宗極。無出此篇。言約而義豐。",
    "X75n1512_010:0157a10": "旨深而詞雅。所以嗣承祖位。為大法王。真身住世。",
    "X75n1512_010:0157a11": "不如是豈虗然哉。或謂大師既以大法付四祖。乃",
    "X75n1512_010:0157a12": "祝曰。謹勿言自我處得法來。近世嵩明教曰。此蓋",
    "X75n1512_010:0157a13": "祖師以名迹為道之累。故雖師承亦欲絕之。而覺",
    "X75n1512_010:0157a14": "範亦曰。大師于時念達磨二祖弘法之艱難。皆為",
    "X75n1512_010:0157a15": "邪師憎害。故痛自謹耳。然二師之說殆未善。古云。",
    "X75n1512_010:0157a16": "須信普通年遠事。不從葱嶺付將來。又賢沙云。達",
    "X75n1512_010:0157a17": "磨不來東土。二祖不往西天。應知勿言自我處得",
    "X75n1512_010:0157a18": "法來。蓋囑累無傳之傳。抑末後全提之旨歟。",
    "X75n1512_010:0157a19": "四年始平。令楊宏率道士名儒大智藏寺啟會義法",
    "X75n1512_010:0157a20": "筵。命法師慧淨與道士余永通論義。永通欲先立義。",
    "X75n1512_010:0157a21": "淨曰道流入寺。義有主賓。汝安得先。於是淨問。老子",
    "X75n1512_010:0157a22": "云有物混成先天地生。吾不知其名。字之曰道。且道",
    "X75n1512_010:0157a23": "體一故混耶。體異故混耶。若體一故混。則正混之時",
    "X75n1512_010:0157a24": "已自成一。是則一非道生。若體異故混。且未混之時",
    "X75n1512_010:0157b01": "已自成二。然則二非一起矣。永通范然不知所對。無",
    "X75n1512_010:0157b02": "言而罷。",
    "X75n1512_010:0157b03": "神僧法喜者。皃寢陋。年若四十許。嶺表父老咸言兒",
    "X75n1512_010:0157b04": "時見之。談晉宋間事歷歷可聽。又自言甞從東林遠",
    "X75n1512_010:0157b05": "公游。語默不常。然皆為吉凶之兆。煬帝幸維揚。聞其",
    "X75n1512_010:0157b06": "有異召之。俄一日繞宮中遍索羊頭。帝惡之。以付廷",
    "X75n1512_010:0157b07": "尉。手足銀鐺。禁衛嚴甚。喜日丐于市。飲食自若。有司",
    "X75n1512_010:0157b08": "以聞。帝命桉視。封籥如故。及啟戶視之。唯見袈裟覆",
    "X75n1512_010:0157b09": "黃金骨。骨皆連鎖。遽以白帝。勑長安王怛。覈實如狀。",
    "X75n1512_010:0157b10": "詔以香泥樹骨塑之。是夕喜以泥像起行。言笑如故。",
    "X75n1512_010:0157b11": "遂釋其禁。未幾示疾。命甞所善者去其薦。置身簀上。",
    "X75n1512_010:0157b12": "下以熾炭炙之。數日半身紅爛即死。葬之香山寺側。",
    "X75n1512_010:0157b13": "後數歲。有自海南歸者。見喜無恙。其人發塚視之。唯",
    "X75n1512_010:0157b14": "空棺焉。計是時喜已三百餘歲。及煬帝於江都遇弑。",
    "X75n1512_010:0157b15": "方悟喜索羊頭之驗云。",
    "X75n1512_010:0157b16": "論曰。唐杜牧云。昔有相工稱文帝當有天下。後果",
    "X75n1512_010:0157b17": "篡奪得之。周末楊氏為八柱國公侯相繼久矣。一",
    "X75n1512_010:0157b18": "旦以男子偷竊位號。不三十年老壯嬰兒皆不得",
    "X75n1512_010:0157b19": "其死。彼知相法當曰此為楊氏禍。乃可謂善相者。",
    "X75n1512_010:0157b20": "牧之之論誠為警絕。然文帝削平天下。混一寰海。",
    "X75n1512_010:0157b21": "君臨萬國者二十四年。剏置禮樂法度。多為唐所",
    "X75n1512_010:0157b22": "遵用。仁壽間天下戶至八百七十萬。以唐疆宇之",
    "X75n1512_010:0157b23": "廣。歷五朝至天寶末纔九百餘萬戶。隋文開統而",
    "X75n1512_010:0157b24": "身及太平。固一代之英主也。惜其末年任一楊素",
    "X75n1512_010:0157c01": "而弗獲其終。嗚呼。豈唯隋文而已哉。凡魏晉已來",
    "X75n1512_010:0157c02": "符．石．姚．劉．二蕭．陳．高．宇文．楊氏十三朝興亡。因果",
    "X75n1512_010:0157c03": "循環之驗皆豪末無差。吾教所以誕敷六合有大",
    "X75n1512_010:0157c04": "益於天下國家者。其言因果報應之事與天道大",
    "X75n1512_010:0157c05": "合。有以助天為勸沮也。故鴻經廣論深切著明。必",
    "X75n1512_010:0157c06": "欲人人自信。因既如是果亦如之。而莫可逭也。儒",
    "X75n1512_010:0157c07": "雖曰其事好還。然未伸勸沮之理。此所以牧之唯",
    "X75n1512_010:0157c08": "詆隋文而不遠推累朝積習循環之弊。獨唐家之",
    "X75n1512_010:0157c09": "興則異於彼。故其運祚靈長。益足以為天下之至",
    "X75n1512_010:0157c10": "鑑也。",
    "X75n1512_010:0157c11": "唐",
    "X75n1512_010:0157c12": "唐高祖諱淵。字叔德。姓李氏。隴西成紀人也。體有三",
    "X75n1512_010:0157c13": "乳。世為周隋顯官。襲封唐公。大業十三年。煬帝南游",
    "X75n1512_010:0157c14": "江都。天下盜起。高祖子世民知隋必亡。謀舉大事。高",
    "X75n1512_010:0157c15": "祖從之。秋七月舉義師。冬十一月克京城。明年夏五",
    "X75n1512_010:0157c16": "月隋帝遜于位。高祖即皇帝位于長安。改國號唐。建",
    "X75n1512_010:0157c17": "元武德。在位九年。內禪太宗。太宗佛心天子也。創基",
    "X75n1512_010:0157c18": "定業廓靖方維。傳世二十凡二百九十年。自開闢以",
    "X75n1512_010:0157c19": "來有天下者。俱未若皇唐之甚盛也。吾教盛衰常與",
    "X75n1512_010:0157c20": "帝道相望。繇是內外護聖賢之多。典章之備。亦無出",
    "X75n1512_010:0157c21": "此朝。故今通論於唐代頗稱全書。幸名教君子與夫",
    "X75n1512_010:0157c22": "吾屬後之賢者有以稽考焉。",
    "X75n1512_010:0157c23": "武德七年二月丁巳。高祖釋奠於國學召。名儒僧道",
    "X75n1512_010:0157c24": "論義。道士劉進喜問沙門慧乘曰。悉達太子六年苦",
    "X75n1512_010:0158a01": "行求證道果。是則道能生佛。佛由道成。故經曰求無",
    "X75n1512_010:0158a02": "上道。又曰。體解大道。發無上心。以此驗之。道宜先佛。",
    "X75n1512_010:0158a03": "乘曰。震旦之於天竺。猶環海之比鱗洲。老君與佛先",
    "X75n1512_010:0158a04": "後三百餘年。豈昭王時佛而求敬王時道哉。進喜曰。",
    "X75n1512_010:0158a05": "太上大道先天地生。鬱勃洞靈之中。[火*章]燁玉清之上。",
    "X75n1512_010:0158a06": "是佛之師也。乘曰。桉七籍九流經國之典宗本周易。",
    "X75n1512_010:0158a07": "五運相生二儀斯闢。妙萬物之謂神。一陰一陽之謂",
    "X75n1512_010:0158a08": "道。寧云別有大道先天地生乎。道既無名。曷由生佛。",
    "X75n1512_010:0158a09": "中庸曰。率性之謂道。車胤曰。在己為德。及物為道。豈",
    "X75n1512_010:0158a10": "有頂戴金冠身披黃褐。鬢垂素髮手執玉璋。居大羅",
    "X75n1512_010:0158a11": "之上獨稱大道。何其謬哉。進喜無對。已而太學愽士",
    "X75n1512_010:0158a12": "陸德明隨方立義徧析其要。帝悅曰。三人者皆勍敵",
    "X75n1512_010:0158a13": "也。然德明一舉輙蔽之。可謂賢矣。遂各賜之帛。",
    "X75n1512_010:0158a14": "八年。太史令庾儉耻以術官薦傅奕自代。及奕為令。",
    "X75n1512_010:0158a15": "有道士傳仁均者頗閑曆學。奕舉以為太史丞。遂與",
    "X75n1512_010:0158a16": "之附合。上疏請除罷釋教曰。佛在西域。言妖路遠。漢",
    "X75n1512_010:0158a17": "譯胡書。恣其假託。故使不忠不孝削髮而揖君親。游手",
    "X75n1512_010:0158a18": "游食易服而逃租賦。演其妖書。述其邪法。偽啟三塗。謬",
    "X75n1512_010:0158a19": "彰六道。恐訹愚夫。詐欺庸品。凡百黎庶通識者稀不",
    "X75n1512_010:0158a20": "究根源。信其矯妄。仍追既往之罪。虗擬將來之福。至",
    "X75n1512_010:0158a21": "有躬造惡逆觸法抵刑。方乃獄中禮佛口誦梵言。曉",
    "X75n1512_010:0158a22": "夕忘疲規免其罪。且死生壽夭本於自然。刑德威福",
    "X75n1512_010:0158a23": "關之人君。而愚僧矯託皆言由佛。竊人主權。攘造化",
    "X75n1512_010:0158a24": "理。其為害政良可悲也。書曰。惟辟作福。惟辟作威。惟",
    "X75n1512_010:0158b01": "辟玉食。臣無有作福作威玉食害于而家凶于而國。",
    "X75n1512_010:0158b02": "自五帝三王皆未有佛法。君明臣忠年祚長久。至漢",
    "X75n1512_010:0158b03": "明始立胡祠。令西域桑門自傳其法。西晉已前不許",
    "X75n1512_010:0158b04": "中國之人髠髮出家。洎符石亂華乃弭厥禁。政虐祚",
    "X75n1512_010:0158b05": "短皆由佛教致災。梁武齊宣尤足為戒。昔褒姒一女",
    "X75n1512_010:0158b06": "熒惑幽王致亡其國。況今僧尼十萬。刻繒泥像以耗",
    "X75n1512_010:0158b07": "天下者乎。陛下以十萬之眾自相夫婦。十年滋產十",
    "X75n1512_010:0158b08": "年教訓。自可足食足兵。四海免蚕食之患。百姓知威",
    "X75n1512_010:0158b09": "福所自。則妖妄之風息而淳樸之化還也。且古今忠",
    "X75n1512_010:0158b10": "諫鮮不逮禍。近北齊章仇子他獻言。僧尼縻損國家。",
    "X75n1512_010:0158b11": "塔寺虗費金帛。為諸僧尼附會宰相。依託妃主。陽讒",
    "X75n1512_010:0158b12": "陰謗。子他卒死都市。及周武入齊。首封基墓。臣雖不",
    "X75n1512_010:0158b13": "敏。竊希其蹤。疏奏不報。",
    "X75n1512_010:0158b14": "九年。太史令傅奕前後七上疏請除罷釋氏。詞皆激",
    "X75n1512_010:0158b15": "切。帝春秋高而優柔無斷。頗信之。以其疏付群臣雜",
    "X75n1512_010:0158b16": "議。大臣皆言。佛法興自累朝。弘善遏惡冥助國家。理",
    "X75n1512_010:0158b17": "無廢棄。獨太僕卿張道源附奕。稱其奏合理。宰相蕭",
    "X75n1512_010:0158b18": "璃廷斥奕曰。佛聖人也。奕為此議。非聖人者無法。請",
    "X75n1512_010:0158b19": "寘嚴刑。奕曰。禮本於事親。終於事君。此則忠孝之禮",
    "X75n1512_010:0158b20": "著。臣子之道成。佛逾城出家。逃背其父。以匹夫抗天",
    "X75n1512_010:0158b21": "子。以繼體悖所親。璃非出於空桑。而返尊無父之教。",
    "X75n1512_010:0158b22": "臣聞非孝者無親。璃之謂矣。璃合掌曰。地獄正為此",
    "X75n1512_010:0158b23": "人設也(已上見舊唐史)。",
    "X75n1512_010:0158b24": "帝復以弈疏頒示諸僧。問出家於國何益。時法師法",
    "X75n1512_010:0158c01": "琳作破邪論二卷。愽引圖史及道教經籍。大略申明",
    "X75n1512_010:0158c02": "佛教徹萬法之源。而孔孝立言特域中之治。未暢遠",
    "X75n1512_010:0158c03": "塗。非盡究竟之理。凡出家者。守志明道。弘善興福。啟",
    "X75n1512_010:0158c04": "迪昏迷。利國非淺。法師明槩作決對弈謗佛僧事八",
    "X75n1512_010:0158c05": "條。法師慧乘作辯正論十喻九箴。破道士李仲卿十",
    "X75n1512_010:0158c06": "異九迷之謬。琳等奉表奏上并致啟秦王。而門下典",
    "X75n1512_010:0158c07": "儀李師政著內德論三篇。開陳佛化之益。仍自序而",
    "X75n1512_010:0158c08": "進之其詞曰。若夫十力調御。運法舟於苦海。三乘汲",
    "X75n1512_010:0158c09": "引。坦夷途於火宅。勸善進德之廣。七經所不逮。戒惡",
    "X75n1512_010:0158c10": "防患之深。九流莫之比。但窮神知化。其言宏大而可",
    "X75n1512_010:0158c11": "驚。去惑絕塵。厥軌清邈而難蹈。華夷仕庶。朝野文儒。",
    "X75n1512_010:0158c12": "各附所安。鮮味斯道。自非研精以考真妄。沉思而察",
    "X75n1512_010:0158c13": "苦空。無以立匪石之信根。去若亡之疑蓋。遠則淨名",
    "X75n1512_010:0158c14": "妙德弘道勝而服勤。近則天親龍樹悟理真而敦悅。",
    "X75n1512_010:0158c15": "羅什道安之篤學。究玄宗而益敬。僧睿惠遠之歸信。",
    "X75n1512_010:0158c16": "迄皓首而彌堅。邁士安之淫書。甚宣尼之翫易。千金",
    "X75n1512_010:0158c17": "未足驚。其視八音不能改其聽聞之博而樂愈深。思",
    "X75n1512_010:0158c18": "之深而信彌篤。皆欲罷而不能。則其非妄也必矣。我",
    "X75n1512_010:0158c19": "皇誕膺天命。弘濟區宇。覆等蒼旻。載均厚地。掃氣祲。",
    "X75n1512_010:0158c20": "清八表。救塗炭。寧兆民。五教惟敷。九功惟序。總萬古",
    "X75n1512_010:0158c21": "之徽猷。改百王之餘弊。網羅庶善。崇三寶以津梁。芟",
    "X75n1512_010:0158c22": "夷群惡。屏四部之稊莠。遵付囑之遺旨。弘紹隆之要",
    "X75n1512_010:0158c23": "術。功德崇高。昊天罔喻。但縉紳之士祖述多途。各師",
    "X75n1512_010:0158c24": "所學異論蜂起。或謂三王無佛而年永。二石有僧而",
    "X75n1512_010:0159a01": "政虐。損化田於奉佛。益國在於廢僧。苟明偏見。未申",
    "X75n1512_010:0159a02": "通理。博考興士足證浮偽。何則。亡秦者胡亥。時無佛",
    "X75n1512_010:0159a03": "而土崩。興佛者漢明。世有僧而國治。周除佛寺而天",
    "X75n1512_010:0159a04": "元之祚未永。隋弘釋教而開皇之令無虐。盛衰由布",
    "X75n1512_010:0159a05": "政。治亂在庶官。歸咎佛僧實非通論。且佛唯弘善。不",
    "X75n1512_010:0159a06": "長惡於臣民。戒本防非。何損治于國家。若人人守善",
    "X75n1512_010:0159a07": "家家奉戒。則刑罰何得而廣。福亂無由而作。騏驥雖",
    "X75n1512_010:0159a08": "駿。不乘無以致遠。藥石徒豐。未餌焉能愈疾。項籍喪",
    "X75n1512_010:0159a09": "師非范增之無筭。石氏興虐豈浮圖之不仁。但為違",
    "X75n1512_010:0159a10": "之而暴亂。未有遵之而凶虐。由此觀之亦足明矣。復",
    "X75n1512_010:0159a11": "有謂正覺為妖神。比淨居於淫祀。訾而謗之無所不",
    "X75n1512_010:0159a12": "至。聖朝勸善。立伽藍以崇福。迷民興謗。反功德以為",
    "X75n1512_010:0159a13": "尤。此深訕上。非徒毀佛。愚竊撫心而太息。所以發憤",
    "X75n1512_010:0159a14": "而含毫者也。忝賴皇恩預霑法雨。切瑳所感積稔於",
    "X75n1512_010:0159a15": "茲。信隨聞起疑因解滅。昔嘗苟訾而不信。今則篤信",
    "X75n1512_010:0159a16": "而無毀。近推諸己。廣以量人。凡百輕毀而弗欽。皆為",
    "X75n1512_010:0159a17": "討論之未究。若令探[〡*賾]索隱。功齊於澄什。必皆深信",
    "X75n1512_010:0159a18": "篤敬。志均於名僧矣。師政學匪鈎深。識不臻妙。少有",
    "X75n1512_010:0159a19": "所聞微去其惑。謹課庸短。著論三篇。辨惑第一。明邪",
    "X75n1512_010:0159a20": "正之通蔽。通命第二。辨殃慶之倚伏。空有第三。破斷",
    "X75n1512_010:0159a21": "常之執見。覈之以群言。考之以眾善。上顯聖朝之淨",
    "X75n1512_010:0159a22": "福。下析淫祀之虗非。徒有斯意。寔乏其才。屬辭鄙陋",
    "X75n1512_010:0159a23": "援證膚淺。雖竭愚懃。何宣聖德。庶同病而未愈者。聞",
    "X75n1512_010:0159a24": "淺譬而深悟也。知藩籬之卉或蠲疾於腹心。藜藿之",
    "X75n1512_010:0159b01": "飡儻救餒于溝壑。若金丹在目玉饌盈案。[(厂@((既-旡)-日+口))*頁]瞻菲薄",
    "X75n1512_010:0159b02": "良足陋矣。內德論辯惑篇第一。其略曰。有辯聰書生",
    "X75n1512_010:0159b03": "謂忠正君子曰。蓋聞釋迦生於天竺。脩多出自西胡。",
    "X75n1512_010:0159b04": "名號無儔於周孔。功德靡稱於典謨。寔遠夷所尊敬。",
    "X75n1512_010:0159b05": "非中夏之師儒。逮攝摩騰之入漢。及康僧會之游吳。",
    "X75n1512_010:0159b06": "顯舍利於南國。起招提於東都。自茲厥後乃尚浮圖。",
    "X75n1512_010:0159b07": "沙門盛沫泗之眾。精舍麗王侯之居。既營之于塽塏。",
    "X75n1512_010:0159b08": "又資之以膏腴。擢脩幢而曜日。擬甲第而當衢。王公",
    "X75n1512_010:0159b09": "大人助之以金帛。農啇富族施之以田盧。其福利之",
    "X75n1512_010:0159b10": "焉在。何遵崇之有餘也。未若銷像而絕鐫鑄。貨泉可",
    "X75n1512_010:0159b11": "以無費。毀經以禁繕寫。筆紙不為之貴。廢僧以從編",
    "X75n1512_010:0159b12": "戶。葢黍稷之餘稅。壞塔以補不足。廣賑恤之仁惠。欲",
    "X75n1512_010:0159b13": "詣闕而効愚忠。上書而獻斯計。竊謂可以益國而利",
    "X75n1512_010:0159b14": "民矣。吾子以為何如乎。忠正君子曰。是何言之過歟。",
    "X75n1512_010:0159b15": "余昔篤志於儒林。又措心于文苑。頗同吾子之言論。",
    "X75n1512_010:0159b16": "良由聞法之遲晚。賴指南以去惑。幸失途之未遠。每",
    "X75n1512_010:0159b17": "省過而責躬。則臨飡而忘飯。子若博考而深計。亦將",
    "X75n1512_010:0159b18": "悔迷而知返矣。竊聞有太史令傳君者。又甚余曩日",
    "X75n1512_010:0159b19": "之惑焉。內自省於昔迷。則十同其五矣。請辨傳君之",
    "X75n1512_010:0159b20": "惑言。以釋吾子之邪執。傳謂。佛法本出於西胡。不應",
    "X75n1512_010:0159b21": "奉之於中國。余昔同此惑焉。今則悟其不然矣。夫由",
    "X75n1512_010:0159b22": "余出自西戎。輔秦穆以開覇業。日磾(丁奚切)生於北狄。",
    "X75n1512_010:0159b23": "侍漢武而除危害。臣既有之。師亦宜爾。何必取其同",
    "X75n1512_010:0159b24": "俗而捨於異方乎。師以道大為尊。無論於彼此。法以",
    "X75n1512_010:0159c01": "善高為勝。不計於遐邇。若夫尚仁為美。去欲稱高。戒",
    "X75n1512_010:0159c02": "積惡之餘殃。勸為善以邀福。百家之所同。七經無以",
    "X75n1512_010:0159c03": "易。但褊淺而未深。至齷齪而不周。廣其恕己及物。孰",
    "X75n1512_010:0159c04": "與佛之弘乎。其覩末知本。孰與佛之遠乎。其勸善懲",
    "X75n1512_010:0159c05": "惡。孰與佛之廣乎。其明空析有。孰與佛之深乎。由此",
    "X75n1512_010:0159c06": "觀之。其道妙矣。聖人之德何以加焉。豈得生於異域",
    "X75n1512_010:0159c07": "而賤其道。出於遠方而棄其寶。夫絕群之駿非唯中",
    "X75n1512_010:0159c08": "邑之產。曠世之珍不必諸華之物。漢求西域之名馬。",
    "X75n1512_010:0159c09": "魏收南海之明珠。貢犀象之牙角。採翡翠之毛羽。物",
    "X75n1512_010:0159c10": "生遠域尚於此而為珍。道出遐方獨奈何而可棄。若",
    "X75n1512_010:0159c11": "藥物出於戎夷。禁呪起於胡越。苟可以蠲邪而去疾。",
    "X75n1512_010:0159c12": "豈以遠來而不用之哉。夫滅三毒以證無為。其蠲邪",
    "X75n1512_010:0159c13": "也大矣。除八苦而致常樂。其去疾也深矣。何得拘夷",
    "X75n1512_010:0159c14": "夏而計親疎乎。況百億日月之下。三千世界之內。則",
    "X75n1512_010:0159c15": "中在於彼域不在此方矣。傅計詩書所未言。以為脩",
    "X75n1512_010:0159c16": "多不足尚。余昔同此惑焉。今又悟其不然矣。夫天文",
    "X75n1512_010:0159c17": "曆象之秘奧。地理山川之卓詭。經脉孔穴之診候。針",
    "X75n1512_010:0159c18": "藥符呪之方術。詩書有所不載。周孔未之明言。然考",
    "X75n1512_010:0159c19": "之吉凶有時而徵矣。察其行用而多効矣。且又周孔",
    "X75n1512_010:0159c20": "未言之物蠢蠢無窮。詩書不載之法茫茫何限。信乎",
    "X75n1512_010:0159c21": "書不盡言。言不盡意。何得拘六經之局教。而背三乘",
    "X75n1512_010:0159c22": "之通旨哉。夫能事未興於上古。聖人開務於後世。故",
    "X75n1512_010:0159c23": "棟宇易橧(子登切)巢之居。文字代結繩之制。飲血茹毛",
    "X75n1512_010:0159c24": "之饌則先用而未珍。火化粒食之功雖後作而非弊。",
    "X75n1512_010:0160a01": "彼用捨之先後。非理教之通蔽。豈得以詩書早播而",
    "X75n1512_010:0160a02": "得隆。脩多晚至而當替。人有幼噉藜藿長飯梁肉。少",
    "X75n1512_010:0160a03": "為布衣老遇侯服。豈得以藜藿先獲謂勝梁肉之味。",
    "X75n1512_010:0160a04": "侯服晚遇不如布衣之貴乎。萬物有遷。三寶常住。寂",
    "X75n1512_010:0160a05": "然不動感而皆遇。化身示隱顯之迹。法體絕興亡之數。",
    "X75n1512_010:0160a06": "非初誕於王宮。不長逝於雙樹。何得論生滅于赴感。",
    "X75n1512_010:0160a07": "計脩促于來去乎。傳氏譽老子而毀釋迦。讚道書而",
    "X75n1512_010:0160a08": "非佛教。余昔同此惑焉。今又悟其不然也。夫釋老之",
    "X75n1512_010:0160a09": "為體。一而不二矣。同蠲有欲之累。俱顯無為之宗。老",
    "X75n1512_010:0160a10": "氏明而未融。釋典言臻其極。道若果是。佛固同是而",
    "X75n1512_010:0160a11": "無非。佛若果非。道亦可非而無是。理非矛盾之異。人",
    "X75n1512_010:0160a12": "懷向背之殊。既同眾狙之喜怒。又似葉公之愛畏。至",
    "X75n1512_010:0160a13": "如柱下道德之旨。漆園內外之篇。雅奧而難加。清高",
    "X75n1512_010:0160a14": "而可尚。竊甞讀之無間然矣。豈以信奉釋典而苟訾",
    "X75n1512_010:0160a15": "之哉。抑又論夫死生無窮之緣。報應不朽之旨。釋氏",
    "X75n1512_010:0160a16": "之所創明。黃老未之言及。不知今之道書何因類於",
    "X75n1512_010:0160a17": "佛典。論三世以勸戒。出九流之軌躅。若目覩而言之",
    "X75n1512_010:0160a18": "則同佛而等其照。若耳聞而放之。則師佛而遵其說。",
    "X75n1512_010:0160a19": "同照則同不當非。相師則師不可毀。譽道而非佛。何",
    "X75n1512_010:0160a20": "謬之甚哉。傳云。佛是妖魅之氣。寺為淫邪之祀。此其",
    "X75n1512_010:0160a21": "未思之甚也。妖唯作孽。豈弘十善之化。魅必憑邪。寧",
    "X75n1512_010:0160a22": "興八正之道。妖猶畏狗。魅亦懼猫。何以降帝釋之高",
    "X75n1512_010:0160a23": "心。推天魔之神力。又如圖澄羅什之侶。道安慧遠之",
    "X75n1512_010:0160a24": "儔。高德高名非醉非狂。豈容捨愛辭榮求魑魅之邪",
    "X75n1512_010:0160b01": "道。勤身苦節事魍魎之妖神。又自昔東漢至我大唐。",
    "X75n1512_010:0160b02": "代代而禁妖言。處處而斷淫祀。豈容捨其財力放其",
    "X75n1512_010:0160b03": "土民。營魑魅之堂塔。入魍魎之徒眾。又有宰輔冠蓋",
    "X75n1512_010:0160b04": "人倫羽儀。王導庚亮之徒。戴逵許詢之輩。置情天人",
    "X75n1512_010:0160b05": "之際。抗迹煙霞之表。並稟教而歸依。皆厝心以崇信。",
    "X75n1512_010:0160b06": "豈容尊妖奉魅以自屈乎。良由覩妙知真使之然耳。",
    "X75n1512_010:0160b07": "又傅氏之先毅。字武仲。高才碩學。世號通人。辨顯宗",
    "X75n1512_010:0160b08": "之祥。夢證金人之冥。感釋道東被。毅有功焉。竊揆傳",
    "X75n1512_010:0160b09": "令之才識未可齊於武仲也。何為毀佛謗法與其先",
    "X75n1512_010:0160b10": "之反乎。吳尚書令闞澤對吳主孫權曰。孔老二家比",
    "X75n1512_010:0160b11": "文佛法優劣遠矣。何以言之。孔老設教。法天以制用。",
    "X75n1512_010:0160b12": "不敢違天。諸佛說法。天奉而行。不敢違佛。以此言之",
    "X75n1512_010:0160b13": "實非比對。愚謂闞子斯論知優劣之一隅矣。凡百君",
    "X75n1512_010:0160b14": "子可不思其言乎。夫大士高僧觀於理也深矣。明主",
    "X75n1512_010:0160b15": "賢臣謀於國也忠矣。而歷代寶之以為大訓。何哉。知",
    "X75n1512_010:0160b16": "其窮理盡性。道莫之加故也。傅氏觀不深於名僧。思",
    "X75n1512_010:0160b17": "未精於前哲。獨師心而背法。輕絕福而興咎。何其為",
    "X75n1512_010:0160b18": "國謀而不忠乎。為身慮而不遠乎。大覺窮神而知化。",
    "X75n1512_010:0160b19": "深觀過患而豫防。惟百齡之易盡。嗟五福之難常。命",
    "X75n1512_010:0160b20": "川流而電逝。業地久而天長。三塗極迍(之倫切)而杳杳。",
    "X75n1512_010:0160b21": "四流無際而茫茫。憑法舟而利濟。籍信翮以翱翔。",
    "X75n1512_010:0160b22": "宜轉咎而為福。何罔念而作狂也。傳云。趙時梁時皆",
    "X75n1512_010:0160b23": "有僧反。況今天下僧尼二十萬眾。此又不思之言也。",
    "X75n1512_010:0160b24": "若以昔有反僧而廢今之法眾。豈得以古有叛臣而",
    "X75n1512_010:0160c01": "棄今之名士。隣有逆兒而逐己之順子。昔有亂民而",
    "X75n1512_010:0160c02": "不養今之黎庶乎。夫普天之下出家之眾。非雲集於",
    "X75n1512_010:0160c03": "一邑。實星分於九土。攝之以州縣。限之以關河。無徵",
    "X75n1512_010:0160c04": "發之威權。有憲章之禁約。縱令五三兇險一二闡提。",
    "X75n1512_010:0160c05": "既無緣以烏合。亦何憂於蟻聚。且又沙門入道豈懷",
    "X75n1512_010:0160c06": "亡命之謀。女子出家寧求帶甲之用。何乃混計僧尼",
    "X75n1512_010:0160c07": "之數。雷同梟鏡之黨。架虗以亂真。蔽善而稱惡。君子",
    "X75n1512_010:0160c08": "有三畏。豈當如是乎。夫青衿有罪非關尼父之失。皂",
    "X75n1512_010:0160c09": "服為非豈是釋尊之咎。僧干朝憲。尼犯俗刑。譬誦律",
    "X75n1512_010:0160c10": "而穿窬。如讀禮而驕倨。但以人稟頑器之性而不遷",
    "X75n1512_010:0160c11": "於善。非是經開逆亂之源而令染於惡。人不皆賢。法",
    "X75n1512_010:0160c12": "實惟善。何因怒惡而反善。咎人而棄法。若夫口談夷",
    "X75n1512_010:0160c13": "惠而身行桀蹠。耳聽桀蹠而口廢詩禮。然則人有可",
    "X75n1512_010:0160c14": "誅之罪。法無可廢之過。但應禁非以弘法。不可以人",
    "X75n1512_010:0160c15": "而賤道。竊篤信千妙法不苟黨於沙門。至於耘稊稗",
    "X75n1512_010:0160c16": "以殖嘉苗。肅姧回以清大教。所深願矣。所深願矣。傳",
    "X75n1512_010:0160c17": "云。道人土梟皆是貪逆之惡種。此又不思之言也。",
    "X75n1512_010:0160c18": "夫以捨俗修道故稱道人。學道離貪逆。若云貪菩提",
    "X75n1512_010:0160c19": "道。逆生死流。則傅子興言未及斯旨。觀沙門之律行",
    "X75n1512_010:0160c20": "也。行人所不能行。止人所不能止。具諸釋典可得而",
    "X75n1512_010:0160c21": "究。蝡(而尹切)動之物猶不加害。況為梟鏡之事乎。嫁娶",
    "X75n1512_010:0160c22": "之禮尚捨不為。況為禽獸之心乎。何乃引離欲之上",
    "X75n1512_010:0160c23": "人。匹聚麋之下物。援有道之賢俊比無知之庶類。毀",
    "X75n1512_010:0160c24": "大慈之善眾嫓不祥之惡鳥。謂道人為逆種。以梵行",
    "X75n1512_010:0161a01": "北獸心。害善一何甚乎。反正頓如此乎。余昔每引孝經",
    "X75n1512_010:0161a02": "之不毀傷。以譏沙門之法去鬚髮。謂其反先王之道。",
    "X75n1512_010:0161a03": "失忠孝之義。今則悟其不然矣。若夫事君親而盡節。",
    "X75n1512_010:0161a04": "雖煞身而稱仁。虧忠孝而偷存。徒全膚而非義。論美",
    "X75n1512_010:0161a05": "見危而致命。禮防臨難而荀免。何得一槩而訶。毀傷",
    "X75n1512_010:0161a06": "雷同而碩膚髮。割股納肝傷則甚矣。剔鬚落髮損乃",
    "X75n1512_010:0161a07": "微焉。立忠不[(厂@((既-旡)-日+口))*頁]其命。論者莫知咎。求道不愛其毛。何",
    "X75n1512_010:0161a08": "獨以為過。湯恤蒸民尚焚軀以祈澤。墨敦兼愛欲磨足",
    "X75n1512_010:0161a09": "而至頂。況夫上為君父。深求福利鬚髮之毀。何足[(厂@((既-旡)-日+口))*頁]哉。",
    "X75n1512_010:0161a10": "夫聖人之教有殊途而同歸。君子之道或反經而合",
    "X75n1512_010:0161a11": "義。則泰伯其人也。廢在家之就養。託採藥而不歸。棄",
    "X75n1512_010:0161a12": "中國之服章。依剪髮以為飾。反經悖禮莫甚於斯。然",
    "X75n1512_010:0161a13": "而仲尼稱之曰。泰伯可謂至德矣。其故何也。雖迹背",
    "X75n1512_010:0161a14": "君親而心忠於家國。形虧百越而德全乎三護。故太",
    "X75n1512_010:0161a15": "伯弃衣冠之制而無損於至德。則沙門捨搢紳之容",
    "X75n1512_010:0161a16": "亦何傷乎妙道。雖易服改貌違臣子之常儀。而信道",
    "X75n1512_010:0161a17": "歸心願君親之多福。苦其身意修出家之眾善。遺其",
    "X75n1512_010:0161a18": "君父延歷劫之深慶。其為忠孝不亦多乎。浪謂沙門",
    "X75n1512_010:0161a19": "為不忠。未之信矣。傳又云。西域胡人因泥(奴兮切)而生。",
    "X75n1512_010:0161a20": "是以便事泥瓦。此又未思之言也。夫崇立靈像摸寫",
    "X75n1512_010:0161a21": "尊形。所用多塗非獨泥瓦。或彫或鑄則以鐵木金銅。",
    "X75n1512_010:0161a22": "圖之繡之亦在丹青縑素。復謂西域士女遍從此物",
    "X75n1512_010:0161a23": "而生乎。且又中國之廟以木為主。則謂制禮君子皆",
    "X75n1512_010:0161a24": "從木而育邪。親不可忘故為之宗廟。佛不可忘故立",
    "X75n1512_010:0161b01": "其形像。以表罔極以心。用申如在之敬。欽聖仰德何",
    "X75n1512_010:0161b02": "失之有哉。夫以善為過者。故亦以惡為功矣。傳又云。",
    "X75n1512_010:0161b03": "帝王無佛則國治年長。有佛則政虐祚短。此又未思",
    "X75n1512_010:0161b04": "之言也。則謂能仁設教皆闡淫虐之風。菩薩立言專",
    "X75n1512_010:0161b05": "弘桀紂之事。以實論之。殊不然矣。夫殷喪大寶。灾興",
    "X75n1512_010:0161b06": "妲己之言。周失諸侯。禍由褒姒之笑。三代之亡皆此",
    "X75n1512_010:0161b07": "物也。三乘之教豈斯尚乎。佛之為道慈悲喜捨。齊物",
    "X75n1512_010:0161b08": "而等怨親。與安樂而救危苦。古之所以得其民者。佛",
    "X75n1512_010:0161b09": "既弘之矣。民之所以逃其上者。經甚戒之矣。羲軒舜",
    "X75n1512_010:0161b10": "禹之德在六度而苞籠。羿浞癸辛之咎總十惡以防禁。",
    "X75n1512_010:0161b11": "向使桀遵少欲之教。紂順大慈之道。伊呂無用其謀。",
    "X75n1512_010:0161b12": "湯武焉得行其討。可使鳴條免去國之禍。牧野息倒",
    "X75n1512_010:0161b13": "戈之亂。夏后從洛汭之歌。楚子違乾溪之難。然則釋",
    "X75n1512_010:0161b14": "氏之化為益非小。延福祚於無窮。遏危亡於未兆。傅",
    "X75n1512_010:0161b15": "謂有之為損。無之為益。是何言與。是何言與。佛何讎",
    "X75n1512_010:0161b16": "而誣之至此。佛何負而疾之若讎乎。傅又云。未有佛",
    "X75n1512_010:0161b17": "法之前。人皆淳和。世無篡逆。此又未思之言也。夫九",
    "X75n1512_010:0161b18": "黎亂德。豈非無佛之年。三苗逆命。非當有法之後。夏",
    "X75n1512_010:0161b19": "殷之季何有淳和。春秋之時寧無纂逆。冦賊奸究。作",
    "X75n1512_010:0161b20": "士命於皐繇。玁狁孔熾。薄伐勞於吉甫。而傳謂佛興篡",
    "X75n1512_010:0161b21": "逆。盜法佛猶戒之。豈長篡逆之亂乎。一言之競。佛亦",
    "X75n1512_010:0161b22": "防之。何敗淳和之道乎。惟佛之為教也。勸臣以忠。勸",
    "X75n1512_010:0161b23": "子以孝。勸國以治。勸家以和。弘善示天堂之樂。懲非",
    "X75n1512_010:0161b24": "顯地獄之苦。不唯一字以為褒。豈止五刑而作戒。乃",
    "X75n1512_010:0161c01": "謂傷和而長亂。不亦誣謗之甚哉。亦何傷於佛日乎。",
    "X75n1512_010:0161c02": "但自淪於苦海矣。輕而不避。良可悲夫。於是書生心",
    "X75n1512_010:0161c03": "伏而色愧。避席而謝曰。僕以習俗生。常違道自佚。忽",
    "X75n1512_010:0161c04": "於所未究。翫其所先述。背正法而異論。受邪言以同",
    "X75n1512_010:0161c05": "失。今聞佛智之玄遠。乃知釋教之忠質。豁然神悟而",
    "X75n1512_010:0161c06": "理攄。足以蕩迷而祛疾。雖從邪於昔歲。請歸正於茲",
    "X75n1512_010:0161c07": "日。謹誦來戒。以為口實矣。",
    "X75n1512_010:0161c08": "論曰。昔司馬文正公譏元魏崔浩昧於擇術。若傳",
    "X75n1512_010:0161c09": "令者不善擇術。尤可數也。方天意大啟唐祚。而太",
    "X75n1512_010:0161c10": "宗以大權聖人示現出世。為千載道德盛明之主。",
    "X75n1512_010:0161c11": "豈易遇哉。有文中子者。身任百世師儒。出河汾間。",
    "X75n1512_010:0161c12": "凡太宗一時宰輔。若凌煙閣上諸公。皆北面稱師。",
    "X75n1512_010:0161c13": "受王佐之道。當是時。使傳令稍知向方。預出王氏",
    "X75n1512_010:0161c14": "之門。則其施設縱非公台之任。亦不失為名。鄉才",
    "X75n1512_010:0161c15": "大夫徒以卜史占候下伎。位貌既卑。無以自逞。乃",
    "X75n1512_010:0161c16": "以夙昔私憾。謗黷大教。規竊聲譽。及太宗登位。天",
    "X75n1512_010:0161c17": "下文明。諸公壅容廟堂。論道經邦制禮作樂。雖堯",
    "X75n1512_010:0161c18": "舜之運亡以加也。此時奕之學素荒而伎且索矣。",
    "X75n1512_010:0161c19": "抱慚自廢于家。其無聊而斃也可知矣。妙哉李君",
    "X75n1512_010:0161c20": "內德論。熟覽之蓋天下精識讜論也。其通命一篇。",
    "X75n1512_010:0161c21": "以儒所謂命。釋所謂業。原始要終合而通之。尤為",
    "X75n1512_010:0161c22": "警絕。惜辭多未能具載云。",
    "X75n1512_010:0161c24": "隆興佛教編年通論卷第十"
}