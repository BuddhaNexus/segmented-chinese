{
    "T52n2114_001:0638a11": "護法論",
    "T52n2114_001:0638a13": "宋丞相無盡居士張商英述",
    "T52n2114_001:0638a14": "護法論孔子曰。朝聞道夕死可矣。以仁義忠信為道",
    "T52n2114_001:0638a15": "耶。則孔子固有仁義忠信矣。以長生久視為",
    "T52n2114_001:0638a16": "道耶。則曰夕死。可矣。是果求聞何道哉。豈非",
    "T52n2114_001:0638a17": "大覺慈尊識心見性無上菩提之道也。不然",
    "T52n2114_001:0638a18": "則列子何以謂。孔子曰。丘聞西方有大聖人。",
    "T52n2114_001:0638a19": "不治而不亂。不言而自信。不化而自行。蕩蕩",
    "T52n2114_001:0638a20": "乎民無能名焉。列子學孔子者也。而遽述此",
    "T52n2114_001:0638a21": "說。信不誣矣。孔子聖人也。尚尊其道。而今之",
    "T52n2114_001:0638a22": "學孔子者。未讀百十卷之書。先以排佛為急",
    "T52n2114_001:0638a23": "務者何也。豈獨孔子尊其道哉。至於上下神",
    "T52n2114_001:0638a24": "祇。無不宗奉。矧茲凡夫。輒恣毀斥。自昧已",
    "T52n2114_001:0638a25": "靈。可不哀歟。韓愈曰。夫為史者。不有人禍。",
    "T52n2114_001:0638a26": "則有天刑。豈可不畏懼而輕為之哉。蓋為史",
    "T52n2114_001:0638a27": "者採摭人之實迹。尚有刑禍。況無故輕薄。以",
    "T52n2114_001:0638a28": "毀大聖人哉。且茲人也。無量劫來。沈淪諸趣。",
    "T52n2114_001:0638a29": "乘少善力。而得此身。壽夭特未定也。縱及耳",
    "T52n2114_001:0638b01": "順從心之年。亦暫寄人間耳。以善根微劣。不",
    "T52n2114_001:0638b02": "能親炙究竟其道。須臾老之將至。為虛生浪",
    "T52n2114_001:0638b03": "死之人。自可悲痛。何暇更縱無明業識。造",
    "T52n2114_001:0638b04": "端倡始。誘引後世闡提之黨。背覺合塵。同入",
    "T52n2114_001:0638b05": "惡道。罪萃厥身。可不慎哉。且佛何求於世。但",
    "T52n2114_001:0638b06": "以慈悲廣大願力深重。哀見一切眾生。往來",
    "T52n2114_001:0638b07": "六道。受種種苦。無有已時。故從兜率天宮。示",
    "T52n2114_001:0638b08": "現淨飯國王之家。為第一太子。道德文武。端",
    "T52n2114_001:0638b09": "嚴殊特。於聖人中。而所未有。於弱冠之年。棄",
    "T52n2114_001:0638b10": "金輪寶位。出家修道。成等正覺。為天人師。隨",
    "T52n2114_001:0638b11": "機演說三乘五教。末後以正法眼藏涅槃妙",
    "T52n2114_001:0638b12": "心。付囑摩訶迦葉。為教外別傳。更相傳授。接",
    "T52n2114_001:0638b13": "上根輩。故我本朝太宗皇帝之序金剛般若",
    "T52n2114_001:0638b14": "也。則曰歎不修之業溥。傷強執之愚迷。非下",
    "T52n2114_001:0638b15": "士之所知。豈淺識之能究。大哉聖人之言。深",
    "T52n2114_001:0638b16": "可信服。一從佛法東播之後。大藏教乘。無處",
    "T52n2114_001:0638b17": "不有。故余嘗謂。欲排其教。則當盡讀其書深",
    "T52n2114_001:0638b18": "求其理。摭其不合吾儒者。與學佛之見。折疑",
    "T52n2114_001:0638b19": "辨惑。而後排之可也。今不通其理。而妄排之",
    "T52n2114_001:0638b20": "則是斥鷃笑鵾鵬。朝菌輕松柏耳。歐陽脩曰",
    "T52n2114_001:0638b21": "佛者善施無驗不實之事。蓋亦未之思耳。嘗",
    "T52n2114_001:0638b22": "原人之造妄者。豈其心哉。誠以賙急饑寒。苟",
    "T52n2114_001:0638b23": "免患難而已。佛者捨其至貴極富。為道忘身。",
    "T52n2114_001:0638b24": "非饑寒之急。無患難可免。其施妄也。何所圖",
    "T52n2114_001:0638b25": "哉。若以造妄垂裕其徒凡夫尚知我躬不閱。",
    "T52n2114_001:0638b26": "遑恤我後。而佛豈不知耶。古今世人。有稍挾",
    "T52n2114_001:0638b27": "欺紿者。必為眾人所棄。況有識之賢者乎。若",
    "T52n2114_001:0638b28": "使佛有纖毫妄心。則安能俾其佛教。綿亘千",
    "T52n2114_001:0638b29": "古。周匝十方。天龍神鬼無不傾心。菩薩羅漢。",
    "T52n2114_001:0638c01": "更相弘化。試此論之。有詐妄心者。求信於卑",
    "T52n2114_001:0638c02": "凡下愚。尚不可得。況能攝伏於具神通之聖",
    "T52n2114_001:0638c03": "人哉。經云。如來是真語者。實語者。如語者。",
    "T52n2114_001:0638c04": "不誑語者。不異語者。又云諸佛如來無妄語",
    "T52n2114_001:0638c05": "者。信哉斯言。明如皎日。孟子曰誦堯之言。行",
    "T52n2114_001:0638c06": "堯之行。是堯而已矣。余則曰。誦佛之言。行佛",
    "T52n2114_001:0638c07": "之行。是佛而已矣。何慊乎哉。佛祖修行。入道",
    "T52n2114_001:0638c08": "蹊徑。其捷如此。而人反以為難。深可閔悼。撮",
    "T52n2114_001:0638c09": "其樞要。戒定慧而已。若能持戒。決定不落",
    "T52n2114_001:0638c10": "三塗。若能定力。決定功超六欲。若能定慧圓",
    "T52n2114_001:0638c11": "明。則達佛知見入大乘位矣。何難之有哉。詩",
    "T52n2114_001:0638c12": "云。德輶如毛民鮮克舉之。其是之謂乎。韓愈",
    "T52n2114_001:0638c13": "與大顛論議往復數千言。卒為大顛一問曰。",
    "T52n2114_001:0638c14": "公自揣量學問知識。能如晉之佛圖澄乎。能",
    "T52n2114_001:0638c15": "如姚秦之羅什乎。能如蕭梁之寶誌乎。愈曰",
    "T52n2114_001:0638c16": "吾於斯人。則不如矣。大顛曰。公不如彼明矣。",
    "T52n2114_001:0638c17": "而彼之所從事者。子以為非何也。愈不能加",
    "T52n2114_001:0638c18": "答。其天下之公言乎。佛豈妨人世務哉。金剛",
    "T52n2114_001:0638c19": "般若云。是故如來說一切法皆是佛法。維摩",
    "T52n2114_001:0638c20": "經偈云。經書呪禁術。工巧諸伎藝。盡現行此",
    "T52n2114_001:0638c21": "事。饒益諸群生。法華經云。資生業等。皆順正",
    "T52n2114_001:0638c22": "法。傅大士龐道元豈無妻子哉。若也身處塵",
    "T52n2114_001:0638c23": "勞。心常清淨。則便能轉識為智。猶如握土成",
    "T52n2114_001:0638c24": "金。一切煩惱。皆是菩提。一切世法。無非佛去。",
    "T52n2114_001:0638c25": "若能如是。則為在家菩薩了事凡夫矣。豈不",
    "T52n2114_001:0638c26": "偉哉。歐陽脩曰。佛為中國大患。何言之甚歟。",
    "T52n2114_001:0638c27": "豈不爾思。凡有害於人者。奚不為人所厭而",
    "T52n2114_001:0638c28": "天誅哉。安能深根固蒂於天下也。桀紂為中",
    "T52n2114_001:0638c29": "國天子。害跡一彰。而天下後世共怨之。況佛",
    "T52n2114_001:0639a01": "遠方上古之人也。但載空言傳於此土。人天",
    "T52n2114_001:0639a02": "向化。若偃風之草。苟非大善大慧。大利益大",
    "T52n2114_001:0639a03": "因緣。以感格人天之心者。疇克爾耶。一切重",
    "T52n2114_001:0639a04": "罪。皆可懺悔。謗佛法罪。不可懺悔。誠哉是言",
    "T52n2114_001:0639a05": "也。謗佛法則是自昧其心耳。其心自昧。則猶",
    "T52n2114_001:0639a06": "破瓦不復完灰不重木矣。可懺悔哉。佛言。唯",
    "T52n2114_001:0639a07": "有流通佛法是報佛恩。今之浮圖。雖千百中",
    "T52n2114_001:0639a08": "無一能髣髴古人者。豈佛法之罪也。其人之",
    "T52n2114_001:0639a09": "罪。雖然如是。禮非玉帛而不表。樂非鍾鼓而",
    "T52n2114_001:0639a10": "不傳。非藉其徒以守其法。則佛法殆將泯絕",
    "T52n2114_001:0639a11": "無聞矣。續佛壽命何賴焉。濫其形服者。誅之",
    "T52n2114_001:0639a12": "自有鬼神矣。警之自有果報矣。威之自有刑",
    "T52n2114_001:0639a13": "憲矣。律之自有規矩矣。吾輩何與焉。然則是",
    "T52n2114_001:0639a14": "言也余至於此卒存二說。蘇子瞻嘗謂余曰。",
    "T52n2114_001:0639a15": "釋氏之徒。諸佛教法所繫。不可以庶俗待之。",
    "T52n2114_001:0639a16": "或有事至庭下。則吾徒當以付囑流通為念。",
    "T52n2114_001:0639a17": "與之闊略可也。又曾逢原作郡時。釋氏。有訟",
    "T52n2114_001:0639a18": "者。閱實其罪必罰無赦。或有勉之者。則曰。佛",
    "T52n2114_001:0639a19": "法委在國王大臣。若不罰一戒百。則惡者滋",
    "T52n2114_001:0639a20": "多。當今之世。欲整齊之。捨我輩其誰乎。余考",
    "T52n2114_001:0639a21": "二公之言。則逢原所得多矣。其有不善者。誠",
    "T52n2114_001:0639a22": "可惡也。豈不念皇恩度牒。不與征役者。人",
    "T52n2114_001:0639a23": "主之惠哉。豈不念。古語有云。一子出家九族",
    "T52n2114_001:0639a24": "生天哉。豈不念。辭親棄俗。當為何事哉。豈不",
    "T52n2114_001:0639a25": "念。光陰易往。而道業難成哉。豈不念。道眼未",
    "T52n2114_001:0639a26": "明而四恩難報哉。豈不念。行業不修。而濫膺",
    "T52n2114_001:0639a27": "恭敬哉。豈不念。道非我修。而誰修哉。豈不",
    "T52n2114_001:0639a28": "念。正法將墜。而魔法增熾哉。蓋昔無著遇文",
    "T52n2114_001:0639a29": "殊時。已有凡聖同居龍蛇混雜之說。況今去",
    "T52n2114_001:0639b01": "聖逾遠。求其純一也不亦難乎。然念大法所",
    "T52n2114_001:0639b02": "寄。譬猶披沙揀金。裒石攻玉。縱於十斛之沙",
    "T52n2114_001:0639b03": "得粒金。一山之石得寸玉。尚可以為世珍寶",
    "T52n2114_001:0639b04": "也。非特學佛之徒為然。孔子之時。已分君子",
    "T52n2114_001:0639b05": "儒小人儒矣。況茲後世服儒服者。豈皆孔孟",
    "T52n2114_001:0639b06": "顏閔者哉。雖曰學者求為君子。安能保其皆",
    "T52n2114_001:0639b07": "為君子耶。歷觀自古巨盜姦臣強叛猾逆。率",
    "T52n2114_001:0639b08": "多高才博學之士。豈先王聖教之罪歟。豈經",
    "T52n2114_001:0639b09": "史之不善歟。由此喻之。末法像教之僧。敗群",
    "T52n2114_001:0639b10": "不律者。勢所未免也。韓愈曰。佛者夷狄之一",
    "T52n2114_001:0639b11": "法耳。自後漢時。流入中國。上古未曾有也。自",
    "T52n2114_001:0639b12": "皇帝已下。文武已上。舉皆不下百歲。後世事",
    "T52n2114_001:0639b13": "佛漸謹。年代尤促。陋哉愈之自欺也。愈豈",
    "T52n2114_001:0639b14": "不聞孟子曰舜生於諸馮。遷於負夏。卒於鳴",
    "T52n2114_001:0639b15": "條。東夷之人也。文王生於岐周。卒於畢郢。西",
    "T52n2114_001:0639b16": "夷之人也。舜與文王皆聖人也。為法於天下",
    "T52n2114_001:0639b17": "後世。安可夷其人廢其法乎。況佛以淨飯國",
    "T52n2114_001:0639b18": "王。為南贍部洲之中而非夷也。若以上古未",
    "T52n2114_001:0639b19": "嘗有而不可行。則蚩尤瞽䏂。生於上古。周公",
    "T52n2114_001:0639b20": "仲尼。生於後世。豈可捨衰周之聖賢。而取上",
    "T52n2114_001:0639b21": "古之凶頑哉。而又上古野處穴居。茹毛飲血。",
    "T52n2114_001:0639b22": "而上棟下宇。鑽燧改火之法。起於後世者。皆",
    "T52n2114_001:0639b23": "不足用也。若謂上古壽考。而後世事佛漸謹。",
    "T52n2114_001:0639b24": "而年代尤促者。竊鈴掩耳之論也。愈豈不知",
    "T52n2114_001:0639b25": "外丙二年仲壬四年之事乎。豈不知孔鯉顏淵",
    "T52n2114_001:0639b26": "冉伯牛之夭乎。又書無逸曰。自時厥後。亦",
    "T52n2114_001:0639b27": "罔或克壽。或十年或七八年。或五六年或三",
    "T52n2114_001:0639b28": "四年。彼時此方未聞佛法之名。自漢明佛法",
    "T52n2114_001:0639b29": "至此之後。二祖大師百單七歲。安國師百二",
    "T52n2114_001:0639c01": "十八歲。趙州和尚。七百二十甲子。豈佛法之",
    "T52n2114_001:0639c02": "咎也。又曰如彼言可憑則臣家族合至灰滅。",
    "T52n2114_001:0639c03": "此亦自蔽之甚也。佛者大慈大悲大喜大捨",
    "T52n2114_001:0639c04": "自他無間。冤親等觀。如提婆達多。種種侵害",
    "T52n2114_001:0639c05": "於佛。而終憐之。受記作佛。而後世若求喜怒",
    "T52n2114_001:0639c06": "禍福以為靈。則是邀祭祀之小小鬼神矣。安",
    "T52n2114_001:0639c07": "得謂之大慈悲之父乎。世間度量之人。尚能",
    "T52n2114_001:0639c08": "遇物有容。犯而不校。況心包太虛。量廓沙界",
    "T52n2114_001:0639c09": "之聖人哉。信與不信。何加損焉。佛者如大醫",
    "T52n2114_001:0639c10": "王。善施法藥。有疾者信而服之。其疾必瘳。其",
    "T52n2114_001:0639c11": "不信者。蓋自棄耳。豈醫王之咎哉。夏蟲不可",
    "T52n2114_001:0639c12": "語氷霜。井蛙不可語東海。吾於韓愈見之矣。",
    "T52n2114_001:0639c13": "若謂事佛促壽。則毀佛者。合當永壽。後世之",
    "T52n2114_001:0639c14": "人。排佛者故多矣。士庶不足道也。如唐武",
    "T52n2114_001:0639c15": "宗會昌五年八月下旬廢教。至六年三月初。",
    "T52n2114_001:0639c16": "纔及半年而崩者。此又何也。如唐李白杜甫",
    "T52n2114_001:0639c17": "盧仝李翱之輩。韓愈亦自知其不及矣。然諸",
    "T52n2114_001:0639c18": "子亦未嘗排佛。亦不失高名也。眾人之情。莫",
    "T52n2114_001:0639c19": "不好同而惡異。是此而非彼。且世之所悅者。",
    "T52n2114_001:0639c20": "紛華適意之事。釋之所習者。簡靜息心之法。",
    "T52n2114_001:0639c21": "此其所以相違於世也。諸有智者。當察其理",
    "T52n2114_001:0639c22": "之所勝道之所在。又安可不原彼此之是非",
    "T52n2114_001:0639c23": "乎。林下之人。食息禪燕。所守規模。皆佛祖法",
    "T52n2114_001:0639c24": "式。古今依而行之。舉皆證聖成道。每見譏",
    "T52n2114_001:0639c25": "於世者。不合俗流故也。佛之為法。甚公而至",
    "T52n2114_001:0639c26": "廣。又豈止緇衣祝髮者得私為哉。故唐相裴",
    "T52n2114_001:0639c27": "公美序華嚴法界觀云。世尊初成正覺。歎曰。",
    "T52n2114_001:0639c28": "奇哉一切眾生。具有如來智慧德相。但以妄",
    "T52n2114_001:0639c29": "想執著。而不證得。於是稱法界性。說華嚴經。",
    "T52n2114_001:0640a01": "佛之隨機接引故多開遮權變。不可執一求",
    "T52n2114_001:0640a02": "也。歐陽永叔曰。無佛之世詩書雅頌之聲。其",
    "T52n2114_001:0640a03": "民蒙福如此。永叔好同惡異之心。是則是矣。",
    "T52n2114_001:0640a04": "然不能通方遠慮。何其隘哉。若必以結繩之",
    "T52n2114_001:0640a05": "政。施之於今可乎。殊不知天下之理。物希則",
    "T52n2114_001:0640a06": "貴。若使世人舉皆為儒。則孰不期榮。孰不謀",
    "T52n2114_001:0640a07": "祿。期謀者眾。則爭競起。爭競起。則妬忌生。",
    "T52n2114_001:0640a08": "妬忌生。則褒貶勝。褒貶勝。則讎怨作。讎怨",
    "T52n2114_001:0640a09": "作。則擠陷多。擠陷多。則不肖之心。無所不至",
    "T52n2114_001:0640a10": "矣。不肖之心。無所不至。則為儒亦不足為貴",
    "T52n2114_001:0640a11": "矣。非特儒者為不足貴也。士風如此。則求",
    "T52n2114_001:0640a12": "天下之治也亦難矣。佛以其法。付囑國王大",
    "T52n2114_001:0640a13": "臣。不敢自專也。欲使其後世之徒。無威勢以",
    "T52n2114_001:0640a14": "自尊。隆道德以為尊。無爵祿以自活。依教法",
    "T52n2114_001:0640a15": "以求活。乞食於眾者。使其折伏憍慢。下心於",
    "T52n2114_001:0640a16": "一切眾生。又維摩經。佛令迦葉前往問疾。迦",
    "T52n2114_001:0640a17": "葉憶念。昔於貧里。而行乞食時。維摩詰來謂",
    "T52n2114_001:0640a18": "我言。唯大迦葉。有慈悲心。而不能普。捨豪富",
    "T52n2114_001:0640a19": "從貧乞也。肇法師注云。迦葉以貧人昔不植",
    "T52n2114_001:0640a20": "福故生貧里。若今不積善。後復彌甚。慜其長",
    "T52n2114_001:0640a21": "苦故。多就乞食。又曰。見來求者。為善師想。",
    "T52n2114_001:0640a22": "什法師注云。本無施意。因彼來求。發我施心。",
    "T52n2114_001:0640a23": "則為我師。故為善師想也。不畜妻子者。使其",
    "T52n2114_001:0640a24": "事簡累輕。道業易成也。易其形服者。使其遠",
    "T52n2114_001:0640a25": "離塵垢。而時以自警也。惜乎竊食其門者。志",
    "T52n2114_001:0640a26": "願衰劣。不能企及古人。良可歎也。且導民善",
    "T52n2114_001:0640a27": "世莫盛乎教。窮理盡性。莫極乎道。彼依教行",
    "T52n2114_001:0640a28": "道。求至乎涅槃者。以此報恩德。以此資君親。",
    "T52n2114_001:0640a29": "不亦至乎。故後世聖君。為之建寺宇置田園。",
    "T52n2114_001:0640b01": "不忘付囑使其安心行道。隨方設化。名出四",
    "T52n2114_001:0640b02": "民之外。身處六和之中。其戒淨。則福蔭人",
    "T52n2114_001:0640b03": "天。其心真。則道同佛祖。原其所自之恩。皆吾",
    "T52n2114_001:0640b04": "君之賜也。苟能以禪律精修。於天地無媿。表",
    "T52n2114_001:0640b05": "率一切眾生。小則遷善遠罪。大則悟心證聖。",
    "T52n2114_001:0640b06": "上助無為之化。密資難報之恩。則不謬為如",
    "T52n2114_001:0640b07": "來弟子矣。苟違佛祖之戒。濫膺素飡。罪豈無",
    "T52n2114_001:0640b08": "歸乎。上世雖有三武之君。以徇邪惡下臣之",
    "T52n2114_001:0640b09": "請。銳意剪除。既廢之後隨而愈興。猶霜風之",
    "T52n2114_001:0640b10": "肅物也。亦暫時矣。如冬後有春之譬。欲盡殲",
    "T52n2114_001:0640b11": "草木者。能使冬後無春則可矣。苟知冬後有",
    "T52n2114_001:0640b12": "春。則何苦自當其惡而彰彼為善也。於己何",
    "T52n2114_001:0640b13": "益哉。余嘗觀察其徒中間。有辭榮捨富者。俊",
    "T52n2114_001:0640b14": "爽聰明者。彼亦不知富貴可樂。春色可喜。肥",
    "T52n2114_001:0640b15": "鮮之甘。車服之美。而甘心於幽深閴寂之處。",
    "T52n2114_001:0640b16": "藜羹韋布。僅免饑寒。縱未能大達其道。是必",
    "T52n2114_001:0640b17": "漸有所自得者歟。議者深嫉其徒不耕而食。",
    "T52n2114_001:0640b18": "亦人知其一。而莫知其他也。豈不詳觀通都",
    "T52n2114_001:0640b19": "大邑。不耕而食者。十居七八。以至山林江",
    "T52n2114_001:0640b20": "海之上。草竊姦宄。市廛邸店之下。娼優廝役。",
    "T52n2114_001:0640b21": "僻源邪徑之間。欺公負販。神祠廟宇之中。師",
    "T52n2114_001:0640b22": "童巫祀者皆然也。何獨至於守護心城者。而",
    "T52n2114_001:0640b23": "厭之哉。今戶籍之民。自犁鋤者。其亦幾何。",
    "T52n2114_001:0640b24": "釋氏有刀耕火種者。栽植林木者。灌溉蔬果",
    "T52n2114_001:0640b25": "者。服田力穡者矣。豈獨今也。如古之地藏禪",
    "T52n2114_001:0640b26": "師。每自耕田。嘗有語云。諸方說禪浩浩地。爭",
    "T52n2114_001:0640b27": "如我這。裏種田博飯喫。百丈惟政禪師。命大",
    "T52n2114_001:0640b28": "眾開田。曰。大眾為老僧開田。老僧為大眾說",
    "T52n2114_001:0640b29": "大法義。大智禪師曰。一日不作。一日不食。溈",
    "T52n2114_001:0640c01": "山問仰山曰。子今夏作得箇什麼事。仰山曰。",
    "T52n2114_001:0640c02": "鋤得一片地。種得一畬粟。溈山曰。子可謂不",
    "T52n2114_001:0640c03": "虛過時光。斷際禪師。每集大眾栽松钁茶。洞",
    "T52n2114_001:0640c04": "山聰禪師常手植金。剛嶺松。故今叢林普請",
    "T52n2114_001:0640c05": "之風尚存焉。釋氏雖眾而各止一身一粥一",
    "T52n2114_001:0640c06": "飯。補破遮寒。而其所費亦寡矣。且其既受",
    "T52n2114_001:0640c07": "國恩。紹隆三寶。而欲復使之為農可乎。況其",
    "T52n2114_001:0640c08": "田園隨例常賦之外。復有院額科敷官客往",
    "T52n2114_001:0640c09": "來。種種供給。歲之所出。猶愈於編民之多也。",
    "T52n2114_001:0640c10": "其於公私。何損之有。余嘗疾今官有勸農之",
    "T52n2114_001:0640c11": "虛名。而挾抑農之實患且世之利用。苟有益",
    "T52n2114_001:0640c12": "者。不勸而人自趨矣。今背公營私者。侵漁不",
    "T52n2114_001:0640c13": "已。或奪其時。作不急之務。是抑之也。何勸之",
    "T52n2114_001:0640c14": "有。今游惰者。十常七八。耕者十止二三。耕者",
    "T52n2114_001:0640c15": "雖少。若使常稔。則菽粟亦如水火矣。近歲或",
    "T52n2114_001:0640c16": "旱或潦。無歲無之。四方之稼。秀而不實者。歲",
    "T52n2114_001:0640c17": "常二三。甚者過半。亦豈為耕者少而糧不足",
    "T52n2114_001:0640c18": "哉。老子曰。我無為而民自富。苟無以致和氣",
    "T52n2114_001:0640c19": "而召豐年。雖多耕而奚以為歲之豐凶繫乎",
    "T52n2114_001:0640c20": "世數。意其天理亦自有準量歟。歲常豐穀愈",
    "T52n2114_001:0640c21": "賤。耕者愈少。此灼然之理。僧者佛祖所自出",
    "T52n2114_001:0640c22": "也。有苦行者。有密行者。各人有三昧。隨分守",
    "T52n2114_001:0640c23": "常德。孜孜於戒律。念念在定慧。能捨人之所",
    "T52n2114_001:0640c24": "難捨。能行人之所不能行。外富貴若浮雲。視",
    "T52n2114_001:0640c25": "色聲如谷響。求道則期大悟而後已。惠物則",
    "T52n2114_001:0640c26": "念眾生而不忘。今厭僧者。其厭佛祖乎。佛以",
    "T52n2114_001:0640c27": "持戒當行孝。不殺。不盜。不淫。不妄。不茹葷",
    "T52n2114_001:0640c28": "酒。以此自利利他。則仁及含靈耳。又豈現世",
    "T52n2114_001:0640c29": "父母哉。蓋念一切眾生。無量劫來。皆曾為己",
    "T52n2114_001:0641a01": "父母宗親故。等之以慈。而舉期解脫。以此為",
    "T52n2114_001:0641a02": "孝。不亦優乎。且聰明不能敵業。富貴豈免輪",
    "T52n2114_001:0641a03": "迴。銅山奚補於餒亡。金穴靡聞於長守。余忝",
    "T52n2114_001:0641a04": "高甲之第。仕至聖朝宰相。其於世俗名利何",
    "T52n2114_001:0641a05": "慊乎哉。拳拳繫念於此者。為其有自得於無",
    "T52n2114_001:0641a06": "窮之樂也。重念人生幻化。不啻浮泡之起滅。",
    "T52n2114_001:0641a07": "於茲五蘊完全之時。而不聞道可不惜哉。若",
    "T52n2114_001:0641a08": "世間更有妙道。可以印吾自肯之心。過真如",
    "T52n2114_001:0641a09": "涅槃者。吾豈不能捨此而趨彼耶。惡貧欲富。",
    "T52n2114_001:0641a10": "畏死欣生。飲食男女。田園貨殖之事。人皆知",
    "T52n2114_001:0641a11": "之。君子不貴也。所貴也者無上妙道也或謂",
    "T52n2114_001:0641a12": "余曰。僧者毀形遁世之人。而子助之何多哉。",
    "T52n2114_001:0641a13": "余曰。余所存誠者。佛祖遺風矣。豈恤乎他",
    "T52n2114_001:0641a14": "哉。子豈不聞。孟子言。人少則慕父母。知好",
    "T52n2114_001:0641a15": "色。則慕少艾。孰謂巾髮而娶者。必為孝子賢",
    "T52n2114_001:0641a16": "人。今世俗之間。博弈飲酒。好勇鬪狠。以危父",
    "T52n2114_001:0641a17": "母者。比比皆是也。又安相形。而不論心哉。前",
    "T52n2114_001:0641a18": "輩有作無佛論者。何自蔽之甚也。今夫日月",
    "T52n2114_001:0641a19": "星辰。雷霆風雨。昭昭然在人耳目。豈無主",
    "T52n2114_001:0641a20": "張者乎。名山大川。神祇廟貌。可謂無乎。世間",
    "T52n2114_001:0641a21": "邪精魍魎小小鬼神。猶尚恪然信其是有。何",
    "T52n2114_001:0641a22": "獨至於佛而疑之。曠大劫來。修難行苦行。成",
    "T52n2114_001:0641a23": "等正覺。為聖中至聖。人天法王。明極法身。充",
    "T52n2114_001:0641a24": "滿沙界。而謂之無可乎哉。大集經云商主天",
    "T52n2114_001:0641a25": "子問。佛在世之日。有所供養。世尊是受者。而",
    "T52n2114_001:0641a26": "施者獲福。世尊滅後。供養形像。誰為受者。佛",
    "T52n2114_001:0641a27": "言。諸佛如來法身也。若在世若滅後。所有",
    "T52n2114_001:0641a28": "供養。其福無異。華嚴亦云。佛以法為身。清淨",
    "T52n2114_001:0641a29": "如虛空。雖然諸佛而名其道。蓋善權方便接",
    "T52n2114_001:0641b01": "引之門耳。若必謂之無。則落空見外道斷見",
    "T52n2114_001:0641b02": "外道。自昧自棄。可悲也矣。如雲門大師云。我",
    "T52n2114_001:0641b03": "當時若見一棒打殺。與狗子喫者。此大乘先",
    "T52n2114_001:0641b04": "覺之人。解粘去縛。遣疑破執而已。豈初學者。",
    "T52n2114_001:0641b05": "可躐等哉。此可與智者道。不可與愚者語。其",
    "T52n2114_001:0641b06": "教之興也。恢弘之。則有具神通之聖人。信",
    "T52n2114_001:0641b07": "向之。則有大根器之賢哲。以至天地鬼神之",
    "T52n2114_001:0641b08": "靈。無不景慕。豈徒然哉。大抵所尚。必從其",
    "T52n2114_001:0641b09": "類。擬之必從其倫。般若正知。菩提真見。豈凡",
    "T52n2114_001:0641b10": "庸之人所能睥睨哉。故同安察云。三賢尚未",
    "T52n2114_001:0641b11": "明斯旨。十聖那能達此宗。緣覺辟支四果聲",
    "T52n2114_001:0641b12": "聞。尚不與其列。況其下者乎。在聖則為大乘",
    "T52n2114_001:0641b13": "菩薩。在天則為帝釋梵王。在人則為帝王公",
    "T52n2114_001:0641b14": "侯。上根大器。功成名遂者。在僧俗中。亦必宿",
    "T52n2114_001:0641b15": "有靈骨。負逸群超世之量者。方能透徹。故古",
    "T52n2114_001:0641b16": "德云。聞而不信。尚結佛種之因。學而未成。猶",
    "T52n2114_001:0641b17": "益人天之福。惜乎愚者昧而不能學。慧者疑",
    "T52n2114_001:0641b18": "而不能至。間有世智辯聰者。必為功名所誘。",
    "T52n2114_001:0641b19": "思日競辰。焚膏繼晷。皇皇汲汲然。涉獵六",
    "T52n2114_001:0641b20": "經子史。急目前之應對。尚且不給。何暇分陰",
    "T52n2114_001:0641b21": "及此哉。或有成名仕路者。功名汩其慮。富貴",
    "T52n2114_001:0641b22": "蕩其心。反以此道為不急。罔然置而不問不",
    "T52n2114_001:0641b23": "覺。光陰有限。老死忽至。臨危湊亟雖悔奚追。",
    "T52n2114_001:0641b24": "世有大道遠理之如此也。而不窺其涯涘者。",
    "T52n2114_001:0641b25": "媿於古聖賢多矣。既不聞道。則必流浪生死",
    "T52n2114_001:0641b26": "散入諸趣。而昧者甘心焉。是誰之過歟。嵩嶽",
    "T52n2114_001:0641b27": "珪禪師云。佛有三能三不能。佛能空一切相",
    "T52n2114_001:0641b28": "成萬法智。而不能即滅定業。佛能知群有性",
    "T52n2114_001:0641b29": "窮億劫事。而不能化導無緣。佛能度一切有",
    "T52n2114_001:0641c01": "情。而不能盡眾生界。是謂三能三不能也。今",
    "T52n2114_001:0641c02": "有心憤憤口悱悱。聞佛似寇讎。見僧如蛇虺",
    "T52n2114_001:0641c03": "者。吾末如之何也已矣。且佛尚不能化導無",
    "T52n2114_001:0641c04": "緣。吾如彼何哉。議者皆謂。梁武奉佛而亡國。",
    "T52n2114_001:0641c05": "蓋不探佛理者。未足與議也。國祚之短長。世",
    "T52n2114_001:0641c06": "數之治亂。吾不知其然矣。堯舜大聖。而國",
    "T52n2114_001:0641c07": "止一身。其禪位者。以其子之不肖。而後禪也。",
    "T52n2114_001:0641c08": "其子之不肖。豈天罪之歟。自開闢至漢明帝",
    "T52n2114_001:0641c09": "以前。佛法未至於此。而國有遇難者何也。唐",
    "T52n2114_001:0641c10": "張燕公所記梁朝四公者。能知天地鬼神變",
    "T52n2114_001:0641c11": "化之事。了如指掌。而昭明太子。亦聖人之徒",
    "T52n2114_001:0641c12": "也。且聖者以治國治天下。為緒餘耳。豈無先",
    "T52n2114_001:0641c13": "覺之明而慎擇可行之事以告武帝哉。蓋定",
    "T52n2114_001:0641c14": "業不可逃矣。嗚呼定業之不可作也。猶水火",
    "T52n2114_001:0641c15": "之不可入也。其報之來。若四時之無爽也。如",
    "T52n2114_001:0641c16": "西土師子尊者。此土二祖大師。皆不免也。又",
    "T52n2114_001:0641c17": "豈直師子二祖哉。釋迦如來。尚且不免。金",
    "T52n2114_001:0641c18": "鏘馬麥之報。況初學凡夫哉。蓋修也者。改往",
    "T52n2114_001:0641c19": "修來矣。且宿業既還已。則將來之善。豈捨我",
    "T52n2114_001:0641c20": "哉。今夫為女形者。實劣於男矣。遽欲奉佛而",
    "T52n2114_001:0641c21": "可亟變為男子乎。必將盡此報身。而願力有",
    "T52n2114_001:0641c22": "待於來世乎。梁武壽高九十。不為不多。以",
    "T52n2114_001:0641c23": "疾而卒。不至大惡。但捨身之謬以其先見禍",
    "T52n2114_001:0641c24": "兆筮得乾卦上九之變。取其貴而無位高而",
    "T52n2114_001:0641c25": "無民。以此自卑欲圖弭災召福者。梁武自謬",
    "T52n2114_001:0641c26": "爾。於佛何有哉。梁武小乘根器專信有為之",
    "T52n2114_001:0641c27": "果。茲其所以不遇達磨之大法也。過信泥跡",
    "T52n2114_001:0641c28": "執中無權者。亦其定業使之然乎。但聖人創",
    "T52n2114_001:0641c29": "法。本為天下後世。豈為一人設也。孔子曰。仁",
    "T52n2114_001:0642a01": "者壽。而力稱回之為仁。而回且夭矣。豈孔子",
    "T52n2114_001:0642a02": "之言無驗歟。蓋非為一人而言也。梁武之奉",
    "T52n2114_001:0642a03": "佛。其類回之為仁乎。侯景兵至而集沙門念",
    "T52n2114_001:0642a04": "摩訶般若波羅蜜者。過信泥跡。而不能權宜",
    "T52n2114_001:0642a05": "適變也。亦猶後漢向詡張角作亂。詡上便宜",
    "T52n2114_001:0642a06": "頗多譏刺。左右不欲國家興兵。但追將兵於",
    "T52n2114_001:0642a07": "河上。北向讀孝經。賊則當自消滅。又如後",
    "T52n2114_001:0642a08": "漢蓋勳傳中平元年北地羌胡與邊章等寇亂",
    "T52n2114_001:0642a09": "隴右扶風。宋梟為守。患多寇叛。謂勳曰。涼州",
    "T52n2114_001:0642a10": "寡於學術。故屢多反暴。今欲多寫孝經。令家",
    "T52n2114_001:0642a11": "家習之。庶或使人知義。此亦用之者不善也。",
    "T52n2114_001:0642a12": "豈孝經之罪歟。抑又安知武帝前定之業禍",
    "T52n2114_001:0642a13": "不止此。由作善以損之。故能使若是之壽也。",
    "T52n2114_001:0642a14": "帝嘗以社稷存亡久近。問於誌公。公自指其",
    "T52n2114_001:0642a15": "咽示之。蓋讖侯景也。公臨滅時武帝又復詢",
    "T52n2114_001:0642a16": "詰前事。誌公曰。貧僧塔壞。陛下社稷隨壞。公",
    "T52n2114_001:0642a17": "滅後奉勅造塔已畢。武帝忽思曰。木塔其能",
    "T52n2114_001:0642a18": "久乎。遂命徹去。改創以石塔。貴圖不朽以應",
    "T52n2114_001:0642a19": "其記。拆塔纔畢。侯景兵已入矣。至人豈不前",
    "T52n2114_001:0642a20": "知耶。如安世高帛法祖之徒。故來畢前世之",
    "T52n2114_001:0642a21": "對。不遠千里。自投死地者。以其定業不可逃",
    "T52n2114_001:0642a22": "也。如晉郭璞。亦自知其不免。況識破虛幻視",
    "T52n2114_001:0642a23": "死如歸者乎。豈有明知宿有所負。而欲使",
    "T52n2114_001:0642a24": "之避拒苟免哉。歐陽永叔跋萬回神跡記碑",
    "T52n2114_001:0642a25": "曰。世傳道士罵老子云。佛以神怪禍福恐動世",
    "T52n2114_001:0642a26": "人。俾皆信向。故僧尼得享豐饒。而吾老子高",
    "T52n2114_001:0642a27": "談清淨。遂使我曹寂寞。此雖鄙語有足采也。",
    "T52n2114_001:0642a28": "永叔之是其說也。亦小有才而未達通方之",
    "T52n2114_001:0642a29": "大道者歟。不揣其本之如此也。神怪禍福之",
    "T52n2114_001:0642b01": "事。何世無之。但儒者之言。文而略耳。又況真",
    "T52n2114_001:0642b02": "學佛者。豈以溫飽為志哉。本以求無上菩提。",
    "T52n2114_001:0642b03": "出世間之大法耳。且道士是亦棄俗人也。若",
    "T52n2114_001:0642b04": "以出家求道。則不以寂寞為怨。若以圖晡啜",
    "T52n2114_001:0642b05": "為心。則不求出離。不念因果。世間萬途。何所",
    "T52n2114_001:0642b06": "不可哉。或為胥徒。或習醫卜。百工技藝。屠沽",
    "T52n2114_001:0642b07": "負販。皆可為也。棄此取彼孰禦焉。唐太宗方",
    "T52n2114_001:0642b08": "四歲時。已有神人見之曰。龍鳳之姿。天日之",
    "T52n2114_001:0642b09": "表。必能濟世安民。及其未冠也。果然建大",
    "T52n2114_001:0642b10": "功業。亦可謂大有為之君矣。歐陽脩但一書",
    "T52n2114_001:0642b11": "生耳。其修唐書也以私意臆說妄行褒貶。比",
    "T52n2114_001:0642b12": "太宗為中才庸主。而後世從而和之。無敢議",
    "T52n2114_001:0642b13": "其非者。嗚呼學者隨世高下而歐陽脩獨得",
    "T52n2114_001:0642b14": "專美於前。誠可歎也。作史者。固當其文直其",
    "T52n2114_001:0642b15": "事核。不虛美不隱惡。故謂之實錄。而脩之編",
    "T52n2114_001:0642b16": "史也。唐之公卿好道者甚多。其與禪衲游有",
    "T52n2114_001:0642b17": "機緣事跡者。舉皆削之。及其致仕也。以六一",
    "T52n2114_001:0642b18": "居士。而自稱何也。以居士自稱。則知有佛矣。",
    "T52n2114_001:0642b19": "知有而排之。則是好名而欺心耳。豈為端人",
    "T52n2114_001:0642b20": "正士乎。今之恣排佛以沽名者亦多矣。如唐",
    "T52n2114_001:0642b21": "柳子厚移書韓退之不須力排二教。而退之",
    "T52n2114_001:0642b22": "集無答子厚書者。豈非韓公知其言之當而",
    "T52n2114_001:0642b23": "默從之。故不復與之辯論也。近世王逢原作",
    "T52n2114_001:0642b24": "補書。鄙哉逢原。但一狐寒庸生耳。何區區闡",
    "T52n2114_001:0642b25": "提之甚也。退之豈不能作一書而待後人補",
    "T52n2114_001:0642b26": "也。其不知量也如此。蓋漢唐以來。帝王公",
    "T52n2114_001:0642b27": "侯奉佛者。不可勝計也。豈害其為賢聖哉。余",
    "T52n2114_001:0642b28": "嘗謂歐陽脩曰。道先王之言。而作嚚訟匹夫",
    "T52n2114_001:0642b29": "之見。今匿人之善偏求其短。以攻刺之者。嚚",
    "T52n2114_001:0642c01": "訟匹夫也。公論天下後世之事者。可如是乎。",
    "T52n2114_001:0642c02": "甚哉歐陽脩之自蔽也。而欲蔽於人。又欲蔽",
    "T52n2114_001:0642c03": "天下後世。幸其私臆之流言。終必止於智者。",
    "T52n2114_001:0642c04": "雖見笑於通方博古之士。而未免誘惑於躁",
    "T52n2114_001:0642c05": "進狂生耳。如斯人也。使之侍君。則佞其君。絕",
    "T52n2114_001:0642c06": "佛種性斷佛慧命。與之為友。則導其友。戕賊",
    "T52n2114_001:0642c07": "真性奔競虛名。終身不過為一聰明凡夫矣。",
    "T52n2114_001:0642c08": "其如後世惡道何。修乎修乎。將謂世間更不",
    "T52n2114_001:0642c09": "別有至道妙理。止乎如此緣飾些小文章而",
    "T52n2114_001:0642c10": "已。豈非莊生所謂。河伯自多於水。而不知",
    "T52n2114_001:0642c11": "復有海乎。若也使其得志。則使後世之人。永",
    "T52n2114_001:0642c12": "不得聞曠劫難逢之教。超然出世之法。豈不",
    "T52n2114_001:0642c13": "哀哉。岐人天之正路。瞎人天之正眼。昧因果",
    "T52n2114_001:0642c14": "之真教。澆定慧之淳風。無甚於修也。余嘗觀",
    "T52n2114_001:0642c15": "歐陽脩之書尺。諜諜以憂煎老病自悲。雖居",
    "T52n2114_001:0642c16": "富貴之地。戚戚然若無容者。觀其所由。皆真",
    "T52n2114_001:0642c17": "情也。其不通理性之明驗歟。由是念之。大哉",
    "T52n2114_001:0642c18": "真如圓頓之道。豈僻隘淺丈夫之境界哉。六",
    "T52n2114_001:0642c19": "道輪迴。三途果報。由自心造。實無別緣。謂彼",
    "T52n2114_001:0642c20": "三途六道。自然而然者。何自棄之甚也。一失",
    "T52n2114_001:0642c21": "人身。悔將何及。三界萬法。非有無因而妄招",
    "T52n2114_001:0642c22": "果。苟不顧因果。則是自欺其心。自欺其心則",
    "T52n2114_001:0642c23": "無所不至矣。近世伊川程顥謂。佛家所謂出",
    "T52n2114_001:0642c24": "世者。除是不在世界上行。為出世也。士大夫",
    "T52n2114_001:0642c25": "不知淵源而論佛者。類如此也。殊不知。色",
    "T52n2114_001:0642c26": "受想行識世間法也。戒定慧解脫解脫知見",
    "T52n2114_001:0642c27": "出世間法也。學佛先覺之人。能成就通達出",
    "T52n2114_001:0642c28": "世間法者。謂之出世也。稍類吾儒之及第者。",
    "T52n2114_001:0642c29": "謂之登龍折桂也。豈其真乘龍而握桂哉。佛",
    "T52n2114_001:0643a01": "祖應世本為群生。亦猶吾教聖人吉凶與民",
    "T52n2114_001:0643a02": "同患。五百年必有王者興其間。必有名世者。",
    "T52n2114_001:0643a03": "豈以不在世界上行為是乎。超然自利而忘",
    "T52n2114_001:0643a04": "世者。豈大乘聖人之意哉。然雖如是。傷今",
    "T52n2114_001:0643a05": "不及見古也。可為太息。古之出世如青銅錢",
    "T52n2114_001:0643a06": "萬選萬中。截瓊枝寸寸是玉。析栴檀片片皆",
    "T52n2114_001:0643a07": "香。今則魚目混珠。薰蕕共囿。羊質虎皮者多",
    "T52n2114_001:0643a08": "矣。遂致玉石俱焚。古人三二十年。無頃刻間",
    "T52n2114_001:0643a09": "雜用身心。念念相應。如雞伏卵。尋師訪友。心",
    "T52n2114_001:0643a10": "心相契。印印相證。琢磨淘汰。淨盡無疑。晦跡",
    "T52n2114_001:0643a11": "韜光。陸沈於眾。道香果熟。諸聖推出。為人天",
    "T52n2114_001:0643a12": "師。一言半句。耀古騰今。萬里同風。千車合轍。",
    "T52n2114_001:0643a13": "今則習口耳之學。裨販如來。披師子皮。作野",
    "T52n2114_001:0643a14": "干行。說時似悟。對境還迷。所守如塵俗之匹",
    "T52n2114_001:0643a15": "夫。略無媿恥。公行賄賂。密用請託。劫掠常住",
    "T52n2114_001:0643a16": "交結權勢。佛法凋喪。大率緣此。得不為爾寒",
    "T52n2114_001:0643a17": "心乎。余嘗愛本朝王文康公。著大同論。謂儒",
    "T52n2114_001:0643a18": "道釋之教。沿淺至深。猶齊一變至於魯。魯一",
    "T52n2114_001:0643a19": "變至於道。誠確論也。余輒是而詳之。余謂。",
    "T52n2114_001:0643a20": "群生失真迷性。棄本逐末者。病也。三教之語。",
    "T52n2114_001:0643a21": "以驅其惑者。藥也。儒者使之求為君子者。治",
    "T52n2114_001:0643a22": "皮膚之疾也。道書使之日損損之又損者。治",
    "T52n2114_001:0643a23": "血脈之疾也。釋氏直指本根。不存枝葉者。治",
    "T52n2114_001:0643a24": "骨髓之疾也。其無信根者。膏肓之疾。不可救",
    "T52n2114_001:0643a25": "者也。儒者言性。而佛見性。儒者勞心。而佛者",
    "T52n2114_001:0643a26": "安心。儒者貪著。而佛者解脫。儒者喧嘩。而佛",
    "T52n2114_001:0643a27": "者純靜。儒者尚勢。而佛者忘懷。儒者爭權。而",
    "T52n2114_001:0643a28": "佛者隨緣。儒者有為。而佛者無為。儒者分別。",
    "T52n2114_001:0643a29": "而佛者平等。儒者好惡。而佛者圓融。儒者望",
    "T52n2114_001:0643b01": "重。而佛者念輕。儒者求名。而佛者求道。儒者",
    "T52n2114_001:0643b02": "散亂。而佛者觀照。儒者治外。而佛者治內。儒",
    "T52n2114_001:0643b03": "者該博。而佛者簡易。儒者進求。而佛者休歇。",
    "T52n2114_001:0643b04": "不言儒者之無功也。亦靜躁之不同矣。老子",
    "T52n2114_001:0643b05": "曰常無欲以觀其妙。猶是佛家金鎖之難也。",
    "T52n2114_001:0643b06": "同安察云無心猶隔一重關。況著意以觀妙",
    "T52n2114_001:0643b07": "乎。老子曰。不見可欲。使心不亂。佛則雖見",
    "T52n2114_001:0643b08": "可欲心亦不亂。故曰利衰毀譽稱譏苦樂八",
    "T52n2114_001:0643b09": "法之風。不動如來。猶四風之吹須彌也。老",
    "T52n2114_001:0643b10": "子曰。弱其志。佛則立大願力。老以玄牝為天",
    "T52n2114_001:0643b11": "地之根。佛則曰。若人欲識佛境界。當淨其意",
    "T52n2114_001:0643b12": "如虛空。外無一法而建立。法尚應捨。何況非",
    "T52n2114_001:0643b13": "法。老以抱一專氣知止不殆不為而成絕聖",
    "T52n2114_001:0643b14": "棄智。此則正是圓覺作止任滅之四病也。老",
    "T52n2114_001:0643b15": "曰。去彼取此。釋則圓同太虛無缺無餘。良由",
    "T52n2114_001:0643b16": "取捨所以不如。老曰。吾有大患為吾有身。文",
    "T52n2114_001:0643b17": "殊師利則以身為如來種。肇法師解云。凡夫",
    "T52n2114_001:0643b18": "沈淪諸趣。為煩惱所蔽。進無寂滅之歡。退有",
    "T52n2114_001:0643b19": "生死之畏。故能發跡塵勞標心無上。植根生",
    "T52n2114_001:0643b20": "死而敷正覺之華。蓋幸得此身而當勇猛精",
    "T52n2114_001:0643b21": "進以成辦道果。如高原陸地不生蓮華。卑濕",
    "T52n2114_001:0643b22": "淤泥乃生此花。是故煩惱泥中。乃有眾生起",
    "T52n2114_001:0643b23": "佛法耳。老曰。視之不見名曰夷。聽之不聞名",
    "T52n2114_001:0643b24": "曰希。釋則曰離色求觀非正見。離聲求聽是",
    "T52n2114_001:0643b25": "邪聞。老曰豫兮若冬涉川。猶兮若畏四隣。釋",
    "T52n2114_001:0643b26": "則曰隨流認得性。無喜亦無憂。老曰。智慧出",
    "T52n2114_001:0643b27": "有大偽。佛則無礙清淨慧。皆從禪定生。以大",
    "T52n2114_001:0643b28": "智慧到彼岸。老曰。我獨若昏我獨悶悶。楞嚴",
    "T52n2114_001:0643b29": "則以明極為如來。三祖則曰。洞然明白。大智",
    "T52n2114_001:0643c01": "則曰。靈光洞耀。逈脫根塵。老曰。道之為物",
    "T52n2114_001:0643c02": "也。唯恍唯惚。窈兮冥兮。其中有精。釋則務見",
    "T52n2114_001:0643c03": "諦明了。自肯自重。老曰。道法自然。楞伽則",
    "T52n2114_001:0643c04": "曰。前聖所知。轉相傳授。老曰。物壯則老。是",
    "T52n2114_001:0643c05": "謂非道。佛則一念普觀無量劫。無去無來亦",
    "T52n2114_001:0643c06": "無住。以謂道無古今。豈有壯老。人之幻身亦",
    "T52n2114_001:0643c07": "老也。豈謂少者是道老者非道乎。老則堅欲",
    "T52n2114_001:0643c08": "去兵。佛則以一切法皆是佛法。老曰。道之",
    "T52n2114_001:0643c09": "出。言淡乎其無味。佛則云。信吾言者。猶如食",
    "T52n2114_001:0643c10": "蜜。中邊皆甜。老曰。上士聞道勤而行之。中士",
    "T52n2114_001:0643c11": "聞道若存若亡。下士聞道大咲之。若據宗門",
    "T52n2114_001:0643c12": "中則勤而行之。正是下士。為他以上士之士",
    "T52n2114_001:0643c13": "兩易其語。老曰。塞其穴閉其門。釋則屬造作",
    "T52n2114_001:0643c14": "以為者敗執者失又成落空。老欲去智愚民",
    "T52n2114_001:0643c15": "復結繩而用之。佛則以智波羅蜜。變眾生業",
    "T52n2114_001:0643c16": "識為方便智。換名不換體也。不謂老子無道",
    "T52n2114_001:0643c17": "也。亦淺奧之不同耳。雖然三教之書各以其",
    "T52n2114_001:0643c18": "道。善世礪俗。猶鼎足之不可缺一也。若依",
    "T52n2114_001:0643c19": "孔子行事。為名教君子。依老子行事。為清虛",
    "T52n2114_001:0643c20": "善人。不失人天可也。若曰盡滅諸累純其清",
    "T52n2114_001:0643c21": "淨本然之道。則吾不敢聞命矣。余嘗喻之。讀",
    "T52n2114_001:0643c22": "儒書者。則若趨炎附竈而速富貴。讀佛書者。",
    "T52n2114_001:0643c23": "則若食苦嚥澁。而致神仙。其初如此。其効如",
    "T52n2114_001:0643c24": "彼。富貴者未死已前溫飽而已。較之神仙孰",
    "T52n2114_001:0643c25": "為優劣哉。儒者但知孔孟之道而排佛者。舜",
    "T52n2114_001:0643c26": "犬之謂也。舜家有犬。堯過其門而吠之。是犬",
    "T52n2114_001:0643c27": "也。非謂舜之善而堯之不善也。以其所常見",
    "T52n2114_001:0643c28": "者舜而未常見者堯也。吳書云。吳主孫權問",
    "T52n2114_001:0643c29": "尚書令闞澤曰。孔丘老子得與佛比對否。闞",
    "T52n2114_001:0644a01": "澤曰。若將孔老二家比校佛法。遠之遠矣。所",
    "T52n2114_001:0644a02": "以然者。孔老設教。法天制用。不敢違天。諸佛",
    "T52n2114_001:0644a03": "說教。諸天奉行不敢違佛。以此言之。實非比",
    "T52n2114_001:0644a04": "對明矣。吳主大悅。或曰。佛經不當誇示。誦習",
    "T52n2114_001:0644a05": "之人必獲功德。蓋不知諸佛如來。以自得自",
    "T52n2114_001:0644a06": "證誠實之語。推己之驗以及人也。豈虛言哉。",
    "T52n2114_001:0644a07": "諸經皆云。以無量珍寶布施。不及持經句偈",
    "T52n2114_001:0644a08": "之功者。蓋以珍寶住相布施。止是生人天中",
    "T52n2114_001:0644a09": "福報而已。若能持念。如說修行。或於諸佛之",
    "T52n2114_001:0644a10": "道一言見諦。則心通神會。見謝疑亡。了物我",
    "T52n2114_001:0644a11": "於一如。徹古今於當念。則道成正道。覺齊佛",
    "T52n2114_001:0644a12": "覺矣。孰盛於此哉。儒豈不曰。為其事而無其",
    "T52n2114_001:0644a13": "功者。髠未嘗覩也。或曰。始乎為士。終乎為",
    "T52n2114_001:0644a14": "聖人。語不云乎。學也祿在其中矣。易曰。積善",
    "T52n2114_001:0644a15": "之家。必有餘慶。書曰。作善降祥。此亦必然之",
    "T52n2114_001:0644a16": "理也。豈吾聖人妄以祿與慶祥誇示於人乎。",
    "T52n2114_001:0644a17": "或曰。誦經以獻鬼神者。彼將安用。余曰。子",
    "T52n2114_001:0644a18": "固未聞。財施猶輕法施最重。古人蓋有遠",
    "T52n2114_001:0644a19": "行。臨別不求珍寶而乞一言以為惠者。如晏",
    "T52n2114_001:0644a20": "子一言之諷。而齊侯省刑。景公一言之善。而",
    "T52n2114_001:0644a21": "熒惑退舍。吾聖人之門弟子。或問孝。或問仁。",
    "T52n2114_001:0644a22": "或問政。或問友。或問事君。或問為邦。有得一",
    "T52n2114_001:0644a23": "言長善救失。而終身為君子者矣。此止終身",
    "T52n2114_001:0644a24": "治世之語耳。比之如來大慈法施。誠諦之語。",
    "T52n2114_001:0644a25": "感通八部龍天。震動十方世界。或向一言之",
    "T52n2114_001:0644a26": "下。心地開明。一念之間。性天朗徹。高超三界",
    "T52n2114_001:0644a27": "頴脫六塵。清涼身心。剪拂業累。契真達本入",
    "T52n2114_001:0644a28": "聖超凡。得意生身。自然無礙。隨緣作主遇緣",
    "T52n2114_001:0644a29": "即宗。先得菩提。次行濟度。世間之法。復有過",
    "T52n2114_001:0644b01": "此者乎。一切鬼神。各欲解脫其趣。其於如來",
    "T52n2114_001:0644b02": "稱性實談。欣戴護持也。宜矣。又況佛為無上",
    "T52n2114_001:0644b03": "法王。金口所說聖教靈文。一誦之則為法輪",
    "T52n2114_001:0644b04": "轉地。夜叉唱空報四天王。天王聞已如是展",
    "T52n2114_001:0644b05": "轉。乃至梵天。通幽通明。龍神悅懌。猶若綸言",
    "T52n2114_001:0644b06": "誕布詔令橫流。寰宇之間孰不欽奉。又況佛",
    "T52n2114_001:0644b07": "為四生慈父。如父命其子。奚忍不從。誦經之",
    "T52n2114_001:0644b08": "功其旨如此。教中云。若能七日七夜心不散",
    "T52n2114_001:0644b09": "亂者。隨其所作定有感應。若形留神往。外",
    "T52n2114_001:0644b10": "寂中搖。則尋行數墨而已。何異春禽晝啼秋",
    "T52n2114_001:0644b11": "蟲夜鳴。雖百萬遍果何益哉。余謂耿恭拜井",
    "T52n2114_001:0644b12": "而出泉。魯陽揮戈而駐日。誠之所感只在須",
    "T52n2114_001:0644b13": "臾。七日之期尚為差遠。十千之魚得聞佛號。",
    "T52n2114_001:0644b14": "而為十千天子。五百之蝠因樂法音。而為五",
    "T52n2114_001:0644b15": "百聖賢。蟒因修懺而生天。龍聞說法而悟道。",
    "T52n2114_001:0644b16": "古人豈欺我哉。三藏教乘者權教也。實際理",
    "T52n2114_001:0644b17": "地者唯此一事實也。唯佛世尊是究竟法。而",
    "T52n2114_001:0644b18": "一切法者。為眾生設也。今不藉權教啟迪初",
    "T52n2114_001:0644b19": "機。而遽欲臻實際理地者。不亦見彈而思鴞",
    "T52n2114_001:0644b20": "炙乎。此善惠大士所謂渡河須用筏。到岸不",
    "T52n2114_001:0644b21": "須船也。其不然乎。佛法化度世間。皎如青天",
    "T52n2114_001:0644b22": "白日。而迷者不信。是猶盲人不見日月也。豈",
    "T52n2114_001:0644b23": "日月之咎哉。但隨機演說。方便多門未易究",
    "T52n2114_001:0644b24": "耳。學者如人習射。久久方中。棗柏大士云。存",
    "T52n2114_001:0644b25": "修却敗。放逸全乖。急亦不成緩亦不得。但知",
    "T52n2114_001:0644b26": "不休必不虛棄。又白樂天問寬禪師。無修無",
    "T52n2114_001:0644b27": "證。何異凡夫。師曰。凡夫無明二乘執著。離此",
    "T52n2114_001:0644b28": "二病。是曰真修。真修者不得勤。不得忘。勤則",
    "T52n2114_001:0644b29": "近執著。忘則落無明。此為心要耳。此真初學",
    "T52n2114_001:0644c01": "入道之法門也。或謂佛教有施食真言。能變",
    "T52n2114_001:0644c02": "少為。多如七粒變十方之語。豈有是理。余曰。",
    "T52n2114_001:0644c03": "不然。子豈不聞勾踐一器之醪。而眾軍皆醉。",
    "T52n2114_001:0644c04": "欒巴一潠之酒。而蜀川為雨。心靈所至而無",
    "T52n2114_001:0644c05": "感不通。況託諸佛廣大願力。廓其善心。變",
    "T52n2114_001:0644c06": "少為多。何疑之有。妙哉。佛之知見廣大深遠。",
    "T52n2114_001:0644c07": "具六神通。唯其具宿命通。則一念超入於多",
    "T52n2114_001:0644c08": "劫。唯其具天眼通。則一瞬遍周於沙界。且",
    "T52n2114_001:0644c09": "如阿那律小果聲聞爾。唯具天眼一通。尚能",
    "T52n2114_001:0644c10": "觀大千世界。如觀掌中。況佛具真天眼乎。舍",
    "T52n2114_001:0644c11": "利弗亦小果聲聞爾。於弟子中但稱智慧第",
    "T52n2114_001:0644c12": "一。尚能觀人根器。至八千大劫。況佛具正遍",
    "T52n2114_001:0644c13": "知乎。唯其知見廣大深遠。則說法亦廣大深",
    "T52n2114_001:0644c14": "遠矣。又豈凡夫思慮之所能及哉。試以小喻",
    "T52n2114_001:0644c15": "大。均是人也。有大聰明者。有極愚魯者。大聰",
    "T52n2114_001:0644c16": "明者。於上古興亡治亂之跡。六經子史之論。",
    "T52n2114_001:0644c17": "事皆能知。至於海外之國。雖不及到。亦可觀",
    "T52n2114_001:0644c18": "書以知之。極愚魯者。誠不知也。又安可以彼",
    "T52n2114_001:0644c19": "知者為誕也。一自佛法入此之後。間有聖人。",
    "T52n2114_001:0644c20": "出現流通輔翼。試摭眾人耳目之所聞見者",
    "T52n2114_001:0644c21": "論之。如觀音菩薩示現於唐文宗朝。泗洲大",
    "T52n2114_001:0644c22": "聖出現於唐高宗朝。婺州義烏縣傅大士。齊",
    "T52n2114_001:0644c23": "建武四年乙丑五月八日生時。有天竺僧嵩",
    "T52n2114_001:0644c24": "頭陀來謂曰。我昔與汝毘婆尸佛所同發誓",
    "T52n2114_001:0644c25": "願。今兜率天宮衣鉢見在。何日當還。命大士",
    "T52n2114_001:0644c26": "臨水觀形。見有圓光寶蓋。大士曰。度生為急。",
    "T52n2114_001:0644c27": "何思彼樂乎。行道之時。常見釋迦金粟定光",
    "T52n2114_001:0644c28": "三如來。放光襲其體。虢州閿鄉張萬回法雲",
    "T52n2114_001:0644c29": "公者。生於唐貞觀六年五月五日。有兄萬年。",
    "T52n2114_001:0645a01": "久征遼左。相去萬里。母程氏思其信音。公早",
    "T52n2114_001:0645a02": "晨告母而往。至暮持書而還。豐干禪師。居常",
    "T52n2114_001:0645a03": "騎虎出入。寒山拾得為之執侍。明州奉化布",
    "T52n2114_001:0645a04": "袋和尚。坐亡於嶽林寺。而復現於他州。宋太",
    "T52n2114_001:0645a05": "始初。誌公禪師。乃金城宋氏之子。數日不食",
    "T52n2114_001:0645a06": "無饑容。語多靈應。晉石勒時佛圖澄。掌中照",
    "T52n2114_001:0645a07": "映千里。鎮州善化臨終之時。搖鈴騰空而去。",
    "T52n2114_001:0645a08": "五臺鄧隱峯。遇官兵與吳元濟交戰。飛錫乘",
    "T52n2114_001:0645a09": "空而過。兩軍遂解。嵩嶽帝受戒法於元珪禪",
    "T52n2114_001:0645a10": "師。仰山小釋迦。有羅漢來參。并受二王戒法。",
    "T52n2114_001:0645a11": "破竈墮之類。皆能證果鬼神。達磨大師。一",
    "T52n2114_001:0645a12": "百五十餘歲。滅於後魏孝明帝。太和十九年。",
    "T52n2114_001:0645a13": "葬於熊耳山。後三歲魏宋雲奉使西域回。遇",
    "T52n2114_001:0645a14": "於葱嶺。携一革履。歸西而去。後孝莊聞奏啟",
    "T52n2114_001:0645a15": "墳觀之。果只一履存焉。文殊師利。佛滅度後。",
    "T52n2114_001:0645a16": "四百年猶在人間。天台南嶽。羅漢所居應供",
    "T52n2114_001:0645a17": "人天。屢顯聖跡。汀州南安巖主靈異頗多。潭",
    "T52n2114_001:0645a18": "州華林善覺禪師。武寧新興嚴陽尊者。俱以",
    "T52n2114_001:0645a19": "虎為侍從。道宣律師。持律精嚴。感毘沙門天",
    "T52n2114_001:0645a20": "王之子為護戒神。借得天上佛牙。今在人間。",
    "T52n2114_001:0645a21": "徽宗皇帝。初登極時。因取觀之。舍利隔水晶",
    "T52n2114_001:0645a22": "匣。落如雨點。故太平盛典。有御製頌云。大士",
    "T52n2114_001:0645a23": "釋迦文。虛空等一塵。有求皆感應。無剎不分",
    "T52n2114_001:0645a24": "身。玉瑩千輪皎。金剛百煉新。我今恭敬禮。普",
    "T52n2114_001:0645a25": "願濟群倫。皇帝知余好佛。而嘗為余親言其",
    "T52n2114_001:0645a26": "事。如前所摭。諸菩薩聖人。皆學佛者也。余所",
    "T52n2114_001:0645a27": "謂若使佛有纖毫妄心。則安能攝伏於具神",
    "T52n2114_001:0645a28": "通聖人也。釋有如彌天道安東林慧遠生肇",
    "T52n2114_001:0645a29": "融睿陳慧榮隋法顯梁法雲智文之徒。皆日",
    "T52n2114_001:0645b01": "記數萬言。講則天華墜席。頑石點頭。亦豈常",
    "T52n2114_001:0645b02": "人哉。如李長者龐居士。非聖人之徒歟。孫思",
    "T52n2114_001:0645b03": "邈寫華嚴經。又請僧誦法華經。呂洞賓參禪",
    "T52n2114_001:0645b04": "設供。彼神仙也。豈肯妄為無益之事乎。況茲",
    "T52n2114_001:0645b05": "凡夫。敢恣毀斥。但佛之言。表事表理。有實有",
    "T52n2114_001:0645b06": "權。或半或滿。設漸設頓。各有攸當。苟非具大",
    "T52n2114_001:0645b07": "信根。未能無惑。亦猶吾儒所謂子不語怪力",
    "T52n2114_001:0645b08": "亂神。而春秋石言于晉。神降於莘。易曰。見豕",
    "T52n2114_001:0645b09": "負塗載鬼一車。此非神怪而何。孟子不言利",
    "T52n2114_001:0645b10": "而曰善教得民財。於宋受兼金。此非利而何。",
    "T52n2114_001:0645b11": "蓋聖人之言。從權適變。有反常而合道者。又",
    "T52n2114_001:0645b12": "安可以前後異同之言。議聖人也。諸同志者。",
    "T52n2114_001:0645b13": "幸於佛祖之言。詳披諦信。真積力久。自當證",
    "T52n2114_001:0645b14": "之。方驗不誣。天下人非之。而吾欲正之。正如",
    "T52n2114_001:0645b15": "孟子所謂一薛居州。獨如宋王何。余豈有他",
    "T52n2114_001:0645b16": "哉。但欲以公滅私。使一切人。以難得之身。知",
    "T52n2114_001:0645b17": "有無上菩提。各識自家寶藏。狂情自歇。而勝",
    "T52n2114_001:0645b18": "淨明心。不從人得也。吾何畏彼哉。晉惠帝時。",
    "T52n2114_001:0645b19": "王浮偽作化胡經。蓋不知佛生於周昭王二",
    "T52n2114_001:0645b20": "十四年。滅於穆王五十二年。歷恭懿孝夷厲",
    "T52n2114_001:0645b21": "宣幽平桓莊僖惠襄頃匡定一十六王。滅後",
    "T52n2114_001:0645b22": "二百四十二年。至定王三年方生老子。過流",
    "T52n2114_001:0645b23": "沙時。佛法遐被五天竺。及諸隣國。著聞天下。",
    "T52n2114_001:0645b24": "已三百餘年矣。何待老子化胡哉。呂夏卿序",
    "T52n2114_001:0645b25": "八師經曰。小人不知刑獄之畏。而畏地獄之",
    "T52n2114_001:0645b26": "磣。雖生得以欺於世死亦不免於地下矣。今",
    "T52n2114_001:0645b27": "有人焉姦雄氣焰足以塗炭於人而反不敢為",
    "T52n2114_001:0645b28": "者。以有地獄報應。不可逃也。若使天下之人。",
    "T52n2114_001:0645b29": "事無大小。以有因果之故。比不敢自欺其心。",
    "T52n2114_001:0645c01": "善護眾生之念。各無侵凌爭奪之風。則豈不",
    "T52n2114_001:0645c02": "刑措而為極治之世乎。謂佛無益於天下者",
    "T52n2114_001:0645c03": "吾不信矣。諒哉。人天路上以福為先。生死",
    "T52n2114_001:0645c04": "海中修道是急。今有欲快樂人天而不植福。",
    "T52n2114_001:0645c05": "出離生死。而不明道。是猶鳥無翼而欲飛。木",
    "T52n2114_001:0645c06": "無根而欲茂。奚可得哉。古今受五福者非善",
    "T52n2114_001:0645c07": "報而何。嬰六極者。非惡報而何。此皆過去所",
    "T52n2114_001:0645c08": "修。而於今受報。寧不信哉。或云。天堂是妄",
    "T52n2114_001:0645c09": "造。地獄非真說者。何愚如此。佛言。六道而",
    "T52n2114_001:0645c10": "人天鬼畜。灼然可知。四者既已明矣。唯修羅",
    "T52n2114_001:0645c11": "地獄二道。但非凡夫肉眼可見耳。豈虛也哉。",
    "T52n2114_001:0645c12": "只如神怪之事。何世無之。亦涉史傳之載錄。",
    "T52n2114_001:0645c13": "豈無耳目之聞見。雖愚者亦知其有矣。人多",
    "T52n2114_001:0645c14": "信於此。而疑於彼者。是猶終日數十。而不知",
    "T52n2114_001:0645c15": "二五也。可謂賢乎。曾有同僚謂余曰。佛之",
    "T52n2114_001:0645c16": "戒人不食肉味。不亦迂乎。試與公詳論之。雞",
    "T52n2114_001:0645c17": "之司晨。狸之捕鼠。牛之力田。馬之代步。犬之",
    "T52n2114_001:0645c18": "司禦。不殺可也。如猪羊鵝鴨水族之類。本只",
    "T52n2114_001:0645c19": "供庖厨之物。苟為不殺。則繁植為害。將安用",
    "T52n2114_001:0645c20": "哉。余曰不然。子未知佛理者也。吾當為子言",
    "T52n2114_001:0645c21": "其涯略。章明較著善惡報應。唯佛以真天眼",
    "T52n2114_001:0645c22": "宿命通故能知之。今惡道不休。三塗長沸。良",
    "T52n2114_001:0645c23": "有以也。一切眾生。遞相吞噉。昔相負而冥相",
    "T52n2114_001:0645c24": "償。豈不然乎。且有大身眾生。如鯨鼇師象。巴",
    "T52n2114_001:0645c25": "蛇鯤鵬之類是也。細身眾生。如蚊蚋蟭螟螻",
    "T52n2114_001:0645c26": "蟻蚤虱之類是也。品類巨細雖殊。均具一性",
    "T52n2114_001:0645c27": "也。人雖最靈。亦只別為一類耳。儻不能積善",
    "T52n2114_001:0645c28": "明德。識心見道。瞀𭾹然以嗜慾為務。成就種",
    "T52n2114_001:0645c29": "種惡業習氣。於倏爾三二十年之間。則與彼",
    "T52n2114_001:0646a01": "何異哉。且迦樓羅王。展翅闊三百三十六萬",
    "T52n2114_001:0646a02": "里。阿修羅王。身長八萬四千由旬。以彼觀之。",
    "T52n2114_001:0646a03": "則此又不直毫末耳。安可以謀畫之差。大心",
    "T52n2114_001:0646a04": "識之最靈。欺他類之眇小不靈。而恣行殺戮",
    "T52n2114_001:0646a05": "哉。只如世間牢獄。唯治有罪之人。其無事者。",
    "T52n2114_001:0646a06": "自不與焉。智者終不曰建立都縣設官置局。",
    "T52n2114_001:0646a07": "不可閑冷。却須作一兩段事。往彼相共鬧熱",
    "T52n2114_001:0646a08": "也。今雖眾生無盡惡道茫茫。若無冤對。即",
    "T52n2114_001:0646a09": "自解脫。復何疑哉。若有專切修行。決欲疾得",
    "T52n2114_001:0646a10": "阿耨菩提者。更食眾生血肉。無有是處。唯富",
    "T52n2114_001:0646a11": "貴之人。宰制邦邑者。又須通一線道。昔陸亘",
    "T52n2114_001:0646a12": "大夫。問南泉云。弟子食肉則是。不食則是。南",
    "T52n2114_001:0646a13": "泉曰。食是大夫祿。不食是大夫福。又宋文帝",
    "T52n2114_001:0646a14": "謂求那跋摩曰。孤媿身徇國事。雖欲齋戒不",
    "T52n2114_001:0646a15": "殺。安可得如法也。跋摩曰。帝王與匹夫所修",
    "T52n2114_001:0646a16": "當異。帝王者。但正其出言發令。使人神悅和。",
    "T52n2114_001:0646a17": "人神悅和。則風雨順時。風雨順時。則萬物遂",
    "T52n2114_001:0646a18": "其所生也。以此持齋。齋亦至矣。以此不殺。德",
    "T52n2114_001:0646a19": "亦大矣。何必輟半日之餐。全一禽之命乎。帝",
    "T52n2114_001:0646a20": "撫机稱之曰。俗迷遠理。僧滯近教。若公之言。",
    "T52n2114_001:0646a21": "真所謂天下之達道。可以論天人之際矣。由",
    "T52n2114_001:0646a22": "是論之。帝王公侯。有大恩德。陶鑄天下者。則",
    "T52n2114_001:0646a23": "可矣。士庶之家。春秋祭祀。用之以時者。尚可",
    "T52n2114_001:0646a24": "懺悔。圓顱方服者。承佛戒律。受人信施。而反",
    "T52n2114_001:0646a25": "例塵俗。飲酒食肉。非特取侮於人。而速戾於",
    "T52n2114_001:0646a26": "天。亦袈裟下失人身者。是為最苦。忍不念哉。",
    "T52n2114_001:0646a27": "吾儒則不斷殺生。不戒酒肉。於盜則但言慢",
    "T52n2114_001:0646a28": "藏誨盜而已。於婬則但言未見好德如好色",
    "T52n2114_001:0646a29": "而已。安能使人不犯哉。佛為之教。則彰善癉",
    "T52n2114_001:0646b01": "惡。深切著明。顯果報說地獄極峻至嚴。而險",
    "T52n2114_001:0646b02": "詖強暴者。尚不悛心。況無以警之乎。然五戒",
    "T52n2114_001:0646b03": "但律身之麁跡。修行之初步。若升高必自下。",
    "T52n2114_001:0646b04": "若陟遐必自邇。求道證聖之人。亦未始不由",
    "T52n2114_001:0646b05": "此而入也。至於亡思慮泯善惡。融真妄一聖",
    "T52n2114_001:0646b06": "凡。單傳密印之道。又非可以紙墨形容而口",
    "T52n2114_001:0646b07": "舌辯也。文章蓋世止是虛名勢望驚天。但增",
    "T52n2114_001:0646b08": "業習。若比以定慧之法。治本有之神明。為過",
    "T52n2114_001:0646b09": "量人超出三界。則孰多於此哉。士農工商各",
    "T52n2114_001:0646b10": "分其業。貧富壽夭。自出前定。佛法雖亡。於我",
    "T52n2114_001:0646b11": "何益。佛法雖存。於我何損。功名財祿。本繫乎",
    "T52n2114_001:0646b12": "命。非由謗佛而得。榮貴則達。亦在乎時。非由",
    "T52n2114_001:0646b13": "斥佛而致。一時之間。操不善心。妄為口禍。非",
    "T52n2114_001:0646b14": "唯無益。當如後患何。智者慎之。狂者縱之。六",
    "T52n2114_001:0646b15": "道報應勝劣。所以分也。余非佞也。願偕諸有",
    "T52n2114_001:0646b16": "志者。背塵合覺同底於道。不亦盡善盡美乎。",
    "T52n2114_001:0646b17": "或有闡提之性。根於心者。必不取於是說。余",
    "T52n2114_001:0646b18": "無恤焉。",
    "T52n2114_001:0646b19": "護法論終",
    "T52n2114_001:0646b22": "護法論後序護法論後序",
    "T52n2114_001:0646b24": "樹教聖人。其設教雖殊。然於化人遷善去惡。",
    "T52n2114_001:0646b25": "則其一也。故曰為教不同。同歸於善。若夫",
    "T52n2114_001:0646b26": "超出世間。明了生死。惟佛氏之學。無盡居士",
    "T52n2114_001:0646b27": "得兜率悅公。不傳之旨。以大辯才。縱橫演說。",
    "T52n2114_001:0646b28": "猶慮去佛既遠。邪見者多。不知向上之宗。妄",
    "T52n2114_001:0646b29": "有謗訕之語。此護法之論。所由作也。閩建寧",
    "T52n2114_001:0646c01": "高仰山。古梅禪師。弟子慧欽。游方時。得此",
    "T52n2114_001:0646c02": "論。乃與住持智了及諸上士。謀之命工繡梓。",
    "T52n2114_001:0646c03": "以廣其傳。可謂善用其心矣。斯論一出。人得",
    "T52n2114_001:0646c04": "而覽之。殆若貧而得寶。暗而得燈。真所謂護",
    "T52n2114_001:0646c05": "如來正法之金湯。斬邪見稠林之利劍也。後",
    "T52n2114_001:0646c06": "世之士。苟未達無盡之閫奧。臻無盡之造詣。",
    "T52n2114_001:0646c07": "妄以斥佛為高。以要譽時流。聾瞽學者。寧不",
    "T52n2114_001:0646c08": "自愧於其心哉。然為其徒者。不能致力於佛",
    "T52n2114_001:0646c09": "祖之道。亦獨無愧乎哉。吾嘗宴坐寂默。心境",
    "T52n2114_001:0646c10": "混融紛然而作。不淪於有。泯然而消。不淪於",
    "T52n2114_001:0646c11": "無。語大則天下莫能載。語小則天下莫能破。",
    "T52n2114_001:0646c12": "雖有智者。其猶有所未盡也。然後乃知。凡可",
    "T52n2114_001:0646c13": "以言譽。可以言毀者。特其道之麁耳。至若實",
    "T52n2114_001:0646c14": "際理地。清淨妙明。凝然湛然。了無一法。則又",
    "T52n2114_001:0646c15": "果何所毀。果何所護哉。慧欽乃欣然請書以",
    "T52n2114_001:0646c16": "為後序云。了字徹堂。飽參來歸。據席說法。欽",
    "T52n2114_001:0646c17": "字肅葊。清心苦行。不私於己。皆足以恢弘古",
    "T52n2114_001:0646c18": "梅之道。并識之。",
    "T52n2114_001:0646c19": "至正五年二月既望前奎章閣侍書學士翰林",
    "T52n2114_001:0646c20": "侍講學士通奉大夫知制誥兼修國史虞集微",
    "T52n2114_001:0646c21": "咲亭書"
}