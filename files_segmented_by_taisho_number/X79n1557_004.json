{
    "X79n1557_004:0036b01": "聯燈會要卷第四",
    "X79n1557_004:0036b02": "住泉州崇福禪寺嗣祖比丘　悟明　集",
    "X79n1557_004:0036b03": "六祖慧能大師法嗣",
    "X79n1557_004:0036b04": "潭州南嶽懷讓禪師(凡四)金州杜氏子。少習毗尼藏。",
    "X79n1557_004:0036b05": "一日自嘆云。夫出家者。為無為法。以報佛恩。以此拘",
    "X79n1557_004:0036b06": "身。於道何益。遂同坦然禪師。謁嵩山安國師。復往曹",
    "X79n1557_004:0036b07": "谿。參六祖。祖問甚處來。師云。嵩山來。祖云。甚麼物恁",
    "X79n1557_004:0036b08": "麼來。師云。說似一物即不中。祖云。還假修證否。師云。",
    "X79n1557_004:0036b09": "修證即不無。污染即不得。祖云。即此不污染。是諸佛",
    "X79n1557_004:0036b10": "之護念。汝既如是。吾亦如是。西天般若多羅讖汝。向",
    "X79n1557_004:0036b11": "後出一馬駒。踏殺天下人去在。病在汝心。不須速說。",
    "X79n1557_004:0036b12": "師後居南嶽般若臺。時道一住傳法寺。日唯坐禪。師",
    "X79n1557_004:0036b13": "往問曰。大德坐禪。圖箇甚麼。云圖作佛。師一日。將塼。",
    "X79n1557_004:0036b14": "於道一庵前磨。一怪而問曰。作甚麼。師云。磨作鏡。一",
    "X79n1557_004:0036b15": "云。磨塼豈得成鏡。師云。磨塼既不成鏡。坐禪豈得成",
    "X79n1557_004:0036b16": "佛。一云。如何即是。師云。如牛駕車。車若不行。打車即",
    "X79n1557_004:0036b17": "是。打牛即是。一無對。師又問。汝學坐禪。為學坐佛。若",
    "X79n1557_004:0036b18": "學坐禪。禪非坐臥。若學坐佛。佛非定相。於無住相。不",
    "X79n1557_004:0036b19": "應取舍。汝若坐佛。即是殺佛。若執坐相。非達其理。道",
    "X79n1557_004:0036b20": "一於言下開悟。如飲醍醐。作禮請問。如何用心。即合",
    "X79n1557_004:0036b21": "無相三昧。師云。汝學心地法門。如下種子。我說法要。",
    "X79n1557_004:0036b22": "譬彼天澤。汝緣合故。當見其道。一云。道非色相。云何",
    "X79n1557_004:0036b23": "能見。師云。心地法眼。能見乎道。無相三昧。亦復然矣。",
    "X79n1557_004:0036b24": "一云。有成壞否。師云。若以成壞而見道者。非也。聽吾",
    "X79n1557_004:0036c01": "偈云。心地含諸種。遇澤悉皆萌。三昧花無相。何壞復",
    "X79n1557_004:0036c02": "何成。",
    "X79n1557_004:0036c03": "師有弟子六人。師各印可云。汝等六人。同證吾身。各",
    "X79n1557_004:0036c04": "契一體。一人得吾眉。善威儀(常浩)。　一人得吾眼。善",
    "X79n1557_004:0036c05": "顧眄(智達)。　一人得吾耳。善聽理(坦然)。　一人得吾",
    "X79n1557_004:0036c06": "鼻。善知氣(神照)。　一人得吾舌。善談說(嚴峻)。　一人",
    "X79n1557_004:0036c07": "得吾心。善古今(道一)。　又云。一切諸法。皆從心生。心",
    "X79n1557_004:0036c08": "無所生。法無所住。若達心地。所作無礙。非遇上根。宜",
    "X79n1557_004:0036c09": "慎辭哉。",
    "X79n1557_004:0036c10": "僧問。如鏡鑄像。像成後。未審光向甚麼處去。師云。如",
    "X79n1557_004:0036c11": "大德為童子時。相貌何在。云只如像成後。為甚麼不",
    "X79n1557_004:0036c12": "鑑照。師云。雖然不鑑照。瞞他。一點也不得。",
    "X79n1557_004:0036c13": "馬大師闡化江西。師云。道一在江西。總不寄箇消息",
    "X79n1557_004:0036c14": "來。遣一僧去。囑之云。汝去待他上堂次。但出問。云作",
    "X79n1557_004:0036c15": "麼生。看伊道甚麼。記將來。其僧依教。出問云。作麼生。",
    "X79n1557_004:0036c16": "一云。自從胡亂後。三十年。不曾少鹽醬。僧回舉似師。",
    "X79n1557_004:0036c17": "師然之。",
    "X79n1557_004:0036c18": "妙喜頌云。見得分明識得親。舉來猶自涉途程。",
    "X79n1557_004:0036c19": "直饒不犯毫芒者。也是拈[飢-几+追]舐指人。",
    "X79n1557_004:0036c20": "南嶽第二世",
    "X79n1557_004:0036c21": "南嶽懷讓禪師法嗣",
    "X79n1557_004:0036c22": "江西馬祖道一禪師(凡十一)漢州什邡馬氏子也",
    "X79n1557_004:0036c23": "示眾云。汝等諸人。各信自心是佛。達磨大師。從南天",
    "X79n1557_004:0036c24": "竺國。來至中華。傳上乘一心之法。令汝開悟。又引楞",
    "X79n1557_004:0037a01": "伽以印眾生心地。恐汝顛倒。不自信此一心之法。各",
    "X79n1557_004:0037a02": "各有之故。楞伽經。以佛語心為宗。無門為法門。夫求",
    "X79n1557_004:0037a03": "法者。應無所求。心外無別佛。佛外無別心。不取善。不",
    "X79n1557_004:0037a04": "捨惡。淨穢兩邊。俱不依怙。達法性空。念念不可得。無",
    "X79n1557_004:0037a05": "自性故。三界惟心。森羅及萬象。一法之所印。凡所見",
    "X79n1557_004:0037a06": "色。皆是見心。心不自心。因色故有。汝但隨時言說。即",
    "X79n1557_004:0037a07": "事即理。都無滯礙。菩提道果。亦復如是。於心所生。即",
    "X79n1557_004:0037a08": "名為色。知色空故。生即不生。若了此意。乃可隨時。著",
    "X79n1557_004:0037a09": "衣喫飯。長養聖胎。任運過時。更有何事。汝授吾教。聽",
    "X79n1557_004:0037a10": "吾偈曰。心地隨時說。菩提亦只寧。事理俱無礙。當生",
    "X79n1557_004:0037a11": "即不生。",
    "X79n1557_004:0037a12": "僧問。如何是修道。師云。道不屬修。若言修得修成還",
    "X79n1557_004:0037a13": "壞。即同聲聞。若言不修。即同凡夫。僧云。作何見解。即",
    "X79n1557_004:0037a14": "得達道。師云。自性本來具足。但於善惡事中不滯。喚",
    "X79n1557_004:0037a15": "作修道人。取善捨惡。觀空人定。即屬造作。更若向外",
    "X79n1557_004:0037a16": "馳求。轉疎轉遠。但盡三界心量。一念妄心。即是三界",
    "X79n1557_004:0037a17": "生死根本。但無一念。即除生死根本。即得法王無上",
    "X79n1557_004:0037a18": "珍寶。無量劫來。凡夫妄想。謟曲邪偽。我慢貢高。合為",
    "X79n1557_004:0037a19": "一體。故經云。但以眾法。合為此身。起時唯法起。滅時",
    "X79n1557_004:0037a20": "唯法滅。此法起時。不言我起。滅時不言我滅。前念後",
    "X79n1557_004:0037a21": "念。念念不相待。念念寂滅。喚作海印三昧。攝一切法。",
    "X79n1557_004:0037a22": "如百千異流。同歸大海。都名海水。住於一味。即攝眾",
    "X79n1557_004:0037a23": "味。住於大海。即混諸流。如人在大海中浴。則用一切",
    "X79n1557_004:0037a24": "水。所以聲聞悟迷。凡夫迷悟。聲聞不知聖心。本無地",
    "X79n1557_004:0037b01": "位因果階級。心量妄想。修因證果。住於空定。八萬劫",
    "X79n1557_004:0037b02": "二萬劫。雖即已悟。悟已還迷。諸菩薩。觀如地獄苦。沉",
    "X79n1557_004:0037b03": "空滯寂。不見佛性。若是上根眾生。忽爾遇善知識指",
    "X79n1557_004:0037b04": "示。言下悟去。更不歷於階級地位。頓悟本性。故經云。",
    "X79n1557_004:0037b05": "凡夫有返復心。而聲聞無也。對迷說悟。本既無迷。悟",
    "X79n1557_004:0037b06": "亦不立。一切眾生。從無量劫來。不出法性三昧。長在",
    "X79n1557_004:0037b07": "法性三昧中。著衣喫飯。言談祇對。六根運用。一切施",
    "X79n1557_004:0037b08": "為。盡是法性。不解返源。隨名定相。迷情妄起。造種種",
    "X79n1557_004:0037b09": "業。若能一念返照。全體聖心。汝等諸人。各達自心。莫",
    "X79n1557_004:0037b10": "記吾語。縱饒說得河沙道理。其心亦不增。總說不得。",
    "X79n1557_004:0037b11": "其心亦不減。說得亦是汝心。說不得。亦是汝心。乃至",
    "X79n1557_004:0037b12": "分身放光。現十八變。不如還我死灰來。淋過死灰。無",
    "X79n1557_004:0037b13": "力喻聲聞。妄修因證果。未淋死灰。有力喻菩薩。道業",
    "X79n1557_004:0037b14": "純熟。諸惡不染。若說如來權教三藏。河沙劫說不盡。",
    "X79n1557_004:0037b15": "猶如鈎鎻。亦不斷絕。若悟聖心。總無餘事。珍重。",
    "X79n1557_004:0037b16": "僧問。離四句絕百非。請師直指某甲西來意。師云。我",
    "X79n1557_004:0037b17": "今日勞倦。不能為汝說得。問取智藏去。僧問智藏。藏",
    "X79n1557_004:0037b18": "云。汝何不問和尚。云和尚教來問上座。藏云。我今日",
    "X79n1557_004:0037b19": "頭痛。不能為汝說得。問取海兄去。僧問海。海云。我到",
    "X79n1557_004:0037b20": "這裏。却不會。僧舉似師。師云。藏頭白。海頭黑。",
    "X79n1557_004:0037b21": "大溈喆云。這僧恁麼問。馬師恁麼答。離四句。絕",
    "X79n1557_004:0037b22": "百非。智藏海兄。都不知。會麼。不見道。馬駒踏殺",
    "X79n1557_004:0037b23": "天下人。",
    "X79n1557_004:0037b24": "有僧來作四劃。上一劃長。下三劃短。云不得道一劃",
    "X79n1557_004:0037c01": "長。三劃短。離四句絕百非。請師答話。師劃一劃云。不",
    "X79n1557_004:0037c02": "得道一劃長。三劃短。答汝了也。",
    "X79n1557_004:0037c03": "鄧隱峰辭師。問甚處去。云南嶽石頭處去。師云。石頭",
    "X79n1557_004:0037c04": "路滑。峰云。竿木隨身。逢場作戲。峯到石頭。繞繩床一",
    "X79n1557_004:0037c05": "匝。振錫一下云。是何宗旨。頭云。蒼天蒼天。峯無語。回",
    "X79n1557_004:0037c06": "舉似師。師云。汝更去。見伊道蒼天蒼天。汝便噓兩聲。",
    "X79n1557_004:0037c07": "峰又去。依前問。頭遂噓兩聲。峰又無語。回舉似師。師",
    "X79n1557_004:0037c08": "云。我向汝道。石頭路滑。",
    "X79n1557_004:0037c09": "師有小師耽源。行脚歸。於師前。作一圓相。於中立地。",
    "X79n1557_004:0037c10": "師云。汝莫欲作佛麼。云某甲不會揑目。師云。吾不如",
    "X79n1557_004:0037c11": "汝。",
    "X79n1557_004:0037c12": "雪竇云。然則猛虎不食伏肉。爭奈來言不豊。諸",
    "X79n1557_004:0037c13": "人要識耽源麼。只是箇藏身露影漢。",
    "X79n1557_004:0037c14": "保寧勇代馬祖云。對面謾我不少。",
    "X79n1557_004:0037c15": "師見僧來。劃一圓相云。入也打。不入也打。僧纔入。師",
    "X79n1557_004:0037c16": "便打。僧云。和尚打某甲不得。師靠却拄杖。休去。",
    "X79n1557_004:0037c17": "雪竇云。二俱不了。和尚打某甲不得。靠却拄杖。",
    "X79n1557_004:0037c18": "擬議不來。劈脊便棒。",
    "X79n1557_004:0037c19": "師翫月次。南泉百丈西堂侍立。師問。正恁麼時如何。",
    "X79n1557_004:0037c20": "堂云。正好供養。丈云。正好修行。泉拂袖而去。師云。經",
    "X79n1557_004:0037c21": "歸藏。禪歸海。唯有普願。獨超物外。",
    "X79n1557_004:0037c22": "翠巖真云。神鼎叔祖云。只為老婆心切。翠巖即",
    "X79n1557_004:0037c23": "不然。垂萬里鈎。駐千里烏騅。布幔天網。収衝浪",
    "X79n1557_004:0037c24": "巨鱗。有麼。有則衝浪來相見。如無。且歸巖下待",
    "X79n1557_004:0038a01": "月明。",
    "X79n1557_004:0038a02": "僧問。和尚為甚麼。說即心是佛。師云。為止兒啼。云兒",
    "X79n1557_004:0038a03": "啼止時如何。師云。非心非佛。云除此二種人。來時。如",
    "X79n1557_004:0038a04": "何指示。師云。向伊道不是物。",
    "X79n1557_004:0038a05": "龐居士問。如水無筋骨。能勝萬斛舟。此理如何。師云。",
    "X79n1557_004:0038a06": "我這裏無水。亦無舟。說甚麼筋骨。",
    "X79n1557_004:0038a07": "南嶽第三世",
    "X79n1557_004:0038a08": "江西馬祖道一禪師法嗣",
    "X79n1557_004:0038a09": "池州南泉普願禪師(凡十四)鄭州王氏子也。示眾云。然",
    "X79n1557_004:0038a10": "燈佛道了也。若心所思。出生諸法。虗假皆不實。何故。",
    "X79n1557_004:0038a11": "心尚無有。云何出生諸法。猶如形影。分別虗空。如人",
    "X79n1557_004:0038a12": "取聲。安置篋中。亦如吹網。欲令氣滿。故老宿云。不是",
    "X79n1557_004:0038a13": "心。不是佛。不是物。且教儞兄弟行履。據說。十地菩薩。",
    "X79n1557_004:0038a14": "住首楞嚴三昧。得諸佛祕密法藏。自然得一切禪定",
    "X79n1557_004:0038a15": "解脫。神通妙用。至一切世界。普現色身。或示現成等",
    "X79n1557_004:0038a16": "正覺。轉大法輪。入般涅槃。使無量。入一毛孔。演一句。",
    "X79n1557_004:0038a17": "經無量劫。其義不盡。教化無量億千眾生。得無生法",
    "X79n1557_004:0038a18": "忍。尚喚作所知愚。極微細所知愚。與道全乖。大難大",
    "X79n1557_004:0038a19": "難。",
    "X79n1557_004:0038a20": "示眾云。喚作如如。早是變了也。今時師僧。須向異類",
    "X79n1557_004:0038a21": "中行。歸宗云。雖行畜生行。不得畜生報。師云。孟八郎",
    "X79n1557_004:0038a22": "漢。又恁麼去。",
    "X79n1557_004:0038a23": "德山密云。南泉中毒了也　琅瑘覺云。遇水喫",
    "X79n1557_004:0038a24": "水。遇草喫草。焉知畜生行。",
    "X79n1557_004:0038b01": "示眾云。諸和尚子。王老師。十八上。便解作活計。如今",
    "X79n1557_004:0038b02": "莫有解作活計底麼。出來。共汝商量。良久。顧視大眾",
    "X79n1557_004:0038b03": "云。也須是箇人始得。珍重。",
    "X79n1557_004:0038b04": "示眾云。文殊普賢。昨夜三更相打。每人與三十棒。趂",
    "X79n1557_004:0038b05": "出院了也。趙州出眾云。和尚棒。教誰喫。師云。王老師",
    "X79n1557_004:0038b06": "過在甚麼處。州便作禮。",
    "X79n1557_004:0038b07": "雲門代云。深領和尚慈悲。某甲歸衣鉢下。得箇",
    "X79n1557_004:0038b08": "安樂　又代云。為眾除害。",
    "X79n1557_004:0038b09": "示眾云。王老師賣身去也。還有人買麼。時有僧。出眾",
    "X79n1557_004:0038b10": "云。某甲買。師云。不作貴。不作賤。儞作麼生買。僧無對。",
    "X79n1557_004:0038b11": "趙州云。來年與和尚。作領布衫。",
    "X79n1557_004:0038b12": "臥龍球云。和尚屬某甲。",
    "X79n1557_004:0038b13": "雪竇云。雖然作家競買。要且不解輪機。且道。南",
    "X79n1557_004:0038b14": "泉還肯麼。雪竇也擬酬箇價直。教南泉。進且無",
    "X79n1557_004:0038b15": "路。退亦無門。良久云。別處容和尚不得。",
    "X79n1557_004:0038b16": "示眾云。王老師。自小。養一頭水牯牛。擬向溪東牧。不",
    "X79n1557_004:0038b17": "免食他國王水草。擬向溪西牧。不免食他國王水草。",
    "X79n1557_004:0038b18": "不如隨分納些些。總不見得。",
    "X79n1557_004:0038b19": "雲門云。且道。牛內納。牛外納。直饒伊說得。納處",
    "X79n1557_004:0038b20": "分明。我更問儞。覓牛在。",
    "X79n1557_004:0038b21": "大溈喆云。雲門只會索牛。不會穿他鼻孔。",
    "X79n1557_004:0038b22": "示眾云。江西馬大師。說即心即佛。王老師不恁麼。不",
    "X79n1557_004:0038b23": "是心。不是佛。不是物。恁麼道。還有過也無。時趙州出",
    "X79n1557_004:0038b24": "作禮。師便下座。",
    "X79n1557_004:0038c01": "妙喜頌云。倒腹傾腸說向君。不知何故尚沉吟。",
    "X79n1557_004:0038c02": "如今便好猛提取。付與世間無事人。",
    "X79n1557_004:0038c03": "後有僧。問趙州。上座禮拜了去。意作麼生。州云。儞",
    "X79n1557_004:0038c04": "去問取和尚。僧問師。師云。他却領得老僧意。",
    "X79n1557_004:0038c05": "示眾云。道非物外。物外非道。趙州出問。如何是物外",
    "X79n1557_004:0038c06": "道。師便打。州捉住云。和尚莫打某甲。已後錯打人去",
    "X79n1557_004:0038c07": "在。師擲下棒云。龍虵易辨。衲子難瞞。",
    "X79n1557_004:0038c08": "師同魯祖歸宗杉山。喫茶次。祖提起盞子云。世界未",
    "X79n1557_004:0038c09": "成時。便有這箇。師云。今時只識這箇。且不識世界。宗",
    "X79n1557_004:0038c10": "云是。師云。師兄莫同此見麼。宗提起盞子云。向世界",
    "X79n1557_004:0038c11": "未成時。道得麼。師作掌勢。宗以面作受掌勢。",
    "X79n1557_004:0038c12": "師同歸宗麻谷。去禮覲忠國師。路次。師於地上。畫一",
    "X79n1557_004:0038c13": "圓相云。道得即去。道不得即不去。宗於圓相中坐。谷",
    "X79n1557_004:0038c14": "作女人拜。師云。恁麼則不去也。宗云。是甚麼心行。於",
    "X79n1557_004:0038c15": "是却回。",
    "X79n1557_004:0038c16": "翠巖芝云。當時若見。各與一棒。貴圖天下太平。",
    "X79n1557_004:0038c17": "佛印元云。歸宗麻谷。氣宇如王。落在南泉圈裏。",
    "X79n1557_004:0038c18": "當時見他畫圓相。拂袖便行。直饒南泉。有神通。",
    "X79n1557_004:0038c19": "也較三千里。",
    "X79n1557_004:0038c20": "師與魯祖杉山歸宗。辭馬祖。各謀住庵。中路分袂次。",
    "X79n1557_004:0038c21": "師插下拄杖云。道得。也被這箇礙。道不得。也被這箇",
    "X79n1557_004:0038c22": "礙。宗拽拄杖。便打云。也只是這箇。王老師。說甚麼礙",
    "X79n1557_004:0038c23": "不礙。魯祖云。只此一句。大播天下。宗云。還有不播底",
    "X79n1557_004:0038c24": "麼。祖云有。宗云。作麼生是不播底。祖作掌勢。",
    "X79n1557_004:0039a01": "師與杉山向火次。師云。不用指東劃西。本分事。直下",
    "X79n1557_004:0039a02": "道將來。杉以火筯。插向爐內。師云。直饒如是。猶較王",
    "X79n1557_004:0039a03": "老師一線道。又問趙州。州劃一圓相。於相中。著一點。",
    "X79n1557_004:0039a04": "師云。直饒恁麼。猶較王老師一線道。",
    "X79n1557_004:0039a05": "師問神山。甚麼處來。山云。打羅來。師云。手打脚打。山",
    "X79n1557_004:0039a06": "無對。師云。汝問我。山理前問。師云。分明記取。舉似明",
    "X79n1557_004:0039a07": "眼人。",
    "X79n1557_004:0039a08": "師寄書與茱萸云。理隨事變。寬廓非外。事得理融。寂",
    "X79n1557_004:0039a09": "寥非內。僧問茱萸。如何是寬廓非外。茱萸云。問一答",
    "X79n1557_004:0039a10": "百也無妨。云如何是寂寥非內。萸云。覩對聲色。不是",
    "X79n1557_004:0039a11": "好手。又問趙州。州作喫飯勢。僧進後語。州作拭口勢。",
    "X79n1557_004:0039a12": "又問長沙岑。岑瞪目視之。僧進後語。岑閉目示之。僧",
    "X79n1557_004:0039a13": "舉似師。師云。此三人。不謬為吾弟子。",
    "X79n1557_004:0039a14": "師一日閉却方丈門。將灰圍却門外云。有人道得。即",
    "X79n1557_004:0039a15": "開門。眾祗對。多不契。趙州云。蒼天蒼天。師便開門。",
    "X79n1557_004:0039a16": "趙州問。和尚百年後。向甚麼處去。師云。山下作一頭",
    "X79n1557_004:0039a17": "水牯牛去。州云。謝師指示。師云。昨夜三更月到窓。",
    "X79n1557_004:0039a18": "師為馬大師。作忌齋。問僧云。且道。馬大師。還來麼。眾",
    "X79n1557_004:0039a19": "無對。洞山云。待有伴即來。師云。此子雖後生。甚堪雕",
    "X79n1557_004:0039a20": "琢。洞山云。和尚。且莫壓良為賤。",
    "X79n1557_004:0039a21": "師刈茆茨。有僧問。南泉路。向甚麼處去。師豎起鎌云。",
    "X79n1557_004:0039a22": "我這鎌子。是三十文買。僧云。我不問這箇。南泉路。向",
    "X79n1557_004:0039a23": "甚麼處去。師云。我用得最快。",
    "X79n1557_004:0039a24": "師問維那。今日普請。作甚麼。那云。拽磨。師云。磨即從",
    "X79n1557_004:0039b01": "儞拽。不得動著中心樹子。維那無語。",
    "X79n1557_004:0039b02": "師拈毬子。問僧。那箇何似這箇。云不似。師云。甚麼處",
    "X79n1557_004:0039b03": "見那箇。便道不似。云若問某見處。請和尚。放下手中",
    "X79n1557_004:0039b04": "物。師云。許儞具隻眼。",
    "X79n1557_004:0039b05": "師因兩堂爭猫兒。師遂提起猫兒云。大眾。道得即不",
    "X79n1557_004:0039b06": "斬。道不得即斬。眾無語。師遂斬之。",
    "X79n1557_004:0039b07": "雪竇頌云。兩堂俱是杜禪和。撥動煙塵不奈何。",
    "X79n1557_004:0039b08": "賴得南泉能舉令。一刀兩段任偏頗。",
    "X79n1557_004:0039b09": "少頃。趙州從外來。師舉似州。州脫屨。安頭上。出去。",
    "X79n1557_004:0039b10": "師云。子若在。即救得猫兒。",
    "X79n1557_004:0039b11": "翠巖芝云。大小趙州。只可自救。",
    "X79n1557_004:0039b12": "雪竇頌云。公案圓來問趙州。長安城裏任閑游。",
    "X79n1557_004:0039b13": "草鞋頭戴無人會。歸到家山即便休。",
    "X79n1557_004:0039b14": "師住庵時。有一僧來。師云。某甲上山作務。齋時。上座",
    "X79n1557_004:0039b15": "做飯。喫了。却送一分來。其僧齋時做飯。喫了。將家具。",
    "X79n1557_004:0039b16": "一時打破。就床而臥。師伺不來。遂歸見僧偃臥。師亦",
    "X79n1557_004:0039b17": "去身邊臥。僧便起去。師云。得恁麼靈利。師住後云。我",
    "X79n1557_004:0039b18": "往前住庵時。有箇靈利道者。直至如今不見。",
    "X79n1557_004:0039b19": "翠巖芝云。兩箇漢。即不到村。後不到店。",
    "X79n1557_004:0039b20": "師入園。見一僧。拋瓦礫打之。僧回首。師蹺一足。僧無",
    "X79n1557_004:0039b21": "語。師歸。僧隨後請益云。和尚適來拋瓦礫打某甲。豈",
    "X79n1557_004:0039b22": "不是警覺某甲。師云。蹺一足又作麼生。僧無對。",
    "X79n1557_004:0039b23": "師問僧。夜來好風。云夜來好風。師云。吹折門前一株",
    "X79n1557_004:0039b24": "松。僧云。吹折門前一株松。又問一僧。云夜來好風。云",
    "X79n1557_004:0039c01": "是甚麼風。師云。吹折門前一株松。云是甚麼松。師云。",
    "X79n1557_004:0039c02": "一得一失。",
    "X79n1557_004:0039c03": "翠巖真云。眾中商量。有云。前頭據實祗對。所以",
    "X79n1557_004:0039c04": "云得。後頭不合云。是甚麼風。所以言失。只知車",
    "X79n1557_004:0039c05": "書混同。泥玉一所。不知道之根源。理之深淺。要",
    "X79n1557_004:0039c06": "會麼路逢劒客須呈劒。不是詩人不獻詩。",
    "X79n1557_004:0039c07": "有一庵主。人謂之曰。南泉近日出世。何不去禮拜。主",
    "X79n1557_004:0039c08": "云。非但南泉。直饒千佛出興。亦不去。師聞。令趙州往",
    "X79n1557_004:0039c09": "勘之。州纔見庵主。便作禮。主不顧。州從西過東。從東",
    "X79n1557_004:0039c10": "過西而立。主亦不顧。州云。草賊大敗。拽下簾子便行。",
    "X79n1557_004:0039c11": "舉似師。師云。我從來疑著這漢。",
    "X79n1557_004:0039c12": "雪竇云。大小南泉趙州。被箇擔板漢勘破。",
    "X79n1557_004:0039c13": "師一日下莊。莊主預備迎奉。師云。老僧居常出入。不",
    "X79n1557_004:0039c14": "曾與人知。何得預辦如此。主云。昨夜土地神報。師云。",
    "X79n1557_004:0039c15": "王老師修行無力。被鬼神覷見。侍者便問。大善知識。",
    "X79n1557_004:0039c16": "為甚麼被鬼神覷見。師云。土地前更下一分飯著。",
    "X79n1557_004:0039c17": "達觀頴云。南泉被這僧一問。不免向鬼窟裡作",
    "X79n1557_004:0039c18": "活計。",
    "X79n1557_004:0039c19": "師翫月次。僧云。幾時得似這箇。師云。王老師。二十年",
    "X79n1557_004:0039c20": "前。也曾恁麼來。云即今又作麼生。師便歸方丈。",
    "X79n1557_004:0039c21": "有僧問訊罷。叉手而立。師云。太俗生。僧合掌。師云。太",
    "X79n1557_004:0039c22": "僧生。僧無語。",
    "X79n1557_004:0039c23": "僧問。牛頭未見四祖時。為甚麼。百鳥銜花獻。師云。為",
    "X79n1557_004:0039c24": "渠步步踏佛階梯。云見後。為甚麼。不銜花獻。師云。直",
    "X79n1557_004:0040a01": "饒不來。猶較王老師一線道。",
    "X79n1557_004:0040a02": "僧問。即心是佛又不得。非心非佛又不得。師意如何。",
    "X79n1557_004:0040a03": "師云。儞但即心是佛便了。更說甚麼。得與不得。只如",
    "X79n1557_004:0040a04": "儞喫了飯。東廊上西廊下。不可總問人得與不得。",
    "X79n1557_004:0040a05": "師問良欽。空劫中。還有佛否。云有。師云。是阿誰。云良",
    "X79n1557_004:0040a06": "欽。師云。居何國土。欽無對。",
    "X79n1557_004:0040a07": "師問僧。不思善。不思惡。總不思時。還我本來面目來。",
    "X79n1557_004:0040a08": "僧云。無容止可露。",
    "X79n1557_004:0040a09": "洞山云。還曾將示人麼。",
    "X79n1557_004:0040a10": "僧問師。居丈室。將何指南。師云。昨夜三更失却牛。天",
    "X79n1557_004:0040a11": "明起來失却火。",
    "X79n1557_004:0040a12": "師問座主。講甚麼經。云彌勒下生經。師云。彌勒幾時",
    "X79n1557_004:0040a13": "下生。云見在天宮未來。師云。天上無彌勒。地下無彌",
    "X79n1557_004:0040a14": "勒。",
    "X79n1557_004:0040a15": "洞山舉問雲居。居云。天上無彌勒。地下無彌勒。",
    "X79n1557_004:0040a16": "未審誰與安名。洞山被問。直得繩床震動。乃云。",
    "X79n1557_004:0040a17": "吾在雲巖問。老人直得火爐震動。今日被子問。",
    "X79n1557_004:0040a18": "直得通身汗流。",
    "X79n1557_004:0040a19": "有座主辭師。問甚麼處去。云山下去。師云。第一不得",
    "X79n1557_004:0040a20": "謗王老師。云爭敢。師噴啑云。是多少。主無對。",
    "X79n1557_004:0040a21": "僧問。百尺竿頭。如何進步。師云。更進一步。復問鹽官。",
    "X79n1557_004:0040a22": "官云。百尺竿頭。用進作麼。僧不肯。拂袖而出。官便打。",
    "X79n1557_004:0040a23": "承天宗云。若參南泉。須進一步。若參鹽官。須退",
    "X79n1557_004:0040a24": "一步。明眼底辨取。",
    "X79n1557_004:0040b01": "陸亘大夫問師。肇法師也甚奇怪。解道。天地與我同",
    "X79n1557_004:0040b02": "根。萬物與我一體。師指庭前花云。大夫。時人見此一",
    "X79n1557_004:0040b03": "株花。如夢相似。",
    "X79n1557_004:0040b04": "師與大夫。見人雙陸。大夫拈起骰子問。恁麼不恁麼。",
    "X79n1557_004:0040b05": "但信彩時如何。師拈起骰子。便擲云。臭骨頭一十八",
    "X79n1557_004:0040b06": "大夫問。弟子家中。有片石。或時坐。或時臥。如今擬鐫",
    "X79n1557_004:0040b07": "作佛。得麼。師云得。大夫云。莫不得麼。師云。不得。",
    "X79n1557_004:0040b08": "大夫問師。大悲菩薩。用許多手眼。作甚麼。師云。如國",
    "X79n1557_004:0040b09": "家用大夫。作甚麼。",
    "X79n1557_004:0040b10": "大夫謂師云。弟子亦薄會佛法。師云。大夫十二時中。",
    "X79n1557_004:0040b11": "作麼生。夫云。寸絲不挂。師云。猶是階下漢。復云。不見",
    "X79n1557_004:0040b12": "道。有道君王。不納有智之臣。",
    "X79n1557_004:0040b13": "大夫歸宣城治所。師問。大夫去彼。將何治民。夫云。以",
    "X79n1557_004:0040b14": "智慧治民。師云。恁麼則彼地生靈。盡遭塗炭去也。夫",
    "X79n1557_004:0040b15": "無對。",
    "X79n1557_004:0040b16": "洪州百丈懷海禪師(凡十六)福州長樂人也。師參馬大",
    "X79n1557_004:0040b17": "師。為侍者。檀越每送齋飯來。師纔揭用盤蓋。馬大師",
    "X79n1557_004:0040b18": "拈起一片胡餅。示眾云。是甚麼。每日如此。師經三年。",
    "X79n1557_004:0040b19": "方有省。",
    "X79n1557_004:0040b20": "師侍馬大師。游山次。忽見野鴨飛過。祖問是甚麼。師",
    "X79n1557_004:0040b21": "云野鴨子。祖云。甚麼處去也。師云。飛過去也。祖搊師",
    "X79n1557_004:0040b22": "鼻頭。師負痛。失聲云。阿耶耶。阿耶耶。祖云。又道飛過",
    "X79n1557_004:0040b23": "去也。師於此契悟。浹背汗流。却歸侍者寮。哀哀大哭。",
    "X79n1557_004:0040b24": "同事問。汝憶父母耶。師云。無。云被人罵耶。師云無。云",
    "X79n1557_004:0040c01": "儞哭作甚麼。師云。我鼻孔。被大師搊得。痛不可徹。同",
    "X79n1557_004:0040c02": "事云。有甚因緣不相契。師云。汝問取和尚去。同事問",
    "X79n1557_004:0040c03": "馬大師云。海侍者。有何因緣。不契。在寮中哭告。和尚",
    "X79n1557_004:0040c04": "為某甲說。大師云。是伊會也。汝自問取他。同事歸寮",
    "X79n1557_004:0040c05": "云。和尚道。汝會也。教我自問汝。師乃呵呵大笑。同事",
    "X79n1557_004:0040c06": "云。適來哭。如今為甚却笑。師云。適來哭。如今笑。同事",
    "X79n1557_004:0040c07": "罔然。",
    "X79n1557_004:0040c08": "妙喜頌云。有時笑兮有時哭。悲喜交參暗催促。",
    "X79n1557_004:0040c09": "此理如何說向人。斷絃須是鸞膠續。",
    "X79n1557_004:0040c10": "馬大師次日陞堂。眾纔集。師出卷却席。祖便下座。歸",
    "X79n1557_004:0040c11": "方丈。却問師。我適來上堂。未曾說話。儞為甚麼卷却",
    "X79n1557_004:0040c12": "席。師云。某甲昨日。被和尚搊得鼻頭痛。祖云。汝昨日",
    "X79n1557_004:0040c13": "向甚麼處留心。師云。鼻頭今日。又不痛也。祖云。汝深",
    "X79n1557_004:0040c14": "得今日事。師作禮而退。",
    "X79n1557_004:0040c15": "雪竇云。當時若見出來卷却席。劈脊與他一踏。",
    "X79n1557_004:0040c16": "令坐者倒者。皆起不得。且要後人。別有生涯。免",
    "X79n1557_004:0040c17": "見遞相鈍置。豈不是箇英靈漢。",
    "X79n1557_004:0040c18": "白雲端出馬祖語云。我鈍置猶可。汝鈍置太殺",
    "X79n1557_004:0040c19": "黃龍心云。馬祖陞堂。百丈卷席。後人不善來風。",
    "X79n1557_004:0040c20": "盡道不留眹跡。殊不知桃花浪裏。正好張帆。七",
    "X79n1557_004:0040c21": "里灘頭。更堪垂釣。",
    "X79n1557_004:0040c22": "楊傑次公頌云。野鴨飛鼻頭裂。卷簟更來呈醜",
    "X79n1557_004:0040c23": "拙。直饒獨坐大雄峰。也是天邊第二月。",
    "X79n1557_004:0040c24": "師再參馬大師。侍立次。大師目顧繩床角拂子。師云。",
    "X79n1557_004:0041a01": "即此用離此用。祖云。汝向後開兩片皮。將何為人。師",
    "X79n1557_004:0041a02": "取拂子。竪起。祖云。即此用。離此用。師挂拂子舊處。祖",
    "X79n1557_004:0041a03": "震威一喝。師直得三日耳聾。",
    "X79n1557_004:0041a04": "汾州云。悟去便休。說甚麼三日耳聾。",
    "X79n1557_004:0041a05": "石門聦云。若不三日耳聾。何得悟去　汾州聞",
    "X79n1557_004:0041a06": "云。我恁麼道。較他石門半月程　雪竇云。奇怪",
    "X79n1557_004:0041a07": "諸禪德。如今列其派者多。究其源者少。總道百",
    "X79n1557_004:0041a08": "丈於喝下大悟。還端的也無。然刁刀相似。魚魯",
    "X79n1557_004:0041a09": "參差。若是明眼漢。瞞他一點不得。只如馬大師",
    "X79n1557_004:0041a10": "道。儞他後開兩片皮。將何為人。百丈竪起拂子。",
    "X79n1557_004:0041a11": "為復是如蟲禦木。為復是啐啄同時。諸人要會",
    "X79n1557_004:0041a12": "三日耳聾麼。大冶精金。應無變色　東林總云。",
    "X79n1557_004:0041a13": "當言不避截舌。當爐不避火迸。佛法豈可曲順",
    "X79n1557_004:0041a14": "人情。東林今日。向驪龍窟裏爭珠去也。百丈不",
    "X79n1557_004:0041a15": "無他三日耳聾。汾州石門。爭免二俱瞎漢。這三",
    "X79n1557_004:0041a16": "箇。還曾悟去也無。良久云。祖嬭不了。殃及兒孫。",
    "X79n1557_004:0041a17": "汾陽昭頌云。每因無事侍師前。師指繩床角上",
    "X79n1557_004:0041a18": "懸。舉放却歸舊位立。分明一喝至今傳。",
    "X79n1557_004:0041a19": "示眾云。併却咽喉唇吻。速道將來。溈山出眾云。某甲",
    "X79n1557_004:0041a20": "道不得。請和尚道。師云。不辭與汝道。恐已後喪我兒",
    "X79n1557_004:0041a21": "孫。五峰云。和尚也須併却。師云。無人處。斫額望汝。雲",
    "X79n1557_004:0041a22": "巖云。和尚有也未。師云。喪我兒孫。",
    "X79n1557_004:0041a23": "師一日上堂。眾纔集。師拈拄杖一時打散。復召大眾。",
    "X79n1557_004:0041a24": "眾回首。師云。是甚麼。",
    "X79n1557_004:0041b01": "師參次。有一老人。隨眾聽法。眾人退。老人亦退。忽一",
    "X79n1557_004:0041b02": "日不退。師問。面前立者何人。老人云。某甲非人也。過",
    "X79n1557_004:0041b03": "去迦葉佛時。曾住此山。因學人問。大修行人。還落因",
    "X79n1557_004:0041b04": "果也無。某甲對云。不落因果。五百生墮野狐身。今請",
    "X79n1557_004:0041b05": "和尚代一轉語。遂理前問。師云。不昧因果。老人言下",
    "X79n1557_004:0041b06": "大悟。作禮云。某甲已脫野狐身。住在山後。乞依亡僧",
    "X79n1557_004:0041b07": "事例。師令維那白槌云。食罷送亡僧。眾皆怪訝云。又",
    "X79n1557_004:0041b08": "無人遷化。何得送亡僧。食罷。師領眾。至山後巖下。以",
    "X79n1557_004:0041b09": "拄杖。挑出一死狐。依法火葬。師至晚上堂。舉前因緣。",
    "X79n1557_004:0041b10": "黃檗出眾問云。古人錯對一轉語。五百生墮狐身。轉",
    "X79n1557_004:0041b11": "轉不錯。合作箇甚麼。師云。近前來。與汝道。蘗近前。與",
    "X79n1557_004:0041b12": "師一掌。師拍手笑云。將謂胡鬚赤。更有赤鬚胡。",
    "X79n1557_004:0041b13": "司馬頭陀。舉問溈山。山撼門扇三下。陀云。太麤",
    "X79n1557_004:0041b14": "生。溈云。佛法不是這箇道理　溈山舉問仰山。",
    "X79n1557_004:0041b15": "仰云。黃蘗常用此機。溈云。天生得。從人得。仰云。",
    "X79n1557_004:0041b16": "亦是稟受師承。亦是自性宗通。溈云。如是如是",
    "X79n1557_004:0041b17": "真淨文頌云。不落藏逢不昧分。要伊從此脫狐",
    "X79n1557_004:0041b18": "身。相逢盡道休官去。林下何曾見一人。",
    "X79n1557_004:0041b19": "大溈喆頌云。大冶洪爐。烹佛烹祖。規模鎔盡。識",
    "X79n1557_004:0041b20": "者罔措。",
    "X79n1557_004:0041b21": "僧問。如何是大乘頓悟法門。師云。汝等先歇諸緣。休",
    "X79n1557_004:0041b22": "息萬事。善與不善。世出世間。一切諸法。莫記憶。莫緣",
    "X79n1557_004:0041b23": "念。放捨身心。令其自在。心如木石。無所辨別。心無所",
    "X79n1557_004:0041b24": "行。心地若空。慧日自現。如雲開日出相似。俱歇一切",
    "X79n1557_004:0041c01": "攀緣。貪嗔愛取。垢淨情盡。對五欲八風。不被見聞覺",
    "X79n1557_004:0041c02": "知所縛。不被諸境所惑。自然具足神通妙用。是解脫",
    "X79n1557_004:0041c03": "人。對一切境。心無靜亂。不攝不散。透一切聲色。無有",
    "X79n1557_004:0041c04": "滯礙。名為道人。但不被一切善惡垢淨。有為世間。福",
    "X79n1557_004:0041c05": "智拘繫。即名為佛慧。是非好惡。是理非理。諸知見總",
    "X79n1557_004:0041c06": "盡。不被繫縛。處心自在。名初發心菩薩。便登佛地。一",
    "X79n1557_004:0041c07": "切諸法。本不自空。不自言色。亦不言是非垢淨。亦無",
    "X79n1557_004:0041c08": "心繫縛人。但人自虗妄計著。作若干種解。起若干種",
    "X79n1557_004:0041c09": "知見。若垢淨心盡。不住繫縛。不住解脫。無一切有為",
    "X79n1557_004:0041c10": "無為解。平等心量。處於生死。其心自在。畢竟不與虗",
    "X79n1557_004:0041c11": "幻塵勞。蘊界生死。諸入和合。逈然無寄。一切不拘。去",
    "X79n1557_004:0041c12": "留無礙。往來生死。如門開相似。若遇種種苦樂。不稱",
    "X79n1557_004:0041c13": "意事。心無退屈。不念名聞衣食。不貪一切功德利益。",
    "X79n1557_004:0041c14": "不為世法之所滯。心雖親受苦樂。不干于懷。麤食接",
    "X79n1557_004:0041c15": "命。補衣禦寒暑。兀兀如愚如聾相似。稍有相親分。於",
    "X79n1557_004:0041c16": "生死中。廣學知解。求福求智。於理無益。却被解境風",
    "X79n1557_004:0041c17": "飄。却歸生死海裏。佛是無求人。求之即乖。理是無求",
    "X79n1557_004:0041c18": "理。求之即失。若取於無求。復同於有求。此法無實無",
    "X79n1557_004:0041c19": "虗。若能一生。心如木石相似。不為陰界。五欲八風之",
    "X79n1557_004:0041c20": "所漂溺。即生死因斷。去住自由。不為一切有為因果",
    "X79n1557_004:0041c21": "所縛。他時還與無縛身同。利物以無縛心。應一切心。",
    "X79n1557_004:0041c22": "以無縛慧。解一切縛。亦能應病與藥。僧云。如今受戒",
    "X79n1557_004:0041c23": "身口清淨。已具諸善。得解脫否。答少分解脫。未得心",
    "X79n1557_004:0041c24": "解脫。未得一切解脫。云如何是心解脫。答不求佛。不",
    "X79n1557_004:0042a01": "求知解。垢淨情盡。亦不守此無求為是。亦不住盡處。",
    "X79n1557_004:0042a02": "亦不畏地獄縛。不受天堂樂。一切法不拘。始名為解",
    "X79n1557_004:0042a03": "脫無礙。即身心及一切。皆名解脫。汝莫言有少分戒",
    "X79n1557_004:0042a04": "善。將謂便了。有恒沙無漏戒定慧門。都未涉一毫在。",
    "X79n1557_004:0042a05": "努力猛作早與。莫待耳聾眼暗。頭白面皺。老若及身。",
    "X79n1557_004:0042a06": "眼中流淚。心裏慞惶。未有去處。到恁麼時。整理手脚",
    "X79n1557_004:0042a07": "不得也。縱有福智多聞。都不相救。為心眼未開。唯緣",
    "X79n1557_004:0042a08": "念諸境。不知返照。復不見佛道。一生所有惡業。悉現",
    "X79n1557_004:0042a09": "在前。或欣或怖。六道五蘊。盡見嚴好舍宅。舟舡車轝。",
    "X79n1557_004:0042a10": "光明顯赫。為縱自心。貪愛所見。悉變為好境。隨見重",
    "X79n1557_004:0042a11": "處受生。都無自由分。龍畜良賤。亦總未定。問如何得",
    "X79n1557_004:0042a12": "自由。答如今對五欲八風。情無取捨。垢淨俱忘。如日",
    "X79n1557_004:0042a13": "月在空。不緣而照。心如木石。亦如香象截流而過。更",
    "X79n1557_004:0042a14": "無滯礙。此人天堂地獄。所不能攝也。",
    "X79n1557_004:0042a15": "師云。讀經看教。語言皆須宛轉。歸就自己。俱是一切",
    "X79n1557_004:0042a16": "言教。只明如今覺性自己。俱不被一切有無諸法境",
    "X79n1557_004:0042a17": "轉。是導師。能照破一切有無境法。是金剛。即有自由",
    "X79n1557_004:0042a18": "獨立分。若不能恁麼得。縱令誦得十二韋陀經。只成",
    "X79n1557_004:0042a19": "增上慢。却是謗佛。不是修行。讀經看教。若准世間。是",
    "X79n1557_004:0042a20": "好善事。若向明理人邊數。此是壅塞人。十地之人。脫",
    "X79n1557_004:0042a21": "不去。流入生死河。但不用求覔知解語義句。知解屬",
    "X79n1557_004:0042a22": "貪。貪變成病。只如今但離一切有無諸法。透過三句",
    "X79n1557_004:0042a23": "外。自然與佛無差。既自是佛。何慮佛不解語。只恐不",
    "X79n1557_004:0042a24": "是佛。被有無諸法轉。不得自由。是以理未立。先被福",
    "X79n1557_004:0042b01": "智載去。如賤使貴。不知於理先立。後有福智。臨時作",
    "X79n1557_004:0042b02": "得主。捉土為金。變海水為酥酪。破須彌為微塵。於一",
    "X79n1557_004:0042b03": "義。作無量義。於無量義。作一義。",
    "X79n1557_004:0042b04": "雲巖問。和尚每日區區。為阿誰。師云。有一人要。巖云。",
    "X79n1557_004:0042b05": "何不教伊自作。師云。渠無家活。",
    "X79n1557_004:0042b06": "智藏問師。老兄向後作麼生。師以手卷舒兩邊。示之。",
    "X79n1557_004:0042b07": "藏云。更作麼生。師以指點空三下。",
    "X79n1557_004:0042b08": "師謂眾曰。我要一人去。傳語西堂。阿誰去得。五峰出",
    "X79n1557_004:0042b09": "云。某甲去得。師云。儞作麼生傳語。峰云。待見西堂。即",
    "X79n1557_004:0042b10": "道。師云。道甚麼。峰云。却來說似和尚。",
    "X79n1557_004:0042b11": "師因普請鋤地。有一僧。聞鼓鳴。拋下鋤頭。呵呵大笑",
    "X79n1557_004:0042b12": "便歸。師云。俊哉俊哉。此是觀音入理之門。遂喚其僧",
    "X79n1557_004:0042b13": "問。汝適來見箇甚麼道理。云適來肚裏飢。聞鼓聲。喫",
    "X79n1557_004:0042b14": "飯去。師乃大笑。",
    "X79n1557_004:0042b15": "有一僧。哭上法堂。師云。作甚麼。云父母俱喪。請師選",
    "X79n1557_004:0042b16": "日。師云。明日與汝一時埋却。",
    "X79n1557_004:0042b17": "僧問。抱璞投師。請師一決。師云。昨夜南山虎咬大蟲。",
    "X79n1557_004:0042b18": "云不謬真詮。為甚麼。不垂方便。師云。掩耳偷鈴漢。云",
    "X79n1557_004:0042b19": "不得中郎鑑。還同野舍薪。師便打。僧云。蒼天蒼天。師",
    "X79n1557_004:0042b20": "云。得與麼多口。云罕遇知音。拂袖便出。師云。百丈今",
    "X79n1557_004:0042b21": "日輸却一半(佛鑑云。雖得一場榮。刖却一雙足)。至晚。侍者問。和尚被",
    "X79n1557_004:0042b22": "這僧不肯了。便休。師便打。者云。蒼天蒼天。師云。罕遇",
    "X79n1557_004:0042b23": "知音。者作禮。師云。一狀領過。",
    "X79n1557_004:0042b24": "佛鑑云。百丈老人。獨坐大雄峰。咳唾生風。寰宇",
    "X79n1557_004:0042c01": "之中。誰敢覰著。被侍者揑著脚跟。直得兩手分",
    "X79n1557_004:0042c02": "付。雖然如此。養子方知父慈。",
    "X79n1557_004:0042c03": "僧問。依經解義。三世佛冤。離經一字。如同魔說。師云。",
    "X79n1557_004:0042c04": "固守動用。三世佛冤。此外別求。則同魔說。",
    "X79n1557_004:0042c05": "僧問。如何是奇特事。師云。獨坐大雄峯。僧作禮。師便",
    "X79n1557_004:0042c06": "打。",
    "X79n1557_004:0042c07": "雪竇頌云。祖域交馳天馬駒。化門舒卷不同途。",
    "X79n1557_004:0042c08": "電光石火存機變。堪笑人來捋虎鬚。",
    "X79n1557_004:0042c09": "盧山歸宗智常禪師(凡十一)示眾云。從上古德。不是無",
    "X79n1557_004:0042c10": "知解。他高上之士。不同常流。今時不能自成自立。虗",
    "X79n1557_004:0042c11": "度時光。諸子莫錯用心。無人替汝。亦無汝用心處。莫",
    "X79n1557_004:0042c12": "就佗覓。從前只是依他作解。發言皆滯。光不透脫。只",
    "X79n1557_004:0042c13": "為目前有物。",
    "X79n1557_004:0042c14": "示眾云。吾今欲說禪。諸子總近前。大眾進前。師云。汝",
    "X79n1557_004:0042c15": "聽觀音行。善應諸方所。僧問。如何是觀音行。師彈指",
    "X79n1557_004:0042c16": "云。還聞麼。云僧聞。師云。這一隊漢。來這裏覓甚麼。以",
    "X79n1557_004:0042c17": "棒趂下。大笑歸方丈。",
    "X79n1557_004:0042c18": "師與南泉相別。煎茶次。泉問。從前與師兄商量言句。",
    "X79n1557_004:0042c19": "彼此已知。向後有人。問畢竟。作麼生。師云。這一片田",
    "X79n1557_004:0042c20": "地。好卓庵。泉云。卓庵且致。畢竟事作麼生。師踢飜茶",
    "X79n1557_004:0042c21": "銚。泉云。師兄喫茶了。某甲未喫茶。師云。作此語話。滴",
    "X79n1557_004:0042c22": "水也難消。泉休去。",
    "X79n1557_004:0042c23": "雲巖來參。師見便作彎弓勢。嵓良久。作拔劍勢。師云。",
    "X79n1557_004:0042c24": "大遲生。",
    "X79n1557_004:0043a01": "師剗草次。有座主來參。偶一條虵過。師以鋤斷之。主",
    "X79n1557_004:0043a02": "云。久響歸宗。元來只是箇麤行沙門。師顧座主云。儞",
    "X79n1557_004:0043a03": "麤我麤。主問如何是麤。師竪起鋤頭。云如何是細。師",
    "X79n1557_004:0043a04": "作斷虵勢。云與麼則依而行之。師云。依而行之且置。",
    "X79n1557_004:0043a05": "儞甚麼處。見我斬虵。主無對。",
    "X79n1557_004:0043a06": "雪峰問德山。古人斬虵。意旨如何。山便打。峰便",
    "X79n1557_004:0043a07": "走。山召云。布衲子。峯回首。山云。他時悟去。方知",
    "X79n1557_004:0043a08": "老漢徹底老婆心　雪竇云。歸宗只會慎初。不",
    "X79n1557_004:0043a09": "能護末。德山頗能據令。未明斬虵。乃云。大眾看。",
    "X79n1557_004:0043a10": "雪竈今日斬三五條。拈拄杖。打散大眾。",
    "X79n1557_004:0043a11": "師普請取菜次。師劃一圓相。圍却一株菜。眾皆下語。",
    "X79n1557_004:0043a12": "不契師意。師遂拔却菜。拈拄杖打趂云。這一隊漢。無",
    "X79n1557_004:0043a13": "一箇有智慧。",
    "X79n1557_004:0043a14": "僧問。如何是玄旨。師云。無人能會。云向者如何。師云。",
    "X79n1557_004:0043a15": "有向即乖。云不向者如何。師云。誰求玄旨。僧無語。師",
    "X79n1557_004:0043a16": "云。去無儞用心處。云豈無方便。令學人得入。師云。觀",
    "X79n1557_004:0043a17": "音妙智力。能救世間苦。云如何是觀音妙智力。師敲",
    "X79n1557_004:0043a18": "鼎蓋三下云。還聞麼。云聞。師云。我何不聞。僧無諸。師",
    "X79n1557_004:0043a19": "拈棒趂下。",
    "X79n1557_004:0043a20": "師因小師大愚辭。師問甚處去。云諸方學五味禪去。",
    "X79n1557_004:0043a21": "師云諸方有五味禪。我這裏有一味禪。為甚不學。云",
    "X79n1557_004:0043a22": "如何是和尚一味禪。師劈口便打。愚當下大悟。乃云",
    "X79n1557_004:0043a23": "嗄。我會也我會也。師急索云道道。愚擬開口。師又打。",
    "X79n1557_004:0043a24": "即時趂出。",
    "X79n1557_004:0043b01": "雪竇云。以強凌弱。有甚麼難。我這裏。有一味禪。",
    "X79n1557_004:0043b02": "為甚不學。但向道収。待伊拈起。有般無眼漢。只",
    "X79n1557_004:0043b03": "管喫。吽吽。雪竇門下誰敢。",
    "X79n1557_004:0043b04": "師泥壁次。白舍人來。師問。君子儒小人儒。云君子儒。",
    "X79n1557_004:0043b05": "師打泥盤一下。白便過泥。師接泥便用。良久問。莫是",
    "X79n1557_004:0043b06": "俊快底白侍郎麼。白云不敢。師云。只有過泥分。",
    "X79n1557_004:0043b07": "李渤刺史問。教中道。須彌納芥子。渤即不疑。芥子納",
    "X79n1557_004:0043b08": "須彌。莫是妄談否。師云。人傳使君讀萬卷書。是否。云",
    "X79n1557_004:0043b09": "然。師云。摩頂至踵。如椰子大。萬卷書向甚麼處著。李",
    "X79n1557_004:0043b10": "俛首而已。",
    "X79n1557_004:0043b11": "李問。一大藏教。明甚麼邊事。師舉拳示之云。會麼。云",
    "X79n1557_004:0043b12": "不會。師云。飽學措大。拳頭也不識。云某甲實不會。師",
    "X79n1557_004:0043b13": "云。遇人即途中受用。不遇人即世諦流布。",
    "X79n1557_004:0043b14": "明州大梅法常禪師(凡十三)襄陽鄭氏予。問馬大師。如",
    "X79n1557_004:0043b15": "何是佛。馬大師云。即心是佛。師於言下大悟。後於梅",
    "X79n1557_004:0043b16": "子真舊隱。而卜居焉。",
    "X79n1557_004:0043b17": "鹽官有一僧。採拄杖迷路。到師庵。乃問。和尚住此山",
    "X79n1557_004:0043b18": "多少時。師云。只見四山青又黃。云出山路。向甚麼處",
    "X79n1557_004:0043b19": "去。師云。隨流去。僧回舉似鹽官。官云。我在江西時。曾",
    "X79n1557_004:0043b20": "見此一僧。自後不知消息。莫是他否。遣僧招之。師答",
    "X79n1557_004:0043b21": "以偈云。摧殘枯木倚寒林。幾度逢春不變心。樵客遇",
    "X79n1557_004:0043b22": "之猶不顧。郢人那得苦追尋。",
    "X79n1557_004:0043b23": "馬大師。遣僧問師云。和尚見馬大師。得箇甚麼。便住",
    "X79n1557_004:0043b24": "此山。師云。馬大師向我道。即心是佛。我便向這裏住",
    "X79n1557_004:0043c01": "僧云。馬大師。近日佛法又別也。師云。作麼生別。僧云。",
    "X79n1557_004:0043c02": "又道非心非佛。師云。這老漢。惑亂人。未有了日。任他",
    "X79n1557_004:0043c03": "非心非佛。我這裏只管即心即佛。僧回舉似馬大師。",
    "X79n1557_004:0043c04": "大師云。梅子熟也。",
    "X79n1557_004:0043c05": "龐居士聞之。欲驗師真實。特往勘之。纔見便問。久響",
    "X79n1557_004:0043c06": "大梅。未審梅子熟也未。師云。儞向甚麼處下口。士云。",
    "X79n1557_004:0043c07": "百雜碎。師伸手云。還我核子來。士無語。",
    "X79n1557_004:0043c08": "示眾云。汝等各自回心達本。莫逐其末。但得其本。其",
    "X79n1557_004:0043c09": "末自至。若欲識本。唯了自心。此心。元是一切世間。出",
    "X79n1557_004:0043c10": "世間法。根本故。心生則種種法生。心滅則種種法滅。",
    "X79n1557_004:0043c11": "心且不附一切善惡而生。萬法本自如如。",
    "X79n1557_004:0043c12": "有僧。從馬大師處來。纔相見。便繞師行一匝。提起坐",
    "X79n1557_004:0043c13": "具云。正恁麼時。賓主俱不立。師云。不立者是誰。僧又",
    "X79n1557_004:0043c14": "繞師一匝。師云。我今為汝。保任此事。終不虗也。僧作",
    "X79n1557_004:0043c15": "禮。師云。吽吽。猶欠主人禮在。僧云。非但某甲。諸佛亦",
    "X79n1557_004:0043c16": "然。師云。吽吽。猶欠客禮在。僧掩耳而出。師喚維那云。",
    "X79n1557_004:0043c17": "好好。安排著這僧。從馬大師處來。",
    "X79n1557_004:0043c18": "定山與夾山同行。言話次。定山云。生死中無佛。即無",
    "X79n1557_004:0043c19": "生死。夾山云。生死中有佛。即不迷生死。是非不已。二",
    "X79n1557_004:0043c20": "人上山。求決親疎。纔人事罷。夾山舉前話。問云。不知",
    "X79n1557_004:0043c21": "那箇較親。師云。一親一疎。山復問。那箇親。師云。且去",
    "X79n1557_004:0043c22": "明日來。夾山明日又問。師云。親者不問。問者不親。夾",
    "X79n1557_004:0043c23": "山住後云。我當時在大梅。失却一隻眼。",
    "X79n1557_004:0043c24": "雪竇云。夾山畢竟不知當時換得一隻眼。大梅",
    "X79n1557_004:0044a01": "老漢。當時聞舉。以棒一時趂出。非唯劃斷兩人",
    "X79n1557_004:0044a02": "葛藤。亦乃為天下宗匠。",
    "X79n1557_004:0044a03": "新羅僧來。師問甚處人。云欲通來處。恐招和尚怪責。",
    "X79n1557_004:0044a04": "師云。不可無來處也。云新羅。師云。又爭怪得儞。僧作",
    "X79n1557_004:0044a05": "禮。師云。是與不是。知與不知。也只是新羅國裏人。",
    "X79n1557_004:0044a06": "有僧。號饒舌昭。作禮問。如何是大梅主。師敲繩床示",
    "X79n1557_004:0044a07": "之。昭云。恁麼則聲色一如去也。師云。一如。又一如箇",
    "X79n1557_004:0044a08": "甚麼。昭云。某甲今日。方始豁然。師云。如許多時。甚麼",
    "X79n1557_004:0044a09": "處去。昭云。今日全承和尚威光。師云。下去得也。",
    "X79n1557_004:0044a10": "僧問。和尚初到馬大師處。從甚麼言句中。得入。師顧",
    "X79n1557_004:0044a11": "視少頃云。會麼。云不會。師云。須是合他始得。云如何",
    "X79n1557_004:0044a12": "得合他去。師云。須是蹤跡絕去。方可合他。云既是蹤",
    "X79n1557_004:0044a13": "跡絕去。何須更合。師云。當處具足。不假用心。是蹤跡",
    "X79n1557_004:0044a14": "絕處。心意識無我。是合他處。云合他後如何。師云。不",
    "X79n1557_004:0044a15": "假本來面目。云恁麼則意識全真。無外物去也。師云。",
    "X79n1557_004:0044a16": "意識若真。自無外物。更欲問誰。僧作禮。師乃云。雖內",
    "X79n1557_004:0044a17": "外無生。而照用不歇。所以道。無我。無造作。無受者。善",
    "X79n1557_004:0044a18": "惡之業亦不忘。所以千聖共同心。意識亦同。行住坐",
    "X79n1557_004:0044a19": "臥。本無前後。但物物無心去。是名般若波羅蜜多。",
    "X79n1557_004:0044a20": "僧問。如何是祖師西來意。師云。西來無意。",
    "X79n1557_004:0044a21": "鹽官云。一箇棺木。兩箇死漢　玄沙云。鹽官是",
    "X79n1557_004:0044a22": "作家　雪竇云。三箇也有。",
    "X79n1557_004:0044a23": "僧問。如何是佛法大意。師云蒲花柳絮。竹針麻線。",
    "X79n1557_004:0044a24": "師臨示寂時。示眾云。來莫可抑。去莫可追。從容間。聞",
    "X79n1557_004:0044b01": "鼯鼠聲。師云。即此物。非他物。善自護持。吾當逝矣。",
    "X79n1557_004:0044b02": "雪竇云。這漢。生前莽鹵。死後顢頇。即此物非他",
    "X79n1557_004:0044b03": "物。是何物。還有分付處也無。有般漢。不能截斷",
    "X79n1557_004:0044b04": "脚跟。只管道。貪程太速。",
    "X79n1557_004:0044b05": "杭州鹽官齋安國師(凡二)海門郡。李氏子也。示眾云。",
    "X79n1557_004:0044b06": "虗空為鼓。須彌為槌。甚麼人打得。眾無對。南泉云。王",
    "X79n1557_004:0044b07": "老師。不打這破鼓。",
    "X79n1557_004:0044b08": "法眼云。王老師不打　雪竇云。打者甚多。聽者",
    "X79n1557_004:0044b09": "極少。且道。誰是解打者。莫謗鹽官好。南泉道。王",
    "X79n1557_004:0044b10": "老師。不打這破鼓。法眼道。王老師不打。兩箇既",
    "X79n1557_004:0044b11": "不奈何。一箇更是摩[怡-台+羅]　又云。王老師不打。還",
    "X79n1557_004:0044b12": "肯得諸方也無。自代云。千年田八百主。",
    "X79n1557_004:0044b13": "師一日。喚侍者。將犀牛扇子來。者云。破也。師云。扇子",
    "X79n1557_004:0044b14": "既破。還我犀牛兒來。",
    "X79n1557_004:0044b15": "投子云。不辭將出。恐頭角不全。雪竇云。我要不",
    "X79n1557_004:0044b16": "全底頭角　石霜代云。若還和尚。即無也。雪竇",
    "X79n1557_004:0044b17": "云。犀牛兒猶在　保福代云。和尚年尊。別請人",
    "X79n1557_004:0044b18": "好。雪竇云。可惜勞而無功　資福代。作圓相。於",
    "X79n1557_004:0044b19": "中書牛字。雪竇云。適來何不將出。遂拈云。若要",
    "X79n1557_004:0044b20": "清風再復。頭角重生。請諸禪客。下一轉語。乃問。",
    "X79n1557_004:0044b21": "扇子既破。還我犀牛兒來。時有僧出云。大眾參",
    "X79n1557_004:0044b22": "堂去。師喝云。拋鈎釣鯤鯨。釣得箇蝦蟆。",
    "X79n1557_004:0044b23": "雲居舜云。侍者當時。若見道扇子既破。還我犀",
    "X79n1557_004:0044b24": "牛兒來。便向他道已颺在榼[木*(天/韭)]堆頭了也。",
    "X79n1557_004:0044c01": "京兆府章敬懷惲禪師(凡六)泉州同安謝氏子也。示",
    "X79n1557_004:0044c02": "眾云。至理亡言。時人不悉。強習他事。以為功能。不知",
    "X79n1557_004:0044c03": "自性。元非塵境。是箇微妙大解脫門。所有鑑覺。不染",
    "X79n1557_004:0044c04": "不礙。如是光明。未曾休廢。曩劫至今。固無變易。猶如",
    "X79n1557_004:0044c05": "日輪。遠近斯照。雖及眾色。不與一切和合。靈燭妙明。",
    "X79n1557_004:0044c06": "非假煅煉。為不了故。取於物像。但如揑目。妄起空花。",
    "X79n1557_004:0044c07": "徒自疲勞。枉經塵劫。若能返照。無第二人。舉措施為。",
    "X79n1557_004:0044c08": "不虧實相。",
    "X79n1557_004:0044c09": "麻谷來。繞師三匝。振錫一下。卓然而立。師云。是是。谷",
    "X79n1557_004:0044c10": "到南泉。亦如是。泉云。不是不是。谷云。章敬道是。和尚",
    "X79n1557_004:0044c11": "因甚。道不是。泉云。章敬即是。是汝不是。此是風力所",
    "X79n1557_004:0044c12": "轉。終成敗壞。",
    "X79n1557_004:0044c13": "大溈喆云。章敬道是。落在麻谷彀中。南泉道不",
    "X79n1557_004:0044c14": "是。亦落在麻谷彀中。大偽即不然。忽有人。持錫",
    "X79n1557_004:0044c15": "繞繩床三匝。振錫一下。卓然而立。但向他道。未",
    "X79n1557_004:0044c16": "到這裏。與儞三十棒了也。",
    "X79n1557_004:0044c17": "百丈和尚遣一僧來。囑之云。儞去。待伊上堂。即出展",
    "X79n1557_004:0044c18": "坐具禮拜了。將伊一隻鞋。以袖拂却上塵。倒覆向下。",
    "X79n1557_004:0044c19": "其僧一依指教。師云。老僧罪過。",
    "X79n1557_004:0044c20": "師有小師。游方歸。師問。汝離吾此間。多少時耶。云自",
    "X79n1557_004:0044c21": "離和尚。將及八載。師云。辨得箇甚麼事。小師於地上。",
    "X79n1557_004:0044c22": "劃一圓相。師云。只這箇。更有在。小師劃破圓相。便作",
    "X79n1557_004:0044c23": "禮。師云。不是不是。",
    "X79n1557_004:0044c24": "僧問。四大五蘊身中。那箇是本來佛性。師召僧。僧應",
    "X79n1557_004:0045a01": "諾。師良久云。汝無佛性。",
    "X79n1557_004:0045a02": "僧問。心法雙忘。指歸何處。師云。郢人無汙。徒勞運斤。",
    "X79n1557_004:0045a03": "幽州盤山寶積禪師(凡十)在馬大師會下。一日出街",
    "X79n1557_004:0045a04": "持鉢。忽見一客人買肉。謂屠者曰。精底割一斤來。屠",
    "X79n1557_004:0045a05": "者放下刀。叉手云。長史那箇不是精底。師於此有省。",
    "X79n1557_004:0045a06": "後一日。見人舁喪。歌郎振鈴云。紅輪決定沉西去。未",
    "X79n1557_004:0045a07": "委魂靈往那方。幕下孝子哭云。哀哀。師即大悟。踴躍",
    "X79n1557_004:0045a08": "而歸。馬祖印其所證。",
    "X79n1557_004:0045a09": "示眾云。心若無事。萬法不生。意絕玄微。纖塵何立。道",
    "X79n1557_004:0045a10": "本無體。因道而立名。道本無名。因名而得號。若言即",
    "X79n1557_004:0045a11": "心即佛。今時未入玄微。若言非心非佛。猶是指蹤極",
    "X79n1557_004:0045a12": "則。向上一路。千聖不傳。學者勞形。如猿捉影。",
    "X79n1557_004:0045a13": "琅瑘覺云。上來講讚。無限良因。",
    "X79n1557_004:0045a14": "示眾云。夫大道無中。復誰先後。長空絕跡。何用稱量。",
    "X79n1557_004:0045a15": "空既如斯。道復何說。",
    "X79n1557_004:0045a16": "示眾云。夫心月孤圓。光吞萬象。光非照境。境亦非存。",
    "X79n1557_004:0045a17": "光境俱忘。復是何物。禪客。譬如擲劒揮空。莫論及之",
    "X79n1557_004:0045a18": "不及。斯乃空輪絕跡。劍刃無虧。若能如是。心心無知。",
    "X79n1557_004:0045a19": "全心即佛。全佛即人。人佛無異。始為道矣。",
    "X79n1557_004:0045a20": "示眾云。禪客。可中學道。似地擎山。不知山之孤峻。如",
    "X79n1557_004:0045a21": "石含玉。不知玉之無瑕。若能如是。是真出家。故導師",
    "X79n1557_004:0045a22": "云。法本不相礙。三際亦復然。無為無事人。猶是金鎻",
    "X79n1557_004:0045a23": "難。所以靈源獨耀。道絕無生。大智非名。真空無跡。真",
    "X79n1557_004:0045a24": "如凡聖。皆是夢言。佛及眾生。並為增語。直須自看。無",
    "X79n1557_004:0045b01": "人替代。",
    "X79n1557_004:0045b02": "示眾云。三界無法。何處求心。四大本空。佛依何住。璿",
    "X79n1557_004:0045b03": "機不動。寂爾亡言。覿面相呈。更無餘事。",
    "X79n1557_004:0045b04": "師臨示寂時。謂眾云。還有人。邈得吾真麼。眾皆寫呈。",
    "X79n1557_004:0045b05": "不契師意。普化出云。某甲邈得。師云。試呈似老僧看。",
    "X79n1557_004:0045b06": "化打筋斗而出。師云。這廝兒。向後甚處。掣風顛去。",
    "X79n1557_004:0045b07": "保福展云。普化掣顛不少。盤山醜拙尤多。",
    "X79n1557_004:0045b08": "婺州五洩山靈默禪師(凡一)毗陵宣氏子。師問石頭。",
    "X79n1557_004:0045b09": "一言相契即住。一言不契即去。頭據坐。師拂袖便行。",
    "X79n1557_004:0045b10": "頭召云闍梨。師回首。頭云。從生至老。只是這箇。回頭",
    "X79n1557_004:0045b11": "轉腦作甚麼。師忽然契悟。遂拗折拄杖(洞山落髮師也)。",
    "X79n1557_004:0045b12": "洞山云。當時不是五洩先師。也大難承當。雖然",
    "X79n1557_004:0045b13": "如是。猶涉途在　翠巖芝云。石頭據坐。五洩回",
    "X79n1557_004:0045b14": "首。石頭召他。却成多事　雲峰悅云。大小石頭。",
    "X79n1557_004:0045b15": "坐不定。把不住。似這般擔板漢。放去便休。又喚",
    "X79n1557_004:0045b16": "回。被伊搽糊一上。道我向這裏。有箇悟處。驢年",
    "X79n1557_004:0045b17": "夢見麼。",
    "X79n1557_004:0045b18": "蒲州麻谷寶徹禪師(凡七)師與丹霞游山。見水中魚。",
    "X79n1557_004:0045b19": "以手指示丹霞。霞云。天然天然。師休去。至來日。又問",
    "X79n1557_004:0045b20": "丹霞。昨日意作麼生。霞放身作臥勢。師云。蒼天蒼天。",
    "X79n1557_004:0045b21": "師問臨濟。大悲千手眼。那箇是正眼。濟云。大悲千手",
    "X79n1557_004:0045b22": "眼。作麼生是正眼。速道速道。師拽濟下繩床。却坐。濟",
    "X79n1557_004:0045b23": "起云。不審。師擬議。濟便喝。拽下繩床。却坐。師出去。",
    "X79n1557_004:0045b24": "達觀頴云。諸禪德。二尊宿如此。且道怎生。今時",
    "X79n1557_004:0045c01": "人總道。照用同時。照甚麼盌。一切人。只解自騎",
    "X79n1557_004:0045c02": "馬去捉賊。自持刀去殺賊。此二人。便能騎賊馬",
    "X79n1557_004:0045c03": "捉賊。奪賊鏘殺賊。雖然如是。臨濟雖是得便宜。",
    "X79n1557_004:0045c04": "却是落便宜。",
    "X79n1557_004:0045c05": "師與南泉二三人。去謁徑山。路逢一婆子。乃問。徑山",
    "X79n1557_004:0045c06": "路。向甚麼處去。婆云。驀直去。師云。前頭水深。還過得",
    "X79n1557_004:0045c07": "麼。云不濕脚。又問。上岸稻。得與麼好。下岸稻。得與麼",
    "X79n1557_004:0045c08": "怯。云總被螃蠏喫了也。師云。禾好香。婆云。沒氣息。又",
    "X79n1557_004:0045c09": "問。婆住在甚處。云只在這裏。三人至店。婆煎茶一瓶。",
    "X79n1557_004:0045c10": "携盞三隻。乃云。和尚有神通者。即喫茶。三人相顧間。",
    "X79n1557_004:0045c11": "婆云。看老朽。自逞神通去也。拈盞傾茶便行。",
    "X79n1557_004:0045c12": "師坐帳內。以手巾蓋却頭。披雲和尚來見。便作哭聲。",
    "X79n1557_004:0045c13": "良久出去。法堂上。繞繩床一匝。却入來。撥開帳。見師",
    "X79n1557_004:0045c14": "去却手巾而坐。披雲云。死中得活。萬中無一。師下牀。",
    "X79n1557_004:0045c15": "作抽坐具勢。雲把住云。前死後活。儞還甘麼。師云。甘",
    "X79n1557_004:0045c16": "即甚甘。阿師堪作甚麼。雲推師向一邊云。知道前言",
    "X79n1557_004:0045c17": "不副後語。",
    "X79n1557_004:0045c18": "師使扇次。僧問。風性常動。無處不周。和尚為甚麼。却",
    "X79n1557_004:0045c19": "使扇。師云。儞只知風性常動。且不知無處不周。云作",
    "X79n1557_004:0045c20": "麼生是無處不周底道理。師却搖扇。僧作禮。師云。無",
    "X79n1557_004:0045c21": "用處師僧。著得一萬箇。有甚麼益。",
    "X79n1557_004:0045c22": "師問僧。甚處來。僧云。不審。師再問。僧珍重。師下繩床",
    "X79n1557_004:0045c23": "搊住云。這箇師僧。問著便作佛法祇對。云大似無眼。",
    "X79n1557_004:0045c24": "師放手云。放汝命。通汝氣。僧作禮。師復搊住。僧掣肘",
    "X79n1557_004:0046a01": "便行。師云。休將三歲竹。擬比萬年松。",
    "X79n1557_004:0046a02": "師問僧。甚處來。云漳州。師云。彼中瘴氣。近日如何。云",
    "X79n1557_004:0046a03": "極盛。師云。闍梨因甚却無事。云某甲是冬月過。師云。",
    "X79n1557_004:0046a04": "何處得盛。",
    "X79n1557_004:0046a05": "石鞏云。語即是。理即未是。",
    "X79n1557_004:0046a07": "聯燈會要卷第四"
}