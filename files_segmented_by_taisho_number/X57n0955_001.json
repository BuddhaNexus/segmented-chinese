{
    "X57n0955_001:0062b06": "復宗集下",
    "X57n0955_001:0062b08": "東掖白蓮　與咸　述",
    "X57n0955_001:0062b09": "教證方便塵沙",
    "X57n0955_001:0062b10": "辨淨土修證",
    "X57n0955_001:0062b11": "教證",
    "X57n0955_001:0062b12": "荊溪有云前之兩教教證俱權圓教教證俱皆是實",
    "X57n0955_001:0062b13": "別教教權證實意稍難曉人多迷之是故今家借用",
    "X57n0955_001:0062b14": "地論教證之義以消別門遂有約行約說四種之相",
    "X57n0955_001:0062b15": "原乎山家借用者止為別教教權證實非位難明以",
    "X57n0955_001:0062b16": "地論中教道是權證道是實義頗相當可以借用而",
    "X57n0955_001:0062b17": "為判釋因例諸教當分行位亦有權實義皆可通故",
    "X57n0955_001:0062b18": "義例云教證二道本在別教亦可通用乃分二意約",
    "X57n0955_001:0062b19": "說約證所以通用者教證二道也乃分二意者別教",
    "X57n0955_001:0062b20": "之中須明四種也舊來先達說此甚多明之者寡予",
    "X57n0955_001:0062b21": "於此義遲疑甚久因思而得乃見舊來云云之論皆",
    "X57n0955_001:0062b22": "所未然舊來分別約行教證皆以地前為教登地為",
    "X57n0955_001:0062b23": "證約說教證莫不皆云為地前說一教始終名約說",
    "X57n0955_001:0062b24": "教道說十地法名約說證道雖各行章藻但約行教",
    "X57n0955_001:0062c01": "證并約說教道眾皆同之唯約說證道或云說十地",
    "X57n0955_001:0062c02": "圓融或云說十地隔歷此為異爾今之所論與昔永",
    "X57n0955_001:0062c03": "殊以經論明之以祖文考之方見今說得乎正當今",
    "X57n0955_001:0062c04": "此先且考覈舊說灼見未是方顯今義與祖文合且",
    "X57n0955_001:0062c05": "如別教從始至終五十二位而談四種者以地前為",
    "X57n0955_001:0062c06": "約行教道登地為約行證道及乎約說教證又以說",
    "X57n0955_001:0062c07": "一教始終為約說教道說十地法為約說證道夫如",
    "X57n0955_001:0062c08": "是祇是三種有行位可收(以地前地地上分三種故)一種是通途",
    "X57n0955_001:0062c09": "說法(約說教道說一教故)是則只消借三種來判別門行位何",
    "X57n0955_001:0062c10": "用約說教道耶則見借此一種用判何位有何功能",
    "X57n0955_001:0062c11": "只如諸教如來說法莫不皆為初心之人說其本教",
    "X57n0955_001:0062c12": "始終行位亦須盡是約說教道又何但四教行位如",
    "X57n0955_001:0062c13": "此只如如來一代說法大藏之中經律論等莫不皆",
    "X57n0955_001:0062c14": "是如來金口所宣菩薩聖人代佛宣說行位智斷應",
    "X57n0955_001:0062c15": "須皆是約說教道以其無非盡為初心之人說行位",
    "X57n0955_001:0062c16": "等法故何其不達之甚曾不少作如此思惟而考覈",
    "X57n0955_001:0062c17": "之乎非但今家借用無功亦見地持說義通謾而非",
    "X57n0955_001:0062c18": "簡要何用借為又只如約說證道既以一教始終皆",
    "X57n0955_001:0062c19": "是約說教道則十地已在其中又以十地為約說證",
    "X57n0955_001:0062c20": "道則如來兩番說法耶亦使諸位義皆兩屬諸師所",
    "X57n0955_001:0062c21": "以有作十地圓融者有作十地隔歷者意以兩番說",
    "X57n0955_001:0062c22": "法而分二義以謂約說教道說十地隔歷約說證道",
    "X57n0955_001:0062c23": "說十地圓融為欲於一行位分其二義不免須作此",
    "X57n0955_001:0062c24": "釋推其病源在乎不曉二種名目而謂約行者從行",
    "X57n0955_001:0063a01": "人履歷邊得名約說者從如來說法邊得名因茲錯",
    "X57n0955_001:0063a02": "解致使所說行位判攝遂成訛謬此病來久後人循",
    "X57n0955_001:0063a03": "習認非為是曾不省悟四教之中莫非說法莫非履",
    "X57n0955_001:0063a04": "行何故此義獨在於別雖皆例通別本正用凡論教",
    "X57n0955_001:0063a05": "義先正其名名或不正於義成壅須知籤云前文約",
    "X57n0955_001:0063a06": "行後文約教輔行云一者約行二者約說義例云約",
    "X57n0955_001:0063a07": "說約證故知諸文於約行教證或云約行或云約證",
    "X57n0955_001:0063a08": "葢從有人歷位修行有人證果故云約證於約說教",
    "X57n0955_001:0063a09": "證或云約教或云約說葢從但有其教無人歷位無",
    "X57n0955_001:0063a10": "人證果虗有其說以誘物機故云約說非謂取如來",
    "X57n0955_001:0063a11": "說法而為約說也但是教門方便權設其說謂之約",
    "X57n0955_001:0063a12": "說若於二種名目不正附名說義悉皆顛錯若解約",
    "X57n0955_001:0063a13": "說但是有教無人則教證之道斯過半矣既知此已",
    "X57n0955_001:0063a14": "方可與論四種行位配對別教五十二位以消別門",
    "X57n0955_001:0063a15": "坦然明白約行教證者地前屬教登地屬證此如玄",
    "X57n0955_001:0063a16": "籤輔行明文分之顯然可見人皆共許略無所惑約",
    "X57n0955_001:0063a17": "說教證者人多迷之故今須以行位分定乃驗昔說",
    "X57n0955_001:0063a18": "皆所未達須知以十地始終為約說教道以玅覺一",
    "X57n0955_001:0063a19": "位為約說證道方見以此四種教證判釋別教一教",
    "X57n0955_001:0063a20": "行位不相混濫是則於別教中約行教證是真似義",
    "X57n0955_001:0063a21": "則以地前與登地對論約說教證是分極義則以十",
    "X57n0955_001:0063a22": "地與玅覺對論約行約說既各有其位次分齊則免",
    "X57n0955_001:0063a23": "一位義有兩屬且如何見約說教證從地上去不涉",
    "X57n0955_001:0063a24": "地前祖師明文非不白直有眼之者顯然自迷今為",
    "X57n0955_001:0063b01": "指出今義有歸籤云依教道義以四悉檀說登地法",
    "X57n0955_001:0063b02": "名為教道故知初地已上仍存教道輔行云二者約",
    "X57n0955_001:0063b03": "說為地前說始終屬教此則明以地上之法而為教",
    "X57n0955_001:0063b04": "道不涉地前昔人皆於輔行之文錯解始終為一教",
    "X57n0955_001:0063b05": "始終故成謬妄殊不知所謂始終者乃十地始終非",
    "X57n0955_001:0063b06": "一教始終也何以知之今引地論本文照之方見今",
    "X57n0955_001:0063b07": "說誠為得旨地論中金剛藏菩薩從三昧起說十地",
    "X57n0955_001:0063b08": "法有二十句第十一句云又有菩薩十地始終故論",
    "X57n0955_001:0063b09": "中云所謂得菩薩十地始終此根本始終(乃至)十義始",
    "X57n0955_001:0063b10": "終論文明說十地始終非一教也豈非此等明文以",
    "X57n0955_001:0063b11": "十地為約說教道籤云故知初地已上仍存教道正",
    "X57n0955_001:0063b12": "此之謂也何曾以約說教道通地前人不見之便以",
    "X57n0955_001:0063b13": "一教始終而消其文幾許誤哉往往人見有仍存之",
    "X57n0955_001:0063b14": "說便認地前已是教道地上仍存豈非一教始終皆",
    "X57n0955_001:0063b15": "為約說教道殊不曉荊溪意謂地前是約行教道地",
    "X57n0955_001:0063b16": "上自是證道今以十地猶屬約說教道豈非地上仍",
    "X57n0955_001:0063b17": "存教道耶乃見地前為約行教道地上為約說教道",
    "X57n0955_001:0063b18": "愈更分明約說證道指玅覺位者此如籤云若說十",
    "X57n0955_001:0063b19": "地已證之法即證道也既云已證且指誰是已證十",
    "X57n0955_001:0063b20": "地之人等覺一位或有或無諸文開合今置不論正",
    "X57n0955_001:0063b21": "指玅覺果人為已證十地之者但請研詳已之一字",
    "X57n0955_001:0063b22": "乃見今立符文合義何以知之又玅玄云道場所得",
    "X57n0955_001:0063b23": "法即證道明義道場所得豈非玅覺乎即輔行中斷",
    "X57n0955_001:0063b24": "十二品無明名為玅覺此等正是約說證道豈有斷",
    "X57n0955_001:0063c01": "十二品無明之佛耶從別教說佛但只斷十二品爾",
    "X57n0955_001:0063c02": "自初地同圓從實證說初地即同初住故知地上已",
    "X57n0955_001:0063c03": "去但有其教無行證人從此則以十地為教道玅覺",
    "X57n0955_001:0063c04": "為證道既實無人但有其教此等行位皆成虗設若",
    "X57n0955_001:0063c05": "教若證皆名約說也只為別教權實難明故借彼義",
    "X57n0955_001:0063c06": "以消別門方見四種借義有功從來先達昧之久矣",
    "X57n0955_001:0063c07": "知此義者出自於今非謂自矜乃合祖意嗟乎此旨",
    "X57n0955_001:0063c08": "祖師甚明人何自暗今既獲見豈不歡欣故知一家",
    "X57n0955_001:0063c09": "借彼四種用判一教且無位位兩屬之過又無借義",
    "X57n0955_001:0063c10": "無功之咎仍無諸教濫通之失請學教者試以公心",
    "X57n0955_001:0063c11": "而考詳焉問約說教道既約十地始終是則初地應",
    "X57n0955_001:0063c12": "是約說教道之始且約行證道又是初地豈非一地",
    "X57n0955_001:0063c13": "仍有兩屬若謂不然應約說教道只可談九地始終",
    "X57n0955_001:0063c14": "不應云十答此之一位乃一教之進否圓別之分岐",
    "X57n0955_001:0063c15": "誠不易解人多迷之借彼判釋深有所以葢由初心",
    "X57n0955_001:0063c16": "稟教以十二品無明盡為極果之位以初地一品為",
    "X57n0955_001:0063c17": "分果之證及乎入地一品纔亡洞見圓理初地即是",
    "X57n0955_001:0063c18": "初住雖同初住以從地前歷位修證而來且從期心",
    "X57n0955_001:0063c19": "實證以說乃是別教證道之位若從入地同住即屬",
    "X57n0955_001:0063c20": "圓初住人非復受別初地之職則初地一位亦是無",
    "X57n0955_001:0063c21": "人還成虗設是故此位仍屬教道故止觀云因中有",
    "X57n0955_001:0063c22": "教行證人果上但有其教無行證人若破無明登初",
    "X57n0955_001:0063c23": "地時即是圓家初住位非復別家初地位也初地尚",
    "X57n0955_001:0063c24": "爾況復後果輔行云初地尚無何況後果初地入住",
    "X57n0955_001:0064a01": "此為正文於教道文不須疑也是故初地從教道邊",
    "X57n0955_001:0064a02": "亦實無人得云十地始終從證道邊得是別人來入",
    "X57n0955_001:0064a03": "此位證道之言其實同於初住受稱可宜思之方識",
    "X57n0955_001:0064a04": "教證問若以有教無人為約說教證且前二教果佛",
    "X57n0955_001:0064a05": "亦是有教無人亦應得是約說證道耶答教證二道",
    "X57n0955_001:0064a06": "本為別教教權證實所以借用若例諸教亦可通用",
    "X57n0955_001:0064a07": "有約行教證也更以義求果佛亦可通是約說證道",
    "X57n0955_001:0064a08": "以亦無人從因修證今所不爾者非教證借用之正",
    "X57n0955_001:0064a09": "意故以前教果本是一佛垂為三迹今且借用以釋",
    "X57n0955_001:0064a10": "別教教權證實用判行位權實之相餘非其要何用",
    "X57n0955_001:0064a11": "借為人不見之便以四種教證例通四教者未達斯",
    "X57n0955_001:0064a12": "旨也又見義例之文亦可通用乃分二意便以四教",
    "X57n0955_001:0064a13": "一槩通四種者迷茲之文也如前已釋今亦通用者",
    "X57n0955_001:0064a14": "教證二道以判權實也分二意者正語別教之中約",
    "X57n0955_001:0064a15": "說約行也思之可知問約說證道權耶實耶若云是",
    "X57n0955_001:0064a16": "權玄文借彼兩種以證實部若云是實既但有教無",
    "X57n0955_001:0064a17": "行證人如何是實答舊說皆云約說證道說十地圓",
    "X57n0955_001:0064a18": "融如神智搜玄云約說證道能說之人是圓教佛所",
    "X57n0955_001:0064a19": "說之法是圓融法所被之人是別向圓修人元師隨",
    "X57n0955_001:0064a20": "釋云約說證道被別地前住行向位圓實機發如來",
    "X57n0955_001:0064a21": "應之故說十地圓融之法被而接之倫師精微云復",
    "X57n0955_001:0064a22": "有一類地前宜聞證道圓融附昔所稟十地隔歷點",
    "X57n0955_001:0064a23": "示圓融稱為約說證道此等所說皆云說十地圓融",
    "X57n0955_001:0064a24": "之法是實以今所判照之其可得乎則全未識約說",
    "X57n0955_001:0064b01": "之旨唯假名湛師有云四種教證三種是權一種是",
    "X57n0955_001:0064b02": "實唯約行證道是實約說證道亦應是權若爾何以",
    "X57n0955_001:0064b03": "證實有二義故一者以權證實故特云借若一向是",
    "X57n0955_001:0064b04": "實何須云借二者相帶為證故云及以證道然此一",
    "X57n0955_001:0064b05": "說能知三權一實猶勝諸師然亦不識約說證道是",
    "X57n0955_001:0064b06": "玅覺位似是而非今所不取諸師所論全然無識若",
    "X57n0955_001:0064b07": "謂為圓修人說圓融法何名入地自證權門自開耶",
    "X57n0955_001:0064b08": "若謂是被接人是何等接若圓接別應說圓教五十",
    "X57n0955_001:0064b09": "二位圓融之法何用十地圓融耶若是別接正如荊",
    "X57n0955_001:0064b10": "溪破云成別接別如此被接三接不收故知昔說一",
    "X57n0955_001:0064b11": "何顛倒須知約說證道既是玅覺有教無人亦屬權",
    "X57n0955_001:0064b12": "攝所以引證實部者且附彼部以兩證是實兩教是",
    "X57n0955_001:0064b13": "權以借彼義用證實部亦是且依諸教分極之義乃",
    "X57n0955_001:0064b14": "以果證為實故得引證爾但得今意以分教證無往",
    "X57n0955_001:0064b15": "不達問輔行但明三種不論約說證道其義乃略籤",
    "X57n0955_001:0064b16": "文備明四種何以却指之云備如輔行答舊釋此妨",
    "X57n0955_001:0064b17": "說者甚多或云互有廣略或云名略文廣竝皆不得",
    "X57n0955_001:0064b18": "約說教證之旨所以異說應知輔行亦明四種如云",
    "X57n0955_001:0064b19": "破十二品無明名為玅覺此即約說證道昔人不曉",
    "X57n0955_001:0064b20": "此之一種位在玅覺不識輔行四種教證備全妄生",
    "X57n0955_001:0064b21": "穿鑿若得此意四種義全引文又廣所以籤文以略",
    "X57n0955_001:0064b22": "指廣何所致疑亦不用此妨以此而知荊溪秉筆坦",
    "X57n0955_001:0064b23": "然明白何曾迃曲人自不曉遂失祖意問止觀云別",
    "X57n0955_001:0064b24": "教止觀亦頓亦漸初心知中故名亦頓涉方便入故",
    "X57n0955_001:0064c01": "名亦漸亦頓之頓圓中耶但中耶若云但中非今頓",
    "X57n0955_001:0064c02": "義若謂圓中初心之人如何能知輔行云前之三教",
    "X57n0955_001:0064c03": "不知圓理故也此義如何答舊來多云知但中也中",
    "X57n0955_001:0064c04": "道法體與圓中同故云亦頓近有人云不然此云知",
    "X57n0955_001:0064c05": "中名亦頓者正約漸頓止觀以簡偏圓須以圓中為",
    "X57n0955_001:0064c06": "頓別教初心義應兩種有稟教之初心有初地之初",
    "X57n0955_001:0064c07": "心今約初地亦云初心例如初住名初發心住今此",
    "X57n0955_001:0064c08": "乃指初地知中證道同圓名為亦頓故止觀次文云",
    "X57n0955_001:0064c09": "進破無明入初地證道是頓也輔行云前三不知圓",
    "X57n0955_001:0064c10": "理者稟教之初心也止觀前後竝以初地為頓者即",
    "X57n0955_001:0064c11": "初地初心也然此一說一往聞之似如可采細而覈",
    "X57n0955_001:0064c12": "之大有失旨違文背義者多矣此葢不識別教教旨",
    "X57n0955_001:0064c13": "致於別教教義難明先明別教教旨次點示佗失且",
    "X57n0955_001:0064c14": "別教者別圓兩教同詮中理亦談三諦亦破無明亦",
    "X57n0955_001:0064c15": "顯三德亦知百界分身作佛亦解一中無量無量中",
    "X57n0955_001:0064c16": "一此教初心稟教之者便解五十二位功德所說法",
    "X57n0955_001:0064c17": "門非不圓玅如華嚴會同聞佛說承稟佛旨但有次",
    "X57n0955_001:0064c18": "第不次第之殊遂分兩教斯葢別人解之不到不及",
    "X57n0955_001:0064c19": "於圓遂成別教只如古來諸師所解三身三德非不",
    "X57n0955_001:0064c20": "圓玅今家乃以不談性具盡判屬別所以爾者荊溪",
    "X57n0955_001:0064c21": "云但知果上融通不知眾生理本雖知圓融一多相",
    "X57n0955_001:0064c22": "即不思議理乃謂將來果上有此功勳不知初心與",
    "X57n0955_001:0064c23": "果地一不解果法全在因心所解圓融期心初地使",
    "X57n0955_001:0064c24": "此圓融遂成隔歷雖有即名而無即義雖解中道判",
    "X57n0955_001:0065a01": "之成但教權故以中道在初地顯故但理實故所解",
    "X57n0955_001:0065a02": "中道圓融一如故中從理實是同故名亦頓從教權",
    "X57n0955_001:0065a03": "是但故名亦漸別教教旨不易研詳每見學人凡說",
    "X57n0955_001:0065a04": "別教所謂但中者如雲外月似出水華往往將別教",
    "X57n0955_001:0065a05": "人所解法門不及通教以通教人解知即空不待扸",
    "X57n0955_001:0065a06": "盡即知諸法當體虗幻便解即空豈可別教詮中道",
    "X57n0955_001:0065a07": "理不及即空一何可嗟須曉別圓兩人同一座席同",
    "X57n0955_001:0065a08": "聞佛說不思議理同稟中道雙照雙遮三德三身無",
    "X57n0955_001:0065a09": "不洞解所以分兩教者以此玅德期心在果方乃能",
    "X57n0955_001:0065a10": "證所以此教所有圓玅非因心法有此不到遂成別",
    "X57n0955_001:0065a11": "人所修之行成次第行此教之旨人多迷之次點佗",
    "X57n0955_001:0065a12": "失略有四非一無理可詮若謂初心知中指初地者",
    "X57n0955_001:0065a13": "未審稟教之時詮於何理此人稟教以何為期無果",
    "X57n0955_001:0065a14": "可望良亦可嗟若謂但中未審以何為但中耶如前",
    "X57n0955_001:0065a15": "所論往往此人不及通教二公違輔行以輔行中釋",
    "X57n0955_001:0065a16": "此乃云解頓行漸解但知於頓理而已行必經歷恒",
    "X57n0955_001:0065a17": "沙劫數既曰解但知於頓理而已此是初地之解耶",
    "X57n0955_001:0065a18": "稟教初心之解耶若云初地初地已證圓頓之理何",
    "X57n0955_001:0065a19": "云解但知之而已驗知荊溪正約稟教初心但能知",
    "X57n0955_001:0065a20": "此頓理而已未能依理頓行故云而已豈非的指初",
    "X57n0955_001:0065a21": "稟之心料想此人不曾看至輔行之文作茲謬釋有",
    "X57n0955_001:0065a22": "眼之人略會看讀纔見此文必知須以稟教初心而",
    "X57n0955_001:0065a23": "為亦頓如何敻指初地為初心耶豈是止觀輔行之",
    "X57n0955_001:0065a24": "文意乎故知此釋灼然謬妄三迷於止觀止觀簡於",
    "X57n0955_001:0065b01": "偏圓凡有多向前約四句簡次約四法簡後約不定",
    "X57n0955_001:0065b02": "等簡四句即以理教對簡故輔行中藏通即取設教",
    "X57n0955_001:0065b03": "之意而得漸名別教即取解知頓理而名亦頓於四",
    "X57n0955_001:0065b04": "法中有兩種四法初約教觀行證輔行云且約教證",
    "X57n0955_001:0065b05": "二道以釋四法又云前之四法將於三法對證以簡",
    "X57n0955_001:0065b06": "次則合觀入教三法對教以簡權實故知止觀約四",
    "X57n0955_001:0065b07": "句簡乃以初心稟教便知初地證此頓理則教漸理",
    "X57n0955_001:0065b08": "頓名亦頓亦漸次約教證方是至初地時證其實理",
    "X57n0955_001:0065b09": "名為亦頓地前亦漸後之四法乃以有教無人以分",
    "X57n0955_001:0065b10": "頓漸諸科各有一義以揀頓漸不可以四句一科貫",
    "X57n0955_001:0065b11": "下而云初地為初心也豈非違止觀之文乎四失於",
    "X57n0955_001:0065b12": "地位初心之言須指十信初稟而為初心如止觀次",
    "X57n0955_001:0065b13": "文云通別中初心乃至後心對後心說初心須指始",
    "X57n0955_001:0065b14": "初之心一家不曾以初地為初心公然違背妄作此",
    "X57n0955_001:0065b15": "釋一何可笑須知此教亦頓之位固在初地初心能",
    "X57n0955_001:0065b16": "知者指始初稟教之心便知將來初地之上有此頓",
    "X57n0955_001:0065b17": "證期心於彼證圓融法是故指此以為後果後果之",
    "X57n0955_001:0065b18": "言通至玅覺皆在初心之所期指也故知此釋誠無",
    "X57n0955_001:0065b19": "所取自悞悞人過莫大焉教證之說人多異論竝由",
    "X57n0955_001:0065b20": "不達別教教旨今之所辨義符祖意後之賢達必有",
    "X57n0955_001:0065b21": "藻鑑。",
    "X57n0955_001:0065b22": "方便",
    "X57n0955_001:0065b23": "法華方便品人或問云文談真實題標方便何總別",
    "X57n0955_001:0065b24": "之不貫昔來說者異論紛然廣立義門各盈章藻予",
    "X57n0955_001:0065c01": "每於此研味思究求其諸說曲而不直未合佛祖一",
    "X57n0955_001:0065c02": "貫之意細而求之果見經文不標真實特題方便深",
    "X57n0955_001:0065c03": "有所以若標真實却見經中總別不貫何者釋迦世",
    "X57n0955_001:0065c04": "尊從大通佛所為此一類結緣中間種種調熟經無",
    "X57n0955_001:0065c05": "量劫施種種化誘之攝之用無數慈悲權巧覆護來",
    "X57n0955_001:0065c06": "至今日方得此類心已淳熟聞佛所說不起毀謗方",
    "X57n0955_001:0065c07": "暢如來出世本懷所施功力今日成就不至唐喪豈",
    "X57n0955_001:0065c08": "不歡喜而暢悅之故至于今將欲授記先乃稱嘆方",
    "X57n0955_001:0065c09": "便之功敘述昔來誘攝之力是故此經乃是算數孔",
    "X57n0955_001:0065c10": "目故曰吾從成佛以來種種因緣譬諭言教無數方",
    "X57n0955_001:0065c11": "便引導眾生五佛章中一一皆云無數方便以方便",
    "X57n0955_001:0065c12": "力於一佛乘分別說三令入佛慧是我方便諸佛亦",
    "X57n0955_001:0065c13": "然是故如來殷勤稱歎所稱歎者非歎真實乃歎方",
    "X57n0955_001:0065c14": "便善巧之功不易成就經文品初歎方便云其智慧",
    "X57n0955_001:0065c15": "門難解難入門即方便隨宜所說意趣難解亦是方",
    "X57n0955_001:0065c16": "便品末嘆云諸佛法如是以萬億方便隨宜而說法",
    "X57n0955_001:0065c17": "故知一品始終皆是稱嘆方便題中從此所嘆方便",
    "X57n0955_001:0065c18": "為方便品經文雖說所顯真實推功竝由方便之力",
    "X57n0955_001:0065c19": "得至於此在昔正用施設之時隱覆秘護不令覺知",
    "X57n0955_001:0065c20": "住於化城自謂真實今日聞說方知如來機變巧用",
    "X57n0955_001:0065c21": "省悟昔日所證非真是我等咎非世尊也自非如此",
    "X57n0955_001:0065c22": "善巧化用何由今日獲大利益方知如來真大導師",
    "X57n0955_001:0065c23": "誘引一切令入佛慧是則佛所稱嘆乃是嘆方便之",
    "X57n0955_001:0065c24": "功機所感激亦是荷方便之化因於方便得契真實",
    "X57n0955_001:0066a01": "方便之功實難思議是故殷勤之所稱嘆此是經家",
    "X57n0955_001:0066a02": "玅會佛心品標方便不亦宜乎何得乃云文談真實",
    "X57n0955_001:0066a03": "總別不貫更借世間譬諭顯之如世良將受國重任",
    "X57n0955_001:0066a04": "提百萬師敵除強虜百萬之眾性命死活國家大事",
    "X57n0955_001:0066a05": "社稷存亡皆在主將一人之手苟或計謀不深智略",
    "X57n0955_001:0066a06": "不廣適時所用機策不密如何可以當茲重任或小",
    "X57n0955_001:0066a07": "不利所害非輕殆乎一且破虜滅敵立大功勳成國",
    "X57n0955_001:0066a08": "大事保全師眾存定社稷主將之心豈不歡慶而快",
    "X57n0955_001:0066a09": "悅之功既立矣堪對廣眾稱嘆權謀施此機巧能成",
    "X57n0955_001:0066a10": "大事前來正當運謀之時機密所用決不可泄既已",
    "X57n0955_001:0066a11": "成巧方可對眾稱揚讚嘆如孫臏減竈韓信弃旗張",
    "X57n0955_001:0066a12": "祿隱名陳平反問之類皆上將善巧機密能與國家",
    "X57n0955_001:0066a13": "安邦定業在佛亦爾然佛不思議化故不可以世間",
    "X57n0955_001:0066a14": "小事而惻聖用為未了者借事比□佛為機緣施善",
    "X57n0955_001:0066a15": "巧破魔軍當正用時機密隱祕不令覺知今既成功",
    "X57n0955_001:0066a16": "來至法華賞功付業竝曰方便即顯真實方便有顯",
    "X57n0955_001:0066a17": "實之功是故殷勤之所稱嘆從此題品可不偉哉何",
    "X57n0955_001:0066a18": "得以總別不貫而興難辭經家儻或以真實題品反",
    "X57n0955_001:0066a19": "成總別不貫今山家以三種釋方便甚合佛旨雖有",
    "X57n0955_001:0066a20": "三種竝以三教而為方便三教是一今昔有殊在昔",
    "X57n0955_001:0066a21": "用此施設化誘隨機契用謂之法用若非此用何由",
    "X57n0955_001:0066a22": "今日得入實相指此三教為入實門謂之能通在昔",
    "X57n0955_001:0066a23": "雖用機全不知今日顯說始知方便雖指三教名為",
    "X57n0955_001:0066a24": "方便此方便體即是真實故此方便受祕玅稱昔日",
    "X57n0955_001:0066b01": "將一以為三今日知三全是一從三題品故云祕玅",
    "X57n0955_001:0066b02": "方便乃即一之三亦如良將用此機巧當正用時隨",
    "X57n0955_001:0066b03": "宜施設謂之法用若非此謀何由獲功謂之能通既",
    "X57n0955_001:0066b04": "已獲功對眾稱歎昔之所用既能成功從今題品故",
    "X57n0955_001:0066b05": "以祕玅而釋題名正是今日所嘆方便今所嘆者無",
    "X57n0955_001:0066b06": "別方便即是前來所用善巧故此三釋竝以三教而",
    "X57n0955_001:0066b07": "為方便前二可釋昔經後一正當今品方便有顯實",
    "X57n0955_001:0066b08": "之功特題今品名為方便斯乃天台解釋玅合佛心",
    "X57n0955_001:0066b09": "深符經意豈可與夫古師所謂照常無常內靜外變",
    "X57n0955_001:0066b10": "者而同日耶仍知今之所說亦豈與夫舊人章藻淺",
    "X57n0955_001:0066b11": "陋之論而竝駕耶然則舊來亦見疏文節節皆云方",
    "X57n0955_001:0066b12": "便有顯實之功故從方便以題品但謂方便即是真",
    "X57n0955_001:0066b13": "實從絕待以標名雖標方便意則全標真實葢由權",
    "X57n0955_001:0066b14": "便是實欲使機緣見此方便即作實真而解此乃善",
    "X57n0955_001:0066b15": "論之者作如此釋故有名體俱不轉之說若以上來",
    "X57n0955_001:0066b16": "玅意挌之此等但得三一同體之義殊未見如來所",
    "X57n0955_001:0066b17": "以稱歎殷勤之旨經家標品之意請明眼人試為詳",
    "X57n0955_001:0066b18": "考若夫約三種而論開顯據諸文而釋題名昔人章",
    "X57n0955_001:0066b19": "藻已自詳備今但患其舊來所說未合經旨佛意祖",
    "X57n0955_001:0066b20": "意將恐沈埋故略舉提免致乾沒願同道者共開方",
    "X57n0955_001:0066b21": "便之門深造實相之府。",
    "X57n0955_001:0066b22": "塵沙",
    "X57n0955_001:0066b23": "稟吾佛之法立造修之行必以三觀治三種惑證三",
    "X57n0955_001:0066b24": "諦理顯三德身此為至要天台一宗立四種教判攝",
    "X57n0955_001:0066c01": "一代行理智斷無不備盡甞竊疑之教為能詮理為",
    "X57n0955_001:0066c02": "所詮理必有三藏通二教同詮真理別圓二教同詮",
    "X57n0955_001:0066c03": "中理其如俗理無教可詮何也又竊疑之惑既有三",
    "X57n0955_001:0066c04": "界唯內外界內則以見思為因界外則以無明為因",
    "X57n0955_001:0066c05": "其如塵沙何界所攝是則塵沙通界內外然彼二惑",
    "X57n0955_001:0066c06": "內外有限何故塵沙通內通外又聞先賢有以塵沙",
    "X57n0955_001:0066c07": "牽生不牽生之論異諍紛然未能歸一於是考尋祖",
    "X57n0955_001:0066c08": "文研究昔說果見祖文甚明昔人自昧唯玅宗鈔有",
    "X57n0955_001:0066c09": "云見思重數如塵若沙只此二句深識惑體予於此",
    "X57n0955_001:0066c10": "義不能自默試略辯之先敘昔說次復正宗昔有二",
    "X57n0955_001:0066c11": "說一云牽生一云不牽生牽生者云見思惑牽同居",
    "X57n0955_001:0066c12": "生塵沙惑牽方便生無明惑牽實報生據文句云若",
    "X57n0955_001:0066c13": "無四住分段不生若無無知方便不生若無無明實",
    "X57n0955_001:0066c14": "報不生不牽生者云塵沙障乎化導見思阻乎空寂",
    "X57n0955_001:0066c15": "見思惑存牽三界生見思既破無明惑現潤方便生",
    "X57n0955_001:0066c16": "無明之惑初破一品即生實報驗知塵沙無牽生義",
    "X57n0955_001:0066c17": "前所據文乃是三惑對土之說以由陳如有無生義",
    "X57n0955_001:0066c18": "三惑是生無此三惑即三無生故以塵沙以對方便",
    "X57n0955_001:0066c19": "非謂塵沙牽方便生有難者云若謂塵沙無牽生者",
    "X57n0955_001:0066c20": "何故四念處云無量取相感無量生死無量塵沙招",
    "X57n0955_001:0066c21": "無量果報無量無明受無量報身既云招無量果報",
    "X57n0955_001:0066c22": "豈非牽方便生有釋者云所謂招果報者非謂牽招",
    "X57n0955_001:0066c23": "實造果報乃是菩薩出假化物破塵沙惑入生死境",
    "X57n0955_001:0066c24": "起同事攝權受果報故有此云耳此乃近代名師作",
    "X57n0955_001:0067a01": "如此釋其徒傳習以為高論予甞憐其暗昧若此待",
    "X57n0955_001:0067a02": "示正宗方見佗謬次復正宗須知塵沙無別惑體全",
    "X57n0955_001:0067a03": "以見思藥病方法名為塵沙何以知之故止觀所示",
    "X57n0955_001:0067a04": "出假有三謂知病識藥授藥方法知病者知一切眾",
    "X57n0955_001:0067a05": "生見思之病知見思根本知見思因緣久近重數等",
    "X57n0955_001:0067a06": "識藥者有世間藥有出世間藥有出世上上藥授藥",
    "X57n0955_001:0067a07": "方法者須能觀機隨病與藥先須自能曉了藥病亦",
    "X57n0955_001:0067a08": "能了達授藥方法應病與之令佗欣樂隨服而治若",
    "X57n0955_001:0067a09": "能了達知病等三名破塵沙此三不了名之為惑以",
    "X57n0955_001:0067a10": "由見思有通有別故塵沙惑有內有外若能分別通",
    "X57n0955_001:0067a11": "見通思授藥與治破界內塵沙若能分別別見別思",
    "X57n0955_001:0067a12": "授藥與治即破界外塵沙故知塵沙無別惑體即指",
    "X57n0955_001:0067a13": "善能分別見思藥病等相名破塵沙菩薩既以利物",
    "X57n0955_001:0067a14": "為先所以習學恒沙佛法廣為眾生分別藥病雖於",
    "X57n0955_001:0067a15": "界外無明未破亦能學習四種四諦十六門假至地",
    "X57n0955_001:0067a16": "住時破一品無明方名真利益夫如是則塵沙惑者",
    "X57n0955_001:0067a17": "乃佗人分上見思之病見思因緣見思久近見思重",
    "X57n0955_001:0067a18": "數及治見思之藥也所以不能牽生者我自見思先",
    "X57n0955_001:0067a19": "已斷竟但未能分別佗人見思如何牽我之生耶故",
    "X57n0955_001:0067a20": "知自己分上所有惑者唯見思無明二種能牽界內",
    "X57n0955_001:0067a21": "外生欲亡此惑修空修中斷此二惑即自行功滿故",
    "X57n0955_001:0067a22": "云自行唯在空中然於菩薩職在利佗始初發心菩",
    "X57n0955_001:0067a23": "提為本眾生無邊誓願度脫稱此本故故須為佗分",
    "X57n0955_001:0067a24": "別見思種種重數令一切人猒離生死永出輪迴若",
    "X57n0955_001:0067b01": "也不能洞了此等見思法門坐在塵沙如何為物故",
    "X57n0955_001:0067b02": "云塵沙障乎化導識此惑體唯有四明一人而已佗",
    "X57n0955_001:0067b03": "所不達如此解會非但能識塵沙惑體亦見四教所",
    "X57n0955_001:0067b04": "詮之理從自行入道故唯真中從出假化物故兼俗",
    "X57n0955_001:0067b05": "諦即此自行而為化佗令佗依此四教二理之所修",
    "X57n0955_001:0067b06": "習是故俗諦徧在四教分界內外在我名俗諦以破",
    "X57n0955_001:0067b07": "塵沙在佗名空中以破二惑故知俗理在乎學習法",
    "X57n0955_001:0067b08": "門為佗分別令佗治病破佗生死以佗不知此等是",
    "X57n0955_001:0067b09": "病故招無量生死受無量果報所以塵沙一切眾生",
    "X57n0955_001:0067b10": "名自己見思菩薩分上名塵沙惑人不見之便謂菩",
    "X57n0955_001:0067b11": "薩以塵沙惑招自果報牽自生死者幾許悞哉若了",
    "X57n0955_001:0067b12": "斯義四念處文煥然冰釋安可以入生死境起同事",
    "X57n0955_001:0067b13": "攝而消彼文嗟乎此師何以弘演故前二說謂塵沙",
    "X57n0955_001:0067b14": "牽生者全為失旨非但錯據無生之文亦乃未識塵",
    "X57n0955_001:0067b15": "沙惑體無生之文如前所釋謂塵沙不牽生者雖知",
    "X57n0955_001:0067b16": "塵沙無潤生義不知所以無之之旨竝由不曉此惑",
    "X57n0955_001:0067b17": "無別自體惑體若正此理自明故知今家教所詮理",
    "X57n0955_001:0067b18": "唯詮真中不詮俗諦惑所潤生界唯內外此理昭然",
    "X57n0955_001:0067b19": "自行化佗教理智斷三觀三諦無不顯了其如諸惑",
    "X57n0955_001:0067b20": "正習體相稍有所涉但痛昔來塵沙惑相罕能明之",
    "X57n0955_001:0067b21": "欲顯四明玅宗正旨所以略示無益之論此不多及。",
    "X57n0955_001:0067b22": "辯淨土修證",
    "X57n0955_001:0067b23": "瑛法師淨土修證儀有云平等心佛無取無捨何",
    "X57n0955_001:0067b24": "用捨此取彼答古今淆混試為陳之夫一代觀門",
    "X57n0955_001:0067c01": "有其二種一者此方入道破惑證理無生觀也二",
    "X57n0955_001:0067c02": "者求生淨土捨身為身有生觀也今且用彼天台",
    "X57n0955_001:0067c03": "一家理觀對此十六觀經以辯二門不同之相。",
    "X57n0955_001:0067c04": "彼以十境為境　此以十六為境",
    "X57n0955_001:0067c05": "彼以十乘為觀　此以一心為觀",
    "X57n0955_001:0067c06": "彼觀自己寂光　此觀同居寂光",
    "X57n0955_001:0067c07": "彼求成智破惑　此求成業牽生",
    "X57n0955_001:0067c08": "彼求真空無相　此求聖相現前",
    "X57n0955_001:0067c09": "彼破一切五陰　此成淨土五陰",
    "X57n0955_001:0067c10": "彼須遣蕩　此須取著",
    "X57n0955_001:0067c11": "彼須平等　此須欣猒",
    "X57n0955_001:0067c12": "彼是觀心　此是觀佛",
    "X57n0955_001:0067c13": "彼是自力　此是佗力",
    "X57n0955_001:0067c14": "彼無方所　此定西方",
    "X57n0955_001:0067c15": "彼心住而不去　此心去而不住",
    "X57n0955_001:0067c16": "彼則十境互發　此則十六漸成",
    "X57n0955_001:0067c17": "彼則百乘互用　此則一心不易",
    "X57n0955_001:0067c18": "彼以五陰為境境是生死幽暗之法以十乘理",
    "X57n0955_001:0067c19": "觀研之能發九境魔事如楞嚴說皆由五陰故",
    "X57n0955_001:0067c20": "有魔現是以諸經論傳凡明修觀竝須辨出魔",
    "X57n0955_001:0067c21": "事恐其現時行人不識若生取著即落羣邪故",
    "X57n0955_001:0067c22": "也。",
    "X57n0955_001:0067c23": "此以彌陀為境境成果人清淨功德十乘行滿",
    "X57n0955_001:0067c24": "永絕十境魔事是以淨土一門諸經論傳皆不",
    "X57n0955_001:0068a01": "言有魔事故知但能依經作想心無邪念則聖",
    "X57n0955_001:0068a02": "境現前光明顯發能破自己幽暗滅五陰生死",
    "X57n0955_001:0068a03": "也。",
    "X57n0955_001:0068a04": "問般舟觀佛與今何異答彼是先觀事境後修理",
    "X57n0955_001:0068a05": "觀故觀彌陀猶如火聚不許取著例如羅漢先修",
    "X57n0955_001:0068a06": "事禪後修無漏觀此經直觀事境而取往生例如",
    "X57n0955_001:0068a07": "凡夫單修事禪求生梵天也問何故理觀不許取",
    "X57n0955_001:0068a08": "著一切相邪答取著必牽生返背無生理(云云)。",
    "X57n0955_001:0068a09": "崑山神濟一日持瑛法師修證儀示予且扣之以可",
    "X57n0955_001:0068a10": "不之問予答之曰可則亦可然未至於全可也若一",
    "X57n0955_001:0068a11": "向如瑛之論得不違佛祖之本意乎經有三輩九品",
    "X57n0955_001:0068a12": "機有利鈍賢愚行有迃捷之逕達有遲疾之期若以",
    "X57n0955_001:0068a13": "此為至談非但促靈鳳為拙鳩抑亦屈神光為爝火",
    "X57n0955_001:0068a14": "有二不便一者違經二者背祖違經者經中有三種",
    "X57n0955_001:0068a15": "修一者孝養父母奉事師長慈心不殺修十善業二",
    "X57n0955_001:0068a16": "者受持三歸具足眾戒不犯威儀三者發菩提心深",
    "X57n0955_001:0068a17": "信因果讀誦大乘至於三品生中上品生有三種心",
    "X57n0955_001:0068a18": "一者志誠心二者深心三者回向發願心又有三種",
    "X57n0955_001:0068a19": "眾生一者慈心不殺具諸戒行二者讀誦大乘方等",
    "X57n0955_001:0068a20": "經典三者修行六念回向發願只如三淨業中發菩",
    "X57n0955_001:0068a21": "提心必依四諦讀誦大乘該三大乘又如方等經典",
    "X57n0955_001:0068a22": "豈專事行又如三種心志誠心大師疏以專實而釋",
    "X57n0955_001:0068a23": "深心者以深理而言又引十地論深廣以釋則同聞",
    "X57n0955_001:0068a24": "深不怖聞廣不驚聞非深非廣意而有勇又此三種",
    "X57n0955_001:0068b01": "心正同淨名經直心是菩薩淨土深心是菩薩淨土",
    "X57n0955_001:0068b02": "大乘心是菩薩淨土以心淨故則佛土淨直心即志",
    "X57n0955_001:0068b03": "誠大乘即六念發願淨名疏釋豈同事行如何以淨",
    "X57n0955_001:0068b04": "土求生一向為取著事相有生之心而為行法又以",
    "X57n0955_001:0068b05": "單修事禪而生梵天為例得非違佛意之甚乎二者",
    "X57n0955_001:0068b06": "違祖有三不便一者疏以修心玅觀感佛土淨為經",
    "X57n0955_001:0068b07": "宗致則一心三觀為能修四種淨土為所到而專以",
    "X57n0955_001:0068b08": "取著牽生為因其能感上品寂光之生乎二者疏以",
    "X57n0955_001:0068b09": "一心三觀釋觀一體三身釋佛既以觀佛為行必舉",
    "X57n0955_001:0068b10": "正收依舉主攝眾能修既深所證乃極雖通被四機",
    "X57n0955_001:0068b11": "只從圓深判文之旨故佛之意故其一心三觀一體",
    "X57n0955_001:0068b12": "三身是取著成業之行否三者大師十疑論專以生",
    "X57n0955_001:0068b13": "無生性滅無滅跡令契無生方能感土終日取捨且",
    "X57n0955_001:0068b14": "無猒欣終日求生未甞脫離豈是有生之法乎若以",
    "X57n0955_001:0068b15": "事理二觀有生無生對分此彼兩土之行者深為失",
    "X57n0955_001:0068b16": "旨佛經祖疏竝以事理兼修利鈍竝被據佛本意盡",
    "X57n0955_001:0068b17": "欲以金臺攝引上品利生其奈機有利鈍之殊故生",
    "X57n0955_001:0068b18": "有三品之別解第一義而以大乘真淨之心求生淨",
    "X57n0955_001:0068b19": "土必得上生中下既鈍此理難皆事不獲已故於慈",
    "X57n0955_001:0068b20": "心攝受不失令於事相專心亦可得生我國生我國",
    "X57n0955_001:0068b21": "已經歷劫數方得見佛既機有未可故佛亦慈悲此",
    "X57n0955_001:0068b22": "亦如來廣開方便攝此羣生故須上體佛心俯求機",
    "X57n0955_001:0068b23": "種利鈍兼被事理竝陳則利機直坐金蓮中下須經",
    "X57n0955_001:0068b24": "劫數利機雖終目欣猒未甞取捨中下於取捨之念",
    "X57n0955_001:0068c01": "亦至無生竝須於事而達理於生見無生方能契佛",
    "X57n0955_001:0068c02": "祖本心達往生逕路如何徑挺分別彼此克定有求",
    "X57n0955_001:0068c03": "專在事門決令著相是則此經但為下根者設而無",
    "X57n0955_001:0068c04": "上品之機經中所以備明九品意在見賢思齊瑛公",
    "X57n0955_001:0068c05": "專執事修反使壓良為賤乃令一彈指頃得百千陀",
    "X57n0955_001:0068c06": "羅尼者與夫滿十二劫方發菩提心者同日而語豈",
    "X57n0955_001:0068c07": "非促靈鳳為拙鳩乎仍使如來玅力無緣大勳永無",
    "X57n0955_001:0068c08": "攝生令人上品豈非屈神光為爝火乎在機既失其",
    "X57n0955_001:0068c09": "高賢於應亦喪其玅德其可為學教之眼目修行之",
    "X57n0955_001:0068c10": "要門者乎經中雖攝機寬廣大師從高深判經瑛特",
    "X57n0955_001:0068c11": "去無生之文從有相之行深所不可大凡釋義寧可",
    "X57n0955_001:0068c12": "以深收淺不可從淺失深此實大害故向為未全可",
    "X57n0955_001:0068c13": "者也慈雲法師決疑行願云九品生相各有行類上",
    "X57n0955_001:0068c14": "輩三品須解須行故文云汝行大乘解第一義即其",
    "X57n0955_001:0068c15": "人也意令學者見賢思齊企金臺而高升唯玅觀而",
    "X57n0955_001:0068c16": "是托若其中下之流六品生因只是精持禁戒行世",
    "X57n0955_001:0068c17": "仁慈乃至下下品生本是惡逆十念精誠往生彼國",
    "X57n0955_001:0068c18": "但能知有淨土盡可回心苟不然者寧容九品之差",
    "X57n0955_001:0068c19": "降玅哉慈雲深達佛祖之意則無失機之咎瑛之所",
    "X57n0955_001:0068c20": "論亦令高明之機同彼愚夫之習可不哀歟以慈雲",
    "X57n0955_001:0068c21": "之文格瑛公之見得無慚色紹興辛未元宵書于崑",
    "X57n0955_001:0068c22": "山慧聚寺普賢閣白蓮澤山叟(與咸)願與法界有情",
    "X57n0955_001:0068c23": "同步金臺上品。",
    "X57n0955_001:0069a01": "全書二卷今傳下卷良錦美繡尺寸可珍故今梓",
    "X57n0955_001:0069a02": "行觀覧君子有得全本見付幸甚。"
}