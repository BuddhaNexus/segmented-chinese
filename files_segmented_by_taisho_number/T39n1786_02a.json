{
    "T39n1786_02a:0096b09": "folio_2a 金光明經文句記卷第二上",
    "T39n1786_02a:0096b11": "宋四明沙門釋知禮述",
    "T39n1786_02a:0096b12": "二、「復次」下，明五戒事理，復簡偏圓。上雖通六，",
    "T39n1786_02a:0096b13": "五戒之義該攝淺深，若不委論事理偏圓，何",
    "T39n1786_02a:0096b14": "能精識持犯之相？此自分五：初、不殺戒，二：",
    "T39n1786_02a:0096b15": "初、委示，二：初、總示事理持犯。欲令行者用理",
    "T39n1786_02a:0096b16": "不殺持事不殺，方名初心持具足戒。今明體",
    "T39n1786_02a:0096b17": "法，須別空中。體法即空，乃屬偏觀，望圓是殺。",
    "T39n1786_02a:0096b18": "須體諸法無非中道、世相皆常，是今所論理",
    "T39n1786_02a:0096b19": "不殺戒。欲顯此意，故從人天辨至圓極，故云",
    "T39n1786_02a:0096b20": "因果種種不同。二、「若作」下，別明偏圓得失，二：",
    "T39n1786_02a:0096b21": "初、偏，二：初、人天但事，二：初、人持戒功淺，須加",
    "T39n1786_02a:0096b22": "防護心。如牛馬，若非轡勒則見奔逸，若無",
    "T39n1786_02a:0096b23": "杖策則犯苗稼，喻不作意則於境成犯。報百",
    "T39n1786_02a:0096b24": "二十年是上方壽，人道諸根但明肉眼，餘根",
    "T39n1786_02a:0096b25": "可例。二、「若任」下，天持戒功成，任運成性。心如",
    "T39n1786_02a:0096b26": "河水，自然注入淨戒海中。未論定共，唯報六",
    "T39n1786_02a:0096b27": "天，以人歲數較第六天當爾許歲。唯得肉天，",
    "T39n1786_02a:0096b28": "無慧法佛。餘根可知。「若加」下，三乘加理，二：",
    "T39n1786_02a:0096b29": "初、二乘，義攝藏通。《涅槃經》以外道先出，喻以",
    "T39n1786_02a:0096c01": "舊醫；如來後現，喻以客醫，佛所制戒名客戒",
    "T39n1786_02a:0096c02": "也。事戒之外加修隨道及無著戒，此戒位極，",
    "T39n1786_02a:0096c03": "當教灰斷不說有報。今據大乘，生方便土受",
    "T39n1786_02a:0096c04": "變易壽。諸文不說此土壽限，但因移果易耳。",
    "T39n1786_02a:0096c05": "今云七百阿僧祇者，必取爾許劫數之後方",
    "T39n1786_02a:0096c06": "入實報也。若在此土破塵沙惑，亦得法眼。今",
    "T39n1786_02a:0096c07": "論二乘初生之者，但得慧眼。二、「若」下，菩薩，二：",
    "T39n1786_02a:0096c08": "初、正示。義當別教，次第修於三諦道共等。常",
    "T39n1786_02a:0096c09": "即假觀，是智所讚及自在戒。無常即空慧，即",
    "T39n1786_02a:0096c10": "是隨道及無著戒。前空次假，今從語便，空慧",
    "T39n1786_02a:0096c11": "居次。言等慧者，即中慧也。乃是隨定及具足",
    "T39n1786_02a:0096c12": "戒，分得此二當於初地。生實報土，名華藏海。",
    "T39n1786_02a:0096c13": "佛眼分顯，四眼乃融，是故名為分得五眼。諸",
    "T39n1786_02a:0096c14": "根亦然。壽是慧命，已屬意根。經云「諸根復云",
    "T39n1786_02a:0096c15": "壽命」，故須並說。二、「比」下，結況。此教比佛，有於",
    "T39n1786_02a:0096c16": "二意：若當教者，以因比果，分滿不同。二比圓",
    "T39n1786_02a:0096c17": "教，別教始終是菩薩法，望圓始終皆是佛法，",
    "T39n1786_02a:0096c18": "故稱不具及損減也。二、「若」下，圓，二：初、示相，",
    "T39n1786_02a:0096c19": "二：初、明得意持，二：初、略示。事持即不傷殺",
    "T39n1786_02a:0096c20": "眾生身命，此同偏小輪王之戒。但不殺所以，",
    "T39n1786_02a:0096c21": "與之永異，次文所明理觀是也。二、「又持」下，廣",
    "T39n1786_02a:0096c22": "明理持，三：初、約體明持。此理不殺，若其不解",
    "T39n1786_02a:0096c23": "性具九界，但云體達諸法即理、全波是水，",
    "T39n1786_02a:0096c24": "猶濫通別未顯圓修。故荊谿云：「若不談具，乃",
    "T39n1786_02a:0096c25": "屬別教。」故須體達假合之身、三惑癡愛、三科",
    "T39n1786_02a:0096c26": "實法，皆性本具，性無差別，故名一相。性非暗",
    "T39n1786_02a:0096c27": "縛，稱為明脫。既即性具，何可毀傷？癡愛是",
    "T39n1786_02a:0096c28": "子，假實是果，全體即性，性豈生滅？如斯妙",
    "T39n1786_02a:0096c29": "觀，即障是德不待轉除，方是持於理不殺戒。",
    "T39n1786_02a:0097a01": "二、「成」下稱性得報。初住已上至于妙覺，皆得",
    "T39n1786_02a:0097a02": "名為成就智慧居常寂光，此乃分滿依正二",
    "T39n1786_02a:0097a03": "報也。無生後報但現報，故名常壽湛然無損",
    "T39n1786_02a:0097a04": "減也。五眼具足，諸根亦然，離不具也。若論外",
    "T39n1786_02a:0097a05": "用，六根互通。略舉眼耳，根自在也。現十界壽，",
    "T39n1786_02a:0097a06": "或脩或短，壽自在也。三、「是」下，結示因果。二、「又",
    "T39n1786_02a:0097a07": "圓」下，明得意犯，二：初、總示二犯。此事理犯，若",
    "T39n1786_02a:0097a08": "其不解性具違用及殺法門，但以慈愍能現",
    "T39n1786_02a:0097a09": "逆相而解釋，此豈前三教菩薩之行不能作",
    "T39n1786_02a:0097a10": "耶？故《普門疏》明嗔法門為成就故，常念觀音。",
    "T39n1786_02a:0097a11": "是知須得性殺之意，慈方無緣，故云唯殺唯",
    "T39n1786_02a:0097a12": "慈，名得意犯。二、「如仙」下，別示二相，二：初、引人",
    "T39n1786_02a:0097a13": "明事殺。《大經．聖行品》佛說本生，曾為國王，名",
    "T39n1786_02a:0097a14": "曰仙豫，愛念大乘。時世無佛，十二年事婆羅",
    "T39n1786_02a:0097a15": "門為師，後遂勸彼發菩提心。而婆羅門不信",
    "T39n1786_02a:0097a16": "謗法，王乃殺之，而王不墮獄，以無殺罪故。至",
    "T39n1786_02a:0097a17": "〈梵行品〉，佛說慈心之果住一子地。迦葉難言：",
    "T39n1786_02a:0097a18": "「若菩薩住一子地，云何佛昔為王斷婆羅門",
    "T39n1786_02a:0097a19": "命耶？」佛言：「我以愛念故斷，非惡心也。諸婆",
    "T39n1786_02a:0097a20": "羅門命終生阿鼻獄，即有三念：一自知從人",
    "T39n1786_02a:0097a21": "道來、二知是地獄、三自知謗法為王所殺。念",
    "T39n1786_02a:0097a22": "是事已即信大乘，尋時命終，生甘露鼓王世",
    "T39n1786_02a:0097a23": "界，於彼壽命十劫。我於住昔乃與是十劫",
    "T39n1786_02a:0097a24": "壽命，云何名殺？」然須明於得殺法門，令其愛",
    "T39n1786_02a:0097a25": "念成無緣慈，方合疏文唯殺唯慈也。二、「又作」",
    "T39n1786_02a:0097a26": "下，據經明理殺，二：初、正釋。前就不斷，名持不",
    "T39n1786_02a:0097a27": "殺。今明有斷，故云犯殺。圓教自論斷與不斷",
    "T39n1786_02a:0097a28": "二義同時。既明六即，六故有斷，即故不斷。",
    "T39n1786_02a:0097a29": "亦可秖就即之一字明於二義：障體即德，無",
    "T39n1786_02a:0097b01": "障可論，斯為斷義。障既即德，障何甞斷？斯不",
    "T39n1786_02a:0097b02": "斷義。故煩惱即菩提、生死即涅槃，斷與不斷",
    "T39n1786_02a:0097b03": "妙在其中。諸大乘經說圓頓觀，有此兩門。今",
    "T39n1786_02a:0097b04": "就有斷名為理殺，故云析蕩累著是業及諸",
    "T39n1786_02a:0097b05": "煩惱以為所斷。樹神諭於修觀之人，劫火諭",
    "T39n1786_02a:0097b06": "於能斷之智。故《大論》三十云「譬如空澤大樹，",
    "T39n1786_02a:0097b07": "眾鳥集宿。一鴿後至，住一枝上，其枝即折。",
    "T39n1786_02a:0097b08": "澤神問其故。樹神答曰：『此鳥從我怨家樹來。",
    "T39n1786_02a:0097b09": "食彼尼俱類子，或當放糞子墮地者。惡樹",
    "T39n1786_02a:0097b10": "復生，為害必大，是故寧捨一枝，所全者大。』菩",
    "T39n1786_02a:0097b11": "薩亦爾，於魔外惑業無如是畏，而畏二乘。二",
    "T39n1786_02a:0097b12": "乘於菩薩邊亦如彼鳥，壞彼大乘心，永滅佛",
    "T39n1786_02a:0097b13": "乘心。」今文但以怨鳥通累著等也。劫火等者，",
    "T39n1786_02a:0097b14": "亦《大論》文。論第二云「二乘雖破三毒，氣分不",
    "T39n1786_02a:0097b15": "盡。如草木薪火燒，煙出炭灰不盡，火力薄故。",
    "T39n1786_02a:0097b16": "佛三毒永盡無餘，譬如劫火燒須彌山，一切",
    "T39n1786_02a:0097b17": "地都盡，無煙無灰。」今謂佛智，即圓智也。斷陰",
    "T39n1786_02a:0097b18": "入界生死，即涅槃也。約即論斷，名得意犯。理",
    "T39n1786_02a:0097b19": "觀斷破，名不持戒，此為誠證。下諸理犯，其義",
    "T39n1786_02a:0097b20": "皆成。一切塵勞是如來種，此是性種，亦敵對",
    "T39n1786_02a:0097b21": "種。惑非性染，安名佛種？以知即性修染本虛，",
    "T39n1786_02a:0097b22": "本虛名滅，即理殺也。二、「成」下，得報。事理二",
    "T39n1786_02a:0097b23": "犯既順性德殺害法門，故殺法成就乃得法",
    "T39n1786_02a:0097b24": "身，垂應九界示命長短、現根缺具。此自在",
    "T39n1786_02a:0097b25": "用，真因分得，極果究竟。二、「前」下，結勝。先且斥",
    "T39n1786_02a:0097b26": "劣。人天近事、藏通淺理、別教次第，是故隘塞，",
    "T39n1786_02a:0097b27": "此等皆非修性不二通達之途。唯圓實戒，一",
    "T39n1786_02a:0097b28": "攝一切宏廣無邊，即事而中深遠莫測。凡",
    "T39n1786_02a:0097b29": "小之徑必會逆順之異，能同十戒之中名畢",
    "T39n1786_02a:0097c01": "竟戒。二、「不」下，結責。先結該收，後責局小。二、",
    "T39n1786_02a:0097c02": "「復次」下，明不盜戒，二：初、總明事理持。犯事盜，",
    "T39n1786_02a:0097c03": "可見。就理論盜，據《阿含經》演小成大。人天取",
    "T39n1786_02a:0097c04": "有、藏通取空、別取但中，皆他物也，非盜是",
    "T39n1786_02a:0097c05": "何？《淨名》云「無取是菩提，捨攀緣故。」二、「若」下，別",
    "T39n1786_02a:0097c06": "明偏圓得失，二：初、偏，三：初、人天，二：初、斥事持",
    "T39n1786_02a:0097c07": "成犯。人天妄樂，為可意也。欲成理持乃斥事",
    "T39n1786_02a:0097c08": "戒，故就所求果報而責有漏之樂。猶如糞中",
    "T39n1786_02a:0097c09": "有菴羅果，有智童子不應求食。樂雜見思，如",
    "T39n1786_02a:0097c10": "世美食雜以毒藥，食則害命，有觀智人所不",
    "T39n1786_02a:0097c11": "應求。設得華報，心不甘嗜而生歡樂，云何",
    "T39n1786_02a:0097c12": "凡夫為欲持戒？二、「貧」下，約經文明報。四姓者，",
    "T39n1786_02a:0097c13": "毘舍、首陀、婆羅門、剎利。人中雖謂二賤二貴，",
    "T39n1786_02a:0097c14": "既乏聖財，四姓三界俱屬貧窮。洄，轉水也。澓，",
    "T39n1786_02a:0097c15": "深水也。漏心持戒求可意果，正為有流洄澓",
    "T39n1786_02a:0097c16": "所困三有流轉，故曰有流，非四流中一。有漏",
    "T39n1786_02a:0097c17": "因果具足三障，能障見佛天中天也。亦是障",
    "T39n1786_02a:0097c18": "於第一義天。以障隔故，義言捨離。此乃事持",
    "T39n1786_02a:0097c19": "成於理犯。據經招報貧窮困苦，諸天捨離也。",
    "T39n1786_02a:0097c20": "二、「又二」下，二乘，二：初、斥理持成犯，二：初、約",
    "T39n1786_02a:0097c21": "有求斥。智舉四諦，境唯在苦。於身等四觀苦",
    "T39n1786_02a:0097c22": "等四，流厭生死苦、忻涅槃樂，在小名持、",
    "T39n1786_02a:0097c23": "於大名盜，為於涅槃生忻求心。介爾者，微",
    "T39n1786_02a:0097c24": "弱也。微有心生，即墮四性。既有性過，乃屬生",
    "T39n1786_02a:0097c25": "死。無所得中而生得想，成不與取，豈非盜",
    "T39n1786_02a:0097c26": "耶？二、「即非」下，引諸經斥。煩惱為薪，智慧為",
    "T39n1786_02a:0097c27": "火，成涅槃食。不非時證，此斥二乘怱怱取證，",
    "T39n1786_02a:0097c28": "是非時證。不待《法華》說於所因，於小涅槃思",
    "T39n1786_02a:0097c29": "惟取證，大根不發如焦敗種。以見苦果故斷",
    "T39n1786_02a:0098a01": "除集因，以修道品故造趣滅盡，則非大乘即",
    "T39n1786_02a:0098a02": "惑成智無斷無修、即生成滅無苦無盡，故",
    "T39n1786_02a:0098a03": "云非求法也。《中論》云「諸佛說空法，為度著",
    "T39n1786_02a:0098a04": "有者；若有著空者，諸佛所不度。」「身長三百」下，",
    "T39n1786_02a:0098a05": "引金翅鳥雛以為喻也。二乘但念空無相無",
    "T39n1786_02a:0098a06": "願三種三昧，如身長三百。無中假二智，如無",
    "T39n1786_02a:0098a07": "兩翅。墮三無為坑，如鳥墮地。若死等苦，成羅",
    "T39n1786_02a:0098a08": "漢果也。若死苦成，辟支果也。苦等於死名死",
    "T39n1786_02a:0098a09": "等苦，而實未死也。或云：二乘方便是死等苦，",
    "T39n1786_02a:0098a10": "聖位是死苦。又學人是死等苦，無學是死苦。",
    "T39n1786_02a:0098a11": "三無為者，一擇滅、二非擇滅、三虛空。通舉言",
    "T39n1786_02a:0098a12": "三，二乘所證蓋擇滅也。然此諭本出《大品》而",
    "T39n1786_02a:0098a13": "《大論》釋之，謂金翅身長三百由旬，能從一須",
    "T39n1786_02a:0098a14": "彌至一須彌。是鳥初出，兩翅未成，意欲飛去",
    "T39n1786_02a:0098a15": "墮閻浮提，受若死、若死等苦。中道生悔，我欲",
    "T39n1786_02a:0098a16": "還天，不能自舉。本諭菩薩墮二乘地，今借諭",
    "T39n1786_02a:0098a17": "二乘耳。二、「法」下，引經明盜報。不得大乘法食",
    "T39n1786_02a:0098a18": "為飢餓，無大力用為羸，無太功德為瘦，",
    "T39n1786_02a:0098a19": "有無善上起見思如瘡癬。不見三身一體之",
    "T39n1786_02a:0098a20": "佛，不聞圓頓之法，不入三賢十聖眾數。三、「若」",
    "T39n1786_02a:0098a21": "下，菩薩，二：初、斥次第成犯。行學道三，對戒定",
    "T39n1786_02a:0098a22": "慧。言次第者，此三皆隨空假中轉。三諦縱故，",
    "T39n1786_02a:0098a23": "從淺至深，是故逐一而論取捨。生死為來，空",
    "T39n1786_02a:0098a24": "中為去。本淪生死已名為來，去已載來建立",
    "T39n1786_02a:0098a25": "生死，故成兩來。破有出界已名為去，捨邊趣",
    "T39n1786_02a:0098a26": "中名為更去，故成兩去。如此來去，豈非屈辱？",
    "T39n1786_02a:0098a27": "諦觀不殊，離二取相。今既別修，以觀緣諦，名",
    "T39n1786_02a:0098a28": "不與取。二、「取已」下，據經明盜報。取捨既數，即",
    "T39n1786_02a:0098a29": "此名為貧窮困苦盜業之報。以別圓教詮變",
    "T39n1786_02a:0098b01": "易報，不就改生，念動是業，遷變是苦。故《起信",
    "T39n1786_02a:0098b02": "論》云「動即有苦，果不離因。」不能初心頓絕思",
    "T39n1786_02a:0098b03": "議，故使義天雖近而遠，即捨離也。二、圓，二：",
    "T39n1786_02a:0098b04": "初、示相，二：初、明得意持，二：初、讚理持相。唯",
    "T39n1786_02a:0098b05": "有圓觀乃能究竟離不與取，絕取之觀謂五",
    "T39n1786_02a:0098b06": "不受，即不受四邊及不受不受。此五不受，",
    "T39n1786_02a:0098b07": "若其不以妙理甄之，恐濫偏教，是故先云",
    "T39n1786_02a:0098b08": "圓人觀諸法實相，諸法不出佛及眾生依報",
    "T39n1786_02a:0098b09": "正報。此乃逆順二修之法。全修即性，一一",
    "T39n1786_02a:0098b10": "無非中道實相，中實之相非待對相，圓人觀",
    "T39n1786_02a:0098b11": "此故無四受。不獨境絕四句之待，亦絕境",
    "T39n1786_02a:0098b12": "觀能所之待，故不受之觀亦不受也。既於",
    "T39n1786_02a:0098b13": "初心即依中實修五不受，則唯屬圓也。五",
    "T39n1786_02a:0098b14": "不受故，名為不取。是大菩提，能障一切有",
    "T39n1786_02a:0098b15": "緣之願，法法皆中，高外無下、下外無高，何",
    "T39n1786_02a:0098b16": "法可取？何法可捨？二、「如是」下，約經明報。即以",
    "T39n1786_02a:0098b17": "理富顯不貧窮。富故不取，寧有困苦？以不取",
    "T39n1786_02a:0098b18": "故思議即絕，第一義天不相違背，乃應經文",
    "T39n1786_02a:0098b19": "諸天不離。二、「圓人」下，明得意犯。盜法門者，",
    "T39n1786_02a:0098b20": "所謂性惡。佛所師故，名之為法。智由茲入，故",
    "T39n1786_02a:0098b21": "名為門。圓人得門，逆順自在，能作理盜亦作",
    "T39n1786_02a:0098b22": "事盜。今文略事，例殺例淫合有其相。若理盜",
    "T39n1786_02a:0098b23": "義，文出《鴦掘》。彼經偈云「不與者菩提，無有授",
    "T39n1786_02a:0098b24": "與者，不與而自取，故我不與取。」此意乃明",
    "T39n1786_02a:0098b25": "究竟不取是究竟取，此取得名如海吞流。四",
    "T39n1786_02a:0098b26": "重擔者，《鴦掘經》云「譬如大地荷負重擔，一者",
    "T39n1786_02a:0098b27": "大水、二者大山、三者草木、四者眾生。菩薩亦",
    "T39n1786_02a:0098b28": "爾，正法住世餘八十年，為一切眾生說如來",
    "T39n1786_02a:0098b29": "藏，是名初擔，重於大山。惡人毀罵聞悉能忍，",
    "T39n1786_02a:0098c01": "是第二擔，重於大水。無緣得為國王大臣說",
    "T39n1786_02a:0098c02": "如來藏，唯為下劣堪忍演說，是第三擔，重於",
    "T39n1786_02a:0098c03": "眾生。窮守邊地惡處，豐樂之處不得止住，是",
    "T39n1786_02a:0098c04": "第四擔，重於草木。」彼經四擔諭於四事，觀今",
    "T39n1786_02a:0098c05": "文意似喻四弘。二、「前」下，結勝。淺而且塞者，且",
    "T39n1786_02a:0098c06": "兼也。三、不淫戒，二：初、示事理持犯。示事理",
    "T39n1786_02a:0098c07": "者，意在兼持，以事扶理、以理導事。既居末代，",
    "T39n1786_02a:0098c08": "功在事持，乃是涅槃扶律之意。理持論於染",
    "T39n1786_02a:0098c09": "不染者，心觀他境名為染法，既境為觀方名",
    "T39n1786_02a:0098c10": "不染。言種種者，事隨理觀，小大偏圓具如下",
    "T39n1786_02a:0098c11": "辨。二、「若關」下，明偏圓得失，二：初、偏，三：初、人天，",
    "T39n1786_02a:0098c12": "二：初、人，持心未淳，如猴著鎖。擎一油鉢者，《大",
    "T39n1786_02a:0098c13": "經》譬如大眾滿二十五里，王勅一臣擎一油",
    "T39n1786_02a:0098c14": "鉢，經由中過勿令傾覆，若棄一滴當斷汝命。",
    "T39n1786_02a:0098c15": "復遣一人拔刀隨之。臣受王勅盡心持行，雖",
    "T39n1786_02a:0098c16": "見五欲心不貪著。彼經以二十五，諭二十五",
    "T39n1786_02a:0098c17": "有。拔刀，諭無常。今文諭凡夫持戒，拔刀",
    "T39n1786_02a:0098c18": "可諭三塗罪也。割捨現麁求未來細，如以",
    "T39n1786_02a:0098c19": "賤易貴也。二、「若為」下，天，二：初、六欲。文舉帝釋",
    "T39n1786_02a:0098c20": "意遍六天。二、「若斷」下，八地。以數息法攝五欲",
    "T39n1786_02a:0098c21": "心，意生四禪受枝林樂，極至有頂如氷魚等。",
    "T39n1786_02a:0098c22": "豈知長壽，八難中一；攝在味禪，非不染欲。",
    "T39n1786_02a:0098c23": "二、「若憎」下，二乘，二：初、於小名持。知苦斷集如",
    "T39n1786_02a:0098c24": "怨如蛇，修道證滅如親如寶，但自調故直去，",
    "T39n1786_02a:0098c25": "無悲濟故不迴。四方四維謂八方風，諭於",
    "T39n1786_02a:0098c26": "人天四違四順，謂利衰、毀譽、稱譏、苦樂也。須",
    "T39n1786_02a:0098c27": "彌，諭二乘心也。二、「若聞」下，於大名犯。隨嵐，此",
    "T39n1786_02a:0098c28": "云迅猛，壞劫中此風起時能破須彌。以界外",
    "T39n1786_02a:0098c29": "二土五塵，能動二乘也。《大論》中迦葉聞甄迦羅",
    "T39n1786_02a:0099a01": "琴不能自安，即云「八方風不能動須彌，隨嵐",
    "T39n1786_02a:0099a02": "風至破如腐草。三界五欲我已斷竟，不能動",
    "T39n1786_02a:0099a03": "心。此是菩薩淨妙五欲，吾於此事不能自安。」",
    "T39n1786_02a:0099a04": "三、菩薩。此別菩薩望圓成犯，緣但中道而生",
    "T39n1786_02a:0099a05": "順愛。若入十行，退不取小、不進求圓，如墮山",
    "T39n1786_02a:0099a06": "頂，故名頂墮。旃陀羅者，此云嚴幟，乃是西",
    "T39n1786_02a:0099a07": "土屠殺之輩，以惡業自嚴，行時搖鉿持竹",
    "T39n1786_02a:0099a08": "以為標幟，故以為名。今斥但中解者，於圓菩",
    "T39n1786_02a:0099a09": "薩猶如人中屠膾惡類也。既無即中二觀方",
    "T39n1786_02a:0099a10": "便，乃被教道中慧所縛。既與無明怨讎其",
    "T39n1786_02a:0099a11": "住，何能勝之？別修之慧無無作利，望畢竟淨",
    "T39n1786_02a:0099a12": "是染欲法。凡斥別教，多是住行及十信人，以",
    "T39n1786_02a:0099a13": "迴向位能圓修故。二、圓，二：初、示相，二：初、明得",
    "T39n1786_02a:0099a14": "意持，二：初約義示，三：初、示能淨諦觀。一心者，",
    "T39n1786_02a:0099a15": "見思心也。觀此染心即是淨性，性非淺狹，極",
    "T39n1786_02a:0099a16": "三諦源。全諦發觀即空假中，即空故不染於",
    "T39n1786_02a:0099a17": "染，即假故不染於淨，即雙遮故不染二邊，即",
    "T39n1786_02a:0099a18": "雙照故不染中道。三諦三觀秖一剎那，能所",
    "T39n1786_02a:0099a19": "不殊、中邊俱淨。二、「即空故」下，示所淨愛見。上",
    "T39n1786_02a:0099a20": "之諦觀俱為能淨，今明見愛方是所淨。須",
    "T39n1786_02a:0099a21": "知所淨該於通別，佛菩提等是順道愛，深觀",
    "T39n1786_02a:0099a22": "即中其愛自泯。三、「三」下，示三諦名淨。淨是空",
    "T39n1786_02a:0099a23": "義。畢竟空者，須空三諦，以驗能空不少三觀。",
    "T39n1786_02a:0099a24": "能空亦空故，是淨亦淨，於通不塞也。二、「經」下，",
    "T39n1786_02a:0099a25": "引經證，二：初、引經文。二、「圓」下，會經意。經就位",
    "T39n1786_02a:0099a26": "論，持唯在果。今約圓觀，初心即能頓持佛戒，",
    "T39n1786_02a:0099a27": "以觀實相因果無殊。若不爾者，云何能以如",
    "T39n1786_02a:0099a28": "來莊嚴而自莊嚴？二、「圓」下，明得意犯，二：初、引",
    "T39n1786_02a:0099a29": "諸經事。既得本性染愛法門，故能行於事染",
    "T39n1786_02a:0099b01": "之行，亦能示於理染之觀。染觀可例取菩提",
    "T39n1786_02a:0099b02": "義，故今略之，但依《華嚴》出事染相。行不污戒",
    "T39n1786_02a:0099b03": "者，菩薩名也。先以欲鉤牽者，愛欲如鉤，能牽",
    "T39n1786_02a:0099b04": "於人，然後令彼達欲法界，名入佛道。二、「斯乃」",
    "T39n1786_02a:0099b05": "下，明用犯意。指上三人久住性染無染法門，",
    "T39n1786_02a:0099b06": "能現修染，故得名為非欲之欲；而令眾生即",
    "T39n1786_02a:0099b07": "欲悟性，故得名為以欲止欲。諭以屑者，字",
    "T39n1786_02a:0099b08": "應作榍，又作楔同。《說文》云「楔，櫼也。櫼，子林",
    "T39n1786_02a:0099b09": "切。」出前櫼者必假後櫼，故云以楔出楔也。將",
    "T39n1786_02a:0099b10": "聲止聲者，《大論》第七云「譬如執事比丘舉手",
    "T39n1786_02a:0099b11": "唱言：『眾皆寂靜。』是為以聲遮聲，非求聲也。」二、",
    "T39n1786_02a:0099b12": "「前」下，結勝。四、「復次」下，明不妄語戒，二：初、示事",
    "T39n1786_02a:0099b13": "理。問：事中妄語重者，乃是未得聖法言知言",
    "T39n1786_02a:0099b14": "見。今法門解於未證得謂已證得，與事何別？",
    "T39n1786_02a:0099b15": "答：蓋第四戒自知未得上人之法，誑他言得，",
    "T39n1786_02a:0099b16": "故此妄語除增上慢。若理妄語，內心實謂已",
    "T39n1786_02a:0099b17": "得已證，此心增上而慢於他，是增上慢。故《法",
    "T39n1786_02a:0099b18": "華》云「比丘比丘尼自謂究竟，便不志求無上",
    "T39n1786_02a:0099b19": "菩提，當知此是增上慢人。」今未解圓理，於人",
    "T39n1786_02a:0099b20": "天三教各自謂實，名為妄語亦是上慢。二、「諸」",
    "T39n1786_02a:0099b21": "下，明偏圓，二：初、偏，三：初、人天，二：初、人，二：初、",
    "T39n1786_02a:0099b22": "妄語相，二：初、愛。下苦者，輕苦也。三塗苦重，",
    "T39n1786_02a:0099b23": "人間苦輕，凡夫不覺計之為樂。以苦為樂，故",
    "T39n1786_02a:0099b24": "曰橫生樂想也。猶如世人罪合當死，而以千",
    "T39n1786_02a:0099b25": "罰放命。罰實是苦，以得全命，罰罰之下皆生",
    "T39n1786_02a:0099b26": "樂想。又如病者恐死，加之針灸。針灸實苦，",
    "T39n1786_02a:0099b27": "言除病故，皆生樂想。八苦交煎，妄謂為樂，事",
    "T39n1786_02a:0099b28": "亦如是。二、「豎」下，見。廣如《大經》。凡夫外道慢心",
    "T39n1786_02a:0099b29": "自高，諭之豎幢。口宣慢言，諭之打鼓。於五",
    "T39n1786_02a:0099c01": "陰上各起四見，文中略示色陰，餘之四陰可",
    "T39n1786_02a:0099c02": "以例作。次句應云「離色是我」，今云「我即是色」",
    "T39n1786_02a:0099c03": "者，文之誤也。色中有我，即色大我小也。我中",
    "T39n1786_02a:0099c04": "有色，即我大色小也。起六十二者，五陰各起",
    "T39n1786_02a:0099c05": "四見共成二十，歷三世成六十，而其所計不",
    "T39n1786_02a:0099c06": "出斷常二見，故有六十二也。所說無實，其猶",
    "T39n1786_02a:0099c07": "諧謔，故云戲論。由斯戲論，不見真空，故破慧",
    "T39n1786_02a:0099c08": "眼。二、「備口」下，結示口過。見是妄情，須生轉計，",
    "T39n1786_02a:0099c09": "即兩舌也。宣邪惡理，即惡口也。巧飾邪言，即",
    "T39n1786_02a:0099c10": "綺語也。諸見本邪，以邪為正而誑於人，故",
    "T39n1786_02a:0099c11": "標妄語，其實備四。二、「三十」下，天。《大經．嬰兒行",
    "T39n1786_02a:0099c12": "品》云「如彼嬰兒啼哭之時，父母即以楊樹黃",
    "T39n1786_02a:0099c13": "葉而語之言：『莫啼莫啼，我與汝金。』嬰兒見已",
    "T39n1786_02a:0099c14": "生真金想，便止不啼。然此楊葉，實非金也。木",
    "T39n1786_02a:0099c15": "牛木馬、木男木女，嬰兒見已亦復生於男女",
    "T39n1786_02a:0099c16": "等想，即止不啼。如來亦爾，眾生造惡，為說三",
    "T39n1786_02a:0099c17": "十三天常樂我淨、端正自恣，於妙宮殿受五",
    "T39n1786_02a:0099c18": "欲樂。眾生聞已心生貪樂，止不作惡、勤作善",
    "T39n1786_02a:0099c19": "業。三十三天實是生死，無常樂我淨，為度眾",
    "T39n1786_02a:0099c20": "生方便說有。」章安釋云：「此合天上四德。楊葉",
    "T39n1786_02a:0099c21": "諭妄，淨色鮮明故。楊樹諭妄，常體柔軟故。",
    "T39n1786_02a:0099c22": "木牛木馬諭妄，樂可戲故。木男木女諭妄，",
    "T39n1786_02a:0099c23": "我似人故。」非想細煩惱者，彼有十種細心數",
    "T39n1786_02a:0099c24": "法：一受，謂識受；二想，謂識想；三行，謂法行；",
    "T39n1786_02a:0099c25": "四觸，謂意觸；五思，謂法思；六欲，謂欲入出",
    "T39n1786_02a:0099c26": "定；七解脫，謂行法解；八念，謂念於三昧；九",
    "T39n1786_02a:0099c27": "定，謂心如法住；十慧，謂慧根慧力。二、二乘，",
    "T39n1786_02a:0099c28": "二：初、出行相。競執瓦礫者，用《大經》春池失",
    "T39n1786_02a:0099c29": "珠諭也。春池，譬眾生塵欲耽湎之境。失珠，",
    "T39n1786_02a:0100a01": "譬圓解潛昏。信小乘教如入水，修觀如求珠，",
    "T39n1786_02a:0100a02": "但見偏真謂為究竟，如得瓦礫便謂真珠。生",
    "T39n1786_02a:0100a03": "滅度安隱之想，猶如歡喜持出也。生實未盡",
    "T39n1786_02a:0100a04": "者，猶受變易故。所作未辦者，佛道未修故。離",
    "T39n1786_02a:0100a05": "毒說脫，乃一小脫。即毒明脫，名一切脫，大涅",
    "T39n1786_02a:0100a06": "槃也。佛為上慢執著三毒，便為解脫，是故說",
    "T39n1786_02a:0100a07": "離。聲聞住此謂究竟脫，其實未得一切解脫。",
    "T39n1786_02a:0100a08": "此以《淨名》對《法華》，文出妄語相也。二、「未得」下，",
    "T39n1786_02a:0100a09": "結成妄語。三、「佛」下，菩薩，二：初、示其行相。佛說",
    "T39n1786_02a:0100a10": "四門，意詮一實。別人根鈍，各執一門彼此隔",
    "T39n1786_02a:0100a11": "礙。二、「夫」下，結為妄語。諸法實相，離言說相、離",
    "T39n1786_02a:0100a12": "心緣相，以法法體遍、多少性融，豈可定以空",
    "T39n1786_02a:0100a13": "有等言、一二等數？此教言思既乖實理，非妄是",
    "T39n1786_02a:0100a14": "何？二、圓：二：初、示相，二：初、明得意持，二：初、總標",
    "T39n1786_02a:0100a15": "心口。圓人根利，聞空有等皆知性具，性具四",
    "T39n1786_02a:0100a16": "門豈有隔礙？一門具三，三門皆爾。稱性而觀，",
    "T39n1786_02a:0100a17": "稱性而說，既皆稱性，性絕言思，故觀即無觀、",
    "T39n1786_02a:0100a18": "說即無說，是故觀說皆云如實。二、「如」下，別釋",
    "T39n1786_02a:0100a19": "心口，二：初、明心離諸相而觀。所非內外，或約",
    "T39n1786_02a:0100a20": "自他、或約根塵、或約心法、或約法性對於無",
    "T39n1786_02a:0100a21": "明。此等內外雙亦雙非，皆成四相。妙觀得脫",
    "T39n1786_02a:0100a22": "皆離此四，亦不以無四相觀而得解脫。性空",
    "T39n1786_02a:0100a23": "非四、相空非無，此之二空名濫通教，須就圓",
    "T39n1786_02a:0100a24": "理揀彼徧空。圓理者何？謂諸四相不出本",
    "T39n1786_02a:0100a25": "覺，全本為始、即境是觀，豈更偏著四種之性",
    "T39n1786_02a:0100a26": "及無四之相？「非此二空」下，名解脫。二、「如實」下，",
    "T39n1786_02a:0100a27": "口稱四實而說，二：初、約法示。實等四句亦乃",
    "T39n1786_02a:0100a28": "不出本覺之性，以此覺性真空畢竟故名為",
    "T39n1786_02a:0100a29": "實，具足緣起故名不實，二不相礙故成雙亦，",
    "T39n1786_02a:0100b01": "二無二相故即雙非。覺性無偏，四皆全分，實",
    "T39n1786_02a:0100b02": "攝三句，乃一實一切實。不實攝三，餘二亦爾，",
    "T39n1786_02a:0100b03": "是故四句皆云一切。其圓解者雖談一句，一",
    "T39n1786_02a:0100b04": "外無餘，何有一言不稱本覺真實之性？是故",
    "T39n1786_02a:0100b05": "四句皆得名為如實說也。二、「經」下，引經證。初",
    "T39n1786_02a:0100b06": "心圓說與果無殊，故引《法華》本佛作證。佛施",
    "T39n1786_02a:0100b07": "權迹及開實本皆稱真如，有何一句而非實",
    "T39n1786_02a:0100b08": "耶？似位妙音髣髴同佛，口密之相開小成",
    "T39n1786_02a:0100b09": "大，能以佛聲如實而說，令諸眾生聞皆入實。",
    "T39n1786_02a:0100b10": "二、「圓」下，明得意犯，二：初、約果人示。雖就果",
    "T39n1786_02a:0100b11": "示，意顯始行，故云圓人。妄語法門者，乃是性",
    "T39n1786_02a:0100b12": "德權巧妙門也。稱妄語者，無而說有也。謂十",
    "T39n1786_02a:0100b13": "界冥合本是一乘，無有三乘差別之相。佛為",
    "T39n1786_02a:0100b14": "機故分別說三，令諸眾生各為究竟，自求趣",
    "T39n1786_02a:0100b15": "證速出生死。如無三車說有三車，令諸樂著",
    "T39n1786_02a:0100b16": "嬉戲之子爭出火宅。天無常樂說有常樂，如",
    "T39n1786_02a:0100b17": "以黃葉止彼啼兒。此皆巧用妄語法門而為",
    "T39n1786_02a:0100b18": "利益也。二、「經」下，引經證。《諸法無行經》中，文殊",
    "T39n1786_02a:0100b19": "說不動相法門已，空中萬天子讚言：「世尊！",
    "T39n1786_02a:0100b20": "文殊名為無礙尸利、不二尸利」等。文殊語天",
    "T39n1786_02a:0100b21": "子言：「止止。天子！汝等勿取相分別。我不見",
    "T39n1786_02a:0100b22": "諸法是上中下，我是貪欲尸利」等，具如今疏。",
    "T39n1786_02a:0100b23": "天子唯以性善法門而讚文殊，且別教但中",
    "T39n1786_02a:0100b24": "豈非性善？須斷九界然後證得，斯乃於法見",
    "T39n1786_02a:0100b25": "上中下。文殊欲顯圓頓之理，具足善惡無非",
    "T39n1786_02a:0100b26": "法界，特以三毒而自立稱。然三毒等雖俱性",
    "T39n1786_02a:0100b27": "具，不異而異，是即實之權，皆是祕妙方便之",
    "T39n1786_02a:0100b28": "法，故一一句望實言，非成妄語義。雖是妄語，",
    "T39n1786_02a:0100b29": "而皆是性本具法門。今宗講者，纔聞權假便",
    "T39n1786_02a:0100c01": "謂非性，吾知其人未生圓解。二、「將」下，明犯",
    "T39n1786_02a:0100c02": "意。同於前文以楔出楔也。二、「前」下，結勝。五、「復",
    "T39n1786_02a:0100c03": "次」下，明不飲酒戒，二：初示事理。二、「夫」下，明偏",
    "T39n1786_02a:0100c04": "圓，二：初、偏，三：初、人天，二：初、人中事酒，二：初、據",
    "T39n1786_02a:0100c05": "教明過。三十六失，出《沙彌戒經》。《大論》唯三十",
    "T39n1786_02a:0100c06": "五失，結為頌曰：",
    "T39n1786_02a:0100c07": "「財虛招病諍三，　　裸露醜名彰二，",
    "T39n1786_02a:0100c08": "無智得者失二，　　說匿廢事業二，",
    "T39n1786_02a:0100c09": "醒愁身少力二，　　色壞慢父母二，",
    "T39n1786_02a:0100c10": "沙門婆羅門二，　　及伯叔尊長二；",
    "T39n1786_02a:0100c11": "不敬佛法僧三，　　黨惡遠賢善二，",
    "T39n1786_02a:0100c12": "破戒無慚愧二，　　不守情縱色二，",
    "T39n1786_02a:0100c13": "人憎親屬棄二，　　行惡捨善法二，",
    "T39n1786_02a:0100c14": "智人所不信一，　　遠涅槃狂癡二。",
    "T39n1786_02a:0100c15": "命終墮惡道一，　　若得人常騃一，",
    "T39n1786_02a:0100c16": "酒失三十五，　　大論之所明。」",
    "T39n1786_02a:0100c17": "五百世無手者，《梵網經》云「若佛子，若自身手",
    "T39n1786_02a:0100c18": "過酒器與人飲酒者，五百世無手，何況自飲。」",
    "T39n1786_02a:0100c19": "伏匿，皆隱也。自說私隱，故云發出也。二、「過」下，",
    "T39n1786_02a:0100c20": "斥人好尚。引滿者，晉左思《蜀都賦》云「合樽促",
    "T39n1786_02a:0100c21": "席，引滿相罰，樂飲今夕，一醉累月。」注云：酒",
    "T39n1786_02a:0100c22": "將闌故，合併其樽，促近其席。引，持也，持滿以",
    "T39n1786_02a:0100c23": "相罰。酒厚樂極，故醉累月。《三國志》魏尚書郎",
    "T39n1786_02a:0100c24": "徐邈私飲至沈醉，時科禁酒，校尉趙達問以",
    "T39n1786_02a:0100c25": "曹事。邈曰：「中，聖人。」達白之太祖，太祖甚怒，",
    "T39n1786_02a:0100c26": "度遼將軍鮮于輔進曰：「醉客謂酒，清者為聖",
    "T39n1786_02a:0100c27": "人，濁者為賢人。邈性修慎，偶醉言耳。」竟免刑。",
    "T39n1786_02a:0100c28": "晉畢卓為吏部郎，比舍釀酒熟。卓醉後，夜而",
    "T39n1786_02a:0100c29": "甕下盜飲之，掌酒者縛之。明旦，乃畢吏部也。",
    "T39n1786_02a:0101a01": "自署為酒徒者，以酒徒自號也。如唐元結自",
    "T39n1786_02a:0101a02": "號酒徒，皮日休自號醉士之類也。《三國志》吳",
    "T39n1786_02a:0101a03": "太中大夫鄭泉，字文淵，陳郡人。博學有奇志，",
    "T39n1786_02a:0101a04": "性嗜酒。臨卒，謂同類曰：「必葬我於陶家側，庶",
    "T39n1786_02a:0101a05": "百年後化成土，卒見取為酒壺。」竹帛載之者，",
    "T39n1786_02a:0101a06": "謂史志皆書其事也。古皆記言事於竹簡繒",
    "T39n1786_02a:0101a07": "帛，以未有紙也。後代稱其故實，故謂史籍為",
    "T39n1786_02a:0101a08": "竹帛也。古今歌之者，古今之人不斥其失，往",
    "T39n1786_02a:0101a09": "往為歌詩以稱美之也。不應作而作者，引滿",
    "T39n1786_02a:0101a10": "中聖、酒徒酒壺之事，皆耽湎荒恣，其失大矣。",
    "T39n1786_02a:0101a11": "《尚書．酒誥》誡之甚明。而四賢反為之，是君子",
    "T39n1786_02a:0101a12": "所不應作之事而作之也。不應歌而歌者，古",
    "T39n1786_02a:0101a13": "今之賢當貶其失，而反作歌詩以美之也。若",
    "T39n1786_02a:0101a14": "作若歌，非酒之過失而是何耶？二、「釋」下，三界",
    "T39n1786_02a:0101a15": "惑酒，二：初、別示，二：初、引論明見醉。《釋論》第",
    "T39n1786_02a:0101a16": "八文也。王，即南天竺王也。侜張，《爾雅》云「侜張，",
    "T39n1786_02a:0101a17": "狂也。」侜字，張由切。二、「又」下，約諭明愛醉。",
    "T39n1786_02a:0101a18": "二、「三」下，總結。二、二乘，二：初、斷通從別，以明能",
    "T39n1786_02a:0101a19": "醉。九十八使者，見惑有八十八，思惑有十",
    "T39n1786_02a:0101a20": "也。四住者，三界見合為見住地，三界思分為",
    "T39n1786_02a:0101a21": "三住地。無明未吐者，以酒諭惑也。半瘧人",
    "T39n1786_02a:0101a22": "者，四住已除，無明尚在，半安半病，其猶瘧",
    "T39n1786_02a:0101a23": "疾。此亦《大經》中諭。二、兼凡斥小，以明所迷。",
    "T39n1786_02a:0101a24": "引醉歸之者，謂佛引醉諭，歸還二乘也。按",
    "T39n1786_02a:0101a25": "〈哀歎品〉中，諸比丘說醉諭，以諭凡夫流轉",
    "T39n1786_02a:0101a26": "無常見常如醉，小乘修無常想故如醒。佛即",
    "T39n1786_02a:0101a27": "引醉諭於二乘，謂於真常而見無常是醉義",
    "T39n1786_02a:0101a28": "也，故云引醉歸之文。人合作文。「世間」下，文辭",
    "T39n1786_02a:0101a29": "從省，四倒四德各舉其二，影互相顯。三、菩薩，",
    "T39n1786_02a:0101b01": "二：初、約教道觀中皆名不了，三：初、法。別教至",
    "T39n1786_02a:0101b02": "極，但破無明一十二品，故於佛性見不了了。",
    "T39n1786_02a:0101b03": "又從初心，不知五住即是法界，不名佛法，是",
    "T39n1786_02a:0101b04": "菩薩行，故於佛性見不了了。二、「如」下，諭。凡",
    "T39n1786_02a:0101b05": "舉五事，悉諭見性不得了了。舶者，大船也。",
    "T39n1786_02a:0101b06": "諭出《大經》。然彼十諭並諭於圓，以分揀極，",
    "T39n1786_02a:0101b07": "故云見不了了。今諭別者有二意：一者、別教",
    "T39n1786_02a:0101b08": "極果秪齊圓教第二行，故見不了了。二者、二",
    "T39n1786_02a:0101b09": "教理同得意、其德失意但中。今就失意，故以",
    "T39n1786_02a:0101b10": "諭別。《如來藏經》十諭亦爾。《止觀》在別，《十六",
    "T39n1786_02a:0101b11": "觀疏》而顯於圓。三、「如」下，合。二、「故」下，明自圓",
    "T39n1786_02a:0101b12": "解外皆名邪見，未得圓中正見故也。二、圓，二：",
    "T39n1786_02a:0101b13": "初、示相，二：初、明示行相，二：初、得意持，二：初、",
    "T39n1786_02a:0101b14": "稱性觀故得名醒悟。此段文意乃將果德頓為",
    "T39n1786_02a:0101b15": "始行，苟不了知第六識心是性惡者，何能初",
    "T39n1786_02a:0101b16": "心修如來行即觀祕藏？肉眼即佛，永不改觀，",
    "T39n1786_02a:0101b17": "而見牟尼與妙德等。荊谿的示須聞性惡方",
    "T39n1786_02a:0101b18": "修性行，不可欺也。二、「是」下，以圓伏故名除酒",
    "T39n1786_02a:0101b19": "法。五住正習同居一念，即惑為觀、觀外無境，",
    "T39n1786_02a:0101b20": "如翻大地，草木寧存？亦如日光不與暗共。有",
    "T39n1786_02a:0101b21": "何酒法而不除耶？此人事戒輕重等持，與",
    "T39n1786_02a:0101b22": "上理戒念念兼行，方名究竟。二、「圓」下，得意犯，",
    "T39n1786_02a:0101b23": "二：初、明具大智故能理醉。何名大智？謂了",
    "T39n1786_02a:0101b24": "性具九界因果，是故名為飲酒法門。真空實",
    "T39n1786_02a:0101b25": "相，如《起信論》一真如性，有二種德：一如實空，",
    "T39n1786_02a:0101b26": "與過河沙煩惱不相應故；二如實不空，體具",
    "T39n1786_02a:0101b27": "河沙功德，無有所少故。護一切失，故空如瓶，",
    "T39n1786_02a:0101b28": "德用無礙，故不空如酒。然河沙性德即十法",
    "T39n1786_02a:0101b29": "界圓融法門，九界即佛，成前持相；佛界即九，",
    "T39n1786_02a:0101c01": "成今犯相。故犯相云「變化五道，宣揚哮吼」，",
    "T39n1786_02a:0101c02": "其猶酗酒之用也。二、「波」下，明具大悲故能事",
    "T39n1786_02a:0101c03": "醉。波斯匿，此云和悅。若飲酒後，應死判生，故",
    "T39n1786_02a:0101c04": "曰多恩。末利，即匿王正后也。王甞嗔怒欲殺",
    "T39n1786_02a:0101c05": "厨人，諸臣共議：「國中唯有此人，殺已無人知",
    "T39n1786_02a:0101c06": "厨稱王意者。」時末利后即辦好酒美肉，沐浴",
    "T39n1786_02a:0101c07": "名香莊嚴身體，將諸妓女來至王所。王見后",
    "T39n1786_02a:0101c08": "已嗔心乃息，后即遣人詐傳王勅勿殺厨人。",
    "T39n1786_02a:0101c09": "匿王後以此事問佛：「后持五戒、月行六齋，",
    "T39n1786_02a:0101c10": "一日之中犯酒妄二戒，八戒之中則犯其五，",
    "T39n1786_02a:0101c11": "謂過中食、服香花、作倡妓、高廣床、飲酒、妄語",
    "T39n1786_02a:0101c12": "也。破戒之罪，輕耶重耶？」佛言：「如是犯者，得",
    "T39n1786_02a:0101c13": "大功德。何以故？為利益故。」出《未曾有經》下",
    "T39n1786_02a:0101c14": "卷。入于酒肆，即淨名居士。此上三人皆是高",
    "T39n1786_02a:0101c15": "位，皆住性惡權巧法門，故於持犯得大自在。",
    "T39n1786_02a:0101c16": "不可秪將慈念而解，若無性染，慈豈無緣？二、",
    "T39n1786_02a:0101c17": "「夫」下，結得斥失。若得性具善惡之門則逆順",
    "T39n1786_02a:0101c18": "俱當；失茲要柄則持犯俱非，如把刃自害。得",
    "T39n1786_02a:0101c19": "失之要，不可不窮。二、「前」下，結勝。若善惡分岐，",
    "T39n1786_02a:0101c20": "豈醉醒不二？諸佛究盡？寧有所偏？二、「上觀」",
    "T39n1786_02a:0101c21": "下，觀心釋。圓論理戒，豈不觀心？但為前文是",
    "T39n1786_02a:0101c22": "約教釋，正為開解。今撮五戒人一念心成於",
    "T39n1786_02a:0101c23": "圓觀，正為立行即聞而修。修發之門，說者應",
    "T39n1786_02a:0101c24": "授；若不爾者，數寶何為？分二：初、附上諦智",
    "T39n1786_02a:0101c25": "問。上觀四諦各發覺智，乃言四佛；今明五戒",
    "T39n1786_02a:0101c26": "亦可觀之，成五佛不？問意如此。二、「觀五」下，",
    "T39n1786_02a:0101c27": "據今戒體答。若觀五戒是實相者，所發覺智",
    "T39n1786_02a:0101c28": "豈非五佛？然五實相是所觀境，五境發智名",
    "T39n1786_02a:0101c29": "為五佛；實相無相尚叵言一，豈定五耶？由附",
    "T39n1786_02a:0102a01": "五戒各見實理，故似分五。實理者何？所謂本",
    "T39n1786_02a:0102a02": "覺。此之覺體是無緣慈故名不殺、無取故不",
    "T39n1786_02a:0102a03": "盜、無染故不婬、真實故不妄、明了故不飲。",
    "T39n1786_02a:0102a04": "今圓行人以妙三觀順性修慈，乃至三觀順",
    "T39n1786_02a:0102a05": "性修智，說之如此修乃同時，故得名為觀五",
    "T39n1786_02a:0102a06": "實相。觀之不已，本覺全體發成始覺，名為五",
    "T39n1786_02a:0102a07": "佛。名字觀五，觀行已去皆得稱發。二、「次」下，",
    "T39n1786_02a:0102a08": "釋煩惱障，三：初、節示經文。二、「上」下，對上下",
    "T39n1786_02a:0102a09": "辨，二：初、對上下定體，二：初、對上報論義便。報",
    "T39n1786_02a:0102a10": "多約色，惑唯在心，故云義便。二、「報」下，與下業",
    "T39n1786_02a:0102a11": "論體別，二：初、問起。以十惡中貪嗔癡業名同",
    "T39n1786_02a:0102a12": "煩惱，如何分別？二、「數」下，釋通，二：初、引數人釋。",
    "T39n1786_02a:0102a13": "二俱數起，但以輕重分於惑業。二、今師釋，二：",
    "T39n1786_02a:0102a14": "初、約心剋示。貪等決定發動身口招報名業，",
    "T39n1786_02a:0102a15": "以異煩惱非決定故。二、「若」下，因示生疑，二：初、",
    "T39n1786_02a:0102a16": "疑。若決定心發動身口名為業者，下惡星等",
    "T39n1786_02a:0102a17": "自是外境，何名業障？二、「此」下，釋。星等乃是",
    "T39n1786_02a:0102a18": "業之前相，表於責報故屬業障；今示作業體，",
    "T39n1786_02a:0102a19": "下明宿業相，若論作起時，豈非心色？二、「若」下，",
    "T39n1786_02a:0102a20": "對上下論轉。二障在因是故易轉，報障已",
    "T39n1786_02a:0102a21": "受是故難傳。難者若轉，易者必去。三、「通」下，約",
    "T39n1786_02a:0102a22": "文示相，二：初、通別。通論可見。若別論者，見惑",
    "T39n1786_02a:0102a23": "執我，愛但著事，此之二惑皆具三毒。執我三",
    "T39n1786_02a:0102a24": "毒若其不遂，則多愁憂。著事三毒既不執我，",
    "T39n1786_02a:0102a25": "但恐不遂必無愁憂。二、「今」下，指廣。章安記錄",
    "T39n1786_02a:0102a26": "不能廣陳見思之相，令後說者委而示之，故",
    "T39n1786_02a:0102a27": "註云云。三、「三破」下，釋業障，二：初、節經。二、釋",
    "T39n1786_02a:0102a28": "義，三：初、定文是業。已作之業將感惡報，故",
    "T39n1786_02a:0102a29": "有異相表發其事。驗知此句明於業障。二、「惡」",
    "T39n1786_02a:0102b01": "下，略釋經文。別有客星者，以五星、二十八宿",
    "T39n1786_02a:0102b02": "常現，則非惡星。「亦是」下，約常星失其行度躔",
    "T39n1786_02a:0102b03": "次，亦名惡星。一方有七者，角、亢、氐、房、心、尾、箕，",
    "T39n1786_02a:0102b04": "東方蒼龍七宿。南斗、牽牛、須女、虛、危、營室、壁。",
    "T39n1786_02a:0102b05": "北方玄武七星。奎、婁、胃、昴、畢、嘴、參，西方白虎",
    "T39n1786_02a:0102b06": "七宿。東井、鬼、柳、七星、張、翼、軫，南方朱鳥七宿。",
    "T39n1786_02a:0102b07": "凡四方之宿皆逆數。宿，音秀。失其分野者，",
    "T39n1786_02a:0102b08": "《周官》云「天星皆有州國分野。角、亢、氐，兗州。",
    "T39n1786_02a:0102b09": "房、心，豫州。尾、箕，幽州。斗、牽牛、婺女，楊州。虛、",
    "T39n1786_02a:0102b10": "危，青州。營室、東壁，并州。奎、婁、胃，徐州。昴、畢，冀",
    "T39n1786_02a:0102b11": "州。嘴、觽參，益州，東井與鬼，雍州。柳、七星、張，",
    "T39n1786_02a:0102b12": "三河。翼、軫，荊州。」榮惑，火星也。《漢書音義》云「妖",
    "T39n1786_02a:0102b13": "星曰孛星、彗星。長星，亦曰攙搶。」《釋名》云「星光",
    "T39n1786_02a:0102b14": "稍稍似彗，言其孛孛然似掃彗也。又類散麻，",
    "T39n1786_02a:0102b15": "故云麻彗。」《左傳》「凡人火白火，天水曰災。」今",
    "T39n1786_02a:0102b16": "但取風雨雪霜乖候者皆名災。法邪，謂外道",
    "T39n1786_02a:0102b17": "經書。蠱道者，事釋乃是仙鬼毒害於人。蠱，",
    "T39n1786_02a:0102b18": "工戶切，《聲類》作弋者切，蠱物害人也。《說文》",
    "T39n1786_02a:0102b19": "「蠱，腹中蠱也。」《楞嚴》云「貪恨為罪，是人罪畢",
    "T39n1786_02a:0102b20": "遇蟲戒形，名蠱毒鬼。」理解乃是自心三毒名",
    "T39n1786_02a:0102b21": "之為蠱，此蠱能害百千萬身，法身慧命永為",
    "T39n1786_02a:0102b22": "所害，比夫毒鬼為害至微矣。醜惡形聲，見聞",
    "T39n1786_02a:0102b23": "為怪。不適意者，適，悅也。三、「夫」下，勸令正信，二：",
    "T39n1786_02a:0102b24": "初、明相見表五罪，二：初、約現文表示。親離，即",
    "T39n1786_02a:0102b25": "親厚鬪訟。幽厄，即王法所加。幽謂幽境。二、",
    "T39n1786_02a:0102b26": "「其」下，例餘相亦然。二、「行」下，誡行者問邪師。",
    "T39n1786_02a:0102b27": "《禮記》曰「龜謂之卜，蓍謂之筮。卜筮者，所以",
    "T39n1786_02a:0102b28": "決嫌疑、定猶豫也。」今云折篾，篾謂竹篾，謂揲",
    "T39n1786_02a:0102b29": "蓍取卦，折竹篾為文也。管公明者，槐人也，",
    "T39n1786_02a:0102c01": "名輅，字公明。善卜筮，所向皆驗。應知惡報由",
    "T39n1786_02a:0102c02": "罪，結罪由心。苟正于心，罪報自蕩；不修內德，",
    "T39n1786_02a:0102c03": "卜筮何為？吳氏《春秋》云「宋景公時，熒惑在心。",
    "T39n1786_02a:0102c04": "公召子韋問焉。子韋曰：『禍當君。雖然，可移於",
    "T39n1786_02a:0102c05": "宰相。』公曰：『宰相所以與理國家。』『可移於民。』",
    "T39n1786_02a:0102c06": "公曰：『民死，寡人將誰言君？』『可移於歲。』公曰：『歲",
    "T39n1786_02a:0102c07": "飢，民餓死。為民后而殺其民，誰以我為君乎？』",
    "T39n1786_02a:0102c08": "子韋曰：『君有至德之言三，天必祐君，熒惑必",
    "T39n1786_02a:0102c09": "三徙舍。舍行七里，一里當一年，君延年二十",
    "T39n1786_02a:0102c10": "一矣。』熒惑果徙三舍。」況能內觀法性達罪本",
    "T39n1786_02a:0102c11": "空，均生佛於自心、起慈悲於法界，惡星之變",
    "T39n1786_02a:0102c12": "何慮乎不滅耶？故於次文明其方法。二、「從」下，",
    "T39n1786_02a:0102c13": "舉方法。若依初開章為四，此當第三能破方",
    "T39n1786_02a:0102c14": "法；今依重科。",
    "T39n1786_02a:0102c15": "金光明經文句記卷第二上"
}