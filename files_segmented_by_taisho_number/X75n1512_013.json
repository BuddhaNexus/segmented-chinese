{
    "X75n1512_013:0171b01": "隆興佛教編年通論卷第十三",
    "X75n1512_013:0171b02": "隆興府石室沙門　祖琇　撰",
    "X75n1512_013:0171b03": "　　唐",
    "X75n1512_013:0171b04": "永徽四年。禪師慧寬卒。寬生楊氏。父為道士魏三洞",
    "X75n1512_013:0171b05": "先生。姉信相。生而知道終日凝然禪寂。寬五六歲日",
    "X75n1512_013:0171b06": "與信相譚論。俱非世事。家世奉道寬獨不喜。父詬厲",
    "X75n1512_013:0171b07": "使拜天尊。寬不得已跪之。鐵像蹶然崩壞。舉族驚異。",
    "X75n1512_013:0171b08": "因錄每與信相所論言句。先是龍懷寺禪師曇相臨",
    "X75n1512_013:0171b09": "終語弟子會曰。吾報緣當生廣漢綿竹峰頂楊氏家。",
    "X75n1512_013:0171b10": "後七年汝來見吾。言訖而逝。其後會頗忘之。一昔夢",
    "X75n1512_013:0171b11": "相責以負約。會驚寤遂。造峰頂而扣其扉。寬曰扣扉",
    "X75n1512_013:0171b12": "者誰。會遽曰弟子會也。寬笑曰何以知吾而稱弟子。",
    "X75n1512_013:0171b13": "會曰得師聲猶昔日聲也。遂相見。其父出所錄每與",
    "X75n1512_013:0171b14": "信相譚論示之。蓋大莊嚴等論。會即奉寬再歸龍懷",
    "X75n1512_013:0171b15": "寺落髮。由是神異日顯。俗呼聖和尚。其姉信相亦隨",
    "X75n1512_013:0171b16": "出家。甞因淨慧寺異僧入定。滿寺紅焰亘然而人未",
    "X75n1512_013:0171b17": "識之。信相曰此火聚尊者入火光三昧耳。因其寺入",
    "X75n1512_013:0171b18": "水觀。一室湛然唯水不見其形。異僧欽歎以為得果。",
    "X75n1512_013:0171b19": "時亦號聖尼。寬十世為大僧。今十生記存焉。累朝賜",
    "X75n1512_013:0171b20": "諡不一。",
    "X75n1512_013:0171b21": "是歲法師玄弉於慈恩寺將建大塔。奉安所獲經論",
    "X75n1512_013:0171b22": "梵本。以表聞奏。敕中書舍人李義府報曰。所欲營塔。",
    "X75n1512_013:0171b23": "今已處分大內及東宮掖庭等七宮亡人衣物。助師",
    "X75n1512_013:0171b24": "營辦。於是法師授以西域制度。躬自負土運甋。未幾",
    "X75n1512_013:0171c01": "而成。其高二百尺。即上層建碑。刊二聖聖教序而藏",
    "X75n1512_013:0171c02": "之。",
    "X75n1512_013:0171c03": "五年。中天竺國摩訶菩提寺遣僧致法師玄弉書并",
    "X75n1512_013:0171c04": "獻方物。其辭曰。微妙吉祥世尊金剛座側摩訶菩提",
    "X75n1512_013:0171c05": "寺諸多聞眾所共圍繞上座慧天。致書摩訶支那國",
    "X75n1512_013:0171c06": "於無量經律論妙盡精微木叉阿遮利耶。敬問無量。",
    "X75n1512_013:0171c07": "少病少惱。我慧天苾芻今造佛大神變讚頌及諸經",
    "X75n1512_013:0171c08": "論比量智等。今附苾芻法長將往此無量多聞長老",
    "X75n1512_013:0171c09": "大德阿遮利耶。智光亦同前致問。馬波索迦日授稽",
    "X75n1512_013:0171c10": "首和南。今共寄白[疊*毛]一雙示不空心路遠。莫恠其少。",
    "X75n1512_013:0171c11": "願領彼。須經論錄名附來。當為抄送。木叉阿遮利耶",
    "X75n1512_013:0171c12": "願知。及法長辭還。弉答長老智光書。其略曰。往年使",
    "X75n1512_013:0171c13": "還。承正法藏大師無常奉問摧割。不能已已。嗚呼。苦",
    "X75n1512_013:0171c14": "海舟沉人天眼滅。遷奪之痛何不述歟。昔大覺潛輝。",
    "X75n1512_013:0171c15": "迦葉紹其洪業。商那遷逝。鞠多闡其嘉猷。今法將歸",
    "X75n1512_013:0171c16": "真。法師次任其事。惟願清辭妙辯共四海而弘流。福",
    "X75n1512_013:0171c17": "智莊嚴與五山而永久。玄弉所將經論已翻瑜伽師",
    "X75n1512_013:0171c18": "地論等大小三十餘部。即日大唐天子聖躬萬福率",
    "X75n1512_013:0171c19": "土安寧。以輪王之慈敷法王之化。所出經論並蒙神",
    "X75n1512_013:0171c20": "筆製序。令所司抄寫國內流行。爰及鄰邦亦俱遵奉。",
    "X75n1512_013:0171c21": "雖居像季之末而教法光榮邕邕穆穆。亦不異室羅",
    "X75n1512_013:0171c22": "筏逝多林之化也。伏願照知。頃信度河失經一駄。今",
    "X75n1512_013:0171c23": "錄名于後。有便請為附來。并有片物供養。願垂納受。",
    "X75n1512_013:0171c24": "是歲特旨度沙彌窺基為大僧。入大慈恩寺參譯經",
    "X75n1512_013:0172a01": "正義。基。尉遲敬德猶子也。父宗。右金吾衛將軍。母裴。",
    "X75n1512_013:0172a02": "夢掌月輪吞之而孕。誕夕神光盈室。甫六歲能著書。",
    "X75n1512_013:0172a03": "初法師弉公於西域得一童子。敏悟絕倫因携之詣",
    "X75n1512_013:0172a04": "宗。宗呼基出拜。弉使誦所著兵書且數千言。弉數目",
    "X75n1512_013:0172a05": "童子。及基誦畢。弉紿之曰。此古書耳。宗未之信。弉令",
    "X75n1512_013:0172a06": "西域童子覆誦之。不差一字。宗大怒。以基竊古書罔",
    "X75n1512_013:0172a07": "己。將殺之。奘就丐出家。基曰。聽我御葷色晚膳。即從",
    "X75n1512_013:0172a08": "出家。不然寧伏劒死不為餓死。弉愛其俊而許之。遂",
    "X75n1512_013:0172a09": "從入道。每覽疏記過目成誦。義亦頓解。善大小乘。既",
    "X75n1512_013:0172a10": "參譯經。從弉受瑜伽唯識宗旨。著論凡百部。時號百",
    "X75n1512_013:0172a11": "本論師。然性豪侈。每出必治三車。亦號三車法師。",
    "X75n1512_013:0172a12": "六年五月。法師玄弉譯因明論。沙門神泰等各造義",
    "X75n1512_013:0172a13": "疏釋之。法師栖玄者以其論示尚藥奉御呂才。才深",
    "X75n1512_013:0172a14": "藝之士也。頗毀其文。作因明注解破義圖。輕薄者聽",
    "X75n1512_013:0172a15": "信之。秋七月。譯經法師慧立致書左僕射千志寧。斥",
    "X75n1512_013:0172a16": "其謬辭曰。聞諸佛之立教。文言奧遠旨義幽深。等圓",
    "X75n1512_013:0172a17": "穹之寥廓。類滄波之浩澣。談真如之性相。居十地而",
    "X75n1512_013:0172a18": "尚迷。說小草之因緣。處無生而猶昧。況有縈纏八邪",
    "X75n1512_013:0172a19": "之網。沉淪四倒之流。而欲窺究宗因辨彰其理者。無",
    "X75n1512_013:0172a20": "乃惑哉。切見大慈恩寺翻經法師。慧基早樹智力夙",
    "X75n1512_013:0172a21": "成。行潔珪璋操逾松[木*巳]。遂能躬游聖域詢稟微言。擅",
    "X75n1512_013:0172a22": "三藏於胸懷。苞四含於掌握。嗣清徽於曩哲。扇遺範",
    "X75n1512_013:0172a23": "於當今。實季俗之舟航。信緇林之龜鑑者也。所翻聖",
    "X75n1512_013:0172a24": "教已三百餘軸。中有小論題曰因明。詮論難之旨歸。",
    "X75n1512_013:0172b01": "序折邪之軌式。雖未為玄門之要妙。亦非造次之所",
    "X75n1512_013:0172b02": "知。近聞尚藥呂奉御以常人之資。竊眾師之說。造因",
    "X75n1512_013:0172b03": "明圖釋宗因義。不能精悟。好起異端。苟覔聲舉妄為",
    "X75n1512_013:0172b04": "穿鑿。排眾德之正說。任我慢之[怡-台+匾]心。媒衒公卿之前。",
    "X75n1512_013:0172b05": "囂諠閭巷之側。不慙顏厚。靡勌神勞。數易炎涼心猶",
    "X75n1512_013:0172b06": "未已。然奉御於俗事少閑。遂謂真宗可了。何異鼷鼠",
    "X75n1512_013:0172b07": "見釜竈之堪陟乃言崐閬之不難。蛛蝥覩棘林之易",
    "X75n1512_013:0172b08": "羅遂謂扶桑之可網。不量涯分無以異斯。況大音希",
    "X75n1512_013:0172b09": "聲大辯若訥。所以淨名契理杜口毗耶。尼父德高恂",
    "X75n1512_013:0172b10": "恂鄉黨。未聞誇矜自媒而獲搢紳之推抑也。立致書。",
    "X75n1512_013:0172b11": "其事稍息。",
    "X75n1512_013:0172b12": "冬十月丁酉。太常愽士柳宣以其事寢作歸敬書并",
    "X75n1512_013:0172b13": "偈。檄譯經大德求畢其說。於是法師明濬答還。述頌",
    "X75n1512_013:0172b14": "并書。極大教尊嚴而訓呂才妄舉。抑宣得書即劾呂",
    "X75n1512_013:0172b15": "才。列奏其事。有旨集公卿學士領才詣慈恩寺見法",
    "X75n1512_013:0172b16": "師。受辭悔謝而退。",
    "X75n1512_013:0172b17": "顯慶元年正月丙寅。立代王弘為皇太子。是日於慈",
    "X75n1512_013:0172b18": "恩寺齋僧五千員。勑黃門侍郎薛元超主其事。因問",
    "X75n1512_013:0172b19": "法師玄弉前代翻經之式。對曰。漢魏既遠未可詳論。",
    "X75n1512_013:0172b20": "晉宋已來翻經皆有監閱詳緝之官。故符堅時曇摩",
    "X75n1512_013:0172b21": "難提譯經。黃門趙整執筆。姚興時羅什譯經。興及姚",
    "X75n1512_013:0172b22": "嵩執筆。後魏菩提流支譯經。侍中崔光筆授。以至梁",
    "X75n1512_013:0172b23": "陳周隋之代並亦如之。貞觀初年波頗那羅譯經。先",
    "X75n1512_013:0172b24": "帝勑趙郡王孝恭詹事杜正倫監護。今特闕如。又大",
    "X75n1512_013:0172c01": "慈恩寺壯麗輪奐今古罕儔。尚未建碑。貧道懷此二",
    "X75n1512_013:0172c02": "事。願聞之於上也。元超奏其語。制可。",
    "X75n1512_013:0172c03": "是月壬申朝會。中書令崔敦禮宣勑曰。大慈恩寺法",
    "X75n1512_013:0172c04": "師玄弉。新翻經論文義須精。宜令左僕射于志寧．吏",
    "X75n1512_013:0172c05": "部尚書來濟．禮部尚書許敬宗．黃門侍郎薛元超．中",
    "X75n1512_013:0172c06": "書侍郎李義府杜正倫時為看閱。或不穩處隨事潤",
    "X75n1512_013:0172c07": "色。朝罷遣內給事王君德報法師曰。承須友人助翻",
    "X75n1512_013:0172c08": "經。已為處分于志寧等。其慈恩寺碑朕望自作。不知",
    "X75n1512_013:0172c09": "師意如何。且令相報。弉奉旨即率眾詣闕抗表陳請。",
    "X75n1512_013:0172c10": "未幾高宗親製大慈恩寺碑文成。遣長孫無忌遍示",
    "X75n1512_013:0172c11": "群公。其辭曰。蓋聞乾坤締構之初。品物權輿之始。莫",
    "X75n1512_013:0172c12": "不載形厚土籍覆穹蒼。然則二曜輝天靡測盈虗之",
    "X75n1512_013:0172c13": "像。四溟紀地豈究波瀾之極。況乎法門虗寂出生不",
    "X75n1512_013:0172c14": "滅之前。聖教牢籠示有無形之外。故以道光塵劫化",
    "X75n1512_013:0172c15": "洽生靈。緬惟王宮發迹蓮披起步之華。神沼騰光樹",
    "X75n1512_013:0172c16": "曲高堤之幹。演德音於鹿苑。會多士於龍宮。福已罪",
    "X75n1512_013:0172c17": "之群生。興將滅之人代。能使下愚抱道。骨碎寒林之",
    "X75n1512_013:0172c18": "野。上哲欽風。身沒雪山之偈。絲流法雨。清火宅以辭",
    "X75n1512_013:0172c19": "炎。輪昇慧日。皎重冥而歸晝。朕逖覽緗史詳觀道義。",
    "X75n1512_013:0172c20": "福永劫者其唯釋教歟。文德皇太后憑柯瓊樹疏派",
    "X75n1512_013:0172c21": "泉源。德照塗山道光媯汭。流芬彤管。彰懿則於八絃。",
    "X75n1512_013:0172c22": "垂訓紫宮。扇徽猷於萬古。遽而乾精掩月永戢貞輝。",
    "X75n1512_013:0172c23": "坤維絕紐長淪茂疏。撫奩鏡而增感。望陟[山*巳]以何追。",
    "X75n1512_013:0172c24": "仲由興歎於千鍾。虞丘致哀於三失。朕之罔極實有",
    "X75n1512_013:0173a01": "切於終身。故載懷興緝剏斯金地。却背邠郊。點千莊",
    "X75n1512_013:0173a02": "之樹錦。前臨終嶽。吐百仞之峰蓮。左面八川。皎池光",
    "X75n1512_013:0173a03": "而分鏡。右鄰九達。飛羽蓋以連雲。抑天府之奧區。信",
    "X75n1512_013:0173a04": "上京之勝地。迹其彫軒架逈綺閣凌虗。丹空曉鳥煥",
    "X75n1512_013:0173a05": "日宮而泛麗。素天初兔鑒月殿而澄輝。薰徑秋蘭疎",
    "X75n1512_013:0173a06": "亭佩紫。芳巖冬桂密戶叢丹。燈皎繁華。焰轉心中之",
    "X75n1512_013:0173a07": "鶴。幡標逈剎。綵縈天外之虹。飛陛參差。含文露而栖",
    "X75n1512_013:0173a08": "玉。輕簾舒卷。網靨面而編珠。霞班低岫之紅。池漠泛",
    "X75n1512_013:0173a09": "煙之翠。鳴珮與宵鍾合韻。和風共晨梵分音。豈真香",
    "X75n1512_013:0173a10": "積天宮遠慚輪奐。閬風仙闕遙愧彫華而已哉。有玄",
    "X75n1512_013:0173a11": "弉法師者。實真如之冠冕也。器宇凝邃若清風之肅",
    "X75n1512_013:0173a12": "長松。縟思繁蔚如綺霜之輝逈漢。騰今照古之智挺",
    "X75n1512_013:0173a13": "自生知。蘊寂懷真之誠發乎齠齓。孤標一代邁生遠",
    "X75n1512_013:0173a14": "以照前。逈秀千齡架澄什而光後。以為淳風替古澆",
    "X75n1512_013:0173a15": "俗移今。悲巨夜之長昏。痛微言之永翳。遂投迹異域。",
    "X75n1512_013:0173a16": "廣飡祕教。乘杯雲漢之外。振錫煙霞之表。滔天巨海",
    "X75n1512_013:0173a17": "漫驚浪而覊游。亘地嚴霜犯悽氣而獨遊。平郊散敘",
    "X75n1512_013:0173a18": "衣單雪嶺之風。曠野低輪肌弊流沙之日。遐征月路",
    "X75n1512_013:0173a19": "影對宵而暫雙。遠邁危峰形臨朝而永隻。思窮妙境",
    "X75n1512_013:0173a20": "探[〡*賾]至真。心罄玄津研幾秘術。通昔賢之所不達。悟",
    "X75n1512_013:0173a21": "先典之所未聞。遂得金牒東流續將絕之教。寶偈西",
    "X75n1512_013:0173a22": "徙補已闕之文。時睠靈基栖心此地弘宣奧旨。葉重",
    "X75n1512_013:0173a23": "翠於祇林。所以遠闢幽關。波再清於定水。朕之虔心",
    "X75n1512_013:0173a24": "八正。肅志雙林。冀延景福。式資冥助。奉願皇太后逍",
    "X75n1512_013:0173b01": "遙六度神游丹闕之前。偃息四禪魂昇紫極之境。悲",
    "X75n1512_013:0173b02": "夫玉燭易往促四序於炎涼。金箭難留馳六龍於晷",
    "X75n1512_013:0173b03": "漏。恐波遷樹在移溟海於桑田。地是勢非淪高岸而",
    "X75n1512_013:0173b04": "為幽谷。於是敬刻貞石。式旌真境。銘不錄。",
    "X75n1512_013:0173b05": "三月庚申。百僚奉表美揚聖製。別詔禮部尚書許敬",
    "X75n1512_013:0173b06": "宗送碑文示法師玄弉。甲子弉率徒詣闕奉表謝曰。",
    "X75n1512_013:0173b07": "造化之功既播物而成教。聖人之道亦因辭而見情。",
    "X75n1512_013:0173b08": "然則畫卦垂文空談形於器宇。設爻分象實未越於",
    "X75n1512_013:0173b09": "寰域。羲皇之德尚見稱於前古。姬后之風亦獨高於",
    "X75n1512_013:0173b10": "後代。豈若開物成務闡八正以摛章。詮道立言證三",
    "X75n1512_013:0173b11": "明而導俗。理窮天地之表。情該日月之外。校其優劣",
    "X75n1512_013:0173b12": "斯為盛矣。共惟陛下金輪在運玉曆乘時。化洽四洲",
    "X75n1512_013:0173b13": "仁覃九有。道苞前聖功茂乃神。縱多能於生知。資率",
    "X75n1512_013:0173b14": "由於天至。始悲奩鏡即剏招提。俄樹勝幢乃敷文律。",
    "X75n1512_013:0173b15": "若乃天華頴發睿藻波騰。吞筆海而孕龍宮。掩詞林",
    "X75n1512_013:0173b16": "而包鶴樹。內該八藏外覈六經。奧而能典宏而且密。",
    "X75n1512_013:0173b17": "使祇園遺迹託寶思而彌高。奈苑餘芳假瓊章而不",
    "X75n1512_013:0173b18": "朽。豈直抑揚夢境照晣迷途。諒以鎔範四天牢籠三",
    "X75n1512_013:0173b19": "界者矣。弉以其文宜得聖筆自寫。因抗表勸請。制不",
    "X75n1512_013:0173b20": "許。再表。遂許之。四月八日弉率京城僧尼備幢幡寶",
    "X75n1512_013:0173b21": "輦香華梵儀扣芳林門迎御製碑。勑太常九部樂并",
    "X75n1512_013:0173b22": "長安萬年二縣樂戲及戚里侯王耆耋送之。是日以",
    "X75n1512_013:0173b23": "雨不克。十四日遂迎之。舊史本紀云。帝御安福門樓。",
    "X75n1512_013:0173b24": "觀法師玄弉迎御製大慈恩寺碑。導從以天竺法儀。",
    "X75n1512_013:0173c01": "其徒甚盛。帝望之大悅。",
    "X75n1512_013:0173c02": "五月法師玄弉寢疾。勑尚藥奉御蔣孝章．針醫上宮",
    "X75n1512_013:0173c03": "琮專視病。又遣北門使者伺氣候遞報消息。弉因陳",
    "X75n1512_013:0173c04": "先朝以釋氏名位次道流之下。先帝晚年許為改正。",
    "X75n1512_013:0173c05": "又永徽初勑僧尼罪犯情難知者同俗法推鞠。弉慮",
    "X75n1512_013:0173c06": "疾病委頓永隔天顏。附內使以聞。即日勑使報曰。所",
    "X75n1512_013:0173c07": "陳但佛道名位。先朝處分事。須平章其同俗。勑即為",
    "X75n1512_013:0173c08": "除落。師宜安意將息。弉疾尋愈。會天后難月。命入宮",
    "X75n1512_013:0173c09": "祈福及分難。神光滿宮自庭燭天。因號佛光王(即中宗也)。",
    "X75n1512_013:0173c10": "初帝甞謂弉曰。若生男子即聽出家。至是弉奉表請",
    "X75n1512_013:0173c11": "許佛光王出家紹隆三寶。制可。",
    "X75n1512_013:0173c12": "二年夏四月。追僧道各二七人入宮論議。道士李榮",
    "X75n1512_013:0173c13": "以本際立義。法師義褒徵曰。既標本際。為道本於際",
    "X75n1512_013:0173c14": "耶。際本於道耶。榮曰[牙-(必-心)+?]得。褒曰。若道本於際。際為道",
    "X75n1512_013:0173c15": "本。則亦可際本於道。道為際源。榮曰亦通耳。褒曰。若",
    "X75n1512_013:0173c16": "本際與道[牙-(必-心)+?]得相通。則亦可自然與道[牙-(必-心)+?]相法也。榮",
    "X75n1512_013:0173c17": "曰。道法自然。自然不法道。褒曰。若爾。則道本於際。本",
    "X75n1512_013:0173c18": "際不本於道矣。榮意前言之失。不復主義。以他語嘲",
    "X75n1512_013:0173c19": "褒。褒正色曰。對萬乘之前立論。申明邪正以簡帝心。",
    "X75n1512_013:0173c20": "豈以他辭塵瀆天聽。榮愧服。帝嘉之。令引榮退席。揖",
    "X75n1512_013:0173c21": "黃頥對褒談論。極莫而罷。",
    "X75n1512_013:0173c22": "是歲法師玄弉抗表辭入嵩山少林寺專意譯經。降",
    "X75n1512_013:0173c23": "御札報曰。省表知欲晦迹嚴泉。追遁遠而架往。託慮",
    "X75n1512_013:0173c24": "神寂。軌澄什以標今。仰揖風規是所欽尚。朕業空學",
    "X75n1512_013:0174a01": "寡靡究高深。然以淺識薄聞未見其可。法師津梁三",
    "X75n1512_013:0174a02": "界汲引四生。智皎心燈定凝意水。非情塵之所翳。豈",
    "X75n1512_013:0174a03": "識浪之能驚。道德可居何必太華疊嶺。空寂可舍豈",
    "X75n1512_013:0174a04": "獨少室重巒。幸戢來言勿復重請。則市朝大隱不獨",
    "X75n1512_013:0174a05": "貴於前賢。見聞弘益更可珍於即代。弉進啟奉謝。略",
    "X75n1512_013:0174a06": "曰。昔季重蒙魏君之禮。唯敘睽離。慧遠辱晉后之書。",
    "X75n1512_013:0174a07": "才令給米。未覩辭兼空寂可舍之旨。誨示大隱市朝",
    "X75n1512_013:0174a08": "之情。故知人主之懷。窮真罄俗綜有該無。超羲軒而",
    "X75n1512_013:0174a09": "更高。駕曹馬而逾遠者矣。時弉公道震天下。謀欲禁",
    "X75n1512_013:0174a10": "止舊經唯弘新典。有禪師法冲者善楞伽宗旨。雅為",
    "X75n1512_013:0174a11": "房梁公所重。因見弉而諫之曰。聞君將廢罷舊經不",
    "X75n1512_013:0174a12": "許弘宣。此未可也。法師頃依舊經入道。今若弃舊崇",
    "X75n1512_013:0174a13": "新。則法師亦當返初。復依新經出家可乎。弉悟而止。",
    "X75n1512_013:0174a14": "四年。帝在合璧宮追僧道論義。法師會隱立五蘊義。",
    "X75n1512_013:0174a15": "法師神泰立九斷知義。道士李榮．黃壽不知名義。茫",
    "X75n1512_013:0174a16": "如夢海。雖事往返而牢落無歸。遂敕道士立義。於是",
    "X75n1512_013:0174a17": "李榮立道生萬物義。法師慧立問曰。先生立道生萬",
    "X75n1512_013:0174a18": "物。未審此道是有知耶是無知。榮曰。人法地。地法天。",
    "X75n1512_013:0174a19": "天法道。既為天地之法。豈曰無知。立曰。必若有知。則",
    "X75n1512_013:0174a20": "合唯生於善。何故亦生於惡。既善惡昇沈叢雜混生。",
    "X75n1512_013:0174a21": "則無知矣。請試劇陳之。如上古未開闢時何不早生",
    "X75n1512_013:0174a22": "今日聖明。子有黔黎與之榮樂。乃先誕共工．蚩尤．桀．",
    "X75n1512_013:0174a23": "紂．幽．厲之徒而殘賊斯民耶。人臣之中何不唯生稷．",
    "X75n1512_013:0174a24": "契．夔．龍之輩。而使飛廉．惡來．靳尚．新莾之儔諛謟其",
    "X75n1512_013:0174b01": "君。致邦國傾亂耶。羽族之中何不唯生鸞鳳嘉禽。而",
    "X75n1512_013:0174b02": "更生梟鏡惡鳥乎。毛群之中何不唯生麒麟驊騮。復",
    "X75n1512_013:0174b03": "生犲狼豪蝟乎。以至草木等類美惡不同。既混糅俱",
    "X75n1512_013:0174b04": "生不別善惡。則道無知。不能生物。云何得稱天地取",
    "X75n1512_013:0174b05": "法而生萬物乎。據佛世尊窮理盡性之教。則天地萬",
    "X75n1512_013:0174b06": "物是業。眾生以業力故所感不同。以善業勝者。則琉",
    "X75n1512_013:0174b07": "璃為地黃金為道。瓊樹蔭陌玉葉垂亭。甘露充飡綺",
    "X75n1512_013:0174b08": "衣為座。惡業多者。沙壤為地瓦礫為衢。稗飯充飢麻",
    "X75n1512_013:0174b09": "衣蔽體。泥行雨宿霜穫暑耕。皆自業所感。無人使之。",
    "X75n1512_013:0174b10": "吾子心迷不識。妄言道生一。何可憫。榮愕然不知所",
    "X75n1512_013:0174b11": "對。慧立乘機拂弄。榮亦杜默。遂赧然下座。揖黃壽前",
    "X75n1512_013:0174b12": "席立老子名義。法師會隱以老子國家先宗。既難其",
    "X75n1512_013:0174b13": "名恐有觸犯。即奏曰。黃壽身預黃冠。不知諱忌。城狐",
    "X75n1512_013:0174b14": "社鼠猶事依憑國家。遠承龍德之後。陛下老氏子孫。",
    "X75n1512_013:0174b15": "豈有對人子孫而公談祖諱。至如五千言中大有好",
    "X75n1512_013:0174b16": "義。壽不能標列而說聖人之名。計罪論刑死有餘及。",
    "X75n1512_013:0174b17": "帝肯首曰。固當別立義。壽既遭沮挫慚汗失圖。雖事",
    "X75n1512_013:0174b18": "言對而次序乖越。及罷。帝曰。朕觀二家之論宗旨竟",
    "X75n1512_013:0174b19": "未分明。法師慧立驟對曰。二家之論宗旨未明。實如",
    "X75n1512_013:0174b20": "明詔。何則。眾僧立義道士不識其源。既耻無辭。遂钂",
    "X75n1512_013:0174b21": "闟謾語。至如會隱立五蘊義。黃頥以蔭名來難。且蔭",
    "X75n1512_013:0174b22": "以覆蓋為宗。蘊以積聚為義。如色有十一。聚在色名",
    "X75n1512_013:0174b23": "之下。識有八種。積在一名之中。舉統以收稱為蘊義。",
    "X75n1512_013:0174b24": "若以蔭名見難。義理全乖。又神泰立九斷知義。道士",
    "X75n1512_013:0174c01": "生來未聞此名。論座雖登不知發問之處。無以遮慚。",
    "X75n1512_013:0174c02": "遂浪作餘語。由是宗旨不明。浼瀆天聽。過在道士。然",
    "X75n1512_013:0174c03": "佛法大宗因緣為最。故云未甞有一法不從因緣生。",
    "X75n1512_013:0174c04": "且如目見殿柱須具五緣。一識心不亂。二眼根不壞。",
    "X75n1512_013:0174c05": "三籍以光明。四有境現前。五中間無障。必具此緣方",
    "X75n1512_013:0174c06": "得見柱。若曦光已沒龍燭未明。縱有朱樬何由可見。",
    "X75n1512_013:0174c07": "又如嘉糓陽和之月。假水土人工則能萌芽。夏盛甕",
    "X75n1512_013:0174c08": "中。冬藏地陷。緣不具故畢竟不生。而人亦然。內則業",
    "X75n1512_013:0174c09": "感為因。外則父母為緣。身方得生。父母乖違終無生",
    "X75n1512_013:0174c10": "理。乃至羽毛萬彚悉亦如之。故經云。深入緣起。斷諸",
    "X75n1512_013:0174c11": "邪見。由佛智慧。窮法實相。是稱無上正覺為人天師。",
    "X75n1512_013:0174c12": "外道之輩則不如是。或計諸法自然。即同此方莊老。",
    "X75n1512_013:0174c13": "或言無因。或云宿作。並是邪宗不明法本。又對御說",
    "X75n1512_013:0174c14": "依他．遍計．圓成三性之義。及辭出宮。少選敕內給事",
    "X75n1512_013:0174c15": "王君德傳宣曰。師等因緣義甚好。何不早論。詣道士",
    "X75n1512_013:0174c16": "李榮等傳勑曰。何不學佛經。於是榮等羞縮為之氣",
    "X75n1512_013:0174c17": "塞。",
    "X75n1512_013:0174c18": "麟德元年二月。法師玄弉寢疾。命弟子大乘光錄所",
    "X75n1512_013:0174c19": "譯經論凡一千三百三十有五卷。造彌勒像十俱胝。",
    "X75n1512_013:0174c20": "及疾革。口誦色蘊不可得。受想行識不可得。眼界不",
    "X75n1512_013:0174c21": "可得乃至意識界不可得。無明不可得乃至菩提不",
    "X75n1512_013:0174c22": "可得。不可得亦不可得。復令左右同聲三唱南謨慈",
    "X75n1512_013:0174c23": "氏如來．應．正等覺。願與含識速奉慈顏。南無慈氏如",
    "X75n1512_013:0174c24": "來所居內院。願捨壽已必生其中。遂右脇安臥而逝。",
    "X75n1512_013:0175a01": "春秋六十有三。是夕白虹四道自北亘南貫井宿。直",
    "X75n1512_013:0175a02": "慈恩寺塔。訃聞于朝。帝哭之甚哀。顧左右曰。朕失國",
    "X75n1512_013:0175a03": "寶矣。輟朝三日。自終及葬五降御札。裒錄遺典。勤卹",
    "X75n1512_013:0175a04": "喪事。俄異僧奉旃檀末香至。請依天竺法用塗法師",
    "X75n1512_013:0175a05": "之體。大乘光等以掩龕日久不欲開。其僧曰。別奉進",
    "X75n1512_013:0175a06": "旨。儻見拒。即具奏遂啟龕。而顏色如生香氣馥郁。其",
    "X75n1512_013:0175a07": "僧塗畢恍然不見。識者以為兜率內院人也。夏四月",
    "X75n1512_013:0175a08": "勑準佛世尊故事斂以金棺銀槨。塔于滻東門。弟子",
    "X75n1512_013:0175a09": "神泰．栖玄．會隱．慧立．明濬．義褒．大乘光等。皆法門之",
    "X75n1512_013:0175a10": "龍象焉。",
    "X75n1512_013:0175a11": "論曰。自大教東流。沙門行侔先聖則有遠公。妙盡",
    "X75n1512_013:0175a12": "法源則有羅什。道德尊重為帝王師則婁約．法上",
    "X75n1512_013:0175a13": "諸公。然皆未遇盛明之主。獨弉出貞觀至治之世。",
    "X75n1512_013:0175a14": "道契太宗中興佛法。迹其翻宣至教功比羅什。風",
    "X75n1512_013:0175a15": "規峻美庶幾遠公。道振一時尊逾約上。自古功德",
    "X75n1512_013:0175a16": "兼隆由滕．蘭已來未之有也。使夫大教巍巍。後世",
    "X75n1512_013:0175a17": "得以安其成式。嗚呼。可謂既聖矣。",
    "X75n1512_013:0175a18": "乾封二年八月。南山律師道宣卒。有詔追悼。仍敕天",
    "X75n1512_013:0175a19": "下寺並宜圖形塑像以為標範。宣姓錢氏。父吏部尚",
    "X75n1512_013:0175a20": "書郎。母夢月輪貫懷而孕。既而又夢梵僧語之曰。所",
    "X75n1512_013:0175a21": "孕者祐律師也。願自愛。及宣年壯而退然無經世意。",
    "X75n1512_013:0175a22": "母憶所夢。聽出家。性與道合。所至必感神物翊衛供",
    "X75n1512_013:0175a23": "奉天饌。有雲室山人甞訪宣。見左右皆天童給侍。莫",
    "X75n1512_013:0175a24": "年以戒壇未合律。躬負土。準律新之壇成日。有異比",
    "X75n1512_013:0175b01": "丘至禮壇曰。佛滅已來像法住世。中興毗尼賴師一",
    "X75n1512_013:0175b02": "人而已。復有厖眉皓首尊者降壇。與宣論道久之而",
    "X75n1512_013:0175b03": "去。弟子躡迹追之。不知所往。時以為賓頭盧也。又甞",
    "X75n1512_013:0175b04": "中夜行道。臨砌蹶且仆。有少年介冑擁持之。因問汝",
    "X75n1512_013:0175b05": "謂誰而見德如此。曰。弟子愽叉天王子張瓊也。以師",
    "X75n1512_013:0175b06": "戒德高妙故來給衛耳。宣遂廣問如來世尊在世及",
    "X75n1512_013:0175b07": "滅度時事。瓊一一為宣言之。及別授宣佛牙并寶掌",
    "X75n1512_013:0175b08": "二物。表信而隱。又常感異人徵難律相輕重。亦授以",
    "X75n1512_013:0175b09": "祇桓圖及付囑儀十卷。皆世所未有者。故南山律疏",
    "X75n1512_013:0175b10": "妙盡隨相之義。以其通神明而然也。既歿。弟子文綱",
    "X75n1512_013:0175b11": "弘其教。天下宗師之。目為行事防非止惡宗。謂之南",
    "X75n1512_013:0175b12": "山教。律師甞問天神。觀音大士緣起。天神對曰。往昔",
    "X75n1512_013:0175b13": "過去劫有王曰莊嚴。夫人曰寶應。生三女。長曰妙顏。",
    "X75n1512_013:0175b14": "仲曰妙音。季曰妙善。妙善始孕。夫人夢吞月。及誕之",
    "X75n1512_013:0175b15": "夕。大地震動。異香天華遍及內外。國人駭異。既生不",
    "X75n1512_013:0175b16": "浴而鮮潔。梵相端嚴。五色雲覆其身。國人曰聖人出",
    "X75n1512_013:0175b17": "世之徵也。父母雖奇之。然心邪遂惡。菩薩長成自然",
    "X75n1512_013:0175b18": "慈婉衣服華鮮。日中一食。宮中號曰佛心娘子。宮娥",
    "X75n1512_013:0175b19": "沐化咸遷善離欲。王稍憎之。將欲擇配。妙善廉知曰。",
    "X75n1512_013:0175b20": "富貴不長有。榮華如泡幻。雖陵以賤役絕無悔心。王",
    "X75n1512_013:0175b21": "同夫人召而誘之。則曰。若免三患當從嚴命。王曰何",
    "X75n1512_013:0175b22": "謂三患。妙善曰。一者世人少時面如珂月。及老髮白",
    "X75n1512_013:0175b23": "面皺。行住坐臥百不如少。二者肢體康強步武若飛。",
    "X75n1512_013:0175b24": "忽一病至臥于床枕無一可喜。三者姻戚集會骨肉",
    "X75n1512_013:0175c01": "滿前。一旦無常父子雖親豈能相代。三患若免從婚",
    "X75n1512_013:0175c02": "可得。若未能者不如出家務道。了達本心諸患自滅。",
    "X75n1512_013:0175c03": "王怒。責令治圃。裁損飲膳。二姉亦私往奪其志。妙善",
    "X75n1512_013:0175c04": "固守不回。夫人親諭之。妙善曰。一切世間恩愛纏縛",
    "X75n1512_013:0175c05": "無有出期。骨肉會合當必離散。願母自寬。幸有二姉",
    "X75n1512_013:0175c06": "虞侍。無以妙善為意也。夫人及姉因奏王捨之出家。",
    "X75n1512_013:0175c07": "王怒。召諸尼誡之。必欲苦楚令退志。尼等恐懼。以麤",
    "X75n1512_013:0175c08": "務柴水杵臼園蔬任之。感圃蔬冬茂厨側湧泉。久而",
    "X75n1512_013:0175c09": "妙善無退意。王聞有泉蔬之異。大怒。遣武士取首并",
    "X75n1512_013:0175c10": "殺尼眾。使者將至。忽雲霧如山咫尺莫辨。及霽。獨失",
    "X75n1512_013:0175c11": "妙善所在。為神捧至他巖卜居。神曰。地薄不任。凡三",
    "X75n1512_013:0175c12": "遷而後得今香山。妙善居之。木食澗飲。久之王得迦",
    "X75n1512_013:0175c13": "摩羅疾。徧身腐爛寢食輟然。國醫皆莫能差。將殂。有",
    "X75n1512_013:0175c14": "僧言善療。然須無嗔人手目。王甚難之。僧曰。王境內",
    "X75n1512_013:0175c15": "西南香山有菩薩修行。王若遣使求之。二物必得。王",
    "X75n1512_013:0175c16": "不獲已。命內侍往道其意。妙善曰。我父不敬三寶。毀",
    "X75n1512_013:0175c17": "滅正教。誅無罪之尼。此招報也。即忻然刲目斷臂授",
    "X75n1512_013:0175c18": "使者。復告以勸王改往趣善無惑邪法及奉二物。僧",
    "X75n1512_013:0175c19": "以成藥。王餌之立効。厚謝醫僧。僧曰。謝我何為。當謝",
    "X75n1512_013:0175c20": "施手目者。僧忽不見。王驚神助。遂命駕同夫人二女",
    "X75n1512_013:0175c21": "入山謝菩薩。相見未語。夫人識之乃妙善也。不覺哽",
    "X75n1512_013:0175c22": "噎涕淚。妙善曰。夫人憶妙善否。我念父王之恩。報以",
    "X75n1512_013:0175c23": "手目。王及夫人聞語抱持哭之慟。夫人欲以舌舐其",
    "X75n1512_013:0175c24": "目。未及之間。忽然祥雲周覆天樂發聲動地雨華。乃",
    "X75n1512_013:0176a01": "現千手千眼聖像當空堂堂。從者萬數。慶悲之聲震",
    "X75n1512_013:0176a02": "響山谷。須臾菩薩還復本身儼然而逝。王及夫人二",
    "X75n1512_013:0176a03": "姊闍維。收舍利即山建塔。宣又問。菩薩處處化身。豈",
    "X75n1512_013:0176a04": "應獨在香山耶。神曰。今震旦境內唯香山最殊勝。山",
    "X75n1512_013:0176a05": "在嵩嶽之南二百里。今汝州香山是也。天神又為宣",
    "X75n1512_013:0176a06": "說阿育王佛舍利塔在震旦境中者十有九處。後皆",
    "X75n1512_013:0176a07": "顯驗云。",
    "X75n1512_013:0176a08": "論曰。南山宣公蓋梁祐律師之後身也。以持律聲",
    "X75n1512_013:0176a09": "震五天。致果位聖人數數為宣降現。平章法義以",
    "X75n1512_013:0176a10": "至天厨奉供天童給侍。　本朝祥符間猶有梵僧",
    "X75n1512_013:0176a11": "遠來禮宣塔者。自非古佛法道為之昇濟。神明曷",
    "X75n1512_013:0176a12": "能若是乎。至於天神談舍利靈塔所在及觀音大",
    "X75n1512_013:0176a13": "士緣起之迹。然無盡世界普門示現。烏可既言哉。",
    "X75n1512_013:0176a14": "妙善特無剎塵數中之一耳。菩薩萬行報得之身。",
    "X75n1512_013:0176a15": "應緣而現初非男女定相。如首楞嚴所謂從聞思",
    "X75n1512_013:0176a16": "修入三摩地者。諒為大士根本緣起也歟。",
    "X75n1512_013:0176a18": "隆興佛教編年通論卷第十三"
}