{
    "T44n1848_017:0387c02": "起信論疏筆削記卷第十七",
    "T44n1848_017:0387c04": "長水沙門子󱈜錄",
    "T44n1848_017:0387c05": "一問論上說下。引前所說以為義宗。即前",
    "T44n1848_017:0387c06": "云。所言覺義者。謂心體離念。離念相者。等虛",
    "T44n1848_017:0387c07": "空界。無所不遍。法界一相等。又真如門及真",
    "T44n1848_017:0387c08": "如體相中具說。何故下對以成難。意云。眾生",
    "T44n1848_017:0387c09": "真如即同佛體。但念真如。便可得道。何用別",
    "T44n1848_017:0387c10": "更修諸行耶。斯乃但可只用直心。不合更說",
    "T44n1848_017:0387c11": "後二。",
    "T44n1848_017:0387c12": "初喻論摩尼等者。寶體雖淨而相不淨。故要",
    "T44n1848_017:0387c13": "治之。",
    "T44n1848_017:0387c14": "一正合論真如等者。約體雖本來空寂。約相",
    "T44n1848_017:0387c15": "則現有塵勞。若不起行對治。無以得同諸佛。",
    "T44n1848_017:0387c16": "將知佛與眾生但體同。而相不同也。眾生相",
    "T44n1848_017:0387c17": "則六染熾然。諸佛相則眾善普會。霄壞之遠",
    "T44n1848_017:0387c18": "何可雷同。故天台圓教具明六即。即故真如",
    "T44n1848_017:0387c19": "平等。六故行位元殊。豈同闇證但理而已。故",
    "T44n1848_017:0387c20": "宜修進蠲去塵惑。若其但念未免沈空。止觀",
    "T44n1848_017:0387c21": "相須方為佛法。目足之喻宜可思焉。",
    "T44n1848_017:0387c22": "二委釋。論以垢等者。謂眾生從無始來。背覺",
    "T44n1848_017:0387c23": "合塵。於色聲等一切法上。起貪瞋等無量煩",
    "T44n1848_017:0387c24": "惱諸垢染法。今既覺知過患。宜起對治。所治",
    "T44n1848_017:0387c25": "之垢既多。能治之善寧一。其猶病多藥非一",
    "T44n1848_017:0387c26": "種故。修一切行也。金剛亦云。以無我無人。修",
    "T44n1848_017:0387c27": "一切善法。則得阿耨菩提等。",
    "T44n1848_017:0387c28": "三順真。論自然等者。諸不善行既違真理。一",
    "T44n1848_017:0387c29": "切善行誠宜順真。疏外違等者。如行布施外",
    "T44n1848_017:0388a01": "違慳貪。內順無慳。乃至般若外違無明。內順",
    "T44n1848_017:0388a02": "明體也。重顯方便者。以前答所問云不以方",
    "T44n1848_017:0388a03": "便熏修終無得淨。今此重明所修方便。前但",
    "T44n1848_017:0388a04": "發心未行其事。今茲所說正是所行。則前為",
    "T44n1848_017:0388a05": "能起之心。此為所起之行。故前疏標皆言行",
    "T44n1848_017:0388a06": "本應知前文但顯發心相。此明修行相。",
    "T44n1848_017:0388a07": "一標數。論言方便者。汎論有四種。一進趣方",
    "T44n1848_017:0388a08": "便。二權巧方便。三修行方便。四集成方便。此",
    "T44n1848_017:0388a09": "文正當一三。兼於二四也。",
    "T44n1848_017:0388a10": "疏注文三者。如次是前三心所起之行。前後",
    "T44n1848_017:0388a11": "相對如文可知。初科不住道者。兩意。一者不",
    "T44n1848_017:0388a12": "猶無也。道即因也。無住之因行故。故本疏云。",
    "T44n1848_017:0388a13": "無住行。二者道即真如性。此性本無住故。二",
    "T44n1848_017:0388a14": "意合論方同論旨。蓋以性本無住故。以無住",
    "T44n1848_017:0388a15": "之行而隨順之。論一者下標名。行之方便即",
    "T44n1848_017:0388a16": "根本故。以明此科與後二利行為根本爾。論",
    "T44n1848_017:0388a17": "謂觀下正示。下皆倣此。疏智者。若見諸法有",
    "T44n1848_017:0388a18": "生滅。即成凡夫妄識。是住生死。當知反此宜",
    "T44n1848_017:0388a19": "稱為智。亦即依真如不變義。修止行也。論因",
    "T44n1848_017:0388a20": "緣等者。若染因緣和合。即惡業苦果不失。若",
    "T44n1848_017:0388a21": "淨因緣和合。即善因樂果不失。斯則染惡等",
    "T44n1848_017:0388a22": "唯三塗。淨善等通人天二乘及佛道也。起大",
    "T44n1848_017:0388a23": "悲者。既見因緣和合善惡果報故。可翻迷成",
    "T44n1848_017:0388a24": "悟轉凡為聖。乃起大悲咸欲濟度。修福等者。",
    "T44n1848_017:0388a25": "具修施戒忍進禪定。以攝眾生。謂布施攝貧",
    "T44n1848_017:0388a26": "窮。持戒攝毀禁等。以此五行是福德門故。斯",
    "T44n1848_017:0388a27": "則為化眾生而修福德。因利他而自利也。故",
    "T44n1848_017:0388a28": "淨名云。眾生之類是菩薩淨土等。不住下若",
    "T44n1848_017:0388a29": "住涅槃。則一向寂靜。既言化生修福。當知不",
    "T44n1848_017:0388b01": "住亦是依真如隨緣義。修觀行也。以隨下明",
    "T44n1848_017:0388b02": "所以法性本來非有故。今不住生死。本來非",
    "T44n1848_017:0388b03": "無故。今不住涅槃。又以性不變故。不住生死。",
    "T44n1848_017:0388b04": "隨緣故不住涅槃。乃至凡聖斷常一異等。諸",
    "T44n1848_017:0388b05": "二邊法不可盡言。離此二邊方名隨性。今以",
    "T44n1848_017:0388b06": "即悲之智。為自利行本。以即智之悲。為利他",
    "T44n1848_017:0388b07": "行本。又此一文即以一心三觀義同。謂觀法",
    "T44n1848_017:0388b08": "無生。即空觀觀真諦也。觀因緣和合。即假",
    "T44n1848_017:0388b09": "觀觀俗諦也。隨順法性。即中觀觀第一義諦。",
    "T44n1848_017:0388b10": "即三而一即一而三。不縱橫並別諦觀皆然。",
    "T44n1848_017:0388b11": "斷德中。疏勤斷二惡者。已起之惡斷令不續。",
    "T44n1848_017:0388b12": "未起之惡斷令不起。止持者。以約惡法而論",
    "T44n1848_017:0388b13": "故。止名持作名為犯。論慚愧者。即善十一之",
    "T44n1848_017:0388b14": "二數。慚謂尊貴增上崇重賢善。羞恥過罪息",
    "T44n1848_017:0388b15": "諸惡行。愧謂呵厭增上輕拒暴惡。羞恥過罪",
    "T44n1848_017:0388b16": "息諸惡業。悔過者。梵語懺摩此云悔過。謂陳",
    "T44n1848_017:0388b17": "露先罪改往修來。於中能止一切惡法六字。",
    "T44n1848_017:0388b18": "通已起未起。餘皆局於已起也。是惡皆止故",
    "T44n1848_017:0388b19": "云一切。此文已起之惡。既令不增。未生之者",
    "T44n1848_017:0388b20": "自然不起。論以隨下明所以。性本離過。起過",
    "T44n1848_017:0388b21": "則違。今既止之。故當順理。過盡性顯名為法",
    "T44n1848_017:0388b22": "身。法身即是斷德故。今疏中以此名科。",
    "T44n1848_017:0388b23": "二智德。疏勤修二善者。已起之善修令增長。",
    "T44n1848_017:0388b24": "未起之善修令發生。故今文云。發起增長。是",
    "T44n1848_017:0388b25": "標二義也。作持者。謂約善法所論作故名持。",
    "T44n1848_017:0388b26": "止故名犯。論供養者。然有三種。財法觀行。禮",
    "T44n1848_017:0388b27": "拜者。勒摩三藏說。有七種。一我慢禮。二唱和",
    "T44n1848_017:0388b28": "禮。此二非儀。三恭敬禮。敬從心發運於身口。",
    "T44n1848_017:0388b29": "五輪著地。四無相禮。深入法性離能所相。五",
    "T44n1848_017:0388c01": "起用禮。觀身與佛同一緣起。如幻如影。普運",
    "T44n1848_017:0388c02": "身心遍禮一切。六內觀禮。但禮身內法身真",
    "T44n1848_017:0388c03": "佛不緣他佛。七實相禮。若內若外若凡若佛。",
    "T44n1848_017:0388c04": "同一實相見佛可禮亦是邪見。觀身實相觀",
    "T44n1848_017:0388c05": "佛亦然。名平等禮敬。故文殊偈云。不生不滅",
    "T44n1848_017:0388c06": "故。敬禮無所觀。準離垢慧所問禮佛法經。總",
    "T44n1848_017:0388c07": "有八重。一供養。二讚歎。三禮佛。四懺悔。五",
    "T44n1848_017:0388c08": "勸請。六隨喜。七迴向。八發願。八中正意禮",
    "T44n1848_017:0388c09": "佛。餘七皆是禮佛緣由。謂供讚是禮佛流類。",
    "T44n1848_017:0388c10": "懺勸隨喜是禮佛之意。七是都迴禮等功德。",
    "T44n1848_017:0388c11": "向於三處。八是敘陳意所希望。然此八重各",
    "T44n1848_017:0388c12": "能除障。供養除慳貪障。感大財富。讚歎除惡",
    "T44n1848_017:0388c13": "口。得無礙辯才。禮佛除我慢。得尊貴身。懺悔",
    "T44n1848_017:0388c14": "除三四障。得依正具足。勸請除謗法。得多聞",
    "T44n1848_017:0388c15": "智慧。隨喜除嫉妬。得大眷屬。迴向除狹劣。成",
    "T44n1848_017:0388c16": "廣大善。發願除退屈總持諸行。今此文中具",
    "T44n1848_017:0388c17": "有五法。前文有懺悔。後文有發願。然闕迴向。",
    "T44n1848_017:0388c18": "影在文中也。約緣修行者。約三寶勝緣。修入",
    "T44n1848_017:0388c19": "住正行。愛敬四句可知。若準儒教說。母唯愛",
    "T44n1848_017:0388c20": "君唯敬。父兼愛敬。故孝經云。資於事父。以",
    "T44n1848_017:0388c21": "事母而愛同。資於事父以事君而敬同。故母",
    "T44n1848_017:0388c22": "取其愛而君取其敬。兼之者父也。然此且約",
    "T44n1848_017:0388c23": "多分而說。今以事父之心。奉於三寶。故兼愛",
    "T44n1848_017:0388c24": "敬。論淳厚者。鄭重厚也之心而無雜亂淳也亦有",
    "T44n1848_017:0388c25": "四句。一淳而不厚。謂暫時誠懇。二厚而不淳。",
    "T44n1848_017:0388c26": "謂長久渾雜。三俱謂沒齒無乖。四不俱。謂輒",
    "T44n1848_017:0388c27": "無虔想。今取第三也。論信增等者。從十信位",
    "T44n1848_017:0388c28": "遷入正定也。此則內因修行力。又因下外緣",
    "T44n1848_017:0388c29": "加護力。亦可前名生智益。後名滅障益。消業",
    "T44n1848_017:0389a01": "等者。前禮讚等各能除障。已如前配。復能成",
    "T44n1848_017:0389a02": "善。如下第四分中所說。論以隨下明意。性本",
    "T44n1848_017:0389a03": "離其癡障。今以修智斷障。豈非順性。此行成",
    "T44n1848_017:0389a04": "就即顯報身。報身即智德故。為此科。",
    "T44n1848_017:0389a05": "利他行中論發願者。發謂策勵運意。願謂希",
    "T44n1848_017:0389a06": "求樂欲。然有四種。要約其心。故名誓願。今此",
    "T44n1848_017:0389a07": "段文即四中之一也。餘之三願已在前文。謂",
    "T44n1848_017:0389a08": "能止方便及消障離癡。即無邊煩惱誓願斷。",
    "T44n1848_017:0389a09": "發起善根增長方便。即無量法門誓願學。行",
    "T44n1848_017:0389a10": "此二法皆為菩提。即佛道無上誓願成也。疏",
    "T44n1848_017:0389a11": "長時心者。度盡為期不限劫數。故盡來際。廣",
    "T44n1848_017:0389a12": "大心者。無有揀擇。四生九類悉皆度故。第一",
    "T44n1848_017:0389a13": "心者。超過人天二乘之境。令得無上寂滅樂",
    "T44n1848_017:0389a14": "故。論以隨法性下。次第釋前三心所以。初二",
    "T44n1848_017:0389a15": "句釋長時心。謂法性常住無始無終。故今度",
    "T44n1848_017:0389a16": "生盡於未來。無有疲厭而隨順也。疏文可",
    "T44n1848_017:0389a17": "解。論法性下三句釋廣大心。謂性遍滿平等",
    "T44n1848_017:0389a18": "無二。故今化度無有揀擇。平等濟拔而隨順",
    "T44n1848_017:0389a19": "也。不念下二句釋第一心。謂性本無彼此分",
    "T44n1848_017:0389a20": "別。常寂靜故。故今化令咸至寂滅究竟涅槃。",
    "T44n1848_017:0389a21": "是順性也。然後之二段釋所以文。但初標法",
    "T44n1848_017:0389a22": "性。後結故字而不逐段一一標結隨順等言",
    "T44n1848_017:0389a23": "者。譯人巧略也。疏二明下指後二段。文意可",
    "T44n1848_017:0389a24": "知。亦常心者。意明此文有究竟寂滅之言。故",
    "T44n1848_017:0389a25": "名常也。然與長時實有相濫。智者詳焉。",
    "T44n1848_017:0389a26": "發心利益者。由前發心行諸妙行。故得入初",
    "T44n1848_017:0389a27": "住。見於法身。起用利益也。一顯勝德。疏依人",
    "T44n1848_017:0389a28": "空見者。以於人空得自在故。若約法空但相",
    "T44n1848_017:0389a29": "似見。未是證故名為少分。若依人空。此即已",
    "T44n1848_017:0389b01": "證但未得法空故名少分。此約兼明非今正",
    "T44n1848_017:0389b02": "意。發心住中作此事者。隨其悲願之力。能作",
    "T44n1848_017:0389b03": "八相成道。利樂眾生同今釋迦化儀也。此如",
    "T44n1848_017:0389b04": "華嚴所說。然此科中有自利利他之異。詳之",
    "T44n1848_017:0389b05": "可見。若前後相望說者。由佛菩薩教故發直",
    "T44n1848_017:0389b06": "心。行無住行由護法故。發深心行自利行。由",
    "T44n1848_017:0389b07": "大悲故發大悲心。行利他行。又由自利行故。",
    "T44n1848_017:0389b08": "得見法身。由利他行故。能現八種等。",
    "T44n1848_017:0389b09": "二微過中。疏未證等者。但比觀相應未離分",
    "T44n1848_017:0389b10": "別故。異所以者。此明先世所造世間業因通",
    "T44n1848_017:0389b11": "於善惡。斯往業不亡也。論微苦者。二意。一者",
    "T44n1848_017:0389b12": "變易行苦。二者隨業有分段苦。以得自在不",
    "T44n1848_017:0389b13": "同凡夫故云微苦。脩短等者。變易之身願智",
    "T44n1848_017:0389b14": "所資。無定齊限。能變麁身為細質。易短命為",
    "T44n1848_017:0389b15": "長年故云自在。留惑等者。以有大願故。留煩",
    "T44n1848_017:0389b16": "惱不斷。潤生受報。以有大智故。能自在隨意",
    "T44n1848_017:0389b17": "長短。不為惑染。非同凡夫為煩惱所使不能",
    "T44n1848_017:0389b18": "斷也。斯則未名法身故異地上。以其下是所",
    "T44n1848_017:0389b19": "以非業繫故異凡夫。以有下是所以既上異",
    "T44n1848_017:0389b20": "聖人。下殊凡品故當賢位。",
    "T44n1848_017:0389b21": "三通權教。疏纓絡下引所舉教。七住前退者。",
    "T44n1848_017:0389b22": "第七方名不退住。故然彼經文。但說淨目等",
    "T44n1848_017:0389b23": "各至第六住。遇惡知識緣故退。而不說彼所",
    "T44n1848_017:0389b24": "值因緣行相。待檢續入。今釋下明釋通意。今",
    "T44n1848_017:0389b25": "詳論中未入正位者。通其兩意。一則未入初",
    "T44n1848_017:0389b26": "住。二則未至七住。正因不退之位。故云正位。",
    "T44n1848_017:0389b27": "前意為正。",
    "T44n1848_017:0389b28": "四歎實行。疏於下不戀者。謂於二乘凡夫果",
    "T44n1848_017:0389b29": "報不生著故。論若聞等者。如法華云。佛道長",
    "T44n1848_017:0389c01": "遠久受勤苦。乃可得成。疏於上不怯者。於菩",
    "T44n1848_017:0389c02": "提涅槃。有勤勇心。修諸苦行不正畏故。釋所",
    "T44n1848_017:0389c03": "以者。亦釋不戀所以。以知自性涅槃終非外",
    "T44n1848_017:0389c04": "得。遲速由己。何定劫時。故雖聞是言而無怯",
    "T44n1848_017:0389c05": "懼。斯則以於上不怯故。於下不戀。是故疏中",
    "T44n1848_017:0389c06": "但釋不怯所以也。由此兩文之內皆有不怯",
    "T44n1848_017:0389c07": "之言。此即下據此以斥彼。此明其實非權說",
    "T44n1848_017:0389c08": "故。",
    "T44n1848_017:0389c09": "一總標。論解行等者。謂依住行位滿。發深解",
    "T44n1848_017:0389c10": "行。入十向位。非同前信故。云轉勝。",
    "T44n1848_017:0389c11": "一時勝。疏隣初地者。從初住至初地為一僧",
    "T44n1848_017:0389c12": "祇。今十迴向與初地相近。是隣真故。",
    "T44n1848_017:0389c13": "一總。疏解者。解徹真如故云深解。分明顯了",
    "T44n1848_017:0389c14": "更無闇昧。故云現前。又超前故云深。異後故",
    "T44n1848_017:0389c15": "云解也。行者。真如無相順真如故。所行之行。",
    "T44n1848_017:0389c16": "一一無相。如金剛不住色布施。不住聲香等",
    "T44n1848_017:0389c17": "布施。諸行皆然。故云離相。",
    "T44n1848_017:0389c18": "二別論無慳貪者。慳謂吝惜己物。輒不與人。",
    "T44n1848_017:0389c19": "貪謂希欲他財。以將入己。知法性之中本無",
    "T44n1848_017:0389c20": "此事故。疏云解也。論檀波羅蜜者。具云檀那。",
    "T44n1848_017:0389c21": "此云布施。波羅蜜此云到彼岸。彼岸即是涅",
    "T44n1848_017:0389c22": "槃。涅槃即是真如之理。今離相行施與理相",
    "T44n1848_017:0389c23": "應。則是到彼岸義。餘皆倣之。然則輟己惠人",
    "T44n1848_017:0389c24": "名之為施。但順無慳。以此亦順無貪之義。何",
    "T44n1848_017:0389c25": "則己物尚與他人他物。固應不取以深況淺也。",
    "T44n1848_017:0389c26": "謂離下明所離相。三輪即施者。受者所施之",
    "T44n1848_017:0389c27": "物。達此三相體不可得故名離也。苟能離相。",
    "T44n1848_017:0389c28": "則因成無漏果證菩提。有運轉義。故名為輪。",
    "T44n1848_017:0389c29": "復能摧輾一切惑障。有摧輾義。號為輪也。以",
    "T44n1848_017:0390a01": "十下釋離相之由。得法空者。但約深入此觀",
    "T44n1848_017:0390a02": "未是證得。然此由是約教道說。若其實說十",
    "T44n1848_017:0390a03": "信位中。便能深入。如下信心修真如三昧。豈",
    "T44n1848_017:0390a04": "非法空也。發心所依者。解即十住。行即十行。",
    "T44n1848_017:0390a05": "斯則十向為能依。住行為所依。又住行為能",
    "T44n1848_017:0390a06": "發。十向為所發。謂依此解行發迴向心故。以",
    "T44n1848_017:0390a07": "垢下釋順真之由。謂慳等是障。常乖背性。性",
    "T44n1848_017:0390a08": "本無慳等。常不與障合故。行布施等行。外違",
    "T44n1848_017:0390a09": "慳等障。內順無慳等性也。論五欲者。色聲香",
    "T44n1848_017:0390a10": "味觸等五境。此五能令眾生起欲心故。故前",
    "T44n1848_017:0390a11": "云。以有妄境界染法緣故。則熏習妄心。令其",
    "T44n1848_017:0390a12": "念著造種種業。受於一切身心等苦。又無常",
    "T44n1848_017:0390a13": "經云。常求於欲境不行於善事。於境生欲故",
    "T44n1848_017:0390a14": "名為過。過即是染。知法性中本無此染也。尸",
    "T44n1848_017:0390a15": "者具云尸羅。此云戒。戒謂防非止惡。即離五",
    "T44n1848_017:0390a16": "欲過也。論瞋惱者。因他惱觸生瞋恚故。亦可",
    "T44n1848_017:0390a17": "因惱生瞋。瞋故熱惱。熱惱即苦。知性本無此",
    "T44n1848_017:0390a18": "苦也。羼提此云忍辱。忍彼辱境即離瞋惱。論",
    "T44n1848_017:0390a19": "懈怠等者。為執身心遂成懈怠。今既性淨不",
    "T44n1848_017:0390a20": "見身心。為誰懈怠。故云離也。毘離耶此云精",
    "T44n1848_017:0390a21": "進。精謂精純一心無雜。進謂進趣勇猛不退。",
    "T44n1848_017:0390a22": "即離懈怠。論常定約顯體說。無亂約離過說。",
    "T44n1848_017:0390a23": "禪者。具云禪那。此云靜慮。即慧之定。定即無",
    "T44n1848_017:0390a24": "亂。論離無明等者。本覺明中本無不覺故。般",
    "T44n1848_017:0390a25": "若此云智慧。智慧即是明明即離無明也。即",
    "T44n1848_017:0390a26": "定之慧。故此與第五是自性定慧。本是一法",
    "T44n1848_017:0390a27": "但約體用。義分異爾。然準華嚴說。十地菩薩",
    "T44n1848_017:0390a28": "如次行十波羅蜜行者。以彼是證真之後。如",
    "T44n1848_017:0390a29": "實修行。此中六度是隨順修行。淺深有異。",
    "T44n1848_017:0390b01": "一標地依者。以文云證何境界。所謂真如。",
    "T44n1848_017:0390b02": "此則真如是十地所依境也。然地者。就喻彰",
    "T44n1848_017:0390b03": "名。以喻真智能生聖法。今約真如是智所依",
    "T44n1848_017:0390b04": "故名地依。論證發心等者。然此十地菩薩雖",
    "T44n1848_017:0390b05": "斷障有分數多少。行行有差別淺深。隨其位",
    "T44n1848_017:0390b06": "次。一一皆證。其所證者。同一真如。但有滿分",
    "T44n1848_017:0390b07": "之殊。而無差別之體。故此通標真如為所證",
    "T44n1848_017:0390b08": "境界也。華嚴十地品中亦同此說。故彼出體",
    "T44n1848_017:0390b09": "偈云。如來大仙道微妙難可知。非念離諸念。",
    "T44n1848_017:0390b10": "求見不可得。",
    "T44n1848_017:0390b11": "疏根本者。即根本智證真諦理。是真見道也。",
    "T44n1848_017:0390b12": "論以依等者。或問曰。真如離心緣相。又若證",
    "T44n1848_017:0390b13": "者。離於能所。何以言真如為境界耶。故此釋",
    "T44n1848_017:0390b14": "之。疏必依轉相起者。即此轉識約現境處。便",
    "T44n1848_017:0390b15": "名現識。竟無別體。但據次第義說相依。斯則",
    "T44n1848_017:0390b16": "依能見心有所見境故。前論云。以依能見故。",
    "T44n1848_017:0390b17": "境界妄現。本智證者。智與理冥。心與神會。一",
    "T44n1848_017:0390b18": "相一味平等平等實無能所之異。故頌云。若",
    "T44n1848_017:0390b19": "時於所緣智都無所得。爾時住唯識離二取",
    "T44n1848_017:0390b20": "相故。今但下對此重解。依轉識說為境界之",
    "T44n1848_017:0390b21": "意。此有二義。一約菩薩未離業識猶有見相。",
    "T44n1848_017:0390b22": "入觀雖與無分別智相應不分能所。出觀則",
    "T44n1848_017:0390b23": "與此識相應。約此識上說前證時。以為境界。",
    "T44n1848_017:0390b24": "二約後得智中。相見道內重慮緣真。變起影",
    "T44n1848_017:0390b25": "像。彷正證時說真為境。此但似境。非謂實有。",
    "T44n1848_017:0390b26": "然亦不離是轉識現故。疏雙標後得智中業識",
    "T44n1848_017:0390b27": "未盡也。然至釋相。但約業識未盡義說。故云",
    "T44n1848_017:0390b28": "轉現猶存等也。以後得下出第二義。或問曰。",
    "T44n1848_017:0390b29": "如上所說業識未盡。是即聞命。後得智中如",
    "T44n1848_017:0390c01": "何分別。故此釋之。意明根本實證之時。但是",
    "T44n1848_017:0390c02": "一心真見道無分別能所之相。若後得智中",
    "T44n1848_017:0390c03": "以能見心。反緣所證。以有此能緣心故。便有",
    "T44n1848_017:0390c04": "真如影像當情為所緣境界。像雖不實還似",
    "T44n1848_017:0390c05": "真如。秖據此義說。後得智中依於轉識名境",
    "T44n1848_017:0390c06": "界也。如人飲水。正飲之時不能說其冷暖。飲",
    "T44n1848_017:0390c07": "水之後方得說之。說時雖不得水體。其如所",
    "T44n1848_017:0390c08": "說之水。還似所飲之水也。而實等者。真如是",
    "T44n1848_017:0390c09": "所證。智是能證。能所無二方名法身。以法身",
    "T44n1848_017:0390c10": "本具理智。理智本無二故。斯則住唯識理。離",
    "T44n1848_017:0390c11": "二取相也。",
    "T44n1848_017:0390c12": "三明用。疏後得者。權智達俗出假化物。一中",
    "T44n1848_017:0390c13": "論一念至無餘世界者。若準華嚴說。初地菩",
    "T44n1848_017:0390c14": "薩能至百佛世界二地千佛世界。乃至十地",
    "T44n1848_017:0390c15": "不可說不可說阿僧祇世界。此蓋隨其分位",
    "T44n1848_017:0390c16": "勝劣不同。今此文中意在通論十地。故以",
    "T44n1848_017:0390c17": "無餘之言而通貫之也。疏請法者。於彼彼世",
    "T44n1848_017:0390c18": "界彼彼眾中。勵己率先為眾導首。請佛說法。",
    "T44n1848_017:0390c19": "請意者。新譯論云。唯為眾生而作利益。非求",
    "T44n1848_017:0390c20": "聽受美妙言辭。夫請說法誠在所顯修行義",
    "T44n1848_017:0390c21": "意。令其眾會如聞攝取思而行之。兼冀展轉",
    "T44n1848_017:0390c22": "遐益眾生。豈在徒聽言辭而已耶。則如圓覺",
    "T44n1848_017:0390c23": "十二菩薩各伸請問。皆言願為此會及為末",
    "T44n1848_017:0390c24": "世等。",
    "T44n1848_017:0390c25": "二中疏促等者。謂有一類眾生根性怯弱。聞",
    "T44n1848_017:0390c26": "說佛道長遠久受勤苦。乃可得成。却生退屈",
    "T44n1848_017:0390c27": "不肯修進。是故菩薩為此眾生。示現超越位",
    "T44n1848_017:0390c28": "地。不經劫數證於佛果。令彼思齊發心進趣。",
    "T44n1848_017:0390c29": "如釋迦六年修行便成正覺。是茲例矣。又如",
    "T44n1848_017:0391a01": "善財一生。龍女一念等。延等者。為有一類眾",
    "T44n1848_017:0391a02": "生亦欲進趣。將謂佛果容易而成。懈怠因循",
    "T44n1848_017:0391a03": "不能勤勇。若復示其超果。轉令懈慢終不成",
    "T44n1848_017:0391a04": "就。是故菩薩為彼說言。我於無量劫中修行",
    "T44n1848_017:0391a05": "方成佛道。以茲警策不令懈怠。使其勤進故",
    "T44n1848_017:0391a06": "法華云。智積菩薩言。我見釋迦如來。於無量",
    "T44n1848_017:0391a07": "劫難行苦行。積功累德求菩提道。未曾止息。",
    "T44n1848_017:0391a08": "即其類也。然促中云示延中但云說者。促在",
    "T44n1848_017:0391a09": "一生可令現見。延歷多劫但說令知也。結者。",
    "T44n1848_017:0391a10": "根器既多方便非一。口不可說心不可測。故",
    "T44n1848_017:0391a11": "云無數等。故法華云。佛知眾生有種種欲深",
    "T44n1848_017:0391a12": "心所著。隨其本性。以種種因緣譬喻言辭。方",
    "T44n1848_017:0391a13": "便說法。如此皆為得一佛乘一切種智故。是",
    "T44n1848_017:0391a14": "諸眾生從佛聞法。究竟皆得一切種智。",
    "T44n1848_017:0391a15": "三中論種性根等者。等謂齊同。同是一乘種",
    "T44n1848_017:0391a16": "性非三五等乘性故。根謂信等五根有上中",
    "T44n1848_017:0391a17": "下。今同是上根非中下故。此二約昔所論故。",
    "T44n1848_017:0391a18": "疏云。因等也。疏行等者。同發菩提心。行二利",
    "T44n1848_017:0391a19": "行故若克就地上則同。得無分別智行。如次",
    "T44n1848_017:0391a20": "同行十波羅蜜行。然此發心之言通於前位",
    "T44n1848_017:0391a21": "所說。證等者。同證二空理故若克就地上。則",
    "T44n1848_017:0391a22": "同證遍行真如。乃至十地同證業自在所依",
    "T44n1848_017:0391a23": "真如等。論無有超過之法者。此明菩薩因行",
    "T44n1848_017:0391a24": "證等既同。更無別有超越殊勝之法可為行",
    "T44n1848_017:0391a25": "證也。亦可此是位等。即三賢十聖皆須歷故。",
    "T44n1848_017:0391a26": "無有超過。以一切下是時等。論疏易解。據此",
    "T44n1848_017:0391a27": "亦似通明上諸等之所以。詳之可見。論大意",
    "T44n1848_017:0391a28": "云。若一種是菩薩種性根器。則發心修行斷",
    "T44n1848_017:0391a29": "證位次始終劫數竟無差別也。所言阿僧祇",
    "T44n1848_017:0391b01": "者。若準本業經。初以忉利天衣。仍用彼天時",
    "T44n1848_017:0391b02": "分。三年一拂盡四十里石為小劫。次以梵天",
    "T44n1848_017:0391b03": "衣。拂盡八十里石為中劫。後以淨居天衣。拂",
    "T44n1848_017:0391b04": "盡八百里石為大劫。雜阿含中與此有異。又",
    "T44n1848_017:0391b05": "劫章頌云。風災為一數。乃至不可知。此極長",
    "T44n1848_017:0391b06": "遠時名一僧祇劫。謂以此風災為數。數至不",
    "T44n1848_017:0391b07": "可數。更若數時心則狂亂。齊此數不得處名",
    "T44n1848_017:0391b08": "一僧祇。若以此等計三僧祇。方成佛道。則百",
    "T44n1848_017:0391b09": "千萬人中無有一人發心修進。縱有懼於三",
    "T44n1848_017:0391b10": "塗苦者但修人天戒善。或有畏於三界生死。",
    "T44n1848_017:0391b11": "亦但修二乘之行。焉敢希冀佛果修菩薩行。",
    "T44n1848_017:0391b12": "蓋為作此長久而解。有是大失。今所會通則",
    "T44n1848_017:0391b13": "特異於彼。何者。且梵語劫波此云時分。大劫",
    "T44n1848_017:0391b14": "小劫長時短時下至剎那。皆名時分。阿僧祇",
    "T44n1848_017:0391b15": "此云無數。無數之言亦不定久近。如人經年",
    "T44n1848_017:0391b16": "不相見。便云無數時。竟日不見亦云無數時。",
    "T44n1848_017:0391b17": "修行時分意亦同此。謂始從具足凡位。發心",
    "T44n1848_017:0391b18": "修進。法爾經無數時。方得親證真如。名為見",
    "T44n1848_017:0391b19": "道。是一無數時。從見道已去。漸斷俱生二障。",
    "T44n1848_017:0391b20": "法爾又經無數時。方得不假功用。自然相應",
    "T44n1848_017:0391b21": "至第八地。是第二無數時。從此任運進趣。消",
    "T44n1848_017:0391b22": "遣餘累法爾又經無數時方得成佛是第三無",
    "T44n1848_017:0391b23": "數時。斯則無數時是定有。然延促不可定也。",
    "T44n1848_017:0391b24": "若此所解。方有修行之人。況時無定體。唯心",
    "T44n1848_017:0391b25": "所現。故法華說。日月燈明佛說法華經。六十",
    "T44n1848_017:0391b26": "小劫。時會聽者謂如食頃。又論釋經劫數之",
    "T44n1848_017:0391b27": "言。或云年歲或日月等。又攝論云。處夢謂經",
    "T44n1848_017:0391b28": "年。覺乃須臾頃。故時雖無量攝在一剎那。",
    "T44n1848_017:0391b29": "四中論眾生世界不同者。或分情器。或唯有",
    "T44n1848_017:0391c01": "情。通茲二意。以世界及眾生。各有無量差別",
    "T44n1848_017:0391c02": "故。所見等者。為彼彼眾生根機種性樂欲不",
    "T44n1848_017:0391c03": "同故示所行業用。乃至現身說法。各隨彼彼",
    "T44n1848_017:0391c04": "見聞差別也。例如觀音妙音品說。",
    "T44n1848_017:0391c05": "發心相中疏二智所依等者。此二種智本。從",
    "T44n1848_017:0391c06": "彼識之所顯生故。說為依。非謂現今能與二",
    "T44n1848_017:0391c07": "智為體。問二智是淨。梨耶是染。云何淨智依",
    "T44n1848_017:0391c08": "染識生耶。答以有染心故。翻此染心得成淨",
    "T44n1848_017:0391c09": "智。若本無染淨亦不生。故前云。以有不覺妄",
    "T44n1848_017:0391c10": "想心故。能知名義為說真覺。若離不覺之心。",
    "T44n1848_017:0391c11": "則無真覺自相可說。廣如隨染本覺二相中",
    "T44n1848_017:0391c12": "明也。又梨耶是染淨和合淨智依生。故無疑",
    "T44n1848_017:0391c13": "也。又若隨相所明。謂梨耶本有二智種子。從",
    "T44n1848_017:0391c14": "無始來以本識為依止處。故云所依也。理實",
    "T44n1848_017:0391c15": "等者。既言梨耶。合通三細。今但言業識者。意",
    "T44n1848_017:0391c16": "在舉細攝麁舉本攝末也。亦可現相八地盡。",
    "T44n1848_017:0391c17": "轉相九地盡。盡相十地盡。業相最通故。標通",
    "T44n1848_017:0391c18": "者。斯則於諸菩薩無所屈矣。此非下或問。二",
    "T44n1848_017:0391c19": "智是淨從來未得。今始開發可名發心相。生",
    "T44n1848_017:0391c20": "滅業識無始來有。何故至此名發心相耶。故",
    "T44n1848_017:0391c21": "此釋之。意明此菩薩亦能證真。亦能達俗亦",
    "T44n1848_017:0391c22": "有生滅。以證真故。揀異地前。以有生滅不同",
    "T44n1848_017:0391c23": "佛位。其猶鍊金光色漸顯。麁鑛已落細鑛猶",
    "T44n1848_017:0391c24": "存。欲顯此時。應云幾分是金幾分是鑛。斯則",
    "T44n1848_017:0391c25": "不同麁鑛。亦異純金。故且通說金已顯發。此",
    "T44n1848_017:0391c26": "亦如是。",
    "T44n1848_017:0391c27": "一總中。疏現報等者。即以此身成正覺故。即",
    "T44n1848_017:0391c28": "自受用身功德圓滿也。論色究竟處者。色界",
    "T44n1848_017:0391c29": "之頂是色邊際故。最高大身者。色究竟天身",
    "T44n1848_017:0392a01": "量一萬六千由旬。自在天王身量三萬二千",
    "T44n1848_017:0392a02": "踰善那。十地菩薩示為自在天王身量倍增。",
    "T44n1848_017:0392a03": "故云最高大也。色身之大莫過此天故。疏後",
    "T44n1848_017:0392a04": "報等者。依前報體方起此故。即他受用身功",
    "T44n1848_017:0392a05": "德亦圓滿也。然其因窮果顯。但義說二相。時",
    "T44n1848_017:0392a06": "無前後現後二報亦復同時。譬如夜盡即曉。",
    "T44n1848_017:0392a07": "豈分前後。摩醯首羅此云大自在。智處者。一",
    "T44n1848_017:0392a08": "切智人所起智處故。經中說摩醯首羅於一",
    "T44n1848_017:0392a09": "念中。能知三千界中雨滴之數。何故下牒難。",
    "T44n1848_017:0392a10": "一義下釋通。十王等者。準仁王經說。十信菩",
    "T44n1848_017:0392a11": "薩鐵輪王王去聲一閻浮提。十住菩薩銅輪王",
    "T44n1848_017:0392a12": "王二天下。十行菩薩銀輪王王三天下。十向",
    "T44n1848_017:0392a13": "菩薩金輪王王四天下。初地菩薩閻浮王王",
    "T44n1848_017:0392a14": "百佛土。二地菩薩忉利王王千佛土。三地菩",
    "T44n1848_017:0392a15": "薩夜摩王王萬佛土。四地菩薩兜率王王億",
    "T44n1848_017:0392a16": "佛土。五地菩薩化樂王王百億佛土。六地菩",
    "T44n1848_017:0392a17": "薩他化王王千億佛土。七地菩薩初禪王王",
    "T44n1848_017:0392a18": "萬億佛土。八地菩薩二禪王王百萬億佛土。",
    "T44n1848_017:0392a19": "九地菩薩三禪王王百萬億阿僧祇佛土。十",
    "T44n1848_017:0392a20": "地菩薩四禪王王不可說不可說佛土。如來",
    "T44n1848_017:0392a21": "法界王王無量佛土。說一切法門。即彼經除",
    "T44n1848_017:0392a22": "佛有十三法師。兼信十四及佛十五。今疏不",
    "T44n1848_017:0392a23": "論地前及果位故但十王。然第十下顯最後",
    "T44n1848_017:0392a24": "身菩薩示於彼天成佛之相。即轉第十地菩",
    "T44n1848_017:0392a25": "薩身以為佛身。若準真實成佛。但當前云功",
    "T44n1848_017:0392a26": "德成滿。即無方所亦不可見。今為應於十地",
    "T44n1848_017:0392a27": "菩薩故。示彼天說成正覺。餘義如別說者。以",
    "T44n1848_017:0392a28": "此菩薩示成佛時。於第四禪色究竟頂自在",
    "T44n1848_017:0392a29": "天上。有妙淨土出過三界。十地菩薩當生其",
    "T44n1848_017:0392b01": "中。菩薩坐於大寶蓮華。其座縱廣百萬三千",
    "T44n1848_017:0392b02": "大千世界。於蓮華外有十三千大千世界微",
    "T44n1848_017:0392b03": "塵數小蓮華座。以為眷屬。各有菩薩而坐其",
    "T44n1848_017:0392b04": "上。是大菩薩放十種光。謂於足下出百萬阿",
    "T44n1848_017:0392b05": "僧祇光明。照十方世界一切地獄。乃至第十",
    "T44n1848_017:0392b06": "頂上放若干光明。照十方世界所有諸佛。光",
    "T44n1848_017:0392b07": "繞十匝住於空中。成光明雲網臺。高廣嚴淨。",
    "T44n1848_017:0392b08": "於光明中。悉雨寶香寶珠纓絡諸莊嚴具。供",
    "T44n1848_017:0392b09": "養諸佛。光明入諸佛足下。爾時諸佛一時同",
    "T44n1848_017:0392b10": "放白毫相光。照大菩薩。其光即入大菩薩頂。",
    "T44n1848_017:0392b11": "又放阿僧祇眷屬光。照眷屬華座諸小菩薩。",
    "T44n1848_017:0392b12": "其光各入諸菩薩頂已。應時得佛無量三昧。",
    "T44n1848_017:0392b13": "應時得佛無量智慧。即得佛位。墮在佛數。復",
    "T44n1848_017:0392b14": "有五意故在彼天。一以二乘人執化八相為",
    "T44n1848_017:0392b15": "真佛。不信別有聖人。又不知即心是佛。又信",
    "T44n1848_017:0392b16": "彼第四禪中是聖人生處。今且同與二乘在",
    "T44n1848_017:0392b17": "彼天處。攝示令知八相非真。故在此天。二緣",
    "T44n1848_017:0392b18": "三災不及故當此天。三緣欲界色質麁重。是",
    "T44n1848_017:0392b19": "有無色界都無色質。是無今此天中表離有",
    "T44n1848_017:0392b20": "無契於中道。故在此天。四為摩醯首羅天王。",
    "T44n1848_017:0392b21": "面有三目不縱不橫。表證三德。涅槃亦爾。故",
    "T44n1848_017:0392b22": "在此天。五為下界慧多定少。上界四空定多",
    "T44n1848_017:0392b23": "慧少。此天定慧平等故在此天。以禪者翻云",
    "T44n1848_017:0392b24": "靜慮。靜揀於下。慮揀於上。偈云。欲界及無",
    "T44n1848_017:0392b25": "色。佛不於彼成。色界中上天。離欲中得道。",
    "T44n1848_017:0392b26": "科云別者。前但直顯德滿位彰。今則具明二",
    "T44n1848_017:0392b27": "智滿相。及顯無明頓盡等。即是明前心相中",
    "T44n1848_017:0392b28": "二心圓滿。一心滅除也。疏始覺等者。此始覺",
    "T44n1848_017:0392b29": "慧與本覺心源最初契合之時。名為一念。此",
    "T44n1848_017:0392c01": "約究竟相應發始之一念。不是暫時相應謂",
    "T44n1848_017:0392c02": "之一念。又此一念前則屬因。此一念後則屬",
    "T44n1848_017:0392c03": "果。其猶曙色在朝夕之端矣。無明等者。無明",
    "T44n1848_017:0392c04": "未盡。既有所不知。無明若盡則無所不照。即",
    "T44n1848_017:0392c05": "大智慧光明遍照法界也。一切諸法種類若",
    "T44n1848_017:0392c06": "干。無不知之故。云一切種智。故大般若云。煩",
    "T44n1848_017:0392c07": "惱不生名一切種智。若具言之。得三種智。謂",
    "T44n1848_017:0392c08": "一切智道種智一切種智。準天台說。因修一",
    "T44n1848_017:0392c09": "心三觀。果得一心三智。謂修即空觀得一切",
    "T44n1848_017:0392c10": "智。修即假觀得道種智。修即中觀得一切種",
    "T44n1848_017:0392c11": "智。今此論中依真如門。修奢摩他即是空觀。",
    "T44n1848_017:0392c12": "果得一切智。依生滅門修毘鉢舍那。即是",
    "T44n1848_017:0392c13": "假觀。果得道種智。此二雙運為禪那。即是中",
    "T44n1848_017:0392c14": "觀。果成一切種智。今論舉中所成以攝空假",
    "T44n1848_017:0392c15": "故。但云一切種智。亦可等者。謂此始覺慧至",
    "T44n1848_017:0392c16": "心源時。約斷惑邊名無間道。約證理邊名解",
    "T44n1848_017:0392c17": "脫道。即顯等者。謂前發心三種相中真心。彼",
    "T44n1848_017:0392c18": "有業之所累。猶為菩薩。至此業識永盡無餘。",
    "T44n1848_017:0392c19": "唯真獨存更無所累。故名佛也。上皆下同上",
    "T44n1848_017:0392c20": "二報利益。但前標。此釋非別有說。顯上方便",
    "T44n1848_017:0392c21": "者。即前發心相中後得智。至此圓滿也。問前",
    "T44n1848_017:0392c22": "後皆言自然。則因果何別耶。答前是有心自",
    "T44n1848_017:0392c23": "然以帶業識故。此是無心自然。唯真獨存故。",
    "T44n1848_017:0392c24": "昭然可解。又亦下類攝前文。前約法說。此",
    "T44n1848_017:0392c25": "約人說。理無別也。皆是下釋類攝所以。以前",
    "T44n1848_017:0392c26": "文是本覺隨染之文。今顯果位亦即本覺隨",
    "T44n1848_017:0392c27": "染。二文既同。故應相攝其實。亦同四鏡中之",
    "T44n1848_017:0392c28": "後二也。雖約性淨隨染為門之異。而法體無",
    "T44n1848_017:0392c29": "別。",
    "T44n1848_017:0393a01": "起信論疏筆削記卷第十七"
}