{
    "T48n2016_037:0631b02": "37宗鏡錄卷第三十七",
    "T48n2016_037:0631b04": "慧日永明寺主智覺禪師延壽集",
    "T48n2016_037:0631b05": "夫萬行教法。總約心解者。只如諸佛所說經",
    "T48n2016_037:0631b06": "教。皆以名句文身。詮表。方成法義。云何但",
    "T48n2016_037:0631b07": "明一心而已。答。今且先約古德。機應合說。",
    "T48n2016_037:0631b08": "質影雙明。佛言。自從光耀。終至鶴林。不說一",
    "T48n2016_037:0631b09": "字。汝亦不聞。此是佛密意說。約本真法體。離",
    "T48n2016_037:0631b10": "言詮故。不說一字。即諸法寂滅相。不可以言",
    "T48n2016_037:0631b11": "宣。又但是佛不說心外一字法。教體者。護法",
    "T48n2016_037:0631b12": "云。如來既實現身。實說法者。即通用說者聽",
    "T48n2016_037:0631b13": "者。正兼聲名句文而為教體。教體通有漏無",
    "T48n2016_037:0631b14": "漏影像本質。即是合宜。聞者。根性已熟。遂感",
    "T48n2016_037:0631b15": "激。如來識上。有文義相生。佛以慈悲本願緣",
    "T48n2016_037:0631b16": "力。即為眾生說三乘法。所有聲名句文。是",
    "T48n2016_037:0631b17": "正無漏本質教。若是三乘五性眾生。佛邊聽",
    "T48n2016_037:0631b18": "法。不能親聞。自變相分而緣。所有聲名句文。",
    "T48n2016_037:0631b19": "即取有漏無漏。是影像兼教。即以質教為本。",
    "T48n2016_037:0631b20": "能現影像故。影像教為末。依質有故。由此",
    "T48n2016_037:0631b21": "取本質教。為正教體。影像教為兼教體。無性",
    "T48n2016_037:0631b22": "菩薩難云。我宗但取眾生識上影像相分為",
    "T48n2016_037:0631b23": "教體者。即不違唯識。汝護法。若取佛本質聲",
    "T48n2016_037:0631b24": "名句文為教體者。即是心外有法。何成唯識。",
    "T48n2016_037:0631b25": "護法答。唯識之宗。約親相分。眾生聽時。變起",
    "T48n2016_037:0631b26": "相分而緣。非取他質以為自性。然他本質。即",
    "T48n2016_037:0631b27": "佛菩薩。亦成唯識。故不相違。問。何不唯取本",
    "T48n2016_037:0631b28": "質為正教體。即休。答。緣眾生不能親聞無漏",
    "T48n2016_037:0631b29": "質故。必資影像。問。若爾。何不唯取影像為教",
    "T48n2016_037:0631c01": "體。是親聞故。答。雖即親聞。必假本質。是以唯",
    "T48n2016_037:0631c02": "識論云。展轉增上力。二識成決定。言展轉增",
    "T48n2016_037:0631c03": "上力者。即佛與眾生。互為增上緣。言二識成",
    "T48n2016_037:0631c04": "決定者。即眾生根決定。如來悲決定。謂眾生",
    "T48n2016_037:0631c05": "根熟。合聞法決定。如來即有悲決定。決定與",
    "T48n2016_037:0631c06": "眾生說法。為增上緣故。又諸師影質有無不",
    "T48n2016_037:0631c07": "同。應須四句分別。一唯質無影。即小乘有部",
    "T48n2016_037:0631c08": "等。二唯影無質。即龍軍無性。三俱句。即護法",
    "T48n2016_037:0631c09": "親光。四俱非。即龍猛清辯。謂彼計勝義門中。",
    "T48n2016_037:0631c10": "不辯教體。全撥菩提涅槃為空故。已上約四",
    "T48n2016_037:0631c11": "句料簡門中。質影雙通。護法為勝。然若約名",
    "T48n2016_037:0631c12": "句文身。解釋。詮表。皆是意言分別。凡有詮量。",
    "T48n2016_037:0631c13": "不出心識。乃至能說所說。並屬見聞覺知。心",
    "T48n2016_037:0631c14": "含善惡。諸心數等。無有一法出於心外。當知",
    "T48n2016_037:0631c15": "此心諸法之都。顯事合理。心可軌持。故稱曰",
    "T48n2016_037:0631c16": "經。豈止於心。乃至一切六塵。悉皆是經。以心",
    "T48n2016_037:0631c17": "遍一切處故。如法華玄義云。歷法明經者。若",
    "T48n2016_037:0631c18": "以經為正翻。何法是經。舊用三種。一用聲為",
    "T48n2016_037:0631c19": "經。如佛在金口演說。但有聲音詮辯。聽者得",
    "T48n2016_037:0631c20": "道。故以聲為經。大品云。從善知識所聞也。二",
    "T48n2016_037:0631c21": "用色為經。若佛在世。可以聲為經。今佛去世。",
    "T48n2016_037:0631c22": "紙墨傳持。應用為色經。大品云。從經卷中",
    "T48n2016_037:0631c23": "聞。三用法為經。故云修我法者。證乃自知。又",
    "T48n2016_037:0631c24": "塵為經。若於此土耳識利者。能於聲塵分別",
    "T48n2016_037:0631c25": "取悟。則聲是其經。於餘非經。若意識利者。自",
    "T48n2016_037:0631c26": "能研心思惟取決。法是其經。於餘非經。眼識",
    "T48n2016_037:0631c27": "利者。文字詮量而得道理。色是其經。於餘非",
    "T48n2016_037:0631c28": "經。此方用三塵而已。餘三識鈍。鼻嗅紙墨。則",
    "T48n2016_037:0631c29": "無所知。身觸經卷。亦不能解。舌噉文字寧別",
    "T48n2016_037:0632a01": "是非。若他土亦用六塵。亦偏用一塵。如淨",
    "T48n2016_037:0632a02": "名曰。以一食施一切。於食等者。於法亦等。於",
    "T48n2016_037:0632a03": "法等。於食亦等。此即偏用舌根所對為經。或",
    "T48n2016_037:0632a04": "有國土。以天衣觸身即得道。此偏用觸為經。",
    "T48n2016_037:0632a05": "或見佛光明得道。此偏用色為經。或寂滅無",
    "T48n2016_037:0632a06": "言。觀心得道。此偏用意為經。如眾香土。以香",
    "T48n2016_037:0632a07": "為佛事。此偏用香為經。他方六根識利。六塵",
    "T48n2016_037:0632a08": "得為經。此土三根識鈍。鼻不及驢狗鹿等。云",
    "T48n2016_037:0632a09": "何於香味觸等。能得通達。問。根利故。於塵是",
    "T48n2016_037:0632a10": "經。鈍者。塵則非經耶。答。六塵是法界。體自",
    "T48n2016_037:0632a11": "是經。非根利取。方乃是經。何者。大品云。一切",
    "T48n2016_037:0632a12": "法趣色。是趣不過。此色。能詮一切法。如墨",
    "T48n2016_037:0632a13": "黑色。一劃詮一。二劃詮二。三劃詮三。竪一",
    "T48n2016_037:0632a14": "劃則詮王。足右劃則詮丑。足左劃則詮田。出",
    "T48n2016_037:0632a15": "上詮由。出下詮申。如是迴轉。詮不可盡。或一",
    "T48n2016_037:0632a16": "字詮無量法。無量字共詮一法。無量字詮無",
    "T48n2016_037:0632a17": "量法。一字詮一法。於黑墨小小迴轉。詮量大",
    "T48n2016_037:0632a18": "異。左迴詮惡。右迴詮善。上點詮無漏。下點詮",
    "T48n2016_037:0632a19": "有漏。殺活與奪。毀譽苦樂。皆在墨中。更無一",
    "T48n2016_037:0632a20": "法出此墨外。略而言之。黑墨詮無量教。無量",
    "T48n2016_037:0632a21": "行。無量理。黑墨亦是教本。行本。理本。黑墨從",
    "T48n2016_037:0632a22": "初一點。至無量點。從點至字。從字至句。從",
    "T48n2016_037:0632a23": "句至偈。從偈至卷。從卷至部。又從一字句",
    "T48n2016_037:0632a24": "中。初立小行。後著大行。又從點字中。初見",
    "T48n2016_037:0632a25": "淺理。後到深理。是名黑色教行義。三種微發。",
    "T48n2016_037:0632a26": "乃至當知。黑字是諸法本。青黃赤白。亦復如",
    "T48n2016_037:0632a27": "是。非字非非字。雙照字非字。不可說。非不可",
    "T48n2016_037:0632a28": "說。不可見。非不可見。何所簡擇。何所不簡",
    "T48n2016_037:0632a29": "擇。何所攝。何所不攝。何所弃。何所不弃。是",
    "T48n2016_037:0632b01": "則俱是。非則悉非。能於黑色。通達一切非。於",
    "T48n2016_037:0632b02": "一切非。通達一切是。通達一切非非非是。一",
    "T48n2016_037:0632b03": "切法邪。一切法正。若於黑色。不如是解。則不",
    "T48n2016_037:0632b04": "知字與非字。青黃赤白。有對無對。皆不能",
    "T48n2016_037:0632b05": "知。若於黑色通達。知餘色亦如是。此即法華",
    "T48n2016_037:0632b06": "經意。以色為經也。聲塵亦如是。或一聲詮一",
    "T48n2016_037:0632b07": "法。耳根利者。即解聲愛見因緣。即空即假即",
    "T48n2016_037:0632b08": "中。知脣舌牙齒皆不可得。聲即非聲。非聲亦",
    "T48n2016_037:0632b09": "聲。非聲非非聲。聲為教行義本。種種等義。皆",
    "T48n2016_037:0632b10": "如上說。是即通達聲經。香味觸等。亦復如是。",
    "T48n2016_037:0632b11": "經云。一切世間治生產業。皆與實相不相違",
    "T48n2016_037:0632b12": "背。即此意也。外入皆經。周遍法界。內入亦如",
    "T48n2016_037:0632b13": "是。內外入亦如是。經云。非內觀得解脫。亦",
    "T48n2016_037:0632b14": "不離內觀得解脫等。又云。能觀心性。名為上",
    "T48n2016_037:0632b15": "定。心是體。夫有心者。皆當得三菩提。心是",
    "T48n2016_037:0632b16": "宗。制心一處。無事不辦。心是用。三界無別法。",
    "T48n2016_037:0632b17": "唯是一心作。覺觀心是語本。以心分別於心。",
    "T48n2016_037:0632b18": "證心是教相。故云華香雲樹。即法界之法門。",
    "T48n2016_037:0632b19": "剎土眾生。本十身之正體。故華嚴經云。知一",
    "T48n2016_037:0632b20": "切法是正思惟藏。問。若心外無法。唯聽無",
    "T48n2016_037:0632b21": "說者。云何佛言。我已所說法。如手中葉。又佛",
    "T48n2016_037:0632b22": "皆自說我成佛來。不說一字等。答。古釋云。",
    "T48n2016_037:0632b23": "林中葉喻。據為其緣。令諸有情識變法解。名",
    "T48n2016_037:0632b24": "我已說如手中葉。未為作緣。眾生自心未起",
    "T48n2016_037:0632b25": "法解。名我未說如林中葉。約為增上。名說未",
    "T48n2016_037:0632b26": "說。又唯識鏡。問云。此中既云佛皆自說。何",
    "T48n2016_037:0632b27": "故乃言佛不說法。豈非自語相違過耶。答。此",
    "T48n2016_037:0632b28": "亦是可聞者自識變生。佛實不說。但為增上",
    "T48n2016_037:0632b29": "也。眾生識上變此言故。故引為證。問。但了",
    "T48n2016_037:0632c01": "一心。能成深觀者。若無位次。皂白何分。須合",
    "T48n2016_037:0632c02": "教乘以祛訛濫。教觀雙辯。方契佛心。答。誠",
    "T48n2016_037:0632c03": "如所言。闕一不可。圓教觀心。須明六即。以三",
    "T48n2016_037:0632c04": "觀故免數他寶。以六即故。無增上心。然心非",
    "T48n2016_037:0632c05": "數量。豈有四六之文。理合幽玄。誰分淺深之",
    "T48n2016_037:0632c06": "位。但為證入有異。俄分四教之門。昇進亦殊。",
    "T48n2016_037:0632c07": "故列六即之位。此出台教止觀正文。簡慢濫",
    "T48n2016_037:0632c08": "於初心。證究竟於後位。止觀云。約六即顯是",
    "T48n2016_037:0632c09": "者。問。為初心是。後心是。答。如論云。焦炷非",
    "T48n2016_037:0632c10": "初。不離初。非後。不離後。若智信具足。聞一",
    "T48n2016_037:0632c11": "念即是。信故不謗。智故不懼。初後皆是。若無",
    "T48n2016_037:0632c12": "信。高推聖境。非己智分。若無智。起增上慢。謂",
    "T48n2016_037:0632c13": "己均佛。初後俱非。為此事故。須知六即。謂理",
    "T48n2016_037:0632c14": "即．名字即．觀行即．相似即．分真即．究竟即。",
    "T48n2016_037:0632c15": "此六即者。始凡終聖。始凡故。除疑怯。終聖故。",
    "T48n2016_037:0632c16": "除慢大。理即者。一念心即如來藏理。如故即",
    "T48n2016_037:0632c17": "空。藏故即假。理故即中。三智一心中。具不可",
    "T48n2016_037:0632c18": "思議。三諦一諦。非三非一。一色一香。一切法。",
    "T48n2016_037:0632c19": "一切心。亦復如。是。名為理即菩提。亦是理即",
    "T48n2016_037:0632c20": "止觀。即寂名止。即照名觀。名字即者。理雖即",
    "T48n2016_037:0632c21": "是。日用不知。以未聞三諦。全不識佛法。如牛",
    "T48n2016_037:0632c22": "羊眼。不解方隅。或從知識。或從經卷。聞上所",
    "T48n2016_037:0632c23": "說一實菩提。於名字中通達解了。知一切法",
    "T48n2016_037:0632c24": "皆是佛法。是為名字即菩提。亦是名字止觀。",
    "T48n2016_037:0632c25": "若未聞時。處處馳求。既得聞已。攀覓心息。名",
    "T48n2016_037:0632c26": "止。但信法性。不信其諸。名為觀。觀行即者。若",
    "T48n2016_037:0632c27": "但聞名口說。如蟲食木。偶得成字。是蟲不",
    "T48n2016_037:0632c28": "知是字非字。既不通達。寧是菩提。必須心觀",
    "T48n2016_037:0632c29": "明了。理慧相應。所行如所言。所言如所行。華",
    "T48n2016_037:0633a01": "首云。言說名不行。我不以言說。但心行菩提。",
    "T48n2016_037:0633a02": "此心口相應。是觀行菩提。釋論云。四句評聞",
    "T48n2016_037:0633a03": "慧。具足。如眼得。日照了無僻。觀行亦如是。雖",
    "T48n2016_037:0633a04": "未契理。觀心不息。如首楞嚴中射的喻。是名",
    "T48n2016_037:0633a05": "觀行菩提。亦名觀行止觀。恒作此想名觀。餘",
    "T48n2016_037:0633a06": "想息名止。相似即菩提者。以其逾觀逾明。逾",
    "T48n2016_037:0633a07": "止逾寂。如射隣的。名相似觀慧。一切世間治",
    "T48n2016_037:0633a08": "生產業。不相違背。所有思想籌量。皆是先佛",
    "T48n2016_037:0633a09": "經中所說。如六根清淨中說。圓伏無明名止。",
    "T48n2016_037:0633a10": "似中慧名觀。分真即者。因相似觀力。入銅輪",
    "T48n2016_037:0633a11": "位。初破無明。見佛性。開寶藏。顯真如。名發心",
    "T48n2016_037:0633a12": "住。乃至等覺。無明微薄。智慧轉著。如從初月。",
    "T48n2016_037:0633a13": "至十四日月。光垂圓。闇垂盡。若人應以佛身",
    "T48n2016_037:0633a14": "得度者。即八相成道。應以九法界身得度者。",
    "T48n2016_037:0633a15": "以普門示現。如經廣說。是名分真菩提。亦名",
    "T48n2016_037:0633a16": "分真止觀。分真智斷。究竟即菩提者。等覺一",
    "T48n2016_037:0633a17": "轉。入于妙覺。智光圓滿。不復可增。名菩提果。",
    "T48n2016_037:0633a18": "大涅槃斷。更無可斷。名果果。等覺不通。唯佛",
    "T48n2016_037:0633a19": "能通。過茶無道可說。故名究竟菩提。亦名究",
    "T48n2016_037:0633a20": "竟止觀。古德約四教明六即者。若藏教執色",
    "T48n2016_037:0633a21": "為有。施拙度破析之因。成但空灰斷之果。通",
    "T48n2016_037:0633a22": "教執色心是空。了緣生無性之宗。失中道不",
    "T48n2016_037:0633a23": "空之理。別教從心生十法界。心但有能生十",
    "T48n2016_037:0633a24": "界之理性。未即便具十界之因果。如從地。生",
    "T48n2016_037:0633a25": "一切草木。但從一心。次第生十界也。圓教。心",
    "T48n2016_037:0633a26": "具十法界。不待能所生。亦無前後際。只一念",
    "T48n2016_037:0633a27": "是十界。只十界是一念。一切時。一切處。一切",
    "T48n2016_037:0633a28": "法。念念中體常圓滿。塵沙萬德。不欠少一分。",
    "T48n2016_037:0633a29": "八萬惑業。不除斷一分。不謂佛是果頭極聖。",
    "T48n2016_037:0633b01": "我未證得。不謂凡是底下穢濁。我應捨離。總",
    "T48n2016_037:0633b02": "覽法界。在一念心頭。如一圓珠瑩徹。明白。圓",
    "T48n2016_037:0633b03": "解。更無覺觀。進修。亦不見有凡聖。取捨。分別",
    "T48n2016_037:0633b04": "妄念悉盡也。以初圓信人。未得純淨。煩惱有",
    "T48n2016_037:0633b05": "厚薄。習氣有淺深。分別難忘。攀緣易起。心",
    "T48n2016_037:0633b06": "浮觀淺。惑重境強。於對治之中。故分六即。是",
    "T48n2016_037:0633b07": "以凡夫心性本體。實齊上聖。但凡夫未能常",
    "T48n2016_037:0633b08": "用本。隨境生心。分別計校。千差萬別。雖在",
    "T48n2016_037:0633b09": "人道。心多不定。或發地獄心。或發餓鬼畜生",
    "T48n2016_037:0633b10": "心。何況人天善道。何況三乘聖道。無始妄習。",
    "T48n2016_037:0633b11": "何能頓遣。雖有見解。未能常照。故是凡也。若",
    "T48n2016_037:0633b12": "生死即涅槃。煩惱即菩提。是理即。若能暫照",
    "T48n2016_037:0633b13": "諦理。即坐佛座。證佛身。用佛法。當此一念圓",
    "T48n2016_037:0633b14": "現時。不見十方佛。異我此身此念也。解而未",
    "T48n2016_037:0633b15": "修。是名字即。念有分數。名觀行即。念似於",
    "T48n2016_037:0633b16": "境。名相似即。境入於念。名分真即。無境無",
    "T48n2016_037:0633b17": "念。名究竟即。雖六常一。何凡何聖。雖一常",
    "T48n2016_037:0633b18": "六。凡聖天絕。又六而常一故言即。一而常六。",
    "T48n2016_037:0633b19": "故初後不齊。當觀念時。非一非六。又譬如不",
    "T48n2016_037:0633b20": "離貧女家得金。即也。貧女得金即富。可喻眾",
    "T48n2016_037:0633b21": "生即佛。取金有次第。豈非六乎。耘除草穢。觀",
    "T48n2016_037:0633b22": "行伏惑也。掘土近金。似見物未分明。豈非相",
    "T48n2016_037:0633b23": "似。收得一分。豈非分真。盡得受用。女人歡喜。",
    "T48n2016_037:0633b24": "豈非究竟耶。是以頓悟宗已。復須言行相應。",
    "T48n2016_037:0633b25": "既得本清淨。又須離垢清淨。如大集經偈云。",
    "T48n2016_037:0633b26": "遠離一切諸煩惱。清淨無垢猶真實。其心能",
    "T48n2016_037:0633b27": "作大光明。是名寶炬陀羅尼。又云。若有不覺",
    "T48n2016_037:0633b28": "一切境界。及自境界。如是之人。則能調伏。",
    "T48n2016_037:0633b29": "問。如來無密語。迦葉不覆藏。則眾生心常自",
    "T48n2016_037:0633c01": "明現。何須教觀開示。廣論橫竪。答。只為佛",
    "T48n2016_037:0633c02": "之知見蘊在眾生心。雖然顯現。而迷者不知。",
    "T48n2016_037:0633c03": "以客塵所覆。妄見所障。雖有如無。似世間寶",
    "T48n2016_037:0633c04": "藏。為物所覆。莫有知者。是以須的示其寶處。",
    "T48n2016_037:0633c05": "令親得見。遂獲其寶。利濟無窮。此亦如是。因",
    "T48n2016_037:0633c06": "斯方便之門。得見心寶。遂以緣了。資發。親得",
    "T48n2016_037:0633c07": "現前。智藏豐隆。法財具足。有茲勝利。教跡非",
    "T48n2016_037:0633c08": "虛。如大涅槃經云。譬如大海。雖同一鹹。其中",
    "T48n2016_037:0633c09": "亦有上妙之水。味同於乳。喻如雪山。雖復成",
    "T48n2016_037:0633c10": "就種種功德。多生諸藥。亦有毒草。諸眾生身。",
    "T48n2016_037:0633c11": "亦復如是。雖有四大毒蛇之種。其中亦有妙",
    "T48n2016_037:0633c12": "藥。大王。所謂佛性非是作法。但為煩惱客塵",
    "T48n2016_037:0633c13": "所覆。若剎利．婆羅門．毘舍．首陀．能斷除者。",
    "T48n2016_037:0633c14": "即見佛性。成無上道。所以古德云。開物性原",
    "T48n2016_037:0633c15": "者。良以眾生性含智海。識洞真空。但衣蔽明",
    "T48n2016_037:0633c16": "珠。室埋祕藏。要假開示令其悟入。須憑觀慧",
    "T48n2016_037:0633c17": "以契無生。又欲廣其義用。須明橫竪法門。",
    "T48n2016_037:0633c18": "竪唯一心。橫遍一切。心非橫竪。橫竪是心。隱",
    "T48n2016_037:0633c19": "顯同時。卷舒無礙。念念相即。法法融通。將竪",
    "T48n2016_037:0633c20": "約橫。則無橫而不竪。一一法皆至心原。將橫",
    "T48n2016_037:0633c21": "約竪。則無竪而不橫。具一切句。及一一句。皆",
    "T48n2016_037:0633c22": "廣等法界。所以義海云。體無別異。舉則全",
    "T48n2016_037:0633c23": "鋒。理不殊途。談皆頓顯。良由二邊相盡。差別",
    "T48n2016_037:0633c24": "體融。隨智卷舒。應機屈曲。是故言起即起。誰",
    "T48n2016_037:0633c25": "云路之不通。舉多即多。孰談法之無在。故知",
    "T48n2016_037:0633c26": "立教皆為對機。機宜不同。教分多種。且如觀",
    "T48n2016_037:0633c27": "色一法。五教證入不同。初小乘。見是實色。不",
    "T48n2016_037:0633c28": "說性空。初教。見此色法。從緣所成。必無自性。",
    "T48n2016_037:0633c29": "即空無所有。如波歸水。終教。見色空無礙。以",
    "T48n2016_037:0634a01": "真空不守自性。隨緣成色。即是幻色。遂賴空",
    "T48n2016_037:0634a02": "成。即此賴空之色。虛相無體。恒自性盡而空",
    "T48n2016_037:0634a03": "現。是故色即空而常泯。空即色而常存。要",
    "T48n2016_037:0634a04": "由自盡之色。方是空色。成色之空。乃是真空。",
    "T48n2016_037:0634a05": "舉體互融。無有障礙。如水入波。頓教。一色法。",
    "T48n2016_037:0634a06": "無非真理所收。是故此色。即真理一味等。更",
    "T48n2016_037:0634a07": "無別法而可顯說。水波雙絕。圓教。起即全收。",
    "T48n2016_037:0634a08": "一多互攝。同時成立。一塊圓明。隨舉即色。",
    "T48n2016_037:0634a09": "隨舉即空。義味自在。隨智取用。何以故。隨舉",
    "T48n2016_037:0634a10": "一門無不顯現。古德云。皆本一心而貫諸法。",
    "T48n2016_037:0634a11": "夫一心者。萬法之總也。分而為戒定慧。開",
    "T48n2016_037:0634a12": "而為六度。散而為萬行。萬行未嘗非一心。一",
    "T48n2016_037:0634a13": "心未嘗違萬行。然則一心者。萬法之所生。而",
    "T48n2016_037:0634a14": "不屬於萬法。得之者。則於法自在矣。見之",
    "T48n2016_037:0634a15": "者。則於教無礙矣。本非法。不可以法說。本非",
    "T48n2016_037:0634a16": "教。不可以教傳。豈可以軌跡而尋哉。故知但",
    "T48n2016_037:0634a17": "研精一法。內照分明。自然柔軟。入神。順法界",
    "T48n2016_037:0634a18": "之性。無心合道。履一際之門。所以大智度論",
    "T48n2016_037:0634a19": "云。以人心多散。如狂如賊如醉。一心敬慎。是",
    "T48n2016_037:0634a20": "諸功德初門。攝心得禪。便得實智慧。得實智",
    "T48n2016_037:0634a21": "慧。便得解脫。得解脫。便得盡苦。如是等事。皆",
    "T48n2016_037:0634a22": "從一心得。華嚴私記云。無縛無著迴向者。只",
    "T48n2016_037:0634a23": "了一切皆如故。所以無縛著耳。知一切皆無",
    "T48n2016_037:0634a24": "縛脫。一法既爾。一切法皆然。所以一切法即",
    "T48n2016_037:0634a25": "一法。一法即一切法。若一切法皆無性。即是",
    "T48n2016_037:0634a26": "分身佛集。寶塔出現。須彌入芥耳。如是洞達。",
    "T48n2016_037:0634a27": "一解千從。則知佛向無所有中出生。法於畢",
    "T48n2016_037:0634a28": "竟空中建立。以無生無性故。迴轉由心。遂得",
    "T48n2016_037:0634a29": "集散同時。大小即入。所以森羅義趣。報化影",
    "T48n2016_037:0634b01": "像。乃至無量德業。廣大神通。於宗鏡中。一時",
    "T48n2016_037:0634b02": "顯現。且如龍蜃等類。全是業果生死之身。尚",
    "T48n2016_037:0634b03": "現不思議之力用。何況悟根本心。具如實智。",
    "T48n2016_037:0634b04": "而不能現廣大之神用乎。如華嚴經云。佛子。",
    "T48n2016_037:0634b05": "如羅睺阿脩羅王。本身長七百由旬。化形長",
    "T48n2016_037:0634b06": "十六萬八千由旬。於大海中出其半身。與須",
    "T48n2016_037:0634b07": "彌山而正齊等。佛子。彼阿脩羅王。雖化其身",
    "T48n2016_037:0634b08": "長十六萬八千由旬。然亦不壞本身之相。諸",
    "T48n2016_037:0634b09": "蘊界處。悉皆如本。心不錯亂。不於變化身而",
    "T48n2016_037:0634b10": "作他想。於其本身生非己想。本受生身。恒受",
    "T48n2016_037:0634b11": "諸樂。化身常現種種自在神通威力。佛子。阿",
    "T48n2016_037:0634b12": "脩羅王。有貪恚癡。具足憍慢。尚能如是變現",
    "T48n2016_037:0634b13": "其身。何況菩薩摩訶薩。能深了達心法如幻。",
    "T48n2016_037:0634b14": "一切世間。皆悉如夢。一切諸佛出興於世。皆",
    "T48n2016_037:0634b15": "如影像。一切世界。猶如變化。言語音聲。悉皆",
    "T48n2016_037:0634b16": "如響。見如實法。以如實法而為其身。知一切",
    "T48n2016_037:0634b17": "法本性清淨。了知身心無有實體。其身普住",
    "T48n2016_037:0634b18": "無量境界。以佛智慧廣大光明。淨修一切菩",
    "T48n2016_037:0634b19": "提之行。乃至如有幻師。隨於一處。作諸幻術。",
    "T48n2016_037:0634b20": "不以幻地故。壞於本地。不以幻日故。壞於本",
    "T48n2016_037:0634b21": "日。菩薩摩訶薩。亦復如是。於無國土。現有",
    "T48n2016_037:0634b22": "國土。於有國土。現無國土。於有眾生。現無眾",
    "T48n2016_037:0634b23": "生。於無眾生。現有眾生。無色現色。色現無",
    "T48n2016_037:0634b24": "色。初不亂後。後不亂初。菩薩了知一切世",
    "T48n2016_037:0634b25": "法。悉亦如是。同於幻化。知法幻故。知智幻。知",
    "T48n2016_037:0634b26": "智幻故。知業幻。知智幻業幻已。起於幻智。觀",
    "T48n2016_037:0634b27": "一切業。如世幻者。不於處外而現其幻。亦不",
    "T48n2016_037:0634b28": "於幻外而有其處。菩薩摩訶薩。亦復如是。不",
    "T48n2016_037:0634b29": "於虛空外入世間。亦不於世間外入虛空。何",
    "T48n2016_037:0634c01": "以故。虛空世間無差別故。住於世間。亦住虛",
    "T48n2016_037:0634c02": "空。菩薩摩訶薩。於虛空中。能見能修一切",
    "T48n2016_037:0634c03": "世間種種差別妙莊嚴業。於一念頃。悉能了",
    "T48n2016_037:0634c04": "知無數世界。若成若壞。亦知諸劫相續次第。",
    "T48n2016_037:0634c05": "能於一念現無數劫。亦不令其一念廣大。菩",
    "T48n2016_037:0634c06": "薩摩訶薩。得不思議解脫幻智。到於彼岸。住",
    "T48n2016_037:0634c07": "於幻際。入世幻數。思惟諸法。悉皆如幻。不",
    "T48n2016_037:0634c08": "違幻世。盡於幻智。了知三世與幻無別。決定",
    "T48n2016_037:0634c09": "通達心無邊際。如諸如來住如幻智。其心平",
    "T48n2016_037:0634c10": "等。菩薩摩訶薩。亦復如是。知諸世間。皆悉如",
    "T48n2016_037:0634c11": "幻。於一切處。皆無所著。無有我所。如彼幻師。",
    "T48n2016_037:0634c12": "作諸幻事。雖不與彼幻事同住。而於幻事亦",
    "T48n2016_037:0634c13": "無迷惑。菩薩摩訶薩。亦復如是。知一切法。到",
    "T48n2016_037:0634c14": "於彼岸。心不計我能入於法。亦不於法而有",
    "T48n2016_037:0634c15": "錯亂。問。只如自心如何觀耶。答。性該始",
    "T48n2016_037:0634c16": "終之際。體非起盡之緣。體遍迷悟之中。性非",
    "T48n2016_037:0634c17": "解惑之事。又云。夫心原本淨。無為無數。非",
    "T48n2016_037:0634c18": "一非二。無色無相。非偏非圓。雖復覺知。亦無",
    "T48n2016_037:0634c19": "覺知。若念未念。四運檢心。畢竟叵得。豈可次",
    "T48n2016_037:0634c20": "第不次第偏圓觀耶。猶如虛空。等無有異。此",
    "T48n2016_037:0634c21": "之心性。畢竟無心。有因緣時。亦得明心。既有",
    "T48n2016_037:0634c22": "論心。即有方便正觀之義。譬如虛空。亦有陰",
    "T48n2016_037:0634c23": "陽時雨。心亦如是。雖無偏圓。亦論漸頓。若觀",
    "T48n2016_037:0634c24": "心具有性得三諦。性得三觀。及一切法無前",
    "T48n2016_037:0634c25": "無後。無有次第。一念具足十法界法。若觀心",
    "T48n2016_037:0634c26": "非空非有。則一切從心生法。亦非空非有。如",
    "T48n2016_037:0634c27": "是等一切諸法。在一心中。當知觀此心原。與",
    "T48n2016_037:0634c28": "如來等。若作如此圓觀。其人行住坐臥。皆應",
    "T48n2016_037:0634c29": "起塔。生如來心。如此觀心。名觀佛心也。輔行",
    "T48n2016_037:0635a01": "記云。心造即是心具。故引心造之文。以證心",
    "T48n2016_037:0635a02": "具。華嚴經偈云。心如工畫師。造種種五陰。",
    "T48n2016_037:0635a03": "一切世界中。無法而不造。如心佛亦爾。如",
    "T48n2016_037:0635a04": "佛眾生然。心佛及眾生。是三無差別。若人",
    "T48n2016_037:0635a05": "欲求知。三世一切佛。應當如是觀。心造諸如",
    "T48n2016_037:0635a06": "來。不解今文。如何消偈心造一切。三無差別。",
    "T48n2016_037:0635a07": "言心造者。不出二意。一者約理。造即是具。",
    "T48n2016_037:0635a08": "二者約事。不出三世。三世又三。一者過造於",
    "T48n2016_037:0635a09": "現。過現造當。如無始來。及以現在。乃至造於",
    "T48n2016_037:0635a10": "盡未來際。一切諸業。不出十界。百界。千如。三",
    "T48n2016_037:0635a11": "千世間。二者現造於現。即是現在同業所感。",
    "T48n2016_037:0635a12": "逐境心變。名之為造。以心有故。一切皆有。以",
    "T48n2016_037:0635a13": "心空故。一切皆空。如世一官。所見不同。是畏",
    "T48n2016_037:0635a14": "是愛。是親是怨。三者聖人變化所造。亦令",
    "T48n2016_037:0635a15": "眾生變心所見。並由理具。方有事用。今欲修",
    "T48n2016_037:0635a16": "觀。但觀理具。俱破俱立。俱是法界。任運攝得",
    "T48n2016_037:0635a17": "權實所現。又問。此不思議。亦約次第。以釋十",
    "T48n2016_037:0635a18": "法界。與思議何別。答。其實無別。思議。乃作",
    "T48n2016_037:0635a19": "從心生說。不思議。作一心具說。若能如上信",
    "T48n2016_037:0635a20": "解。福德無量。佛親比校。萬行難偕。如法華經",
    "T48n2016_037:0635a21": "偈云。若人求佛慧。於八十萬億。那由他劫",
    "T48n2016_037:0635a22": "數。行五波羅蜜。於是諸劫中。布施供養佛。及",
    "T48n2016_037:0635a23": "緣覺弟子并諸菩薩眾。珍異之飲食。上服與",
    "T48n2016_037:0635a24": "臥具。栴檀立精舍。以園林莊嚴。如是等布施。",
    "T48n2016_037:0635a25": "種種皆微妙。盡此諸劫數。以迴向佛道。若復",
    "T48n2016_037:0635a26": "持禁戒。清淨無缺漏。求於無上道。諸佛之所",
    "T48n2016_037:0635a27": "歎。若復行忍辱。住於調柔地。設眾惡來加。其",
    "T48n2016_037:0635a28": "心不傾動。諸有得法者。懷於增上慢。為此所",
    "T48n2016_037:0635a29": "輕惱。如是亦能忍。若復勤精進。志念常堅固。",
    "T48n2016_037:0635b01": "於無量億劫。一心不懈息。又於無數劫。住",
    "T48n2016_037:0635b02": "於空閑處。若坐若經行。除睡常攝心。以是",
    "T48n2016_037:0635b03": "因緣故。能生諸禪定。八十億萬劫。安住心",
    "T48n2016_037:0635b04": "不亂。持此一心福。願求無上道。我得一切智。",
    "T48n2016_037:0635b05": "盡諸禪定際。是人於百千。萬億劫數中。行此",
    "T48n2016_037:0635b06": "諸功德。如上之所說。有善男女等。聞我說壽",
    "T48n2016_037:0635b07": "命。乃至一念信。其福過於彼。文句疏釋云。一",
    "T48n2016_037:0635b08": "念信解者。謂隨所聞處。豁爾開明。隨語而入。",
    "T48n2016_037:0635b09": "無有罣礙。信一切法。皆是佛法。又信佛法。不",
    "T48n2016_037:0635b10": "隔一切法。不得佛法。不得一切法。而見一切",
    "T48n2016_037:0635b11": "法。亦見佛法。即一而三即三而一。亦是行於",
    "T48n2016_037:0635b12": "非道。通達佛道。行於佛道。通達一切道。不得",
    "T48n2016_037:0635b13": "佛道一切道。而通達佛道一切道。無所有而",
    "T48n2016_037:0635b14": "有。而有無所有。非所有。非無所有。如門前路。",
    "T48n2016_037:0635b15": "通達一切東西南北。劃無壅礙。眼耳鼻舌身",
    "T48n2016_037:0635b16": "意。凡有所對。悉亦如是。無疑曰信。明了曰",
    "T48n2016_037:0635b17": "解。是為一念信解心也。此一念信解心。心",
    "T48n2016_037:0635b18": "同佛心。信齊佛信。入真實般若之性。到究",
    "T48n2016_037:0635b19": "竟解脫之原。所以無量無數劫中。修五波羅",
    "T48n2016_037:0635b20": "蜜之功德。校量信解宗鏡一念之功。萬不及",
    "T48n2016_037:0635b21": "一。故云不識玄旨。徒勞念靜。是以先悟宗鏡。",
    "T48n2016_037:0635b22": "然後圓修。理行無差。方為契當。問。如上觀",
    "T48n2016_037:0635b23": "心。如何是所入能入之門。答。能所之入。唯",
    "T48n2016_037:0635b24": "是一心。約智而論。假分能所。所入。即所證一",
    "T48n2016_037:0635b25": "心之理。能入。即能觀一心之智。又理是心之",
    "T48n2016_037:0635b26": "體。智是心之用。猶如日光。還照日體。以此心",
    "T48n2016_037:0635b27": "光。復照心體。則二而不二。體用冥一。不二而",
    "T48n2016_037:0635b28": "二。能所似分。今約先德。依華嚴宗。立所入能",
    "T48n2016_037:0635b29": "入二門。先明所入者。統唯一真法界。謂寂",
    "T48n2016_037:0635c01": "寥虛曠。沖深包博。總該萬有。即是一心。體絕",
    "T48n2016_037:0635c02": "有無。相非生滅。迷之則生死無窮。解之則廓",
    "T48n2016_037:0635c03": "然大悟。為總開示。不知以何詺目強分理",
    "T48n2016_037:0635c04": "事二門。而理事渾融。無有障礙。一事法界。二",
    "T48n2016_037:0635c05": "理法界。略有二門。一性淨門。在纏不染。性",
    "T48n2016_037:0635c06": "恒清淨。雖遍一切。不同一切。如濕之性。遍於",
    "T48n2016_037:0635c07": "動靜。凝流不易。淨穢恒如。二離垢門。由對治",
    "T48n2016_037:0635c08": "障盡。隨位淺深。體雖湛然。隨緣有異。三事理",
    "T48n2016_037:0635c09": "無障礙法界。亦有二門。一相即無礙門。一心",
    "T48n2016_037:0635c10": "法界。含真如生滅二門。互相交徹。不壞性相。",
    "T48n2016_037:0635c11": "其猶攝水之波非靜。攝波之水非動。二形奪",
    "T48n2016_037:0635c12": "無寄門。謂無事非理。故事非事也。無理非事。",
    "T48n2016_037:0635c13": "故理非理也。四雙融俱離。性相渾然。而有十",
    "T48n2016_037:0635c14": "門。一由離相故。事壞而即理。二由離性故。理",
    "T48n2016_037:0635c15": "泯而即事。三由離相不壞相故。事即理而事",
    "T48n2016_037:0635c16": "在。以非事為事。四由離性不泯性故。理即",
    "T48n2016_037:0635c17": "事而理在。以非理為理。五由離相不異離性。",
    "T48n2016_037:0635c18": "故。事理雙奪逈超言念。六由不壞不異不泯。",
    "T48n2016_037:0635c19": "故。有初事理二界。俱存。爛然可見。七由不",
    "T48n2016_037:0635c20": "壞不泯。不異離相離性故。為一事理無礙法",
    "T48n2016_037:0635c21": "界。使超視聽之妙法。無不恒通見聞。絕思議",
    "T48n2016_037:0635c22": "之深義。未嘗礙於言念。八由以理融事。令無",
    "T48n2016_037:0635c23": "分劑。如理之遍。一入一切。如理之包。一切",
    "T48n2016_037:0635c24": "入一。故緣起之法。一一各攝法界無盡。九由",
    "T48n2016_037:0635c25": "因果法各全攝故。令普賢身中。佛佛無盡。佛",
    "T48n2016_037:0635c26": "毛孔內。菩薩重重。十因果法界差別之法。無",
    "T48n2016_037:0635c27": "不恒攝法界無遺故。隨一一門。一一位。各攝",
    "T48n2016_037:0635c28": "重重故。廣剎大身。輕塵毛孔。皆無盡相。以其",
    "T48n2016_037:0635c29": "後一。總融前九為渾融門。夫法界者。即一",
    "T48n2016_037:0636a01": "心之總名。萬行之歸趣。如華嚴論云。從信住",
    "T48n2016_037:0636a02": "行迴向十地十一地及佛果。總以法界為果",
    "T48n2016_037:0636a03": "體。文殊為法界理。普賢為法界智。理智妙用",
    "T48n2016_037:0636a04": "為一佛門。以此一門。為化群蒙分為二法。若",
    "T48n2016_037:0636a05": "也逐根隨俗。法門無盡。若論實理。不離無法",
    "T48n2016_037:0636a06": "界之中一法。一多無礙。名為普賢。始接童",
    "T48n2016_037:0636a07": "蒙。達無性理中。妙簡正邪。入無生慧。名號文",
    "T48n2016_037:0636a08": "殊。亦名童子菩薩。能同苦際。興行利生。治佛",
    "T48n2016_037:0636a09": "家法。名為普賢。二人參體。名之為佛。本來自",
    "T48n2016_037:0636a10": "在。名為法界。從初徹後。總此法界為體。更無",
    "T48n2016_037:0636a11": "別法。此品為一切諸佛因果之大都。亦是眾",
    "T48n2016_037:0636a12": "聖賢所行之大路。無出此也。亦是自心一切",
    "T48n2016_037:0636a13": "智王之所遊觀之大宅也。亦是一切眾生之",
    "T48n2016_037:0636a14": "所依。故名法界。二能入門有二。一果海離於",
    "T48n2016_037:0636a15": "說相。二因門可寄言說。今且略明無分別智",
    "T48n2016_037:0636a16": "證理法界。以為五門。一能所歷然。謂以無",
    "T48n2016_037:0636a17": "分別智。證無差別理。如日合空。雖不可分。而",
    "T48n2016_037:0636a18": "日非空。空非日光。二能所無二。以知一切",
    "T48n2016_037:0636a19": "法。即心自性。以即體之智。還照心體。舉一全",
    "T48n2016_037:0636a20": "收。舉理收智。智非理外。舉智收理。智體即",
    "T48n2016_037:0636a21": "寂。如一明珠。珠自有光。光還照珠。三能所俱",
    "T48n2016_037:0636a22": "泯。由智即理。故智非智。以全同理。無自體故。",
    "T48n2016_037:0636a23": "由理即智。故理非理。以全同智。無自立故。如",
    "T48n2016_037:0636a24": "波即水。動相便虛。如水即波。靜相亦隱。動靜",
    "T48n2016_037:0636a25": "兩亡。性相齊離。四存泯無礙。離相離性。則能",
    "T48n2016_037:0636a26": "所雙泯。不壞性相。能所歷然。如波與水。雖動",
    "T48n2016_037:0636a27": "靜兩亡。不壞波濕。五舉一全收。上列四門。欲",
    "T48n2016_037:0636a28": "彰義異。理既融攝曾無二原。如海一滴。具百",
    "T48n2016_037:0636a29": "川味。又所入境者。即不思議解脫境界。何名",
    "T48n2016_037:0636b01": "不思議。心言罔及故。何法不思議。即解脫",
    "T48n2016_037:0636b02": "境界。解脫有二。一作用解脫。作用自在。脫拘",
    "T48n2016_037:0636b03": "礙故。二離障解脫。具足二智。脫二障故。二障",
    "T48n2016_037:0636b04": "者。即煩惱所知二障。煩惱障事。所知障理。一",
    "T48n2016_037:0636b05": "切眾生不證真心。皆為二障所纏。由內離障。",
    "T48n2016_037:0636b06": "外用無󰊋。二義相成。總名解脫。境界有二。一",
    "T48n2016_037:0636b07": "分劑境。如國疆域。各有分劑。佛及普賢德用",
    "T48n2016_037:0636b08": "分劑。無能及故。二所知境界。事理無邊。唯佛",
    "T48n2016_037:0636b09": "普賢方究盡故。由證所知無邊之境。故成德",
    "T48n2016_037:0636b10": "用無有邊涯。二亦相成。總為境界。此二不二。",
    "T48n2016_037:0636b11": "故不思議。又能入者。即普賢行願。又人與法",
    "T48n2016_037:0636b12": "俱稱普義。若約人。即普賢。若約法。即普法。所",
    "T48n2016_037:0636b13": "言入者。能所契合。泯絕無寄。一入全真。方為",
    "T48n2016_037:0636b14": "真入。又不入而入。以智體即如。如外無法而",
    "T48n2016_037:0636b15": "可攀緣。故無可入。心行處滅。寂然無入。不",
    "T48n2016_037:0636b16": "失照用故。恒以一如而觀諸法。故名而入。此",
    "T48n2016_037:0636b17": "二無礙。方為真入。又佛境入無所入。有三。一",
    "T48n2016_037:0636b18": "約一切眾生即如來藏。更何所入。翻迷之悟。",
    "T48n2016_037:0636b19": "故云證入。二約理。非即非異。故云入無所入。",
    "T48n2016_037:0636b20": "三約心。境心冥真境。故說為入。若有所入。境",
    "T48n2016_037:0636b21": "智未亡。豈得稱入。實無所入。方名真入。又",
    "T48n2016_037:0636b22": "入不入二義。上約緣起相由門。今法性融通",
    "T48n2016_037:0636b23": "門者。即性之一字。夫法性融通。要不壞相而",
    "T48n2016_037:0636b24": "即真性。入則壞緣起者。無可相入。不入則壞",
    "T48n2016_037:0636b25": "性者。則性不遍一切法故。由不壞性相。方是",
    "T48n2016_037:0636b26": "法性融通義也。二又要由不入方能入耳者。",
    "T48n2016_037:0636b27": "亦通二門。唯就相說。若約緣起門。要由諸",
    "T48n2016_037:0636b28": "緣歷然不入。方得相資遍相入耳。若約法性",
    "T48n2016_037:0636b29": "融通門者。要由事相歷然。方隨理融入一切",
    "T48n2016_037:0636c01": "法。故說若唯約理。無可即入。若雙約性相上",
    "T48n2016_037:0636c02": "第一義。相即不入。性即能入。若獨相獨性。",
    "T48n2016_037:0636c03": "俱不能入。要二相融。方能入。又若約體空。則",
    "T48n2016_037:0636c04": "無來無入。若唯約性。無可即入。若約相不壞。",
    "T48n2016_037:0636c05": "如本無差者。或唯約事。不能即入。以性融相。",
    "T48n2016_037:0636c06": "故得互入。是顯正入義。謂不異理之一事。全",
    "T48n2016_037:0636c07": "攝法性。時令彼不異理之多事。隨所依理。皆",
    "T48n2016_037:0636c08": "於一中現等。一事攝理既爾。多事攝理亦然。",
    "T48n2016_037:0636c09": "則一事隨所依理。皆於多中現。故得互入。是",
    "T48n2016_037:0636c10": "法性融通門。以此一門。能入萬法。故法華疏",
    "T48n2016_037:0636c11": "云。以實相入真。決了聲聞法。是諸經之王。",
    "T48n2016_037:0636c12": "實相入俗。一切治生產業。皆與實相不相違",
    "T48n2016_037:0636c13": "背。實相入中。諸法無非佛法。若入此三觀。即",
    "T48n2016_037:0636c14": "是入一切法。以諸法不出三諦故。問。十住",
    "T48n2016_037:0636c15": "菩薩證入之時。唯一真如。無有境界。云何復",
    "T48n2016_037:0636c16": "說分劑二種境界。答。此是不思議境界。非",
    "T48n2016_037:0636c17": "同情執。或存或泯。或總合。或俱離。不出一心",
    "T48n2016_037:0636c18": "而論舒卷。若存。非立心外之法。是存其全理",
    "T48n2016_037:0636c19": "之事。若泯。非壞全事之理。是泯其體外之見。",
    "T48n2016_037:0636c20": "則不礙心鏡而一味。不壞一味而心境。故華",
    "T48n2016_037:0636c21": "嚴經頌云。如來甚深境。其量等虛空。一切",
    "T48n2016_037:0636c22": "眾生入。而實無所入。問。若正觀成時。以",
    "T48n2016_037:0636c23": "有心成。以無心成。答。夫入此宗。不可以有",
    "T48n2016_037:0636c24": "無求。不可以能所辯。若以有念析歸無念。此",
    "T48n2016_037:0636c25": "念還成有。若以無心作空無會者。即成斷滅。",
    "T48n2016_037:0636c26": "皆落意地。不出見知。又若逆之。則不合事理。",
    "T48n2016_037:0636c27": "若順之。又成能所。只可以妙會。不可以事求。",
    "T48n2016_037:0636c28": "所以華嚴會意云。並須除念會意。無間相續。",
    "T48n2016_037:0636c29": "順法修行。若動念起心。即入魔網。以法不動",
    "T48n2016_037:0637a01": "念故。順法即念除。我見是妄心。違法故生死。",
    "T48n2016_037:0637a02": "是知法無動念。不可以有念求。又非無念。不",
    "T48n2016_037:0637a03": "可以無心得。應可玄會取其意耳。如說有不",
    "T48n2016_037:0637a04": "有。無不無等。但動心即寂。是彼法。故名順法",
    "T48n2016_037:0637a05": "也。若以心順於法。即有能所。非順法也。故維",
    "T48n2016_037:0637a06": "摩經云。法離一切觀行。肇師云。法本無相。非",
    "T48n2016_037:0637a07": "觀行之所能見。見之者。其唯無觀乎。如赤水",
    "T48n2016_037:0637a08": "求於玄珠。罔象而得之。故云藏於身。不藏",
    "T48n2016_037:0637a09": "於川。在於心。不在乎水。故莊子云。黃帝遊",
    "T48n2016_037:0637a10": "於赤水之北。登崑崙之丘。南望。遺其玄珠。使",
    "T48n2016_037:0637a11": "智索之。而不得。使离婁索之。而不得。乃因罔",
    "T48n2016_037:0637a12": "象得之。黃帝曰。異哉。罔象。乃可得之。夫真不",
    "T48n2016_037:0637a13": "可以定求。故無心以得之。如弄珠吟云。罔象",
    "T48n2016_037:0637a14": "無心却得珠。能見能聞是虛偽。然雖不落見",
    "T48n2016_037:0637a15": "聞。又非無知覺。如融大師信心銘云。惺惺了",
    "T48n2016_037:0637a16": "知。見網轉彌。寂寂無見。闇室不移。惺惺無妄。",
    "T48n2016_037:0637a17": "寂寂寥亮。寶印真宗。森羅一相。所以無念者。",
    "T48n2016_037:0637a18": "即念而無念。以念無自性。緣起即空。又緣起",
    "T48n2016_037:0637a19": "者。皆是真性中緣起。豈屬有無。乃至即生無",
    "T48n2016_037:0637a20": "生。即滅無滅。亦復如是。故寶藏論云。若言其",
    "T48n2016_037:0637a21": "生。無狀無形。若言其滅。今古常靈。又云。是",
    "T48n2016_037:0637a22": "以斬首灰形。其無以損生。金丹玉屑。其無以",
    "T48n2016_037:0637a23": "養生。故真生不滅。真滅不生。可謂常滅。可謂",
    "T48n2016_037:0637a24": "常生。其有愛生惡滅者。斯不悟常滅。愛滅惡",
    "T48n2016_037:0637a25": "生者。斯不悟常生。永嘉集云。故知妙道無形。",
    "T48n2016_037:0637a26": "萬像不乖其致。真如寂滅。眾響靡異其原。迷",
    "T48n2016_037:0637a27": "之則見倒惑生。悟之則順違無地。閴寂非有。",
    "T48n2016_037:0637a28": "緣會而能生。峨嶷非無。緣散而能滅。滅既非",
    "T48n2016_037:0637a29": "滅。以何滅滅。生既非生。以何生生。生滅既虛。",
    "T48n2016_037:0637b01": "實相常住矣。華嚴疏云。生之無生。真性湛",
    "T48n2016_037:0637b02": "然。無生之生。業果宛然。是知若即念存有",
    "T48n2016_037:0637b03": "念。即是常見。離生求無生。即是斷見。皆不",
    "T48n2016_037:0637b04": "達實相無生無滅之理。若正了無生。則無生",
    "T48n2016_037:0637b05": "無不生。豈定執有生無生之二見乎。所以云。",
    "T48n2016_037:0637b06": "誰無念。誰無生。若實無生無不生。喚取機關",
    "T48n2016_037:0637b07": "木人問。求佛施功早晚成。若以息念歸無念。",
    "T48n2016_037:0637b08": "如同寒木死灰。與木人何別。豈有成佛之期",
    "T48n2016_037:0637b09": "耶。斯乃尚未知即念而無念。寧知一念。頓圓",
    "T48n2016_037:0637b10": "乎。如有問言。夫妙行者。統唯無念。今見善見",
    "T48n2016_037:0637b11": "惡。願離願成。疲役身心。豈當為道。答。若斯",
    "T48n2016_037:0637b12": "見者。離念求於無念。尚未得於真無念也。況",
    "T48n2016_037:0637b13": "念無念之無礙耶。又無念。但是行之一也。豈",
    "T48n2016_037:0637b14": "成一念頓圓。此一念頓圓之旨。非意解所知。",
    "T48n2016_037:0637b15": "唯忘情可以契會。如悟玄序云。夫玄道者。不",
    "T48n2016_037:0637b16": "可以設功得。聖智者。不可以有心知。真諦者。",
    "T48n2016_037:0637b17": "不可以存我會。至功者。不可以營事為。忘言",
    "T48n2016_037:0637b18": "者。可以道合。虛懷者。可以理通。冥心者。可",
    "T48n2016_037:0637b19": "以真一。遺智者。可以聖同。雖云道合。無心於",
    "T48n2016_037:0637b20": "合。合者合焉。雖云聖同。不求於同。同者同焉。",
    "T48n2016_037:0637b21": "無心於合。則無合無散。不求於同。則無異無",
    "T48n2016_037:0637b22": "同。超非於百非之外。非所不能非焉。忘是於",
    "T48n2016_037:0637b23": "萬是之前。是所不能是焉。是所不能是。則無",
    "T48n2016_037:0637b24": "是矣。非所不能非。則無非矣。無異無同。則怨",
    "T48n2016_037:0637b25": "親不二。無非無是。則毀讚常一。是以忘言者。",
    "T48n2016_037:0637b26": "捨。筌罤也。虛懷者。離取著也。冥心者。不己",
    "T48n2016_037:0637b27": "見也。遺智者。泯能證也。若運心合道。則背道。",
    "T48n2016_037:0637b28": "若起念求同。則失同。若為是所是。則沒是。若",
    "T48n2016_037:0637b29": "為非所非。則沈非。以要言之。但得直下無心。",
    "T48n2016_037:0637c01": "則同異俱空。是非咸泯。斯泯亦泯。茲空亦空。",
    "T48n2016_037:0637c02": "此猶寄言因跡對待。若得絕待頓悟一心。唯",
    "T48n2016_037:0637c03": "契相應。不俟更說。",
    "T48n2016_037:0637c04": "宗鏡錄卷第三十七",
    "T48n2016_037:0637c05": "　　　　　　丁未歲分司大藏都監開板"
}