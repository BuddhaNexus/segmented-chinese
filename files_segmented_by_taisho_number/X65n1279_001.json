{
    "X65n1279_001:0102a03": "五宗原序",
    "X65n1279_001:0102a05": "歲乙丑。結夏聖恩禪寺之萬峰關。侍關中者四上座。",
    "X65n1279_001:0102a06": "敏致證徹也。居一日。俱整衣作禮而請曰。甞聞諸方",
    "X65n1279_001:0102a07": "尊宿。欲抹殺五家宗旨。單傳釋迦拈花一事。謂之直",
    "X65n1279_001:0102a08": "提向上。然不知五宗之立。果為謬妄者否。願賜一言。",
    "X65n1279_001:0102a09": "以通其難。於密曰。命將者必以兵符。悟心者必傳法",
    "X65n1279_001:0102a10": "印。符不契即為姧偽。法不同則為外道。自威音已來。",
    "X65n1279_001:0102a11": "無一言一法非五家宗旨之符印也。昔人證之。遂嘿",
    "X65n1279_001:0102a12": "契其微而不分。後人侶之。故建立其宗以防偽。抹殺",
    "X65n1279_001:0102a13": "五家。而欲單傳者。剖符銷印。自便之渠魁者耳。豈五",
    "X65n1279_001:0102a14": "宗之忠臣。七佛之法將也耶。嗚呼法滅天人憂。政以",
    "X65n1279_001:0102a15": "此也。可不畏哉。曰昔時有燒香煉頂密傳宗旨者。大",
    "X65n1279_001:0102a16": "慧一榜揭出。以破狐技。然則今之宗旨。又何貴焉。曰",
    "X65n1279_001:0102a17": "彼所傳者。竊符假信者耳。若夫法法自明心心相印",
    "X65n1279_001:0102a18": "者。豈若室中密授之死法子耶。葢傳宗旨者。不悟宗",
    "X65n1279_001:0102a19": "旨者也。抹宗旨者。不知宗旨者也。茲當操提未破之",
    "X65n1279_001:0102a20": "密印。以擒託偽之奸黨。此政今時荷擔如來命脉之",
    "X65n1279_001:0102a21": "真子也。豈浮濫者。可混入哉。因原五宗。付諸四子。子",
    "X65n1279_001:0102a22": "稽首謝。各各願嚴符印。以永真傳云。",
    "X65n1279_001:0102a23": "崇禎戊辰歲春日萬峰法藏於密氏序",
    "X65n1279_001:0102b06": "五宗原",
    "X65n1279_001:0102b08": "萬峰沙門　法藏　著",
    "X65n1279_001:0102b09": "參學弟子　上履　閱",
    "X65n1279_001:0102b10": "臨濟宗",
    "X65n1279_001:0102b11": "甞見繪事家圖七佛之始。始于威音王佛。惟大作一",
    "X65n1279_001:0102b12": "○圓相之後。則七佛各有言詮。言詮雖異。而諸佛之",
    "X65n1279_001:0102b13": "偈旨。不出圓相也。夫威者。形之外者也。音者。聲之外",
    "X65n1279_001:0102b14": "者也。威音王者。形聲之外。未有出載。無所考據。文字",
    "X65n1279_001:0102b15": "已前最上事也。若龍樹所現而仰上。所謂無相三昧。",
    "X65n1279_001:0102b16": "然燈已前是也。圓相出于西天諸祖。七佛偈出于達",
    "X65n1279_001:0102b17": "磨傳來。葢有所本也。甞試原之。圓相早具五家宗旨",
    "X65n1279_001:0102b18": "矣。五宗各出一面。然有正宗。第一先出臨濟宗旨。此",
    "X65n1279_001:0102b19": "相拋出直下。斷人命根。于一○中。賓主輥輥。直入首",
    "X65n1279_001:0102b20": "羅眼中。所謂沿流不止問如何。真照無邊說似他。離",
    "X65n1279_001:0102b21": "相離名人不稟。吹毛用了急須磨是也。次則雲門三",
    "X65n1279_001:0102b22": "句一字關也。溈仰圓相。本于此也。法眼談教義於六",
    "X65n1279_001:0102b23": "相之外。曹洞分回互于黑白之交。只一○中。五宗具",
    "X65n1279_001:0102b24": "矣。其餘傍出道理極。則教家玄妙淵微。莫不悉俻。故",
    "X65n1279_001:0102c01": "七佛各以一偈攝之。毗婆尸佛偈曰。身從無相中受",
    "X65n1279_001:0102c02": "生。猶如幻出諸形象。幻人心識本來無。罪福皆空無",
    "X65n1279_001:0102c03": "所住。葢以身有相而無相。直截痛快。臨濟宗也。中間",
    "X65n1279_001:0102c04": "微露其旨。雲門宗也。無相中受圓相。之謂溈仰宗也。",
    "X65n1279_001:0102c05": "身無相六相義。之謂法眼宗也。身兼無相。曹洞五位",
    "X65n1279_001:0102c06": "之旨也。其餘六佛。及四七諸祖。莫不同此矣。但未明",
    "X65n1279_001:0102c07": "言顯示耳。至般若多羅讖曰。二株嫩桂久昌昌。此鉗",
    "X65n1279_001:0102c08": "記五宗之分。從二家始矣。故有南嶽青原。為五宗之",
    "X65n1279_001:0102c09": "源也。又曰。震旦難濶無別路。要使兒孫脚下行。金鷄",
    "X65n1279_001:0102c10": "解銜一粒粟。供養十方羅漢僧。此記當有馬姓者。出",
    "X65n1279_001:0102c11": "于十邡。為二株之正宗。脚下當出四宗。而惟臨濟一",
    "X65n1279_001:0102c12": "宗。為正的也。及初祖至金陵。武帝問。造寺度僧有功",
    "X65n1279_001:0102c13": "德否。祖曰。實無功德。此臨濟直截語也。雲門法眼溈",
    "X65n1279_001:0102c14": "仰。何所不具。帝問。何以無功德。祖曰。此但人天小果",
    "X65n1279_001:0102c15": "有漏之因。如影隨形。雖有非實。豈非曹洞語乎。至二",
    "X65n1279_001:0102c16": "祖。有居士請懺罪。祖曰。將罪來。與汝懺。士良久曰。覔",
    "X65n1279_001:0102c17": "罪了不可得。祖曰。與汝懺罪竟。一將罪來。一懺罪竟。",
    "X65n1279_001:0102c18": "臨濟雲門宗也。問答歷然。溈仰法眼曹洞宗也。沙彌",
    "X65n1279_001:0102c19": "問三祖。乞解脫法門。祖曰。誰縛汝。此非臨濟雲門宗",
    "X65n1279_001:0102c20": "乎。栽松道者問四祖曰。法道可得聞乎。祖曰汝已老。",
    "X65n1279_001:0102c21": "脫有聞其能廣化邪儻。若再來。吾尚遲汝。此語全看。",
    "X65n1279_001:0102c22": "則臨濟雲門。細開闔之。則諸宗悉具矣。五祖接盧能。",
    "X65n1279_001:0102c23": "以杖擊碓三下。非臨濟張本乎。六祖問南嶽曰。何處",
    "X65n1279_001:0102c24": "來。曰嵩山。祖曰什麼物與麼來。曰說似一物即不中。",
    "X65n1279_001:0103a01": "祖曰。還有修證否。曰修證即不無。染污即不得。觀讓",
    "X65n1279_001:0103a02": "公說似一物即不中語。此臨濟宗而亦雲門之旨也。",
    "X65n1279_001:0103a03": "修證即不無。染污即不得。寧非溈仰法眼宗旨乎。葢",
    "X65n1279_001:0103a04": "四宗之源。發於此也。馬駒之讖。定於此矣。及向馬師",
    "X65n1279_001:0103a05": "磨磚。馬問磨磚作麼。曰作鏡。曰磨磚豈得作鏡。曰坐",
    "X65n1279_001:0103a06": "禪豈得成佛。只此一句。臨濟宗旨大振矣。雲門亦具",
    "X65n1279_001:0103a07": "焉。及問如何即是。曰如牛駕車。車若不行。打牛即是。",
    "X65n1279_001:0103a08": "打車即是。則溈仰法眼始於此。馬祖曰。藏頭白海頭",
    "X65n1279_001:0103a09": "黑。日面佛月面佛。有時喝。有時打。此臨濟宗也。僧參",
    "X65n1279_001:0103a10": "次。師畫一圓相云。入也打。不入也打。僧纔入。師便打。",
    "X65n1279_001:0103a11": "僧云。和尚打某甲不得。師靠柱杖休去。只此一則。便",
    "X65n1279_001:0103a12": "四宗齊收也。震聲一喝於百丈挂拂之後。三日耳聾",
    "X65n1279_001:0103a13": "於黃檗吐舌之前。三頓痛棒。大樹蔭天。臨濟一宗。岧",
    "X65n1279_001:0103a14": "然五宗之頂。從威音至此。而乳中醍醐。精極玅極。馬",
    "X65n1279_001:0103a15": "駒踏殺天下人鍾意不在是乎。是知大愚肋下三拳。",
    "X65n1279_001:0103a16": "密闔顯開。橫分竪結。踏四家而獨步。出三句以咸羅。",
    "X65n1279_001:0103a17": "四料簡。盡人境法以褫其大綱。三玄要。卷生死關而",
    "X65n1279_001:0103a18": "歸于頂。獨道法細分。始能事事心佛。二三同一。方可",
    "X65n1279_001:0103a19": "句句斷玄。影草動。則主在我而驗人。金剛提。則力在",
    "X65n1279_001:0103a20": "腕而破物。師踞有地。浮汎者未識來由。喝本無從。認",
    "X65n1279_001:0103a21": "真者定迷落處。兩堂一喝。陸遜迷八陣之圖。兩處讓",
    "X65n1279_001:0103a22": "賓。諸葛有隱蓬之策。二禪客賓主。成於陞座。四賓主",
    "X65n1279_001:0103a23": "機用。毒於膠盆。或學人先喝以挑鋒。須防伏卒。或知",
    "X65n1279_001:0103a24": "識隨奪而掠陣。貴設陷坑。或夫唱而婦隨。或分疆而",
    "X65n1279_001:0103b01": "裂土。相共一場懡[怡-台+羅]。放收兩換交加。囊沙減竈。各顧",
    "X65n1279_001:0103b02": "成功。自縛詐降。獨施冷刺。呢呢喁喁而隱蠆。轟轟靂",
    "X65n1279_001:0103b03": "靂而濡尾。用鏌鎁於太平之後。提祖印於未定之天。",
    "X65n1279_001:0103b04": "舉頭天外。誰是其人。掛鏡當軒。豈容魔異。待心死而",
    "X65n1279_001:0103b05": "伏誅。須切用前之照。先擒下而去續。略挑用後之燈。",
    "X65n1279_001:0103b06": "濟船筏於黑風鬼國之間。開晴霽於碧浪通歌之外。",
    "X65n1279_001:0103b07": "頭頭為求格外。著著要了機先。了法者盡法而無民。",
    "X65n1279_001:0103b08": "亡人者隨人而施藥。撫猊絃而絕眾聲。滴獅乳而迸",
    "X65n1279_001:0103b09": "驢酪。從遮裏過得。向隨處安閑。行雲行雨。不濕僊衣。",
    "X65n1279_001:0103b10": "驅電驅雷。豈關天怒。興化得於脫下衲衣之一頓。向",
    "X65n1279_001:0103b11": "古廟裏藏身。致使克賓於棒了處。更罰錢出院。南院",
    "X65n1279_001:0103b12": "拈出啐啄同時。失之便打。終令那僧於棒折處。見燈",
    "X65n1279_001:0103b13": "影裏行。風穴從守廓處。入玄要法門。便於南院處。賓",
    "X65n1279_001:0103b14": "主歷然。識破詐道不饑。領棒下無師之旨。法華於古",
    "X65n1279_001:0103b15": "路上不墮悄然。向白兆處。草賊大敗。好手不肯張名。",
    "X65n1279_001:0103b16": "見太平斬痴之略。汾州見象王行處絕狐踪。遂到放",
    "X65n1279_001:0103b17": "身命處。石霜從掩口知道出常情。解道荒草裏行。楊",
    "X65n1279_001:0103b18": "岐截路打慈明。知是般事便休。辭雲竟入亂峰深處。",
    "X65n1279_001:0103b19": "既向兩喝後禮拜。復於擔荷處便行。會老失笑驚白",
    "X65n1279_001:0103b20": "雲。會得箇中便了放手。撲到萬仞崖底。有時擲下柱",
    "X65n1279_001:0103b21": "杖。有時放過一著。五祖演不會興化古廟裏話。會白",
    "X65n1279_001:0103b22": "雲一叱。便解轉磨。既得出身白汗。廣展下載清風。昭",
    "X65n1279_001:0103b23": "覺勤盡五祖機用邊事。由演師不肯。及再領栢子。復",
    "X65n1279_001:0103b24": "證鷄鳴。雖會一串穿却。還合頂[寧*頁]添眼。虎丘隆至見",
    "X65n1279_001:0103c01": "不及處舉拳。解道竹密不妨流水過。終成睡虎。應菴",
    "X65n1279_001:0103c02": "華舉放泥盤處大笑。解道禹力不到處。河聲流向西。",
    "X65n1279_001:0103c03": "方見真獅。華藏傑以拄杖兩卓一拋道。三十年後。已",
    "X65n1279_001:0103c04": "全面目。破菴先於不心不佛物處。將拄杖一卓。略見",
    "X65n1279_001:0103c05": "一斑。無準範道。三人證龜成鼈。真不欠少。雪嵓欽道。",
    "X65n1279_001:0103c06": "三拳三拜是同許會三玄。高峰妙以龍頭蛇尾。輥作",
    "X65n1279_001:0103c07": "一團。中峰本於脫衣一頓。許你半箇。千嵓長見鼠食",
    "X65n1279_001:0103c08": "猫飯。碗破矣而碎甓。萬峰蔚見淨瓶踢倒。鈍漢已而",
    "X65n1279_001:0103c09": "三十。寶藏持承三要印來。爪牙不少。東明旵賴重新",
    "X65n1279_001:0103c10": "悟來。到底無遺。寶峰瑄語若流雲。出身有路。天奇瑞",
    "X65n1279_001:0103c11": "當賓不讓。去有來由。無聞聰深水裏出頭。石中迸火。",
    "X65n1279_001:0103c12": "笑巖寶操履中兼用。水裏有龍。幻有傳一點燈花。虗",
    "X65n1279_001:0103c13": "空爆破。金粟悟一棒到底。不管主賓。三峰藏挽臨濟",
    "X65n1279_001:0103c14": "七百年之大法。頭尾宛然。水雲中飛騰隱顯。何處摸",
    "X65n1279_001:0103c15": "索。",
    "X65n1279_001:0103c16": "兩脉合宗其來有據",
    "X65n1279_001:0103c17": "臨濟一宗。至汾陽慈明。而益大起。明出楊岐。自虎丘",
    "X65n1279_001:0103c18": "臻雪巖高峯千巖萬峯。以及笑巖之後。法道復當再",
    "X65n1279_001:0103c19": "振。已正敘其脉矣。其於石霜之下。出有匾頭道人黃",
    "X65n1279_001:0103c20": "龍南公者。初未悟時。因雲峯悅所激。指見慈明。明問",
    "X65n1279_001:0103c21": "臺山婆子話。不能答。明詬罵不已。師曰。罵豈慈悲法",
    "X65n1279_001:0103c22": "施耶。明曰。汝作罵會那。師乃悟旨。其下有寶峯真淨",
    "X65n1279_001:0103c23": "克文禪師。往見黃龍。不契。至香城。見順和尚。順問。甚",
    "X65n1279_001:0103c24": "處來。曰黃龍來。曰黃龍有何言句。曰黃龍近日。州府",
    "X65n1279_001:0104a01": "委請黃檗長老。龍埀語曰。鐘樓上念讚。床脚下種菜",
    "X65n1279_001:0104a02": "有人下得語契。便往住持。時勝上座云。猛虎當路坐。",
    "X65n1279_001:0104a03": "龍遂令去住黃檗。順不覺云。勝首座祇下得一轉語。",
    "X65n1279_001:0104a04": "便得黃檗住。佛法未夢見在。師言下大悟黃龍用處。",
    "X65n1279_001:0104a05": "座下有清凉慧洪覺範禪師者。文每為舉玄沙未徹",
    "X65n1279_001:0104a06": "之語。發其疑。凡有所對。文曰。你又說道理耶。一日頓",
    "X65n1279_001:0104a07": "脫所疑。述偈曰。靈雲一見不再見。紅白枝枝不著花。",
    "X65n1279_001:0104a08": "尀耐釣魚船上客。却來平地漉魚鰕。真淨見而為之",
    "X65n1279_001:0104a09": "助喜。吾甞參三玄之旨。有深得。欲求決諸方。而難其",
    "X65n1279_001:0104a10": "人。忽見師著臨濟宗旨。及智證傳之臨濟兩堂首座",
    "X65n1279_001:0104a11": "同喝語。今古心心。如覿面相印。復檢其法嗣。未有續",
    "X65n1279_001:0104a12": "之者。因願遙嗣其宗旨。而現在法脉。則傳笑巖之後",
    "X65n1279_001:0104a13": "焉。葢不敢負高峰語錄之發起也。因敘臨濟正脉。而",
    "X65n1279_001:0104a14": "耑志於此。",
    "X65n1279_001:0104a15": "雲門宗",
    "X65n1279_001:0104a16": "自威音一字金圈拋出。從七佛諸偈錦字文回。六祖",
    "X65n1279_001:0104a17": "傳來一個鉢盂。囫圇咬嚼不得。馬師之後。這箇眼目。",
    "X65n1279_001:0104a18": "淺草易為長蘆。天王惠餅。崇信檠茶。直下便見。擬思",
    "X65n1279_001:0104a19": "即差。德山吹滅紙燭於龍潭。正是截流。雪峰胷襟流",
    "X65n1279_001:0104a20": "出於巖頭。豈非函葢。所以韶陽霎時折足於睦州門",
    "X65n1279_001:0104a21": "縫裏。溫研積稔於雪峰堂奧中。便道。三斤麻。一疋布。",
    "X65n1279_001:0104a22": "攛鼈鼻於南山。脫鐵枷於老漢。燭露確師而咄嗟。須",
    "X65n1279_001:0104a23": "彌胡餅而恰好。諸佛出身處。東山水上行。透法身之",
    "X65n1279_001:0104a24": "句。北斗裏藏身。鉢裏飯。桶裏水。三昧塵塵。南山雲。北",
    "X65n1279_001:0104b01": "山雨。佛交露柱。將三門來燈上。放餬餅作饅頭。晉鋒",
    "X65n1279_001:0104b02": "八博咄□中眉。故有紅旗閃爍之品題。此雲門一派。",
    "X65n1279_001:0104b03": "所由出也。",
    "X65n1279_001:0104b04": "溈仰宗",
    "X65n1279_001:0104b05": "一星火爆於無有雙關之表。三撼門扇於昧落兩頭",
    "X65n1279_001:0104b06": "之間。溈山僧水牯牛。腰下看取。東平鏡溈山鏡。手中",
    "X65n1279_001:0104b07": "撲破。所以凡聖兩忘。見履兼盡。用處則單刀直入。思",
    "X65n1279_001:0104b08": "無則靈燄何窮。插鍬拔鍬。埀脚結脚。平目仰視於收",
    "X65n1279_001:0104b09": "放。不獨一二二三。而劒刃惟單。兩口無舌。九十六相",
    "X65n1279_001:0104b10": "雲興。父子合宗。溈仰一枝喬出。",
    "X65n1279_001:0104b11": "法眼宗",
    "X65n1279_001:0104b12": "七佛偈意。全是修多羅了義語。而儼然獨露臨濟雲",
    "X65n1279_001:0104b13": "門溈仰等旨。惟曹洞回互。則不待拈提。而自著焉。故",
    "X65n1279_001:0104b14": "知法眼一家。全是教家極則。一代旹教之真月也。達",
    "X65n1279_001:0104b15": "磨傳來。若覔心不可得。明鏡亦非臺。即心即佛。非心",
    "X65n1279_001:0104b16": "非佛等語。至於天王。聞馬祖言。識取自心本來是佛。",
    "X65n1279_001:0104b17": "不屬漸次。不假修持。體自如如。萬德圓滿。言下便悟。",
    "X65n1279_001:0104b18": "龍潭聞天王言。汝檠茶來。吾為汝接。汝行食來。吾為",
    "X65n1279_001:0104b19": "汝受。汝和南時。吾便低頭。何處不指示心要。師低頭。",
    "X65n1279_001:0104b20": "王曰。見則便見。擬思即差。師曰。如何保任。王曰。任性",
    "X65n1279_001:0104b21": "逍遙。隨緣放曠。但盡凡心。別無聖解。德山曰。窮諸玄",
    "X65n1279_001:0104b22": "辯。若一毫置於太虗。竭世樞機。似一滴投於巨壑。此",
    "X65n1279_001:0104b23": "便是法眼張本也。雪峰於岩頭處。悟得个他日若欲",
    "X65n1279_001:0104b24": "播揚大教。一一從自己胸襟流出。自然葢天葢地。遂",
    "X65n1279_001:0104c01": "有玄沙。從楞嚴經。發明心地。由是應機敏捷。與修多",
    "X65n1279_001:0104c02": "羅冥契。沙問地藏曰。三界惟心。汝作麼生會。藏指椅",
    "X65n1279_001:0104c03": "子曰。和尚喚這個作什麼。沙曰椅子。藏曰。和尚不會",
    "X65n1279_001:0104c04": "三界惟心。沙曰。我喚這個作竹木。汝喚作甚麼。藏曰。",
    "X65n1279_001:0104c05": "桂琛亦喚作竹木。沙曰。盡大地覔一個會佛法底人",
    "X65n1279_001:0104c06": "不可得。藏自爾加勵。及悟後住地藏。問法眼曰。作麼",
    "X65n1279_001:0104c07": "生是行脚事。眼曰不知。曰不知最親切。又論肇論。至",
    "X65n1279_001:0104c08": "天地與我同根處。藏曰。山河大地。與上座自己。是同",
    "X65n1279_001:0104c09": "是別。眼曰別。藏竪二指。眼曰同。藏又竪二指。便起去。",
    "X65n1279_001:0104c10": "藏又問。上座尋常說三界惟心萬法惟識。乃指庭石",
    "X65n1279_001:0104c11": "曰。且道此石在心內在心外。眼曰心內。藏曰。行脚人",
    "X65n1279_001:0104c12": "著甚來由。安片石在心頭。眼窘求住。藏曰。若論佛法。",
    "X65n1279_001:0104c13": "一切現成。法眼於是大悟。所以道。會得聲色問處。透",
    "X65n1279_001:0104c14": "聲色也不難。識得凳子來由。周帀有餘都了。慧超咨",
    "X65n1279_001:0104c15": "和尚。如何是佛。曰汝是慧超。僧問。如何是曹源一滴",
    "X65n1279_001:0104c16": "水。云是曹源一滴水。正是山河在我眼裏。自己只在",
    "X65n1279_001:0104c17": "目前。鳥啼花落水茫茫。月白風清山楚楚。說甚惟心",
    "X65n1279_001:0104c18": "惟識。豈關句裏言前。六相義。金絡索。掛來四法界玉。",
    "X65n1279_001:0104c19": "連環拋出。總是弄猢猻圈子。祭鬼神茶飯。何用將心",
    "X65n1279_001:0104c20": "湊泊。頭頭釘釘膠粘。不如信手拈來。處處箭鋒相拄。",
    "X65n1279_001:0104c21": "以致永明博綜於宗鏡。座主彷彿於言詮。此祖宗玅",
    "X65n1279_001:0104c22": "極而流弊痛挽之。惟望後人之實證也。",
    "X65n1279_001:0104c23": "曹洞宗",
    "X65n1279_001:0104c24": "威而音。音而威者。○五位前後事也。五位無位而位",
    "X65n1279_001:0105a01": "者也。威音已前。空劫也。威音至此。今時也。今時無空",
    "X65n1279_001:0105a02": "劫。則非今。空劫非今時。即非古。今古一○。其為偏乎",
    "X65n1279_001:0105a03": "正乎。正之偏乎。偏之正乎。偏正兼至乎。正偏兼到乎。",
    "X65n1279_001:0105a04": "吾不知而知。知而邈然於威音之先矣。故曰。身從無",
    "X65n1279_001:0105a05": "相中受生。猶如幻出諸形相。幻人心識本來無。罪福",
    "X65n1279_001:0105a06": "皆空無所住。是也。七佛皆然矣。而世尊降生。一手指",
    "X65n1279_001:0105a07": "天。一手指地。周行七步。目顧四方曰。天上天下。惟吾",
    "X65n1279_001:0105a08": "獨尊。至臨末稍頭。伸出雙趺。以示迦葉。一期大事。不",
    "X65n1279_001:0105a09": "過如此。(西天初祖)迦葉尊者。因外道問。如何是我我。者曰覓我",
    "X65n1279_001:0105a10": "者是汝我。外道曰。這個是我我。師我何在者。曰汝問",
    "X65n1279_001:0105a11": "我覓。(二祖)阿難偈曰。本來付有法。付了言無法。各各須自",
    "X65n1279_001:0105a12": "悟。悟了無無法。(三祖)商那曰。說是心法時。是法非心法。(四祖)優",
    "X65n1279_001:0105a13": "波毱多。(五祖名提多迦)香眾來求出家。多曰。汝身出家。心出家。答曰。",
    "X65n1279_001:0105a14": "我來出家。非為身心。曰不為身心。復誰出家。答曰。夫",
    "X65n1279_001:0105a15": "出家者。無我我故。無我我故即心不生滅。心不生滅",
    "X65n1279_001:0105a16": "即是常道。諸佛亦常。心無形相。其體亦然。毱乃度之。",
    "X65n1279_001:0105a17": "香眾後有偈曰。通達本法心。無法無非法。悟了同未",
    "X65n1279_001:0105a18": "悟。無心亦無法。(六祖)彌遮迦。見一人手執酒器。逆而問曰。",
    "X65n1279_001:0105a19": "師何方來。欲往何所。祖曰。從自心來。欲往無處。曰識",
    "X65n1279_001:0105a20": "我手中物否。曰觸器而負淨者。曰師識我否。曰我即",
    "X65n1279_001:0105a21": "不識。識即非我。七祖婆須密。因論義。謂(八祖)佛陀難提曰。",
    "X65n1279_001:0105a22": "仁者論即不義。義即不論。若擬論義。終非義論。(九祖)伏馱",
    "X65n1279_001:0105a23": "密多曰。父母非我親。誰是最親者。及謂香葢子偈曰。",
    "X65n1279_001:0105a24": "真理本無名。因名顯真理。(十祖)脇尊者問(十一祖)富那夜奢曰。汝",
    "X65n1279_001:0105b01": "從何來。曰我心非往。曰汝何處住。曰我心非止。祖曰",
    "X65n1279_001:0105b02": "汝不定耶。曰諸佛亦然。曰汝非諸佛。曰諸佛亦非。(十二祖)馬",
    "X65n1279_001:0105b03": "鳴問曰。我欲識佛。何者即是。富那曰。汝欲識佛。不識",
    "X65n1279_001:0105b04": "者是。馬鳴謂(十三祖)迦毗摩羅曰。隱顯即本法。明暗元不二。",
    "X65n1279_001:0105b05": "今付悟了法。非取亦非離。迦毗謂(十四祖)龍樹曰。非隱非顯",
    "X65n1279_001:0105b06": "法。說是真實際。悟此隱顯法。非愚亦非智。龍樹於座",
    "X65n1279_001:0105b07": "上。現自在身。如滿月輪○。一切眾惟聞法音。不覩祖",
    "X65n1279_001:0105b08": "相。彼眾中有長者子。名迦那提婆。謂眾曰。識此相否。",
    "X65n1279_001:0105b09": "眾曰。目所未覩。安能辯識。提婆曰。此是尊者。現佛性",
    "X65n1279_001:0105b10": "體相。以示我等。何以知之。葢以無相三昧。形如滿月。",
    "X65n1279_001:0105b11": "佛性之義。廓然虗明。言訖。輪相即滅。復居本位。(十五祖)迦那",
    "X65n1279_001:0105b12": "提婆。因外道論義。外曰。我欲得佛。提曰。我灼然得佛。",
    "X65n1279_001:0105b13": "外曰。汝不合得。提曰。元道我得。汝實不得。外曰。汝既",
    "X65n1279_001:0105b14": "不得。云何言得。提曰。汝有我故。所以不得。我無我我。",
    "X65n1279_001:0105b15": "故自當得。(十六祖)羅[目*(危-(夗-夕)+夫)]羅多答(十七祖)僧迦難提偈曰。我已無我故。",
    "X65n1279_001:0105b16": "汝須見我我。汝若師我故。知我非我我。難提聞風鈴",
    "X65n1279_001:0105b17": "鳴。問(十八祖)伽耶舍多曰。鈴鳴耶。風鳴耶。多曰。非風鈴鳴。我",
    "X65n1279_001:0105b18": "心鳴耳。祖曰。心復誰乎。曰俱寂靜故。多入(十九祖)鳩摩羅多",
    "X65n1279_001:0105b19": "舍。鳩問。是何徒眾。祖曰。是佛弟子。鳩聞佛號。心神竦",
    "X65n1279_001:0105b20": "然。即時閉戶。祖良久扣其門。鳩云。此舍無人。祖云。答",
    "X65n1279_001:0105b21": "無者誰。鳩遂開門。鳩摩羅多謂(二十祖)闍夜多曰。汝雖已信",
    "X65n1279_001:0105b22": "三業。而未明業從惑生。惑從識起。識依不覺。不覺依",
    "X65n1279_001:0105b23": "心。心本清靜。無生滅。無造作。無報應。無勝負。寂寂然。",
    "X65n1279_001:0105b24": "靈靈然。汝若入此法門。可與諸佛同矣。一切善惡。有",
    "X65n1279_001:0105c01": "為無為。皆如幻夢。闍夜多謂(二十一祖)婆修盤頭弟子曰。我不",
    "X65n1279_001:0105c02": "求道。亦不顛倒。我不禮佛。亦不輕慢。我不長坐。亦不",
    "X65n1279_001:0105c03": "懈怠。我不一食。亦不雜食。我不知足。亦不貪欲。心無",
    "X65n1279_001:0105c04": "所希。名之曰道。此兼叶之旨也。婆修盤頭偈曰。泡幻",
    "X65n1279_001:0105c05": "同無礙。如何不了悟。達法在其中。非今亦非古。(二十二祖)摩挐",
    "X65n1279_001:0105c06": "羅曰。隨流認得性。無喜亦無憂。(二十三祖)鶴勒那因。(二十四祖)師子問。我",
    "X65n1279_001:0105c07": "欲求道。當何用心。祖曰。汝若有用。即非功德。汝若無",
    "X65n1279_001:0105c08": "作。即是佛事。師子偈曰。正說知見時。知見俱是心。當",
    "X65n1279_001:0105c09": "心即知見。知見即於今。(二十五祖)婆舍斯多付法(二十六祖)不如密多。偈",
    "X65n1279_001:0105c10": "曰。聖人說知見。當境無是非。我今悟真性。無道亦無",
    "X65n1279_001:0105c11": "理。密多謂(二十七祖)般若多羅曰。真性心地藏。無頭亦無尾。應",
    "X65n1279_001:0105c12": "緣而化物。方便呼為智。般若多羅付(東土)初祖偈曰。心地",
    "X65n1279_001:0105c13": "生諸種。因事復生理。果滿菩提圓。花開世界起。(二祖)神光",
    "X65n1279_001:0105c14": "問此土初祖曰。我心未安。乞師安心。祖曰。將心來。吾",
    "X65n1279_001:0105c15": "與汝安。曰覓心了不可得。曰與汝安心竟。(僧燦)三祖懺罪",
    "X65n1279_001:0105c16": "亦同。(道信)四祖逢一小兒。問子何姓。曰姓即有。不是常姓。",
    "X65n1279_001:0105c17": "曰汝無姓耶。曰性空故無。度為(弘忍)五祖。五祖欲付法。神",
    "X65n1279_001:0105c18": "秀偈曰。身是菩提樹。心如明鏡臺。時時勤拂拭。莫使",
    "X65n1279_001:0105c19": "惹塵埃。(慧能)六祖曰。菩提本無樹。明鏡亦非臺。本來無一",
    "X65n1279_001:0105c20": "物。何處惹塵埃。青原參六祖。問曰。當何所務。即不落",
    "X65n1279_001:0105c21": "階級。祖曰。汝曾作什麼來。曰聖諦亦不為。祖曰。落何",
    "X65n1279_001:0105c22": "階級。曰聖諦尚不為。何階級之有。石頭希遷。初參青",
    "X65n1279_001:0105c23": "原。原問。子何方來。曰曹溪。曰將得甚麼來。曰未到曹",
    "X65n1279_001:0105c24": "溪亦不失。曰若恁麼。用到曹溪作麼。曰若不到曹溪。",
    "X65n1279_001:0106a01": "爭知不失。遷又曰。曹溪大師還識和尚否。原曰。汝今",
    "X65n1279_001:0106a02": "識吾否。曰識又爭識得。原曰。眾角雖多。一麟足矣。石",
    "X65n1279_001:0106a03": "頭著參同契。以明暗回互。懸起曹洞宗旨。有所來矣。",
    "X65n1279_001:0106a04": "藥山一日。在石上坐次。石頭問。汝在這裏作麼。曰一",
    "X65n1279_001:0106a05": "物也不為。曰恁麼則閑坐也。曰閑坐即為也。頭曰。汝",
    "X65n1279_001:0106a06": "道不為。不為個甚麼。曰千聖亦不識。頭以偈讚曰。從",
    "X65n1279_001:0106a07": "來共住不知名。任運相將祇麼行。自古上賢猶不識。",
    "X65n1279_001:0106a08": "造次凡流豈可明。頭埀語曰。言語動用沒交涉。師曰。",
    "X65n1279_001:0106a09": "非言語動用亦沒交涉。頭曰。我這裏針劄不入。師曰。",
    "X65n1279_001:0106a10": "我這裏如石上栽花。雲岩曇晟禪師。於藥山悟後。煎",
    "X65n1279_001:0106a11": "茶次。道吾問。煎與阿誰。師曰。有一人要。曰何不教伊",
    "X65n1279_001:0106a12": "自煎。師曰。幸有某甲在。上堂曰。有個人家兒子。問著",
    "X65n1279_001:0106a13": "無有道不得底。洞山出問。他屋裏有多少典籍。師曰。",
    "X65n1279_001:0106a14": "一字也無。曰爭得恁麼多知。曰日夜不曾眠。洞山於",
    "X65n1279_001:0106a15": "無眼耳鼻舌身意。不覺捫面。問師。既聞水鳥樹林念",
    "X65n1279_001:0106a16": "佛。猛省無情說法。邈師真於良久。覩渠面于水中。跌",
    "X65n1279_001:0106a17": "倒幻人。拾起縛草。向泠路上熱閙。於爐炭裏凝水。藏",
    "X65n1279_001:0106a18": "身無影。只見其聲。全體現前。不逢其面。毒龍蟠處水",
    "X65n1279_001:0106a19": "偏清。頑石堆頭雲欲起。銀碗盛雪。氷花與火焰齊輝。",
    "X65n1279_001:0106a20": "挾後位而攢踴。黑夜烏鷄。舜惹與虗空都碎。帶共功",
    "X65n1279_001:0106a21": "而不斷。五子同歸一父。那知祖業之崇。四臣咸戴一",
    "X65n1279_001:0106a22": "君。豈謂上皇之治。五位分而盡了不了。薪火既滅。世",
    "X65n1279_001:0106a23": "界方炎。一位圓而無圓之圓。花木摧殘。陽春常滿。見",
    "X65n1279_001:0106a24": "消行起。行滅道亡。睡中開眼喫茶。飯後洗盂就坐。鐵",
    "X65n1279_001:0106b01": "脊梁竪處。矓矓似夢。犀角枕倒來。漠漠無天。閙市裏",
    "X65n1279_001:0106b02": "水流花落。事忙中馬去牛來。既分和叶于君臣。當辨",
    "X65n1279_001:0106b03": "賤貴于王子。賤分外紹。貴從內紹。未識極頭。進於極",
    "X65n1279_001:0106b04": "頭。門內人趨向裏頭事。是朝生之臣種歸王。既識極",
    "X65n1279_001:0106b05": "頭。擔荷極頭。裏頭人不擔屋裏事。是誕生之王種忘",
    "X65n1279_001:0106b06": "父。忘父者。食父而滅祖。故曰內生。無家者閉宮而令",
    "X65n1279_001:0106b07": "行。故曰化生。末生未知兩紹。真王不類五兒。貴賤俱",
    "X65n1279_001:0106b08": "消。淺深不立。石霜九峰舌結。章師悟老技窮。相續大",
    "X65n1279_001:0106b09": "難。豈容付授。悲末世一悟便了之魔人。故曰人多乾",
    "X65n1279_001:0106b10": "慧。示將來三漏須盡之法網。當知悟餘濁智。機不離",
    "X65n1279_001:0106b11": "位。好女不著嫁時衣。見處偏枯。盲兒不放雙拄杖。究",
    "X65n1279_001:0106b12": "妙失宗。休坐法機。昧終始。要通宗。透此者。不是乾蘿",
    "X65n1279_001:0106b13": "蔔頭。知此者猶坐水屙漉地。金針雙鎻。鴛鴦交頸分",
    "X65n1279_001:0106b14": "飛。誰云玄路。金鎖玄路。藤樹合枝並起。豈曰鳥道。直",
    "X65n1279_001:0106b15": "須事理不涉。電火難追。展手不如吐舌。一老一不老。",
    "X65n1279_001:0106b16": "半肯半不肯。擊首誰能應尾。所以曹山觸毒。三墮浪",
    "X65n1279_001:0106b17": "分。溈山水牯牛。水牯牛溈山。奈何不得是國王水草。",
    "X65n1279_001:0106b18": "非國王水草。隨納非污。撲破鉢盂。不獨五馬不嘶。抑",
    "X65n1279_001:0106b19": "且一牛不飲。頺然方丈。不特闍黎不知。抑且侍者不",
    "X65n1279_001:0106b20": "管。閉眼伸出被底裏指頭。誰云師子看山。踏斷脚頭",
    "X65n1279_001:0106b21": "邊鞋鼻。不道死蛇。故曰。莫行心處路。不挂本來衣。何",
    "X65n1279_001:0106b22": "須正恁麼。切忌未生時。黑漆地履踐。當問景欣埀衣",
    "X65n1279_001:0106b23": "裳致治。不知堯舜柰何者。未覩影而傳寶鏡。才入室",
    "X65n1279_001:0106b24": "而伏繩床。評唱繁興首帕遍布。此法道之可悲也痛。",
    "X65n1279_001:0106c01": "為其宗者。務使親到可耳。",
    "X65n1279_001:0106c02": "總結",
    "X65n1279_001:0106c03": "得心於自。得法於師。師有人法之分。心有本別之異。",
    "X65n1279_001:0106c04": "根本智者。自悟徹頭徹尾者是。差別智者。自悟之後。",
    "X65n1279_001:0106c05": "曲盡師法。以透無量法門者是。良以師必因人。人貴",
    "X65n1279_001:0106c06": "法玅。分宗列派。毫髮不爽。故傳法之源流。非獨以人",
    "X65n1279_001:0106c07": "為源流也。所以六祖一華而出二枝。南嶽懷讓青原",
    "X65n1279_001:0106c08": "行思是也。讓出四葉。自馬祖道一。一出百丈懷海。海",
    "X65n1279_001:0106c09": "出黃檗希運。運出臨濟義玄。一也。百丈出溈山霛祐。",
    "X65n1279_001:0106c10": "祐出仰山慧寂。二也。自馬祖出天王道悟。悟出龍潭",
    "X65n1279_001:0106c11": "崇信。信出德山宣鑒。鑒出雪峰義存。存出雲門文偃。",
    "X65n1279_001:0106c12": "三也。雪峰出玄沙師備。備出地藏桂琛。琛出法眼文",
    "X65n1279_001:0106c13": "益。此馬祖一枝之四葉也。青原一枝出一葉。自石頭",
    "X65n1279_001:0106c14": "希遷。遷出藥山惟儼。儼出雲嵓曇晟。晟出洞山良价。",
    "X65n1279_001:0106c15": "价出曹山本寂。此青原一枝之一葉也。大矣哉。威音",
    "X65n1279_001:0106c16": "王已前無物也。威音王已後無物也。無物之物。不可",
    "X65n1279_001:0106c17": "以言到心師也。其○也。彈丸迸出。透頂處。忤逆聞雷。",
    "X65n1279_001:0106c18": "迅電突來過眼時。紅旗閃爍。裂作兩開。而火見處處。",
    "X65n1279_001:0106c19": "斷碑橫古路。控成雙結。而中虗遠遠。馳書不到家。不",
    "X65n1279_001:0106c20": "知自己為何物。謾道三界為惟心。滴水答曹源滴水。",
    "X65n1279_001:0106c21": "慧超原汝是慧超。分明打劫就窠。爭柰巡人犯夜。羅",
    "X65n1279_001:0106c22": "五家之四面。突臨濟之正宗。所以從威音一點闢開。",
    "X65n1279_001:0106c23": "至臨濟一囊收納。雲門本出睦州於黃檗。豈外滹沱。",
    "X65n1279_001:0106c24": "溈仰自續風穴于首山。還歸慧照。曹洞到浮山而率",
    "X65n1279_001:0107a01": "賓歸王。法眼雖入教而難逃至化。惟此一事實。餘二",
    "X65n1279_001:0107a02": "則非真。臨濟兒孫既專大任。敢負前宗。一悟便了而",
    "X65n1279_001:0107a03": "無餘。是增慢者。一槌便就而莫勤。是淺丈夫。當知大",
    "X65n1279_001:0107a04": "器晚成。切莫半途而廢。師承在宗旨。不在名字。源流",
    "X65n1279_001:0107a05": "證悟。盡差別焉。可根本坐定。痛快者翻成跋扈。廉纖",
    "X65n1279_001:0107a06": "者到底纏綿。纏綿尚有脫時。跋扈終成異路。殷勤至",
    "X65n1279_001:0107a07": "再。叮囑萬千。幸勿掃宗旨以藏拙。正當究宗旨而竭",
    "X65n1279_001:0107a08": "情。情竭細除。人忘法滅。方可為人師表。紹佛先宗。善",
    "X65n1279_001:0107a09": "自護持。無令斷絕。",
    "X65n1279_001:0107a10": "傳衣法註",
    "X65n1279_001:0107a11": "世尊至多子塔前。命摩訶迦葉。分座令坐。以僧伽黎",
    "X65n1279_001:0107a12": "圍之。遂告曰。吾以正法眼藏。密付于汝。汝當護持。并",
    "X65n1279_001:0107a13": "勅阿難。副貳傳化。無令斷絕。而說偈曰。法本法無法。",
    "X65n1279_001:0107a14": "無法法亦法。今付無法時。法法何曾法。爾時世尊說",
    "X65n1279_001:0107a15": "此偈已。復告迦葉。吾將金縷僧伽黎衣。傳付於汝。轉",
    "X65n1279_001:0107a16": "授補處。至慈氏佛出世。勿令朽壞。迦葉聞偈。頭面禮",
    "X65n1279_001:0107a17": "足曰。善哉善哉。我當依勅。恭順佛故。鶴勒那尊者謂",
    "X65n1279_001:0107a18": "師子尊者曰。吾師密有懸記。罹難非久。如來正法眼",
    "X65n1279_001:0107a19": "藏。今當付汝。汝應保護。普潤來際。偈曰。正說知見時。",
    "X65n1279_001:0107a20": "知見俱是心。當心即知見。知見即於今。祖說偈已。以",
    "X65n1279_001:0107a21": "僧伽黎密付之。至達磨大師。謂可大師曰。內傳法印。",
    "X65n1279_001:0107a22": "以契證心。外付袈裟。以定宗旨。後代澆薄。疑慮競生。",
    "X65n1279_001:0107a23": "云我西天之人。言汝此方之子。憑何得法。以何證之。",
    "X65n1279_001:0107a24": "汝今受此衣法。却後難生。但出此衣。并我法偈。用以",
    "X65n1279_001:0107b01": "表明。其化無閡。至我滅後二百年。衣止不傳。法周沙",
    "X65n1279_001:0107b02": "界。明道者多。行道者少。說理者多。通理者少。潛符密",
    "X65n1279_001:0107b03": "證千萬有餘。汝當闡揚。勿輕未悟。一念回機。便同本",
    "X65n1279_001:0107b04": "得。聽吾偈曰。我本來茲土。傳法救羣迷。一花開五葉。",
    "X65n1279_001:0107b05": "結果自然成。後六祖因五祖擊碓。夜入祖室。五祖以",
    "X65n1279_001:0107b06": "袈裟圍祖。不令人見。以所傳袈裟。用付于汝。善自保",
    "X65n1279_001:0107b07": "護。無令斷絕。聽我偈曰。有情來下種。因地果還生。無",
    "X65n1279_001:0107b08": "情既無種。無性亦無生。六祖問曰。法則既受。衣付何",
    "X65n1279_001:0107b09": "人。祖曰。昔達磨初至。人未之信。故傳衣以明得法。今",
    "X65n1279_001:0107b10": "信心已熟。衣乃爭端。止於汝身。不復傳也。(於密)註曰。",
    "X65n1279_001:0107b11": "多子塔前傳法者。懸記此法祖脉佛脉兩無斷絕之",
    "X65n1279_001:0107b12": "時也。世尊與迦葉分座者。示祖佛位同。佛在世即佛",
    "X65n1279_001:0107b13": "授法于祖。佛滅度即祖授法於佛。指佛以法身為重",
    "X65n1279_001:0107b14": "也。僧伽黎圍之以授法者。正法以衣相密為心印也。",
    "X65n1279_001:0107b15": "凡有難及難信處。即衣法同傳也。正法眼藏者。師師",
    "X65n1279_001:0107b16": "相傳之法眼也。不言涅槃心者。以人人自悟之心。各",
    "X65n1279_001:0107b17": "各固有。只在正法眼藏印定。以為師法也。勅阿難副",
    "X65n1279_001:0107b18": "貳者。言展轉承化而代不乏人也。偈言法本法無法",
    "X65n1279_001:0107b19": "四句者。指伽黎而授其法相之義也。將金縷僧伽黎",
    "X65n1279_001:0107b20": "衣傳付于汝轉授補處慈氏佛者。示前以法正授於",
    "X65n1279_001:0107b21": "祖。茲以法一付於佛。意後佛當親授祖法。而後化行",
    "X65n1279_001:0107b22": "也。達磨曰內傳法印以契證心外付袈裟以定宗旨",
    "X65n1279_001:0107b23": "者。正以宗旨在衣上。以印所傳契證之自心也。却後",
    "X65n1279_001:0107b24": "難生但出此衣并示法偈用以表明其化無礙者。葢",
    "X65n1279_001:0107c01": "以人但信有自悟之門。更不信師法。有忘悟了心之",
    "X65n1279_001:0107c02": "玅。故用衣以表明。令人悟之。又悟以盡差別智也。差",
    "X65n1279_001:0107c03": "別盡而根本之惑始盡矣。至我滅後二百年衣止不",
    "X65n1279_001:0107c04": "傳法周沙界者。葢悟心得法者多。悟必盡法而後已。",
    "X65n1279_001:0107c05": "不待一一以衣表示也。明道者多行道者少者。言自",
    "X65n1279_001:0107c06": "悟者。單明心道。若無法曲盡差別智故。不能行也。說",
    "X65n1279_001:0107c07": "理者多通理者少者。言說理者。乃不悟心。而但傳法",
    "X65n1279_001:0107c08": "者也。通理者。自心宗旨兩得證悟者也。此叮嚀得心",
    "X65n1279_001:0107c09": "必得法而後能行。得法必得心而後實證。二者不可",
    "X65n1279_001:0107c10": "缺一。故當以法潛符密證也。潛符密證千萬有餘者。",
    "X65n1279_001:0107c11": "言世尊於多子塔前付囑。無令斷絕。定當心法不斷。",
    "X65n1279_001:0107c12": "故千萬有餘也。汝當闡揚勿輕未悟一念回機便同",
    "X65n1279_001:0107c13": "本得者。言人不論根器上下。但不悟耳。若示之一念",
    "X65n1279_001:0107c14": "回機。便同本得。本得之心。與法符契。即與祖佛不二",
    "X65n1279_001:0107c15": "也。傳法度羣迷者。言傳者法。不言有悟可傳人也。五",
    "X65n1279_001:0107c16": "祖以袈裟圍六祖不令人見而傳法者。正是多子塔",
    "X65n1279_001:0107c17": "前故事。至六祖後。人皆知信此實相無相之法相也。",
    "X65n1279_001:0107c18": "皆言表信而用衣。正重信有宗旨耳。嗚呼宗旨其可",
    "X65n1279_001:0107c19": "不信乎。宗旨而不信。更用佛祖相傳為哉。更用源流",
    "X65n1279_001:0107c20": "名字為哉。故五宗恐其法滅也。顯言宗旨以付授。付",
    "X65n1279_001:0107c21": "授之久。因不悟心者。認有法可傳。而學法不參心也。",
    "X65n1279_001:0107c22": "故後之悟心豪傑。欲抹殺宗旨。單存悟見也。此心法",
    "X65n1279_001:0107c23": "不同各偏之獘耳。茲直註佛祖相傳之心法。以示心",
    "X65n1279_001:0107c24": "法同傳之旨。願後人信之。則多子之讖不誣。而千萬",
    "X65n1279_001:0108a01": "有餘之言始實矣。若必重自悟。而抹殺相傳之法。必",
    "X65n1279_001:0108a02": "非悟心之士也。何以故。以其見有法故。見有法即與",
    "X65n1279_001:0108a03": "自心違故。既悟見有法。則所悟之心亦偽故。嗚呼自",
    "X65n1279_001:0108a04": "心師法。不可動著。動著則入地獄如箭射。",
    "X65n1279_001:0108a06": "五宗原(終)",
    "X65n1279_001:0108a12": "濟宗頌語(附)",
    "X65n1279_001:0108a14": "萬峰法藏著學人上履閱",
    "X65n1279_001:0108a15": "余自力參於折竹聲中。得個前後際斷。頓見青州衫",
    "X65n1279_001:0108a16": "意旨。便能棒棒見血。箭箭中的。復參睡中主。了得高",
    "X65n1279_001:0108a17": "峰枕落。雪嵓古栢。千古同心。因知道無終窮。力參不",
    "X65n1279_001:0108a18": "已。閉關日夕究其不可究處。所以深入濟上堂奧。旁",
    "X65n1279_001:0108a19": "及四家。兼之旁出諸禪。得大慧所謂禪備眾體之妙。",
    "X65n1279_001:0108a20": "其三玄三要。四賓主等。大法小法。都從達磨密授二",
    "X65n1279_001:0108a21": "祖之七佛偈。西天四七傳心法要。授受至於六祖。而",
    "X65n1279_001:0108a22": "出南嶽青原。兩家大振。所以有百丈再參馬祖因緣。",
    "X65n1279_001:0108a23": "盡以從上諸法。做出面目。百丈以三日耳聾。傳之黃",
    "X65n1279_001:0108a24": "檗。黃檗以三頓棒。傳之臨濟。濟恐宗旨太密。傳久失",
    "X65n1279_001:0108b01": "真。而變為一橛頭粗惡淺小之禪。單可自了。不能為",
    "X65n1279_001:0108b02": "人。故與普化克符等。建立宗旨名相。千變萬化。收歸",
    "X65n1279_001:0108b03": "兩堂一喝。分為賓主。以授三聖大覺。三聖大覺約示",
    "X65n1279_001:0108b04": "而廣演。互相激揚。以授興化。祖佛之法。至化而曲盡",
    "X65n1279_001:0108b05": "其妙。不可勝言矣。其時鹿門等。承虗接響。幾喪宗旨。",
    "X65n1279_001:0108b06": "幸有守廓。為發明之。斯道賴以不泯。繼之。兜率聞於",
    "X65n1279_001:0108b07": "清素。覺範得於歸宗。深慮遠傳。各為闡發。臨濟一脉。",
    "X65n1279_001:0108b08": "七佛諸偈。具在典章。政所謂文獻若足。吾能徵矣。後",
    "X65n1279_001:0108b09": "世以高峰中峯之下。屢遭世亂。其間諸家傳法弟子。",
    "X65n1279_001:0108b10": "給侍不久。宗旨漸疎。迄我",
    "X65n1279_001:0108b11": "明初。幾希殘燼。至於關嶺。而及笑巖。其徒廣通公者。",
    "X65n1279_001:0108b12": "自因不識正宗。妄以蠡測。乃序笑巖集。遂云。曹溪之",
    "X65n1279_001:0108b13": "下。厥旁岐縱橫肆出。厥奇名異相。涯岸各封。以羅天",
    "X65n1279_001:0108b14": "下學者。因誣其師。為削去臨濟。不欲承嗣。將調截枝",
    "X65n1279_001:0108b15": "泝流。以復本原。另出名目曰。曹溪正脉。其說一唱。人",
    "X65n1279_001:0108b16": "人喜于省力易了。遂使比年已來。天下稱善知識者。",
    "X65n1279_001:0108b17": "競以抹殺宗旨為真悟。致令無賴之徒。無所關制。妄",
    "X65n1279_001:0108b18": "以鷄鳴狗盜為習。稱王稱覇。無從勘驗。誠久假而不",
    "X65n1279_001:0108b19": "歸矣。嗚呼臨濟果為旁岐乎。宗旨果為奇名異相之",
    "X65n1279_001:0108b20": "縱橫肆出乎。其法果為羅籠天下而設乎。入其法者。",
    "X65n1279_001:0108b21": "果若密室傳授之偽異乎。曹溪之下。南嶽青原五家",
    "X65n1279_001:0108b22": "宗旨。果皆旁出。而紛紜妄號正宗者乎。此何異於圭",
    "X65n1279_001:0108b23": "峯數南嶽為泛徒者哉。後世豈無明眼者笑斥耶。寧",
    "X65n1279_001:0108b24": "不聞笑巖上堂舉世尊陞座公案。時有僧出作禮。劈",
    "X65n1279_001:0108c01": "脊便打云。多口作麼。僧云。某甲一言也未。何為多口。",
    "X65n1279_001:0108c02": "巖復打云。再犯不容。翌日上堂云。昨舉公案未圓。未",
    "X65n1279_001:0108c03": "能解得諸人惑。未能與世尊把臂共行。何謂。若是知",
    "X65n1279_001:0108c04": "音作者。纔恁麼。便不恁麼。然後沒交涉。直教兩頭撒",
    "X65n1279_001:0108c05": "開。中間放下。自然活卓卓底。隨處作主。如水投水。似",
    "X65n1279_001:0108c06": "空合空。佛祖不能知。鬼神莫能測。又僧問。如何是奪",
    "X65n1279_001:0108c07": "人不奪境。巖云。一文錢。一個燒餅。云如何是奪境不",
    "X65n1279_001:0108c08": "奪人。云喫在肚裏了。時下飽欣欣。云如何是人境兩",
    "X65n1279_001:0108c09": "俱奪。云你無一文錢。只得甘受餓。云如何是人境俱",
    "X65n1279_001:0108c10": "不奪。云雲門餅金牛飯。空腹而來飽腹歸。此豈不是",
    "X65n1279_001:0108c11": "笑巖之濟宗乎。終日聞笑巖語。見笑巖錄。乃立妄論",
    "X65n1279_001:0108c12": "以誣笑巖。為見外臨濟。不亦過且謬乎。豈不聞愛禮",
    "X65n1279_001:0108c13": "存羊之論。毋令斷絕之教乎。茲幸　金粟一枝。仍用",
    "X65n1279_001:0108c14": "黃檗三頓痛棒示人。而三玄賓主。固在也。不肖勉為",
    "X65n1279_001:0108c15": "承嗣。力唱此宗。為萬世不易之定衡。奈何一唱而和",
    "X65n1279_001:0108c16": "寡。未能恢弘暢達。以救臨濟法滅之虞。敬原五宗。而",
    "X65n1279_001:0108c17": "復以馬祖一脉的傳公案。細細頌出。手授二三子之",
    "X65n1279_001:0108c18": "自悟自入者。互相激揚。務使此宗再起。毋令斷絕。以",
    "X65n1279_001:0108c19": "報佛恩。若曰。達磨西來。本無一字。而復添此叨叨者",
    "X65n1279_001:0108c20": "耶。將應之曰。七佛偈并諸讖語。子將以為文字乎。乃",
    "X65n1279_001:0108c21": "俟其開口便掌。以絕夫後世野狐之種云。",
    "X65n1279_001:0108c22": "舉百丈再參馬祖。侍立次。祖目視繩床角拂子。丈",
    "X65n1279_001:0108c23": "曰。即此用。離此用。祖曰。汝向後開兩片皮。將何為",
    "X65n1279_001:0108c24": "人。丈取拂子竪起。祖曰。即此用。離此用。丈掛拂子",
    "X65n1279_001:0109a01": "於舊處。祖振威一喝。丈直得三日耳聾。未幾住大",
    "X65n1279_001:0109a02": "雄山。以所處巖巒峻極。故號百丈。四方學者麏至。",
    "X65n1279_001:0109a03": "一日謂眾曰。佛法不是小事。老僧昔被馬大師一",
    "X65n1279_001:0109a04": "喝。直得三日耳聾。黃檗聞舉不覺吐舌。丈曰。子已",
    "X65n1279_001:0109a05": "後莫承嗣馬祖去麼。檗曰。不然。今日因和尚舉。得",
    "X65n1279_001:0109a06": "見馬祖大機之用。然且不識馬祖。若嗣馬祖。已後",
    "X65n1279_001:0109a07": "喪我兒孫。丈曰。如是如是。見與師齊。減師半德。見",
    "X65n1279_001:0109a08": "過於師。方堪傳授。子甚有超師之見。檗便禮拜。又",
    "X65n1279_001:0109a09": "仰山云。此是顯大機大用。且道。如何是大機之用",
    "X65n1279_001:0109a10": "　著語云　鞍前電閃。馬後雷轟　又云。行了春",
    "X65n1279_001:0109a11": "風有夏雨。",
    "X65n1279_001:0109a12": "頌云。",
    "X65n1279_001:0109a13": "盡道英雄志可伸。長驅席捲見精神。胡蘆谷斷撩天",
    "X65n1279_001:0109a14": "火。一馬為龍得幾人。",
    "X65n1279_001:0109a15": "如何是大機大用　著語云　禹門三汲浪。平地",
    "X65n1279_001:0109a16": "一聲雷。",
    "X65n1279_001:0109a17": "頌云。",
    "X65n1279_001:0109a18": "放去收來任自由。突然翻轉尾和頭。曾經三峽瞿塘",
    "X65n1279_001:0109a19": "險。跨竈馨兒也大愁。",
    "X65n1279_001:0109a20": "既有大機之用。則如何是大用之機　著語云",
    "X65n1279_001:0109a21": "不因漁父引。爭得見波濤。",
    "X65n1279_001:0109a22": "頌云。",
    "X65n1279_001:0109a23": "鉢下袈裟窟裏身。英雄當日逞將軍。蒙山去後南宗",
    "X65n1279_001:0109a24": "振。避石猶傳萬古勳。",
    "X65n1279_001:0109b01": "如何是大底道理　著語云　碩果不食。",
    "X65n1279_001:0109b02": "頌云。",
    "X65n1279_001:0109b03": "斷水窮山不憚煩。桃花流盡見仙源。自從一落漁人",
    "X65n1279_001:0109b04": "眼。世上相傳有浪言。",
    "X65n1279_001:0109b05": "馬祖而下。早有賓主句矣。其源葢出於再參公案",
    "X65n1279_001:0109b06": "中。且道如何是百丈再參之賓中主　著語云",
    "X65n1279_001:0109b07": "　周郎功就。漢有荊州。",
    "X65n1279_001:0109b08": "頌云。",
    "X65n1279_001:0109b09": "早施約法次關中。示玦烹翁覇正雄。子夜楚歌虞帳",
    "X65n1279_001:0109b10": "冷。千秋無面見江東。",
    "X65n1279_001:0109b11": "如何是主中賓　著語云　夏至前頭隔夜定。",
    "X65n1279_001:0109b12": "頌云。",
    "X65n1279_001:0109b13": "東階先揖致殷勤。北面擎觴禮讓頻。去盡驕淫見真",
    "X65n1279_001:0109b14": "寔。從來入聖本於仁。",
    "X65n1279_001:0109b15": "如何是主中主　著語云　雨過旱雷轟。",
    "X65n1279_001:0109b16": "頌云。",
    "X65n1279_001:0109b17": "何處聲榔擊破秋。掉翻輕艓擲魚鈎。夜蟾不識湖深",
    "X65n1279_001:0109b18": "冷。沉到龍窩極底頭。",
    "X65n1279_001:0109b19": "主中主從那裏得來　著語云　饒人多主顧。",
    "X65n1279_001:0109b20": "頌云。",
    "X65n1279_001:0109b21": "頹然閫外付將軍。開國成家豈別人。不是埀衣拱手",
    "X65n1279_001:0109b22": "貴。萬邦何以致來賓。",
    "X65n1279_001:0109b23": "舉興化在三聖為首座。常曰。我向南方行脚一遭。",
    "X65n1279_001:0109b24": "拄杖頭。不曾撥著一個會佛法底人。聖云。具個什",
    "X65n1279_001:0109c01": "麼眼。便恁麼道。化便喝。聖云。須是你始得　著語",
    "X65n1279_001:0109c02": "云　冷光微露。毒殺熱謾。",
    "X65n1279_001:0109c03": "頌云。",
    "X65n1279_001:0109c04": "全提劫外過春風。纔見花開雨濕叢。縱使青皇未零",
    "X65n1279_001:0109c05": "亂。已看滿地是殘紅。",
    "X65n1279_001:0109c06": "興化到大覺。覺問。我聞你道向南方行脚一遭。拄",
    "X65n1279_001:0109c07": "杖頭不曾撥著一個會佛法底人。你憑個什麼道",
    "X65n1279_001:0109c08": "理與麼道。化便喝。覺便打。化又喝。覺又打。明日相",
    "X65n1279_001:0109c09": "逢。覺云。我昨日疑你遮兩喝。化又喝。覺又打。化再",
    "X65n1279_001:0109c10": "喝。覺亦打　著語云　何勞再勘。",
    "X65n1279_001:0109c11": "頌云。",
    "X65n1279_001:0109c12": "一回雨過一回香。轉見花深夏日長。燕子尚疑春富",
    "X65n1279_001:0109c13": "貴。喃喃猶自語高梁。",
    "X65n1279_001:0109c14": "化云。某甲於三聖師兄處。學得個賓主句。總被師",
    "X65n1279_001:0109c15": "兄折倒了也。願與某甲個安樂法門。覺曰。遮瞎漢。",
    "X65n1279_001:0109c16": "來遮裏納敗闕。脫下衲衣。痛與一頓　著語云",
    "X65n1279_001:0109c17": "　若不脫下。爭得見骨　化於言下。荐得臨濟先師",
    "X65n1279_001:0109c18": "於黃檗處喫捧底道理。且道。如何是三度痛棒底",
    "X65n1279_001:0109c19": "道理　著語云　彩雲歸盡月當空。",
    "X65n1279_001:0109c20": "頌云。",
    "X65n1279_001:0109c21": "洗盡胭脂素體香。多知嫂囑細姑娘。翻思父母當年",
    "X65n1279_001:0109c22": "事。恩大難酬只自傷。",
    "X65n1279_001:0109c23": "舉守廓侍者到華嚴。值嚴上堂曰。大眾。今日若是",
    "X65n1279_001:0109c24": "臨濟德山高亭大愚鳥窠船子兒孫。不用如何若",
    "X65n1279_001:0110a01": "何。便請單刀直入。華嚴與汝證據。廓出禮拜。起便",
    "X65n1279_001:0110a02": "喝。嚴亦喝。廓又喝。嚴亦喝。廓禮拜起曰。大眾看遮",
    "X65n1279_001:0110a03": "老漢一場敗闕。又喝一喝。拍手歸眾。且道。華嚴敗",
    "X65n1279_001:0110a04": "闕。在甚麼處　著語云　既無推讓之德。那復見",
    "X65n1279_001:0110a05": "義不為。",
    "X65n1279_001:0110a06": "頌云。",
    "X65n1279_001:0110a07": "東和北拒策應高。前失吞吳後棟撓。八陣至今騰怨",
    "X65n1279_001:0110a08": "氣。數堆頑石怒江濤。",
    "X65n1279_001:0110a09": "守廓到鹿門。見楚和尚。與僧話次。門問楚曰。你終",
    "X65n1279_001:0110a10": "日披披搭搭作麼。楚曰。和尚見某甲披披搭搭那。",
    "X65n1279_001:0110a11": "門便喝。楚亦喝。各休去。廓曰。你看遮兩個瞎漢。隨",
    "X65n1279_001:0110a12": "後便喝　著語云　向遮裏入　門歸方丈。請廓",
    "X65n1279_001:0110a13": "問云。老僧適來。與楚闍梨。賓主相見。甚處敗闕。廓",
    "X65n1279_001:0110a14": "曰。轉見病深。門曰。老僧自興化來。便會也。廓曰。和",
    "X65n1279_001:0110a15": "尚到興化時。某甲為侍者。記得與麼時語。門云。請",
    "X65n1279_001:0110a16": "舉看。廓遂舉。興化問和尚。甚處來。尚云。五臺來。化",
    "X65n1279_001:0110a17": "云。還見文殊麼。尚便喝。化云。我問你還見文殊麼。",
    "X65n1279_001:0110a18": "又惡發作麼。尚又喝。化不語　著語云　從三聖",
    "X65n1279_001:0110a19": "處學得來　和尚作禮。至明日教某甲喚和尚。和",
    "X65n1279_001:0110a20": "尚早去也。化上堂云。你看遮個僧擔條斷貫索。向",
    "X65n1279_001:0110a21": "南方去也。已後也道。見興化來　著語云　人去",
    "X65n1279_001:0110a22": "歌援瑟　廓云。今日公案。恰似與麼時底。門云。興",
    "X65n1279_001:0110a23": "化當時。為甚無語　著語云　好個疑團　廓曰。",
    "X65n1279_001:0110a24": "見和尚不會賓主句。所以不語　著語云　拖却",
    "X65n1279_001:0110b01": "長裙作老婆　及欲喚和尚持論。和尚已去也。門",
    "X65n1279_001:0110b02": "特煎茶。告眾曰。參學龍象。直須子細云云。且道如",
    "X65n1279_001:0110b03": "何是斷貫索　著語云　只嫌自己麻繩短。莫怨",
    "X65n1279_001:0110b04": "他家井底深。",
    "X65n1279_001:0110b05": "頌云。",
    "X65n1279_001:0110b06": "逢師兩喝硬如雷。誰料殷勤為汝悲。縱使再三千百",
    "X65n1279_001:0110b07": "喝。一條斷索繫頭回。",
    "X65n1279_001:0110b08": "如何是會賓主處　著語云　何不轉身看。",
    "X65n1279_001:0110b09": "頌云。",
    "X65n1279_001:0110b10": "輕輕撥著萬斤鎚。腦後潛過夢裏雷。三聖家風千古",
    "X65n1279_001:0110b11": "秘。幾人真到玉山頹。",
    "X65n1279_001:0110b12": "舉臨濟兒孫。從五祖與佛鑑。鑑與玅喜。遞代俱以",
    "X65n1279_001:0110b13": "溈山安。有句無句。如藤倚樹。樹倒藤枯。句歸何處。",
    "X65n1279_001:0110b14": "溈山呵呵大笑歸方丈公案。為最後事。圓悟曰。相",
    "X65n1279_001:0110b15": "隨來也。且道。如何是相隨來也的道理　著語云",
    "X65n1279_001:0110b16": "　倒翻觔斗抱球兒。",
    "X65n1279_001:0110b17": "頌云。",
    "X65n1279_001:0110b18": "踏轉雙輪駕白牛。四衢風氣肅三秋。笑歸方丈還錢",
    "X65n1279_001:0110b19": "去。明月團團嶺上頭。",
    "X65n1279_001:0110b20": "又為道吾。捺倒爛泥裏。有判者云。也只是舘驛裏。",
    "X65n1279_001:0110b21": "撮馬糞漢。且道。如何是馬糞　著語云　青蠅不",
    "X65n1279_001:0110b22": "附驥尾。",
    "X65n1279_001:0110b23": "頌云。",
    "X65n1279_001:0110b24": "夜追鞭影過橋東。踏著深春柳下風。欲理羈韁向人",
    "X65n1279_001:0110c01": "道。亂絲空把月明中。",
    "X65n1279_001:0110c02": "舉圓悟問大慧云。踞虎頭收虎尾。第一句下明宗",
    "X65n1279_001:0110c03": "旨。如何第一句。慧云。此是第二句。且道。如何是虎",
    "X65n1279_001:0110c04": "頭虎尾。如何是踞收。如何是第一句下明宗旨",
    "X65n1279_001:0110c05": "著語云　藏六斷蛇。",
    "X65n1279_001:0110c06": "頌云。",
    "X65n1279_001:0110c07": "樹頭樹底覓殘紅。一片西飛一片東。自是桃花貪結",
    "X65n1279_001:0110c08": "子。錯教人恨五更風。",
    "X65n1279_001:0110c09": "舉五祖演云。牛過窓櫺。頭角四蹄都過了。只有尾",
    "X65n1279_001:0110c10": "巴過不得。如何是四蹄。如何是尾巴。如何是過不",
    "X65n1279_001:0110c11": "得　著語云　好肉爬瘡痛不徹。",
    "X65n1279_001:0110c12": "頌云。",
    "X65n1279_001:0110c13": "十指為拳劈面槌。西風颯颯起春雷。霜前雪後分明",
    "X65n1279_001:0110c14": "事。誰道一陽冬至回。",
    "X65n1279_001:0110c16": "濟宗頌語(終)",
    "X65n1279_001:0110c20": "(萬峯學人嚴拱。法名上履。捐貲刻五宗原。暨濟宗頌",
    "X65n1279_001:0110c21": "語全卷。伏願了知宗旨。證入真乘。更願得見得聞同",
    "X65n1279_001:0110c22": "參同薦者。　旹",
    "X65n1279_001:0110c23": "大明崇禎龍飛元年歲次戊辰四月佛誕日識)"
}