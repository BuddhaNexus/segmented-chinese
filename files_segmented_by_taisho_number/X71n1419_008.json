{
    "X71n1419_008:0543c16": "慧文正辯佛日普照元叟端禪師語錄卷第八",
    "X71n1419_008:0543c18": "　　題跋",
    "X71n1419_008:0543c19": "題張義祖墨跡",
    "X71n1419_008:0543c20": "鄧國文懿公。當宋有天下。第四世。君明臣良。海宇寧",
    "X71n1419_008:0543c21": "一。三登中書門下省。於仁宗前。嘗為范仲淹。極口開",
    "X71n1419_008:0543c22": "解謗讟。其事偉矣。納女宮中。以圖固位。由是時論鄙",
    "X71n1419_008:0543c23": "之。義祖文懿晚子也。生綺紈中。五十年。以書畫自娛。",
    "X71n1419_008:0543c24": "而不為聲色所鴆。張方平以宣徽南院使判敶待之",
    "X71n1419_008:0544a01": "十日。竟不一至。所立卓爾。賢於廼翁。遠甚。其引筆行",
    "X71n1419_008:0544a02": "墨。有晉諸王凝操氣骨。得而不知寶之。可乎。",
    "X71n1419_008:0544a03": "題癡絕墨跡",
    "X71n1419_008:0544a04": "癡絕得法自在。其汪洋衍迤。出同時諸老上。至若鉗",
    "X71n1419_008:0544a05": "鍵綿密。機語切深。視圓悟大慧應菴。則不無慚色。今",
    "X71n1419_008:0544a06": "楫藏主所收。揭示開禪法語。黃蘗打臨濟。則固是。臨",
    "X71n1419_008:0544a07": "濟因甚却掌黃蘗。謂知此毒來處。埋沒臨濟老師。謂",
    "X71n1419_008:0544a08": "不知此毒來處。辜負癡絕和尚。總不與麼。黃蘗在鼻",
    "X71n1419_008:0544a09": "孔裏。冷地發笑。",
    "X71n1419_008:0544a10": "跋宏智石窻自得張漢卿諸老墨跡",
    "X71n1419_008:0544a11": "今天下。據曲彔木。以鐵爐步。自冒者。求一剛正。如石",
    "X71n1419_008:0544a12": "窻。已不可得。況古淡。如自得者乎。求一古淡。如自得。",
    "X71n1419_008:0544a13": "已不可得。況典贍麗密。光明俊偉。如隰州古佛者乎。",
    "X71n1419_008:0544a14": "宗門號稱本色。尚皆看不上眼。副墨之子。洛誦之孫。",
    "X71n1419_008:0544a15": "求一軒豁磊落。深信吾法。如雪窻張左藏。何異鑽冰",
    "X71n1419_008:0544a16": "索火。壓沙討油哉。焚香三復。令人心意朗然。回視今",
    "X71n1419_008:0544a17": "諸方。作望塵態。於形勢之途者。何其陋耶。",
    "X71n1419_008:0544a18": "書顏聖徒手抄四六藁後",
    "X71n1419_008:0544a19": "用世語言。入佛知見。如來深所訶責。易之一陰一陽。",
    "X71n1419_008:0544a20": "老之道可道。清涼尤加擯斥。況駢四儷六。抽黃對白",
    "X71n1419_008:0544a21": "者乎。四明顏聖徒。宋建紹間。由毗尼而天台。由天台",
    "X71n1419_008:0544a22": "而禪肆。當時號為儁人。其達磨疏。有曰。日居月諸。曾",
    "X71n1419_008:0544a23": "根源之罕究。齒搖髮脫。猶枝葉之徧尋。能自知入海",
    "X71n1419_008:0544a24": "算沙之困。庶幾可無媿焉。",
    "X71n1419_008:0544b01": "跋則無範禮塔。得舍利。頌軸後",
    "X71n1419_008:0544b02": "梵語設利羅。此云骨身。孔老之書。無有也。惟砥節礪",
    "X71n1419_008:0544b03": "行。於如來最上乘。其圓明正性。不與形質俱弊者。乃",
    "X71n1419_008:0544b04": "得有焉。昔康僧會。於吳大帝朝。膜拜至三七日。獲設",
    "X71n1419_008:0544b05": "利羅。光彩奪目。佛慧命。由是大昌。今饒城則無範。膜",
    "X71n1419_008:0544b06": "拜不崇朝。獲設利。多至三十顆。視僧會。尤加奇偉。佛",
    "X71n1419_008:0544b07": "慧命。其復昌乎。鉤棘其句。藻繪其辭。鏗鏘之。詠歌之。",
    "X71n1419_008:0544b08": "吾未見其已也。",
    "X71n1419_008:0544b09": "蔣氏子。書蓮經。請題",
    "X71n1419_008:0544b10": "由雉身。為晉開士。杭之翼公是也。由蛤身。為宋名緇。",
    "X71n1419_008:0544b11": "婺之印公是也。山梁吐綬之姿。春池吠月之質。一聞",
    "X71n1419_008:0544b12": "此經。便乃蟬蛻死生。超然物表。為光明幢。炳燿癡昧。",
    "X71n1419_008:0544b13": "三周七喻之功。不其大乎。至若稟五行之秀。口誦此",
    "X71n1419_008:0544b14": "經。歸真後。舌作青蓮華香。與置鐵鏤書鎮于母氏者。",
    "X71n1419_008:0544b15": "固不在言也。古霅蔣君。手書此經。誠心所發。楷正遒",
    "X71n1419_008:0544b16": "麗。與此經。相終始。異世他生。可得涯涘哉。覧者其毋",
    "X71n1419_008:0544b17": "忽。",
    "X71n1419_008:0544b18": "跋一村僧帖",
    "X71n1419_008:0544b19": "村僧之村。阿伽陁藥。所不能療。諸大禿兵。復出村語。",
    "X71n1419_008:0544b20": "增其沈痼。千佛出世。亦無如之何矣。",
    "X71n1419_008:0544b21": "題舊作詩後",
    "X71n1419_008:0544b22": "余今八十有一。閉門靜坐。日俟無常之至。忽集慶齊",
    "X71n1419_008:0544b23": "萬峰。出五十年前舊詩。為示。如房琯見夏口甕中之",
    "X71n1419_008:0544b24": "書。張方平見瑯瑘梁上之經。真隔世事也。況晦中明。",
    "X71n1419_008:0544c01": "東嶼海。古林茂。商隱予。四友皆成古人。無可為太白",
    "X71n1419_008:0544c02": "殘月之配也。",
    "X71n1419_008:0544c03": "跋心遠同知。五峯參政。題高前山詩卷。墨跡",
    "X71n1419_008:0544c04": "昔無畏琳公。玄理外。吟筆尤高古。一時士大夫。皆與",
    "X71n1419_008:0544c05": "為方外交。蘇文忠。嘗擘窠大書云。琳老詩禪。或曰禪",
    "X71n1419_008:0544c06": "詩。叢林至今。以為美譚。今心遠同知。於前山翁。其所",
    "X71n1419_008:0544c07": "書。既已暗合孫吳。五峰之激賞。雪菴之品評。咸不在",
    "X71n1419_008:0544c08": "熈豐諸老下。豈今人中。果無古人耶。",
    "X71n1419_008:0544c09": "跋大慧墨跡",
    "X71n1419_008:0544c10": "濟北之道。至大慧。如朗日麗天。何幽不燭。如疾雷破",
    "X71n1419_008:0544c11": "山。何蟄不醒。呫呫動其喙。騰妬謗之燄者。非盲與聾。",
    "X71n1419_008:0544c12": "則不為也。一時文章鉅公。棄所學。執弟子禮。如李漢",
    "X71n1419_008:0544c13": "老韓子蒼馮濟川張無垢輩。駢肩累跡。殆不可悉說。",
    "X71n1419_008:0544c14": "其光明俊偉。絕出古今矣。此偈由無相居士。發以偈",
    "X71n1419_008:0544c15": "句。事跡推之。則內都知董德之。其人也。以法語道號",
    "X71n1419_008:0544c16": "校之。則內殿直鄧子左。其人也。師被命育王。十三閱",
    "X71n1419_008:0544c17": "月。復被命徑山。豈當時參問。有兩子張。法語所示。是",
    "X71n1419_008:0544c18": "董非鄧。其摳衣既多。其說法亦廣。禪錄難備攷乎。讀",
    "X71n1419_008:0544c19": "之者。宜詳焉。",
    "X71n1419_008:0544c20": "跋癡絕讚迦文項羽。二墨跡",
    "X71n1419_008:0544c21": "法性寬。波瀾闊。在玉山癡翁。則固有之。黃面老人。三",
    "X71n1419_008:0544c22": "百六十餘會。說一大藏。之乎者也。至拈華。普示大眾。",
    "X71n1419_008:0544c23": "迦葉波只一破顏微笑。便云。吾有實相無相。微妙法",
    "X71n1419_008:0544c24": "門。用付於汝。項王麾百勝之師。所向無不如意。至垓",
    "X71n1419_008:0545a01": "下之會。乃泣下數行。取彼一騎一都尉。引天之亡我。",
    "X71n1419_008:0545a02": "非戰之罪。為辭。由是而言。若儒若釋。至切害處。豈言",
    "X71n1419_008:0545a03": "議。足以盡其所蘊耶。",
    "X71n1419_008:0545a04": "題方山和真淨二偈",
    "X71n1419_008:0545a05": "東山因讀真淨禪錄。嘗合掌讚歎云。末世中。有恁地",
    "X71n1419_008:0545a06": "尊宿。大慧老祖。目其。為弄大旗鼓手段。尤以不一識",
    "X71n1419_008:0545a07": "為恨。由是言之。真淨說法。非他人可比。今方山翁所",
    "X71n1419_008:0545a08": "書二偈。特其太山一毫芒耳。既書其語。復次其韻。豈",
    "X71n1419_008:0545a09": "亦東山大慧遺意耶。不然。何跂慕之篤如此。",
    "X71n1419_008:0545a10": "跋鐵牛與淨人。化檀越為僧書",
    "X71n1419_008:0545a11": "人人皆淨名龐蘊。不薙髮可也。人人皆老盧丹霞。不",
    "X71n1419_008:0545a12": "市牒可也。大法浸衰。不逞之曹。竄名僧籍。身雖出家。",
    "X71n1419_008:0545a13": "心不入道。視鐵牛此語。當縮頸入地。",
    "X71n1419_008:0545a14": "跋大慧癡絕天目偃谿晦巖斷橋象潭叔凱",
    "X71n1419_008:0545a15": "諸老墨跡",
    "X71n1419_008:0545a16": "新州樵者。倩童子書壁。光明至今。如日月麗天。吾宗",
    "X71n1419_008:0545a17": "諸老。非在筆墨畦徑間。昭昭矣。大慧起濟北於將仆。",
    "X71n1419_008:0545a18": "香水海為口。蘇迷盧為舌。亦莫稱揚萬一。癡絕見曹",
    "X71n1419_008:0545a19": "源。天目見松源。其法中伯仲也。偃溪晦巖斷橋。同時",
    "X71n1419_008:0545a20": "鼎立。今皆有兒孫。據雄席。象潭嘗典惠嚴破院。欲聚",
    "X71n1419_008:0545a21": "泥團聽法。而泥團亦無。叔凱苦吟。師浪僊而不及者。",
    "X71n1419_008:0545a22": "九皋集今在焉。",
    "X71n1419_008:0545a23": "跋石田寄孟無菴。辭世頌",
    "X71n1419_008:0545a24": "少保孟無菴。由定海統制。受命滅金。手提步卒七千。",
    "X71n1419_008:0545b01": "拔淮蔡之根柢。雪汴梁之冤讎。由是遂為南北兩朝",
    "X71n1419_008:0545b02": "名將。豐功偉績。布在青史。非可誣也。至於屣棄功名。",
    "X71n1419_008:0545b03": "唾委利祿。徧參江淛老禪。究明父母未生。一段奇特",
    "X71n1419_008:0545b04": "大事。尤非他人所能及。冷泉石田法兄。隻履臨行時。",
    "X71n1419_008:0545b05": "獨於少保孟公。懸懸不能自已。此乃靈山付囑遺意。",
    "X71n1419_008:0545b06": "豈流俗淺見。可得管窺蠡測者哉。",
    "X71n1419_008:0545b07": "題莊子畫像",
    "X71n1419_008:0545b08": "漆園之文。視老列。最為奇峭。其所譚道妙。未始離乎",
    "X71n1419_008:0545b09": "老列也。宣明養素真人。慕其為人。寶其肖像。與胡椒",
    "X71n1419_008:0545b10": "八百斛。金釵十二行。大有徑庭矣。",
    "X71n1419_008:0545b11": "題鹽官犀牛扇圖",
    "X71n1419_008:0545b12": "鹽官國師。道契主上。名落天下。黃蘗分座說法其間。",
    "X71n1419_008:0545b13": "李唐宣宗丁內難。時嘗掌記室。道大德備。不在言矣。",
    "X71n1419_008:0545b14": "其索犀牛扇話。尤膾炙人口。今觀此圖。雖是頭角分",
    "X71n1419_008:0545b15": "明。若乃認以為實。正如失劒刻舟。",
    "X71n1419_008:0545b16": "跋名公帖",
    "X71n1419_008:0545b17": "紫谿真逸。楷法外。兼臻草聖之妙。此書。恐非得意者。",
    "X71n1419_008:0545b18": "蓬居事母。以孝聞當時。濟顛靈跡甚異。泉大道之流",
    "X71n1419_008:0545b19": "也。朴翁學詩蓬居。而青於藍。由鄮峰悟旨之後。開口",
    "X71n1419_008:0545b20": "動舌。無非歌詠本地風光。松源三句註脚。脫出語言",
    "X71n1419_008:0545b21": "窠臼。滅翁謂其深得彭郎家訓。豈必然耶。",
    "X71n1419_008:0545b22": "書子昂千瀨唱酬詩後",
    "X71n1419_008:0545b23": "子昂此二詩。韻高而氣清。才長而工熟。非韋蘇州柳",
    "X71n1419_008:0545b24": "河東。則不能為也。昔相遇於錢塘廨舍。舉以為示。嘗",
    "X71n1419_008:0545c01": "詰之云。清淨安得有障。子昂云。厭垢穢。愛清淨。去彼",
    "X71n1419_008:0545c02": "取此。是非障與。予曰。將謂是箇翰林官人。元來却是",
    "X71n1419_008:0545c03": "箇冠巾和尚。胡盧一笑而罷。子昂復云。老母出某之",
    "X71n1419_008:0545c04": "夕。夢一異僧入室。故平生酷嗜佛書。禪門諸祖語。雖",
    "X71n1419_008:0545c05": "不全解。一見皆略知其意。千瀨慣與子昂言詩。不知",
    "X71n1419_008:0545c06": "曾言及此否。",
    "X71n1419_008:0545c07": "題裁縫頌軸後",
    "X71n1419_008:0545c08": "一鍼鋒上。拓開百千微妙法門。能大能小。能短能長。",
    "X71n1419_008:0545c09": "能高能下。能玄能黃。龍蟠鳳逸。衲僧讚歎有分。鷹揚",
    "X71n1419_008:0545c10": "虎視。稱師匠者。拱手歸降。雞足山中。黃梅夜半。又何",
    "X71n1419_008:0545c11": "足云。",
    "X71n1419_008:0545c12": "題堯民鼓腹圖",
    "X71n1419_008:0545c13": "洞庭之蛇既斷。桑林之狶亦禽。由猰[狂-王+俞]至十日。諸害",
    "X71n1419_008:0545c14": "皆熄。怡怡愉愉。咸躋仁壽。於斯其見之矣。",
    "X71n1419_008:0545c15": "書海翁書記。諸友贈行。頌軸後",
    "X71n1419_008:0545c16": "余與海翁別。今三十四年。其的骨孫鑑上人。忽出此",
    "X71n1419_008:0545c17": "卷。咸淳間。南北宕諸君子。恍然如見顏色。曾不知身",
    "X71n1419_008:0545c18": "在陵遷谷改。城是人非中也。鑑方潛鞭密練。以佛祖",
    "X71n1419_008:0545c19": "事業居懷。固將揭斯道。焜耀當世。孰謂海翁其果亡",
    "X71n1419_008:0545c20": "與。",
    "X71n1419_008:0545c21": "跋偃谿墨跡",
    "X71n1419_008:0545c22": "天台宗徒西堂。以所號。為請佛智師伯。以笑堂命之。",
    "X71n1419_008:0545c23": "欲其蟬蛻客塵煩惱。怡然自家閫奧。意固偉矣。殊不",
    "X71n1419_008:0545c24": "知。迦葉波破顏微笑。反居門外。水潦遭蹈。正墮階前。",
    "X71n1419_008:0546a01": "千古之下。飜成笑具。",
    "X71n1419_008:0546a02": "松江明上人。舌端血。書九經。請題",
    "X71n1419_008:0546a03": "如上九部妙典。諸佛骨髓也。眾生命脉也。禪門關鍵",
    "X71n1419_008:0546a04": "也。教苑精華也。悟之則高蹈十方。迷之則流浪諸趣。",
    "X71n1419_008:0546a05": "松江慧明上人。發大勇猛。施大精進。於自己舌端。放",
    "X71n1419_008:0546a06": "紅蓮華色光明。發揮此無上法寶。普為有情界中。非",
    "X71n1419_008:0546a07": "器人等。作大饒益。其功行。可思議乎。",
    "X71n1419_008:0546a08": "題無擇頌軸",
    "X71n1419_008:0546a09": "伽黎倒搭和身臥。楖栗橫拖信意遊。不辦刀山并劒",
    "X71n1419_008:0546a10": "樹。豈分酒肆與歌樓。此四十二年前。居蒙堂時。與玉",
    "X71n1419_008:0546a11": "岡霖公所作。無擇號鄙語也。時虗谷在後板。雲峰為",
    "X71n1419_008:0546a12": "不動軒主人。後三十年。虗谷由宜陽大仰。而踵雲峰",
    "X71n1419_008:0546a13": "之席。無擇神秀昌公。嘗以此軸。請虗谷題焉。又六年",
    "X71n1419_008:0546a14": "予由良陼西菴。復補虗谷之席。昌公亦復以此為請。",
    "X71n1419_008:0546a15": "回視軸中故人。十無二三。吁後之視今。亦猶今之視",
    "X71n1419_008:0546a16": "昔。悲夫。",
    "X71n1419_008:0546a17": "題孔門諸子圖",
    "X71n1419_008:0546a18": "蜡畢之遊。舞雩之詠。於斯求之。何異按圖索駿者哉。",
    "X71n1419_008:0546a19": "從孟氏者。常以曾子為稱首。從荀氏者。常以馯子為",
    "X71n1419_008:0546a20": "稱首。二子皆出夫子。各專師說。互有不同。九原可作。",
    "X71n1419_008:0546a21": "吾將起此十一子。而問之。其必有以語我矣。",
    "X71n1419_008:0546a22": "跋瞎堂和尚墨跡",
    "X71n1419_008:0546a23": "瞎堂老人。曾參雲巖遜及起鐵拂者。皆蒙印可。其心",
    "X71n1419_008:0546a24": "終不自肯。至圓悟室中。然後大徹。有奮鐵舌。轉關棙",
    "X71n1419_008:0546b01": "之贈。故禪林至今。以鐵舌稱焉。大慧師祖。在梅衡。有",
    "X71n1419_008:0546b02": "傳其提唱。駭云。老師晚年。有此兒耶。遂以圓悟所付",
    "X71n1419_008:0546b03": "法衣寄之。其所說。超離情見。脫略窠臼。皆非承言滯",
    "X71n1419_008:0546b04": "句雛道人。可窺測。徹禪此偈。奚足涯涘其平生萬一。",
    "X71n1419_008:0546b05": "題藏叟所作。偃谿茶湯榜遺藁",
    "X71n1419_008:0546b06": "四六非古也。魏晉以降。道喪文弊。此作由是興焉。藏",
    "X71n1419_008:0546b07": "叟老人。妙喜三世的骨孫。臨濟命脉所係。駢四儷六。",
    "X71n1419_008:0546b08": "豈其責乎。蓋其天姿英發。早歲家塾間。為之。素塾故",
    "X71n1419_008:0546b09": "習。未能頓忘耳。天和首座。得其偃谿茶湯二榜。十襲",
    "X71n1419_008:0546b10": "以為至寶。謂其平生。實在於此。誤矣。",
    "X71n1419_008:0546b11": "題羅漢圖",
    "X71n1419_008:0546b12": "梵語阿羅漢。此云應真。一應斷煩惱障。二應不受後",
    "X71n1419_008:0546b13": "有身。三應受人天供養。證此聖果。以曠大劫為壽命。",
    "X71n1419_008:0546b14": "隨意或延或促。飛行水陸。震動天地。皆遊戲餘事。惟",
    "X71n1419_008:0546b15": "其沈空滯寂。只知自了。不顧度生。迦文老人。所以深",
    "X71n1419_008:0546b16": "所訶責。唐宋諸賢。想其儀軌。寄之筆端如幻三昧。使",
    "X71n1419_008:0546b17": "流俗知所跂慕。今妄一男子。隨例輒恣毀斥。拘墟而",
    "X71n1419_008:0546b18": "藐海。坐井而小天。可笑不自量也。",
    "X71n1419_008:0546b19": "題香山九老圖",
    "X71n1419_008:0546b20": "商山之四皓。竹林之七賢。皆以不能深藏密伏。為時",
    "X71n1419_008:0546b21": "人。所描畫。今古筠圓上人。示予香山九老圖。予今平",
    "X71n1419_008:0546b22": "頭八十。胡杲吉旼劉真鄭據盧真。則長予。九歲八歲",
    "X71n1419_008:0546b23": "七歲五歲三歲。張渾白居易狄兼謨盧貞。則少予三",
    "X71n1419_008:0546b24": "歲六歲十歲。復乃署名其後。安知異日。不為他人所",
    "X71n1419_008:0546c01": "描畫。謂予老不知死。尚復把人杓柄。與時俯仰哉。元",
    "X71n1419_008:0546c02": "統閼逢閹茂。三月吉旦。書于不動軒。",
    "X71n1419_008:0546c03": "塔銘",
    "X71n1419_008:0546c04": "中順大夫秘書少監致仕黃溍撰",
    "X71n1419_008:0546c05": "菩提達磨。以摩訶迦葉所得。無上正法。來止中土。直",
    "X71n1419_008:0546c06": "接上根。其後支分為二。心印獨付於曹谿。派別為五。",
    "X71n1419_008:0546c07": "而宗風大振於臨濟。至大慧。而東南禪門之盛。遂冠",
    "X71n1419_008:0546c08": "絕於一時。故其子孫。最為蕃衍。徑山元叟禪師。大慧",
    "X71n1419_008:0546c09": "四世孫也。師諱行端。元叟蓋其字。族臨海何氏。世為",
    "X71n1419_008:0546c10": "儒家。母王氏。能通五經。師生而秀拔。幼不茹葷。超然",
    "X71n1419_008:0546c11": "有厭薄塵紛之意。六歲母教以論語孟子。輒能成誦。",
    "X71n1419_008:0546c12": "雅不欲汩沒於世儒章句之學。十二從族叔父茂上",
    "X71n1419_008:0546c13": "人。得度於餘杭之化城院。十八受具戒。一切文字。不",
    "X71n1419_008:0546c14": "由師授。自然能通。而其器識淵邃。夙負大志。以斯道",
    "X71n1419_008:0546c15": "自任。宴坐思惟。至忘寢食。初參藏叟和尚於徑山。叟",
    "X71n1419_008:0546c16": "問。汝是甚處人。師云台州。叟便喝。師展坐具。叟又喝。",
    "X71n1419_008:0546c17": "師收坐具。叟云。放汝三十棒。參堂去。師於言下。豁然",
    "X71n1419_008:0546c18": "頓悟。一日侍次。叟云。我泉南無僧。師云。和尚聻。叟便",
    "X71n1419_008:0546c19": "棒。師接住云。莫道無僧好。叟頷之。即延入侍司。是時",
    "X71n1419_008:0546c20": "眾滿萬指。莫有契其機者。叟既告寂。師至淨慈。依石",
    "X71n1419_008:0546c21": "林鞏公。即處以記室。相與激揚此事。與虗谷陵。東嶼",
    "X71n1419_008:0546c22": "海。晦機熈。東州永。竹閣真。為莫逆交。尋以靈隱山水",
    "X71n1419_008:0546c23": "清勝。往掛錫焉。師嘗自稱寒拾里人。橫川珙公。在育",
    "X71n1419_008:0546c24": "王。以偈招之曰。寥寥天地間。獨有寒山子。師竟不渡",
    "X71n1419_008:0547a01": "江。而謁覺菴真公於承天。復參雪巖欽公於仰山。巖",
    "X71n1419_008:0547a02": "問何處來。師云兩淛。巖云。因甚語音不同。師云。合取",
    "X71n1419_008:0547a03": "臭口。巖云。獺徑橋高。集雲峰峻。未識書記在。師拍手",
    "X71n1419_008:0547a04": "云。鴨吞螺螄。眼睛突出。巖笑顧謂。侍者點好茶來。即",
    "X71n1419_008:0547a05": "送師歸蒙堂。居三歲。而巖逝。乃還淛右。虎巖伏公。時",
    "X71n1419_008:0547a06": "住徑山。請師居第一座。既而退處楞伽室。擬寒山子",
    "X71n1419_008:0547a07": "詩百餘篇。皆真乘流注。四方衲子。多傳誦之。大德庚",
    "X71n1419_008:0547a08": "子。出世湖之資福。伏公加盛禮。覬師唱其道。師微笑",
    "X71n1419_008:0547a09": "而不答。瓣香酬恩。卒歸之藏叟焉。學徒奔湊。名聞京",
    "X71n1419_008:0547a10": "國。後三年癸卯。特旨賜慧文正辯禪師。中書平章政",
    "X71n1419_008:0547a11": "事張閭公。任行宣政使。首舉師。主中天竺。開堂之日。",
    "X71n1419_008:0547a12": "公率僚屬。親臨座下。寺當久廢之餘。師為樹門榜。而",
    "X71n1419_008:0547a13": "正鄰剎之侵疆。治殿宇。而還叢林之舊觀。皆出公外",
    "X71n1419_008:0547a14": "護之力。皇慶壬子。遷靈隱。有旨。設水陸大會于金山。",
    "X71n1419_008:0547a15": "命師陞座說法。竣事入覲。於便殿。從容奏對。深契上",
    "X71n1419_008:0547a16": "衷。加賜佛日普照之號。陛辭南歸。即拂衣去。養高于",
    "X71n1419_008:0547a17": "良陼之西庵。至治壬戌。徑山虗席。三宗四眾。咸謂非",
    "X71n1419_008:0547a18": "師莫能荷負其任。相率白于宣政行院。請師補其處。",
    "X71n1419_008:0547a19": "泰定甲子。用使院闔詞奏請。為降璽書。作大護持。師",
    "X71n1419_008:0547a20": "至是凡三被金襴袈裟之賜。二十年間。足不越閫。而",
    "X71n1419_008:0547a21": "慕其道者。鱗萃蟻聚。至無所容。歲饑。皆裹糧而來。以",
    "X71n1419_008:0547a22": "得見為幸。徑山自大慧中興後。代有名德。得師而其",
    "X71n1419_008:0547a23": "道愈光。師嘗勘一新到僧云。何方聖者。甚處靈祗。僧",
    "X71n1419_008:0547a24": "云臨朕碪。師云。杜撰禪和。如麻似粟。參堂去。又勘一",
    "X71n1419_008:0547b01": "僧云。棋槃石。斫破你腦門。盋盂池。浸爛你脚板。僧擬",
    "X71n1419_008:0547b02": "答。師便喝。又勘一僧云。擘開華嶽連天秀。放出黃河",
    "X71n1419_008:0547b03": "徹底清。即且置。平實地上。道將一句來。僧擬開口。師",
    "X71n1419_008:0547b04": "便打。其機鋒峭峻。多此類。師以呵叱怒罵。為門弟子",
    "X71n1419_008:0547b05": "慈切之誨。以不近人情。行天下大公之道。為藏叟之",
    "X71n1419_008:0547b06": "的傳。一人而已。師之利他。皆陰為之。沒齒不言。而其",
    "X71n1419_008:0547b07": "道德聞望。為朝野所推服。薦膺命賜。人以為榮。而師",
    "X71n1419_008:0547b08": "未始自衒。意漠如也。暇日以餘力。施於篇翰。尤精絕",
    "X71n1419_008:0547b09": "古雅。石田林先生。隱居吳山。不與世接。獨遺師以詩",
    "X71n1419_008:0547b10": "曰。能吟天寶句。不廢嶺南禪。其取重於前輩如此。師",
    "X71n1419_008:0547b11": "生於宋寶祐乙卯。佛涅槃後一日。以至正辛巳。八月",
    "X71n1419_008:0547b12": "四日。終于徑山之丈室。世壽八十八。僧臘七十六。其",
    "X71n1419_008:0547b13": "先五日。示微疾。問侍僧云。呼之曾已休。吸之尚未舍。",
    "X71n1419_008:0547b14": "寄同諸苦源。來者不來者。如何是來者不來者。侍僧",
    "X71n1419_008:0547b15": "無語。師良久云。後五日看。越四日夜分。沐浴更衣。別",
    "X71n1419_008:0547b16": "眾趺坐。書偈云。本無生滅。焉有去來。冰河發燄。鐵樹",
    "X71n1419_008:0547b17": "華開。投筆垂一足而化。龕留七日。顏貌如生。以是月",
    "X71n1419_008:0547b18": "十一日。奉全身。窆于寂照塔院。而分爪髮。建塔于化",
    "X71n1419_008:0547b19": "城幻有精舍。四會說法語。有錄行于世。所度弟子。若",
    "X71n1419_008:0547b20": "干人。嗣其法。而同時闡化於吳楚閩粵蜀漢間者。若",
    "X71n1419_008:0547b21": "干人。其上首靈隱法林。本覺梵琦。中天竺祖銘等。狀",
    "X71n1419_008:0547b22": "師行業。俾溍書之茲碑。溍忝從章甫逢掖之後。未能",
    "X71n1419_008:0547b23": "於宗門中。齅薝蔔之香。甞醍醐之味。罔知所以措其",
    "X71n1419_008:0547b24": "頌美之辭。庸備著狀所述。為之序而銘諸。庶幾不失",
    "X71n1419_008:0547c01": "其實。來學得以究極夫旨趣云爾。銘曰。",
    "X71n1419_008:0547c02": "　大雄唱滅　　宗途肇分　　不有單傳　　孰開我人",
    "X71n1419_008:0547c03": "　巍巍大慧　　垂陰四葉　　門庭之盛　　規重矩疊",
    "X71n1419_008:0547c04": "　法雷普震　　裂地轟天　　據獅子座　　四十二年",
    "X71n1419_008:0547c05": "　被遇三朝　　便蕃異數　　王臣順風　　有嚴外護",
    "X71n1419_008:0547c06": "　大法棟梁　　一夕而摧　　本無生滅　　焉有去來",
    "X71n1419_008:0547c07": "　寂而常照　　碧潭秋月　　散為千光　　非同非別",
    "X71n1419_008:0547c08": "　徑山蒼蒼　　上與雲齊　　真身常住　　大慧焉依",
    "X71n1419_008:0547c09": "　讚述虗空　　非愚則惑　　直書具文　　刻此山石",
    "X71n1419_008:0547c11": "慧文正辯佛日普照元叟端禪師語錄卷第八(終)",
    "X71n1419_008:0547c14": "元叟端禪師語錄後跋",
    "X71n1419_008:0547c16": "諸法無法體。所說惟是心。不見於自心。而起於分別。",
    "X71n1419_008:0547c17": "今觀徑山元叟禪師四會語。一一從自己胸中流出。",
    "X71n1419_008:0547c18": "其玅用也。如鼓百萬雄兵於遠塞。蔑有當其鋒者。其",
    "X71n1419_008:0547c19": "方便也。如聚珍怪百物於通衢。至者隨所探焉。收放",
    "X71n1419_008:0547c20": "縱橫。得大自在。大慧云。如將福州名品茘枝。剝了皮。",
    "X71n1419_008:0547c21": "去了核。送在你口裏。自是你嚥不下。以此知。禪師得",
    "X71n1419_008:0547c22": "大慧五葉之正傳。能大其家世者也。其有未得魚兔",
    "X71n1419_008:0547c23": "者。當勿忘於筌罤。至正癸未。上元日。妙道敬題于竹",
    "X71n1419_008:0547c24": "山閒檐。時年八十七矣。"
}