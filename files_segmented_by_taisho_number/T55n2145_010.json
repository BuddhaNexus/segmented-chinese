{
    "T55n2145_010:0069a02": "出三藏記集序卷第十",
    "T55n2145_010:0069a04": "釋僧祐撰",
    "T55n2145_010:0069a05": "道地經序第一　道安法師",
    "T55n2145_010:0069a06": "沙彌十慧章句序第二　嚴佛調作",
    "T55n2145_010:0069a07": "十法句義經序第三　道安法師",
    "T55n2145_010:0069a08": "三十七品序第四　曇無蘭作",
    "T55n2145_010:0069a09": "舍利弗阿毘曇序第五　道摽法師",
    "T55n2145_010:0069a10": "僧伽羅剎經序第六　未詳作者",
    "T55n2145_010:0069a11": "僧伽羅剎集經後記第七　未詳作者",
    "T55n2145_010:0069a12": "婆須蜜經序第八　未詳作者",
    "T55n2145_010:0069a13": "阿毘曇序第九　道安法師",
    "T55n2145_010:0069a14": "阿毘曇心序第十　未詳作者",
    "T55n2145_010:0069a15": "阿毘曇心序第十一　慧遠法師",
    "T55n2145_010:0069a16": "三法度記第十二　慧遠法師",
    "T55n2145_010:0069a17": "三法度記第十三　出經後記",
    "T55n2145_010:0069a18": "八揵度阿毘曇根揵度後別記第十四",
    "T55n2145_010:0069a19": "　未詳作者",
    "T55n2145_010:0069a20": "十四卷鞞婆沙序第十五　道安法師",
    "T55n2145_010:0069a21": "六十卷毘婆沙序第十六　道挻法師",
    "T55n2145_010:0069a22": "雜阿毘曇心序第十七　未詳作者",
    "T55n2145_010:0069a23": "後出雜心序第十八　焦鏡法師",
    "T55n2145_010:0069a24": "大智釋論序第十九　叡法師作",
    "T55n2145_010:0069a25": "大智論記第二十　出論後記",
    "T55n2145_010:0069a26": "大智論抄序第二十一　慧遠法師",
    "T55n2145_010:0069a27": "道地經序第一釋道安",
    "T55n2145_010:0069a28": "夫道地者。應真之玄堂。升仙之奧室也。無本",
    "T55n2145_010:0069a29": "之城杳然難陵矣。無為之牆邈然難踰矣。微",
    "T55n2145_010:0069b01": "門妙闥少[門@視]其庭者也。蓋為器也。猶海與行",
    "T55n2145_010:0069b02": "者。日酌之而不竭。返精者無數而不滿。其為",
    "T55n2145_010:0069b03": "像也。含弘靜泊綿綿若存。寂寥無言。辯之者",
    "T55n2145_010:0069b04": "幾矣。恍惚無行。求矣漭乎其難測。聖人有以",
    "T55n2145_010:0069b05": "見因華可以成實。覩末可以達本。乃為布不",
    "T55n2145_010:0069b06": "言之教。陳無轍之軌。闡止啟觀式成定諦髦",
    "T55n2145_010:0069b07": "彥六雙率由斯路歸精谷神於乎羨矣。夫地",
    "T55n2145_010:0069b08": "也者。苞潤施毓稼穡以成。鏐鐐瓊琛罔弗以",
    "T55n2145_010:0069b09": "載。有喻止觀莫近於此。故曰道地也。昔在眾",
    "T55n2145_010:0069b10": "祜三達遐鑒。八音四辯共奕敷化。識病而",
    "T55n2145_010:0069b11": "療聲典難算。至如來善逝而大訓絕。五百無",
    "T55n2145_010:0069b12": "著遷而靈教乖。於是有三藏沙門。厥名眾護。",
    "T55n2145_010:0069b13": "仰惟諸行布在群籍。俯愍發進不能悉洽。",
    "T55n2145_010:0069b14": "祖述眾經撰要約行。目其次序以為一部二",
    "T55n2145_010:0069b15": "十七章。其於行也。要猶人首與可終身載。",
    "T55n2145_010:0069b16": "不可須臾下。猶氣息與可終身通。不可須臾",
    "T55n2145_010:0069b17": "閉。息閉則命殞。首下則身殪。若行者暫去斯",
    "T55n2145_010:0069b18": "法姦宄之匿入矣。有開士世高者。安息王元",
    "T55n2145_010:0069b19": "子也。禪國高讓納萬乘位。剋明畯德改容",
    "T55n2145_010:0069b20": "修道。越境流化爰適此邦。其所傳訓淵微優",
    "T55n2145_010:0069b21": "邃。又折護所集者七章譯為漢文。音近雅質",
    "T55n2145_010:0069b22": "敦兮若撲。或變質從文。或因質不飾。皇矣",
    "T55n2145_010:0069b23": "世高審得厥旨。夫絕愛原滅榮冀息馳騁。莫",
    "T55n2145_010:0069b24": "先於止。了癡惑達九道見身幻。莫首於觀。大",
    "T55n2145_010:0069b25": "聖以是達五根登無漏。揚美化易頑俗。莫先",
    "T55n2145_010:0069b26": "於正。靡不由茲也。真可謂盛德大業。至矣",
    "T55n2145_010:0069b27": "哉。行自五陰盡于成壞。則是苦諦漏盡之迹",
    "T55n2145_010:0069b28": "也。神足章者。則是禪思五通之要也。五十五",
    "T55n2145_010:0069b29": "觀者。則是四非常度三結之本也。人之處世",
    "T55n2145_010:0069c01": "曚昧未祛。熙熙甘色如饗大牢。由處穢海",
    "T55n2145_010:0069c02": "幽厄九月。既生迍邅羅遘百凶。尋旋老死",
    "T55n2145_010:0069c03": "嬰苦萬端。漂溺五流莫能自返。聖人深見以",
    "T55n2145_010:0069c04": "為苦證遊神八路長陟永安。專精稽古則逸",
    "T55n2145_010:0069c05": "樂若此。開情縱欲則酸毒若彼。二道顯著宜",
    "T55n2145_010:0069c06": "順所從。石以淬碎剝堅截剛。素質精深五",
    "T55n2145_010:0069c07": "色炳燦。由是論之。可不勉哉。予生不辰值皇",
    "T55n2145_010:0069c08": "綱紐絕。玁狁猾夏山左蕩沒。避難濩澤師殞",
    "T55n2145_010:0069c09": "友折。周爰諮謀顧靡所詢。時雁門沙門支曇",
    "T55n2145_010:0069c10": "講鄴都沙門竺僧輔。此二仁者。聰明有融。信",
    "T55n2145_010:0069c11": "而好古。冒嶮遠至得與酬酢。尋章察句造此",
    "T55n2145_010:0069c12": "訓傳。怖權與進者暫可微寤。蚊蚋奮翼以",
    "T55n2145_010:0069c13": "助隨嵐。蟻壟增封嵩岳之頂。豈其能益於高",
    "T55n2145_010:0069c14": "猛哉。探頤奧邈惟八輩難之。況末學小子",
    "T55n2145_010:0069c15": "庶幾茲哉。然天竺聖邦道岨遼遠。幽見硯儒",
    "T55n2145_010:0069c16": "少來周化。先哲既逝來聖未至。進退狼跋咨",
    "T55n2145_010:0069c17": "嗟涕洟。故作章句申己丹赤。冀諸神通照我",
    "T55n2145_010:0069c18": "喁喁。必枉靈趾燭謬正闕也。",
    "T55n2145_010:0069c19": "沙彌十慧章句序第二",
    "T55n2145_010:0069c20": "嚴阿祇梨浮調所造",
    "T55n2145_010:0069c21": "昔在佛世經法未記。言出尊口弟子誦習。辭",
    "T55n2145_010:0069c22": "約而義博記鮮而妙深。佛既泥曰微言永",
    "T55n2145_010:0069c23": "絕。猶穀水消竭日月隕墜。於是眾賢共使阿",
    "T55n2145_010:0069c24": "難演其所聞。凡所著出十二部經。其後高明",
    "T55n2145_010:0069c25": "各為注說。章句解故或以十數。有菩薩者。出",
    "T55n2145_010:0069c26": "自安息。字世高。韜弘稽古靡經不綜。愍俗童",
    "T55n2145_010:0069c27": "矇示以橋梁。於是漢邦敷宣佛法。凡厥所出",
    "T55n2145_010:0069c28": "數百萬言或以口解。或以文傳。唯沙彌十慧",
    "T55n2145_010:0069c29": "未聞深說。夫十者數之終。慧者道之本也。物",
    "T55n2145_010:0070a01": "非數不定。行非道不度。其文郁郁其用亹亹。",
    "T55n2145_010:0070a02": "廣彌三界近觀諸身。調以不敏得充賢次。學",
    "T55n2145_010:0070a03": "未浹聞行未中四。夙羅凶咎遘和上憂。長",
    "T55n2145_010:0070a04": "無過庭善誘之教。悲窮自潛無所繫心。於是",
    "T55n2145_010:0070a05": "發憤忘食因閑歷思。遂作十慧章句。不敢自",
    "T55n2145_010:0070a06": "專事喻眾經。上以達道德下以慰己志。創奧",
    "T55n2145_010:0070a07": "博尚之賢不足留意。未升堂室者。可以啟",
    "T55n2145_010:0070a08": "矇焉。",
    "T55n2145_010:0070a09": "十法句義經序第三道安法師",
    "T55n2145_010:0070a10": "夫有欲之激百轉千化搖蕩成教。亦何得一",
    "T55n2145_010:0070a11": "端乎。是故正覺因心所遷。即名為經。邪止名",
    "T55n2145_010:0070a12": "正。亂止名定。方圓隨器合散從俗。隨器故因",
    "T55n2145_010:0070a13": "質而立名。從俗故緣對而授藥。立名無常。名",
    "T55n2145_010:0070a14": "則神道矣。授藥無常。藥則感而通故矣。即已",
    "T55n2145_010:0070a15": "不器又通其故。則諸行氾然因法而結也。二",
    "T55n2145_010:0070a16": "三至十存乎其人。病有眾寡以人為目耳。譬",
    "T55n2145_010:0070a17": "藥分劑有單有複。診脈視色投藥緣疾。法參",
    "T55n2145_010:0070a18": "相成。不其然乎。自佛即幽。阿難所傳分為三",
    "T55n2145_010:0070a19": "藏。纂乎前緒部別諸經。小乘則為阿含。四行",
    "T55n2145_010:0070a20": "中阿含者數之藏府也。阿毘曇者數之苑藪",
    "T55n2145_010:0070a21": "也。其在赤澤碩儒通人。不學阿毘曇者。蓋闕",
    "T55n2145_010:0070a22": "如也。夫造舟而濟者。其體也安。粹數而立者。",
    "T55n2145_010:0070a23": "其業也美。是故般若啟卷必數了諸法平數",
    "T55n2145_010:0070a24": "以成經。斯乃眾經之喉衿。為道之樞極也。可",
    "T55n2145_010:0070a25": "不務乎。可不務乎。於戲前徒不忘玄數者。",
    "T55n2145_010:0070a26": "秋露子也。于茲繼武有自來矣。篤斯業者或",
    "T55n2145_010:0070a27": "不成也。爰晉土者。世高其俊也。偉哉數學淵",
    "T55n2145_010:0070a28": "源流清。抱德惠和播馨此域。安雖希高迹末",
    "T55n2145_010:0070a29": "由也已。然旋焉周焉滅焉修焉。未墜地也。",
    "T55n2145_010:0070b01": "并一不惑以成積習。移志蹈遠。移質緣以高",
    "T55n2145_010:0070b02": "尚。欲疲不能也。人亦有言。曰聖人也者人情",
    "T55n2145_010:0070b03": "之積也。聖由積靡爐錘之間。惡可已乎。經",
    "T55n2145_010:0070b04": "之大例皆異說同行。異說者明夫一行之歸",
    "T55n2145_010:0070b05": "致。同行者其要不可相無則行必俱行。全其",
    "T55n2145_010:0070b06": "歸致則同處而不新。不新故頓至而不惑。俱",
    "T55n2145_010:0070b07": "行故。叢萃而不迷也。所謂知異知同。是乃大",
    "T55n2145_010:0070b08": "通。既同既異。是謂大備也。以此察之。義焉",
    "T55n2145_010:0070b09": "廋哉。義焉廋哉。夫玄覽莫美乎同異。而得",
    "T55n2145_010:0070b10": "其門者或寡矣。明白莫過乎辯數。而入其室",
    "T55n2145_010:0070b11": "者鮮矣。昔嚴調撰十慧章句。康僧會集六度",
    "T55n2145_010:0070b12": "要目每尋其迹欣有寤焉。然猶有闕久行未",
    "T55n2145_010:0070b13": "錄者。今抄而第之。名曰十法句義。若其常行",
    "T55n2145_010:0070b14": "之注解。若昔未集之貽後。同我之倫儻可察",
    "T55n2145_010:0070b15": "焉。",
    "T55n2145_010:0070b16": "三十七品經序第四沙門竺曇無蘭撰",
    "T55n2145_010:0070b17": "三十七品者。三世諸佛之舟輿。聲聞古佛",
    "T55n2145_010:0070b18": "亦皆乘之而得度。三界眾生靡不載之。故經",
    "T55n2145_010:0070b19": "曰。大乘道之輿。一切度天人。然則三十七品。",
    "T55n2145_010:0070b20": "或離或合。在一增四法。有四意止四神足無",
    "T55n2145_010:0070b21": "四意斷。五法則有五根五力。七法無七覺意。",
    "T55n2145_010:0070b22": "八法而有八等。則為五經也。依如此比當應",
    "T55n2145_010:0070b23": "為七經。如此則離也。而諸經多合唯一增爾",
    "T55n2145_010:0070b24": "耳。中阿鋡身意止有安般出入息事。將是行",
    "T55n2145_010:0070b25": "四意止時。有亂意起者。執對行藥也。又諸經",
    "T55n2145_010:0070b26": "三十七品文辭不同。余因閑戲尋省諸經。撮",
    "T55n2145_010:0070b27": "採事備辭巧便者。差次條貫伏其位。使經體",
    "T55n2145_010:0070b28": "不毀。而事有異同者得顯于義。又以三昧連",
    "T55n2145_010:0070b29": "之乎末。以具泥洹四十品五根中。云四禪四",
    "T55n2145_010:0070c01": "諦有目無文。故復屬之於後。令始涉者攬之",
    "T55n2145_010:0070c02": "易悟。不亦佳乎。又以諸經之異者注于句",
    "T55n2145_010:0070c03": "末。",
    "T55n2145_010:0070c04": "小安般三十七品後。則次止觀律法義。次三",
    "T55n2145_010:0070c05": "十七品後。次四諦小十二門後。次三向爾為",
    "T55n2145_010:0070c06": "泥洹四十品。止觀四諦成道之行不可以相",
    "T55n2145_010:0070c07": "無也。是故集止觀三三昧四禪四諦。繫之於",
    "T55n2145_010:0070c08": "三十七品後。欲令行者覽之易見而其行也。",
    "T55n2145_010:0070c09": "序二百六十五字。本二千六百八十五字。子",
    "T55n2145_010:0070c10": "二千九百七十字。凡五千九百二字。除後六",
    "T55n2145_010:0070c11": "行八十字不在計中。晉泰元二十一年歲在",
    "T55n2145_010:0070c12": "丙申六月沙門竺曇無蘭在楊州謝鎮西寺撰。",
    "T55n2145_010:0070c13": "舍利弗阿毘曇序第五釋道摽",
    "T55n2145_010:0070c14": "阿毘曇秦言無比法。出自八音。亞聖所述。作",
    "T55n2145_010:0070c15": "之雖簡成命曲備重微曠濟神要莫比。真祇",
    "T55n2145_010:0070c16": "洹之微風。反流之宏趣。然佛後闇昧競執異",
    "T55n2145_010:0070c17": "津。或有我有法。或無我有法。乖忤純風虧",
    "T55n2145_010:0070c18": "矇聖道。有舍利弗。玄哲高悟神貫翼從。德",
    "T55n2145_010:0070c19": "備左面智參照來。其人以為。是非之越。大猷",
    "T55n2145_010:0070c20": "將隱。既曰像法。任之益滯。是以敢於佛前所",
    "T55n2145_010:0070c21": "聞經法。親承即集先巡堤防。謙抑邪流助宣",
    "T55n2145_010:0070c22": "法化故其為經也。先立章以崇本。後廣演以",
    "T55n2145_010:0070c23": "明義之體四焉。問分也。非問分也。攝相應分",
    "T55n2145_010:0070c24": "也。厚分也。問者。寄言扣擊明夫應會。非問",
    "T55n2145_010:0070c25": "分者。假韻默通惟宣法相。攝相應分者。總",
    "T55n2145_010:0070c26": "括自他釋非相無。厚分者。遠述因緣以彰",
    "T55n2145_010:0070c27": "性空。性空彰則反迷至矣。非相無則相與用",
    "T55n2145_010:0070c28": "矣。法相宣則邪觀息矣。應會明則極無遺矣。",
    "T55n2145_010:0070c29": "四體圓足二諦義備。故稱無比法也。此經於",
    "T55n2145_010:0071a01": "先出阿毘曇。雖文言融通而旨格各異。又載",
    "T55n2145_010:0071a02": "自空以明宗極。故能取貴於當時。而垂軌於",
    "T55n2145_010:0071a03": "千載。明典振於遠維。四眾率爾同仰。是使",
    "T55n2145_010:0071a04": "殉有者祛妄見之惑。向化者起即隆之動",
    "T55n2145_010:0071a05": "苕苕焉。故冥宗之貴緒也。亹亹焉。故歸輪",
    "T55n2145_010:0071a06": "之所契也。此經標明曩代靈液西畛。純教",
    "T55n2145_010:0071a07": "彌於閬風。玄問扇於東嶺。惟秦天王冲資",
    "T55n2145_010:0071a08": "叡聖。冥根樹於既往。實相結於皇極。王德應",
    "T55n2145_010:0071a09": "符闡揚三寶。聞茲典誥夢想思攬。雖曰悠",
    "T55n2145_010:0071a10": "邈感之愈勤。會天竺沙門曇摩崛多曇摩耶",
    "T55n2145_010:0071a11": "舍等。義學來遊。秦王既契宿心相與辯明",
    "T55n2145_010:0071a12": "經理。起清言於名教之域。散眾微於自無之",
    "T55n2145_010:0071a13": "境。超超然誠韻外之致。愔愔然覆美稱之實。",
    "T55n2145_010:0071a14": "於是詔令傳譯。然承華天哲道嗣聖躬。玄味",
    "T55n2145_010:0071a15": "遠流妙度淵極。特體明旨遂讚其事。經師本",
    "T55n2145_010:0071a16": "雖闇誦誠宜謹備。以秦弘始九年命書梵文。",
    "T55n2145_010:0071a17": "至十年尋應令出。但以經趣微遠。非徒關",
    "T55n2145_010:0071a18": "言所契。苟彼此不相悟直委之譯人者。恐津",
    "T55n2145_010:0071a19": "梁之要未盡於善。停至十六年。經師漸閑秦",
    "T55n2145_010:0071a20": "語。令自宣譯。皇儲親管理味言意兼了復所",
    "T55n2145_010:0071a21": "向盡。然後筆受。即復內逆止討其煩重領其",
    "T55n2145_010:0071a22": "指歸。故令文之者修飾。義之者掇潤。并挍",
    "T55n2145_010:0071a23": "至十七年訖。若乃文外之功勝契之妙。誠非",
    "T55n2145_010:0071a24": "所階未之能詳。並求之眾經。考之諸論。新異",
    "T55n2145_010:0071a25": "之美自宣之於文。惟法住之實如有表裏。",
    "T55n2145_010:0071a26": "然原其大體有無兼用。微文淵富義旨顯灼。",
    "T55n2145_010:0071a27": "斯誠有部之永塗。大乘之靡趣。先達之所宗。",
    "T55n2145_010:0071a28": "後進之可仰。標以近質綜不及遠。情未能已",
    "T55n2145_010:0071a29": "猥參斯典。悕感之誠脫復微序。謶望賢哲",
    "T55n2145_010:0071b01": "以知其鄙。",
    "T55n2145_010:0071b02": "僧伽羅剎經序第六(秦言眾護)未詳作者",
    "T55n2145_010:0071b03": "僧伽羅剎者。須賴國人也。佛去世後七百年",
    "T55n2145_010:0071b04": "生此國。出家學道遊教諸邦。至揵陀越土甄",
    "T55n2145_010:0071b05": "陀。罽賓王師焉。高明絕世多所述作。此土",
    "T55n2145_010:0071b06": "修行經大道地經。其所集也。又著此經憲章。",
    "T55n2145_010:0071b07": "世尊自始成道迄于淪虛。行無巨細必因事",
    "T55n2145_010:0071b08": "而演。遊化夏坐莫不曲備。雖普燿本行度世",
    "T55n2145_010:0071b09": "諸經載佛起居。至諸為密。今攬斯經。所",
    "T55n2145_010:0071b10": "寤復多矣。傳其將終。我若立根得力大士誠",
    "T55n2145_010:0071b11": "不虛者。立斯樹下手授其葉而棄此身。使那",
    "T55n2145_010:0071b12": "羅延力大象之勢無能移余如毛髮也。正使",
    "T55n2145_010:0071b13": "就耶惟者當不燋此葉。言然之後便即立終。",
    "T55n2145_010:0071b14": "罽戒王自臨而不能動。遂以巨絙象挽未",
    "T55n2145_010:0071b15": "始能搖。即就耶惟炎葉不傷。尋升兜術與彌",
    "T55n2145_010:0071b16": "勒大士高談。彼宮將補佛處賢劫第八。以建",
    "T55n2145_010:0071b17": "元二十年。罽賓沙門僧伽跋澄。齎此經本來",
    "T55n2145_010:0071b18": "詣長安。武威太守趙文業請令出焉。佛念為",
    "T55n2145_010:0071b19": "譯。慧嵩筆受。正值慕容作難於近郊。然譯出",
    "T55n2145_010:0071b20": "不襄。余與法和對檢定之。十一月三十日乃",
    "T55n2145_010:0071b21": "了也。此年出中阿含六十卷。增一阿含四十",
    "T55n2145_010:0071b22": "六卷。伐鼓擊析之中而出斯百五卷。窮通",
    "T55n2145_010:0071b23": "不改其恬詎非先師之故迹乎。",
    "T55n2145_010:0071b24": "僧伽羅剎集經後記第七未詳作者",
    "T55n2145_010:0071b25": "大秦建元二十年十一月三十日。罽賓比丘",
    "T55n2145_010:0071b26": "僧伽跋澄。於長安石羊寺口誦此經。及毘婆",
    "T55n2145_010:0071b27": "沙佛圖羅剎翻譯。秦言未精。沙門釋道安朝",
    "T55n2145_010:0071b28": "賢趙文業。研覈理趣每存妙盡。遂至留連。至",
    "T55n2145_010:0071b29": "二十一年二月九日方訖。且婆須蜜經及曇",
    "T55n2145_010:0071c01": "摩難提口誦增一阿含并幻網經。使佛念為",
    "T55n2145_010:0071c02": "譯人。念迺學通內外才辯多奇。常疑西域言",
    "T55n2145_010:0071c03": "繁質謂此土好華。每存瑩飾文句滅其繁長",
    "T55n2145_010:0071c04": "安公趙郎之所深疾。窮挍考定務在典骨。",
    "T55n2145_010:0071c05": "既方俗不同。許其五失胡本。出此以外毫",
    "T55n2145_010:0071c06": "不可差。五失如安公大品序所載。余既預眾",
    "T55n2145_010:0071c07": "末。聊記卷後。使知釋趙為法之至。",
    "T55n2145_010:0071c08": "婆須蜜集序第八未詳作者",
    "T55n2145_010:0071c09": "婆須蜜菩薩大士。次繼彌勒作佛。名師子如",
    "T55n2145_010:0071c10": "來也。從釋迦文降生鞞提國。為大婆羅門梵",
    "T55n2145_010:0071c11": "摩瑜子。厥名欝多羅。父命觀佛。尋侍四月。",
    "T55n2145_010:0071c12": "具覩相表威變容止。還白所見。父得不還。已",
    "T55n2145_010:0071c13": "出家學道改字須蜜。佛般涅槃後。遊教周妬",
    "T55n2145_010:0071c14": "國槃奈國。高才蓋世奔逸絕塵。集斯經焉。",
    "T55n2145_010:0071c15": "於七品為一犍度。盡十三揵度。其所集",
    "T55n2145_010:0071c16": "也後四品一揵度訓釋佛偈也。凡十一品十",
    "T55n2145_010:0071c17": "四揵度也。該羅深廣與阿毘曇並興。外國傍",
    "T55n2145_010:0071c18": "通大乘特明盡漏。博涉十法。百行之能事畢",
    "T55n2145_010:0071c19": "矣。尋之漭然。猶滄海之無涯。可不謂之廣乎",
    "T55n2145_010:0071c20": "陟之瞠爾。猶崑岳之無頂。可不謂之高乎。寶",
    "T55n2145_010:0071c21": "渚極目。猶夜光之珍。巖岫舉睫。猶天智",
    "T55n2145_010:0071c22": "之玉。磬乎富也。何過此經。外國升高座者",
    "T55n2145_010:0071c23": "未墜於地也。集斯經已入三昧定。如彈指頃。",
    "T55n2145_010:0071c24": "神升兜術彌妬路。彌妬路刀利及僧伽羅剎",
    "T55n2145_010:0071c25": "適彼天宮。斯二三君子皆次補處人也。彌妬",
    "T55n2145_010:0071c26": "路刀利者。光炎如來也。僧伽羅剎者。柔仁",
    "T55n2145_010:0071c27": "佛也。茲四大士集乎一堂。對揚權智賢聖默",
    "T55n2145_010:0071c28": "然。洋洋盈耳。不亦樂乎罽賓沙門僧伽跋澄。",
    "T55n2145_010:0071c29": "以秦建元二十年。轉此經一部來詣長安。武",
    "T55n2145_010:0072a01": "威太守趙政文業者。學不厭士也。求令出之。",
    "T55n2145_010:0072a02": "佛念譯傳。跋澄難陀揥婆三人執胡本。慧",
    "T55n2145_010:0072a03": "嵩筆受。以三月五日出。至七月十三日乃訖。",
    "T55n2145_010:0072a04": "胡本十二千首盧也。余與法和對挍修飾武",
    "T55n2145_010:0072a05": "威少多潤色。此經說三乘為九品。特善修",
    "T55n2145_010:0072a06": "行。以止觀逕十六最悉。每尋上人之高韻。未",
    "T55n2145_010:0072a07": "甞不忘臭味也。恨[門@視]數仞之門。晚懼失其",
    "T55n2145_010:0072a08": "宗廟之美百官之富也。",
    "T55n2145_010:0072a09": "阿毘曇序第九釋道安",
    "T55n2145_010:0072a10": "阿毘曇者。秦言大法也。眾祜有以見道果",
    "T55n2145_010:0072a11": "之至賾。擬性形容執乎真像。謂之大也。有以",
    "T55n2145_010:0072a12": "道慧之至齊。觀如司南察乎一相。謂之法。故",
    "T55n2145_010:0072a13": "曰大法也。中阿含世尊責優陀耶曰。汝致詰",
    "T55n2145_010:0072a14": "阿毘曇乎。夫然。佛以身子五法為大阿毘曇",
    "T55n2145_010:0072a15": "也(戒定慧名無漏也)佛般涅槃後。迦旃延(義第一也)以十二部",
    "T55n2145_010:0072a16": "經浩博難究。撰其大法為一部八揵度四十",
    "T55n2145_010:0072a17": "四品也。其為經也。富莫上焉。邃莫加焉。要道",
    "T55n2145_010:0072a18": "無行而不由。可不謂之富乎。至德無妙而不",
    "T55n2145_010:0072a19": "出。可不謂之邃乎。富邃洽備故。故能微顯闡",
    "T55n2145_010:0072a20": "幽也。其說智也周。其說根也密。其說禪也",
    "T55n2145_010:0072a21": "悉。其說道也具。周則二八用各適時。密則",
    "T55n2145_010:0072a22": "二十迭為賓主。悉則昧淨遍遊其門。具則利",
    "T55n2145_010:0072a23": "鈍各別其所以。故為高座者所咨嗟。三藏者",
    "T55n2145_010:0072a24": "所鼓舞也。其身毒來諸沙門。莫不祖述此經",
    "T55n2145_010:0072a25": "憲章鞞婆沙詠歌有餘味者也。然乃在大荒",
    "T55n2145_010:0072a26": "之外。葱嶺之表。雖欲從之未由見也。以建",
    "T55n2145_010:0072a27": "元十九年。罽賓沙門僧迦禘婆。誦此經甚利。",
    "T55n2145_010:0072a28": "來詣長安。比丘釋法和請令出之。佛念譯傳。",
    "T55n2145_010:0072a29": "慧力僧茂筆受。和理其指歸。自四月二十日",
    "T55n2145_010:0072b01": "出。至十月二十三日乃訖。其人檢挍譯人頗",
    "T55n2145_010:0072b02": "雜義辭。龍蛇同淵金鍮共肆者。彬彬如也。和",
    "T55n2145_010:0072b03": "撫然恨之。余亦深謂不可。遂令更出。夙夜匪",
    "T55n2145_010:0072b04": "懈四十六日而得盡定。損可損者四卷焉。至",
    "T55n2145_010:0072b05": "於事須懸解起盡之處。皆為細其下。胡本",
    "T55n2145_010:0072b06": "十五千七十二首盧(四十八萬二千三百四言)秦語十九萬五",
    "T55n2145_010:0072b07": "千二百五十言。其人忘因緣一品。云言數可",
    "T55n2145_010:0072b08": "與十門等也。周攬斯經。有碩人所尚者三",
    "T55n2145_010:0072b09": "焉。以高座者尚其博。以盡漏者尚其要。以研",
    "T55n2145_010:0072b10": "機者尚其密。密者龍象翹鼻鳴不造耳。非人",
    "T55n2145_010:0072b11": "中之至恬。其孰能與於此也。要者八忍九斷",
    "T55n2145_010:0072b12": "巨細畢載。非人中之至練。其孰能致於此也。",
    "T55n2145_010:0072b13": "博者眾微眾妙六八曲備。非人中之至懿。其",
    "T55n2145_010:0072b14": "熟能綜於此也。其將來諸學者遊槃於其中。",
    "T55n2145_010:0072b15": "何求而不得乎。",
    "T55n2145_010:0072b16": "阿毘曇心序第十未詳作者",
    "T55n2145_010:0072b17": "釋和尚昔在關中。令鳩摩羅跋提出此經。其",
    "T55n2145_010:0072b18": "人不閑晉語。似偈本難譯遂隱而不傳至於",
    "T55n2145_010:0072b19": "斷章直云修妬路。及見提婆。乃知有此偈。",
    "T55n2145_010:0072b20": "以偈檢前所出。又多首尾隱沒互相涉入。譯",
    "T55n2145_010:0072b21": "人所不能傳者。彬彬然。是以勸令更出。以",
    "T55n2145_010:0072b22": "晉泰元十六年歲在單閼貞于重光。其年冬",
    "T55n2145_010:0072b23": "於尋陽南山精舍。提婆自執胡經。先誦本",
    "T55n2145_010:0072b24": "文。然後乃譯為晉語。比丘道慈筆受。至來年",
    "T55n2145_010:0072b25": "秋。復重與提婆挍正。以為定本。時眾僧上座",
    "T55n2145_010:0072b26": "竺僧根支僧純等八十人。地主江州刺史王",
    "T55n2145_010:0072b27": "凝之。優婆塞西陽太守任固之。為檀越。並共",
    "T55n2145_010:0072b28": "勸佐而興立焉。",
    "T55n2145_010:0072b29": "阿毘曇心序第十一釋慧遠",
    "T55n2145_010:0072c01": "阿毘曇心者。三藏之要頌。詠歌之微言。管統",
    "T55n2145_010:0072c02": "眾經領其宗會。故作者以心為名焉。有出家",
    "T55n2145_010:0072c03": "開士。字曰法勝。淵識遠覽極深研機。龍潛",
    "T55n2145_010:0072c04": "赤澤獨有其明。其人以為阿毘曇經。源流廣",
    "T55n2145_010:0072c05": "大難卒尋究。非贍智宏才。莫能畢綜。是以探",
    "T55n2145_010:0072c06": "其幽致別撰斯部。始自界品訖于問論。凡二",
    "T55n2145_010:0072c07": "百五十偈。以為要解。號之曰心。其頌聲也。",
    "T55n2145_010:0072c08": "擬象天樂若雲籥自發。儀形群品觸物有",
    "T55n2145_010:0072c09": "寄。若乃一吟一詠。狀鳥步獸行也。一弄一",
    "T55n2145_010:0072c10": "引。類乎物情也。情與類遷。則聲隨九變而成",
    "T55n2145_010:0072c11": "歌氣與數合。則音協律呂而俱作。拊之金石。",
    "T55n2145_010:0072c12": "則百獸率舞。奏之管絃。則人神同感。斯乃窮",
    "T55n2145_010:0072c13": "音聲之妙會。極自然之眾趣。不可勝言者",
    "T55n2145_010:0072c14": "矣。又其為經標偈以立本。述本以廣義。先弘",
    "T55n2145_010:0072c15": "內以明外。譬由根而尋條。可謂美發於中暢",
    "T55n2145_010:0072c16": "於四枝者也。發中之道要有三焉。一謂顯法",
    "T55n2145_010:0072c17": "相以明本。二謂定己性於自然。三謂心法之",
    "T55n2145_010:0072c18": "生必俱遊而同感。俱遊必同於感。則照數會",
    "T55n2145_010:0072c19": "之相因。己性定於自然。則達至當之有極。法",
    "T55n2145_010:0072c20": "相顯於真境。則知迷情之可反。心本明於三",
    "T55n2145_010:0072c21": "觀。則覩玄路之可遊。然後練神達思水鏡六",
    "T55n2145_010:0072c22": "府。洗心淨慧擬跡聖門。尋相因之數。即有以",
    "T55n2145_010:0072c23": "悟無。推至當之極。動而入微矣。罽賓沙門僧",
    "T55n2145_010:0072c24": "伽提婆。少翫茲文味之彌久。兼宗匠本正關",
    "T55n2145_010:0072c25": "入神要其人情悟所參。亦已涉其津矣。會遇",
    "T55n2145_010:0072c26": "來遊。因請令譯。提婆乃手執胡本口宣晉",
    "T55n2145_010:0072c27": "言。臨文誡懼一章三復。遠亦實而重之。敬",
    "T55n2145_010:0072c28": "慎無違。然方言殊韻難以曲盡。儻或失當俟",
    "T55n2145_010:0072c29": "之來賢。幸諸明哲正其大謬晉太元十六年",
    "T55n2145_010:0073a01": "出。",
    "T55n2145_010:0073a02": "三法度序第十二釋慧遠法師",
    "T55n2145_010:0073a03": "三法度經者。蓋出四阿含。四阿含則三藏之",
    "T55n2145_010:0073a04": "契經。十二部之淵府也。以三法為統。以覺法",
    "T55n2145_010:0073a05": "為道。開而當名變而彌廣。法雖三焉。而類無",
    "T55n2145_010:0073a06": "不盡。覺雖一焉。而智無不周。觀諸法而會",
    "T55n2145_010:0073a07": "其要。辯眾流而同其原。斯乃始涉之鴻漸。",
    "T55n2145_010:0073a08": "舊學之華苑也。有應真大人。厥號山賢。恬思",
    "T55n2145_010:0073a09": "閑宇智周變通。感達識之先覺。愍後矇之",
    "T55n2145_010:0073a10": "未悟。故撰此三法。因而名云。目德品暨于所",
    "T55n2145_010:0073a11": "依。凡三章九真度。斯其所作也。其後有大乘",
    "T55n2145_010:0073a12": "居士。字僧伽。先以為山賢所集雖辭旨高簡。",
    "T55n2145_010:0073a13": "然其文猶隱。故仍前人章句為之訓傳演散",
    "T55n2145_010:0073a14": "本文以廣其義顯發事類以弘其美。幽讚之",
    "T55n2145_010:0073a15": "功於斯乃盡。自茲而後道光于世其教行焉。",
    "T55n2145_010:0073a16": "於是振錫取足者。仰玄風而高。蹈禪思入",
    "T55n2145_010:0073a17": "微者。挹清流而洗心。高座談對之士。擬之而",
    "T55n2145_010:0073a18": "後言。博識淵有之賓。由之而贍聞也。有遊",
    "T55n2145_010:0073a19": "方沙門。出自罽賓。姓瞿曇氏。字僧伽提婆。昔",
    "T55n2145_010:0073a20": "在本國豫聞斯道。邪翫神趣懷佩以遊。其",
    "T55n2145_010:0073a21": "人雖不親承二賢之音旨。而諷味三藏之遺",
    "T55n2145_010:0073a22": "言。志在分德誨人不惓。每至講論嗟詠有餘。",
    "T55n2145_010:0073a23": "遠與同集勸令宣譯。提婆於是自執胡經。轉",
    "T55n2145_010:0073a24": "為晉言。雖音不曲盡而文不害意。依實去華",
    "T55n2145_010:0073a25": "務存其本。自昔漢興逮及有晉。道俗名賢並",
    "T55n2145_010:0073a26": "參懷聖典。其中弘通佛教者。傳譯甚眾。或文",
    "T55n2145_010:0073a27": "過其意。或理勝其辭。以此考彼殆兼先典。後",
    "T55n2145_010:0073a28": "來賢哲若能參通晉胡善譯方言。幸復詳其",
    "T55n2145_010:0073a29": "大歸以裁厥中焉。",
    "T55n2145_010:0073b01": "三法度經記第十三出經後",
    "T55n2145_010:0073b02": "比丘釋僧伽。先志願大乘。學三藏摩訶鞞耶",
    "T55n2145_010:0073b03": "伽蘭。兼通一切書。記此三法度三品九真度",
    "T55n2145_010:0073b04": "撰說出此經持此福祐一切眾生。令從苦",
    "T55n2145_010:0073b05": "得安見諦解脫。",
    "T55n2145_010:0073b06": "八揵度阿毘曇根揵度後別記第十四",
    "T55n2145_010:0073b07": "未詳作者",
    "T55n2145_010:0073b08": "斯經序曰。其人忘因緣一品。故闕文焉。近自",
    "T55n2145_010:0073b09": "罽賓沙門曇摩卑。闇之來經密川僧伽揥",
    "T55n2145_010:0073b10": "婆譯出。此品八揵度文具也。而卑云。八揵",
    "T55n2145_010:0073b11": "度是體耳。別有六足。可自百萬言。卑誦二足。",
    "T55n2145_010:0073b12": "今無譯可出。慨恨良深。泰元十五年正月十",
    "T55n2145_010:0073b13": "九日。於揚州瓦官佛圖記。",
    "T55n2145_010:0073b14": "鞞婆沙序第十五(十四卷者)釋道安法師",
    "T55n2145_010:0073b15": "阿難所出十二部經。於九十日中佛意三昧",
    "T55n2145_010:0073b16": "之所傳也。其後別其逕至小乘法為四阿含。",
    "T55n2145_010:0073b17": "阿難之功於斯而已。迦栴延子撮其要行。引",
    "T55n2145_010:0073b18": "經訓釋為阿毘曇四十四品。要約婉顯外國",
    "T55n2145_010:0073b19": "重之。優波離裁之所由為毘尼。與阿毘曇四",
    "T55n2145_010:0073b20": "阿含並為三藏。身毒甚珍。未墜於地也。其後",
    "T55n2145_010:0073b21": "曇摩多羅剎集修行。亦大行於世也。又有三",
    "T55n2145_010:0073b22": "羅漢。一名尸陀槃尼。二名達悉。三名鞞羅尼。",
    "T55n2145_010:0073b23": "撰鞞婆沙廣引聖證。言輒據古釋阿毘曇焉。",
    "T55n2145_010:0073b24": "其所引據。皆是大士真人佛印印者也。達悉",
    "T55n2145_010:0073b25": "迷而近煩。鞞羅要而近略。尸陀最折中焉。其",
    "T55n2145_010:0073b26": "在身毒登無畏座。僧中唱言。何莫由斯道也。",
    "T55n2145_010:0073b27": "其經猶大海與深廣浩汗千寶出焉。猶崑岳",
    "T55n2145_010:0073b28": "與嵬峨幽藹百珍之藪。資生之徒於焉斯在。",
    "T55n2145_010:0073b29": "茲經如是。何求而不有乎。有祕書郎趙政文",
    "T55n2145_010:0073c01": "業者。好古索隱之士也。常聞外國尤重此經。",
    "T55n2145_010:0073c02": "思存想見。然乃在崑岳之右艽野之西。眇",
    "T55n2145_010:0073c03": "爾絕域末由也已。會建元十九年。罽賓沙",
    "T55n2145_010:0073c04": "門僧伽跋澄。諷誦此經四十二處。是尸陀槃",
    "T55n2145_010:0073c05": "尼所撰者也。來至長安。趙郎飢虛在往求令",
    "T55n2145_010:0073c06": "出焉。其國沙門曇無難提筆受為梵文。弗圖",
    "T55n2145_010:0073c07": "羅剎譯傳敏智筆受為此秦言。趙郎正義。起",
    "T55n2145_010:0073c08": "盡自四月出。至八月二十九日乃訖。胡本",
    "T55n2145_010:0073c09": "一萬一千七百五十二首盧長五字也。凡三",
    "T55n2145_010:0073c10": "十七萬六千六十四言也。秦語為十六五千",
    "T55n2145_010:0073c11": "九百七十五字。經本甚多其人忘失。唯四十",
    "T55n2145_010:0073c12": "事。是釋阿毘曇十門之本。而分十五事為小",
    "T55n2145_010:0073c13": "品迴著前。以二十五事為大品而著後。此大",
    "T55n2145_010:0073c14": "小二品全無所損。其後二處是忘失之遺者。",
    "T55n2145_010:0073c15": "令第而次之。趙郎謂譯人曰。爾雅有釋古釋",
    "T55n2145_010:0073c16": "言者明古今不同也。昔來出經者。多嫌胡",
    "T55n2145_010:0073c17": "言方質而改適今俗。此政所不取也。何者。傳",
    "T55n2145_010:0073c18": "胡為秦。以不開方言求知辭趣耳。何嫌文",
    "T55n2145_010:0073c19": "質。文質是時幸勿易之。經之巧質有自來矣。",
    "T55n2145_010:0073c20": "唯傳事不盡。乃譯人之咎耳。眾咸稱善。斯真",
    "T55n2145_010:0073c21": "實言也。遂案本而傳不令有損言遊字時改",
    "T55n2145_010:0073c22": "倒句。餘盡實錄也。余欣秦土忽有此經。挈海",
    "T55n2145_010:0073c23": "移岳奄在茲域。載玩載詠欲疲不能。遂佐對",
    "T55n2145_010:0073c24": "挍一月四日。然後乃知大方之家富。昔見之",
    "T55n2145_010:0073c25": "至夾也。恨八九之年方[門@視]其牖耳。願欲求",
    "T55n2145_010:0073c26": "如意珠者。必牢莊強伴勿令不周倉若之",
    "T55n2145_010:0073c27": "實者也。",
    "T55n2145_010:0073c28": "毘婆沙經序第十六(六十卷者)釋道梴作",
    "T55n2145_010:0073c29": "毘婆沙者。蓋是三藏之指歸。九部之司南。司",
    "T55n2145_010:0074a01": "南既准則群迷革正。指歸既宣則邪輪輟駕。",
    "T55n2145_010:0074a02": "自釋迦遷暉六百餘載。時北天竺有五百應",
    "T55n2145_010:0074a03": "真。以為靈燭久潛神炬落耀。含生昏喪重夢",
    "T55n2145_010:0074a04": "方始。雖法勝迦旃延撰阿毘曇以拯頹運。而",
    "T55n2145_010:0074a05": "後進之賢尋其宗致。儒墨競搆是非紛然。故",
    "T55n2145_010:0074a06": "乃澄神玄觀搜簡法相。造毘婆沙抑正眾說。",
    "T55n2145_010:0074a07": "或即其殊辨。或標之銓評。理致淵曠文蹄艶",
    "T55n2145_010:0074a08": "博。使西域勝達之士莫不資之以鏡心。覽之",
    "T55n2145_010:0074a09": "以朗識。而冥瀾潛灑將洽殊方。然理不虛",
    "T55n2145_010:0074a10": "運。弘之由人。大沮渠河西王者。天懷遐廓標",
    "T55n2145_010:0074a11": "誠沖寄。雖迹纏紛務而神棲玄境。用能丘豁",
    "T55n2145_010:0074a12": "廓廟館第林野。是使淵叟投竿巖逸來廷。息",
    "T55n2145_010:0074a13": "心昇堂玄客入室。誠詣既著理感不期。有沙",
    "T55n2145_010:0074a14": "門道泰才敏自天冲氣疎朗。博關奇趣遠參",
    "T55n2145_010:0074a15": "異言。往以漢土方等既備幽宗粗暢。其所未",
    "T55n2145_010:0074a16": "練唯三藏九部。故杖策冒嶮。爰至葱西。綜",
    "T55n2145_010:0074a17": "攬梵文義承高旨。并獲其胡本十萬餘偈。",
    "T55n2145_010:0074a18": "既達涼境。王即欲令宣譯。然懼環中之固將",
    "T55n2145_010:0074a19": "或未盡。所以側席虛衿企矚明勝。時有天竺",
    "T55n2145_010:0074a20": "沙門浮陀跋摩。周流敷化會至涼境。其人開",
    "T55n2145_010:0074a21": "悟淵博神懷深邃。研味鑽仰喻不可測。遂以",
    "T55n2145_010:0074a22": "乙丑之歲四月中旬。於涼城內苑閑豫宮寺。",
    "T55n2145_010:0074a23": "請令傳譯理味。沙門智嵩道朗等三百餘人。",
    "T55n2145_010:0074a24": "考文詳義。務存本旨。除煩即實質而不野。",
    "T55n2145_010:0074a25": "王親屢迴御駕陶其幽趣。使文當理詣斥言",
    "T55n2145_010:0074a26": "有寄。至丁卯歲七月上旬都訖。通一百卷。會",
    "T55n2145_010:0074a27": "涼城覆沒淪湮遐境。所出經本零落殆盡。今",
    "T55n2145_010:0074a28": "涼王信向發中深探幽趣。故每至新異悕仰",
    "T55n2145_010:0074a29": "寄聞。其年歲首更寫已出本六十卷。今送",
    "T55n2145_010:0074b01": "至宋臺宣布。未聞庶令日新之美敞於當時。",
    "T55n2145_010:0074b02": "福祚之興垂于來葉。挻以後緣得參聽末。欣",
    "T55n2145_010:0074b03": "遇之誠竊不自默。粗列時事以貽來哲。",
    "T55n2145_010:0074b04": "雜阿毘曇心序第十七未詳作者",
    "T55n2145_010:0074b05": "如來泥洹數百年後。有尊者法勝。於佛所說",
    "T55n2145_010:0074b06": "經藏之中。抄集事要為二百五十偈。號阿毘",
    "T55n2145_010:0074b07": "曇心。其後復有尊者達摩多羅攬其所製。以",
    "T55n2145_010:0074b08": "為文體不足理有所遺。乃更搜採眾經。復為",
    "T55n2145_010:0074b09": "三百五十偈。補其所闕號曰雜心。新舊偈本",
    "T55n2145_010:0074b10": "凡有六百篇。第之數則有十一品。篇號仍舊",
    "T55n2145_010:0074b11": "為稱。唯有擇品一品。全異於先。尊者多羅復",
    "T55n2145_010:0074b12": "即自廣引諸論敷演其義。事無不列列無不",
    "T55n2145_010:0074b13": "辯。微言玄旨於是昭著。自茲之後。道隆於",
    "T55n2145_010:0074b14": "世。涉學之士莫不寶之以為美談。於宋元嘉",
    "T55n2145_010:0074b15": "三年。徐州刺史太原王仲德。請外國沙門伊",
    "T55n2145_010:0074b16": "葉波羅。於彭城出之。擇品之半及論品一品。",
    "T55n2145_010:0074b17": "有緣事起不得出竟。元嘉八年。復有天竺法",
    "T55n2145_010:0074b18": "師名求那跋摩。得斯陀含道。善練茲經來遊",
    "T55n2145_010:0074b19": "楊都。更從挍定諮詳大義。余不以闇短廁在",
    "T55n2145_010:0074b20": "二集之末。輒記所聞以訓章句。庶於攬者",
    "T55n2145_010:0074b21": "有過半之益耳。",
    "T55n2145_010:0074b22": "後出雜心序第十八焦鏡法師",
    "T55n2145_010:0074b23": "昔如來泥洹之後。於秦漢之間。有尊者法勝。",
    "T55n2145_010:0074b24": "造阿毘曇心本。凡有二百五十偈。以為十品。",
    "T55n2145_010:0074b25": "後至晉中興之世。復有尊者達摩多羅。更增",
    "T55n2145_010:0074b26": "三百五十偈。以為十一品。號曰雜心。十品篇",
    "T55n2145_010:0074b27": "目仍舊為名。唯別立擇品篇以為異耳。位序",
    "T55n2145_010:0074b28": "品次依四諦為義。界品直說法相。以擬苦諦。",
    "T55n2145_010:0074b29": "行業使三品多論生死之本以擬習諦。賢聖",
    "T55n2145_010:0074c01": "所說斷結證滅之義。以擬滅諦。智定二品多",
    "T55n2145_010:0074c02": "說無漏之道。以擬道諦。自後諸品雜明上事。",
    "T55n2145_010:0074c03": "更無別體也。於宋元嘉十一年甲戌之歲。有",
    "T55n2145_010:0074c04": "外國沙門。名曰三藏。觀化遊此。其人先於大",
    "T55n2145_010:0074c05": "國綜習斯經。於是眾僧請令出之。即以其年",
    "T55n2145_010:0074c06": "九月。於宋都長干寺集諸學士。法師雲公譯",
    "T55n2145_010:0074c07": "語。法師觀公筆受。考挍治定。周年乃訖鏡以",
    "T55n2145_010:0074c08": "不才謬豫聽末。雖思不及玄而時有淺解。",
    "T55n2145_010:0074c09": "今謹率所聞以示後生。至於析中以俟明哲。",
    "T55n2145_010:0074c10": "於會稽始寧山徐支江精舍撰訖。",
    "T55n2145_010:0074c11": "大智釋論序第十九釋僧叡",
    "T55n2145_010:0074c12": "夫萬有本於生生而生。生者無生。變化兆於",
    "T55n2145_010:0074c13": "物始而始。始者無始。然則無生無始物之性",
    "T55n2145_010:0074c14": "也。生始不動於性。而萬有陳於外。悔悋生",
    "T55n2145_010:0074c15": "於內者。其唯邪思乎。正覺有以見邪思之自",
    "T55n2145_010:0074c16": "起。故阿含為之作。知滯有之由惑。故般若為",
    "T55n2145_010:0074c17": "之照。然而照本希夷津涯浩汗。理超文表趣",
    "T55n2145_010:0074c18": "絕思境。以言求之則乖其深。以智測之則失",
    "T55n2145_010:0074c19": "其旨。二乘所以顛沛於三藏。新學所以曝鱗",
    "T55n2145_010:0074c20": "於龍門者。不其然乎。是以馬鳴起於正法之",
    "T55n2145_010:0074c21": "餘。龍樹生於像法之末。正餘易弘。故直振其",
    "T55n2145_010:0074c22": "遺風。瑩拂而已。像末多端。故乃寄跡凡夫示",
    "T55n2145_010:0074c23": "悟物以漸。又假照龍宮以朗搜玄之慧。託聞",
    "T55n2145_010:0074c24": "幽祕以窮微言之妙。爾乃憲章智典作茲釋",
    "T55n2145_010:0074c25": "論。其開夷路也。則令大乘之駕方軌而直入。",
    "T55n2145_010:0074c26": "其辨實相也則使妄見之惑不遠而自復。其",
    "T55n2145_010:0074c27": "為論也。初辭擬之必標眾異以盡美矣。成之",
    "T55n2145_010:0074c28": "終則舉無執以盡善。釋所不盡則立論以明",
    "T55n2145_010:0074c29": "之。論其未辨則寄折中以定之。使靈篇無難",
    "T55n2145_010:0075a01": "喻之章。千載悟作者之旨。信若人之功矣。有",
    "T55n2145_010:0075a02": "究摩羅耆婆法師者。少播聰慧之問長集",
    "T55n2145_010:0075a03": "奇拔之譽。才舉則亢標萬里。言發則英辯榮",
    "T55n2145_010:0075a04": "枯。常杖茲論焉淵鏡憑高致以明宗。以秦",
    "T55n2145_010:0075a05": "弘始三年歲次星紀十二月二十日。自姑臧",
    "T55n2145_010:0075a06": "至長安。秦王虛衿既已蘊在昔見之心。豈徒",
    "T55n2145_010:0075a07": "則悅而已。晤言相對則淹留終日。研微造盡",
    "T55n2145_010:0075a08": "則窮年忘惓。又以晤言之功雖深。而恨獨得",
    "T55n2145_010:0075a09": "之心不曠。造盡之要雖玄。而惜津梁之勢未",
    "T55n2145_010:0075a10": "普。遂以莫逆之懷。相與弘兼忘之惠。乃集京",
    "T55n2145_010:0075a11": "師義業沙門。命公卿賞契之士。五百餘人。集",
    "T55n2145_010:0075a12": "於渭濱逍遙園堂。鸞輿佇駕於洪涘。禁禦息",
    "T55n2145_010:0075a13": "警於林間。躬攬玄章。考正名於胡本。諮通",
    "T55n2145_010:0075a14": "律要。坦夷路於來踐。經本既定。乃出此釋",
    "T55n2145_010:0075a15": "論。論之略本有十萬偈。偈有三十二字。并三",
    "T55n2145_010:0075a16": "百二十萬言。胡夏既乖。又有煩簡之異。三",
    "T55n2145_010:0075a17": "分除二得此百卷。於大智三十萬言。玄章婉",
    "T55n2145_010:0075a18": "旨朗然可見。歸途直達無復惑趣之疑。以文",
    "T55n2145_010:0075a19": "求之無間然矣。故天竺傳云。像正之末微",
    "T55n2145_010:0075a20": "馬鳴龍樹。道學之門其淪湑溺喪矣。其故何",
    "T55n2145_010:0075a21": "耶。寔由二未契微邪法用盛。虛言與實教並",
    "T55n2145_010:0075a22": "興。嶮徑與夷路爭[跳-兆+(轍-車)]。始進者化之而流離。",
    "T55n2145_010:0075a23": "向道者惑之而播越。非二匠其孰與正之。是",
    "T55n2145_010:0075a24": "以天竺諸國為之立廟宗之若佛。又稱而詠",
    "T55n2145_010:0075a25": "之曰。智慧日已頹斯人令再曜。世昏寢已久。",
    "T55n2145_010:0075a26": "斯人悟令覺。若然者真可謂功格十地道牟",
    "T55n2145_010:0075a27": "補處者矣。傳而稱之。不亦宜乎。幸哉此中鄙",
    "T55n2145_010:0075a28": "之外忽得全有此論胡文委曲皆如初品。法",
    "T55n2145_010:0075a29": "師以秦人好簡故裁而略之。若備譯其文。將",
    "T55n2145_010:0075b01": "近千有餘卷。法師於秦語大格。唯識一法",
    "T55n2145_010:0075b02": "方言。殊好猶隔而未通。苟言不相喻則情無",
    "T55n2145_010:0075b03": "由比。不比之情則不可以託悟懷於文表。不",
    "T55n2145_010:0075b04": "喻之言亦何得委殊塗於一致。理固然矣。進",
    "T55n2145_010:0075b05": "欲停筆爭是。則挍競終日卒無所成。退欲簡",
    "T55n2145_010:0075b06": "而便之。則負傷手穿鑿之譏以二三。唯案譯",
    "T55n2145_010:0075b07": "而書。都不備飾。幸冀明悟之賢。略其文而",
    "T55n2145_010:0075b08": "挹其玄也。",
    "T55n2145_010:0075b09": "大智論記第二十出論後",
    "T55n2145_010:0075b10": "究摩羅耆婆法師。以秦弘始三年歲在辛丑",
    "T55n2145_010:0075b11": "十二月二十日。至常安。四年夏於逍遙園中",
    "T55n2145_010:0075b12": "西門閤上。為姚天王出釋論。七年十二月二",
    "T55n2145_010:0075b13": "十七日乃訖。其中兼出經本禪經戒律百論",
    "T55n2145_010:0075b14": "禪法要解。向五十萬言。并此釋論一百五十",
    "T55n2145_010:0075b15": "萬言。論初品三十四卷。解釋一品。是全論其",
    "T55n2145_010:0075b16": "本二品已下法師略之取其要。足以開釋文",
    "T55n2145_010:0075b17": "意而已。不復備其廣釋。得此百卷。若盡出之。",
    "T55n2145_010:0075b18": "將十倍於此。",
    "T55n2145_010:0075b19": "大智論抄序第二十一釋慧遠作",
    "T55n2145_010:0075b20": "夫宗極無為以設位。而聖人成其能。昏明",
    "T55n2145_010:0075b21": "代謝以開運。而盛衰合其變。是故知嶮易相",
    "T55n2145_010:0075b22": "推理有行藏。屈申相感數有往復。由之以觀。",
    "T55n2145_010:0075b23": "雖冥樞潛應圓景無窮。不能均四象之推移",
    "T55n2145_010:0075b24": "一其會通。況時命紛謬世道交淪。而不深根",
    "T55n2145_010:0075b25": "固蔕寧極以待哉。若達開塞之有運時來非",
    "T55n2145_010:0075b26": "由遇。則正覺之道不虛凝於物表。弘教之情",
    "T55n2145_010:0075b27": "亦漸可識矣。有大乘高士。厥號龍樹。生于天",
    "T55n2145_010:0075b28": "竺。出自梵種。積誠曩代契心在茲。接九百",
    "T55n2145_010:0075b29": "之運。撫頹薄之會。悲蒙俗之茫昧。蹈險跡而",
    "T55n2145_010:0075c01": "弗悋。於是卷陰衡門雲翔赤澤。慨文明之未",
    "T55n2145_010:0075c02": "發。思忽躍而勿用。乃喟然嘆曰。重夜方昏。",
    "T55n2145_010:0075c03": "非熒燭之能照。雖白日寢光。猶可繼以朗",
    "T55n2145_010:0075c04": "月。遂自誓落簪表容玄服。隱居林澤守閑行",
    "T55n2145_010:0075c05": "禪。靖慮研微思通過半。因而悟曰。聞之於前",
    "T55n2145_010:0075c06": "論。大方無垠。或有出乎其外者。俄而迴步雪",
    "T55n2145_010:0075c07": "山。啟神明以訊志。將歷古仙之所遊。忽遇",
    "T55n2145_010:0075c08": "沙門於巖下。請質所疑。始知有方等之學。及",
    "T55n2145_010:0075c09": "至龍宮。要藏祕典靡不管綜。滯根既拔。則名",
    "T55n2145_010:0075c10": "冠道位德備三忍。然後開九津於重淵。朋鱗",
    "T55n2145_010:0075c11": "族而俱遊。學徒如林英彥必集。由是外道高",
    "T55n2145_010:0075c12": "其風。名士服其致。大乘之業於茲復隆矣。其",
    "T55n2145_010:0075c13": "人以般若經為靈府妙門宗一之道。三乘十",
    "T55n2145_010:0075c14": "二部由之而出。故尤重焉。然斯經幽奧厥趣",
    "T55n2145_010:0075c15": "難明。自非達學尠得其歸。故敘夫體統辨其",
    "T55n2145_010:0075c16": "深致。若意在文外而理蘊於辭。輒寄之賓主。",
    "T55n2145_010:0075c17": "假自疑以起對。名曰問論。其為要也。發軫中",
    "T55n2145_010:0075c18": "衢啟惑智門。以無當為實無照為宗。無當則",
    "T55n2145_010:0075c19": "神凝於所趣。無照則智寂於所行。寂以行智",
    "T55n2145_010:0075c20": "則群邪革慮。是非息焉。神以凝趣則二諦同",
    "T55n2145_010:0075c21": "軌。玄[跳-兆+(轍-車)]一焉。非夫正覺之靈撫法輪而再",
    "T55n2145_010:0075c22": "轉。孰能振大業於將頹。紐遺綱之落緒。令",
    "T55n2145_010:0075c23": "微言絕而復嗣。玄音輟而復詠哉。雖弗獲與",
    "T55n2145_010:0075c24": "若人並世。叩津聞道。至於研味之際。未嘗",
    "T55n2145_010:0075c25": "不一章三復欣於有遇。其中可以開蒙朗照。",
    "T55n2145_010:0075c26": "水鏡萬法。固非常智之所辨請略而言。生塗",
    "T55n2145_010:0075c27": "兆於無始之境。變化搆於倚伏之場。咸生於",
    "T55n2145_010:0075c28": "未有而有滅於既有而無。推而盡之。則知有",
    "T55n2145_010:0075c29": "無迴謝於一法。相待而非原。生滅兩行於一",
    "T55n2145_010:0076a01": "化。映空而無主。於是乃即之以成觀。反鑒以",
    "T55n2145_010:0076a02": "求宗。鑒明則塵累不止。而儀像可覩。觀深則",
    "T55n2145_010:0076a03": "悟徹入微而名實俱玄。將尋其要必先於此。",
    "T55n2145_010:0076a04": "然後非有非無之談。方可得而言。嘗試論之。",
    "T55n2145_010:0076a05": "有而在有者。有於有者也。無而在無者。無於",
    "T55n2145_010:0076a06": "無者也。有有則非有。無無則非無。何以知其",
    "T55n2145_010:0076a07": "然。無性之性謂之法性。法性無性。因緣以之",
    "T55n2145_010:0076a08": "生。生緣無自相。雖有而常無。常無非絕有。猶",
    "T55n2145_010:0076a09": "火傳而不息。夫然則法無異趣。始末淪虛。畢",
    "T55n2145_010:0076a10": "竟同爭有無交歸矣。故遊其樊者。心不待慮",
    "T55n2145_010:0076a11": "智無所緣。不滅相而寂。不修定而閑。不神",
    "T55n2145_010:0076a12": "遇以斯通焉。識空空之為玄。斯其至也。斯",
    "T55n2145_010:0076a13": "其極也。過此以往。莫之或知。又論之為體。位",
    "T55n2145_010:0076a14": "始無方而不可詰。觸類多變而不可窮。或開",
    "T55n2145_010:0076a15": "遠理以發興。或導近習以入深。或闔殊塗於",
    "T55n2145_010:0076a16": "一法而弗雜。或闢百慮於同相而不分。此以",
    "T55n2145_010:0076a17": "絕夫疊凡之談而無敵於天下者也。爾乃博",
    "T55n2145_010:0076a18": "引眾經以贍其辭。暢發義音以弘其美。美盡",
    "T55n2145_010:0076a19": "則智無不周。辭博則廣大悉備。是故登其涯",
    "T55n2145_010:0076a20": "而無津。挹其流而弗竭汪汪焉莫測其量。洋",
    "T55n2145_010:0076a21": "洋焉莫比其盛。雖百川灌河。未足語其辯矣。",
    "T55n2145_010:0076a22": "雖涉海求源。未足窮其邃矣。若然者非夫淵",
    "T55n2145_010:0076a23": "識曠度。孰能與之潛躍。非夫越名反數。孰能",
    "T55n2145_010:0076a24": "與之澹漠。非夫洞幽入冥。孰能與之冲泊哉。",
    "T55n2145_010:0076a25": "有高座沙門。字曰童壽。宏才博見智周群籍。",
    "T55n2145_010:0076a26": "翫服斯論佩之彌久。雖神悟發中必待感而",
    "T55n2145_010:0076a27": "應。于時秦主姚王。敬樂大法招集名學。以隆",
    "T55n2145_010:0076a28": "三寶。德洽殊俗化流西域。是使其人聞風而",
    "T55n2145_010:0076a29": "至。既達關右。即勸令宣譯。童壽以此論深廣",
    "T55n2145_010:0076b01": "難卒精究。因方言易省。故約本以為百卷。計",
    "T55n2145_010:0076b02": "所遺落殆過參倍。而文藻之士猶以為繁。咸",
    "T55n2145_010:0076b03": "累於博罕既其實。譬大羹不和雖味非珍。神",
    "T55n2145_010:0076b04": "珠內映雖寶非用。信言不美固有自來矣。若",
    "T55n2145_010:0076b05": "遂令正典隱於榮華。玄樸虧於小成。則百家",
    "T55n2145_010:0076b06": "競辨九流爭川。方將幽淪長夜。背日月而昏",
    "T55n2145_010:0076b07": "逝。不亦悲乎。於是靜尋所由。以求其本。則知",
    "T55n2145_010:0076b08": "聖人依方設訓。文質殊體。若以文應質則疑",
    "T55n2145_010:0076b09": "者眾。以質應文則悅者寡。是以化行天竺。辭",
    "T55n2145_010:0076b10": "樸而義微。言近而旨遠。義微則隱昧無象。旨",
    "T55n2145_010:0076b11": "遠則幽緒莫尋。故令翫常訓者牽於近習。束",
    "T55n2145_010:0076b12": "名教者或於未聞。若開易進之路則階藉",
    "T55n2145_010:0076b13": "有由。曉漸悟之方則始涉有津。遠於是簡繁",
    "T55n2145_010:0076b14": "理穢以詳其中。令質文有體義無所越。輒依",
    "T55n2145_010:0076b15": "經立本繫以問論。正其位分使類各有屬。謹",
    "T55n2145_010:0076b16": "與同止諸僧。共別撰以為集要。凡二十卷。雖",
    "T55n2145_010:0076b17": "不足增暉聖典。庶無大謬。如其未允請俟來",
    "T55n2145_010:0076b18": "哲。",
    "T55n2145_010:0076b19": "出三藏記集序卷第十"
}