{
    "T53n2122_021:0436c17": "法苑珠林卷第二十一",
    "T53n2122_021:0436c19": "西明寺沙門釋道世撰",
    "T53n2122_021:0436c20": "福田篇第十歸信篇第十一士女篇第",
    "T53n2122_021:0436c21": "十二",
    "T53n2122_021:0436c22": "福田篇(此有三部)",
    "T53n2122_021:0436c23": "述意部優劣部平等部",
    "T53n2122_021:0436c24": "述意部第一",
    "T53n2122_021:0436c25": "自大覺泥洹福歸眾聖。開士應真弘揚末教。",
    "T53n2122_021:0436c26": "並飛化眾剎隨緣攝誘。感殊則同室天隔。應",
    "T53n2122_021:0436c27": "合則異境對顏。是以隨敬一僧則五眼開淨。",
    "T53n2122_021:0436c28": "隨施一毫則六度無盡也。",
    "T53n2122_021:0436c29": "優劣部第二",
    "T53n2122_021:0437a01": "如優婆塞戒經云。佛言。世間福田凡有三種。",
    "T53n2122_021:0437a02": "一報恩田。二功德田。三貧窮田。報恩田者。所",
    "T53n2122_021:0437a03": "謂父母師長和上。功德田者。從得暖法乃至",
    "T53n2122_021:0437a04": "阿耨菩提。貧窮田者。一切窮苦困厄之人。世",
    "T53n2122_021:0437a05": "尊是二種田。一報恩田。二功德田。法亦如是。",
    "T53n2122_021:0437a06": "眾僧是三種田。一報恩田。二功德田。三貧",
    "T53n2122_021:0437a07": "窮田。以是因緣已受戒者。應當至心供養三",
    "T53n2122_021:0437a08": "寶。若人共施財物福田施心俱等。是二福德",
    "T53n2122_021:0437a09": "等無差別。有財心俱等。福田勝者得果報勝。",
    "T53n2122_021:0437a10": "有田心俱下財物勝者得果則勝。有田財俱",
    "T53n2122_021:0437a11": "下施心勝者得果亦勝。有田財俱勝施心下",
    "T53n2122_021:0437a12": "者得果不如。善男子。智者施時不為果報。何",
    "T53n2122_021:0437a13": "以故。定知此因必得果故。",
    "T53n2122_021:0437a14": "又僧伽吒經云。佛告一切勇菩薩言。若三千",
    "T53n2122_021:0437a15": "大千世界滿中胡麻。以此數轉輪聖王。若有",
    "T53n2122_021:0437a16": "人布施如是輪王。不如布施一須陀洹。若施",
    "T53n2122_021:0437a17": "三千世界諸須陀洹所得功德。不如施一斯",
    "T53n2122_021:0437a18": "陀含。若施三千世界諸斯陀含。不如施一阿",
    "T53n2122_021:0437a19": "那含。若施三千世界諸阿那含。不如施一阿",
    "T53n2122_021:0437a20": "羅漢。若施三千世界諸阿羅漢。不如施一辟",
    "T53n2122_021:0437a21": "支佛。若施三千世界諸辟支佛。不如施一菩",
    "T53n2122_021:0437a22": "薩。若施三千世界諸菩薩。不如施一如來所",
    "T53n2122_021:0437a23": "起清淨心。若於三千世界諸如來所生清淨",
    "T53n2122_021:0437a24": "心。不如凡夫聞此法門功德勝彼。何況書寫",
    "T53n2122_021:0437a25": "讀誦受持。爾時一切大眾白佛言。世尊。一佛",
    "T53n2122_021:0437a26": "福德有幾量耶。佛言。譬如大地微塵如恒河",
    "T53n2122_021:0437a27": "沙等眾生悉作十地菩薩。如是一切十地菩",
    "T53n2122_021:0437a28": "薩所有功德。不如一佛福德之力。",
    "T53n2122_021:0437a29": "又阿毘曇甘露味經云。田好有三種。一大德",
    "T53n2122_021:0437b01": "田。二貧苦田。三大德貧苦田。云何大德田。謂",
    "T53n2122_021:0437b02": "佛辟支四沙門果等。云何貧苦田。謂畜生老",
    "T53n2122_021:0437b03": "病等。云何大德貧苦田。謂聖人老病等。若施",
    "T53n2122_021:0437b04": "大德田恭敬心得大報。若施貧苦田憐愍心",
    "T53n2122_021:0437b05": "得大報。若施大德貧苦田恭敬憐愍心得大",
    "T53n2122_021:0437b06": "報。是為福田好。云何物好。不殺偷奪欺誑得",
    "T53n2122_021:0437b07": "物。隨有淨物多少布施。是為物好。若布施佛",
    "T53n2122_021:0437b08": "即時一切得福。若布施眾僧。受用得一切",
    "T53n2122_021:0437b09": "福。未受用不得一切福。若供養法故得大報。",
    "T53n2122_021:0437b10": "若學人聰明大智慧以法故供養。是謂供養",
    "T53n2122_021:0437b11": "法。布施得富。受施竟得樂力壽等。功德殊",
    "T53n2122_021:0437b12": "勝得大果報。若施畜生受百世報。若施不善",
    "T53n2122_021:0437b13": "人受千世報。若施善人受千萬世報。若施離",
    "T53n2122_021:0437b14": "欲凡夫受千萬億世報。若施得道人得無數",
    "T53n2122_021:0437b15": "世報。若施佛得至涅槃。又布施有六難。一憍",
    "T53n2122_021:0437b16": "慢施。二求名施。三為力施。四強與施。五因緣",
    "T53n2122_021:0437b17": "施。六求報施。",
    "T53n2122_021:0437b18": "又佛說華聚陀羅尼經云。佛言。若復有人持",
    "T53n2122_021:0437b19": "以七寶如須彌山等。於一劫中布施聲聞辟",
    "T53n2122_021:0437b20": "支佛。不如有出家在家人能持一錢以用布",
    "T53n2122_021:0437b21": "施初發菩提心人得福德多。比前功德。百分",
    "T53n2122_021:0437b22": "千分萬分不及其一。乃至算數譬喻所不能",
    "T53n2122_021:0437b23": "及。寶梁經云。佛言。善男子。我今說世有二",
    "T53n2122_021:0437b24": "人應受信施。何等為二。一勤行精進。二得",
    "T53n2122_021:0437b25": "解脫。令此施主得大利益有三種施。一常施",
    "T53n2122_021:0437b26": "食。二僧房舍。三行慈心。此三福中慈心最",
    "T53n2122_021:0437b27": "勝。",
    "T53n2122_021:0437b28": "又菩薩本行經云。須達居家貧窮。無有財產。",
    "T53n2122_021:0437b29": "至信道德。佛教布施。須達白佛。多施耶。少施",
    "T53n2122_021:0437c01": "耶。佛告須達。所施雖多而獲報少。布施雖少",
    "T53n2122_021:0437c02": "而獲報多。如施雖多而無至心貢高自大信",
    "T53n2122_021:0437c03": "邪倒見不得快士。所施雖多而獲報少。猶如",
    "T53n2122_021:0437c04": "田薄下種雖多收實甚少。何謂施少而獲大",
    "T53n2122_021:0437c05": "福者。如施雖少歡喜恭敬與不望報施佛及",
    "T53n2122_021:0437c06": "辟支四沙門等。所施雖少獲報弘大。猶如良",
    "T53n2122_021:0437c07": "田所種雖少收實甚多。",
    "T53n2122_021:0437c08": "又智度論云。以大悲心施物雖同福德多少",
    "T53n2122_021:0437c09": "隨心優劣。如舍利弗。以一鉢飯上佛。佛即",
    "T53n2122_021:0437c10": "迴施狗。而問舍利弗。汝以飯施我。我以飯施",
    "T53n2122_021:0437c11": "狗。誰得福多。舍利弗言。如我解佛義。佛施狗",
    "T53n2122_021:0437c12": "福多。佛田第一不如施狗。以是故知。大福",
    "T53n2122_021:0437c13": "從心不在田也。如舍利弗。千萬億倍不及佛",
    "T53n2122_021:0437c14": "心。所以者何。心為內主。田是外事故。或時布",
    "T53n2122_021:0437c15": "施之福在於福田。如億耳阿羅漢。昔以一華",
    "T53n2122_021:0437c16": "施於佛塔。九十一劫人天中受樂。餘福德力",
    "T53n2122_021:0437c17": "得阿羅漢。又如阿輸迦王。為少兒時以土施",
    "T53n2122_021:0437c18": "佛。王閻浮提起八萬塔。最後得道。施物至",
    "T53n2122_021:0437c19": "賤。小兒心薄。但以福田妙故得大果報。當知",
    "T53n2122_021:0437c20": "大福從良田生。若大中之上三事都具。心物",
    "T53n2122_021:0437c21": "福田皆妙。如佛以好華散十方佛時。問曰。此",
    "T53n2122_021:0437c22": "布施福云何增長。答曰。應時施故得福增長。",
    "T53n2122_021:0437c23": "如經說。飢餓時施得福增多。或遠行來時。若",
    "T53n2122_021:0437c24": "曠路險道中施。若常施不斷。或時常念施故",
    "T53n2122_021:0437c25": "施得增廣。又增一阿含經云。施畜生食者獲",
    "T53n2122_021:0437c26": "福百倍。與犯戒人食者獲福千倍。施持戒人",
    "T53n2122_021:0437c27": "食獲福萬倍。施斷欲仙人食者獲福千萬倍。",
    "T53n2122_021:0437c28": "與向須陀洹食者獲福不可計。況成須陀洹",
    "T53n2122_021:0437c29": "乎。況向斯陀含得斯陀含道。乃至那含羅",
    "T53n2122_021:0438a01": "漢辟支如來等。其福功德不可稱計。又智度",
    "T53n2122_021:0438a02": "論云。如大月氏弗迦羅城中。有一畫師。名",
    "T53n2122_021:0438a03": "曰千那。到東方多剎施羅國客。畫十二年得",
    "T53n2122_021:0438a04": "三十兩金。持還本國。於弗迦羅城中聞打鼓",
    "T53n2122_021:0438a05": "作大會聲。往見眾僧。信心清淨即問維那。此",
    "T53n2122_021:0438a06": "眾中用幾許物得作一日食。維那答曰。用三",
    "T53n2122_021:0438a07": "十兩金足得一日食。即以所有三十兩金付",
    "T53n2122_021:0438a08": "維那。為我作一日食。我明日當來空手而歸。",
    "T53n2122_021:0438a09": "其婦問曰。十二年作得何物。答曰。我得三",
    "T53n2122_021:0438a10": "十兩金。即問。金在何所。答言。已作福田中種",
    "T53n2122_021:0438a11": "子。婦言。何等福田。答言。施與眾僧。婦便縛其",
    "T53n2122_021:0438a12": "夫送官治罪。斷事大官問。以何事故。婦言。",
    "T53n2122_021:0438a13": "我夫狂癡。十二年作得金三十兩。不憐愍婦",
    "T53n2122_021:0438a14": "兒盡以與他。依如官制取縛將來。大官問其",
    "T53n2122_021:0438a15": "夫。汝何以不供給婦兒乃以與他。答言。我",
    "T53n2122_021:0438a16": "先世不行功德。今世貧窮受諸辛苦。今世遭",
    "T53n2122_021:0438a17": "遇福田。若不種福後世復貧。貧貧相續無得",
    "T53n2122_021:0438a18": "脫時。我今欲頓捨貧窮。以是故盡以金施眾",
    "T53n2122_021:0438a19": "僧。大官是優婆塞信佛清淨。聞是語已讚",
    "T53n2122_021:0438a20": "言。是為甚難。勤苦得此少物。盡以施僧。汝是",
    "T53n2122_021:0438a21": "善人。即脫身瓔珞。及所乘馬并一聚落以施",
    "T53n2122_021:0438a22": "貧人。而語之言。汝始施眾僧眾僧未食。是為",
    "T53n2122_021:0438a23": "穀子未種芽已得生。大果方在後耳。以是故",
    "T53n2122_021:0438a24": "言。難得之物盡用布施。其福最多。",
    "T53n2122_021:0438a25": "平等部第三",
    "T53n2122_021:0438a26": "依大莊嚴論云。夫取福田當取其德。不應揀",
    "T53n2122_021:0438a27": "擇少壯老弊。佛言。我昔曾聞。有檀越遣知識",
    "T53n2122_021:0438a28": "道人詣僧伽藍請諸眾僧。但求老大不用年",
    "T53n2122_021:0438a29": "少。後知識道人請諸眾僧次到沙彌。然其不",
    "T53n2122_021:0438b01": "用。沙彌語言。何故不用我等。答言。檀越不",
    "T53n2122_021:0438b02": "用。非是我也。勸化道人即說偈言。",
    "T53n2122_021:0438b03": "　耆年有宿德　　髮白而面皺",
    "T53n2122_021:0438b04": "　秀眉齒缺落　　背膢支節緩",
    "T53n2122_021:0438b05": "　檀越樂如是　　不喜見幼小",
    "T53n2122_021:0438b06": "時寺中有諸沙彌。盡是羅漢。皆作是語。彼",
    "T53n2122_021:0438b07": "之檀越愚無智慧。不樂有德唯貪耆老。即說",
    "T53n2122_021:0438b08": "偈言。",
    "T53n2122_021:0438b09": "　所謂長老者　　不必在髮白",
    "T53n2122_021:0438b10": "　面皺牙齒落　　愚癡無智慧",
    "T53n2122_021:0438b11": "　所貴能修福　　除滅去諸惡",
    "T53n2122_021:0438b12": "　淨修梵行者　　是名為長老",
    "T53n2122_021:0438b13": "　我破於毀譽　　不生增減心",
    "T53n2122_021:0438b14": "　但令彼檀越　　獲得於罪過",
    "T53n2122_021:0438b15": "　又於僧福田　　誹謗生增減",
    "T53n2122_021:0438b16": "　我等應速往　　起發彼檀越",
    "T53n2122_021:0438b17": "　莫令墮惡趣　　彼諸沙彌等",
    "T53n2122_021:0438b18": "　尋以神通力　　化作老人像",
    "T53n2122_021:0438b19": "　髮白而面皺　　秀眉牙齒落",
    "T53n2122_021:0438b20": "　膢脊而柱杖　　詣彼檀越家",
    "T53n2122_021:0438b21": "　檀越既見已　　心生大歡慶",
    "T53n2122_021:0438b22": "　燒香散名華　　速請令就坐",
    "T53n2122_021:0438b23": "　既至須臾頃　　還服沙彌形",
    "T53n2122_021:0438b24": "　檀越生驚愕　　變化乃如是",
    "T53n2122_021:0438b25": "　為飲天甘露　　容色忽解變",
    "T53n2122_021:0438b26": "爾時沙彌即作是言。我非夜叉亦非羅剎。先",
    "T53n2122_021:0438b27": "見檀越選擇耆老於僧福田生高下想壞汝善",
    "T53n2122_021:0438b28": "根。故作是化令汝改悔。即說偈言。",
    "T53n2122_021:0438b29": "　譬如蚊子嘴　　欲盡大海底",
    "T53n2122_021:0438c01": "　世間無能測　　眾僧功德者",
    "T53n2122_021:0438c02": "　一切皆無能　　籌量僧功德",
    "T53n2122_021:0438c03": "　況汝獨一已　　而欲測量彼",
    "T53n2122_021:0438c04": "汝寧不聞如來所說四不可輕。王子蛇火沙",
    "T53n2122_021:0438c05": "彌等。如菴羅菓。內生外熟。外生內熟。莫妄稱",
    "T53n2122_021:0438c06": "量前人長短。一念之中亦可得道。於僧福田",
    "T53n2122_021:0438c07": "莫生分別。即說偈言。",
    "T53n2122_021:0438c08": "　眾僧功德海　　無能測量者",
    "T53n2122_021:0438c09": "　佛尚生欣敬　　自以百偈讚",
    "T53n2122_021:0438c10": "　況餘一切人　　而當不稱歎",
    "T53n2122_021:0438c11": "　廣大良福田　　種少獲大利",
    "T53n2122_021:0438c12": "　是故於眾僧　　耆老及少年",
    "T53n2122_021:0438c13": "　等心而供養　　不應生分別",
    "T53n2122_021:0438c14": "爾時檀越。聞是語已身毛為竪。五體投地求",
    "T53n2122_021:0438c15": "哀懺悔。",
    "T53n2122_021:0438c16": "頌曰。",
    "T53n2122_021:0438c17": "　通達四果　　善會六情　　探玄啟寤",
    "T53n2122_021:0438c18": "　證理懷禎　　老少和穆　　普敬祇誠",
    "T53n2122_021:0438c19": "　隨緣赴供　　攝誘幽冥",
    "T53n2122_021:0438c20": "歸信篇第十一(此有三部)",
    "T53n2122_021:0438c21": "述意部少誠部大誠部",
    "T53n2122_021:0438c22": "述意部第一",
    "T53n2122_021:0438c23": "夫信為道原功德之母。智是出世解脫之基。",
    "T53n2122_021:0438c24": "無信不可以登輕舟。無智不可以斷微惑。斯",
    "T53n2122_021:0438c25": "道顯然昇沈目覩。數見愚夫不信業因能生",
    "T53n2122_021:0438c26": "報果。謂貧富自然苦樂天性。好醜不由忍恚。",
    "T53n2122_021:0438c27": "貴賤非關恭惰。眾生自感。譬同草木好惡自",
    "T53n2122_021:0438c28": "然。豈由因得。今依佛經不同外道。夫論貧富",
    "T53n2122_021:0438c29": "皆由業緣。貴賤非關運命。愚智不可易慮。",
    "T53n2122_021:0439a01": "妍醜弗可換身。故經云。果報好醜定之於業。",
    "T53n2122_021:0439a02": "書云。命相吉凶懸之於天。以此言之。軍民業",
    "T53n2122_021:0439a03": "貧者。與之而弗得。必其相富者。任置而常",
    "T53n2122_021:0439a04": "豐。故漢文帝以夢而寵鄧通。相者占通貧而",
    "T53n2122_021:0439a05": "餓死。帝曰。能富在我。何謂貧乎。與之銅山",
    "T53n2122_021:0439a06": "任其冶鑄。後遭事逃避餓死人家。又寧稟",
    "T53n2122_021:0439a07": "離王侍婢有娠。相者占之。貴而當王。王曰。",
    "T53n2122_021:0439a08": "非我之胤。便欲殺之。婢曰。氣從天來故我有",
    "T53n2122_021:0439a09": "娠。及子之產。王謂不祥。捐圈則猪噓。棄欄則",
    "T53n2122_021:0439a10": "馬乳。而得不死。卒為夫餘之王。故知業緣命",
    "T53n2122_021:0439a11": "運定於冥兆。終然不改弗可與奪也。故知作",
    "T53n2122_021:0439a12": "善得福為惡受殃。業果不謬斯理皎然。如何",
    "T53n2122_021:0439a13": "封愚抱迷不寤。又昔武丁之時。亳有桑穀",
    "T53n2122_021:0439a14": "共生于朝。太史占曰。野草生朝朝其亡矣。武",
    "T53n2122_021:0439a15": "丁恐懼側身修善。桑穀枯死。商道中興。豈",
    "T53n2122_021:0439a16": "非為善而有福也。又帝辛之時。有雀生烏在",
    "T53n2122_021:0439a17": "城之遇。太史占曰。以小生大國家必昌。帝辛",
    "T53n2122_021:0439a18": "驕暴不修善政。商國遂亡。豈非為惡之有殃",
    "T53n2122_021:0439a19": "也。如是史籍具引非一。如何頑固頓乖經史。",
    "T53n2122_021:0439a20": "世人共覩。春時下種冬則收藏。如施有來報",
    "T53n2122_021:0439a21": "感胎[疊*毛]之與掌錢。德必現酬致銜珠之與負",
    "T53n2122_021:0439a22": "鹿。又昔人一瓢以濟餒夫。尚得扶輪相報。",
    "T53n2122_021:0439a23": "今供一齋以施大眾。寧無福祿相酬矣。",
    "T53n2122_021:0439a24": "小誠部第二",
    "T53n2122_021:0439a25": "如涅槃經佛言。眾生有二。一者有信。一者",
    "T53n2122_021:0439a26": "無信。有信之人則名可治。定得涅槃。瘡疣無",
    "T53n2122_021:0439a27": "故。無信之人。名一闡提。名不可治。又雜阿含",
    "T53n2122_021:0439a28": "經。世尊為婆羅門說耕田偈云。",
    "T53n2122_021:0439a29": "　信心為種子　　苦行為時雨",
    "T53n2122_021:0439b01": "　智慧為時軛　　慚愧心為轅",
    "T53n2122_021:0439b02": "　正念自守護　　是則善御者",
    "T53n2122_021:0439b03": "　保藏身口業　　知食處內藏",
    "T53n2122_021:0439b04": "　真實為直乘　　樂住為懈息",
    "T53n2122_021:0439b05": "　精進為廢荒　　安隱為速進",
    "T53n2122_021:0439b06": "　直往不轉還　　得到無憂處",
    "T53n2122_021:0439b07": "　如是耕田者　　逮得甘露果",
    "T53n2122_021:0439b08": "　如是耕田者　　不還受諸有",
    "T53n2122_021:0439b09": "爾時婆羅門聞已發心出家得阿羅漢道。又",
    "T53n2122_021:0439b10": "寶性論云。為六種人故說三寶。一調御師。二",
    "T53n2122_021:0439b11": "調御師法。三調御師弟子。何等為六種人。一",
    "T53n2122_021:0439b12": "大乘。二中乘。三小乘。四信佛。五信法。六信",
    "T53n2122_021:0439b13": "僧。又僧伽吒經云。時有一切勇菩提薩埵白",
    "T53n2122_021:0439b14": "佛言。世尊。何因緣故。此會眾生得發菩提。佛",
    "T53n2122_021:0439b15": "言。一切勇。乃往過去無數阿僧祇劫有佛世",
    "T53n2122_021:0439b16": "尊。號曰寶德。我時作摩納之子。此會眾生住",
    "T53n2122_021:0439b17": "佛智慧者。往昔之時悉在鹿中。我時發願。如",
    "T53n2122_021:0439b18": "是諸鹿我皆令住佛智慧中。時鹿聞已尋皆",
    "T53n2122_021:0439b19": "發願得如是。一切勇。此會大眾因彼善根當",
    "T53n2122_021:0439b20": "得阿耨菩提。",
    "T53n2122_021:0439b21": "又正法念經云。若有眾生修善。以清淨心歸",
    "T53n2122_021:0439b22": "佛法僧。十拍手頃不生餘心。命終生白摩尼",
    "T53n2122_021:0439b23": "天。五欲恣情心意悅樂。三歸功德乃至報盡。",
    "T53n2122_021:0439b24": "於未來世得至涅槃。又無上處經云。佛告比",
    "T53n2122_021:0439b25": "丘。有三無上處。一佛無上處。二法無上處。三",
    "T53n2122_021:0439b26": "僧無上處。若諸眾生兩足四足無足多足。若",
    "T53n2122_021:0439b27": "色無色。有想無想。非有想非無想。如來於中",
    "T53n2122_021:0439b28": "說無上處。若有眾生。於無上處起信向心者。",
    "T53n2122_021:0439b29": "於天人中得無上果報。",
    "T53n2122_021:0439c01": "大誠部第三",
    "T53n2122_021:0439c02": "如出生菩提心經云。爾時迦葉婆羅門白佛",
    "T53n2122_021:0439c03": "言。世尊。發菩提心者。應攝幾許福聚。爾時世",
    "T53n2122_021:0439c04": "尊以說偈言。",
    "T53n2122_021:0439c05": "　若此佛剎諸眾生　　令住信心及持戒",
    "T53n2122_021:0439c06": "　如彼最上大福聚　　不及道心十六分",
    "T53n2122_021:0439c07": "　若此佛剎諸眾生　　令住信心於法行",
    "T53n2122_021:0439c08": "　如彼最上大福聚　　不及道心十六分",
    "T53n2122_021:0439c09": "　若諸佛剎比河沙　　皆悉造寺求福故",
    "T53n2122_021:0439c10": "　復造諸塔如須彌　　不及道心十六分",
    "T53n2122_021:0439c11": "　若有佛剎如河沙　　皆悉遍施諸七寶",
    "T53n2122_021:0439c12": "　如彼最上大福聚　　不及道心十六分",
    "T53n2122_021:0439c13": "　如鐵圍山高廣大　　造塔無量為諸佛",
    "T53n2122_021:0439c14": "　如是求福眾生等　　不及道心十六分",
    "T53n2122_021:0439c15": "　若諸眾生具滿劫　　若頭若膊常擔戴",
    "T53n2122_021:0439c16": "　如彼最勝福德聚　　不及道心十六分",
    "T53n2122_021:0439c17": "　如是人等得勝法　　若求菩提利眾生",
    "T53n2122_021:0439c18": "　彼等眾生最勝者　　此無比類況有上",
    "T53n2122_021:0439c19": "　是故得聞此諸法　　智者常生樂法心",
    "T53n2122_021:0439c20": "　當得無邊大福聚　　速得證於無上道",
    "T53n2122_021:0439c21": "又涅槃經云。佛讚迦葉。若有眾生於熙連河",
    "T53n2122_021:0439c22": "沙等諸佛所發菩提心。乃能於惡世受持如",
    "T53n2122_021:0439c23": "是經典不生誹謗。善男子。若有能於一恒河",
    "T53n2122_021:0439c24": "沙等諸佛世尊所發菩提心。然後乃能於惡",
    "T53n2122_021:0439c25": "世中。不謗是經愛樂是典。不能為人分別廣",
    "T53n2122_021:0439c26": "說。若有眾生於二恒河沙等佛所發菩提心。",
    "T53n2122_021:0439c27": "然後乃能於惡世中不謗是法。正解信樂受",
    "T53n2122_021:0439c28": "持讀誦。亦不能為他人廣說。若有眾生於三",
    "T53n2122_021:0439c29": "恒河沙等佛所發菩提心。然後乃能於惡世",
    "T53n2122_021:0440a01": "中不謗是法。受持讀誦書寫經卷。雖為他說",
    "T53n2122_021:0440a02": "未解深義。若有眾生於四恒河沙等佛所發",
    "T53n2122_021:0440a03": "菩提心。然後乃能於惡世中不謗是法。受持",
    "T53n2122_021:0440a04": "讀誦書寫經卷。為他廣說十六分中一分之",
    "T53n2122_021:0440a05": "義。雖復演說亦不具足。若有眾生於五恒河",
    "T53n2122_021:0440a06": "沙等佛所發菩提心。然後乃能於惡世中。不",
    "T53n2122_021:0440a07": "謗是經受持讀誦。廣為人說。十六分中八分",
    "T53n2122_021:0440a08": "之義。若有於六恒河沙等佛所發菩提心。然",
    "T53n2122_021:0440a09": "後乃能於惡世中。不謗是經受持讀誦。為他",
    "T53n2122_021:0440a10": "廣說。十六分中十二分義。若有於七恒河",
    "T53n2122_021:0440a11": "沙等佛所發菩提心。然後乃能於惡世中。不",
    "T53n2122_021:0440a12": "謗是法受持讀誦。為他廣說。十六分中十四",
    "T53n2122_021:0440a13": "分義。若有於八恒河沙等佛所發菩提心。然",
    "T53n2122_021:0440a14": "後乃能於惡世中。不謗是法受持讀誦。亦勸",
    "T53n2122_021:0440a15": "他人令得書寫。自能聽受。復勸他人令得聽",
    "T53n2122_021:0440a16": "受。又大悲經云。佛告阿難。若有眾生。於諸佛",
    "T53n2122_021:0440a17": "所一發信心。如是善根終不敗亡。況復諸餘",
    "T53n2122_021:0440a18": "善根。譬如有人析破一毛以為百分。取一分",
    "T53n2122_021:0440a19": "毛沾一滴水。持至我所而作是言。我以此",
    "T53n2122_021:0440a20": "水寄付瞿曇。莫令此水而有增減。亦莫令風",
    "T53n2122_021:0440a21": "日飄暴乾竭此水。不令鳥獸飲之令盡。勿使",
    "T53n2122_021:0440a22": "異水而有和雜。以器盛持莫置在地。如來爾",
    "T53n2122_021:0440a23": "時即受彼寄。置恒河中不令入洄。亦復不令",
    "T53n2122_021:0440a24": "餘物揩突。如是水滴在大河中。隨流而去使",
    "T53n2122_021:0440a25": "不入洄復無遮礙。諸鳥獸等亦不飲盡。如",
    "T53n2122_021:0440a26": "是水滴不增不減。一等如故。共大水聚漸入",
    "T53n2122_021:0440a27": "大海。若是水滴毘嵐風起壞世界時。假使是",
    "T53n2122_021:0440a28": "人住世一劫。我亦如是得住一劫。彼人爾時",
    "T53n2122_021:0440a29": "至劫盡時而來我所作如是言。瞿曇。我本寄",
    "T53n2122_021:0440b01": "水今有無耶。如來爾時知彼水滴在大海中。",
    "T53n2122_021:0440b02": "見知住處。不與餘水共相和雜。不增不減平",
    "T53n2122_021:0440b03": "等如故持還彼人。阿難。如是如來應正遍知。",
    "T53n2122_021:0440b04": "有大神通無量知見明了無障。於受寄人中",
    "T53n2122_021:0440b05": "最尊最勝。若於佛所寄付如是微細水滴。經",
    "T53n2122_021:0440b06": "於久遠而不虧損。此義應知。阿難。其細毛端",
    "T53n2122_021:0440b07": "者。喻心意識。恒河者。喻生死流。一滴水者。",
    "T53n2122_021:0440b08": "喻一發心微少善根。大海者。喻佛如來應正",
    "T53n2122_021:0440b09": "遍知。所寄人者。喻彼清信婆羅門長者居士",
    "T53n2122_021:0440b10": "等。住一劫者。喻如來受彼寄水終不虧損。亦",
    "T53n2122_021:0440b11": "如彼人寄彼水滴經於久遠不虧一毫。如是",
    "T53n2122_021:0440b12": "阿難。若於佛所一發信心善根不失。何況諸",
    "T53n2122_021:0440b13": "餘勝妙善根。我說是人一切悉是趣涅槃果。",
    "T53n2122_021:0440b14": "雖餘不善墮在三塗。以本善根佛知是已從",
    "T53n2122_021:0440b15": "彼拔出置無畏岸。令彼憶識所種善根。息一",
    "T53n2122_021:0440b16": "切苦得一切樂。",
    "T53n2122_021:0440b17": "又佛說無畏女經云。爾時阿闍世王有女名",
    "T53n2122_021:0440b18": "無畏德。端正無比成就最勝殊妙功德。年始",
    "T53n2122_021:0440b19": "十二其父王堂閣之上。著金寶屐。彼處而坐。",
    "T53n2122_021:0440b20": "時無畏德女見諸聲聞。不起不迎。默然而住。",
    "T53n2122_021:0440b21": "不共問答。不迎不禮。不讓床坐。阿闍世王見",
    "T53n2122_021:0440b22": "無畏德默然而住。即告之言。汝豈不知。此",
    "T53n2122_021:0440b23": "等皆是釋迦如來上足弟子成就大法耶。世",
    "T53n2122_021:0440b24": "間福田耶。以為愍念諸眾生故而行乞食。汝",
    "T53n2122_021:0440b25": "今既見。何故不起。不馳不禮。不共相問。復",
    "T53n2122_021:0440b26": "不讓坐。汝今覩見何事故而不起迎。爾時無",
    "T53n2122_021:0440b27": "畏白父王言。不審大王。頗見頗聞轉輪聖王",
    "T53n2122_021:0440b28": "見諸小王而起迎不。王言不也。復言。頗見",
    "T53n2122_021:0440b29": "頗聞師子獸王見野干時為起迎不。王言不",
    "T53n2122_021:0440c01": "也。復言。頗見頗聞帝釋天王迎餘天不。王言",
    "T53n2122_021:0440c02": "不也。頗見頗聞大海之神禮敬江河池神不。",
    "T53n2122_021:0440c03": "王言不也。女言。大王。如是菩薩發心趣向阿",
    "T53n2122_021:0440c04": "耨菩提。轉輪聖王。以大慈悲初發心已。云",
    "T53n2122_021:0440c05": "何禮敬離大慈悲小王聲聞。大王。頗有已求",
    "T53n2122_021:0440c06": "無上正覺之道師子獸王。而禮小乘野干人",
    "T53n2122_021:0440c07": "耶。頗有欲到大智之海欲求善知大法之聚。",
    "T53n2122_021:0440c08": "而求牛迹聲聞人耶。大王。若有親近聲聞人",
    "T53n2122_021:0440c09": "者。是人即發聲聞之心。若有親近緣覺人者。",
    "T53n2122_021:0440c10": "是人即發緣覺之心。若有親近正真正覺之",
    "T53n2122_021:0440c11": "人者。是人即發阿耨菩提心。爾時阿闍世王",
    "T53n2122_021:0440c12": "復語無畏德女言。汝大我慢。云何如是。見諸",
    "T53n2122_021:0440c13": "聲聞而不奉迎。女言。大王。勿作此語。大王亦",
    "T53n2122_021:0440c14": "慢。云何不迎王舍城內諸貧窮者。王語女言。",
    "T53n2122_021:0440c15": "彼非我類。我云何迎。女言。大王。初心菩薩亦",
    "T53n2122_021:0440c16": "復如是。一切聲聞緣覺亦非我類。王語女言。",
    "T53n2122_021:0440c17": "汝豈不見。諸菩薩等皆悉敬一切眾生。女言。",
    "T53n2122_021:0440c18": "大王。菩薩為度憍慢瞋惱諸眾生等令彼得",
    "T53n2122_021:0440c19": "起迴向之心。是故禮敬一切眾生。為長眾生",
    "T53n2122_021:0440c20": "諸善根本。是故禮敬。",
    "T53n2122_021:0440c21": "爾時無畏德菩薩母。號曰月光。此月光女捨",
    "T53n2122_021:0440c22": "是身已生忉利天。號曰光明增上天子。若彌",
    "T53n2122_021:0440c23": "勒得菩提時。便即出家。次第皆見賢劫諸佛。",
    "T53n2122_021:0440c24": "悉得供養。然後於彼離垢如來所得作大王",
    "T53n2122_021:0440c25": "具足七寶。號曰地持。供養彼佛已得成阿耨",
    "T53n2122_021:0440c26": "菩提。號曰遍光如來。",
    "T53n2122_021:0440c27": "頌曰。",
    "T53n2122_021:0440c28": "　封迷昏闇久　　裴回夢裏藏",
    "T53n2122_021:0440c29": "　心塵既未洗　　怖霑甘露漿",
    "T53n2122_021:0441a01": "　慈顏發暉曜　　燭我見朝陽",
    "T53n2122_021:0441a02": "　忽逢善知友　　開導益神光",
    "T53n2122_021:0441a03": "　稍寤心澄靜　　方厭俗蒼茫",
    "T53n2122_021:0441a04": "　緇徒既肅肅　　法侶亦鏘鏘",
    "T53n2122_021:0441a05": "　見者心歡喜　　歸誠向道場",
    "T53n2122_021:0441a06": "　若存信邪倒　　來苦未何殃",
    "T53n2122_021:0441a07": "感應緣(略引三驗)",
    "T53n2122_021:0441a08": "晉沙門竺法師宋居士袁炳隋沙門釋道",
    "T53n2122_021:0441a09": "仙",
    "T53n2122_021:0441a10": "晉沙門竺法師者住會稽。與北中王亘之周",
    "T53n2122_021:0441a11": "旋甚厚。共論死生罪福報應之事。情昧難明",
    "T53n2122_021:0441a12": "未審有無因。便共要若有先死當相報語。既",
    "T53n2122_021:0441a13": "別後王亘在都。於廟中忽見法師來王便驚",
    "T53n2122_021:0441a14": "云。和上何處來。答曰。貧道以某月日命過。",
    "T53n2122_021:0441a15": "罪福皆不虛。應若影響。檀越但當勤修道以",
    "T53n2122_021:0441a16": "昇濟神明耳。先與君要故來相語。言訖不",
    "T53n2122_021:0441a17": "復見(右一驗出續搜神記)。",
    "T53n2122_021:0441a18": "宋袁炳字叔煥。陳郡人也。泰始末為臨湘",
    "T53n2122_021:0441a19": "令。亡後積年。友人司馬遜於將曉間。如夢見",
    "T53n2122_021:0441a20": "炳來陳敘闊別訊問安否。既而謂遜曰。吾等",
    "T53n2122_021:0441a21": "平生立意置論。常言生為馳役死為休息。今",
    "T53n2122_021:0441a22": "日始知定不然矣。恒患在世有人務馳求金",
    "T53n2122_021:0441a23": "幣共相贈遺。幽途此事亦復如之。遜問。罪福",
    "T53n2122_021:0441a24": "應報定實何如。炳曰。如我舊見。與經教所",
    "T53n2122_021:0441a25": "說不盡符同。將是聖人抑引之談耳。如今所",
    "T53n2122_021:0441a26": "見。善惡大科略不異也。然殺生故最為重禁。",
    "T53n2122_021:0441a27": "慎不可犯也。遜曰。卿此徵相示。良不可言。",
    "T53n2122_021:0441a28": "當以語白尚書也。炳曰。甚善。亦請卿敬情尚",
    "T53n2122_021:0441a29": "書時。司空簡穆王公為吏部尚書。炳遜並其",
    "T53n2122_021:0441b01": "游賓。故及之。往反可數百語辭去。遜曰。闊別",
    "T53n2122_021:0441b02": "之久常思敘集。相值甚難何不小住。炳曰。",
    "T53n2122_021:0441b03": "止暫來耳。不可得久留。且此輩語亦不容得",
    "T53n2122_021:0441b04": "委悉。於是而去。初炳來闇夜。遜亦了不覺所",
    "T53n2122_021:0441b05": "以。而明得覩見。炳既去遜下床送之。始躡",
    "T53n2122_021:0441b06": "屐而還闇。見炳脚間有光可尺許。亦得照",
    "T53n2122_021:0441b07": "其兩足。餘地猶皆闇云(此一驗出冥祥記)。",
    "T53n2122_021:0441b08": "隋蜀部灌口山竹林寺釋道仙。本康居國人。",
    "T53n2122_021:0441b09": "以游賈為業。往來吳蜀集積珠寶。向直十萬",
    "T53n2122_021:0441b10": "貫。後達梓州牛頭山。值僧說法深寤財累乃",
    "T53n2122_021:0441b11": "沈江頓捨。便投灌口山竹林寺出家。初落髮",
    "T53n2122_021:0441b12": "日對眾誓曰。吾不得道誓不出山。結志不群",
    "T53n2122_021:0441b13": "野栖禽獸。入定一坐五日為期。有客到門潛",
    "T53n2122_021:0441b14": "通即覺起共接語。若無人時。端坐靜室寂若",
    "T53n2122_021:0441b15": "虛空。有時預告。明當客至人數若干。形貌",
    "T53n2122_021:0441b16": "服色恰期明至。數服皆同。時遭酷旱。百姓惶",
    "T53n2122_021:0441b17": "怖憂稼失色。皆來請祈雨。仙即往龍穴以",
    "T53n2122_021:0441b18": "杖扣門。喚曰。眾生何為嗜眠。如語即寤。當即",
    "T53n2122_021:0441b19": "玄雲四合大雨普沾。民賴斯澤。貴賤咸賽",
    "T53n2122_021:0441b20": "欽若天神。隋蜀王秀作鎮岷絡。有聞王者。",
    "T53n2122_021:0441b21": "尋遣追召全不承命。王勃然動色。親領兵仗",
    "T53n2122_021:0441b22": "往彼擒之。必若固違可即加刃。仙聞兵至傍",
    "T53n2122_021:0441b23": "若無人。被僧伽梨已端坐禪誦。王達山足。忽",
    "T53n2122_021:0441b24": "降雨雜注雹雪雷[馬*奔]水涌。須臾滿川。軍藏",
    "T53n2122_021:0441b25": "無計並憂沒命。事既窘迫。乃懺悔歸依。遙",
    "T53n2122_021:0441b26": "禮仙德。垂雲忽散山路清夷。得達仙所。王躬",
    "T53n2122_021:0441b27": "盡敬一心歸懺。仙為說法重發信心。乃殷勤",
    "T53n2122_021:0441b28": "奉請邀還成都。至靜眾寺彌加厚禮。舉郭恭",
    "T53n2122_021:0441b29": "敬。號為仙闍梨。至仁壽年中返于山寺。卒葬",
    "T53n2122_021:0441c01": "於彼(右一驗出唐高僧傳)。◎",
    "T53n2122_021:0441c02": "◎士女篇第十二(此有二部)",
    "T53n2122_021:0441c03": "俗男部俗女部",
    "T53n2122_021:0441c04": "俗男部第一(此別三部)",
    "T53n2122_021:0441c05": "述意部誡俗部勸導部",
    "T53n2122_021:0441c06": "述意部第一",
    "T53n2122_021:0441c07": "夫在家丈夫尊卑有二。一貴二賤。一富二貧。",
    "T53n2122_021:0441c08": "富貴之者人多放逸。傲慢貢高輕辱凌下。或",
    "T53n2122_021:0441c09": "有乘威籍勢尊己凌人。或有博識聰達恃才",
    "T53n2122_021:0441c10": "凌人。或有辯口利詞暢說凌人。或有誇豪",
    "T53n2122_021:0441c11": "奢侈輕慢凌人。或有美容姿態恃色凌人。",
    "T53n2122_021:0441c12": "或有乘肥騁騎恃乘凌人。或有資財奴婢",
    "T53n2122_021:0441c13": "恃富陵人。如是眾多不可具述。眾生愚癡甚",
    "T53n2122_021:0441c14": "為可愍。不知無常將至。妄起高心。來報湯",
    "T53n2122_021:0441c15": "炭煎煮相待。獄卒執叉伺候日久。不憂斯",
    "T53n2122_021:0441c16": "事公然喜樂。何異猪羊不知死至。何異飛蠅",
    "T53n2122_021:0441c17": "貪樂死屍。惟古思今富貴非一。生滅交臂貴",
    "T53n2122_021:0441c18": "賤同塵。富貴者唯見荒墳。貧賤者已同灰壤。",
    "T53n2122_021:0441c19": "既知貴賤同灰。即須卑己敬上。是以親疎無",
    "T53n2122_021:0441c20": "定貴賤不常。苦樂易位昇沈更互也。",
    "T53n2122_021:0441c21": "誡俗部第二",
    "T53n2122_021:0441c22": "如華嚴經。有十種慢業應當避之。一於尊重",
    "T53n2122_021:0441c23": "福田和上阿闍梨父母沙門婆羅門所。而不",
    "T53n2122_021:0441c24": "尊重恭敬供養。是為慢業。二有諸法師得勝",
    "T53n2122_021:0441c25": "妙法。於大乘深法知出生死道。得陀羅尼成",
    "T53n2122_021:0441c26": "就多聞。具智慧藏善能說法。而不信受恭敬",
    "T53n2122_021:0441c27": "供養是為慢業。三聽受法時。若聞深法應發",
    "T53n2122_021:0441c28": "離欲心歡喜無量。而不讚法師令眾歡喜。是",
    "T53n2122_021:0441c29": "為慢業。四起慢心自高凌彼。不省己實不",
    "T53n2122_021:0442a01": "調自心。是為慢業。五起計我心。見有功德智",
    "T53n2122_021:0442a02": "慧者不讚其美。見無德者反說其善。若聞",
    "T53n2122_021:0442a03": "讚他於彼人所起嫉妬心。是為慢業。六若有",
    "T53n2122_021:0442a04": "法師知是法是律是實是佛語。以憎嫉故說",
    "T53n2122_021:0442a05": "言非法非律非實非佛語。欲壞他信心故。是",
    "T53n2122_021:0442a06": "為慢業。七自敷高座。我為法師不應執事。不",
    "T53n2122_021:0442a07": "應恭敬供養餘人諸修梵行。尊長有德悉應",
    "T53n2122_021:0442a08": "恭敬供養於我。是為慢業。八遠離頻蹙惡",
    "T53n2122_021:0442a09": "眼視彼。常以和顏等觀眾生。言常柔軟無有",
    "T53n2122_021:0442a10": "麁獷離恚恨心。而於彼法師求其過惡。是",
    "T53n2122_021:0442a11": "為慢業。九以我慢心。於多聞者不往恭敬起",
    "T53n2122_021:0442a12": "聽聞法。留難亦不諮問。何等為善何等不善。",
    "T53n2122_021:0442a13": "何等應作何等不應作。何等業長夜饒益一",
    "T53n2122_021:0442a14": "切眾生。作何等行不益眾生。作何等行從明",
    "T53n2122_021:0442a15": "入明。作何等行從冥入冥。如是人輩為我心",
    "T53n2122_021:0442a16": "漂沒。不能得見出要正道。是為慢業。十起慢",
    "T53n2122_021:0442a17": "心故不值諸佛難得之法。消盡宿世所種善",
    "T53n2122_021:0442a18": "根。不應說而說。起呵責心更相譏論。住如",
    "T53n2122_021:0442a19": "是法應入邪道。但菩提心力故。而不永捨",
    "T53n2122_021:0442a20": "菩薩所行。雖不捨菩薩道。而於無量百千萬",
    "T53n2122_021:0442a21": "劫。尚不值佛。何況聞法。是為慢業。又出曜",
    "T53n2122_021:0442a22": "經偈云。",
    "T53n2122_021:0442a23": "　眾生為慢纏　　染著於憍慢",
    "T53n2122_021:0442a24": "　為見所迷惑　　不免生死除",
    "T53n2122_021:0442a25": "故知。凡夫為惡雖少。後世深苦獲無邊報。如",
    "T53n2122_021:0442a26": "毒在心人意不同。白衣營生不知顧死。然生",
    "T53n2122_021:0442a27": "不可保死必奄至。尋此危命非朝則夕。俄頃",
    "T53n2122_021:0442a28": "之間凶變無常。徒修田宅愛戀妻兒。法句喻",
    "T53n2122_021:0442a29": "經云。佛在舍衛國時。城中有婆羅門。年向八",
    "T53n2122_021:0442b01": "十。財富無數。為人難化。不識道德不計無常。",
    "T53n2122_021:0442b02": "更作好舍。前庌後堂涼臺溫室。東西兩廂",
    "T53n2122_021:0442b03": "廡數十梁。唯後堂前距陽未訖。時婆羅門常",
    "T53n2122_021:0442b04": "自經營指授眾事。佛以道眼見此老公。命",
    "T53n2122_021:0442b05": "不終日當就後世。不能自知。而方忪忪繕治。",
    "T53n2122_021:0442b06": "精神無福甚可憐愍。佛將阿難住到其門。慰",
    "T53n2122_021:0442b07": "問老公得無勞倦。今作此舍何所為安。公",
    "T53n2122_021:0442b08": "言。前庌待客後堂自處。東西二廂當安兒",
    "T53n2122_021:0442b09": "息財物僕使。夏上涼臺冬入溫室。佛語老",
    "T53n2122_021:0442b10": "公。久聞宿德思遲談講。佛有要偈。存亡有",
    "T53n2122_021:0442b11": "益。欲以相贈不審可不。願小廢事共坐論說",
    "T53n2122_021:0442b12": "不耶老公答言。今正大遽不容坐語。後日更",
    "T53n2122_021:0442b13": "來當共善敘。所云要偈便可說之。於是世尊",
    "T53n2122_021:0442b14": "即說偈言。",
    "T53n2122_021:0442b15": "　有子有財　　愚唯汲汲　　我且非我",
    "T53n2122_021:0442b16": "　何有子財　　暑當止此　　寒當止此",
    "T53n2122_021:0442b17": "　愚多預慮　　莫知來變　　愚蒙愚蔽",
    "T53n2122_021:0442b18": "　自謂我智　　愚而稱智　　是謂極愚",
    "T53n2122_021:0442b19": "婆羅門言。善說此偈。今實遑遽。後來更論之。",
    "T53n2122_021:0442b20": "於是世尊傷之而去。老公於後自授屋椽。椽",
    "T53n2122_021:0442b21": "墮打頭破即時命過。家室啼哭驚動四隣。佛",
    "T53n2122_021:0442b22": "去未遠便有此變。里頭逢諸梵志數十人。問",
    "T53n2122_021:0442b23": "佛從何所來。佛言。屬到死老公舍。為公說",
    "T53n2122_021:0442b24": "法。不信佛語不知無常。今老者忽然已就後",
    "T53n2122_021:0442b25": "世。具為諸梵志更說前偈義。聞之欣然即得",
    "T53n2122_021:0442b26": "道跡。於是世尊為說偈言。",
    "T53n2122_021:0442b27": "　愚暗近智　　如瓢斟味　　雖久狎習",
    "T53n2122_021:0442b28": "　猶不知法　　開達近智　　如舌甞味",
    "T53n2122_021:0442b29": "　雖須臾習　　即解道要　　愚人造行",
    "T53n2122_021:0442c01": "　為身招禍　　快心作惡　　自致重殃",
    "T53n2122_021:0442c02": "　為行不善　　退見悔悋　　致涕流面",
    "T53n2122_021:0442c03": "　報由宿習",
    "T53n2122_021:0442c04": "時諸梵志重聞此偈益懷篤信。為佛作禮。歡",
    "T53n2122_021:0442c05": "喜奉行。",
    "T53n2122_021:0442c06": "勸導部第三",
    "T53n2122_021:0442c07": "惟此慢心通於白黑。智愚不免豪賤共有。但",
    "T53n2122_021:0442c08": "去輕論重在俗為甚。亦有空言我美。評說賢",
    "T53n2122_021:0442c09": "良譏毀聖德。一切白衣終日行之。未甞一日",
    "T53n2122_021:0442c10": "慚愧發露。情求勝道退省已躬。故外書云。力",
    "T53n2122_021:0442c11": "慕善道可用安身。力慕孝悌可用榮親。亦有",
    "T53n2122_021:0442c12": "君子。高慕釋教遵奉修行。貞仁退讓廉謹信",
    "T53n2122_021:0442c13": "順。皆是宿種稟性自然。與道何殊。亦有出家",
    "T53n2122_021:0442c14": "之人。不依聖教違犯戒律。不學無知與鄙俗",
    "T53n2122_021:0442c15": "無殊。然道俗形乖犯有希數。心有明暗過有",
    "T53n2122_021:0442c16": "輕重。故出家之人未犯已前念念入道。善業",
    "T53n2122_021:0442c17": "已熏福基已厚。雖有微惡輕愧而造。不能傾",
    "T53n2122_021:0442c18": "動。若小慚愧便復清白。若論在俗。身居無",
    "T53n2122_021:0442c19": "慚之地。心有無愧之情。畜養妻兒。財色五欲",
    "T53n2122_021:0442c20": "盈堂滿室。葷辛酒肉隨求所得。愛染情深",
    "T53n2122_021:0442c21": "無時暫捨。惡緣同住。豈得免之。此則明暗路",
    "T53n2122_021:0442c22": "分黑白殊隔。故知明能滅暗。暗不滅明。小燈",
    "T53n2122_021:0442c23": "之明已了室內。出家之人雖犯微過前明已",
    "T53n2122_021:0442c24": "成。正可光不增暉而本明常照。如器存炷立",
    "T53n2122_021:0442c25": "田安業永也。又出家造惡極難。如陸地行船。",
    "T53n2122_021:0442c26": "在家起過即易。如海中汎舟。又出家修道易",
    "T53n2122_021:0442c27": "為。如海中汎舟。在家修福甚難。如陸地行",
    "T53n2122_021:0442c28": "船。船雖是同由處有異。故遲疾不同。修犯",
    "T53n2122_021:0442c29": "難易。是知生死易染善法難成。早求自度勵",
    "T53n2122_021:0443a01": "慕出俗。又賢愚經云。出家功德其福甚多。若",
    "T53n2122_021:0443a02": "放男女奴婢。若聽人民。若自己身出家入道。",
    "T53n2122_021:0443a03": "功德無量非譬為比。出家功德。高於須彌。",
    "T53n2122_021:0443a04": "深於巨海。廣於虛空。所以然者。由出家故畢",
    "T53n2122_021:0443a05": "成佛道。佛在世時。王舍城中有一長者。名曰",
    "T53n2122_021:0443a06": "福增。年過百歲。家中大小莫不厭賤。聞說出",
    "T53n2122_021:0443a07": "家功德無量。即來佛所求欲出家。值佛不在",
    "T53n2122_021:0443a08": "即往至舍利弗所。舍利弗見老不度。如是",
    "T53n2122_021:0443a09": "五百大阿羅漢皆悉不度。即出寺門住門閫",
    "T53n2122_021:0443a10": "上。發聲大哭。世尊復至種種慰喻。即告目",
    "T53n2122_021:0443a11": "連令其出家。目連即與出家授戒。復常為諸",
    "T53n2122_021:0443a12": "年少比丘之所激切。便欲投河沒水而死。目",
    "T53n2122_021:0443a13": "連觀見以神通力接置岸上。問知因緣。目連",
    "T53n2122_021:0443a14": "念言。此人不以生死怖之無由得道。即令",
    "T53n2122_021:0443a15": "至心捉師衣角。飛騰虛空到大海邊。見一新",
    "T53n2122_021:0443a16": "死端正女人。見有一蟲從其口出還從鼻入。",
    "T53n2122_021:0443a17": "復從眼出從耳而入。目連觀已捨之而去。弟",
    "T53n2122_021:0443a18": "子問言。是何女人。答言。此是舍衛城中大薩",
    "T53n2122_021:0443a19": "薄婦。容貌端正世間少雙。其婦常以三奇木",
    "T53n2122_021:0443a20": "頭擎鏡照面。自覩端正。便起憍慢。深自愛",
    "T53n2122_021:0443a21": "著。夫甚敬愛將共入海。海惡船破沒水而死。",
    "T53n2122_021:0443a22": "漂出在岸。此薩薄婦由自愛身。死後還生在",
    "T53n2122_021:0443a23": "故身中。作此蠱也。捨蟲身已墮大地獄受",
    "T53n2122_021:0443a24": "苦無量。小復前行見一女人。自身負銅鑊。",
    "T53n2122_021:0443a25": "榰鑊著水以火燃沸。脫衣入鑊。肉熟離骨。",
    "T53n2122_021:0443a26": "沸吹骨出在外。風吹尋還成人。自取肉食。福",
    "T53n2122_021:0443a27": "增問師。是何女人。其師答言。舍衛國中有優",
    "T53n2122_021:0443a28": "婆夷。敬信三寶。請一比丘一夏供養。在於陌",
    "T53n2122_021:0443a29": "頭作房安置。自辦種種香美飯食。遣婢送",
    "T53n2122_021:0443b01": "之。婢至屏處選好先食。餘與比丘。大家覺問。",
    "T53n2122_021:0443b02": "汝不偷食不。婢答言無。比丘食訖有殘與",
    "T53n2122_021:0443b03": "我。我乃食之。若我先食使我世世自食身肉。",
    "T53n2122_021:0443b04": "以是因緣。先受華報後墮地獄。次小前行見",
    "T53n2122_021:0443b05": "一肉樹。多有諸蟲圍唼其身無有空處。噭",
    "T53n2122_021:0443b06": "喚啼哭如地獄聲。弟子問師。是何樹耶。目連",
    "T53n2122_021:0443b07": "答言。是瀨利吒營事比丘。以自在故費用僧",
    "T53n2122_021:0443b08": "物。華果飲食送與白衣。以是因緣受此華報。",
    "T53n2122_021:0443b09": "後墮地獄。唼樹諸蟲即爾時得物之人。次復",
    "T53n2122_021:0443b10": "前行見一男子。周匝多有獸頭人身。諸惡鬼",
    "T53n2122_021:0443b11": "神手執弓弩。三隻毒箭鏃皆火燃。競共射之",
    "T53n2122_021:0443b12": "洞身焦燃。福增問師。此何人耶。目連答言。此",
    "T53n2122_021:0443b13": "人前身作大獵師。多害禽獸故受斯苦。於後",
    "T53n2122_021:0443b14": "命終墮大地獄。次復前行見一大山。下安刀",
    "T53n2122_021:0443b15": "劍。見有一人從上投下刺壞其身。投已復上",
    "T53n2122_021:0443b16": "如前不息。福增問師。此復何人。師復答言。是",
    "T53n2122_021:0443b17": "王舍城王大鬪將。以勇猛故身處前鋒傷殺",
    "T53n2122_021:0443b18": "物命。先受此苦後墮地獄。次復前行見一骨",
    "T53n2122_021:0443b19": "山。其山高大七百由旬。能障蔽日使海陰",
    "T53n2122_021:0443b20": "黑。爾時目連於此骨山一大肋上。往來經行。",
    "T53n2122_021:0443b21": "弟子問師。是何骨山。師答福增言。汝欲知者。",
    "T53n2122_021:0443b22": "此即是汝故身骨也。福增聞已心驚毛豎惶",
    "T53n2122_021:0443b23": "怖污出。白和尚言。聞我今者心未裂頃。願",
    "T53n2122_021:0443b24": "為時說本末因緣。目連告曰。生死輪轉無有",
    "T53n2122_021:0443b25": "邊際。造善惡業終無朽敗必受其報。昔過去",
    "T53n2122_021:0443b26": "時此閻浮提有一國王。名曰法增。好喜布施。",
    "T53n2122_021:0443b27": "持戒聞法。慈悲眾生不傷物命。正法治國滿",
    "T53n2122_021:0443b28": "二十年。其間閑暇共人博戲。時有一人犯法",
    "T53n2122_021:0443b29": "殺人。臣以白王。值王暮戲。脫答之言。隨國",
    "T53n2122_021:0443c01": "法治。即依律斷殺人應死。尋即殺之。王戲罷",
    "T53n2122_021:0443c02": "已問諸臣言。罪人何所。臣答殺竟。王聞是語。",
    "T53n2122_021:0443c03": "悶絕躄地水灑乃蘇。垂淚而言。宮人伎女象",
    "T53n2122_021:0443c04": "馬七珍悉皆住此。唯我一人獨入地獄。我今",
    "T53n2122_021:0443c05": "殺人。當知便是栴陀羅王。不知世世當何所",
    "T53n2122_021:0443c06": "趣。我今決定不須為王。即捨王位入山自守。",
    "T53n2122_021:0443c07": "其後命終生大海中。作摩竭魚。其身長大七",
    "T53n2122_021:0443c08": "百由旬。諸王大臣自恃勢力。枉剋百姓殺戮",
    "T53n2122_021:0443c09": "無邊。命終多墮摩竭大魚。多有諸蟲唼食其",
    "T53n2122_021:0443c10": "身。身癢揩山殺蟲污海。血流百里。魚一眠",
    "T53n2122_021:0443c11": "時經於百歲。飢渴吸水。水流入口如注大河。",
    "T53n2122_021:0443c12": "爾時適有五百賈客。入海採寶。值魚張口。",
    "T53n2122_021:0443c13": "船疾趣口。賈人恐怖舉聲大哭。垂入魚口",
    "T53n2122_021:0443c14": "一時同聲稱南無佛。魚聞佛聲閉口水停。賈",
    "T53n2122_021:0443c15": "人得活。魚飢命終生王舍城作汝身也。魚死",
    "T53n2122_021:0443c16": "之後夜叉羅剎出置海岸。肉消骨在作此骨",
    "T53n2122_021:0443c17": "山。法增王者汝身是也。緣殺人故墮海作魚。",
    "T53n2122_021:0443c18": "福增聞已深畏生死。觀見故身解法無常。得",
    "T53n2122_021:0443c19": "阿羅漢果。",
    "T53n2122_021:0443c20": "俗女部第二(此別二部)",
    "T53n2122_021:0443c21": "述意部姦偽部",
    "T53n2122_021:0443c22": "述意部第一",
    "T53n2122_021:0443c23": "夫在家俗女患毒多過。佛說邪諂甚於男子。",
    "T53n2122_021:0443c24": "或假塗面首調飾脂粉。或綺羅華服誑誘愚",
    "T53n2122_021:0443c25": "夫。或驕弄脣口邪眄歌笑。或咨嗟吟詠瞻視",
    "T53n2122_021:0443c26": "看人。或出胸露手掩面藏頭。或緩步徐行搖",
    "T53n2122_021:0443c27": "身弄影。或開眼閉目乍悲乍喜。幻惑愚夫令",
    "T53n2122_021:0443c28": "心妄著。如是妖偽卒難述盡。凡夫迷醉皆為",
    "T53n2122_021:0443c29": "所惑。譬如姦賊種種多詐。亦如畫瓶儲糞誑",
    "T53n2122_021:0444a01": "人。亦如高羅群鳥落之。亦如密網眾魚投之。",
    "T53n2122_021:0444a02": "亦如闇坑盲者陷之。亦如飛蛾見火投之。亦",
    "T53n2122_021:0444a03": "如蒼蠅貪樂臭屍。近則失國破家。觸則如把",
    "T53n2122_021:0444a04": "毒蛇。外言如蜜內心如鴆。家貧困苦皆由女",
    "T53n2122_021:0444a05": "人。出外喪身亦由女人。室家不和亦由女人。",
    "T53n2122_021:0444a06": "男女反逆亦由女人。兄弟離散亦由女人。宗",
    "T53n2122_021:0444a07": "親疏索亦由女人。墜墮惡道亦由女人。不生",
    "T53n2122_021:0444a08": "人天亦由女人。障善業道亦由女人。不入聖",
    "T53n2122_021:0444a09": "果亦由女人。如是過患不可具論。眾生如是",
    "T53n2122_021:0444a10": "甚為可愍。常為慾火所燒而不能離。致受",
    "T53n2122_021:0444a11": "殃苦爾來不絕也。",
    "T53n2122_021:0444a12": "姦偽部第二",
    "T53n2122_021:0444a13": "如出曜經云。昔舍衛城中有一婦女。抱兒持",
    "T53n2122_021:0444a14": "瓶詣井汲水。有一男子顏貌端正。坐井右邊",
    "T53n2122_021:0444a15": "(亦有經云見阿難行美顏貪愛求為夫婦事在別經)彈琴自娛。時彼女人欲",
    "T53n2122_021:0444a16": "意偏多耽著彼人。彼人亦復欲意熾盛耽著",
    "T53n2122_021:0444a17": "女人。女人欲意迷荒以索繫小兒頸懸於井",
    "T53n2122_021:0444a18": "中。尋還挽出。小兒即死。愁憂傷結呼天墮淚",
    "T53n2122_021:0444a19": "(自外云云)又佛在拘睒彌國。國王號曰優填。拘留",
    "T53n2122_021:0444a20": "國有逝心。名摩因提。生女端正華色世間少",
    "T53n2122_021:0444a21": "雙。父覩女容一國希有。名曰無比。隣國諸",
    "T53n2122_021:0444a22": "王僚寀豪姓靡不娉焉。父答曰。若有君子",
    "T53n2122_021:0444a23": "容與吾女齊。吾將應之。佛時行在其國。逝",
    "T53n2122_021:0444a24": "心覩佛三十二相八十種好。身色紫金巍巍",
    "T53n2122_021:0444a25": "堂堂光儀無上。心喜而曰。吾女獲匹。正是斯",
    "T53n2122_021:0444a26": "人。歸語其妻曰。吾為無比得婿。促莊飾女當",
    "T53n2122_021:0444a27": "將往也。夫妻共服飾之。其女行步搖動華光",
    "T53n2122_021:0444a28": "珠。珍。瓔珞莊嚴光國。夫妻俱將至佛。妻道",
    "T53n2122_021:0444a29": "見佛跡相好之文。光采之色非世所有。知",
    "T53n2122_021:0444b01": "為天尊謂其夫曰。此人足跡之理。乃爾非世",
    "T53n2122_021:0444b02": "可聞。斯將非凡。必自清淨無復婬欲。將不",
    "T53n2122_021:0444b03": "取吾無自辱也。夫曰。何以知其然耶。妻因說",
    "T53n2122_021:0444b04": "偈言。",
    "T53n2122_021:0444b05": "　婬人曳踵行　　恚者斂指步",
    "T53n2122_021:0444b06": "　愚者足[跳-兆+彔]地　　斯跡天人尊",
    "T53n2122_021:0444b07": "逝心曰。非爾女人所知。汝不樂者便自還歸。",
    "T53n2122_021:0444b08": "仍自將女詣佛所稽首佛足。白言。大仁。勤勞",
    "T53n2122_021:0444b09": "教授身無供養。有是麁女願給箕掃。佛言。汝",
    "T53n2122_021:0444b10": "以女為好耶。答曰。生得此女顏容實好。世間",
    "T53n2122_021:0444b11": "無雙。諸國王豪姓多有求者不以應之。竊見",
    "T53n2122_021:0444b12": "大仁光色巍巍非世所見。貪得供養故冒自",
    "T53n2122_021:0444b13": "歸耳。佛言。此女之好為著何許。逝心曰。從頭",
    "T53n2122_021:0444b14": "至足周旋觀之無不好也。佛言。惑哉肉眼。吾",
    "T53n2122_021:0444b15": "今觀之。從頭至足無一好也。汝見頭上有髮。",
    "T53n2122_021:0444b16": "髮但是毛。象馬之尾亦皆爾也。髮下有髑髏。",
    "T53n2122_021:0444b17": "髑髏是骨。屠家猪頭骨亦皆爾。頭中有腦。腦",
    "T53n2122_021:0444b18": "者如泥。臊臭逆鼻。下之著地莫能蹈者。目者",
    "T53n2122_021:0444b19": "是池。決之純汁。鼻中有洟。口但有唾。腹藏",
    "T53n2122_021:0444b20": "肝肺皆爾腥臊。腸胃膀光但盛屎尿。腐臭難",
    "T53n2122_021:0444b21": "論。腹為韋囊裹諸不淨。四支手足骨骨相",
    "T53n2122_021:0444b22": "拄。筋攣皮縮但恃氣息。以動作之。譬如木人",
    "T53n2122_021:0444b23": "機關作之。作之訖畢解剝其體。節節相離",
    "T53n2122_021:0444b24": "手足狼藉。人亦如是有何等好。而云少雙。",
    "T53n2122_021:0444b25": "昔者吾在貝多樹下。第六魔天王莊嚴三女。",
    "T53n2122_021:0444b26": "顏容華飾天中無比。非徒此倫。欲以壞吾道",
    "T53n2122_021:0444b27": "意。我便為說身中穢惡。即皆化成老母。形壞",
    "T53n2122_021:0444b28": "不復。慚愧而去。今此屎囊欲作何變。急將",
    "T53n2122_021:0444b29": "還去吾不取也。逝心聞佛所說恧然慚恥無",
    "T53n2122_021:0444c01": "辭。復白佛曰。若仁不取者。欲以妻優填王可",
    "T53n2122_021:0444c02": "乎。佛不答焉。逝心即送女與優填王。王獲女",
    "T53n2122_021:0444c03": "大喜悅。拜父為太傅。為女興宮。伎樂千人以",
    "T53n2122_021:0444c04": "給侍之。王正后師事於佛得須陀洹道。此女",
    "T53n2122_021:0444c05": "譖之於王。王惑其言。以百箭射后。后見矢",
    "T53n2122_021:0444c06": "不懼都無恚怒。一意念佛慈心。長跪向王。矢",
    "T53n2122_021:0444c07": "皆繞后三匝還住王前。百矢皆爾。王乃自覺",
    "T53n2122_021:0444c08": "悵然而懼。即駕金車白象馳詣佛所。未到下",
    "T53n2122_021:0444c09": "車。屏從叉手步進稽首佛足。長跪自陳曰。",
    "T53n2122_021:0444c10": "吾有重咎愧在三尊。所以彼婬妷圖欲興",
    "T53n2122_021:0444c11": "耶。於佛聖眾有毒惡念。以矢百枚射佛弟",
    "T53n2122_021:0444c12": "子。如事陳之。覩之心懼。惟佛至尊。無量之",
    "T53n2122_021:0444c13": "慈。白衣弟子慈力乃爾。豈況無上正真佛乎。",
    "T53n2122_021:0444c14": "我今首過歸命三尊。唯佛弘慈原赦其咎。",
    "T53n2122_021:0444c15": "佛歎曰。善哉。王覺惡悔過。此明人之行也。",
    "T53n2122_021:0444c16": "吾受王善意。王稽首如是至三。佛亦三受",
    "T53n2122_021:0444c17": "之。王又頭腦著地退就座曰。稟氣兇頑忿戾",
    "T53n2122_021:0444c18": "自恣。無忍辱心。三毒不除惡行快意。女人妖",
    "T53n2122_021:0444c19": "蠱不知其惡。自惟死後必入地獄。願佛加",
    "T53n2122_021:0444c20": "哀廣說女惡魑魅之態。入其羅網尠能自拔。",
    "T53n2122_021:0444c21": "我聞其禍必以自誡。國人巨細得以改操。",
    "T53n2122_021:0444c22": "佛言。用此為問耶。但說餘義。王曰。餘義異日",
    "T53n2122_021:0444c23": "稟之不晚。女亂惑意凶禍之大。不聞其禍何",
    "T53n2122_021:0444c24": "由遠之。願佛具為我釋地獄之變及女人之",
    "T53n2122_021:0444c25": "穢。佛言。且聽。男子有狂愚之惡却觀女妖。王",
    "T53n2122_021:0444c26": "曰。善哉。願受明教。佛曰。士有四惡急所當",
    "T53n2122_021:0444c27": "知。世有婬夫甞想覩女。思聞妖聲。遠捨正",
    "T53n2122_021:0444c28": "法。疑真信邪。欲網所裹沒在盲冥。為欲所使",
    "T53n2122_021:0444c29": "如奴畏主。貪樂女色不計九孔惡露之臭穢。",
    "T53n2122_021:0445a01": "渾沌慾中如猪處溷。不覺其臭。快以為安。",
    "T53n2122_021:0445a02": "不計後當在無擇之獄受痛無極。住心在婬",
    "T53n2122_021:0445a03": "吮其洟唾。玩其膿血。珍之如玉。甘之如蜜。故",
    "T53n2122_021:0445a04": "曰欲奴之士。斯其一惡態也。又親之養子懷",
    "T53n2122_021:0445a05": "妊生育。比得長大勤苦難論。到子成人漂家",
    "T53n2122_021:0445a06": "竭財。膝行肘步。因媒表情致彼為妻。若在異",
    "T53n2122_021:0445a07": "城尋而追之。不問遠近不避勤苦。注意在",
    "T53n2122_021:0445a08": "婬捐忘親老。既得為妻貴之如寶。欲私相娛",
    "T53n2122_021:0445a09": "樂惡見父母。信其妖言。或致鬪訟。不惟身所",
    "T53n2122_021:0445a10": "從來。孤親無量之恩。斯其二惡態也。又人",
    "T53n2122_021:0445a11": "處世勤身苦勞躬致財賄。本有誠信敬道之",
    "T53n2122_021:0445a12": "意。尊戴沙門梵志之心。覺世非常布施為",
    "T53n2122_021:0445a13": "福。娶妻之後情惑婬慾愚蔽自壅。背真向",
    "T53n2122_021:0445a14": "邪專由女計。若有布施之意。唯欲發言莊",
    "T53n2122_021:0445a15": "采女色。絕清淨行束成小人。不識佛經之重",
    "T53n2122_021:0445a16": "誡禍福之所歸。苟為婬使投身羅網。必墮惡",
    "T53n2122_021:0445a17": "道終而不改。斯其三惡態也。又善為人子不",
    "T53n2122_021:0445a18": "惟養恩。治生致財不以養親。但以東西廣求",
    "T53n2122_021:0445a19": "婬路。懷持寶物招人婦女。或殺六畜婬祀鬼",
    "T53n2122_021:0445a20": "神。飲酒歌舞合會男女。快樂歡娛終日彌多。",
    "T53n2122_021:0445a21": "外託祈福內以招姦。既醉之後互求方便。更",
    "T53n2122_021:0445a22": "相招呼以遂姦情。及其獲偶憙無以喻。婬結",
    "T53n2122_021:0445a23": "縛著無所復識。當爾之時唯此為樂。不覺惡",
    "T53n2122_021:0445a24": "露之臭穢地獄之苦痛。一則可笑。二則可哀。",
    "T53n2122_021:0445a25": "譬如狂荒不知其非。斯其四惡態也。男子有",
    "T53n2122_021:0445a26": "是四惡用墮三塗。當審遠此乃免苦耳。又",
    "T53n2122_021:0445a27": "復聽說女人之惡。方便說偈言。",
    "T53n2122_021:0445a28": "　以為欲所使　　放意不能安",
    "T53n2122_021:0445a29": "　習近於非法　　將何以為賢",
    "T53n2122_021:0445b01": "　欲為畜生行　　以欲還自殘",
    "T53n2122_021:0445b02": "　溷[月*虫]在臭中　　不知為劇難",
    "T53n2122_021:0445b03": "　如[月*虫]在溷中　　不知東與西",
    "T53n2122_021:0445b04": "　結著於婬欲　　蓋此亦虫倫",
    "T53n2122_021:0445b05": "　婬既不見道　　日夜種罪根",
    "T53n2122_021:0445b06": "　現在君臣亂　　上下為迷昏",
    "T53n2122_021:0445b07": "　王法為錯亂　　政治為迷煩",
    "T53n2122_021:0445b08": "　農夫捨常業　　賈人為珍連",
    "T53n2122_021:0445b09": "　現世更牢獄　　死已入太山",
    "T53n2122_021:0445b10": "　當受百種毒　　其痛難可言",
    "T53n2122_021:0445b11": "　烊銅灌其口　　山車迮其身",
    "T53n2122_021:0445b12": "　此輩有百數　　難可一二陳",
    "T53n2122_021:0445b13": "　常在三惡道　　宛轉如車輪",
    "T53n2122_021:0445b14": "　若世時有佛　　而已不得聞",
    "T53n2122_021:0445b15": "　女人最為惡　　難與為因緣",
    "T53n2122_021:0445b16": "　恩愛一縛著　　牽人入罪門",
    "T53n2122_021:0445b17": "　女人有何好　　但是諸不淨",
    "T53n2122_021:0445b18": "　何不諦信是　　為此發狂荒",
    "T53n2122_021:0445b19": "　其內甚臭穢　　外為嚴飾容",
    "T53n2122_021:0445b20": "　加又含毒螫　　劇如蛇與龍",
    "T53n2122_021:0445b21": "　譬如錦縚矛　　羅縠裹鋒芒",
    "T53n2122_021:0445b22": "　愚者覩其表　　玩之以自方",
    "T53n2122_021:0445b23": "　智者覺知捨　　癡者致死傷",
    "T53n2122_021:0445b24": "　婬欲亦如是　　抱刃以自喪",
    "T53n2122_021:0445b25": "　覩新即厭故　　所樂亦無常",
    "T53n2122_021:0445b26": "　言為刀斧裁　　笑為棘與槍",
    "T53n2122_021:0445b27": "　內懷臭穢毒　　飾外以華香",
    "T53n2122_021:0445b28": "　愚者見歡喜　　不惟後受殃",
    "T53n2122_021:0445b29": "　譬如鴆毒藥　　以和甘露漿",
    "T53n2122_021:0445c01": "　癡人貪其味　　飲之皆仆僵",
    "T53n2122_021:0445c02": "　亦如薪得火　　草木被重霜",
    "T53n2122_021:0445c03": "　所向無不壞　　是為最不祥",
    "T53n2122_021:0445c04": "　女毒甚於是　　莫能見其形",
    "T53n2122_021:0445c05": "　覩表不見裏　　故有婬欲情",
    "T53n2122_021:0445c06": "　其體甚易見　　癡人惜不絕",
    "T53n2122_021:0445c07": "　絕欲以求道　　去道如絲髮",
    "T53n2122_021:0445c08": "　人本清淨種　　如魚處深淵",
    "T53n2122_021:0445c09": "　羅網四面張　　著者不得還",
    "T53n2122_021:0445c10": "　欲網劇於是　　結著甚獨堅",
    "T53n2122_021:0445c11": "　知者能自覺　　可得脫其緣",
    "T53n2122_021:0445c12": "　譬如飢猨猴　　望見熟甘菓",
    "T53n2122_021:0445c13": "　投身冒荊棘　　是輩百向墮",
    "T53n2122_021:0445c14": "　亦如魚食鉤　　飛蛾入燈火",
    "T53n2122_021:0445c15": "　專火投危欲　　不惟後受禍",
    "T53n2122_021:0445c16": "佛說如是。優填王歡喜。即以頭面著地白佛",
    "T53n2122_021:0445c17": "言。實從生年以來不聞女人惡態乃爾。男子",
    "T53n2122_021:0445c18": "悖亂隨之墮惡。但不知故不制心意。從是以",
    "T53n2122_021:0445c19": "後終身自悔。歸命三尊不敢復犯。為佛作禮",
    "T53n2122_021:0445c20": "歡喜而退。書云。仲尼稱難養小人與女子。",
    "T53n2122_021:0445c21": "近之則不遜。遠之則怨也。是以經言。妖蠱",
    "T53n2122_021:0445c22": "女人有八十四態。大態有八。慧人所惡。一者",
    "T53n2122_021:0445c23": "嫉妬。二者妄嗔。三者罵詈。四者呪詛。五者鎮",
    "T53n2122_021:0445c24": "壓。六者慳貪。七者好飾。八者含毒。是為八大",
    "T53n2122_021:0445c25": "態。是故女人多諸妖媚。願捨諂邪以求正法。",
    "T53n2122_021:0445c26": "早得出家自利利人。",
    "T53n2122_021:0445c27": "又智度論云。女人相者。若得敬待則令夫心",
    "T53n2122_021:0445c28": "高。若敬待情捨則令夫心怖。女人如是常",
    "T53n2122_021:0445c29": "以煩惱憂怖與人。云何可近親好。如說國王",
    "T53n2122_021:0446a01": "有女。名曰拘牟頭。有捕魚師。名術波伽。隨",
    "T53n2122_021:0446a02": "道而行。遙見王女在高樓上。窓中見面想像",
    "T53n2122_021:0446a03": "染著。心不暫捨。彌歷日月不能飲食。母問其",
    "T53n2122_021:0446a04": "故。以情答母。我見王女心不能忘。母喻兒言。",
    "T53n2122_021:0446a05": "汝是小人。王女尊貴不可得也。兒言。我心願",
    "T53n2122_021:0446a06": "樂不能暫忘。若不如意不能活也。母為子故",
    "T53n2122_021:0446a07": "入王宮中。常送肥魚鳥肉以遺王女。而不取",
    "T53n2122_021:0446a08": "價。王女怪而問之。欲求何願。母白王女。願却",
    "T53n2122_021:0446a09": "左右。當以情告。我唯有一子。敬慕王女。情結",
    "T53n2122_021:0446a10": "成病。命不云遠。願垂愍念賜其生命。王女",
    "T53n2122_021:0446a11": "言。汝去至月十五日。於某甲天祠中住天像",
    "T53n2122_021:0446a12": "後。母還語子。汝願已得。告之如上。沐浴新衣",
    "T53n2122_021:0446a13": "在天像後住。王女至時白其父王。我有不吉。",
    "T53n2122_021:0446a14": "須至天祠以求吉福。王言。大善。即嚴車五百",
    "T53n2122_021:0446a15": "乘出至天祠。既到勅諸從者齊門而止。獨入",
    "T53n2122_021:0446a16": "天祠。天神思惟。此不應爾。王為施主。不可",
    "T53n2122_021:0446a17": "令此小人毀辱王女。即厭此人令睡不覺。王",
    "T53n2122_021:0446a18": "女既入見其睡重。推之不寤。即以瓔珞直十",
    "T53n2122_021:0446a19": "萬兩金遺之而去。後此人得覺見有瓔珞。又",
    "T53n2122_021:0446a20": "問眾人。知王女來。情願不遂憂恨懊惱。婬火",
    "T53n2122_021:0446a21": "內發自燒而死。以是證知。女人之心。不擇貴",
    "T53n2122_021:0446a22": "賤。唯欲是從。",
    "T53n2122_021:0446a23": "又薩婆多論云。寧以身分內毒蛇口中不犯",
    "T53n2122_021:0446a24": "女人。蛇有三事害人。有見而害人。有觸而害",
    "T53n2122_021:0446a25": "人。有齧而害人。女人亦有三害。若見女人而",
    "T53n2122_021:0446a26": "發欲想滅人善法。若觸女人身犯中罪滅人",
    "T53n2122_021:0446a27": "善法。若共交會身犯重罪滅人善法。一若",
    "T53n2122_021:0446a28": "為毒蛇所害害此一身。若為女人所害害無",
    "T53n2122_021:0446a29": "數身。二者若為毒蛇所害害報得無記身。若",
    "T53n2122_021:0446b01": "為女人所害害善法身。三者若為毒蛇所害",
    "T53n2122_021:0446b02": "害五識身。若為女人所害害六識身。四者若",
    "T53n2122_021:0446b03": "為毒蛇所害得入清眾。若為女人所害不與",
    "T53n2122_021:0446b04": "僧同。五者若為毒蛇所害。得生天上。人中值",
    "T53n2122_021:0446b05": "遇賢聖。若為女人所害入三惡道。六者若為",
    "T53n2122_021:0446b06": "毒蛇所害故得四沙門果。若為女人所害於",
    "T53n2122_021:0446b07": "八正道無所成益。七者若為毒蛇所害。人則",
    "T53n2122_021:0446b08": "慈念而救護之。若為女人所害眾共棄捨無",
    "T53n2122_021:0446b09": "心喜樂。以是因緣故。寧以身分內毒蛇口中。",
    "T53n2122_021:0446b10": "終不以此而觸女人。",
    "T53n2122_021:0446b11": "又增一阿含經云。女人有五力輕慢夫主。云",
    "T53n2122_021:0446b12": "何為五。一色力。二親族之力。三田業之力。四",
    "T53n2122_021:0446b13": "兒力。五自守力。是謂女人有此五力便輕慢",
    "T53n2122_021:0446b14": "夫主。夫有一力盡覆弊彼女人。所謂富貴力",
    "T53n2122_021:0446b15": "也。今弊魔波旬亦有五力。所謂色聲香味觸。",
    "T53n2122_021:0446b16": "愚癡之人著此五法不能得度若聖。弟子成",
    "T53n2122_021:0446b17": "就一無放逸力不為所繫。則能分別生老病",
    "T53n2122_021:0446b18": "死之法勝魔五力。不墮魔境至無為處。爾時",
    "T53n2122_021:0446b19": "世尊便說此偈。",
    "T53n2122_021:0446b20": "　戒為甘露道　　放逸為死徑",
    "T53n2122_021:0446b21": "　不貪則不死　　失道為自喪",
    "T53n2122_021:0446b22": "爾時世尊告諸比丘。女人有五欲想。云何為",
    "T53n2122_021:0446b23": "五。一生豪貴之家。二嫁適富貴之家。三使我",
    "T53n2122_021:0446b24": "夫主言從語用。四多有兒。五在家獨得由己。",
    "T53n2122_021:0446b25": "是謂有此五事可欲之想。",
    "T53n2122_021:0446b26": "又大威德陀羅尼經云。佛告阿難。譬如有大",
    "T53n2122_021:0446b27": "沙聚將一滴水潤此沙聚可令徹過。如一婦",
    "T53n2122_021:0446b28": "人。以千數丈夫受欲果報。不可令其知足也。",
    "T53n2122_021:0446b29": "其婦人有三法不知厭足。一自莊嚴。二於丈",
    "T53n2122_021:0446c01": "夫邊所受欲樂。三哀美言詞。阿難。其婦女",
    "T53n2122_021:0446c02": "有五[月*虫]蟲戶。而丈夫無此。其五[月*虫]蟲。在陰",
    "T53n2122_021:0446c03": "道中。其一蟲戶有八千蟲。兩頭有口。悉如",
    "T53n2122_021:0446c04": "針鋒。彼之[月*虫]蟲。常惱彼女而食噉之。令其",
    "T53n2122_021:0446c05": "動作。動已復行。以彼令動。是故名惱。婬婦女",
    "T53n2122_021:0446c06": "人此不共法。以業果報發起欲行。貪著丈夫",
    "T53n2122_021:0446c07": "不知厭足。其婦女人若見丈夫。即作美言瞻",
    "T53n2122_021:0446c08": "視熟視。視已復視瞻仰觀察意念欲事。面看",
    "T53n2122_021:0446c09": "邪視欲取他面。齒銜下脣面作青紫。以欲心",
    "T53n2122_021:0446c10": "故額上污流。若安坐時即不欲起。若復立",
    "T53n2122_021:0446c11": "時復不欲坐。木枝畫地搖弄兩手。或行三步。",
    "T53n2122_021:0446c12": "至第四步左右瞻看。或在門頰頻申出息。逶",
    "T53n2122_021:0446c13": "迤屈曲。左手舉衣。右手拍髀。又以指爪而刮",
    "T53n2122_021:0446c14": "齒牙。草枝擿齒手搔腦後。宣露脚脛鳴他兒",
    "T53n2122_021:0446c15": "口。平行而蹶。急視諸方。如是等相。當知婦人",
    "T53n2122_021:0446c16": "欲事以發。厭離棄捨勿令流轉生大暗中。",
    "T53n2122_021:0446c17": "又正法念經云。天鳥為諸天說偈云。",
    "T53n2122_021:0446c18": "　婦人非常友　　如燈焰不停",
    "T53n2122_021:0446c19": "　彼則是常怨　　猶如畫石文",
    "T53n2122_021:0446c20": "　雖親近富者　　無物則厭人",
    "T53n2122_021:0446c21": "　有物婦女近　　無物婦女捨",
    "T53n2122_021:0446c22": "　與物興供養　　作種種功德",
    "T53n2122_021:0446c23": "　其心如火焰　　而不可秉執",
    "T53n2122_021:0446c24": "　男如是隨順　　如心之所欲",
    "T53n2122_021:0446c25": "　彼如是婦女　　而常誑男子",
    "T53n2122_021:0446c26": "　如蛇華所覆　　如灰土覆火",
    "T53n2122_021:0446c27": "　色如是覆毒　　婦女亦如是",
    "T53n2122_021:0446c28": "　猶如見毒樹　　悅眼而不善",
    "T53n2122_021:0446c29": "　婦女如毒華　　智者應捨離",
    "T53n2122_021:0447a01": "又阿含口解十二因緣經云。有阿羅漢。以天",
    "T53n2122_021:0447a02": "眼徹視見女人墮地獄中者甚多。便問佛。何",
    "T53n2122_021:0447a03": "以故。佛言。用四因緣故。一由貪珍寶物衣被",
    "T53n2122_021:0447a04": "欲心多故。二由相嫉妬故。三由多口舌故。四",
    "T53n2122_021:0447a05": "由作恣態婬意多故。以是因緣故墮地獄多",
    "T53n2122_021:0447a06": "耳。",
    "T53n2122_021:0447a07": "頌曰。",
    "T53n2122_021:0447a08": "　五欲混神因　　六賊亂心色",
    "T53n2122_021:0447a09": "　幻焰逐情飄　　愛網隨心織",
    "T53n2122_021:0447a10": "　鑄金雖改秋　　斬籌方未極",
    "T53n2122_021:0447a11": "　觀鴿既無辯　　攀猿此焉息◎",
    "T53n2122_021:0447a12": "法苑珠林卷第二十一"
}