{
    "T16n0705_001:0812c09": "佛說布施經",
    "T16n0705_001:0812c11": "西天譯經三藏朝散大夫試鴻臚少卿",
    "T16n0705_001:0812c12": "明教大師臣法賢奉　詔譯",
    "T16n0705_001:0812c13": "如是我聞：一時佛在舍衛國祇樹給孤獨園，",
    "T16n0705_001:0812c14": "與大苾芻眾說布施法。有三十七種：一、以信",
    "T16n0705_001:0812c15": "重心而行布施，當得離眾嫉妬，人所崇敬；二、",
    "T16n0705_001:0812c16": "依時施，得三業清淨，四時安隱；三、常行施，得",
    "T16n0705_001:0812c17": "身心適悅，無散亂失；四、親手施，得手指纖長，",
    "T16n0705_001:0812c18": "身相端正；五、為他施，復得他人行大捨施；六、",
    "T16n0705_001:0812c19": "依教施，心離取相，得無為福；七、以妙色具施，",
    "T16n0705_001:0812c20": "得身色端嚴，眾所愛樂；八、以上妙香具施，恒",
    "T16n0705_001:0812c21": "得旃檀之香，受用供養；九、以上味施，得味中",
    "T16n0705_001:0812c22": "上味，充益肢體；十、如法尊重施，得安隱快樂，",
    "T16n0705_001:0812c23": "眾人喜見；十一、以廣大心施，得無量廣大之",
    "T16n0705_001:0812c24": "福；十二、以美食施，得離飢饉，倉庫盈溢；十三、",
    "T16n0705_001:0812c25": "以漿飲施，得所往之處無諸飢渴；十四、以衣",
    "T16n0705_001:0812c26": "服施，得上妙衣，莊嚴身相；十五、以住處施，得",
    "T16n0705_001:0812c27": "田宅寬廣，樓閣莊嚴；十六、以臥具施，得生貴",
    "T16n0705_001:0812c28": "族，資具光潔；十七、以象、馬車輦施，得四神足，",
    "T16n0705_001:0812c29": "無擁妙用；十八、以湯藥施，得安隱快樂，無諸疾",
    "T16n0705_001:0813a01": "病；十九、以經法施，得宿命等通；二十、以花",
    "T16n0705_001:0813a02": "果施，得七覺支花；二十一、以花鬘施，得脫",
    "T16n0705_001:0813a03": "貪、瞋、癡垢；二十二、以香施，得離煩惱臭穢；二",
    "T16n0705_001:0813a04": "十三、以傘蓋施，得法自在；二十四、以鈴鐸施，",
    "T16n0705_001:0813a05": "得言音美妙；二十五、以音樂施，得梵音深妙；",
    "T16n0705_001:0813a06": "二十六、以然燈施，得天眼清淨；二十七、以繒",
    "T16n0705_001:0813a07": "綵、疋帛施，得解脫衣服；二十八、以香水灑如",
    "T16n0705_001:0813a08": "來塔廟；二十九、以香水浴如來身；三十、以香",
    "T16n0705_001:0813a09": "油塗飾佛像，共得三十二相、八十種好；三十",
    "T16n0705_001:0813a10": "一、以香水施浴眾僧，得富貴家生，少病安樂；",
    "T16n0705_001:0813a11": "三十二、以慈心施，得顏貌和悅，無諸瞋恨；三",
    "T16n0705_001:0813a12": "十三、以悲心施，得離殺害；三十四、以喜心施，",
    "T16n0705_001:0813a13": "得無所畏，遠離憂惱；三十五、以捨心施，得離",
    "T16n0705_001:0813a14": "罣礙，證寂滅樂；三十六、以種種施，得種種福；",
    "T16n0705_001:0813a15": "三十七、以無住無相心施，得無上正等正覺。",
    "T16n0705_001:0813a16": "佛告諸苾芻：「如是三十七種，智者所行，微妙",
    "T16n0705_001:0813a17": "施行，汝今受持。」",
    "T16n0705_001:0813a18": "爾時舍衛國王白佛言：「世尊！我等云何而行",
    "T16n0705_001:0813a19": "布施？」佛言：「大王！若求勝妙福報而行施時，",
    "T16n0705_001:0813a20": "慈心不殺，離諸嫉妬；正見相應，遠於不善；堅",
    "T16n0705_001:0813a21": "持禁戒，親近善友；閉惡趣門，開生天路；自利",
    "T16n0705_001:0813a22": "利他，其心平等。若如是施，是真布施，是大",
    "T16n0705_001:0813a23": "福田。復次行施，隨自心願，獲其報應。或以",
    "T16n0705_001:0813a24": "妙色、名香、珍味、軟觸，親手布施，得眾人尊重、",
    "T16n0705_001:0813a25": "眷屬圓滿、富貴安樂之報；或以飲食布施，而",
    "T16n0705_001:0813a26": "得大力；或以酥油之燈布施，而得天眼；或",
    "T16n0705_001:0813a27": "以音樂布施，而得天耳；或以湯藥布施，而",
    "T16n0705_001:0813a28": "得長壽；或以住處布施，而得樓閣、田園；或以",
    "T16n0705_001:0813a29": "法說布施，而得甘露。」佛言：「大王！若以十善",
    "T16n0705_001:0813b01": "行施，復得十種報應。十善者：不殺生、不偷",
    "T16n0705_001:0813b02": "盜、不婬欲、不妄語、不綺語、不惡口、不兩",
    "T16n0705_001:0813b03": "舌、不貪、不瞋、不癡而得命不中夭，財無散",
    "T16n0705_001:0813b04": "失，眷屬清潔，所言誠諦，離諸嫉妬，人所喜",
    "T16n0705_001:0813b05": "見，親友和睦，不墮貧賤，顏貌端正，智慧相",
    "T16n0705_001:0813b06": "應，獲報如是。」佛言：「大王！若以上妙飲食",
    "T16n0705_001:0813b07": "供養三寶，得五種利益：身相端嚴、氣力增",
    "T16n0705_001:0813b08": "盛、壽命延長、快樂安隱、成就辯才。如是南",
    "T16n0705_001:0813b09": "贍部洲一切眾生——父母、妻子、男女眷屬——如上",
    "T16n0705_001:0813b10": "布施，隨願所求，無不圓滿。」說此法已，皆大歡",
    "T16n0705_001:0813b11": "喜，作禮而退。",
    "T16n0705_001:0813b12": "佛說布施經"
}