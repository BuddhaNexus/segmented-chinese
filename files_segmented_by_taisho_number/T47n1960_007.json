{
    "T47n1960_007:0070a02": "釋淨土群疑論卷第七",
    "T47n1960_007:0070a04": "西都千福寺大德懷感撰",
    "T47n1960_007:0070a05": "問曰。念阿彌陀佛所得功德無量無邊。上來",
    "T47n1960_007:0070a06": "具引經文。及校量顯勝成。如妙釋信受奉",
    "T47n1960_007:0070a07": "行。然未知。念餘佛名功德亦無量不。",
    "T47n1960_007:0070a08": "釋曰。此有二義。一釋云。念一切佛悉得無量",
    "T47n1960_007:0070a09": "功德。無有差別。以諸如來悉具無邊功德。悉",
    "T47n1960_007:0070a10": "斷一切人法障。盡功德圓滿。為此無有念有",
    "T47n1960_007:0070a11": "勝劣功德不同。若爾何故如來於諸經中。偏",
    "T47n1960_007:0070a12": "讚念阿彌陀佛功德無量耶。答。其實功德悉",
    "T47n1960_007:0070a13": "皆一種。但以淺識凡夫不能遍念。是以如來",
    "T47n1960_007:0070a14": "偏讚一佛之功德。令其至心攝念。其至心功",
    "T47n1960_007:0070a15": "德即多。此是如來密意方便也。猶如受大戒",
    "T47n1960_007:0070a16": "於僧眾中。悉是清淨堪為戒師。無有勝劣。隨",
    "T47n1960_007:0070a17": "其受者標心一師以為和上。發其戒緣即勝",
    "T47n1960_007:0070a18": "餘者。此亦如是。專心一佛功德即多。由心專",
    "T47n1960_007:0070a19": "至也。又有釋云。諸佛如來雖復功德悉皆平",
    "T47n1960_007:0070a20": "等無有勝劣。然以眾生於其佛所久昔已來",
    "T47n1960_007:0070a21": "結緣差別。如攝論唯識等咸云。眾生由法爾",
    "T47n1960_007:0070a22": "力。屬師不同。或多屬一。或一屬多。若屬此",
    "T47n1960_007:0070a23": "佛此佛能度。不屬餘佛餘佛不度。屬此佛者。",
    "T47n1960_007:0070a24": "至心稱念功德即多。即來救拔。其不屬者。念",
    "T47n1960_007:0070a25": "功不多。亦不來救。",
    "T47n1960_007:0070a26": "問曰。如無量壽經言。小行菩薩及修習少福",
    "T47n1960_007:0070a27": "德者。皆當得生極樂世界。阿彌陀經言。不可",
    "T47n1960_007:0070a28": "以少善根福德因緣得生彼國。二經相違如",
    "T47n1960_007:0070a29": "何會釋。",
    "T47n1960_007:0070b01": "釋曰。各有一意。所據不同。不相違也。無量壽",
    "T47n1960_007:0070b02": "經言少者。言數少也。阿彌陀經言多用也。",
    "T47n1960_007:0070b03": "彼人唯念阿彌陀佛。更不修餘六波羅蜜諸",
    "T47n1960_007:0070b04": "道品法。長時長劫難行苦行。唯有念佛功德。",
    "T47n1960_007:0070b05": "無餘修道之福。故名少也。此念阿彌陀佛。一",
    "T47n1960_007:0070b06": "聲已上即是無量無邊殊勝功德。故名多也。",
    "T47n1960_007:0070b07": "故無量壽經下卷云。十方恒沙諸佛如來。皆",
    "T47n1960_007:0070b08": "共讚歎無量壽佛威神功德不可思議。諸有",
    "T47n1960_007:0070b09": "眾生。聞其名號。信心歡喜。乃至一念即得往",
    "T47n1960_007:0070b10": "生。住不退轉。又言。其有得聞彼佛名號。歡喜",
    "T47n1960_007:0070b11": "踊躍乃至一念。當知此人為得大利。即是具",
    "T47n1960_007:0070b12": "足無上功德。稱讚淨土經言。得聞如是無量",
    "T47n1960_007:0070b13": "壽佛無量無邊不可思議功德名號。以此等",
    "T47n1960_007:0070b14": "經文證知。即是多功德也。故約數約用。名少",
    "T47n1960_007:0070b15": "名多。不相違也。如一摩尼珠亦名為少亦名",
    "T47n1960_007:0070b16": "為多。言少者。此珠唯一。其量不大。愚人不別",
    "T47n1960_007:0070b17": "將為少。故輕而不取。亦名為大。此一寶珠價",
    "T47n1960_007:0070b18": "越三千大千世界。識者所重。故言多也。念佛",
    "T47n1960_007:0070b19": "亦如是。名多名少。據義不同也。",
    "T47n1960_007:0070b20": "問曰。如上所釋。念阿彌陀佛。以種種義挍量。",
    "T47n1960_007:0070b21": "顯勝功德甚多。深生信敬。不敢誹謗。然此所",
    "T47n1960_007:0070b22": "得功德甚多。為由無所得心作無相。念阿彌",
    "T47n1960_007:0070b23": "陀佛真實法身。功德多耶。為但以有所得心",
    "T47n1960_007:0070b24": "作有相。念報化等身。功德亦多耶。",
    "T47n1960_007:0070b25": "釋曰。俱悉多也。法身離相萬德真體。能以無",
    "T47n1960_007:0070b26": "所得心。體真念佛理。然功德不可思議。如淺",
    "T47n1960_007:0070b27": "學之人。未能作其無相之念。但以有所得心。",
    "T47n1960_007:0070b28": "觀如來清淨色身殊勝相好恒沙萬德。至誠",
    "T47n1960_007:0070b29": "稱念亦獲無邊殊勝功德。如下輩三人。生來",
    "T47n1960_007:0070c01": "造惡垂終稱念彼佛名號。豈能作彼無相念",
    "T47n1960_007:0070c02": "耶。信知有相心念亦獲無邊勝福也。又欲斷",
    "T47n1960_007:0070c03": "二障。必修無相之念。今植彼因亦修有相念",
    "T47n1960_007:0070c04": "佛。又真佛權佛理事不同。無相有相修因亦",
    "T47n1960_007:0070c05": "別。理無違也。",
    "T47n1960_007:0070c06": "問曰。若作諸法實相觀。能滅微細罪障。勝於",
    "T47n1960_007:0070c07": "念佛滅麁業者。何不命終之際教觀實相。而",
    "T47n1960_007:0070c08": "乃勸令稱佛名號耶。",
    "T47n1960_007:0070c09": "釋曰。誠如所責。然以四義不可教其作實相",
    "T47n1960_007:0070c10": "也。一人惡。二法深。三苦逼。四時促。人惡者。",
    "T47n1960_007:0070c11": "此人生來未曾修善。但令念佛猶恐未閑。況",
    "T47n1960_007:0070c12": "能解了諸法實相。法深者。二空真如法性平",
    "T47n1960_007:0070c13": "等。理致幽遠。卒作難成。不可教也。苦逼者。",
    "T47n1960_007:0070c14": "平生學人常修此觀。苦惱所逼猶作不成。況",
    "T47n1960_007:0070c15": "乎此人生來未曾修習。眾苦纏繞始教令修。",
    "T47n1960_007:0070c16": "理不可也。時促者。平生之日為其廣說諸法",
    "T47n1960_007:0070c17": "實相。多歲尋思。猶不能曉。況茲少選。方始",
    "T47n1960_007:0070c18": "習。求必定不成。徒唐設教。善知時事名大法",
    "T47n1960_007:0070c19": "師。大聖宜知學必不得。故不教彼令觀實相。",
    "T47n1960_007:0070c20": "深顯佛智善逗物機。以此四緣不教實相也。",
    "T47n1960_007:0070c21": "問曰。若人一生已來修行三福及十六觀。或",
    "T47n1960_007:0070c22": "臨命終時遇善知識。一聲十聲稱佛名號。罪",
    "T47n1960_007:0070c23": "根消滅。令得往生。此人或時命猶不斷。更經",
    "T47n1960_007:0070c24": "多日方始壽終。為復更須念佛方生淨土。為",
    "T47n1960_007:0070c25": "不得念佛亦往生耶。",
    "T47n1960_007:0070c26": "釋曰。得往生也。但以其人行業已成罪垢消",
    "T47n1960_007:0070c27": "滅。縱延多日亦得往生。然有二種。一者修福",
    "T47n1960_007:0070c28": "之後多日未死。其人更不造重罪。時起諸無",
    "T47n1960_007:0070c29": "記心。此心不能招善惡報。故乘前念佛即得",
    "T47n1960_007:0071a01": "往生。二者其人念佛之後。或多時不死。更興",
    "T47n1960_007:0071a02": "惡念起不善業。此人多恐不生淨土。經言。一",
    "T47n1960_007:0071a03": "念瞋心障百千法門。又言。瞋恚之害破諸善",
    "T47n1960_007:0071a04": "法。劫功德賊無過瞋恚。其人雖有已前觀行",
    "T47n1960_007:0071a05": "念佛等善。皆為瞋恚所損。不得往生。況餘罪",
    "T47n1960_007:0071a06": "業障諸善行。如經說言。終時造業最先受報。",
    "T47n1960_007:0071a07": "死若心重者先受。輕重若等先者前受。此人",
    "T47n1960_007:0071a08": "為後有罪多。恐不得生也。",
    "T47n1960_007:0071a09": "問曰。如觀佛三昧海經說。佛告阿難。若有眾",
    "T47n1960_007:0071a10": "生。殺父害母。罵辱六親。作是罪者。命終之時",
    "T47n1960_007:0071a11": "銅狗張口。化十八車狀如金車。寶蓋在上。一",
    "T47n1960_007:0071a12": "切火焰化為玉女。罪人遙見心生歡喜。我欲",
    "T47n1960_007:0071a13": "往中。風刀解時寒急失聲。寧得好火在車上",
    "T47n1960_007:0071a14": "坐。然火自爆。作是念已即便命終。揮攉之間",
    "T47n1960_007:0071a15": "已坐金車。顧瞻玉女。皆捉鐵斧。斬截其身。又",
    "T47n1960_007:0071a16": "言。復有眾生。犯四重禁。虛食信施。誹謗邪見",
    "T47n1960_007:0071a17": "不識因果。斷學般若。毀十方佛。偷僧祇物。婬",
    "T47n1960_007:0071a18": "妷無道。逼略淨戒諸比丘尼姊妹親戚。不知",
    "T47n1960_007:0071a19": "慚愧。毀辱所親。造眾惡事。此人罪報臨命終",
    "T47n1960_007:0071a20": "時。風刀解身。偃坐不定。如被杖楚撻。其心",
    "T47n1960_007:0071a21": "荒越發癡狂想。見己室宅男女大小。一切皆",
    "T47n1960_007:0071a22": "是不淨之物。屎尿臭處盈流于外。爾時罪人",
    "T47n1960_007:0071a23": "即作是語。云何此處無好城廓及好山林使",
    "T47n1960_007:0071a24": "吾遊戲。乃處如此不淨物間。作是語已。獄卒",
    "T47n1960_007:0071a25": "羅剎以大鐵叉。擎阿毘地獄及諸刀山。化作",
    "T47n1960_007:0071a26": "寶樹及清涼池。火焰化作金葉蓮花。諸鐵嘴",
    "T47n1960_007:0071a27": "蟲化為鳧雁。地獄痛聲如詠歌音。罪人聞已",
    "T47n1960_007:0071a28": "如此好處吾當遊中。念已尋時坐火蓮華。寧",
    "T47n1960_007:0071a29": "知今日蓮華來迎非是此火花也。",
    "T47n1960_007:0071b01": "釋曰。以四義故知非火車。一以行。二以相。三",
    "T47n1960_007:0071b02": "以語。四以佛。此四義異火花。一以行者。觀",
    "T47n1960_007:0071b03": "佛三昧經說。罪人造罪。犯四重禁。乃至毀辱",
    "T47n1960_007:0071b04": "所親。不生悔過。不遇善友教令念佛。故所見",
    "T47n1960_007:0071b05": "花是地獄相。今此下品等三人。雖復生來造",
    "T47n1960_007:0071b06": "罪。終時遇善知識至心念佛。以念佛故滅多",
    "T47n1960_007:0071b07": "劫罪。成勝功德。感得寶池中花來迎。豈同前",
    "T47n1960_007:0071b08": "花也。二相者。彼經說。風刀解身。偃臥不定。",
    "T47n1960_007:0071b09": "如被楚撻。其心荒越發狂癡想。見己室宅男",
    "T47n1960_007:0071b10": "女大小。一切皆是不淨之物。屎尿臭處盈流",
    "T47n1960_007:0071b11": "于外。今此念佛身心安穩。惡想都滅。唯見",
    "T47n1960_007:0071b12": "聖眾。聞有異香。故不類也。三語者。彼經中",
    "T47n1960_007:0071b13": "說。地獄痛聲如詠歌音。罪人聞已。如此好處",
    "T47n1960_007:0071b14": "吾當遊中。觀經中讚言。善男子汝稱佛名。故",
    "T47n1960_007:0071b15": "諸罪消滅。我來迎汝。彼是詠歌之音。此陳滅",
    "T47n1960_007:0071b16": "罪之語。二音既別。故不同也。四佛者。彼經一",
    "T47n1960_007:0071b17": "切火焰化為玉女。罪人遙見心生歡喜。我欲",
    "T47n1960_007:0071b18": "往中。坐金車已顧瞻玉女。皆捉鐵斧斬截其",
    "T47n1960_007:0071b19": "身。觀經言。爾時彼佛即遣化佛化觀世音化",
    "T47n1960_007:0071b20": "大勢至。至行者前。以此四義准知。蓮花來迎",
    "T47n1960_007:0071b21": "不同觀佛三昧海經說也。",
    "T47n1960_007:0071b22": "問曰。九品生人行有優劣。聖迎多少花開早",
    "T47n1960_007:0071b23": "晚。珍臺寶華悉有差降。何因上品下生與下",
    "T47n1960_007:0071b24": "品下生。一種金花遂無優劣也。",
    "T47n1960_007:0071b25": "釋曰。此有三義。一釋云。此非往人花也。此或",
    "T47n1960_007:0071b26": "是佛來迎佛所乘花也。其人障重不感見",
    "T47n1960_007:0071b27": "佛。但見佛座猶不分明。猶如日輪曚曨似觀",
    "T47n1960_007:0071b28": "也。二釋。此人障重不感佛迎。但得金蓮引生",
    "T47n1960_007:0071b29": "淨土。故觀經說住其人前。若是坐花。經何不",
    "T47n1960_007:0071c01": "說坐寶花也。三釋。此是坐花。雖同是金華。大",
    "T47n1960_007:0071c02": "小勝劣。莊嚴麁妙自分二品蓮異。何妨亦有",
    "T47n1960_007:0071c03": "差殊也。",
    "T47n1960_007:0071c04": "問曰。下品中生六劫花開。下品下生十二劫",
    "T47n1960_007:0071c05": "華開。為取此方日月歲數積以成劫。為取淨",
    "T47n1960_007:0071c06": "土日月歲數以成劫耶。",
    "T47n1960_007:0071c07": "釋曰。淨土諸師亦有釋言。取此方日月歲數。",
    "T47n1960_007:0071c08": "積成於劫。何以得知。釋迦如來此方成道。說",
    "T47n1960_007:0071c09": "經為此娑婆有情。於彼華開之時。令此眾生",
    "T47n1960_007:0071c10": "得解。故知只用此劫。明彼華開也。今釋。不",
    "T47n1960_007:0071c11": "然。用彼方日月歲數。以成於劫。顯彼華開時",
    "T47n1960_007:0071c12": "節分齊。何以得知。此有三義。一例。二教。三",
    "T47n1960_007:0071c13": "理而得知也。例者。如四天王天等六欲諸天",
    "T47n1960_007:0071c14": "壽命長短。皆約彼天日月而說。只如四天王",
    "T47n1960_007:0071c15": "天壽命五百歲。彼天日夜。取此人中五十年。",
    "T47n1960_007:0071c16": "為四天王天一日一夜。如是日夜三十日為",
    "T47n1960_007:0071c17": "一月。十二月為一年。如是彼天壽命五百歲。",
    "T47n1960_007:0071c18": "若取閻浮提日月計。當一萬八千年為一月。",
    "T47n1960_007:0071c19": "二億一萬六千年為一年。如是彼天壽命五",
    "T47n1960_007:0071c20": "百歲。算閻浮提年。其數極多也。已上五天命",
    "T47n1960_007:0071c21": "漸漸增。日漸漸長年皆增下天一倍。故知彼",
    "T47n1960_007:0071c22": "天取其年命。還用彼天日夜。以日計月。以月",
    "T47n1960_007:0071c23": "計年。以年計命。故知淨土以日計月。以月計",
    "T47n1960_007:0071c24": "年。以年計劫。不用此方日月劫也。二教者。如",
    "T47n1960_007:0071c25": "上品中生言。此紫金臺如大寶花。經宿即開。",
    "T47n1960_007:0071c26": "故知花開經宿者。用彼方晝夜。夜即華合。晝",
    "T47n1960_007:0071c27": "即華開。斯即半劫為晝。為華開之時。半劫為",
    "T47n1960_007:0071c28": "夜。為花合之分。顯彼上品中生之人華開時",
    "T47n1960_007:0071c29": "分。取彼經宿大寶花開之時也。上品中生一",
    "T47n1960_007:0072a01": "宿華開既然。上品下生一日一夜蓮華乃開。",
    "T47n1960_007:0072a02": "故知還用彼方日夜也。不然者。寧容淨土大",
    "T47n1960_007:0072a03": "寶華開取此之晝日而華開也。若彼大寶華",
    "T47n1960_007:0072a04": "開自取彼方日夜。上品中生華開同彼時節。",
    "T47n1960_007:0072a05": "上品下生一日一夜華開。翻乃同於此方日",
    "T47n1960_007:0072a06": "月。上品中生華開。乃晚上品下生之者。分華",
    "T47n1960_007:0072a07": "遲速義乃乖違。理必不然。故知取彼日月也。",
    "T47n1960_007:0072a08": "日月既爾。劫亦可知。三由理者。若日月華開",
    "T47n1960_007:0072a09": "乃用彼方日月。若經劫華開乃用此方劫數",
    "T47n1960_007:0072a10": "者。即中品中生七日華開。若望此方計當七",
    "T47n1960_007:0072a11": "劫。下品中生六劫方開。若望彼方計當六日。",
    "T47n1960_007:0072a12": "寧容中品華開之日遲於下品六劫華開耶。",
    "T47n1960_007:0072a13": "又下品上生經七七日。蓮華方開亦遲下品",
    "T47n1960_007:0072a14": "中生四十二劫也。以此道理進退推徵。故",
    "T47n1960_007:0072a15": "知彼劫不用此方劫也。",
    "T47n1960_007:0072a16": "問曰。彼既經劫蓮花方開。為由有罪障。故華",
    "T47n1960_007:0072a17": "開遲晚。為由勝功德。故多劫在彼花中耶。",
    "T47n1960_007:0072a18": "釋曰。准依下品下生。經十二大劫蓮華方開。",
    "T47n1960_007:0072a19": "觀世音大勢至以大悲音聲。為其廣說諸法",
    "T47n1960_007:0072a20": "實相除滅罪法。以此准知。彼亦有罪障。由斯",
    "T47n1960_007:0072a21": "罪障故經劫華開。不然者。何因九品行業不",
    "T47n1960_007:0072a22": "同。華開早晚各有差降也。",
    "T47n1960_007:0072a23": "問曰。若彼有罪障華開遲晚者。何由此業障",
    "T47n1960_007:0072a24": "不感苦報耶。",
    "T47n1960_007:0072a25": "釋曰。雖有罪種。以其前生發菩提心。至心稱",
    "T47n1960_007:0072a26": "念阿彌陀佛諸罪消滅。縱有微細業種。不能",
    "T47n1960_007:0072a27": "為異熟因牽生苦果。唯以其業種極羸劣。故",
    "T47n1960_007:0072a28": "知念佛功德損其勢用。又以念佛功德之力。",
    "T47n1960_007:0072a29": "感得淨土殊勝之身。於彼身上。苦果無由而",
    "T47n1960_007:0072b01": "得現起。又以佛本願力不得現行。但有餘障",
    "T47n1960_007:0072b02": "障其蓮華。不得速啟。故無量壽經云。由疑彼",
    "T47n1960_007:0072b03": "佛不思議智。生彼胎宮。無有眾苦。但五百歲",
    "T47n1960_007:0072b04": "中胎宮掩閉。此亦如是。障花開也。雖障花開",
    "T47n1960_007:0072b05": "花中無苦。而此罪種但有障華開力。無招苦",
    "T47n1960_007:0072b06": "報之功。猶如殺生之業等流果中。能障人天",
    "T47n1960_007:0072b07": "長命之報也。",
    "T47n1960_007:0072b08": "問曰。觀經言。下品下生十聲念佛。於念念中",
    "T47n1960_007:0072b09": "滅八十億劫生死之罪。罪既滅除。何故華開",
    "T47n1960_007:0072b10": "已後觀世音菩薩為說實相除滅罪法耶。若",
    "T47n1960_007:0072b11": "有罪可除者。何因不障生淨土。而得往生耶。",
    "T47n1960_007:0072b12": "釋曰。此有微細障未盡。故經說除也。然罪障",
    "T47n1960_007:0072b13": "微劣念佛善強。乘佛威神不妨得生淨土。以",
    "T47n1960_007:0072b14": "彼罪人造眾重罪。業勢力能感惡道。受苦無",
    "T47n1960_007:0072b15": "窮。然由念佛功德善根。消彼重殃感果勢力。",
    "T47n1960_007:0072b16": "不能牽引惡趣受生。然念佛行麁細障猶在。",
    "T47n1960_007:0072b17": "故華開已後遇彼二尊為說甚深諸法實相。",
    "T47n1960_007:0072b18": "其人方能觀法身佛。境智微細始能除彼微",
    "T47n1960_007:0072b19": "細業障罪種功能。故言為說諸法實相除滅",
    "T47n1960_007:0072b20": "罪也。",
    "T47n1960_007:0072b21": "問曰。何故無量壽經上卷四十八弘誓願。云",
    "T47n1960_007:0072b22": "乃至十念皆得往生唯除五逆。壽經下卷即",
    "T47n1960_007:0072b23": "言乃至一念皆得往生。何因同是一教。前後",
    "T47n1960_007:0072b24": "兩文言一言十。遂有差別。",
    "T47n1960_007:0072b25": "釋曰。此無別也。文雖有異而義本同。願中乃",
    "T47n1960_007:0072b26": "至十念。此即以少至多。下言乃至一念。斯即",
    "T47n1960_007:0072b27": "以多至少。參差互舉。本無妨難。法藏比丘以",
    "T47n1960_007:0072b28": "少至多。而發願言。臨終之者。忽遇勝緣方勸",
    "T47n1960_007:0072b29": "稱佛往生淨土。或得稱佛一聲。已從後世。或",
    "T47n1960_007:0072c01": "得稱佛兩口即就命終。或更得稱三四五六",
    "T47n1960_007:0072c02": "乃至七八及與九十。隨少隨多皆生淨土。然",
    "T47n1960_007:0072c03": "此人生來不造五逆誹謗正法。隨念多少悉",
    "T47n1960_007:0072c04": "得往生。如造五逆。誹謗正法。忽遇勝緣教令",
    "T47n1960_007:0072c05": "念佛。要滿十口始得往生。一聲九聲遂便不",
    "T47n1960_007:0072c06": "往。故言乃至十念。除逆謗人。此乃約數言",
    "T47n1960_007:0072c07": "除。非是畢竟除也。久學讀已解此願言。初學",
    "T47n1960_007:0072c08": "乍披多迷斯旨。乃為異釋。莫會宗途。大聖釋",
    "T47n1960_007:0072c09": "迦預知後代惑斯聖典浪起推求。故言乃至",
    "T47n1960_007:0072c10": "一念。而願斯教若能多念有重罪者皆生。乃",
    "T47n1960_007:0072c11": "至一念亦生。即除於逆謗。上下互說顯教分",
    "T47n1960_007:0072c12": "明。欲令未來於教開悟也。",
    "T47n1960_007:0072c13": "問曰。未知念佛滅八十億劫重罪。得生西方。",
    "T47n1960_007:0072c14": "為滅種子。為滅上心。若滅種子。種子滅除要",
    "T47n1960_007:0072c15": "須聖道。見人法空方能滅種。念佛功德雖復",
    "T47n1960_007:0072c16": "無邊。此是聞思等善心。如何同於聖道。能滅",
    "T47n1960_007:0072c17": "種子罪業。若滅上心。罪福兩業不得俱起。起",
    "T47n1960_007:0072c18": "罪業時不得念佛。正念佛時不得造罪。善惡",
    "T47n1960_007:0072c19": "不並。無二上心。如何念佛能滅上心罪也。",
    "T47n1960_007:0072c20": "釋曰。非滅種子。非滅上心。上心之罪剎那自",
    "T47n1960_007:0072c21": "滅。不須念佛方始滅除。又善惡不俱。念佛之",
    "T47n1960_007:0072c22": "時罪已先滅。或時未起。正造罪時念佛已",
    "T47n1960_007:0072c23": "滅。念佛不可滅其上心罪也。唯滅種子念念",
    "T47n1960_007:0072c24": "相續能感三途惡報功能。若不念佛。此罪種",
    "T47n1960_007:0072c25": "子有勢力。能感當果惡趣之報。由念佛力。",
    "T47n1960_007:0072c26": "令其種子感果功能勢力衰微不能招報。故",
    "T47n1960_007:0072c27": "名罪滅。雖有種子在本識中相續而起。無感",
    "T47n1960_007:0072c28": "報勢力。猶如羸瘦病人。雖身復有在於床上。",
    "T47n1960_007:0072c29": "無有起動執作功能。罪亦如是。無有勢力能",
    "T47n1960_007:0073a01": "感當來惡趣之報。故名滅也。此滅種子勢力。",
    "T47n1960_007:0073a02": "非滅種子之體。故六種轉依中。名損力益能",
    "T47n1960_007:0073a03": "轉。",
    "T47n1960_007:0073a04": "問曰。此念佛力能滅種子感果功能。未知此",
    "T47n1960_007:0073a05": "種子力能已滅。後遇惡緣能令此種子。更有",
    "T47n1960_007:0073a06": "勢力能感惡趣報不。",
    "T47n1960_007:0073a07": "釋曰。有亦不廢。如諸菩薩修諸善法。厭伏對",
    "T47n1960_007:0073a08": "治煩惱種子。勢力衰微不能現起。後還有力",
    "T47n1960_007:0073a09": "能起現行。現行煩惱熏習力故。令煩惱種子",
    "T47n1960_007:0073a10": "轉有勢力。亦如二無心定厭於六識令不現",
    "T47n1960_007:0073a11": "行。出其定已心還能起。惡業亦爾。由念佛等",
    "T47n1960_007:0073a12": "力。令無感報種子功能。後退不修善。更造惡",
    "T47n1960_007:0073a13": "業。亦令舊業更生感果功能相續。若復從此",
    "T47n1960_007:0073a14": "長遇勝緣。惡法漸微。善法漸盛。能入聖道遂",
    "T47n1960_007:0073a15": "體永滅。",
    "T47n1960_007:0073a16": "問曰。惡業種子既由念佛。滅除種上感惡趣",
    "T47n1960_007:0073a17": "功能。令不能招三惡趣果。未知念佛等善。能",
    "T47n1960_007:0073a18": "招善趣淨土功能。由造重罪。亦令念佛善業",
    "T47n1960_007:0073a19": "種子感淨土果。其功能滅不。",
    "T47n1960_007:0073a20": "釋曰。以善翻惡義亦應有。如一念瞋心能障",
    "T47n1960_007:0073a21": "百千法門。如遺教經言。瞋恚之害即破諸善",
    "T47n1960_007:0073a22": "法。又言。劫功德賊無過瞋恚。故知惡亦能滅",
    "T47n1960_007:0073a23": "善。非滅善滅善種感果功能。故知又善惡",
    "T47n1960_007:0073a24": "相違更互相滅。如一生修善能感善趣。垂終",
    "T47n1960_007:0073a25": "失念起諸惡業。遂滅生來一切善品。垂此後",
    "T47n1960_007:0073a26": "惡即落三塗。如有生來具諸不善五逆十惡。",
    "T47n1960_007:0073a27": "無罪不造。臨終念佛具足十聲。滅眾重罪得",
    "T47n1960_007:0073a28": "生淨土。以此准知。觀諸行者至命終日。當須",
    "T47n1960_007:0073a29": "用心勿起惡念喪諸善品。專心念佛往生淨",
    "T47n1960_007:0073b01": "土。經有誠教。可不信哉。",
    "T47n1960_007:0073b02": "問曰。今學淨土業者。既行念佛三昧。未知此",
    "T47n1960_007:0073b03": "法定有何教。今諸方道俗多生疑惑。將無聖",
    "T47n1960_007:0073b04": "教偽行佛法。誘引凡愚大增誹謗。請陳至教",
    "T47n1960_007:0073b05": "以除疑網。",
    "T47n1960_007:0073b06": "釋曰。諸大乘經說此三昧其文極眾。如華嚴",
    "T47n1960_007:0073b07": "經數處皆說念佛三昧。其文極廣。故涅槃",
    "T47n1960_007:0073b08": "經．觀佛三昧海．賢護．般舟三昧．觀經．鼓音",
    "T47n1960_007:0073b09": "聲王．大集月藏分．地藏十輪經．占察經．文殊",
    "T47n1960_007:0073b10": "般若．花首經．大智度論等說。如花首經名一",
    "T47n1960_007:0073b11": "相三昧。文殊般若名一行三昧。觀佛三昧海",
    "T47n1960_007:0073b12": "經名觀佛三昧。賢護經名思惟諸佛現前三",
    "T47n1960_007:0073b13": "昧。花首經言。如是菩薩於如來相及法界相。",
    "T47n1960_007:0073b14": "常如是觀。如是行。不離是緣。是時佛像即現",
    "T47n1960_007:0073b15": "在前。而為說法。文殊般若言。隨佛方所。端身",
    "T47n1960_007:0073b16": "正向不取相貌。係心一佛專稱名字。念念無",
    "T47n1960_007:0073b17": "休息。即是念中能見過去現在未來三世諸",
    "T47n1960_007:0073b18": "佛。何以故。念一佛功德無量無邊。即與無量",
    "T47n1960_007:0073b19": "諸佛功德無二。是名一行三昧。涅槃經言。若",
    "T47n1960_007:0073b20": "人但能至心常修念佛三昧者。十方諸佛恒",
    "T47n1960_007:0073b21": "見此人。如現目前。觀佛三昧海經及賢護經",
    "T47n1960_007:0073b22": "最廣明是念佛三昧。不可具說。勸諸行者。披",
    "T47n1960_007:0073b23": "尋聖教自當得知也。",
    "T47n1960_007:0073b24": "問曰。念佛三昧修學之者。為是菩薩行中修",
    "T47n1960_007:0073b25": "道次第。為非次第而修學耶。",
    "T47n1960_007:0073b26": "釋曰。此正是菩薩修道次第。何以知然。如華",
    "T47n1960_007:0073b27": "嚴經四十五說。時文殊師利如象王迴。觀善",
    "T47n1960_007:0073b28": "財童子。作如是言。善哉善哉。善男子。乃能發",
    "T47n1960_007:0073b29": "阿耨多羅三藐三菩提心。求善知識。如是等",
    "T47n1960_007:0073c01": "種種讚歎。略為說法。即令往覓功德雲比丘",
    "T47n1960_007:0073c02": "請學菩薩行。其功德雲比丘。即教善財念佛",
    "T47n1960_007:0073c03": "三昧。故知第一善知識是文殊師利。觀發菩",
    "T47n1960_007:0073c04": "提之心。第二善知識功德雲比丘。即教念佛",
    "T47n1960_007:0073c05": "三昧。如是展轉經百一十城。求善知識。一一",
    "T47n1960_007:0073c06": "善知識皆教一法門。乘一法門。後得一法門。",
    "T47n1960_007:0073c07": "悉是菩薩修學次第。故知發菩提心為萬行",
    "T47n1960_007:0073c08": "之首。此學念佛三昧為萬行之次。以此准知。",
    "T47n1960_007:0073c09": "念佛三昧正是初發心菩薩修學次第也。",
    "T47n1960_007:0073c10": "問曰。此念佛三昧未知。聖凡持戒破戒等為",
    "T47n1960_007:0073c11": "何人得也。",
    "T47n1960_007:0073c12": "釋曰。此三昧者。通聖及凡持戒破戒。皆可學",
    "T47n1960_007:0073c13": "也。如華嚴經言。功德雲比丘此即是聖人大",
    "T47n1960_007:0073c14": "菩薩。得念佛三昧也。如賢護經言。若有比丘",
    "T47n1960_007:0073c15": "比丘尼優婆塞優婆夷。清淨持戒具足諸行。",
    "T47n1960_007:0073c16": "以此准知。持戒之人正是合修念佛三昧。斯",
    "T47n1960_007:0073c17": "即戒根清淨三昧現在。破戒之人難成三昧。",
    "T47n1960_007:0073c18": "准觀佛三昧海經言。此觀佛三昧是一切眾",
    "T47n1960_007:0073c19": "生犯罪者藥。破戒者護。若破戒之人不得此",
    "T47n1960_007:0073c20": "三昧者。何名護也。又下經言。如來今者。為未",
    "T47n1960_007:0073c21": "來世五苦眾生犯戒比丘不善惡人五逆誹",
    "T47n1960_007:0073c22": "謗。為如是等說除罪法。阿難白佛言。佛滅",
    "T47n1960_007:0073c23": "度後此等愚人。無怙無歸依處。佛告阿難。佛",
    "T47n1960_007:0073c24": "滅度後濁惡世中諸眾生等。欲除罪咎。乃至",
    "T47n1960_007:0073c25": "當懃修習觀佛三昧。故知破戒五逆等惡人。",
    "T47n1960_007:0073c26": "悉可學得是三昧也。",
    "T47n1960_007:0073c27": "問曰。念佛三昧所見之佛。三身之中為見何",
    "T47n1960_007:0073c28": "身也。",
    "T47n1960_007:0073c29": "釋曰通論念佛。三身俱念。得無相念佛三昧。",
    "T47n1960_007:0074a01": "念法身佛。得有相念佛三昧。念報化身佛。然",
    "T47n1960_007:0074a02": "准依華嚴經．賢護．般舟．觀佛三昧海．觀經．",
    "T47n1960_007:0074a03": "鼓音聲王．文殊般若等。多明觀佛色身。名念",
    "T47n1960_007:0074a04": "佛三昧。又准賢護經第一卷。念阿彌陀佛。既",
    "T47n1960_007:0074a05": "得見已。阿彌陀佛為其廣說諸法實相。謂一",
    "T47n1960_007:0074a06": "切法本來不壞。亦無壞者。以不壞色乃至不",
    "T47n1960_007:0074a07": "壞識等。如是乃至不念彼如來。亦不得彼如",
    "T47n1960_007:0074a08": "來。彼作如是念如來已。如是次第得空三昧。",
    "T47n1960_007:0074a09": "善男子。是名正念諸佛現前三昧也。以此准",
    "T47n1960_007:0074a10": "知。前見阿彌陀佛色身。即是觀報化色身念",
    "T47n1960_007:0074a11": "佛三昧也。後得空三昧。即是觀法身念佛三",
    "T47n1960_007:0074a12": "昧也。又即以此義。諸修觀者。從麁至細。先作",
    "T47n1960_007:0074a13": "色身觀。後作法身觀。修學次第也。",
    "T47n1960_007:0074a14": "問曰。何因得念佛三昧者。所得境界各各不",
    "T47n1960_007:0074a15": "同。或見淨土不得見佛。或得見佛不見淨土。",
    "T47n1960_007:0074a16": "或見淨土得見佛。或見佛及土。并見種種眾",
    "T47n1960_007:0074a17": "生業相一生已來所造善惡。於念佛三昧中",
    "T47n1960_007:0074a18": "悉皆得見。此所見相為真為偽。復如何見。請",
    "T47n1960_007:0074a19": "陳其教。",
    "T47n1960_007:0074a20": "釋曰。一切行道之人無簡道俗。所修業行若",
    "T47n1960_007:0074a21": "不依聖教而修學者並非佛弟子。是魔眷屬。",
    "T47n1960_007:0074a22": "何但誑惑百姓。亦是王法罪人。現在生中。即",
    "T47n1960_007:0074a23": "是為求名利。偽行佛法。誑誘愚夫。於當來生。",
    "T47n1960_007:0074a24": "墮於十方無間地獄。自損損他。毀滅佛法。如",
    "T47n1960_007:0074a25": "有聖教。依之修學。此即自利利人。功德殊勝。",
    "T47n1960_007:0074a26": "此生他生永得解脫也。謹按華嚴經第六十",
    "T47n1960_007:0074a27": "卷。或看第四十五。善財童子於文殊師利所。",
    "T47n1960_007:0074a28": "發菩提心。文殊師利告善財言。善男子。於此",
    "T47n1960_007:0074a29": "南方有一國土。名曰可樂。其國有山。名曰和",
    "T47n1960_007:0074b01": "合。於彼山中有一比丘。名功德雲。汝詣彼問。",
    "T47n1960_007:0074b02": "云何菩薩行等。善財童子向可樂國。登和合",
    "T47n1960_007:0074b03": "山。見功德雲比丘。問菩薩行。功德雲比丘為",
    "T47n1960_007:0074b04": "說念佛三昧法門。略說二十五種言。得淨心",
    "T47n1960_007:0074b05": "念佛三昧門。得嚴淨剎念佛三昧門。起一",
    "T47n1960_007:0074b06": "切佛剎。無能壞者。得淨業念佛三昧門。見一",
    "T47n1960_007:0074b07": "切諸業。如鏡中像。得圓滿普照念佛三昧門。",
    "T47n1960_007:0074b08": "悉能覩見一切諸佛及其眷屬嚴淨佛剎。今",
    "T47n1960_007:0074b09": "日眾生雖言得念佛三昧。以根行淺。未能具",
    "T47n1960_007:0074b10": "足得一切念佛三昧。有得一者。有得二三者。",
    "T47n1960_007:0074b11": "故所見境界寬狹不同。有見種種業相者。此",
    "T47n1960_007:0074b12": "即是其念佛三昧也。既有聖教。即行無虛偽。",
    "T47n1960_007:0074b13": "若有毀呰。便是謗法人。請尋聖教。以除疑惑",
    "T47n1960_007:0074b14": "也。",
    "T47n1960_007:0074b15": "問曰。念佛三昧所得境界。或見諸佛菩薩無",
    "T47n1960_007:0074b16": "邊聖眾。或見諸佛淨土種種莊嚴。既有聖教",
    "T47n1960_007:0074b17": "分明。不敢更生疑惑。然今時道俗。或男或女。",
    "T47n1960_007:0074b18": "生年已來未曾聽習。於諸聖教一句不知。復",
    "T47n1960_007:0074b19": "未長時修行佛法。或童男或童女。百事無知。",
    "T47n1960_007:0074b20": "暫入道場至心稱佛。即言得見諸佛聖眾。事",
    "T47n1960_007:0074b21": "同劇戲。法不應然。寧容念佛三昧。高僧碩學",
    "T47n1960_007:0074b22": "精勤修習猶恐不成。斯輩幼童無知俗士。並",
    "T47n1960_007:0074b23": "能獲證三昧定耶。將非此法是虛假矣。",
    "T47n1960_007:0074b24": "釋曰。今時道俗咸生此疑。准教驗時。得何所",
    "T47n1960_007:0074b25": "怪。且如世尊在日及佛滅度後優婆毱多所",
    "T47n1960_007:0074b26": "度弟子。獲得道果。無量億千。或一坐聞經得",
    "T47n1960_007:0074b27": "法眼淨。或因剃髮聖道現前。或得掃忘帚獲",
    "T47n1960_007:0074b28": "阿羅漢果。或七歲沙彌是俱解脫。或以毱打",
    "T47n1960_007:0074b29": "頭證四向果。或避走令聽得須陀洹。事同劇",
    "T47n1960_007:0074c01": "戲。已超三界。斷彼難斷見修二惑。證彼難證",
    "T47n1960_007:0074c02": "四沙門果。豈可不信斯教法哉。皆由宿種解",
    "T47n1960_007:0074c03": "脫分善。過去已曾修習此道。今生暫爾聞法",
    "T47n1960_007:0074c04": "思惟。隨遇少緣即能得道。按此賢護經言。後",
    "T47n1960_007:0074c05": "五百歲後一百年中。此三昧典以佛神力廣",
    "T47n1960_007:0074c06": "行流布。皆令讀誦如說修行。修行即是得王",
    "T47n1960_007:0074c07": "三昧也。且入佛法種種根機。如思惟教義假",
    "T47n1960_007:0074c08": "興問答。解漸頓之玄宗演半滿之真教。即須",
    "T47n1960_007:0074c09": "聰明智慧詞辯縱橫。非斯上人。難弘妙旨。如",
    "T47n1960_007:0074c10": "也一心不亂。真心直行無多思慮。一心念佛",
    "T47n1960_007:0074c11": "即見世尊。不惜身命。俗間士女或是幼童。聞",
    "T47n1960_007:0074c12": "善知識教令念佛。即便信受。如教專念。不多",
    "T47n1960_007:0074c13": "思惟。心易得定。如多想慮三昧難成。故入道",
    "T47n1960_007:0074c14": "場。名僧大德廣閑經論。三昧不成。少解經文。",
    "T47n1960_007:0074c15": "速得斯定。自古今大德習禪之侶。欲學定者。",
    "T47n1960_007:0074c16": "皆令莫聽。良為思義之徒心多散亂矣。此何",
    "T47n1960_007:0074c17": "怪也。斯何惑哉。然其所見有真有偽。應善思",
    "T47n1960_007:0074c18": "惟勘符佛教。",
    "T47n1960_007:0074c19": "問曰。華嚴經言。淨業念佛三昧門。見一切眾",
    "T47n1960_007:0074c20": "生業如鏡中像。未知所見業相。或其人久死",
    "T47n1960_007:0074c21": "諸趣受生。三昧境中仍現斯相。為實為假。",
    "T47n1960_007:0074c22": "事真難解。為是本質來現境中。為是自心假",
    "T47n1960_007:0074c23": "變現乎。業者是思。如何得見。其義幽隱。請陳",
    "T47n1960_007:0074c24": "厥旨。",
    "T47n1960_007:0074c25": "釋曰。三昧境相實難可解。非但此義。諸法亦",
    "T47n1960_007:0074c26": "然。且宿住隨念通緣過去境。如是五蘊當心",
    "T47n1960_007:0074c27": "現前。如是之相為是何相。故知過去五蘊是",
    "T47n1960_007:0074c28": "本性相。隨念通力緣彼過去。自心變現相分",
    "T47n1960_007:0074c29": "五蘊。忽似彼相而現於前。名所緣緣。此法亦",
    "T47n1960_007:0075a01": "爾。或死生通力緣未來境死此生彼。彼諸五",
    "T47n1960_007:0075a02": "蘊相自心相分。託彼眾生造業起報相續次",
    "T47n1960_007:0075a03": "第。而現在前一無差錯。此等眾生所造諸業。",
    "T47n1960_007:0075a04": "為彼本性相。為增上緣。為所緣緣。令死生智",
    "T47n1960_007:0075a05": "通見如是相。此亦如是。隨自他思業曾所發",
    "T47n1960_007:0075a06": "身語所造善惡串習功能。於三昧中現眾影",
    "T47n1960_007:0075a07": "像。託彼業種。現罪福相。或是如來大悲之力。",
    "T47n1960_007:0075a08": "於三昧中為現此相。令其修斷。深須仰信。不",
    "T47n1960_007:0075a09": "可致疑。三昧境界諸佛境界業力境界。皆不",
    "T47n1960_007:0075a10": "可思議。非諸凡愚所測量也。",
    "T47n1960_007:0075a11": "問曰。有得念佛三昧見彼西方淨土勝相。雖",
    "T47n1960_007:0075a12": "未身死。已見其身在於淨土。或見往生蓮華",
    "T47n1960_007:0075a13": "相迎。未審。此境為實為虛。",
    "T47n1960_007:0075a14": "釋曰。此非虛也。且如第十二普觀之中。當起",
    "T47n1960_007:0075a15": "自心生於西方。於蓮華中結跏趺坐。作蓮華",
    "T47n1960_007:0075a16": "合想開想。如是等豈是謬耶。此三昧中見身",
    "T47n1960_007:0075a17": "往生。亦復如是。又須達長者。傾布黃金。買",
    "T47n1960_007:0075a18": "祇陀園。奉為如來。起立精舍。共舍利弗。各執",
    "T47n1960_007:0075a19": "繩頭安置伽藍。建興堂宇。於虛空中。六欲天",
    "T47n1960_007:0075a20": "宮一時相現。時舍利弗。指示須達。須達不解。",
    "T47n1960_007:0075a21": "問舍利弗。聖者答言。此是長者施園功德所",
    "T47n1960_007:0075a22": "感天宮。當生其處。先現其相。遣長者知。須達",
    "T47n1960_007:0075a23": "白言。我唯一身死受一報。六天並至。遣生何",
    "T47n1960_007:0075a24": "所。舍利弗言。下三天中。福德劣弱。上二天",
    "T47n1960_007:0075a25": "處。放逸極多。唯兜率天。雖多勝樂。心生知",
    "T47n1960_007:0075a26": "足。補處生中。長者可願生彼天處。須達是時。",
    "T47n1960_007:0075a27": "即依其願。五天宮相。一時並滅。唯兜率宮。湛",
    "T47n1960_007:0075a28": "然而住。故隨所造善惡業緣。當生先熟。臨命",
    "T47n1960_007:0075a29": "終時。多此相現。信知。行因剋果。果相現前。",
    "T47n1960_007:0075b01": "淨土華臺。隨品先現。斯類必爾。何須疑哉。",
    "T47n1960_007:0075b02": "因果相符。深須仰信之。",
    "T47n1960_007:0075b03": "問曰。得此念佛三昧者。以何得知得此三昧。",
    "T47n1960_007:0075b04": "頗有聖教能證知也。",
    "T47n1960_007:0075b05": "釋曰。觀經有文也。經言。但當憶想令心眼見。",
    "T47n1960_007:0075b06": "見此事者。即見十方一切諸佛。以見諸佛故。",
    "T47n1960_007:0075b07": "名念佛三昧。此為證也。行者平生。雖種種修",
    "T47n1960_007:0075b08": "道。今入道場。學此三昧。逐得見佛。若不得",
    "T47n1960_007:0075b09": "三昧。寧容見耶。今既得見。即知。得是三昧。",
    "T47n1960_007:0075b10": "故經說言。以見佛故名念佛三昧也。如人患",
    "T47n1960_007:0075b11": "目不見眾色。大醫師善能療眼。乃以金錍抉",
    "T47n1960_007:0075b12": "其眼瞙。示以手指。彼言不見。故知療眼其瞙",
    "T47n1960_007:0075b13": "未除。後更為抉。復示其指。彼言是指針。師即",
    "T47n1960_007:0075b14": "知其眼得愈。若無眼者。將何見指。以此見指。",
    "T47n1960_007:0075b15": "驗彼盲眼。得除翳目。眼根清淨。此亦如是若",
    "T47n1960_007:0075b16": "不得其念佛三昧。如何得見諸佛淨土。及佛",
    "T47n1960_007:0075b17": "淨色身種種眾相也。以此准知。是得念佛三",
    "T47n1960_007:0075b18": "昧也。其人常修此行。三昧不失。常見諸佛種",
    "T47n1960_007:0075b19": "種聖眾。如久不習。馳散五塵。失此三昧。即不",
    "T47n1960_007:0075b20": "見諸佛菩薩聖眾。以此准知。前所得者是三",
    "T47n1960_007:0075b21": "昧也。多是聞思相應。三昧名非必修慧也。",
    "T47n1960_007:0075b22": "問曰。修念佛三昧。有何利益獲何勝果。請出",
    "T47n1960_007:0075b23": "聖教勵諸學徒。舉益勸修令成勝業。",
    "T47n1960_007:0075b24": "釋曰。斯益也無量無邊。備在花嚴賢護經等。",
    "T47n1960_007:0075b25": "廣陳其益。豈茲能述。然略舉三五以相顯示。",
    "T47n1960_007:0075b26": "一見聖眾。二聞正法。三滅重罪。四生淨土。五",
    "T47n1960_007:0075b27": "諸定根本。六當成佛。一見聖眾者。如賢護經",
    "T47n1960_007:0075b28": "第一卷說。善男子善女人。端坐係念。專心想",
    "T47n1960_007:0075b29": "彼阿彌陀佛。如是相好。如是威儀。如是大眾。",
    "T47n1960_007:0075c01": "如是說法。如聞係念。一心相續。次第不亂。或",
    "T47n1960_007:0075c02": "經一日一夜如是。或至七日七夜。必覩阿彌",
    "T47n1960_007:0075c03": "陀如來。若晝時不見。或睡夢中必當見也。二",
    "T47n1960_007:0075c04": "聞正法者。以見阿彌陀佛。世尊為說甚深妙",
    "T47n1960_007:0075c05": "法。謂一切法。本來不壞。亦無壞者。如不壞",
    "T47n1960_007:0075c06": "色。乃至不壞識等諸陰。聞如是等大乘言教。",
    "T47n1960_007:0075c07": "三滅重罪者。觀佛三昧海經言。此三昧。是一",
    "T47n1960_007:0075c08": "切眾生犯戒者藥。破戒者護。失道者導。盲瞑",
    "T47n1960_007:0075c09": "者眼。愚癡者慧。黑闇者燈。煩惱賊中。是勇猛",
    "T47n1960_007:0075c10": "將。又下經言。如來今者。為未來世五苦眾",
    "T47n1960_007:0075c11": "生。犯戒比丘。不善惡人。五逆誹謗。行十六種",
    "T47n1960_007:0075c12": "惡律儀者。為如是等。說除罪法。四生淨土者。",
    "T47n1960_007:0075c13": "華嚴經言。念佛三昧必見佛。命終之後生佛",
    "T47n1960_007:0075c14": "前。見彼臨終勸念佛。又示尊像令瞻敬。又觀",
    "T47n1960_007:0075c15": "經言。行此三昧者。現身得見無量壽佛及二",
    "T47n1960_007:0075c16": "大士。觀音勢至而為勝友當坐道場。生諸佛",
    "T47n1960_007:0075c17": "家。五諸定根本者。觀佛三昧海經說。諸大三",
    "T47n1960_007:0075c18": "昧始出生處。六當成佛者。賢護經說。彼於當",
    "T47n1960_007:0075c19": "來必得成佛。號曰善覺如來。又賢護菩薩。以",
    "T47n1960_007:0075c20": "一百二十問問世尊。菩薩具足成就何等三",
    "T47n1960_007:0075c21": "昧。而能得彼大功德聚。如是一百二十問。乃",
    "T47n1960_007:0075c22": "至問。云何當得一剎那時間行即能遍至一",
    "T47n1960_007:0075c23": "切諸佛前。即復云何當得住此佛剎遍見一",
    "T47n1960_007:0075c24": "切十方諸佛。聽聞正法供養眾僧。非但未得",
    "T47n1960_007:0075c25": "出世六通。而實未得世間五通。而亦未捨此",
    "T47n1960_007:0075c26": "世界身。亦無生彼諸佛國土。唯住此土。見餘",
    "T47n1960_007:0075c27": "世界諸佛世尊。悉聞諸佛所宣正法。一切聽",
    "T47n1960_007:0075c28": "受。如說修行。譬如今時聖者阿難。於世尊前",
    "T47n1960_007:0075c29": "親聞法已。皆悉受持。佛告賢護。有三昧名曰",
    "T47n1960_007:0076a01": "思惟諸佛現前三昧。若有菩薩。具足修習如",
    "T47n1960_007:0076a02": "是三昧。當得成就如上所問諸功德等。賢護",
    "T47n1960_007:0076a03": "當知。更有無量無邊勝上功德。說不可盡。故",
    "T47n1960_007:0076a04": "知。此三昧所獲勝利。卒陳難盡。",
    "T47n1960_007:0076a05": "問曰。若如此說。得此三昧獲益無窮。今時學",
    "T47n1960_007:0076a06": "者所得三昧。豈得如前諸功德不。",
    "T47n1960_007:0076a07": "釋曰。三昧雖同。淺深斯異。深即上窮聖果獲",
    "T47n1960_007:0076a08": "益。如賢護經文一百二十之問。悉皆得斯勝",
    "T47n1960_007:0076a09": "利。故經言。又菩薩修習如是三昧。當得成就",
    "T47n1960_007:0076a10": "如今所問。今諸學者。未得具足修習如是三",
    "T47n1960_007:0076a11": "昧。亦得隨分獲諸勝德。譬如諸龍皆能興雲",
    "T47n1960_007:0076a12": "致雨。大龍降雨霑滿大千。小龍興雲不周數",
    "T47n1960_007:0076a13": "里。咸滋草木並潤根莖。廣狹有殊。皆名降澤。",
    "T47n1960_007:0076a14": "三昧亦爾。勝劣差別。並能見佛。俱生佛家",
    "T47n1960_007:0076a15": "矣。",
    "T47n1960_007:0076a16": "問曰。於此念佛三昧。雖未能習學。見他作者。",
    "T47n1960_007:0076a17": "生信隨喜。得何功德。不信毀謗。獲何罪報。請",
    "T47n1960_007:0076a18": "陳損益。曉諸未聞。",
    "T47n1960_007:0076a19": "釋曰。今當為子廣引聖教。備陳信謗所得損",
    "T47n1960_007:0076a20": "益。如賢護經第五卷隨喜功德品說。隨喜三",
    "T47n1960_007:0076a21": "昧人。譬如有人定壽百歲。身輕勇猛。行駿",
    "T47n1960_007:0076a22": "若風飛。是人生便即能行一世界。周旋十方。",
    "T47n1960_007:0076a23": "窮極地際。至滿百年。常行不絕。若有善男子",
    "T47n1960_007:0076a24": "善女人。起信敬心。於彼風行壯人所經世界。",
    "T47n1960_007:0076a25": "盛滿珍寶。持用奉獻十方諸佛。其所獲福。雖",
    "T47n1960_007:0076a26": "曰極多。然尚不如修此三昧功德少分。何以",
    "T47n1960_007:0076a27": "故。賢護由彼菩薩摩訶薩修此三昧。具足如",
    "T47n1960_007:0076a28": "上四大隨喜。迴向阿耨多羅三藐三菩提。為",
    "T47n1960_007:0076a29": "求多聞成正覺故。賢護以是因緣。持此施福。",
    "T47n1960_007:0076b01": "望前隨喜所獲功德。百分不及一。千分不及",
    "T47n1960_007:0076b02": "一。百千萬分不及一。億百千分不及一。乃至",
    "T47n1960_007:0076b03": "算數譬喻。所不能及。其生信隨喜福既無邊。",
    "T47n1960_007:0076b04": "不信起謗罪亦無量也。如大品經法華經及",
    "T47n1960_007:0076b05": "佛藏經等。廣說謗法之罪也。",
    "T47n1960_007:0076b06": "問曰。未知修此三昧之者。皆須嚴飾道場。安",
    "T47n1960_007:0076b07": "置尊像。澡浴清淨。著新淨衣。日唯一食。不顧",
    "T47n1960_007:0076b08": "形命。專心念佛。此義可然。何因處在闇中。閉",
    "T47n1960_007:0076b09": "諸光隙。勵聲大念。斯何教哉。此見諸徒。咸",
    "T47n1960_007:0076b10": "生疑怪。請陳斯術。有何教哉。",
    "T47n1960_007:0076b11": "釋曰。稽其聖典。亦無至教。但修行之人。將斯",
    "T47n1960_007:0076b12": "闇室。絕諸視聽。心捨諸緣。初學之儔。約斯注",
    "T47n1960_007:0076b13": "想。易得三昧。不爾難成。凡是世間。欲思難",
    "T47n1960_007:0076b14": "事。未得解了。亂想難成。或掩室獨居。或閉目",
    "T47n1960_007:0076b15": "絕視。因茲恬靜。思事得成此亦如斯。亂心難",
    "T47n1960_007:0076b16": "住。念佛三昧。無由現前。故為其闇室。行斯三",
    "T47n1960_007:0076b17": "昧。不學之輩。於此生疑。曾修習者。深將為",
    "T47n1960_007:0076b18": "要。如處堂內。正念佛時。有少隙光。照斯闇",
    "T47n1960_007:0076b19": "室。心便緣此。浪起思惟。如絕斯明。一心不",
    "T47n1960_007:0076b20": "亂。此乃學者所知。非是浪為斯法。又如調鷹",
    "T47n1960_007:0076b21": "之法。縫目飼氈。令其無所瞻視。損於肥健之",
    "T47n1960_007:0076b22": "力。方始絕彼飛遊往來調伏。將以遊獵。縱任",
    "T47n1960_007:0076b23": "隨人。三昧亦爾。初學之輩。馳心五欲攀緣六",
    "T47n1960_007:0076b24": "塵。若不約斯闇室。無由得成三昧。後學成就。",
    "T47n1960_007:0076b25": "隨處遊行。不簡明闇。常能見佛。詎勞闇室而",
    "T47n1960_007:0076b26": "行念佛也。故觀經言。是人苦逼。不遑念佛。善",
    "T47n1960_007:0076b27": "友教令。可稱阿彌陀佛。如是至心。令聲不絕。",
    "T47n1960_007:0076b28": "豈非苦惱所逼念想難成。令聲不絕至心便",
    "T47n1960_007:0076b29": "得。今此出聲學念佛定。亦復如是。令聲不絕。",
    "T47n1960_007:0076c01": "遂得三昧。見佛聖眾。皎然常在目前。故大集",
    "T47n1960_007:0076c02": "日藏分經言。大念見大佛。小念見小佛。大念",
    "T47n1960_007:0076c03": "者大聲稱佛也。小念者小聲稱佛也。斯即聖",
    "T47n1960_007:0076c04": "教。有何惑哉。現見即今諸修學者。唯須勵聲",
    "T47n1960_007:0076c05": "念佛。三昧易成。小聲稱佛。遂多馳散。此乃學",
    "T47n1960_007:0076c06": "者所知。非外人之曉矣。子若不信。請試學為。",
    "T47n1960_007:0076c07": "無得不修但生疑惑矣。",
    "T47n1960_007:0076c08": "問曰。經言。五體投地。求哀懺悔。未知懺悔之",
    "T47n1960_007:0076c09": "徒。或多自撲。未知有何聖教。若以五體投地",
    "T47n1960_007:0076c10": "即為自撲者。將恐此釋埋未可然。此五體言。",
    "T47n1960_007:0076c11": "何妨只是五輪著地。頭面禮佛也。",
    "T47n1960_007:0076c12": "釋曰。如觀佛三昧海經第三說。佛於座起。令",
    "T47n1960_007:0076c13": "諸四眾觀佛色身。釋子眾中。五百釋子。見佛",
    "T47n1960_007:0076c14": "色身。猶如灰人。比丘眾中一千人。見佛色身。",
    "T47n1960_007:0076c15": "如赤土人。優婆塞眾中有十六人。見佛色身。",
    "T47n1960_007:0076c16": "如黑象脚。優婆夷眾中二十四人。見佛色",
    "T47n1960_007:0076c17": "身。猶如聚墨。比丘尼眾中。有比丘尼。見佛",
    "T47n1960_007:0076c18": "色身。如白銀色。優婆夷眾中。有優婆夷。見",
    "T47n1960_007:0076c19": "佛色身。如藍染青色。如是四眾。觀佛色身。所",
    "T47n1960_007:0076c20": "見不同。不得見佛真金色身。發露悔過。懺悔",
    "T47n1960_007:0076c21": "諸罪。五體投地。如大山崩。自拔頭髮。舉身投",
    "T47n1960_007:0076c22": "地。婉轉自撲。鼻中血出。懺罪消滅。心眼得",
    "T47n1960_007:0076c23": "開。見佛色身。端嚴微妙。如須彌山光顯大海。",
    "T47n1960_007:0076c24": "此豈不是懺悔經文自撲之法。無教輒為。誠",
    "T47n1960_007:0076c25": "如所責。經言正作。其何怪哉。",
    "T47n1960_007:0076c26": "釋淨土群疑論卷第七",
    "T47n1960_007:0076c27": "建長二年庚戌季夏日　願主比丘往成"
}