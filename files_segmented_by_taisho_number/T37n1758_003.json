{
    "T37n1758_003:0343b10": "阿彌陀經通贊疏卷下",
    "T37n1758_003:0343b12": "大慈恩寺沙門窺基撰",
    "T37n1758_003:0343b13": "經曰：「舍利弗！若有善男子、善女人聞說阿彌陀",
    "T37n1758_003:0343b14": "佛，執持名號，若一日、若二日、若三日、若四日、若",
    "T37n1758_003:0343b15": "五日、若六日、若七日，一心不亂」。贊曰：第二",
    "T37n1758_003:0343b16": "說多因也。善男子者，梵云烏波索迦，此云近",
    "T37n1758_003:0343b17": "事男，索者男聲也，堅持五戒堪可親近承事",
    "T37n1758_003:0343b18": "比丘僧故。善女人者，烏波斯迦，斯者是女聲",
    "T37n1758_003:0343b19": "也，亦持五戒堪可承事比丘尼故。西天分男",
    "T37n1758_003:0343b20": "女二聲故。聞說阿彌陀佛者，謂於善友處聞",
    "T37n1758_003:0343b21": "此阿彌陀教中往生之事，或自尋覽。執持佛",
    "T37n1758_003:0343b22": "名號一日乃至七日一心者，更無間隔，故名",
    "T37n1758_003:0343b23": "曰一心。不亂者，專注無散也。問：「《淨土論》云：女",
    "T37n1758_003:0343b24": "人及根缺，二乘種不生。云何相違？」答：「只如女",
    "T37n1758_003:0343b25": "子念佛，至意專精，命盡欲生，轉成男子便生",
    "T37n1758_003:0343b26": "淨土，有何不可；根缺亦爾。《文殊般若經》云：若",
    "T37n1758_003:0343b27": "人欲生他方現在淨妙國土者，應當隨彼國",
    "T37n1758_003:0343b28": "土佛名，一心誦念，願往生者，必得往生。《觀佛",
    "T37n1758_003:0343b29": "三昧經》云：此念佛三昧，欲使成就，有五因緣：",
    "T37n1758_003:0343c01": "一、持戒不犯；二、不起邪見；三、不生諂慢；四、不",
    "T37n1758_003:0343c02": "恚不嫉；五、勇健精進。《鼓音聲經》云：令念彼佛",
    "T37n1758_003:0343c03": "名號，七日七夜六時禮拜。《賢愚經》云：持戒專",
    "T37n1758_003:0343c04": "念七日，亦得往生。《平等覺經》及《大阿彌陀經》",
    "T37n1758_003:0343c05": "並說三輩得生，如彼中說。」",
    "T37n1758_003:0343c06": "經曰：「其人臨命終時，阿彌陀佛與諸聖眾現在",
    "T37n1758_003:0343c07": "其前」。贊曰：第三聖眾來迎也。其人者，既七",
    "T37n1758_003:0343c08": "日念佛行人也。臨命終時者，此一報壽命臨",
    "T37n1758_003:0343c09": "欲終時，即彼佛與諸聖眾，即彼國菩薩聲聞",
    "T37n1758_003:0343c10": "等，現身於念佛修行人前，如梁朝珍禪師見",
    "T37n1758_003:0343c11": "白銀臺或見化佛來迎也。",
    "T37n1758_003:0343c12": "經云：「是人終時，心不顛倒，即得往生阿彌陀佛",
    "T37n1758_003:0343c13": "極樂國土」。贊曰：第四眾生往生。不顛倒者，",
    "T37n1758_003:0343c14": "不移正念也，即得往彼國也，蓮華化生顏貌",
    "T37n1758_003:0343c15": "端正如諸菩薩，心無顛倒意想正修，便別穢",
    "T37n1758_003:0343c16": "方頓生淨土，故云即得往生。問：「眾生惡業無",
    "T37n1758_003:0343c17": "量，如何念佛滅除業障便得往生淨土？」答：「《十",
    "T37n1758_003:0343c18": "疑論》說有三義故能敵惡業：一者在心，為造",
    "T37n1758_003:0343c19": "罪是虛妄心，念佛是真實心，以實除虛有何",
    "T37n1758_003:0343c20": "不可，如千年之闇不能拒朝日之光；二者在",
    "T37n1758_003:0343c21": "境，謂造罪緣於顛倒境界，念佛緣於勝妙功",
    "T37n1758_003:0343c22": "德，以真遣偽有何不可；三者在淨，謂造罪是",
    "T37n1758_003:0343c23": "染意，念佛是淨心，淨勝染劣詎可相比，如童",
    "T37n1758_003:0343c24": "子𪳵刀能斷千丈之索，一星之火能燒萬束",
    "T37n1758_003:0343c25": "之薪。又《觀經》云：於念念中滅除八十億劫生",
    "T37n1758_003:0343c26": "死之罪。罪業既除，得生何惑？西域之人臨命",
    "T37n1758_003:0343c27": "終時皆以幡像前引，親友知識助念彌陀令",
    "T37n1758_003:0343c28": "發往生之意，是此教也。又《華嚴》云：將欲沒者",
    "T37n1758_003:0343c29": "令其憶念想見如來，命終得生淨土。見有臨",
    "T37n1758_003:0344a01": "命欲終，勸念佛名，又示尊像，令其瞻敬，令生",
    "T37n1758_003:0344a02": "善念即得往生。」問：「臨終作善便得往生，何假",
    "T37n1758_003:0344a03": "預前修諸勝業？」答：「人生壽夭難測短長，或即",
    "T37n1758_003:0344a04": "病因昏迷、或即非時奄逝，既闕生前之善，難",
    "T37n1758_003:0344a05": "逃後世之殃，預作善緣恐防斯咎。」問：「往生之",
    "T37n1758_003:0344a06": "人有中有身否？」答：「《群疑論》中有二師義：一師",
    "T37n1758_003:0344a07": "云極善極惡無中有；二、不揀善惡，但有捨報",
    "T37n1758_003:0344a08": "受生者皆有中有，為傳識故，除現世變身即",
    "T37n1758_003:0344a09": "無中有。淨土既是極善，中有定有，有者為",
    "T37n1758_003:0344a10": "正。」",
    "T37n1758_003:0344a11": "經曰：「舍利弗！我見是利故說此言，若有眾生聞",
    "T37n1758_003:0344a12": "是說者，應當發願生彼國土」。贊曰：第五結",
    "T37n1758_003:0344a13": "勸往生。我見是利者，我者世尊稱我也，見是",
    "T37n1758_003:0344a14": "利者見是殊常勝利益，故勸生彼國也。",
    "T37n1758_003:0344a15": "經曰：「舍利弗！如我今者讚嘆阿彌陀佛不可思",
    "T37n1758_003:0344a16": "議功德」。贊曰：第三諸佛證明。文分為三：初、",
    "T37n1758_003:0344a17": "陳自讚言；二、引他佛證；三、釋經名字。此即初",
    "T37n1758_003:0344a18": "也。如我今者，自指也，彼佛功德不可以心思",
    "T37n1758_003:0344a19": "言議故也。",
    "T37n1758_003:0344a20": "經曰：「東方亦有阿閦鞞佛、須彌相佛、大須彌佛、",
    "T37n1758_003:0344a21": "須彌光佛、妙音佛」。贊曰：第二引他佛證。《稱",
    "T37n1758_003:0344a22": "讚淨土經》云十方諸佛，此略舉六方，便為六",
    "T37n1758_003:0344a23": "段。且舉東方，每一方各有五段：一、指國土；二、",
    "T37n1758_003:0344a24": "舉佛名；三、辨多少；四、明證相；五、引證言，今初",
    "T37n1758_003:0344a25": "兩段合一唱也。東方者指國土，亦有阿閦下",
    "T37n1758_003:0344a26": "舉佛名。先引東方者，西域以東為上，所以先",
    "T37n1758_003:0344a27": "舉。阿閦梵語，此云無動，不被煩惱四魔違順",
    "T37n1758_003:0344a28": "等動故。須彌相者，謂金容尊狀若須彌。大須",
    "T37n1758_003:0344a29": "彌者，謂諸相甚大如大山王。須彌光者，大如",
    "T37n1758_003:0344b01": "山王身光故。妙音者，其聲微妙清徹遠聞。",
    "T37n1758_003:0344b02": "經曰：「如是等恒河沙數諸佛，各於其國，出廣長",
    "T37n1758_003:0344b03": "舌相，遍覆三千大千世界」。贊曰：第三辨多",
    "T37n1758_003:0344b04": "少、四明證相。如是等恒河沙數諸佛，是辨多",
    "T37n1758_003:0344b05": "少。各於其國，辨明證相也。如是等佛數比河",
    "T37n1758_003:0344b06": "沙而不具列，故言等也。恒河數者，梵云殑伽，",
    "T37n1758_003:0344b07": "訛略云恒河，是河神之名，河從彼稱。殑音其",
    "T37n1758_003:0344b08": "󱍥反去聲也。經中說河沙為喻。無熱惱池出",
    "T37n1758_003:0344b09": "四大河，此河即一也。由具五義：一、由沙多；二、",
    "T37n1758_003:0344b10": "由世人共為福水，入洗罪滅、投死生天；三、雖",
    "T37n1758_003:0344b11": "經劫壞名字常在；四、佛多近此宣說妙法；五、",
    "T37n1758_003:0344b12": "眾人共委，故多為喻。仍取初出池口方四十",
    "T37n1758_003:0344b13": "里河以為喻，明證相。諸佛各於其國出廣長",
    "T37n1758_003:0344b14": "舌相者，即各在本國舒舌相也。三千大千世",
    "T37n1758_003:0344b15": "界者，准《大論》云：千須彌山、千日月、千四天下，",
    "T37n1758_003:0344b16": "及千梵王是謂小千，以小千為一數至千名",
    "T37n1758_003:0344b17": "大千，故名三千，非小中故為大千。《俱舍論》云：",
    "T37n1758_003:0344b18": "小千至初禪，中千至二禪，大千至三禪，俱同",
    "T37n1758_003:0344b19": "一成壞遍，此故云遍，故云遍覆三千大千世",
    "T37n1758_003:0344b20": "界也，表無量劫來口離四過感此舌相也。證",
    "T37n1758_003:0344b21": "小事即覆面門以至髮際，今證大事故至三",
    "T37n1758_003:0344b22": "千。今說因微果勝，恐眾生疑，此乃拋苦惱之",
    "T37n1758_003:0344b23": "要門、證常樂之疾路，事既廣大，現瑞非輕，舒",
    "T37n1758_003:0344b24": "舌相而遍覆大千，證西方而真快樂。",
    "T37n1758_003:0344b25": "經曰：「說誠實言，汝等眾生當信是稱讚不可思",
    "T37n1758_003:0344b26": "議功德，一切諸佛所護念經」。贊曰：第五引",
    "T37n1758_003:0344b27": "證詞。經文易見。誠者實也。問：「汝等者！為是六",
    "T37n1758_003:0344b28": "方諸佛告語自國聽徒，為當釋迦勸誡祇園",
    "T37n1758_003:0344b29": "之眾？」答：「觀此經勢而有二意：一、他方諸佛告",
    "T37n1758_003:0344c01": "自國聽眾；二、釋迦轉引彼佛意言證彼西方，",
    "T37n1758_003:0344c02": "令一會眾生信敬也。」一切諸佛所護念經者，",
    "T37n1758_003:0344c03": "即是此經也，准此具足應名稱讚阿彌陀佛",
    "T37n1758_003:0344c04": "不可思議功德，其文略也。一切諸佛所護念",
    "T37n1758_003:0344c05": "經者，諸佛護持明記憶念也，即眾行雖廣難",
    "T37n1758_003:0344c06": "方念佛之功德福，然多爭並持經之力，故使",
    "T37n1758_003:0344c07": "六方諸佛以神力而護持。沙界聖人乃一念",
    "T37n1758_003:0344c08": "而憶念，故云一切諸佛所護念經。問：「若釋迦",
    "T37n1758_003:0344c09": "談於淨土，可言佛所護念；諸佛不說此經，何",
    "T37n1758_003:0344c10": "說佛所護念？」答：「王言是勅，佛語成經，既稱讚",
    "T37n1758_003:0344c11": "於淨方，此說便成經也。或可佛所護念者即",
    "T37n1758_003:0344c12": "指釋迦所說阿彌陀經也。」問：「靈山開塔要假",
    "T37n1758_003:0344c13": "召集分身，舍衛啟筵何故不邀諸佛？」答：「召佛",
    "T37n1758_003:0344c14": "開其寶塔，赴彼佛之願心，證土啟相信誠，顯",
    "T37n1758_003:0344c15": "此尊之悲意，但各居自國不至此方也。」",
    "T37n1758_003:0344c16": "經曰：「舍利弗！南方世界有日月燈佛、名聞光佛、",
    "T37n1758_003:0344c17": "大焰肩佛、須彌燈佛、無量精進佛」。贊曰：第二",
    "T37n1758_003:0344c18": "南方也。分五如前，此前二段也一指國土、二舉佛名，可知。",
    "T37n1758_003:0344c19": "日月燈佛者，身光智光內外俱照故。名聞光",
    "T37n1758_003:0344c20": "者，有大名聞光照內外，或聞名見光生覺悟",
    "T37n1758_003:0344c21": "故。大焰肩者，身光發焰出於肩故，或肩者齊",
    "T37n1758_003:0344c22": "也，即身光智光皆發焰齊也。須彌燈者，身光",
    "T37n1758_003:0344c23": "如燈焰有破暗故。無量精進者，利樂有情也。",
    "T37n1758_003:0344c24": "經曰：「如是等恒河沙數諸佛，各於其國，出廣長",
    "T37n1758_003:0344c25": "舌相，遍覆三千大千世界」。贊曰：第三辨多",
    "T37n1758_003:0344c26": "少、第四明證相，行相如何。",
    "T37n1758_003:0344c27": "經曰：「說誠實言，汝等眾生當信是稱讚不可思",
    "T37n1758_003:0344c28": "議功德，一切諸佛所護念經」。贊曰：第五引",
    "T37n1758_003:0344c29": "證詞，亦同前釋。",
    "T37n1758_003:0345a01": "經曰：「舍利弗！西方世界有無量壽佛、無量相佛、",
    "T37n1758_003:0345a02": "無量幢佛、大光佛、大明佛、寶相佛、淨光佛」。贊",
    "T37n1758_003:0345a03": "曰：第三西方，同前五段，此二文也。無量壽",
    "T37n1758_003:0345a04": "者，即西方本尊，依二義得名，如前已解。問：「儒",
    "T37n1758_003:0345a05": "宗尚無自伐其善，何故彌陀自讚難思？」答：「據",
    "T37n1758_003:0345a06": "其文勢即是諸佛稱讚。又設若彌陀自讚，於",
    "T37n1758_003:0345a07": "理何違，引轉眾生令生勝意。」無量相者，相好",
    "T37n1758_003:0345a08": "無量故。無量幢者，身量功德高而復峻由如",
    "T37n1758_003:0345a09": "幢也。大光者，身智二光無不照故。大明者，得",
    "T37n1758_003:0345a10": "佛三明無不知故，即正遍知也。寶相者，內外",
    "T37n1758_003:0345a11": "二相皆可寶重故。淨光者，淨者無漏。光者身",
    "T37n1758_003:0345a12": "智二光，故言淨光也。",
    "T37n1758_003:0345a13": "經曰：「如是等恒河沙數諸佛，各於其國，出廣長",
    "T37n1758_003:0345a14": "舌相，遍覆三千大千世界。」贊曰：第三、第四",
    "T37n1758_003:0345a15": "文也。如上說也。",
    "T37n1758_003:0345a16": "經曰：「說誠實言，汝等眾生當信是稱讚不可思",
    "T37n1758_003:0345a17": "議功德，一切諸佛所護念經。」贊曰：第五文",
    "T37n1758_003:0345a18": "也，引證詞可知。",
    "T37n1758_003:0345a19": "經曰：「舍利弗！北方世界有焰肩佛、最勝音佛、難",
    "T37n1758_003:0345a20": "阻佛、日生佛、網明佛」。贊曰：第四北方證也，",
    "T37n1758_003:0345a21": "文五同前。焰肩佛義同於前。最勝音，音聲美",
    "T37n1758_003:0345a22": "妙勝過餘故。難阻佛者，諸魔不能阻礙故。日",
    "T37n1758_003:0345a23": "生者，依智慧日流聲教故，或依智慧日令眾",
    "T37n1758_003:0345a24": "生生諸善法故。網明者，施此教網令眾生生",
    "T37n1758_003:0345a25": "於明解故。",
    "T37n1758_003:0345a26": "經曰：「如是等恒河沙數諸佛，各於其國，出廣長",
    "T37n1758_003:0345a27": "舌相，遍覆三千大千世界」。贊曰：第三、第四",
    "T37n1758_003:0345a28": "文，如前可知。",
    "T37n1758_003:0345a29": "經曰：「說誠實言，汝等眾生當信是稱讚不可思",
    "T37n1758_003:0345b01": "議功德，一切諸佛所護念經」。贊曰：第五段",
    "T37n1758_003:0345b02": "文，意可知也。",
    "T37n1758_003:0345b03": "經曰：「舍利弗！下方世界有師子佛、名聞佛、名光",
    "T37n1758_003:0345b04": "佛、達磨佛、法幢佛、持法佛」。贊曰：第五下方",
    "T37n1758_003:0345b05": "證也。文五同前，此二文也。師子佛者，如於",
    "T37n1758_003:0345b06": "師子獸中自在，佛於法中自在故得此名。又",
    "T37n1758_003:0345b07": "世師子伏諸猛獸，佛即伏四魔也。名聞者，名",
    "T37n1758_003:0345b08": "振十方故。名光者，聞名見光生覺悟故。達磨",
    "T37n1758_003:0345b09": "者梵語，此云法也，以法為身，即有為無為諸",
    "T37n1758_003:0345b10": "法所依止故。法幢佛者，廣開大法，高峻如幢",
    "T37n1758_003:0345b11": "故也。持法佛者，持過去佛法付未來故。",
    "T37n1758_003:0345b12": "經曰：「如是等恒河沙數諸佛，各於其國，出廣長",
    "T37n1758_003:0345b13": "舌相，遍覆三千大千世界」。贊曰：第三、第四，",
    "T37n1758_003:0345b14": "文相可知。",
    "T37n1758_003:0345b15": "經曰：「說誠實言，汝等眾生當信是稱讚不可思",
    "T37n1758_003:0345b16": "議功德，一切諸佛所護念經」。贊曰：第五文",
    "T37n1758_003:0345b17": "也，行相同前。",
    "T37n1758_003:0345b18": "經曰：「舍利弗！上方世界有梵音佛、宿王佛、香上",
    "T37n1758_003:0345b19": "佛、香光佛、大焰肩佛、雜色寶華嚴身佛、娑羅樹",
    "T37n1758_003:0345b20": "王佛、寶華德佛、見一切義佛、如須彌山佛」。贊",
    "T37n1758_003:0345b21": "曰：第六上方佛。文五同前，此初二文也。梵音",
    "T37n1758_003:0345b22": "者，聲相美妙聞者悅心故。宿王佛者，宿者星",
    "T37n1758_003:0345b23": "也，月是星中之王；佛者，是十地菩薩二乘凡",
    "T37n1758_003:0345b24": "夫之王也，得自在故。香上佛者，戒德馨香更",
    "T37n1758_003:0345b25": "無過上故。香光佛者，馨香自遠，光彩教門故。",
    "T37n1758_003:0345b26": "大焰肩佛者，身肩發焰故。雜色寶華嚴身佛",
    "T37n1758_003:0345b27": "者，心華發明自嚴飾故，或可雜色眾寶以嚴",
    "T37n1758_003:0345b28": "其身，飾形可以美价故。娑羅樹王佛者，如大",
    "T37n1758_003:0345b29": "樹王能覆癊故，佛能覆癊諸眾生故。寶華德",
    "T37n1758_003:0345c01": "佛者，身智功德如寶可重故。見一切義佛者，",
    "T37n1758_003:0345c02": "義者境也，佛具五眼見一切境故。如須彌山",
    "T37n1758_003:0345c03": "佛者，福智如山巍巍高峻故。",
    "T37n1758_003:0345c04": "經曰：「如是等恒河沙數諸佛，各於其國，出廣長",
    "T37n1758_003:0345c05": "舌相，遍覆三千大千世界」。贊曰：第三、第四，",
    "T37n1758_003:0345c06": "文可知也。",
    "T37n1758_003:0345c07": "經云：「說誠實言，汝等眾生當信是稱讚不可思",
    "T37n1758_003:0345c08": "議功德，一切諸佛所護念經」。贊曰：第五文",
    "T37n1758_003:0345c09": "也，同前可知。",
    "T37n1758_003:0345c10": "經云：「舍利弗！於汝意云何，何故名為一切諸佛",
    "T37n1758_003:0345c11": "所護念經」。贊曰：第三釋經名字。文分為三：",
    "T37n1758_003:0345c12": "初徵問、次通釋、後結勸。此初也。世尊云：「汝，舍",
    "T37n1758_003:0345c13": "利弗！還知此經如何得名一切諸佛所護念經",
    "T37n1758_003:0345c14": "否？」",
    "T37n1758_003:0345c15": "經曰：「舍利弗！若有善男子、善女人聞是諸佛所",
    "T37n1758_003:0345c16": "說名及經名者，是諸善男子、善女人皆為一切",
    "T37n1758_003:0345c17": "諸佛共所護念，皆得不退轉於阿耨多羅三藐",
    "T37n1758_003:0345c18": "三菩提」。贊曰：此是第二通釋也。善男子、善",
    "T37n1758_003:0345c19": "女人等，是所護人也。聞是阿彌陀佛及聞六",
    "T37n1758_003:0345c20": "方恒沙佛名者，能護念人也。是諸善男子、善",
    "T37n1758_003:0345c21": "女人皆為一切諸佛所護念者，得正護念也。",
    "T37n1758_003:0345c22": "即受持經及佛名男子、女兒，因聞諸佛及釋迦",
    "T37n1758_003:0345c23": "佛說修淨土經，方始得生淨土，即此經是諸",
    "T37n1758_003:0345c24": "佛所匡護明記憶念故。阿耨多羅三藐三菩",
    "T37n1758_003:0345c25": "提者，阿之言無，耨多羅云上，三云正，藐云",
    "T37n1758_003:0345c26": "等，三云正，菩提云覺，即是無上正等正覺。問：",
    "T37n1758_003:0345c27": "「為但念阿彌陀佛即得不退，為更有餘方便？」",
    "T37n1758_003:0345c28": "答：「非但稱念禮敬，又應至心於諸佛前懺悔、",
    "T37n1758_003:0345c29": "勸請、隨喜、迴向、發願，由懺悔故轉諸定業，如",
    "T37n1758_003:0346a01": "如意珠隨願即得不退轉。為由諸佛護念故，",
    "T37n1758_003:0346a02": "於無上正等覺心得不退也。」",
    "T37n1758_003:0346a03": "經云：「是故，舍利弗！汝等皆當信受我語，及諸佛",
    "T37n1758_003:0346a04": "所說」。贊曰：此第三結勸也。是故者，結上之",
    "T37n1758_003:0346a05": "詞。皆當等者，勸勵之語。汝等信我上來所說",
    "T37n1758_003:0346a06": "及六方諸佛之言。",
    "T37n1758_003:0346a07": "經云：「舍利弗！若有人已發願、今發願、當發願欲",
    "T37n1758_003:0346a08": "生阿彌陀佛國者」。贊曰：自下第四三生發",
    "T37n1758_003:0346a09": "願。文分為四：第一、發心往生；第二、彰其勝益；",
    "T37n1758_003:0346a10": "第三、位居三世；第四、勸生彼國。此即初也。已",
    "T37n1758_003:0346a11": "發願者過去，今發願者現在，當發願者是未",
    "T37n1758_003:0346a12": "來。欲者希望也。生者即五蘊假者也。",
    "T37n1758_003:0346a13": "經云：「是諸人等，皆得不退轉於阿耨多羅三藐",
    "T37n1758_003:0346a14": "三菩提」。贊曰：第二彰其勝益。念佛發願故，",
    "T37n1758_003:0346a15": "一即彼佛冥加，二即此佛潛衛，遂令求道之",
    "T37n1758_003:0346a16": "心不退、願生之志不轉，故言不退轉。若已發",
    "T37n1758_003:0346a17": "願已得不退，今發願者即現在今得不退，當",
    "T37n1758_003:0346a18": "發願者當得不退轉也。",
    "T37n1758_003:0346a19": "經曰：「於彼國土，若已生、若今生、若當生」。贊曰：",
    "T37n1758_003:0346a20": "第三位居三世。已發願者，為過去發願者已",
    "T37n1758_003:0346a21": "生。今發願者，為現在者即生。未來發願者，為",
    "T37n1758_003:0346a22": "未來未來發願當生。",
    "T37n1758_003:0346a23": "經曰：「是故，舍利弗！諸善男子、善女人若有信者，",
    "T37n1758_003:0346a24": "應當發願生彼國土」。贊曰：第四勸生彼國。",
    "T37n1758_003:0346a25": "若有信心深重、煩惱輕微，知大覺以誠言，獲",
    "T37n1758_003:0346a26": "良願而當往也。",
    "T37n1758_003:0346a27": "經曰：「舍利弗！如我今者稱讚諸佛不可思議功",
    "T37n1758_003:0346a28": "德，彼諸佛等亦稱說我不可思議功德」。贊曰：",
    "T37n1758_003:0346a29": "第五彼尊讚歎咸曰希奇。文有四段：初、讚功",
    "T37n1758_003:0346b01": "德難思；二、歎化行濁世；三、嗟訝成佛；四、說法",
    "T37n1758_003:0346b02": "幽玄。此文是初。我讚六方諸佛能為眾生作",
    "T37n1758_003:0346b03": "真實語，眾生因此心無疑惑。又彌陀如來慈",
    "T37n1758_003:0346b04": "悲接引，我等偏讚彼佛，彼佛復讚於我。",
    "T37n1758_003:0346b05": "經曰：「而作是言，釋迦牟尼佛能為甚難希有之",
    "T37n1758_003:0346b06": "事，能於娑婆國土五濁惡世，劫濁、見濁、煩惱濁、",
    "T37n1758_003:0346b07": "眾生濁、命濁中」。贊曰：第二歎化行濁世。而",
    "T37n1758_003:0346b08": "作是言，結集家敘也。釋迦，梵語，此云能仁，牟",
    "T37n1758_003:0346b09": "尼，此云寂默。得姓之緣如別處說。言甚難希",
    "T37n1758_003:0346b10": "有之事者，即是忍苦教化眾生之事也。能於",
    "T37n1758_003:0346b11": "娑婆國土者，梵云娑婆，此云堪忍，堪可忍受",
    "T37n1758_003:0346b12": "苦惱之事故也。五濁惡世者，略以五門：一、釋",
    "T37n1758_003:0346b13": "名；二、出體；三、對治；四、癈立；五、相攝。初、釋名",
    "T37n1758_003:0346b14": "者，濁是滓穢義，如食滓穢下惡可污，名之為",
    "T37n1758_003:0346b15": "濁。此言意說劫增之時，三災漸輕、煩惱轉薄，",
    "T37n1758_003:0346b16": "眾生向好、惡見漸微，命根轉長漸漸向勝。已",
    "T37n1758_003:0346b17": "上好可忻名之為清，眾生無苦化佛不出世。",
    "T37n1758_003:0346b18": "諸化佛出世必向劫減，小三災漸起煩惱轉",
    "T37n1758_003:0346b19": "厚，眾生向惡染見漸增，命根轉短漸漸向劣，",
    "T37n1758_003:0346b20": "下惡可厭故立濁名。五者是數，帶數釋也。次",
    "T37n1758_003:0346b21": "望別名，皆持業釋也。或以別揀總，亦依主釋。",
    "T37n1758_003:0346b22": "二、出體者，《地持論》云：謂今世人多皆短壽，極",
    "T37n1758_003:0346b23": "長百歲，是名命濁。此以本識名言種子，由業",
    "T37n1758_003:0346b24": "所引功能差別命根為體，善業力弱命根漸",
    "T37n1758_003:0346b25": "短，由殺生業之所感故。若諸眾生不識父母、",
    "T37n1758_003:0346b26": "不識沙門及宗族尊長，不修義理、不怖不畏今",
    "T37n1758_003:0346b27": "世後世惡業果報，不修惠施不作功德、不修",
    "T37n1758_003:0346b28": "齊法不持禁戒，是名有情濁。雖第八識名為",
    "T37n1758_003:0346b29": "有情，今說由近惡外緣故，五蘊假者作惡無",
    "T37n1758_003:0346c01": "善名有情濁，合以第八識及五為性。若此眾",
    "T37n1758_003:0346c02": "生增非法貪，或惠刀劍或施器仗，諍訟鬪亂",
    "T37n1758_003:0346c03": "諂曲妄語，攝受邪法及餘惡不善法，是名煩",
    "T37n1758_003:0346c04": "惱濁。除五見外，所餘一切煩惱隨煩惱皆煩惱",
    "T37n1758_003:0346c05": "濁體，此非法貪、惠刀劍等令行殺害，或慳好",
    "T37n1758_003:0346c06": "財但捨刀劍，因非法貪諍等竟起，乃至諸餘",
    "T37n1758_003:0346c07": "惡不善法通攝一切煩惱隨煩惱盡，由性數",
    "T37n1758_003:0346c08": "習逢惡境牽煩惱尤重。若於今世法壞法沒，",
    "T37n1758_003:0346c09": "像法漸起邪法轉生，是名見濁。此以五見而",
    "T37n1758_003:0346c10": "為體性，多近外道惡見數生。若飢饉劫起、疾",
    "T37n1758_003:0346c11": "病劫起、刀兵劫起，是名劫濁。此以色蘊四塵",
    "T37n1758_003:0346c12": "為體，或通五蘊，仍是不相應時為其體，依四",
    "T37n1758_003:0346c13": "五蘊而建立故，煩惱增多惡業尤重，便招惡",
    "T37n1758_003:0346c14": "果三災遂生。三、對治者，《智度論》中立四悉檀，",
    "T37n1758_003:0346c15": "悉檀宗也：一、世界悉檀；二、為人悉檀；三、對治",
    "T37n1758_003:0346c16": "悉檀；四、第一義諦悉檀。劫濁、眾生濁，世界悉",
    "T37n1758_003:0346c17": "檀治之。識器世間、眾生世間悉皆虛幻，厭怖",
    "T37n1758_003:0346c18": "修道即永離故。命濁以各各為人悉檀治之。",
    "T37n1758_003:0346c19": "識知人由善業所得，修持淨戒行不殺等，命",
    "T37n1758_003:0346c20": "自長故，或為三乘之人各說自乘涅槃之果，",
    "T37n1758_003:0346c21": "便除生死所有命濁。煩惱濁、見濁，對治悉檀",
    "T37n1758_003:0346c22": "治之。修習隨應對治之道令不起故。由三悉",
    "T37n1758_003:0346c23": "檀破五濁故，入第一義證會真宗。四、癈立",
    "T37n1758_003:0346c24": "者，何故唯立五濁不增減耶？答：眾生有二：",
    "T37n1758_003:0346c25": "一、惡行，謂在家白衣；二、邪行，謂出家外",
    "T37n1758_003:0346c26": "道，白衣無慧煩惱增時名煩惱濁，外道邪解",
    "T37n1758_003:0346c27": "浪推求時立為見濁；又諸鈍惑名煩惱濁，諸",
    "T37n1758_003:0346c28": "餘利惑名為見濁。由此二因得當果時，離合",
    "T37n1758_003:0346c29": "不同，復分二濁，合二內果名眾生濁，惡眾生",
    "T37n1758_003:0347a01": "故；合二外果總名劫濁，惡器具故。劫謂時分，",
    "T37n1758_003:0347a02": "時無別時，依法辨故。劫濁故，以惡器為體。此",
    "T37n1758_003:0347a03": "惡眾生及與外果，雖復總陳，是二濁果未辨。",
    "T37n1758_003:0347a04": "何者？正惡果體今顯根本故立命濁，或內惡",
    "T37n1758_003:0347a05": "果名為命濁，外惡果者名為劫濁。此惡因果",
    "T37n1758_003:0347a06": "由誰而有？謂惡眾生，故名眾生濁。由此五濁",
    "T37n1758_003:0347a07": "據增行相，欲令生厭故偏說五。五相攝者，《薩",
    "T37n1758_003:0347a08": "遮尼乾子經》云立十二濁：一、示現劫濁；二、示",
    "T37n1758_003:0347a09": "現時濁；三、示現眾生濁；四、示現煩惱濁；五、示",
    "T37n1758_003:0347a10": "現命濁；六、示現三乘差別濁；七、示現不淨國",
    "T37n1758_003:0347a11": "土濁；八、示現難化眾生濁；九、示現說種種煩",
    "T37n1758_003:0347a12": "惱濁；十、示現外道亂濁；十一、示現魔濁；十二、",
    "T37n1758_003:0347a13": "示現魔業濁。劫濁及時即劫濁，眾生及難化",
    "T37n1758_003:0347a14": "眾生即眾生濁，煩惱及說種種煩惱即煩惱",
    "T37n1758_003:0347a15": "濁，命即命濁，外道亂即是見濁，此八即五濁。",
    "T37n1758_003:0347a16": "餘之四種謂三乘差別、不淨國土、魔及魔業，",
    "T37n1758_003:0347a17": "非五濁攝。五濁據勝，唯實雜染；十二濁通能",
    "T37n1758_003:0347a18": "化能障，佛示現故。問：「何故釋迦百歲時生，彌",
    "T37n1758_003:0347a19": "勒八萬歲出？」答：「各據本願，出時不同故。」",
    "T37n1758_003:0347a20": "經曰：「得阿耨多羅三藐三菩提」。贊曰：第三",
    "T37n1758_003:0347a21": "嗟訝成佛。緣此界境唯穢惡人，不足是非，證",
    "T37n1758_003:0347a22": "菩提如火內生蓮，得解脫似氷中出燭故",
    "T37n1758_003:0347a23": "也。",
    "T37n1758_003:0347a24": "經曰：「為諸眾生說是一切世間難信之法。」讚",
    "T37n1758_003:0347a25": "曰：第四說法幽玄。難信之法者，只如此典一",
    "T37n1758_003:0347a26": "朝誦佛十念精進誠，超五濁之穢方、登初地之",
    "T37n1758_003:0347a27": "淨域，豈非難信哉？上來第五彼尊讚嘆咸曰：",
    "T37n1758_003:0347a28": "「希奇訖！」",
    "T37n1758_003:0347a29": "經曰：「舍利弗！當知我於五濁惡世行此難事」。",
    "T37n1758_003:0347b01": "贊曰：下第六段我佛敘陳獨稱難事。文分為",
    "T37n1758_003:0347b02": "四：初、敘行難修；二、敘果難證；三、敘法難信；四、",
    "T37n1758_003:0347b03": "總結甚難。此即初也。行此難事者，即三僧祇",
    "T37n1758_003:0347b04": "劫萬行備修，捐身命以殉菩提，捨國城而為",
    "T37n1758_003:0347b05": "郡眾，方成正覺，豈非難事也！",
    "T37n1758_003:0347b06": "經曰：「得阿耨多羅三藐三菩提」。贊曰：此第",
    "T37n1758_003:0347b07": "二敘果難證。如上已解，其文可知。",
    "T37n1758_003:0347b08": "經曰：「為一切世間說此難信之法」。贊曰：此",
    "T37n1758_003:0347b09": "第三敘法難信也。",
    "T37n1758_003:0347b10": "經曰：「是為甚難」。贊曰：此第四段總結甚難，",
    "T37n1758_003:0347b11": "結上三事。上來已解正宗分訖。",
    "T37n1758_003:0347b12": "經曰：「佛說此經已，舍利弗及諸比丘，一切世間",
    "T37n1758_003:0347b13": "天、人、阿修羅等，聞佛所說，歡喜信受，作禮而去」。",
    "T37n1758_003:0347b14": "贊曰：第三流通分文有四段：初、說經事畢；",
    "T37n1758_003:0347b15": "二、聽法緣終；三、聞法歡忻；四、退辭佛去，四段",
    "T37n1758_003:0347b16": "合一唱也。佛說此經已者，是第一說經事畢，",
    "T37n1758_003:0347b17": "及諸下文皆結集之語也。舍利弗及諸比丘，",
    "T37n1758_003:0347b18": "一切世間、天、人、阿修羅等聞佛所說者，是第",
    "T37n1758_003:0347b19": "二聽法緣終。言世間者，即有情世間也，可破",
    "T37n1758_003:0347b20": "壞故。天人者，天即欲界六天。天者，即光潔自",
    "T37n1758_003:0347b21": "在名天。人即人趣，謂多忍義名人。阿修羅此",
    "T37n1758_003:0347b22": "云非天，如人不仁名曰非人，修羅亦爾。歡喜",
    "T37n1758_003:0347b23": "信受者，是第三聞法歡忻，顏舒曰歡，神悅曰",
    "T37n1758_003:0347b24": "喜，故云歡喜，即意識相應喜受也。此經乃三",
    "T37n1758_003:0347b25": "乘妙旨，眾聖要樞，出生死之鴻源，證真常之",
    "T37n1758_003:0347b26": "疾路，得路得聞圓備，豈不樂哉！故云歡喜。問：",
    "T37n1758_003:0347b27": "「先標聽徒之處兼明菩薩聲聞，經終作禮歡",
    "T37n1758_003:0347b28": "忻，何故不明菩薩？」答：「迓影略說，不必俱陳。」作",
    "T37n1758_003:0347b29": "禮而去者，是第四退辭佛去。五輪俱屈，三業",
    "T37n1758_003:0347c01": "歸誠，咸別世尊，各還本土，故云作禮而去。",
    "T37n1758_003:0347c02": "佛說阿彌陀經通贊疏卷下終",
    "T37n1758_003:0347c04": "此慈恩所撰《阿彌陀經通贊》一卷者，祐世僧",
    "T37n1758_003:0347c05": "統於元豐、元祐之間，入于中華求得，將到",
    "T37n1758_003:0347c06": "流通之本也。予助洪願，付於廣教院，命工",
    "T37n1758_003:0347c07": "重剶，自戊辰十月十九日起首，至十二月",
    "T37n1758_003:0347c08": "十日畢乎矣。所有功德自利利他，此世來",
    "T37n1758_003:0347c09": "生福慧圓滿，普與含識同會樂方。時大安",
    "T37n1758_003:0347c10": "五年已已二月晦日記。",
    "T37n1758_003:0347c11": "海東大慈恩玄化寺住持廣祐僧統釋韶",
    "T37n1758_003:0347c12": "顯題",
    "T37n1758_003:0347c14": "件書等予以嘉保二年孟冬下旬，西府郎會",
    "T37n1758_003:0347c15": "宋人柳裕傳語高麗王子義天，誂求極樂",
    "T37n1758_003:0347c16": "要書、彌陀行願相應經典章疏等。其後折",
    "T37n1758_003:0347c17": "裕守約，以永長二年丁丑三月二十三日丁",
    "T37n1758_003:0347c18": "丑送自義天所傳得彌陀極樂書等十三部",
    "T37n1758_003:0347c19": "二十卷。則以同五月二十三日家時興福",
    "T37n1758_003:0347c20": "寺淨名院到來，懇誠相臻，清素自𢝷，仍以",
    "T37n1758_003:0347c21": "彼本，已重新寫，善種不朽，宿心爰成，欲為",
    "T37n1758_003:0347c22": "自他法界往生極樂之因緣矣！",
    "T37n1758_003:0347c23": "康和四年壬午四月二十二日未剋藥師",
    "T37n1758_003:0347c24": "寺西室大房書寫畢。",
    "T37n1758_003:0347c25": "願以此書寫善根，先二親消滅罪障，次桓",
    "T37n1758_003:0347c26": "賢終往生極樂矣！生年三十一。但此書者，",
    "T37n1758_003:0347c27": "桓賢沒後，門弟之中常住僧房修學為宗之",
    "T37n1758_003:0347c28": "輩可傳領也。",
    "T37n1758_003:0347c29": "嘉曆元年丙寅六月十七日，依眾議誂有",
    "T37n1758_003:0348a01": "小生分書寫所奉奇符春日社西新談議",
    "T37n1758_003:0348a02": "屋也。",
    "T37n1758_003:0348a03": "　　　　　　　　　　大法師源覺"
}