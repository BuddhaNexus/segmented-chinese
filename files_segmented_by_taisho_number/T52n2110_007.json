{
    "T52n2110_007:0537b04": "辯正論卷第七",
    "T52n2110_007:0537b06": "唐沙門釋法琳撰",
    "T52n2110_007:0537b07": "◎信毀交報篇第八",
    "T52n2110_007:0537b08": "儒生問曰。造像書經本期現福。持齋行道貴",
    "T52n2110_007:0537b09": "益眼前。何為念地藏而無徵。喚觀音而不救。",
    "T52n2110_007:0537b10": "七難之殃留連競集。二求之願携手莫從。馮",
    "T52n2110_007:0537b11": "士幹有詰聖之文。楊衒之致咎靈之論。徒勞",
    "T52n2110_007:0537b12": "辛苦枉費珠璣。專事誇談罕聞實錄。非唯為",
    "T52n2110_007:0537b13": "善者不蒙其効。亦乃作惡者翻受其榮。豈意",
    "T52n2110_007:0537b14": "釋門反成烏有。開士喻曰。夫幽揵難開唯信",
    "T52n2110_007:0537b15": "能入。玄波浩蕩唯智能度。智為超聖之基。信",
    "T52n2110_007:0537b16": "是越凡之本。本因信而行立。度藉智而神澄。",
    "T52n2110_007:0537b17": "信以招福為功。智以反源為術。故曰。有智者",
    "T52n2110_007:0537b18": "可以所聞會理。抱信者可以師資道成。夫子",
    "T52n2110_007:0537b19": "云。兵食可忘。信不可去。今當為爾論斯旨也。",
    "T52n2110_007:0537b20": "夫感在精誠道由懇苦。意不專道何以剋心。",
    "T52n2110_007:0537b21": "不至感無以通。是故鄒衍長歎夏日零霜。李",
    "T52n2110_007:0537b22": "廣注心箭羽沒石。將軍拜井疎勒泉飛。明府",
    "T52n2110_007:0537b23": "叩頭江陵火滅。若披肝露膽委命投骸。福福",
    "T52n2110_007:0537b24": "相資念念不倦者。便可還年轉障。何但獲",
    "T52n2110_007:0537b25": "福受恩者歟。外既有然內亦無爽。若謂觀音",
    "T52n2110_007:0537b26": "不神。士幹從何免死。地藏無力。孝謙由誰得",
    "T52n2110_007:0537b27": "全。至如建安感夢而疾瘳(感應傳云。齊建安王患瘻。念觀音不忌。夜見觀",
    "T52n2110_007:0537b28": "音手為拊藥。明旦瘡愈)文宣降靈而病愈(齊竟陵王內傳云王得熱病。夜中再。",
    "T52n2110_007:0537b29": "死。夢見金像手灌神湯。因遂平復也)高王行刑而刀折(齊世有囚罪當極法。夢見聖僧",
    "T52n2110_007:0537c01": "口授其經。至心誦念數盈千遍。臨刑刀折。因遂免死。今高王觀世音經是也)金尊代戮而",
    "T52n2110_007:0537c02": "項傷(感應傳云。張逸為事至死。預造金像朝夕祈命。臨刑刀折而項不傷。官問其故。答曰。唯以禮像為業。",
    "T52n2110_007:0537c03": "其像項上有二刀痕。痕赤如血。因而得免耳)謝氏通魂。見亡子而祈福",
    "T52n2110_007:0537c04": "(晉錄曰。瑯瑘王凝之夫人。陳郡謝氏名鞱。元奕女也。清心玄旨姿才秀遠。喪二男痛甚。六年不開帷幕。忽見二",
    "T52n2110_007:0537c05": "兒還鉗鎖大械。勸母自寬。云罪無得脫。為福德可免耳。具敘諸苦。母為祈福冀獲福祐也)孫君幽",
    "T52n2110_007:0537c06": "達。覩殞息而營齋(宣驗記云。孫祚齊國沮陽人。位至太中大夫。少子稚字法暉。少聰",
    "T52n2110_007:0537c07": "慧奉法。年十八晉咸康元年桂陽郡患亡。祚以任武昌。到三年四月八日。廣置法場請佛延僧建齋行道。見稚在眾",
    "T52n2110_007:0537c08": "中竮從像後。往喚問之。稚跪拜具說興居。便隨父母歸家。父先有疾。稚云。無禍崇。到五月當差。言辭委悉。云",
    "T52n2110_007:0537c09": "作福可以拔魂免苦。其事不虛)長舒一唱而風迴。少年四投而火",
    "T52n2110_007:0537c10": "滅(晉錄冥祥記云。晉世有竺長舒者。本天竺人。專心誦觀世音經為業。後居吳中。于時邑內遭火。屋宇連棟",
    "T52n2110_007:0537c11": "甍簷相結火至皆焚。無能為救。長舒家正在下風。分意燒毀。一心喚觀世音。欲至舒家風迴火滅。竟家獲免。合",
    "T52n2110_007:0537c12": "縣驚異歎其有神。時有兇惡年少。怪其老胡有何靈應火燒不燃。到後夜風急。少年以火投屋四投皆滅。年少嗟",
    "T52n2110_007:0537c13": "感。至明乃叩頭首過。舒云。我無神力。常以觀世音為業。每有事恒得免脫也)僧洪在禁鑄",
    "T52n2110_007:0537c14": "像摩頭(冥祥記云。晉世沙門僧洪住京師瓦官寺。當義熙十二年。時官禁鎔鑄洪既發心鑄丈六金像。",
    "T52n2110_007:0537c15": "圓滿我死無恨。便即偷鑄。鑄竟像猶在模。所司收洪禁在於府。鎖械甚嚴。一念觀音日誦百遍。便夢所鑄金",
    "T52n2110_007:0537c16": "像往獄手摩頭曰無慮。其像胸前一尺許銅色燋沸。當洪禁日。國家牛馬不肯入欄。時以為怪。旬日勅至彭城。",
    "T52n2110_007:0537c17": "洪因放免像即破模自見)阿練託生胡音逸口(冥祥記云。瑯瑘王珉其妻無子。",
    "T52n2110_007:0537c18": "常祈觀音乞兒。珉後路行逢一胡僧。意甚悅之僧曰。我死當為君子。少時道人果亡三月間珉妻有娠。及生",
    "T52n2110_007:0537c19": "能語。即解西域十六國音。大聰明有器度。即晉尚書王淵",
    "T52n2110_007:0537c20": "明身也。故小名阿練。敘前生時事事有驗也)德祖一心雲迷虜騎(宣驗記云。榮",
    "T52n2110_007:0537c21": "陽人毛祖初投江南偷道。而道逢虜騎所追伏。在道側蓬蒿之內。草短蒿踈半身猶露。分意受死。合家默然念觀",
    "T52n2110_007:0537c22": "世音。俄然雲起雨注。遂得免難也)李儒默念賊馬群驚(宣驗記云。隊主李儒",
    "T52n2110_007:0537c23": "後鎮虎牢。為魏虜所圍。危急欲降。夜踰城出見賊。縱橫竝臥。儒乃一心念觀世音。便過賊處趣一燒澤。賊即隨來",
    "T52n2110_007:0537c24": "儒便入草。未及藏伏群馬向草。儒大驚恐一心專念觀音焉忽然自驚。因此得脫也)郭宣許",
    "T52n2110_007:0538a01": "錢桎梏自解。處茂違誓流矢便中(晉義熙十一年。太原郡郭",
    "T52n2110_007:0538a02": "宣。與蜀郡文處茂。先與梁州刺史楊收敬為友。收敬以害人被幽。宣與處茂同被桎梏。念觀世音十日已後。夜三更",
    "T52n2110_007:0538a03": "夢一菩薩慰喻之。告以大命無憂。亦覺而鎖械自脫。及曉還著。如是數過。此二人相慶發願。若得免罪各出錢十",
    "T52n2110_007:0538a04": "萬與上明西寺作功德。共立重誓少日俱免。宣依願送錢向寺。處茂違誓不送。盧循起兵。茂在戎於查浦。為流矢",
    "T52n2110_007:0538a05": "所中。未死之間曰。我有大罪。語訖而死)何瑚感聖母疾乃除(何氏傳曰。瑚字",
    "T52n2110_007:0538a06": "重寶。梁為北征諮議。博聞強學初有令名。治左氏春秋。略通大義。孝性淳深事親恭謹。母病求醫不乘車馬。忽",
    "T52n2110_007:0538a07": "感聖僧。體質殊異。手執香鑪來求齋食而至無早晚。故疑其非常。如此十餘日。母病有瘳僧便辭去。留素書般若經",
    "T52n2110_007:0538a08": "一卷。因執手曰。貧道是二十七賢聖不退相人。感檀越至心。故來看病。今病者已差。貧道宜還。言訖前行忽然",
    "T52n2110_007:0538a09": "不見。而鑪煙香氣一旬方歇。精誠所感朝野嗟歎。因捨別宅。為月愛寺也)張應捨邪妻痾",
    "T52n2110_007:0538a10": "遂損(靈鬼志曰。歷陽郡縣張應。先是魔家取佛家女為婦。咸和八年移居無瑚。妻病因為魔事。家財略",
    "T52n2110_007:0538a11": "盡不差。妻曰。我本佛家女。乞為我作佛事。應便往精舍中見竺曇鏡曰。佛普濟眾生相問君當一心受持耳。",
    "T52n2110_007:0538a12": "曇鏡期明當向其家。應暮夢見一人長丈五六。正向於南面趨步入門。曰此家寂乃爾不淨。夢中見鏡隨此人後白",
    "T52n2110_007:0538a13": "曰。此家始欲發意。未可一二責之。應先手巧眠覺。便把大作高座及鬼子母座。鏡明食時往應。高座之屬具足已",
    "T52n2110_007:0538a14": "成。聞應說夢。遂夫妻受五戒。病亦尋差)康阿得造塔放還(幽明錄曰。康阿得死三日。",
    "T52n2110_007:0538a15": "還蘇說。初死時兩人扶腋。有白馬吏驅之。不知行幾里見北向黑門。南入見東向黑門。西入見南向黑門。北入",
    "T52n2110_007:0538a16": "見有十餘梁間瓦屋。有人皂服籠冠。邊有二十餘吏。皆言府君。西南復有四五十吏。阿得便前拜府君。府君問何",
    "T52n2110_007:0538a17": "所奉事。得曰。家起佛圖塔寺供養道人。府君曰。卿大福德。問都錄使者。此人命盡耶。見持一卷書伏地案之。其",
    "T52n2110_007:0538a18": "字甚細。曰餘算三十五年。府君大怒曰。小吏何敢頓奪人命。便縛白馬吏著柱。處罰一百血出流漫。問得欲歸不。",
    "T52n2110_007:0538a19": "得曰爾。府君曰。今當送卿歸。欲便遣卿案行地獄。即給馬一疋及一從人。東北出不知幾里。見一城方數十里。有",
    "T52n2110_007:0538a20": "滿城上屋。因見未事佛時亡伯伯母亡叔叔母。皆著杻械衣裳破壞身體膿血。復前行見一城。其中有臥鐵床上者。",
    "T52n2110_007:0538a21": "燒床正赤。凡見十獄各有楚毒。獄名赤沙黃沙白沙。如此七沙。有刀山劍樹抱赤銅柱。於是便還。復見七八十梁間",
    "T52n2110_007:0538a22": "瓦屋挾道種槐。云名福舍。諸佛弟子住中。福多者上生天。福少者住此舍。遙見大殿二十餘梁。有一男子二婦",
    "T52n2110_007:0538a23": "人。從殿上來下。是得事佛後亡伯伯母亡叔叔母。須臾有一道人來問得。識我不。得曰。不識。曰汝何以不識我。我",
    "T52n2110_007:0538b01": "共汝作佛圖主。於是笑而憶之。還至府君所。即遣前二人送歸。忽便蘇活)。",
    "T52n2110_007:0538b02": "石賢者飯僧蒙活(幽明錄曰。石長和死。四日蘇。說初死東南行見二人治道。恒去和五",
    "T52n2110_007:0538b03": "十步。長和疾行亦爾。道兩邊棘刺皆如鷹爪。見人大小群走棘中。如被驅逐身體破壞。地有凝血。棘中人見長和獨",
    "T52n2110_007:0538b04": "行平道。歎息曰。佛弟子獨得行大道中。前行見七八十梁瓦屋。中有閣十餘。梁上有窓內有人面辟方三尺。著",
    "T52n2110_007:0538b05": "皂袍四縫腋憑向坐。唯衣衿以上。見長和即向拜。又曰。石賢者來也。一別二十餘年。和曰爾。意中便若憶。此",
    "T52n2110_007:0538b06": "時也有憑收孟承夫妻先死。閣上人曰。賢者識承不。長和曰識。閣上人曰。孟承生時不精進。今恒為我掃地。承",
    "T52n2110_007:0538b07": "妻精進晏然。與官家事。舉手指西南一房曰。孟妻今在中。妻即開窓向見長和問。石賢者何時來。遍問其家中兒",
    "T52n2110_007:0538b08": "女大小名字平安不。還時過此。當因一封書。斯須見承閣西頭來。一手捉掃帚糞箕。一手捉把亦問家消息。閣上",
    "T52n2110_007:0538b09": "一人曰。聞魚龍超修精進。為信爾不。何所修行。長和曰。不食魚肉。酒不經口。恒轉尊經。救諸疾痛。閣上人",
    "T52n2110_007:0538b10": "曰。所傳不妄。閣上人問都錄主者。石賢者命盡也。枉奪其命也。主者錄餘四十年。閣上人勅主者。獨車一",
    "T52n2110_007:0538b11": "乘兩辟車騎兩吏送石賢者。須臾東向。便有車騎人從如所差之數。長和拜辭上車而歸。前所行道邊。所在有亭傳",
    "T52n2110_007:0538b12": "吏民床座飲食之具。倏忽歸家。前見父母坐其尸邊。見屍大如牛。聞屍臭不欲入其中。繞屍三匝長和歎息。當屍",
    "T52n2110_007:0538b13": "頭前。見其亡姊於後椎之。便落屍面上因即蘇矣)久鬼多慧。能現怪而",
    "T52n2110_007:0538b14": "飽餐。新鬼無知。入佛家而轉磨(遍略云。有新鬼不得飲食。形瘦",
    "T52n2110_007:0538b15": "疲頓忽逢故友。死來積年形體肥健。便相問訊。請示活方久鬼答曰。為人作怪。人必大怖。因致飲食爾乃肥健",
    "T52n2110_007:0538b16": "也。新鬼便入事佛之家。其家精進常修善業。屋西有磨鬼往推之。家主大喜勅子弟曰。吾家至貧善神助磨。急輦",
    "T52n2110_007:0538b17": "麥與之。至暮磨數十斛麥。既不得食疲頓乃去。復到一家上碓而舂。其家正信相與喜曰。昨日某甲家磨。今復來助",
    "T52n2110_007:0538b18": "我舂。益更輦穀使婢簸之至。暮得五十斛米。如是疲弊又不得食。中心忿怒不自堪任夜見久鬼亟申怨責。久",
    "T52n2110_007:0538b19": "鬼曰。君自不慮耳。此二家奉佛正信其心難動。用心一至亦能感徹。冥空我輩正當其使。今去可覓門前有竹竿",
    "T52n2110_007:0538b20": "懸斷索灌口者。往彼為怪。新鬼用語至一家門有竹竿。見一群女子窓前共食。中庭有一白狗。鬼便令狗在",
    "T52n2110_007:0538b21": "空中行。其家惶怖競唱云生來未見此怪。卜占云。客鬼索食。可殺狗煮餅果於庭中祠之。可得無他。便如師言。",
    "T52n2110_007:0538b22": "鬼遂得食。後恒飽滿也)趙泰精思唯善是求(幽明錄云。趙泰字文和。清河貝丘人。",
    "T52n2110_007:0538c01": "公府辟不就。精思典籍鄉黨稱名。年三十五晉大始五年七月三日夜半卒心痛而死。心上故煖身體屈申。停屍",
    "T52n2110_007:0538c02": "十日。氣從咽喉如雷聲。眼開索飲食。便起說。初死時有二人。乘黃馬從兵二人但言捉將去。二人扶兩腋東行不",
    "T52n2110_007:0538c03": "知幾里。便見大城。如錫鐵正崔嵬。從西城門入官府舍。有二重黑門。數十梁瓦屋。男女當五六十住立。吏著",
    "T52n2110_007:0538c04": "皂單衣將五六人。注疏姓字男女有別。言莫動當入斷呈府君。泰名在第三十。須臾將入。府君西向坐科出案",
    "T52n2110_007:0538c05": "名。復將南入黑門。一人絳衣坐大屋下。以次呼名。前問。生時所行事。有何罪過。行何功德。作何善行。言者各各",
    "T52n2110_007:0538c06": "不同。主者言。許汝等辭恒遣六部督錄使者。常在人間。疏記人所作善惡以相檢校。人死有三惡道。殺生禱祀最",
    "T52n2110_007:0538c07": "重。奉佛法持五戒十善慈心布施。死在福舍安隱無為。泰答。一無所事亦不犯惡。科問都竟使為水官。監作吏將千",
    "T52n2110_007:0538c08": "餘人接沙著岸上。晝夜勤苦啼泣悔言。生時不作善。今墮此處。當歸索代。後轉水館都督。總知諸獄事給馬兵。",
    "T52n2110_007:0538c09": "東到地獄案行。復到泥犁地獄。男女五六千人。有大樹橫廣五十餘步高千丈。四邊皆有劍。上人著樹上然火。其下",
    "T52n2110_007:0538c10": "十十五五墮火劍上貫其身體。云此人咒咀罵詈。奪人財物。殿傷良善。見泰父母及二弟。在此獄中涕泣。見二人",
    "T52n2110_007:0538c11": "齎文書來。勅獄吏言。有三人家事佛。為其於寺中懸幡燒香。咒願救解生時罪過。出就福舍已見自然衣服。徑詣一",
    "T52n2110_007:0538c12": "門云名開光大舍。有三重黑門。皆白璧赤柱。此三人即入門。見大殿珍寶耀目。堂有二師子併伏顧負一金玉床。",
    "T52n2110_007:0538c13": "云名師子之座。見一人身可長丈六。姿顏金色項有日光。坐此座上。沙門立侍甚眾四坐。竝真人菩薩。見泰山",
    "T52n2110_007:0538c14": "府君來作禮。泰問吏人。吏曰。名佛天上天下度人之師。便聞佛云。言令欲慈度此惡道中及諸地獄中人皆令",
    "T52n2110_007:0538c15": "出聽。時云有百萬九千人。一時得出地獄即空。徙著百里城中。其在此中者。皆奉法弟子。當過福舍七日隨行。所",
    "T52n2110_007:0538c16": "作功德有少有無者。又見呼十人當上生天。有車馬侍從迎之昇虛空而去。出復見一城云縱廣二百餘里。名為",
    "T52n2110_007:0538c17": "吏受變形城。云生時未聞道法。而地獄考治已畢者。當於此城更受變報。入此門見當有數千萬土屋有坊巷。中央",
    "T52n2110_007:0538c18": "有大瓦屋。當廣五十餘步。屋下有五百餘吏。對收人名。作善惡者行狀受所變身形之路。各從其所趣而去。殺生",
    "T52n2110_007:0539a01": "者云。當作蜉蝣蟲朝生夕死。若出為人常當短命。偷盜者作猪羊身屠肉償人婬逸者作鴿驁蛇身。兩舌者作鵄",
    "T52n2110_007:0539a02": "鵂[元*鳥]鴪。惡聲人聞皆呪令死。抵債者為驢騾馬牛魚鼈之屬。大屋下有地戶北向一戶南向。呼從北戶入出南戶",
    "T52n2110_007:0539a03": "者。皆變身形作鳥獸。又見一城縱廣百里。其中瓦屋安居快樂。云生時不作惡行。不見天道亦不受罪。名為鬼",
    "T52n2110_007:0539a04": "城。手歲得出為人。又見一城廣五千餘步。名為地獄。中罰謫者不堪苦痛。還歸索一代家為解謫。皆在此城中。",
    "T52n2110_007:0539a05": "男女五六十萬。皆裸形無服。飢困相扶。見泰叩頭啼哭。泰問吏。天道地獄道門相去幾里。曰天道地獄道門相對",
    "T52n2110_007:0539a06": "案行匝還。主者問。地獄如法不。卿無罪故相使為水官都督。不爾與地獄中人無異。泰問人死何者為樂。主者言。",
    "T52n2110_007:0539a07": "唯佛弟子精進不犯禁戒為樂耳。又未奉佛時罪過山積。今奉法其過得除不。曰皆除。主者召都錄使者問。趙",
    "T52n2110_007:0539a08": "文和何故死來。使開縢視年紀之籍。有餘算三十年。橫為惡鬼所取。今遣還家。由是大小發意奉佛。為祖父母及",
    "T52n2110_007:0539a09": "二第。懸幡蓋作福會也)王坦懷疑契死為驗(續搜神記云。沙門竺法度者。先與",
    "T52n2110_007:0539a10": "比中中郎將王坦之友善。每共論生死罪福報應之事。茫昧難明未審有無。便共為要。若先無常其神有知。及罪",
    "T52n2110_007:0539a11": "福決定者。當相報語。王坦後在都忽見師來。王便驚云。上人何處來。答曰。貧道以某日月命過。罪福皆不虛。事",
    "T52n2110_007:0539a12": "若影響。檀越但當勤修道德以昇濟神明耳。先與君要故來相語。言訖而不見耳)五級未就臨",
    "T52n2110_007:0539a13": "刑刃斷(滎陽高苟年已五十。為殺人被收鎖項地牢。分意必死。同牢人云。努力共誦觀世音。苟云。",
    "T52n2110_007:0539a14": "我罪至重甘心受死。何由可免。同禁勸之。因始發心。誓當捨惡行善。專念觀音不簡造次。若得免脫。願起五層佛",
    "T52n2110_007:0539a15": "圖。捨身作奴供養眾僧。旬月用心鉗鎖自解。監司驚怪語高苟云。佛神憐汝斬應不死。臨刑之日舉刀未下。刀折",
    "T52n2110_007:0539a16": "刃斷奏得原免。出宣驗記也及續搜神記)一鵝將戮得夢形全(宋吳興太守瑯",
    "T52n2110_007:0539a17": "瑘王襲之。有學問愛老莊而不信佛。唯事宰殺。為先初為晉西省郎中。至好賓客。於內省所養一雙鵝。甚愛翫",
    "T52n2110_007:0539a18": "之。以為得性。夜忽夢。鵝口銜一卷書。可十許紙。取看皆說罪福之事。明旦果見乃是佛經。因遂不殺。篤信過人。",
    "T52n2110_007:0539a19": "後更富貴也)郭銓現身令興法集(益州刺史郭銓亡。已二十餘年。以元嘉八年。乘",
    "T52n2110_007:0539a20": "輿導從如平生。見形於女聟劉疑之。曰僕謫事未了。",
    "T52n2110_007:0539a21": "努力為作四十僧會法集齋。乃可得免。忽然不見。出宣驗記)俞文汎海不畏洪波",
    "T52n2110_007:0539a22": "(俞文載鹽於南海值風。默念觀音風停浪靜。於是獲安出宣驗記也)文和得蘇傾誠奉",
    "T52n2110_007:0539a23": "佛(程道惠字文和武昌人。舊不信佛法。世奉道法。沙門乞者輙詰難之。論云。若窮理盡性無過莊老。",
    "T52n2110_007:0539b01": "後因病死見閻羅王。始知佛法可崇。遂即奉佛出宣驗記)張達被放至意修齋",
    "T52n2110_007:0539b02": "(張達有罪繫獄。分當受死。乃專念觀音。鎖械自脫。因遂獲免。終身齋戒。出張氏別傳也)吳興盡",
    "T52n2110_007:0539b03": "燒經堂如故(元嘉中吳興郭內常失火燒數百家蕩盡。唯有經堂車舍儼然不燒。時以為神",
    "T52n2110_007:0539b04": "也。出宣驗記也)蒲城失火精舍不然(元嘉八年河東蒲坂城大失火不可救。唯精",
    "T52n2110_007:0539b05": "舍大小儼然。反白衣家經像皆不損墜。百姓驚異倍共發心。出宣驗記)建康天廟鵝死",
    "T52n2110_007:0539b06": "還鳴(建康郡大巷有四天王廟。常朔望日殺白牲祠祀。人為胡俗。後殺白鵝三頭。治畢鵝忽驚起。哀鳴入",
    "T52n2110_007:0539b07": "神座下。廟祝夢神告曰。我佛大戒弟子。本不殺生行清淨戒。何以殺鵝見祭。向死鵝驚走欲悟汝心。後遂改殺不",
    "T52n2110_007:0539b08": "復淫祠。出建康別記)吳郡市中刑囚免戮(吳郡人沈英被繫處死。臨刑市中日誦",
    "T52n2110_007:0539b09": "觀世音名號。心口不息。刀刃自斷。因而被放。一云。吳人陸暉繫獄分死。乃令家人造觀世音像。冀得免死。臨刑三",
    "T52n2110_007:0539b10": "刀其刀皆折。官問之。故答云。恐是觀世音慈力。及看像項上。乃有三刀痕。見因奏獲免。出宣驗記)廟神",
    "T52n2110_007:0539b11": "奉絹即離蟒身(梁外兵尚書劉璆晉塔寺記云。沙門安世高者。安息國王之太子也。陰持",
    "T52n2110_007:0539b12": "入經是其所出也。往豫章至宮亭湖。廟神告世高曰。吾昔在外國出家作道人。好行布施不持戒。今日在此為",
    "T52n2110_007:0539b13": "宮亭湖神。周圓千里竝吾所統。百姓貢獻珍玩無數。是我先身損己之報。若能持戒福應生天。以毀禁故墮此神",
    "T52n2110_007:0539b14": "中師是同學今得相見。悲欣可言。壽盡旦夕。而醜形長大。不欲於此捨命穢污湖水。當度山西空澤之中。此身滅",
    "T52n2110_007:0539b15": "後恐墮地獄。吾有絹一千匹。石函中并諸雜物。可為我立塔營建三寶。使我過世得生善處。深以相託。世高聞此涕",
    "T52n2110_007:0539b16": "泣流漣。便語神曰。何不現形面共言對。神曰。毀戒之罪形甚醜陋。見必驚怖。世高曰。但暫現身吾不懼也。神從",
    "T52n2110_007:0539b17": "床後出頭乃是大蟒蛇。至世高膝邊淚如雨下。不知其尾長短所在。俄而入於床後。世高於是收取絹物。悉內船中",
    "T52n2110_007:0539b18": "辭別而退。宗侶一時颺帆進路。神復出蛇身登于山頂遙望發去。眾人舉手然後乃滅。倏忽之間便達豫章。即於彼",
    "T52n2110_007:0539b19": "境以起東寺。神即移。度山西過命。頭尾相去四十餘里。今尋陽郡蛇村是也。世高還都以廟中餘物。於瓦官寺起",
    "T52n2110_007:0539b20": "塔三層。世高後夢神來報云。蒙師作福已離蟒身。又見宣驗記也)車母燃燈不期兒",
    "T52n2110_007:0539b21": "至(車母者遭宋廬陵王青泥之難為佛佛虜所得。在賊營中。其母先來奉佛。即燃七燈於佛前。晝夜精心哭觀",
    "T52n2110_007:0539b22": "世音。願子得脫。如是經年。其子忽得叛還。七日七夜行獨自南走。值天陰不知西東。遙見有七段火光。望火而",
    "T52n2110_007:0539b23": "走。似村欲投。終不可至。如是七夕不覺到家。見其母猶在佛前伏地。又見七燈。因乃發悟。母子共談知是佛力。",
    "T52n2110_007:0539c01": "自後懇到專行檀忍。出宣驗記)吏部孔瓊。由放生而脫苦(吏部尚書",
    "T52n2110_007:0539c02": "孔瓊字彥寶。素不信佛。因與范泰四月八日至瓦官寺共放生懺悔死後數旬託夢與兄子云。吾本不信佛。因與范",
    "T52n2110_007:0539c03": "泰放生。乘一善力今得脫苦。罪福報應決定不差。汝當勵心為福助吾興善。可以脫苦也。出瓊別傳也)道",
    "T52n2110_007:0539c04": "士史俊。因灌像而能行(史俊者學識奉道而慢佛。常語人云。佛是小神不",
    "T52n2110_007:0539c05": "足事耳。每見尊像恒輕誚之。後因病脚攣。種種祈福都無効驗。其友人趙文謂曰。經道福中灌像福第一。可試造",
    "T52n2110_007:0539c06": "觀音像俊以病急如言灌像。像成夢見觀音遂差。出宣驗冥祥等記)陳範之妻連光曜",
    "T52n2110_007:0539c07": "座(陳玄範妻張氏。精心奉佛。恒願自作一金像終身供養。有願莫從。專心日久。忽有觀音金像。連光五",
    "T52n2110_007:0539c08": "尺高座上。出宣驗冥祥等記)張導之母吐焰暉盤(張導母王氏。素篤信。四月八",
    "T52n2110_007:0539c09": "日齋食感得舍利。流光出口暉映食盤出宣驗記也)僕射鄭鮮感幽齡續(鮮字",
    "T52n2110_007:0539c10": "道子。善相法自知命短。念無以可延。夢見沙門問之須延命也。可六齋日放生念善持齋奉戒。可以延齡得福也鮮",
    "T52n2110_007:0539c11": "因奉法遂獲長年。出宣驗記也)尚書劉式至念像歸(彭城劉式之。常供養一像。",
    "T52n2110_007:0539c12": "無故失去不知所在。式之夙夜思諐自責。至念冥通。經百日後。其像忽然自見本座。神光照室。合家驚喜。倍復",
    "T52n2110_007:0539c13": "傾心。出宣驗記)遺民精思懃篤。珠顏耀彩於眉間(劉遺民彭",
    "T52n2110_007:0539c14": "城人。少為儒生喪親至孝以聞。家貧卜室廬山西林中。多病不以妻子為心。絕迹往來精思禪業。半年之中見眉",
    "T52n2110_007:0539c15": "間相。漸見佛一眼。及髮際二色。又見全身。謂是圖畫。見一道人奉明珠。因遂病差。出宣驗記也)吳王",
    "T52n2110_007:0539c16": "圍寺執僧。舍利浮光於鉢上(孫皓時有王正辯上事言。佛法宜滅中國不",
    "T52n2110_007:0539c17": "利胡神。皓便下詔集諸沙門。陳兵圍寺欲行誅廢之事。謂僧會法師曰。佛若神也。宜崇之。若其無靈。黑衣一日同",
    "T52n2110_007:0539c18": "命。僧或縊死。或逃于外。會乃清齋期七日現神變。以銅鉢盛水置庭中。中食畢而曦光暉耀。忽聞庭鉢鎗然有",
    "T52n2110_007:0540a01": "聲。忽見舍利。明照庭宇浮於鉢上。皓及大眾前看駭愕失措。難席改容而進。會曰。陛下使孟賁之力擊以百鈞之",
    "T52n2110_007:0540a02": "槌。金剛之質終不毀破。皓如言。請先經唄禮拜散花燒香。高唱丹誠運踔慈氏來津未絕。則法輪將轉。徹於",
    "T52n2110_007:0540a03": "靈塗。威神不少。宜現今日。不然則三寶永絕。言畢壯士渾槌生風。觀者戰慄而氣竭。槌碎舍利不損。光明挺",
    "T52n2110_007:0540a04": "出輝彩充楹。皓伏投誠勤營齋講。此塔在建康大市北。後猶光瑞。元嘉十九年秋寺剎夜放光明。鮮紅彩發。有火",
    "T52n2110_007:0540a05": "光俠四層上從西繞南。又見一物如雉尾扇。隨其進止不詳其名。觀者或值或不值。二十許日。都市中咸見剎",
    "T52n2110_007:0540a06": "上有大紫光也。出吳錄及宣驗記)丁零猖悖射月面而伏誅(宣驗記云。",
    "T52n2110_007:0540a07": "相州鄴城中有丈六真金立像一軀。逢丁零單于。至性兇勃。無有信心。乃彎弓射像。箭中像面血下交流。雖加瑩",
    "T52n2110_007:0540a08": "飾血痕猶在。又選五百力士。挽令仆地。消鑄為銅擬充器用。像乃口發大聲嚮烈雷震。力士亡魂喪膽人皆仆地",
    "T52n2110_007:0540a09": "迷悶宛轉。怖不能起。由此賊侶心暫惶懼歸信者眾。丁零後時著疾被誅而死)赫連兇頑。被",
    "T52n2110_007:0540a10": "像衣而震死(宣驗記云。佛佛虜破冀州境內。道俗咸被殲戮兇虐暴亂殘殺無厭。爰及關中死",
    "T52n2110_007:0540a11": "者過半。婦女嬰稚積骸成山。縱其害心以為快樂。仍自言曰。佛佛是人中之佛。堪受禮拜。便畫作佛像。背上佩之",
    "T52n2110_007:0540a12": "當殿而坐。令國內沙門向背禮像。即為拜我。後因出遊。風雨暴至四面暗塞。不知所歸。雷電震吼霹靂而死。既葬之",
    "T52n2110_007:0540a13": "後就[塚豖+(一/豖)]霹靂。其棺烈屍出外題背為兇虐無道等字。國人慶快嫌其死晚。少時為索頭主沙圭所吞妻子被刑戮。見",
    "T52n2110_007:0540a14": "簫子顯齊書)拓拔毀寺遍體膿流(魏太武帝。大毀三寶破壞寺塔。後數年間通身",
    "T52n2110_007:0540a15": "發瘡膿流遍體。群臣眾議佛神所為出崔皓傳)宇文廢僧通身瘡潰(周武帝以",
    "T52n2110_007:0540a16": "毀廢三尊。後於望夷宮發大惡瘡。經旬不差俄然致逝矣)謝晦破塔瘠病連年(晉錄",
    "T52n2110_007:0540a17": "云。尚書謝晦未發心之前。為荊州刺史。謂寺塔不宜人間。當移之墎外。乃自率部下至新寺門。隊士八十",
    "T52n2110_007:0540a18": "人各持刀斧。毀壞浮圖。尊像縱橫瓦木傾墜。俄而雲霧暗天風塵勃起。晦即怖走。隊人驚散莫知去所。晦等夜夢。",
    "T52n2110_007:0540a19": "咸見沙門飛騰空中光明顯赫。又見二人形悉丈餘。雄姿甚偉厲聲瞋目。君所行違道。尋當自見。其後隊人吏",
    "T52n2110_007:0540a20": "皆身著癩病經時而死。餘人並犯法就終。謝晦連年瘠病。後因謀叛合家被誅皆非命而卒也)孫皓",
    "T52n2110_007:0540a21": "溺像陰疼累月(宣驗記云。吳主孫皓性甚暴虐。作事不近人情。與婇女看治園地土。下忽",
    "T52n2110_007:0540a22": "得一軀金像。形相明嚴。皓令置像廁傍。使持屏籌。到四月八日。皓乃溺像頭上。笑而言曰。今是八日為儞灌頂。",
    "T52n2110_007:0540b01": "對諸婇女以為戲樂。在後經時陰囊忽腫。疼痛壯熱不可堪任。自夜達晨苦痛求死。名醫上藥治而轉增。太史占曰",
    "T52n2110_007:0540b02": "犯大神所為勅令祈禱靈廟。一禱一劇上下無計。中宮有一婇女。先奉佛法。內有所知。凡所記事往往甚中。奏",
    "T52n2110_007:0540b03": "云。陛下求佛圖未。皓問。佛大神耶。女曰。天上天下尊莫過佛。陛下前所得像猶在廁傍。請收供養。腫必立差。皓",
    "T52n2110_007:0540b04": "以痛急即具香湯。手自洗像置之殿上。叩頭謝過一心求哀。當夜痛止腫即隨消。即於康僧會請受五戒。起大佛",
    "T52n2110_007:0540b05": "寺供養眾僧也)朱恭殺尼而墮廁(宋有惡人朱恭。每以殺盜為業。夜至蓮花寺殺",
    "T52n2110_007:0540b06": "尼盜物。一夜遶院而走不知出處。遂墮露廁而死。背猶負物。出搜神錄)董禮劫僧而殞",
    "T52n2110_007:0540b07": "牛(董禮常以盜僧為業。得財於家盛命賓客。忽有狂牛自外而入。於坐觸禮戴角而死。出梁後記)平業",
    "T52n2110_007:0540b08": "融像而眼盲(梁人崔平業善弓馬。為武士監軍。一生以偷佛融銅為業。賣銅以供酒肉心無慚懼。",
    "T52n2110_007:0540b09": "至年五十妻子兄弟並亡。唯業一身。忽病目障。飢寒並至致餓而死。出梁後記也)鎮惡盜鍾",
    "T52n2110_007:0540b10": "而舌縮(梁人道士王鎮惡。有學問而無善心。出言多所非毀。亦為時人所嫌。輕慢佛法見僧必哢。後以",
    "T52n2110_007:0540b11": "教學為業。時有鹿溪寺僧法滿。寄銅鍾一口於其學內。未取之間。鎮惡盜以鑄錢。後與法滿對誓。經年重病而舌攣",
    "T52n2110_007:0540b12": "縮口不得言。既知負誓。乃捨資財鑄鍾贖罪。至死口不得語。出王氏家誡也)祖深獻書而",
    "T52n2110_007:0540b13": "著白癲(梁人郭祖深。上梁武帝一十八條事。請廢墎內小寺及無案業僧尼。梁武不納。後夢見善神唾",
    "T52n2110_007:0540b14": "之。遂著白癩。雖悔不差。出冤魂記也)元嵩上法而患熱風(衛元嵩毀法之後。",
    "T52n2110_007:0540b15": "身著熱風委頓而死也)上客死而羊鳴(顏氏云。王克為永嘉郡。有人攘羊集賓",
    "T52n2110_007:0540b16": "欲讌。而羊繩解來投一客。先跪兩拜便入衣中。此客竟不言之。固無救請。須臾宰為炙先行至客。一臠入口便",
    "T52n2110_007:0540b17": "下皮內。周行遍體痛楚號叫。方復說之。還作羊鳴而死)縣令醒而瘡發(梁時有人為縣",
    "T52n2110_007:0540b18": "令寄在寺。住民將牛酒祚令。令便以牛繫剎柱。屏除佛像布設床座。於佛堂上接賓。未殺之頃牛解徑來至階而",
    "T52n2110_007:0540b19": "拜。縣令大笑。命左右宰之。飲噉飽醉便臥簷下。投醒即覺體痒。爬搔隱軫因。爾成癩。十年方死。出顏氏家",
    "T52n2110_007:0540b20": "訓也)部曲生男自然無手。朝請噉炙如劍入身",
    "T52n2110_007:0540b21": "(楊思達為西陽郡。值侯景亂。時復旱儉。民盜田中麥。思達遣一部曲守視。所得盜者輙截手臂。凡截十餘人部",
    "T52n2110_007:0540b22": "曲後生一男。自然無手。齊國有一奉朝請家甚豪侈。非手殺牛則噉之不美。年三十許病篤便見牛來觸膚體。如",
    "T52n2110_007:0540b23": "被刀刺叫呼而死。出顏氏家語也)梁人沐髮頂上雞聲(梁世有人常以雞卵白和",
    "T52n2110_007:0540c01": "沐。云使髮光。每沐輙破二三十枚雞子。臨終髮中但聞啾啾數千雞兒聲。出顏氏家語)劉氏賣",
    "T52n2110_007:0540c02": "羹兒頭似鱓(江陵劉氏以賣鱓羹為業。後生一兒。頭真是鱓。自頸已下方為人身出顏氏家語)",
    "T52n2110_007:0540c03": "觀夫信毀之迹。寔由影之附形。谷之傳響",
    "T52n2110_007:0540c04": "也。耳聞之與目驗。可略而言。勗哉吾子。幸能",
    "T52n2110_007:0540c05": "自免。儒生曰。察師誠旨。則善惡孱然信毀",
    "T52n2110_007:0540c06": "交報。竊見顏回德行反值殀年。盜跖凶狂翻",
    "T52n2110_007:0540c07": "招長命。二王事佛而誅家。三張奉道而滅族。",
    "T52n2110_007:0540c08": "行善得禍作惡無愆。交報之徵豈非詭說。開",
    "T52n2110_007:0540c09": "士喻曰。顏生知十。子夏起予。示隅不反實",
    "T52n2110_007:0540c10": "恥也。然一世局談未能盡理。三世備舉方可",
    "T52n2110_007:0540c11": "窮源。聖說有業現苦有苦報有業現。樂有苦",
    "T52n2110_007:0540c12": "報有業現。苦有樂報有業見。樂有樂報。或",
    "T52n2110_007:0540c13": "餘福未盡惡不即加。或宿愆尚在善緣便發。",
    "T52n2110_007:0540c14": "加灰覆火豈得稱無。若闇尋聲當知必有。且",
    "T52n2110_007:0540c15": "夫善惡有歸報應無爽。周孔之教皆同此說。",
    "T52n2110_007:0540c16": "可以為善而偶逢禍至。行惡而或值福來。即",
    "T52n2110_007:0540c17": "謂丘說必虛且談不實耶。亦由江南吳不信",
    "T52n2110_007:0540c18": "有千人帳。河北漢不信有萬石船。無得以蓬",
    "T52n2110_007:0540c19": "艾之小心。測扶搖之遠運也。顏氏誡其子曰。",
    "T52n2110_007:0540c20": "汝曹若顧存俗計。樹立門戶不棄妻子。未",
    "T52n2110_007:0540c21": "能出家者。猶當兼行戒行留心誦讀。以為來",
    "T52n2110_007:0540c22": "世資糧。人身難得。勿虛過也。夫有子孫者。自",
    "T52n2110_007:0541a01": "是天地間一蒼生耳。與身竟何親乎。而乃愛",
    "T52n2110_007:0541a02": "護為其勤苦。匱以產業憂其飢飽況於己之",
    "T52n2110_007:0541a03": "神爽而不自念頓欲棄之哉。可謂迷大聖之",
    "T52n2110_007:0541a04": "慈訓。信凡人之臆說也。",
    "T52n2110_007:0541a05": "品藻眾書篇第九",
    "T52n2110_007:0541a06": "儒生問曰。聖人制法皆有所因。請為詳之。願",
    "T52n2110_007:0541a07": "聞厥趣。開士喻曰。昔有無名野老。不知何許",
    "T52n2110_007:0541a08": "人。未詳其姓字。住青溪千仞之南。紫臺七盤",
    "T52n2110_007:0541a09": "之北。地居形勝山號膏腴。門枕危峰簷臨碧",
    "T52n2110_007:0541a10": "澗。忘憂長樂。既靃靡於閑庭。荷蓋蓮衣。亦",
    "T52n2110_007:0541a11": "紛披於曲沼。雲樓暫起影麗朝川。霞錦纔舒",
    "T52n2110_007:0541a12": "光含近日。布濩掃壇之竹。爭列翠於中園。葳",
    "T52n2110_007:0541a13": "蕤覆井之桐。競垂陰於野院。階繁倒柳戶掛",
    "T52n2110_007:0541a14": "懸蘿。臥石似床久橫林下。飛泉若雨每灑牕",
    "T52n2110_007:0541a15": "前。松風將鶴唳俱哀。春鳥共藮歌並韻。實",
    "T52n2110_007:0541a16": "棲心之福地。遯世之桃源者矣。余久承靈",
    "T52n2110_007:0541a17": "異始遂經過。以已未之年仲夏之月。擔簦策",
    "T52n2110_007:0541a18": "杖自遠造焉。野老乃撫汲郡之鳴琴。動蘇門",
    "T52n2110_007:0541a19": "之鼓吹。因歌白雪之曲。乍詠青山之篇。其辭",
    "T52n2110_007:0541a20": "曰。元淑世位卑。長卿宦情寡。二頃且營田。三",
    "T52n2110_007:0541a21": "錢聊飲馬。懸峯白雲上。挂月青山下。中心欲",
    "T52n2110_007:0541a22": "有言。未得忘言者。余因讓曰。夫象以表意。得",
    "T52n2110_007:0541a23": "意則象忘。言以顯理。入理則言息。故知以言",
    "T52n2110_007:0541a24": "得理。不待請而自談。假象會意。必藉機而後",
    "T52n2110_007:0541a25": "動。彼以無言言之。此亦無聽聽之。言其不言",
    "T52n2110_007:0541a26": "理自玄會。聽無所聽歸乎大通。所以口無擇",
    "T52n2110_007:0541a27": "言。故天下則之。言不虛運。故世界仰之。於是",
    "T52n2110_007:0541a28": "野老放琴避席。執手而喜曰。僕得人矣。僕得",
    "T52n2110_007:0541a29": "人矣。便引余臨風亭遊月館。開文苑肆書厨。",
    "T52n2110_007:0541b01": "閱孔壁之遺經。覩汲塚之餘記。尋東觀南宮",
    "T52n2110_007:0541b02": "之典。討玉凾丹枕之方。寓目久之。因而問曰。",
    "T52n2110_007:0541b03": "貧道受身不利。恒抱沈痾。且病入膏肓。醫藥",
    "T52n2110_007:0541b04": "無効。累年將餌未覺有瘳。至於照雪聚螢筋",
    "T52n2110_007:0541b05": "力已倦。九流七略難甚攀天。萬卷百家杳猶",
    "T52n2110_007:0541b06": "行海。先生既明白四達世號通人。請問。人間",
    "T52n2110_007:0541b07": "之書凡有幾許。窺讀利己何者最益。野老聞",
    "T52n2110_007:0541b08": "之愴然改容。良久而言曰。昔習郁屈彌天之",
    "T52n2110_007:0541b09": "對。闞澤推登地之言。匠者之前難為斤斧。",
    "T52n2110_007:0541b10": "雖然。禮云。無言不詶。豈應結舌。今粗揚礭",
    "T52n2110_007:0541b11": "奉報德音。觀夫遂古無書刊符著信。既龜負",
    "T52n2110_007:0541b12": "文來鳥行字出。聖人命而作記。蒼頡採以",
    "T52n2110_007:0541b13": "成書。而無書不要無智不覽。余乃又詰之曰。",
    "T52n2110_007:0541b14": "未見佳人不讀書。讀書未必令人佳。奚斯言",
    "T52n2110_007:0541b15": "之異耶。野老重答余曰。本資識敏事兼木雁",
    "T52n2110_007:0541b16": "琢玉成器。豈虛言哉。昔牛首蛇身之君。結",
    "T52n2110_007:0541b17": "網茹毛之后。淳朴自然曾無典則。及離連",
    "T52n2110_007:0541b18": "紀號栗陸肇興。而夫子所知七十餘代。此",
    "T52n2110_007:0541b19": "外綿遠聖不能憶。庖炎既降軒頊遞興。封建",
    "T52n2110_007:0541b20": "驟啟因存簡冊。及乎文質相貿道躓詞華。於",
    "T52n2110_007:0541b21": "是虞置上庠夏開西序。殷稱右學周設東郊。",
    "T52n2110_007:0541b22": "洎亡秦坑爇篇籍泯棄。鴻漢聿修尊儒重",
    "T52n2110_007:0541b23": "業。有濟南伏生口以傳授。或逢漆書開於汲",
    "T52n2110_007:0541b24": "塚。或值殘經出于孔壁。尋火祚鳩聚墳素稍",
    "T52n2110_007:0541b25": "多。藝文志云。六書七籍百氏九流。凡一萬三",
    "T52n2110_007:0541b26": "千二百六十九卷。五百九十六家。部異區分",
    "T52n2110_007:0541b27": "三十六種。其內七經并樂章。自有三千三十",
    "T52n2110_007:0541b28": "八卷。今之世俗不行樂章。然而訓世之風唯",
    "T52n2110_007:0541b29": "禮與孝。孝是立身之本。禮固為政之先。援",
    "T52n2110_007:0541c01": "神契云。孝經一部。自有五十九卷。非直時變",
    "T52n2110_007:0541c02": "質文。而亦學成優劣。至後漢敬於祭酒。天",
    "T52n2110_007:0541c03": "子行巾卷之儀。故桓榮拜封匪曰。武力所以",
    "T52n2110_007:0541c04": "闕里聚徒華陰立市。屬其將季史籍轉殷。充",
    "T52n2110_007:0541c05": "車兼兩架藏屋溢。董卓遷徙長安載二千餘",
    "T52n2110_007:0541c06": "乘。值雨損棄百無一存。于時簡參絹素人又",
    "T52n2110_007:0541c07": "取為縢幞。比歸洛邑所收蓋寡。首尾空殘或",
    "T52n2110_007:0541c08": "非部帙。考夫論語之記善言。毛詩以開諷",
    "T52n2110_007:0541c09": "諫。尚書以明詔策。周易以陳吉凶。三禮別",
    "T52n2110_007:0541c10": "于尊卑。三傳詳乎七地。戰國敘於權正。山",
    "T52n2110_007:0541c11": "經辯於丘陵。三史之錄古今。三蒼之談文",
    "T52n2110_007:0541c12": "字。次則韓非老子墨翟莊周管仲孟軻不害平",
    "T52n2110_007:0541c13": "仲。大戴小戴共姓殊名。大冠小冠同字異氏。",
    "T52n2110_007:0541c14": "統其前後著述而編軸彌盛。或二馬兩班玄",
    "T52n2110_007:0541c15": "晏抱朴蔡雍劉向孫盛王充。逮防氏七錄",
    "T52n2110_007:0541c16": "王家四部。案梁武皇帝。使阮孝緒等。於文德",
    "T52n2110_007:0541c17": "政御殿撰文德政御書。四萬四千五百餘卷。",
    "T52n2110_007:0541c18": "于時帝修內法多參佛道。又使劉杳顧協等",
    "T52n2110_007:0541c19": "一十八人。於華林苑中纂要語。七百二十卷。",
    "T52n2110_007:0541c20": "名之遍略。悉抄撮眾書以類相聚。於是文筆",
    "T52n2110_007:0541c21": "之士須便檢用。致令懸髮握錐緣仍懈怠。又",
    "T52n2110_007:0541c22": "有壽光苑二百卷。要錄六十卷。類苑一百二",
    "T52n2110_007:0541c23": "十卷。終是周因殷禮損益可知。名目雖殊還",
    "T52n2110_007:0541c24": "廣前致。亦猶床上鋪床屋下架屋也。庾信哀",
    "T52n2110_007:0541c25": "江南賦云。渚宮陷夕。元帝手自燒書十四萬",
    "T52n2110_007:0541c26": "卷。乃當兼本竊欲疑多而校彼洪流。復非膚",
    "T52n2110_007:0541c27": "淺所測。恐火布斯臻沈於典論。法師欲讀想",
    "T52n2110_007:0541c28": "難備有。且應隨急不可遍該。但絃韋莫偶闡",
    "T52n2110_007:0541c29": "約不類。至若史書所述全關俶儻。春秋之言",
    "T52n2110_007:0542a01": "彌在研射。儒風亡於攻戰。老莊過於遣蕩。國",
    "T52n2110_007:0542a02": "語尚虛左丘譏詐。假令五經百氏莫非翰林",
    "T52n2110_007:0542a03": "體骨。爾雅離騷足為緣情根本源其人倫詳",
    "T52n2110_007:0542a04": "備者。豈過禮與孝經乎。孝經者自庶達帝不",
    "T52n2110_007:0542a05": "易之典。從生暨死終始具焉。有孝有忠有信",
    "T52n2110_007:0542a06": "有義。於理習易周。於事審難忘。孝略十八",
    "T52n2110_007:0542a07": "章。孝治居其一。揆吏任所奉民胥是賴。貫通",
    "T52n2110_007:0542a08": "神明釐導風俗。縱五行俱下一閱兼誦。論質",
    "T52n2110_007:0542a09": "乃表於精神。語才實歸於伎倆。唯孝包括允",
    "T52n2110_007:0542a10": "仁允恕。非家自至若斯而已。余又讓曰。夫五",
    "T52n2110_007:0542a11": "經浩汗百氏扶疎。義極知微理包盡性。譬北",
    "T52n2110_007:0542a12": "辰之臨萬象。猶東溟之導百川。功不相推德",
    "T52n2110_007:0542a13": "無升降。何為止歎孝經一卷耶。野老答云。三",
    "T52n2110_007:0542a14": "德之基人倫為主。百行之首要道為源。是以",
    "T52n2110_007:0542a15": "太昊炎皇謂之務本。武發周旦稱為大哉。至",
    "T52n2110_007:0542a16": "如訓子夏於色難。示子游以知敬。先王奉法",
    "T52n2110_007:0542a17": "則乾象著明。哲后尊親則山川表瑞。遂有青",
    "T52n2110_007:0542a18": "鷹合節白雉馴飛。墳柏春枯潛魚冬躍。行之",
    "T52n2110_007:0542a19": "邦國。政令形于四海。用之鄉人。德教加於百",
    "T52n2110_007:0542a20": "姓。故云。孝者始於事親。中於事君。終於立身",
    "T52n2110_007:0542a21": "也。至如履霜露而興感。懷荼蓼而纏悲。寒林",
    "T52n2110_007:0542a22": "之慟既增。風樹之心逾切。足以俯[廷壬+(同(一/口)+己)]上聖跂",
    "T52n2110_007:0542a23": "及下愚者矣。案禮記云。孝者畜也。鉤命決云。",
    "T52n2110_007:0542a24": "孝者就也。度也譽也。究也畜也。爾雅云。善父",
    "T52n2110_007:0542a25": "母曰孝。孝之為義繼於奉親。雜記云。畜者",
    "T52n2110_007:0542a26": "為孝之道。養德順理不逆於時。是名為畜。就",
    "T52n2110_007:0542a27": "者成也。言天子之孝。謂禹之德能盡力溝洫",
    "T52n2110_007:0542a28": "以成大功。菲食卑宮。故仲尼云。吾無間然。度",
    "T52n2110_007:0542a29": "者諸侯之孝。上奉天子下率一國。守其法度",
    "T52n2110_007:0542b01": "義無違犯。譽者卿大夫之孝。勤德內省一心",
    "T52n2110_007:0542b02": "事上。苟利社稷無法不為。隣國傳芳清猷自",
    "T52n2110_007:0542b03": "遠。究者盡也。士者事也。能辯然否以効一",
    "T52n2110_007:0542b04": "官。審德正務忠順不失。竭誠盡事厥志匪移。",
    "T52n2110_007:0542b05": "周禮師氏職云。以德教國子。一曰至德。以為",
    "T52n2110_007:0542b06": "道本。二曰愍德。以為行本。三曰孝德。以防",
    "T52n2110_007:0542b07": "惡逆。言其覆載之功。則謂之至德也。語其裁",
    "T52n2110_007:0542b08": "成之用。則謂之愍德也。譽其仁愛之心。則謂",
    "T52n2110_007:0542b09": "之孝德也。仲尼敘孝。先述愛親揚名。然後天",
    "T52n2110_007:0542b10": "經地義。周公論孝。先稱覆燾宰割。後陳好於",
    "T52n2110_007:0542b11": "父母。夫子生乎季周。長於末俗。覩孝悌之云",
    "T52n2110_007:0542b12": "絕。慨禮樂之已崩。曾參篤行謹於事親。因其",
    "T52n2110_007:0542b13": "侍側。為明孝道。弟子存錄。名曰孝經。鉤命決",
    "T52n2110_007:0542b14": "云。百王聿修萬古不易者。孝之謂歟。秦懸",
    "T52n2110_007:0542b15": "呂論一字翻成可責。蜀挂楊言千金更招深",
    "T52n2110_007:0542b16": "怪孝經德也。川阜無貲孝感神明功侔造化。",
    "T52n2110_007:0542b17": "比重則五岳山輕。方深則四瀆流淺。風雨不",
    "T52n2110_007:0542b18": "能亂其波濤。虛空未足棲其令譽。言約指弘",
    "T52n2110_007:0542b19": "盡美盡善。法師佛教可得聞乎。請試言之。",
    "T52n2110_007:0542b20": "以開未悟。余對之曰。內將外反真與俗乖。雖",
    "T52n2110_007:0542b21": "迹異九流理難一致。唯達觀之士方能會通。",
    "T52n2110_007:0542b22": "若欲統其指歸詳其始末者。則性相無以涉",
    "T52n2110_007:0542b23": "其門。色心不能到其境。忘言絕慮。既杜口於",
    "T52n2110_007:0542b24": "毘耶。盡照窮神。爰掩室於摩竭。冲邃幽簡。羲",
    "T52n2110_007:0542b25": "和之職詎知。微密希夷。上林之書不載。尋夫",
    "T52n2110_007:0542b26": "真土應土皆沐慈風。上方下方咸霑聖教。創",
    "T52n2110_007:0542b27": "於鹿野終彼鶴林。則有三藏三輪之文。四乘",
    "T52n2110_007:0542b28": "四階之說。半字滿字之弘旨。貫花散花之別",
    "T52n2110_007:0542b29": "談。滔滔焉涌難竭之泉。湛湛焉垂長生之露。",
    "T52n2110_007:0542c01": "其言巧妙其義深遠。譬八河之歸海。猶萬象",
    "T52n2110_007:0542c02": "之趨空。難解難入。稱諸佛任理之經。隨類",
    "T52n2110_007:0542c03": "隨宜。號至人權化之典。自雒水紆璽書之",
    "T52n2110_007:0542c04": "頌。芳園立華蓋之祠。朱士行之。高流飲耨池",
    "T52n2110_007:0542c05": "之八味。郄嘉賓之。世族佩伽陀之一丸。莫不",
    "T52n2110_007:0542c06": "同悟己身等有佛性。體茲煩惱即是菩提。假",
    "T52n2110_007:0542c07": "令疎通知遠之書。玉洞金章之字。子房授履",
    "T52n2110_007:0542c08": "之術。文喜問道之篇。語未涉於空空。事終淪",
    "T52n2110_007:0542c09": "於有有。並挂八魔之網。還縈四倒之籠。先生",
    "T52n2110_007:0542c10": "向談孰為盡善。野老謝曰。謂老將智耄又",
    "T52n2110_007:0542c11": "及之。略聽法音恍焉如失。敬聞命矣。當具奉",
    "T52n2110_007:0542c12": "行。",
    "T52n2110_007:0542c13": "辯正論卷第七"
}