{
    "X77n1533_001:0636b06": "華嚴感應緣起傳",
    "X77n1533_001:0636b08": "吳郡鄧山聖恩禪寺沙門　弘璧　輯",
    "X77n1533_001:0636b09": "夫華嚴感應。詳略不同。傳記纂靈。散遺難考。今於華",
    "X77n1533_001:0636b10": "嚴疏演義鈔內。節出教起因緣。部類傳譯。及付法藏",
    "X77n1533_001:0636b11": "經。會玄記等。總立十門。詳分次第。先明說經結集等",
    "X77n1533_001:0636b12": "事。次明翻譯感應因緣。使探玄之士。不閱疏而了然。",
    "X77n1533_001:0636b13": "持誦高賢。纔展卷而在目。如海一滴。味具百川焉。",
    "X77n1533_001:0636b14": "初明九會說經二明圍山結集",
    "X77n1533_001:0636b15": "三明天龍護藏四明龍樹誦出",
    "X77n1533_001:0636b16": "五明流傳西域六明法領請歸",
    "X77n1533_001:0636b17": "七明覺賢初譯八明喜學重翻",
    "X77n1533_001:0636b18": "九明正彰感應十明續集感通",
    "X77n1533_001:0636b19": "初明九會說經",
    "X77n1533_001:0636b20": "爾時世尊。成正覺已。與諸菩薩七處九會。演說華嚴",
    "X77n1533_001:0636b21": "圓頓經典。九會說經者。初會菩提場。毗盧遮那如來。",
    "X77n1533_001:0636b22": "放齒光。眉閒光。普賢菩薩為會主。入毗盧遮那如來",
    "X77n1533_001:0636b23": "藏身三昧。說如來依正法。第二會。普光明殿。如來放",
    "X77n1533_001:0636b24": "兩足輪光。文殊為會主。說十信法。此會文殊不入三",
    "X77n1533_001:0636c01": "味。謂信未入位故。第三會。忉利天宮。如來放兩足指",
    "X77n1533_001:0636c02": "光。法慧菩薩為會主。入菩薩無量方便三昧。說十住",
    "X77n1533_001:0636c03": "法。第四會。夜摩天宮。如來放兩足趺光。功德林菩薩",
    "X77n1533_001:0636c04": "為會主。入菩薩善思惟三昧。說十行法。第五會。兜率",
    "X77n1533_001:0636c05": "陀天宮。如來放兩膝輪光。金剛幢菩薩為會主。入菩",
    "X77n1533_001:0636c06": "薩智光三昧。說十迴向法。第六會。他化自在天宮。如",
    "X77n1533_001:0636c07": "來放眉閒光。金剛藏菩薩為會主。入菩薩大智慧光",
    "X77n1533_001:0636c08": "明三昧。說十地法。第七會。重會普光明殿。如來為會",
    "X77n1533_001:0636c09": "主。放眉閒光。口光。自住剎那際三昧。說等妙覺法。第",
    "X77n1533_001:0636c10": "八會。三會普光明殿。普賢菩薩為會主。入佛華嚴三",
    "X77n1533_001:0636c11": "昧。說二千行門。此會佛不放光。表行依解發。依解光",
    "X77n1533_001:0636c12": "故。第九會。逝多林。如來善友為會主。放眉閒白毫光。",
    "X77n1533_001:0636c13": "自入師子頻申三昧。說果法界。",
    "X77n1533_001:0636c14": "二明圍山結集",
    "X77n1533_001:0636c15": "既說經已。必須結集。文殊師利。與阿難等。赴鐵圍山。",
    "X77n1533_001:0636c16": "結集法藏。部類品會中。有十類經。",
    "X77n1533_001:0636c17": "一略本經。二下本經。三中本經。四上本經。五普眼經。",
    "X77n1533_001:0636c18": "六同說經。七異說經。八主伴經。九眷屬經。十圓滿經。",
    "X77n1533_001:0636c19": "略本經。即今所傳八十卷本。及舊譯六十卷。皆是十",
    "X77n1533_001:0636c20": "萬偈中之略。譯未盡故。下本經。謂摩訶衍藏。是文殊",
    "X77n1533_001:0636c21": "師利與阿難海。於鐵圍山結集。此經收入龍宮。龍樹",
    "X77n1533_001:0636c22": "菩薩往龍宮。見此大不思議經。有其三本。下本有十",
    "X77n1533_001:0636c23": "萬偈。四十八品。龍樹誦得。流傳於世。故智度論。名此",
    "X77n1533_001:0636c24": "為不思議經。有十萬偈。梁攝論中。名百千經。西域記",
    "X77n1533_001:0637a01": "說遮拘盤國。有此具本。",
    "X77n1533_001:0637a02": "三明天龍護藏",
    "X77n1533_001:0637a03": "既結集已。如護眼目。龍宮忉利。守護秘藏。付法藏因",
    "X77n1533_001:0637a04": "緣經云。龍樹託生。初在南天竺國。出梵志種。大豪貴",
    "X77n1533_001:0637a05": "家。始生之時。在於樹下。繇龍成道。因號龍樹。少小聰",
    "X77n1533_001:0637a06": "哲。才學超世。本童子時。在於襁褓。聞諸梵志。誦四韋",
    "X77n1533_001:0637a07": "陀。其典淵博。有四萬偈。偈各滿足三十二字。皆即炤",
    "X77n1533_001:0637a08": "了。達其句味。弱冠馳名。擅步諸國。天文地理。星緯圖",
    "X77n1533_001:0637a09": "讖。及餘道術。無不綜練。結友三人。學術知非。即入山",
    "X77n1533_001:0637a10": "至一佛塔。捨離欲愛。出家為道。於九十日。誦閻浮提",
    "X77n1533_001:0637a11": "所有經論。皆悉通達。更求異典。都無得處。遂向雪山。",
    "X77n1533_001:0637a12": "見一比丘。以摩訶衍而授與之。讀誦愛樂。恭敬供養。",
    "X77n1533_001:0637a13": "雖達實義。未獲道證。辯才無盡。善能言論。外道異學。",
    "X77n1533_001:0637a14": "沙門義士。咸皆摧伏。請為師範。即便自謂一切智人。",
    "X77n1533_001:0637a15": "心生憍慢。甚大貢高。便欲往從瞿曇門入。爾時門神",
    "X77n1533_001:0637a16": "告龍樹曰。今汝智慧。猶如蚊虻。比於如來。非言能辯。",
    "X77n1533_001:0637a17": "無異螢火。齊輝日月。以須彌山。等葶藶子。我觀仁者。",
    "X77n1533_001:0637a18": "非一切智。云何欲從此門而入。聞是語已。赧然有愧。",
    "X77n1533_001:0637a19": "時有弟子。白龍樹言。師恒自謂一切智人。今來屈辱。",
    "X77n1533_001:0637a20": "為佛弟子。弟子之法。諮承於師。諮承不足。非一切智。",
    "X77n1533_001:0637a21": "於時龍樹。辭窮情屈。心自念言。世界法中。津途無量。",
    "X77n1533_001:0637a22": "佛經雖妙。句義未盡。我今宜可更敷演之。開悟後學。",
    "X77n1533_001:0637a23": "饒益眾生。作是念已。便欲為之立師教誡。更造衣服。",
    "X77n1533_001:0637a24": "令附佛法。而少不同。欲除眾情。示不受學。選擇良日。",
    "X77n1533_001:0637b01": "便欲成之。獨處靜室水精房中(下明入龍宮之緣)。大龍菩薩。",
    "X77n1533_001:0637b02": "愍其若此。即以神力。接入大海。至其宮殿。開七寶函。",
    "X77n1533_001:0637b03": "以諸方等。深奧經典。無量妙法。授與龍樹。九十日中。",
    "X77n1533_001:0637b04": "通解甚多。其心深入。體得實利。龍知心念。而問之言。",
    "X77n1533_001:0637b05": "汝今看經。為徧未耶。龍樹答言。汝經無量。不可得盡。",
    "X77n1533_001:0637b06": "我所讀者。足滿十倍。過閻浮提。龍王語言(明天宮龍宮等處無",
    "X77n1533_001:0637b07": "不秘藏法寶)。忉利天上。釋提桓因。所有經典。過於此宮。百",
    "X77n1533_001:0637b08": "千萬倍。諸處比此。不可稱數。爾時龍樹。既得此經。豁",
    "X77n1533_001:0637b09": "然通達。善解一相。深入無生。法忍具足。龍知悟道。還",
    "X77n1533_001:0637b10": "送出宮。",
    "X77n1533_001:0637b11": "四明龍樹誦出",
    "X77n1533_001:0637b12": "敬法秘藏。不能廣被。必須誦出。普利羣機。纂靈記引",
    "X77n1533_001:0637b13": "真諦三藏。西域記說。龍樹別傳。亦說入龍宮見經之",
    "X77n1533_001:0637b14": "緣。廣如別記。然龍樹按七卷棱伽經。如來記云。大慧",
    "X77n1533_001:0637b15": "汝應知。善逝涅槃後。未來世當有。持於我法者。南天",
    "X77n1533_001:0637b16": "竺國中。大名德比丘。厥號為龍樹。能破有無宗。世閒",
    "X77n1533_001:0637b17": "中顯我。無上大乘法。得初歡喜地。往生安樂國。唐三",
    "X77n1533_001:0637b18": "藏西域記。亦說其行跡。",
    "X77n1533_001:0637b19": "賢首華嚴傳云。依智度論。諸大乘經。多是文殊師利",
    "X77n1533_001:0637b20": "之所結集。此經則是文殊師利所集。佛初去世。賢聖",
    "X77n1533_001:0637b21": "隨隱。異道競興。乏大乘器。攝此經在海龍王宮。六百",
    "X77n1533_001:0637b22": "餘年。未能傳於世。龍樹菩薩入龍宮。因見此經淵府。",
    "X77n1533_001:0637b23": "誦之在心。遂出傳授。因茲流布。",
    "X77n1533_001:0637b24": "疏序演義鈔云。是以菩薩搜秘於龍宮。大賢闡揚於",
    "X77n1533_001:0637c01": "東夏。明弘闡源繇。謂龍樹菩薩五百年外。方入龍宮。",
    "X77n1533_001:0637c02": "搜求得斯玄奧之典。事如別傳。及纂靈記。言大賢闡",
    "X77n1533_001:0637c03": "揚於東夏者。正取覺賢。兼餘大德。謂智嚴。法業。日照。",
    "X77n1533_001:0637c04": "實叉等。闡揚斯典。言於東夏者。謂葱嶺之東。地方數",
    "X77n1533_001:0637c05": "千里。謂之神州大夏。而上云是以者。繇上深妙。故搜",
    "X77n1533_001:0637c06": "之闡之。龍樹入於龍宮。廣見無數。徧誦此經者。以玄",
    "X77n1533_001:0637c07": "妙故。故智論名為大不思議經。而諸大德。皆見此經",
    "X77n1533_001:0637c08": "一文一句。竭海墨而莫盡。一偈一光。破地獄之劇苦。",
    "X77n1533_001:0637c09": "是以諸師。盡命弘傳耳。",
    "X77n1533_001:0637c10": "五明流傳西域",
    "X77n1533_001:0637c11": "經雖誦出。猶在西乾。五天竺等。遮拘盤國。按隋開皇",
    "X77n1533_001:0637c12": "三寶錄。其于闐東南二千餘里。有遮拘盤國。彼國君",
    "X77n1533_001:0637c13": "王。歷業相傳。敬重大乘。諸國名僧。入其境者。竝皆試",
    "X77n1533_001:0637c14": "練。若小乘學者。即遣而不留。摩訶衍人。請留供養。王",
    "X77n1533_001:0637c15": "宮內。有華嚴摩訶般若大集等經。並十偈萬。王躬受",
    "X77n1533_001:0637c16": "持。親執戶鑰。香花供養。種種莊嚴。懸諸幡彩。閒以時",
    "X77n1533_001:0637c17": "果。誘諸王子。使人禮拜。令其迴向。又此國東南。可二",
    "X77n1533_001:0637c18": "十里。有山甚險。其內置華嚴。大集方等。寶積棱伽。方",
    "X77n1533_001:0637c19": "廣。舍利弗陀羅尼。花聚陀羅尼。都薩羅藏摩訶般若",
    "X77n1533_001:0637c20": "大雲等經。凡一十二部。皆十萬偈。國法相承。傳寶守",
    "X77n1533_001:0637c21": "護。",
    "X77n1533_001:0637c22": "六明法領請歸",
    "X77n1533_001:0637c23": "經傳西域。未至此方。法領捐軀。請歸唐土。東晉有沙",
    "X77n1533_001:0637c24": "門支法領。志樂大乘。捐軀求法。裹糧抗策。至拘盤國",
    "X77n1533_001:0638a01": "竭誠請禱。遂得華嚴前分三萬六千偈。賷來至此。即",
    "X77n1533_001:0638a02": "東晉朝所譯是也。然而龍樹具本。以從上昇(天竺流布)。法",
    "X77n1533_001:0638a03": "領半珠。遂行東土。聖凡證異。華梵音隔。修途阻絕。妙",
    "X77n1533_001:0638a04": "旨淪湑。落簡遺編。僅傳兼半。又按今于闐所進葢逾",
    "X77n1533_001:0638a05": "四萬偈。其晉經第一會所說華藏世界。文多闕略。取",
    "X77n1533_001:0638a06": "悟無繇。至八十卷。燦然可見。雖十萬之未全。已四萬",
    "X77n1533_001:0638a07": "之多具。即上略本經也。",
    "X77n1533_001:0638a08": "七明覺賢初譯",
    "X77n1533_001:0638a09": "大法請歸。華梵音隔。必須翻譯。方可誦持。傳譯感通",
    "X77n1533_001:0638a10": "云。晉義熈十四年。北天竺三藏佛度跋陀羅。此云覺",
    "X77n1533_001:0638a11": "賢。於揚州謝司空寺。翻梵本三萬六千頌。成晉經六",
    "X77n1533_001:0638a12": "十卷(三十四品八會)。沙門法業筆受。慧嚴慧觀潤色。謝司空",
    "X77n1533_001:0638a13": "寺者。即今潤州興嚴寺是。由興華嚴故。",
    "X77n1533_001:0638a14": "佛度跋陀羅。此云覺賢。按纂靈記。本姓釋氏。迦維",
    "X77n1533_001:0638a15": "羅衛國人。甘露飯王之苗裔。賢三歲而孤。八歲喪",
    "X77n1533_001:0638a16": "母。為外氏所鞠。從祖鳩摩利。聞其聰敏。乃度為沙",
    "X77n1533_001:0638a17": "彌。同學一月誦習。賢乃一日當之。及受具戒。博覽",
    "X77n1533_001:0638a18": "羣經。多所綜達。少以禪律馳名。甞與同學僧伽達",
    "X77n1533_001:0638a19": "多。遊處積年。知其已證不還果。嘗願遊方以弘至",
    "X77n1533_001:0638a20": "化。會秦沙門智嚴。至罽賓國。問彼國僧。誰可流化",
    "X77n1533_001:0638a21": "東土。咸云賢可。賢本受禪業於佛大仙。佛大仙時",
    "X77n1533_001:0638a22": "亦在罽賓國。知嚴求人東化。亦謂嚴曰。可以振維",
    "X77n1533_001:0638a23": "僧徒。宣授正法。即賢其人也。嚴即披誠至請。賢遂",
    "X77n1533_001:0638a24": "默而許焉。於是辭師東邁。涉路三載。寒暑備受。艱",
    "X77n1533_001:0638b01": "危罄盡。或層巖四合。鳥道躋雲。或連氷千里。風行",
    "X77n1533_001:0638b02": "雪臥。每清暉啟曙。即潛伏幽林。皓月良宵。乃奔波",
    "X77n1533_001:0638b03": "永路。飛梯架逈。捫索憑虗。危懼日尋。資糧時絕。至",
    "X77n1533_001:0638b04": "於交趾。漸達夷途。附舶海行。備經危險。方達青州",
    "X77n1533_001:0638b05": "東萊郡。聞羅什在長安。欣然而詣。後遊東晉。至安",
    "X77n1533_001:0638b06": "帝義熈十四年。吳郡內史孟顗。右衛將軍褚叔度。",
    "X77n1533_001:0638b07": "請譯此經。別造淨室。其年三月十日起首。賢乃手",
    "X77n1533_001:0638b08": "執梵文。共沙門法業慧嚴等。百有餘人。於道場寺",
    "X77n1533_001:0638b09": "翻譯。指文會理。通言適妙。故道場寺。猶有華嚴堂",
    "X77n1533_001:0638b10": "焉。永嘉六年卒。時春秋七十有一。手屈三指。明得",
    "X77n1533_001:0638b11": "阿那含果。餘廣如傳。業公未詳氏族。風格秀整。學",
    "X77n1533_001:0638b12": "無常師。徧閱羣教。每以為未能探微照極。常怏然",
    "X77n1533_001:0638b13": "不足。後遇覺賢。請譯華嚴。籌諮義理。數歲之後。廓",
    "X77n1533_001:0638b14": "然有所通悟。顧其友人曰。聖教司南。於是乎在。遂",
    "X77n1533_001:0638b15": "敷弘幽旨。鬱為宗首。著旨歸兩卷。流行於世。今不",
    "X77n1533_001:0638b16": "見本者。以希聲初啟。未遑曲盡。時月淹久。故多廢",
    "X77n1533_001:0638b17": "替。慧嚴慧觀。即什公八俊之二。筆格高簡。經論深",
    "X77n1533_001:0638b18": "博。備於僧史。謝司空寺者。即道場寺。從檀越呼之。",
    "X77n1533_001:0638b19": "嚴觀並此寺僧。言今潤州者。晉時稱南揚州。其境",
    "X77n1533_001:0638b20": "則濶。今分出為潤州耳。",
    "X77n1533_001:0638b21": "八明喜學重翻",
    "X77n1533_001:0638b22": "經雖翻譯。猶未大全。增益九千。燦然完備。唐證聖元",
    "X77n1533_001:0638b23": "年。于闐三藏實叉難陀。此云喜學。於東都佛授記寺。",
    "X77n1533_001:0638b24": "再譯舊文。兼補諸闕。計益九千頌。通舊總四萬五千",
    "X77n1533_001:0638c01": "頌。合成唐本八十卷(三十九品。九會)。大德義淨三藏。弘景禪",
    "X77n1533_001:0638c02": "師。圓測法師。神英法師。法寶法師。賢首法師等同譯。",
    "X77n1533_001:0638c03": "復禮法師綴文。",
    "X77n1533_001:0638c04": "則天經序云。緬維奧義。譯在晉朝。時踰六代。年將",
    "X77n1533_001:0638c05": "四百。然圓一部之典。纔獲三萬餘言。惟啟半珠。未",
    "X77n1533_001:0638c06": "窺全寶。朕聞其梵本。先在于闐國中。遣使奉迎。近",
    "X77n1533_001:0638c07": "方至此。既覩百千之妙頌。乃披十萬之正文。",
    "X77n1533_001:0638c08": "九明正彰感應",
    "X77n1533_001:0638c09": "翻譯既成。貴須流布。特彰感應。勸誦書持。傳通感應",
    "X77n1533_001:0638c10": "云。自晉譯微言。則雙童現瑞。唐翻至教。則甘露呈祥。",
    "X77n1533_001:0638c11": "冥衛昭然。親紆御筆。論成西域。則地震光流。志徹清",
    "X77n1533_001:0638c12": "涼。則感通玄悟。其書寫則經輝五色。楮香四達。冬葵",
    "X77n1533_001:0638c13": "發艶。瑞鳥銜花。讀誦則渺然履空。煥若臨鏡。每含舍",
    "X77n1533_001:0638c14": "利。適會神僧。涌地現金色之身。昇天止修羅之陣。觀",
    "X77n1533_001:0638c15": "行則無生入證。偈讚排空。海神聽而時雨滂沱。天童",
    "X77n1533_001:0638c16": "迎而大水瀰漫。講說則華梵通韻。人天共遵。洪水斷",
    "X77n1533_001:0638c17": "流。神光入宇。良以一文之妙。攝義無遺。故一偈之功。",
    "X77n1533_001:0638c18": "能破地獄。盥掌之水。尚拯生靈。故讀誦思修。功齊種",
    "X77n1533_001:0638c19": "智。宿生何幸。感遇斯文。其事跡昭彰。備於傳記。",
    "X77n1533_001:0638c20": "(上標列感應。下別釋感應)。",
    "X77n1533_001:0638c21": "雙童現瑞",
    "X77n1533_001:0638c22": "晉佛度跋陀羅。初於道場寺譯經。堂前池內。每二青",
    "X77n1533_001:0638c23": "衣童子。從池中出。捧以香花。舉眾皆見。又以此經久",
    "X77n1533_001:0638c24": "在龍宮。龍王慶此傳通。故令龍子給侍。亦有善神護",
    "X77n1533_001:0639a01": "諸左右。",
    "X77n1533_001:0639a02": "甘露呈祥",
    "X77n1533_001:0639a03": "唐實叉難陀。於證聖元年三月十四日辛酉初譯。至",
    "X77n1533_001:0639a04": "聖歷二年十月八日譯新經訖。預於庚申之夕。天后",
    "X77n1533_001:0639a05": "夢徧天之內。皆降甘露。後一日壬戌。復降甘雨。新經",
    "X77n1533_001:0639a06": "初譯之後。佛授記寺。諸大德。請賢首講。敕令十月十",
    "X77n1533_001:0639a07": "五日開講。至十二月十二日晚上。講至華藏世界海",
    "X77n1533_001:0639a08": "震動之文。其講堂內及寺院中。忽然震動。於時道俗",
    "X77n1533_001:0639a09": "數千共觀。歎未曾有。三藏法師實叉難陀。及當寺大",
    "X77n1533_001:0639a10": "德明詮律師。德感法師。述茲靈應。具以奏聞。都維那",
    "X77n1533_001:0639a11": "慧表署狀為首。以聖歷三年臈月十九日。則天大聖",
    "X77n1533_001:0639a12": "皇后。親運御筆批云。省狀具云。昨因敷演微言。弘揚",
    "X77n1533_001:0639a13": "秘賾。初譯之日。夢甘露以呈祥。開講之辰。感地動而",
    "X77n1533_001:0639a14": "標異。斯乃如來降跡。用符九會之文。豈朕庸虗。敢當",
    "X77n1533_001:0639a15": "六種之應。披覧來狀。欣暢盈懷。宜付所司。頒示天下。",
    "X77n1533_001:0639a16": "地震光流",
    "X77n1533_001:0639a17": "西域記云。世親菩薩。是無著之昆弟也。性負聰敏。良",
    "X77n1533_001:0639a18": "緣未具。遂以小乘為業。三端妙聳。峻若霜峰。四辨橫",
    "X77n1533_001:0639a19": "分。利如星劒。無著知小乘權教。接引下機。慰疲俗而",
    "X77n1533_001:0639a20": "置化城。誘窮子而持糞器。遂設方便。托病在牀。令喚",
    "X77n1533_001:0639a21": "世親。示將去世。世親聞已。不日至焉。無著見之。廣說",
    "X77n1533_001:0639a22": "病源。因開大教云。及吾未死之閒。讀吾所習經典。世",
    "X77n1533_001:0639a23": "親即讀華嚴。乃見毗盧法界。普賢行海。如日光而總",
    "X77n1533_001:0639a24": "照。若帝網之相含。因生信悟。歎曰。可取利劒。斷吾舌",
    "X77n1533_001:0639b01": "根。用明己讚小乘之失。兄止之曰。如人因地而倒。亦",
    "X77n1533_001:0639b02": "因地而起。昔日以舌毀於大乘。今可將舌以讚大乘。",
    "X77n1533_001:0639b03": "遂入山披覽大乘。造十地論。論成之日。大地徧震。光",
    "X77n1533_001:0639b04": "明洞然。國主自謁曰。得阿羅漢等果耶。答曰。未得。既",
    "X77n1533_001:0639b05": "未得聖果。何以地動。答曰。貧道小年不信大乘。今者",
    "X77n1533_001:0639b06": "良為造大乘論而得地動。故云地震流光(第二離垢地章見後)。",
    "X77n1533_001:0639b07": "感通玄悟",
    "X77n1533_001:0639b08": "北齊太和年中。第三王子。於清涼山。求文殊師利菩",
    "X77n1533_001:0639b09": "薩。焚身供養。有隨侍閹官劉謙之。自歎刑餘。又覩王",
    "X77n1533_001:0639b10": "子焚軀之事。乃奏乞入山修道。既諧所欲。遂賷此經",
    "X77n1533_001:0639b11": "一部。晝夜精勤。禮懺讀誦。心祈妙德。以希冥祐。絕粒",
    "X77n1533_001:0639b12": "飲水。垂三七日。形氣雖微。而丹懇彌著。忽感髭鬚盡",
    "X77n1533_001:0639b13": "生。復丈夫相。神彩通悟。洞曉幽旨。覃思精修。爰造斯",
    "X77n1533_001:0639b14": "經之論。始終綸綜。凡六百卷。遂以奏聞。高祖敬信。有",
    "X77n1533_001:0639b15": "倍常日。華嚴一教。於斯轉盛。",
    "X77n1533_001:0639b16": "又後魏沙門靈辨。太原晉陽人。宿植勝善。常讀大乘。",
    "X77n1533_001:0639b17": "及見華嚴。偏加鑽仰。乃頂戴此經。入清涼山寺。求文",
    "X77n1533_001:0639b18": "殊師利潛護。凡歷一歲。足破血流。肉盡骨穿。忽聞空",
    "X77n1533_001:0639b19": "中謂之曰。汝止之。但思惟此經。於是披卷。豁然大悟。",
    "X77n1533_001:0639b20": "後熈平元年。歲次大梁正月內。於清涼寺。敬造華嚴",
    "X77n1533_001:0639b21": "論演義釋文。窮微洞奧。至二年初。徙居懸甕山嵩巖",
    "X77n1533_001:0639b22": "寺。造論一百卷。餘具如傳。若準論序。但云在懸甕感",
    "X77n1533_001:0639b23": "通。今據傳文故。亦清涼感通玄悟也。",
    "X77n1533_001:0639b24": "經輝五色",
    "X77n1533_001:0639c01": "後魏安豐郡王延明。中山王元熈。並以宗室英露。博",
    "X77n1533_001:0639c02": "通歸一。處心無上。稽首圓宗。以香和墨。寫華嚴經一",
    "X77n1533_001:0639c03": "百部。金字華嚴經一部。皆五香為藏。七寶為函。靜夜",
    "X77n1533_001:0639c04": "良辰。清齋行道。即放神光五色。照耀堂宇。眾所咸覩。",
    "X77n1533_001:0639c05": "因而發心。不可勝紀。",
    "X77n1533_001:0639c06": "楮香四達",
    "X77n1533_001:0639c07": "僧德圓。不知氏族。天水人也。常以華嚴為業。讀誦受",
    "X77n1533_001:0639c08": "持。妙統宗極。遂修一淨園。植諸穀楮。并種以香草。襍",
    "X77n1533_001:0639c09": "以鮮花。每一入園。必加洗濯。身著淨衣。溉以香水。楮",
    "X77n1533_001:0639c10": "生三載。香氣四達。後別立淨室(剝楮取皮。浸以沈水。護淨造紙)。書寫",
    "X77n1533_001:0639c11": "此經。纔書數行。每字光發。照明院宇。又神人執戟。現",
    "X77n1533_001:0639c12": "形警衛。又有青衣梵童。無何而至。手執天華。亦申供",
    "X77n1533_001:0639c13": "養。餘如傳說。",
    "X77n1533_001:0639c14": "冬葵發艶",
    "X77n1533_001:0639c15": "唐鄧元爽。華陰人。證聖年中。爽有親故暴死。經七日",
    "X77n1533_001:0639c16": "卻甦。說冥中欲追爽。爽懼。彼令寫華嚴經。寫竟。爽母",
    "X77n1533_001:0639c17": "墳側先種蜀葵。至冬已瘁。一朝花發。燦然榮茂。鄉閭",
    "X77n1533_001:0639c18": "異之。乃為奏聞。則天皇后。為立孝門。",
    "X77n1533_001:0639c19": "瑞鳥銜花",
    "X77n1533_001:0639c20": "僧法誠。姓樊氏。雍州萬年縣人也。幼年出家。以誦華",
    "X77n1533_001:0639c21": "嚴為業。因遇慧超禪師。隱居藍谷。後於南嶺造華嚴",
    "X77n1533_001:0639c22": "堂。澡潔中外。莊嚴既畢。乃圖畫七處九會之像。及屈",
    "X77n1533_001:0639c23": "弘文舘書生張靜。敬寫華嚴經。誠亦親執香爐。專精",
    "X77n1533_001:0639c24": "供養。後感瑞鳥。形色非常。銜花入室。旋繞供養。再三",
    "X77n1533_001:0640a01": "往復。經成之後。精心轉誦者。多蒙感祐。",
    "X77n1533_001:0640a02": "讀誦履空",
    "X77n1533_001:0640a03": "隨禪定道場僧慧悟。京兆人。常與一僧道祥。同在終",
    "X77n1533_001:0640a04": "南棲隱。慧悟受持華嚴。道祥受持涅槃。木食巖棲。各",
    "X77n1533_001:0640a05": "專其業。忽有一人。無因而至。拜跪問訊既訖。云請一",
    "X77n1533_001:0640a06": "師就宅赴齋。二人相推。彼曰。請讀華嚴法師。悟因隨",
    "X77n1533_001:0640a07": "往。乃是山神。請千羅漢。皆推悟於上座。食訖皆飛空",
    "X77n1533_001:0640a08": "而去。神呼一童令侍。乃入師口中。因便得通。還歸取",
    "X77n1533_001:0640a09": "經。辭其友僧。渺然履空而去。廣如傳說。",
    "X77n1533_001:0640a10": "會玄記云。神呼一童令侍。童便即依命謂悟曰。請",
    "X77n1533_001:0640a11": "師開口。既視口中。乃云師大有病。童遂取手爪上",
    "X77n1533_001:0640a12": "垢投悟口內。須臾復云。更開口。見已言曰。師病略",
    "X77n1533_001:0640a13": "盡。即躍身飛入口中。童果是藥精。悟遂獲神通。",
    "X77n1533_001:0640a14": "煥若臨鏡",
    "X77n1533_001:0640a15": "僧辨才。不知何許人。幼事裕法師。以華嚴為業。久而",
    "X77n1533_001:0640a16": "不悟。乃護淨造香函盛經。頂戴行道。凡經三載。遂夢",
    "X77n1533_001:0640a17": "普賢指授玄義。因忽成誦。煥如臨鏡。",
    "X77n1533_001:0640a18": "每含舍利",
    "X77n1533_001:0640a19": "唐永徽年中。樊玄智。安定人。弱歲修道。於京城南坊",
    "X77n1533_001:0640a20": "州山中。投杜順和尚。順令誦華嚴為業。勸依此經修",
    "X77n1533_001:0640a21": "普賢行。每誦經。口中頻獲舍利。前後數百粒。",
    "X77n1533_001:0640a22": "英公感應傳云。居士有時夜誦。口放光明。照及四",
    "X77n1533_001:0640a23": "十餘里。光色如金。遠近驚異。或有人往尋到山。唯",
    "X77n1533_001:0640a24": "見居士誦經口中光明。時年九十有二。無疾而終。",
    "X77n1533_001:0640b01": "茶毗之時。牙齒變為舍利。獲百餘粒。悉放光明。數",
    "X77n1533_001:0640b02": "日不歇。於時僧俗收之。豎塔供養。",
    "X77n1533_001:0640b03": "適會神僧",
    "X77n1533_001:0640b04": "唐苑律師。京兆延興寺僧。以貞觀年初。途經灞橋。舍",
    "X77n1533_001:0640b05": "於逆旅。日既將夕。因而寓宿。俄有異僧。儀服麤敝。同",
    "X77n1533_001:0640b06": "至主人別房而止。遂命醇醪良肉。快意飲噉。律師持",
    "X77n1533_001:0640b07": "潔。勃然穢之。其僧食已。乃潄以灰水。閉戶而誦華嚴。",
    "X77n1533_001:0640b08": "俄終一軸。苑乃束身抱愧。側聽玄音。未至五更。便終",
    "X77n1533_001:0640b09": "六帙(即六十卷晉經全部)。苑深自悔責。悲泣交懷。入房禮懺。因",
    "X77n1533_001:0640b10": "而分袂。不告名字。莫知所之。",
    "X77n1533_001:0640b11": "感應傳云。神僧初夜索水潄口。端身趺坐。緩發梵",
    "X77n1533_001:0640b12": "音。誦大方廣佛華嚴經。初標品題。次誦如是我聞。",
    "X77n1533_001:0640b13": "一時佛在摩竭提國。其僧口角兩邊俱放光明。狀",
    "X77n1533_001:0640b14": "若金色。比至三更。四帙欲滿。口中光明轉更增熾。",
    "X77n1533_001:0640b15": "誦至五帙已上。其光漸收。卻入僧口。夜方五更。誦",
    "X77n1533_001:0640b16": "終六帙(一帙十卷。共六十卷)。僧乃卻臥",
    "X77n1533_001:0640b17": "錄感應時。適有狂妄者在傍問曰。某甲不斷酒肉。",
    "X77n1533_001:0640b18": "効彼神僧持誦華嚴可乎。答曰。汝一夜誦經。未至",
    "X77n1533_001:0640b19": "五更。能滿六帙乎。曰。不能。汝夜誦經。能放口光以",
    "X77n1533_001:0640b20": "代燈燭乎。曰。不能。汝若酒仙之食蝦。誌公之噉鴿。",
    "X77n1533_001:0640b21": "復能吐活乎。曰。不能。汝皆不能。妄効神僧行事。欺",
    "X77n1533_001:0640b22": "誑聖賢。罪深滄海。豈能逃乎。狂者慚顏。悔謝而退。",
    "X77n1533_001:0640b23": "涌地現身",
    "X77n1533_001:0640b24": "唐崇福寺僧慧祐。戒行精苦。事儼和尚。專以華嚴為",
    "X77n1533_001:0640c01": "業。每清景良宵。焚香專誦如來出現品。後時忽見十",
    "X77n1533_001:0640c02": "餘菩薩。從地涌出。現金色身。皆放光明。坐蓮花座。合",
    "X77n1533_001:0640c03": "掌聽誦此品。經了便隱(如來出現品。如來心第十章見後)。",
    "X77n1533_001:0640c04": "昇天止陣",
    "X77n1533_001:0640c05": "于闐國沙彌。般若彌伽薄。甚有戒行。每誦華嚴為業。",
    "X77n1533_001:0640c06": "忽有人合掌竊謂曰。諸天令弟子奉請法師。請師閉",
    "X77n1533_001:0640c07": "目。遂至天上。天主跪而請曰。諸天今與修羅戰。屢被",
    "X77n1533_001:0640c08": "摧衂。今屈法師。誦華嚴經。望法力加護。彌伽如其所",
    "X77n1533_001:0640c09": "請。乘天寶輅。執天幢幡。心念華嚴。以諸天眾對彼勍",
    "X77n1533_001:0640c10": "敵。修羅見之。忽然潰散。須臾送歸。身染天香。終身不",
    "X77n1533_001:0640c11": "滅。",
    "X77n1533_001:0640c12": "無生入證(亦云偈讚排空)",
    "X77n1533_001:0640c13": "解脫和尚。姓刑氏。代州五臺縣人。七歲出家。志業弘",
    "X77n1533_001:0640c14": "遠。初從介山抱腹巖慧超禪師處。詢求定捨。超有知",
    "X77n1533_001:0640c15": "人之鑒。識其才器。告眾曰。解脫調習融明。非爾輩所",
    "X77n1533_001:0640c16": "鄰。未幾而大啟悟。後於五臺西南佛光寺立精舍。讀",
    "X77n1533_001:0640c17": "華嚴。復依經作佛光觀。屢往中臺東南花園北古大",
    "X77n1533_001:0640c18": "孚寺。求文殊師利。親承言誨。云汝今何須親禮於我",
    "X77n1533_001:0640c19": "可自誨責。必當大悟。後因自求。乃悟無生。兼得法喜。",
    "X77n1533_001:0640c20": "遂慨茲獨善。思惟廣濟。祈誠大覺。請證此心。乃感諸",
    "X77n1533_001:0640c21": "佛現說偈曰。諸佛寂滅甚深法。曠劫修行今乃得。若",
    "X77n1533_001:0640c22": "能開曉此法眼。一切諸佛皆隨喜。解脫更問空中。寂",
    "X77n1533_001:0640c23": "滅之法。若為可說得教人耶。諸佛即隱。但有聲告曰。",
    "X77n1533_001:0640c24": "方便智為燈。照見心境界。欲究真實法。一切無所見。",
    "X77n1533_001:0641a01": "又嘗本州都督。請傳香受戒。法化既畢。將事東歸。都",
    "X77n1533_001:0641a02": "督及眾。送至城東。日云暮矣。思欲焚香。乃聞城上空",
    "X77n1533_001:0641a03": "中聲曰。合掌以為花。身為供養具。善心真實香。讚歎",
    "X77n1533_001:0641a04": "香烟布。諸佛聞此香。尋聲來相度。眾等勤精進。終不",
    "X77n1533_001:0641a05": "相疑誤。故云偈讚排空。餘廣如傳。或即大聖化身。事",
    "X77n1533_001:0641a06": "難詳究。德廣化博。未之有也。",
    "X77n1533_001:0641a07": "海神聽講",
    "X77n1533_001:0641a08": "僧道英。姓陳氏。蒲州人。年十八。二親為之娶。五載同",
    "X77n1533_001:0641a09": "居。誓不相觸。後于并州炬法師下聽華嚴經。便落髮",
    "X77n1533_001:0641a10": "入太行山柏梯寺。修行止觀。曾屬亢旱。講華嚴經以",
    "X77n1533_001:0641a11": "祈甘澤。有二老翁。各二童侍。恒來在座。英每異之。後",
    "X77n1533_001:0641a12": "因問由緒。答云。弟子並是海神。愛此經故。共來聽受。",
    "X77n1533_001:0641a13": "英曰。今為檀越講經。請下微雨。神乃敕二童。童便從",
    "X77n1533_001:0641a14": "牕孔中出。須臾滂沛。遠近咸賴焉。二翁拜謝。倐然而",
    "X77n1533_001:0641a15": "滅。",
    "X77n1533_001:0641a16": "華藏受生",
    "X77n1533_001:0641a17": "隋朝僧靈幹。姓李氏。狄道人。依衍法師出家。年十八。",
    "X77n1533_001:0641a18": "能講華嚴。住興善寺。為譯經證義沙門。後遇疾而死。",
    "X77n1533_001:0641a19": "數日乃甦。云往兜率天見休遠二法師。並坐華臺。光",
    "X77n1533_001:0641a20": "輝絕世。謂幹曰。與我報諸弟子。後皆生此。幹志奉華",
    "X77n1533_001:0641a21": "嚴。常依經作華藏觀。及彌勒天宮觀。至於疾甚。目睛",
    "X77n1533_001:0641a22": "上視。若有所見。沙門童真問之。答曰。向見青衣童子。",
    "X77n1533_001:0641a23": "引至兜率天宮。而天樂非久。終墜輪迴。蓮華藏是所",
    "X77n1533_001:0641a24": "圖也。言終氣絕。須臾復甦。真問何所見。幹曰。見大水",
    "X77n1533_001:0641b01": "徧滿。花如車輪。而坐其上。所願足矣。言絕而逝。",
    "X77n1533_001:0641b02": "華梵通韻",
    "X77n1533_001:0641b03": "宋朝求那跋陀羅。唐言功德賢。中天竺人。初學五明",
    "X77n1533_001:0641b04": "諸論。靡不該通。後崇佛法。深入三藏。進學大乘。大乘",
    "X77n1533_001:0641b05": "師試令探取經匣。即得華嚴。師喜之。令其講說。元嘉",
    "X77n1533_001:0641b06": "十二年至廣州。刺史車朗奏聞太祖。遣使迎接。南譙",
    "X77n1533_001:0641b07": "王義宣等。並師事之。集義學沙門七百餘眾。譙王欲",
    "X77n1533_001:0641b08": "請講華嚴經。以華言未通。有懷愧歎。即朝夕禮懺。虔",
    "X77n1533_001:0641b09": "請觀音以求冥應。遂夢有人執劒。持一人首。來至其",
    "X77n1533_001:0641b10": "前曰。何憂。於是具陳上事。即刎卻陀首。更置新頭。語",
    "X77n1533_001:0641b11": "令迴轉。得無痛耶。答曰。不痛。豁然便覺。備悟華言。遂",
    "X77n1533_001:0641b12": "講華嚴至十數遍。",
    "X77n1533_001:0641b13": "人天共遵",
    "X77n1533_001:0641b14": "魏勒那摩提。此言寶意。中天竺人。博文贍學。通誦一",
    "X77n1533_001:0641b15": "億偈經。尤明禪性。以正始初。至洛陽。譯十地等論二",
    "X77n1533_001:0641b16": "十四卷。意神理標峻。慧悟絕倫。領受華音。妙窮清切。",
    "X77n1533_001:0641b17": "帝每令講華嚴經。精義頴發。嘗處高座。忽有持笏執",
    "X77n1533_001:0641b18": "名者。形如大官。云天帝令來請法師講華嚴。法事所",
    "X77n1533_001:0641b19": "資。獨不能逮。都講焚香。維那梵唄。咸亦須之。講席眾",
    "X77n1533_001:0641b20": "僧。悉皆同見。意熈怡微笑。告眾辭訣。奄然卒於法座。",
    "X77n1533_001:0641b21": "都講等僧。亦同時入滅(傳云。當知華嚴秘藏。天上人間。無不宗重)。",
    "X77n1533_001:0641b22": "洪水斷流",
    "X77n1533_001:0641b23": "杜順和尚。俗姓杜氏。諱法順。京兆杜陵人也。操行高",
    "X77n1533_001:0641b24": "潔。學無常師。以華嚴為業。嘗居山。將欲種葵。地多蟲",
    "X77n1533_001:0641c01": "蟻。乃巡疆定封。蟲便外徙。盡力耕墾。一無所損。三原",
    "X77n1533_001:0641c02": "縣人。自生聾啞。順乃召之與語。應言便愈。因詣南山",
    "X77n1533_001:0641c03": "屬橫渠汎溢。止之斷流。徐步而過。將終之日。普會有",
    "X77n1533_001:0641c04": "緣。聲色不渝。言終而逝。葬樊川北原。今全身塔在長",
    "X77n1533_001:0641c05": "安南華嚴寺。事蹟頗多。別傳云是文殊化身也。",
    "X77n1533_001:0641c06": "(師童子時。常於宅後塚上。為眾說法。聞者皆悟大乘。至今說法塚見在。又於終南山集華嚴所詮之義。作",
    "X77n1533_001:0641c07": "法界觀文。既已成就。聚火焚燒。契合聖心。一字無損。時感海會菩薩。現身讚歎。同申供養)。",
    "X77n1533_001:0641c08": "神光入宇",
    "X77n1533_001:0641c09": "唐法藏和尚。字賢首。俗姓康氏。康居國人。初賢首母",
    "X77n1533_001:0641c10": "夢異光而孕。及生而慕無上。後遇儼法師於雲華寺",
    "X77n1533_001:0641c11": "講華嚴。賢首至中夜。忽見神光來燭庭宇。賢首歎曰。",
    "X77n1533_001:0641c12": "當有異人發弘大教。及明。乃遇儼和尚。自是伏膺。深",
    "X77n1533_001:0641c13": "入無盡。又於雲花寺開講。有光明現從口出。須臾成",
    "X77n1533_001:0641c14": "葢。眾所知見。",
    "X77n1533_001:0641c15": "偈功破獄(覺林菩薩全章偈文見後)",
    "X77n1533_001:0641c16": "纂靈記云。文明元年。京兆人。姓王。名明幹。本無戒行。",
    "X77n1533_001:0641c17": "曾不修善。因患致死。被二人引至地獄。地獄門前。見",
    "X77n1533_001:0641c18": "一僧。云是地藏菩薩。乃教王氏誦偈云。若人欲了知。",
    "X77n1533_001:0641c19": "三世一切佛。應當如是觀。心造諸如來(此晉經偈)。菩薩授",
    "X77n1533_001:0641c20": "經已。謂之曰。誦得此偈。得排地獄苦。其人誦已。遂入",
    "X77n1533_001:0641c21": "見王。王問此人有何功德。答云。惟受持一四句偈。具",
    "X77n1533_001:0641c22": "如上說。王遂放免。當誦偈時。聲所至處。受苦之人。皆",
    "X77n1533_001:0641c23": "得解脫。王氏後三日方蘇。憶持此偈。向諸道俗說之。",
    "X77n1533_001:0641c24": "參驗偈文。方知是華嚴經。夜摩天宮無量菩薩雲集",
    "X77n1533_001:0642a01": "所說。即覺林菩薩偈也。今經云。若人欲了知。三世一",
    "X77n1533_001:0642a02": "切佛。應觀法界性。一切惟心造。大意是同。意明地獄",
    "X77n1533_001:0642a03": "心造。了心造佛。地獄自空耳。既一偈之功。能破地獄。",
    "X77n1533_001:0642a04": "何況一卷一品一部之玄微。願思此言。勉共傳誦。",
    "X77n1533_001:0642a05": "盥水拯生",
    "X77n1533_001:0642a06": "僧伽彌多羅。師子國第三果人也。麟德年初。來儀震",
    "X77n1533_001:0642a07": "旦。高宗大帝。甚加尊重。處於禁中。歲餘供養。多羅請",
    "X77n1533_001:0642a08": "尋聖跡。遂往清涼山。敬禮文殊。因出至西太原寺。時",
    "X77n1533_001:0642a09": "屬諸僧轉華嚴經。乃問曰。此是何經。答是華嚴。多羅",
    "X77n1533_001:0642a10": "肅然改容曰。不知此處亦有是經耶。合掌歡喜。讚歎",
    "X77n1533_001:0642a11": "久之曰。此大方廣功德難思。西國相傳。有人讀此經。",
    "X77n1533_001:0642a12": "以水盥掌。所霑蟲蟻。而捨命者皆得生天。何況受持",
    "X77n1533_001:0642a13": "讀誦。觀察思惟者歟。",
    "X77n1533_001:0642a14": "十明續集感通",
    "X77n1533_001:0642a15": "上諸感應。具演義鈔。其餘英師感應傳。及會玄記等。",
    "X77n1533_001:0642a16": "節錄於後。以廣感通。",
    "X77n1533_001:0642a17": "景雲成葢(見疏鈔緣起行蹟)",
    "X77n1533_001:0642a18": "唐清涼國師。諱澄觀。字大休。會稽人。姓夏侯氏。生於",
    "X77n1533_001:0642a19": "玄宗開元戊寅。身長九尺四寸。垂手過膝。口四十齒。",
    "X77n1533_001:0642a20": "目光夜發。晝乃不瞬。至建中四年。下筆著疏。先求瑞",
    "X77n1533_001:0642a21": "應。一夕夢金容山峙。光相瑩然。既覺。知是光明徧照",
    "X77n1533_001:0642a22": "之徵。自是落筆無停思。歷四年而文成。又夢化身為",
    "X77n1533_001:0642a23": "龍。矯首南臺。尾蟠北臺。宛轉凌虗。須臾變百千數。蜿",
    "X77n1533_001:0642a24": "蜒青冥。分散四方而去。識者以為流通之象。初為眾",
    "X77n1533_001:0642b01": "講。感景雲凝空。盤旋成葢。疏鈔之外。復撰手鏡一百",
    "X77n1533_001:0642b02": "卷。華嚴綱要三卷。正要一卷。法界觀玄鏡一卷。鏡燈",
    "X77n1533_001:0642b03": "說文一卷。三聖圓融觀一卷。七處九會華藏世界圖",
    "X77n1533_001:0642b04": "心鏡說文十卷。敕有司鑄印。遷國師號清涼。開成三",
    "X77n1533_001:0642b05": "年三月六日示寂。生歷九朝。為七帝門師。春秋一百",
    "X77n1533_001:0642b06": "有一。僧臘八十有八。全身塔終南山。未幾。有梵僧至",
    "X77n1533_001:0642b07": "闕。表稱於葱嶺見二使者。凌空而過。以呪止而問之。",
    "X77n1533_001:0642b08": "答曰。北印度文殊堂神也。東取華嚴菩薩大牙歸國",
    "X77n1533_001:0642b09": "供養。有旨啟塔。果失一牙。惟三十九存焉。遂闍維。舍",
    "X77n1533_001:0642b10": "利光明瑩潤。舌如紅蓮色。仍諡號清涼國師妙覺之",
    "X77n1533_001:0642b11": "塔。",
    "X77n1533_001:0642b12": "口光代燭(見長者華嚴論事跡)",
    "X77n1533_001:0642b13": "唐李長者。諱通玄。初至太原。寓高山奴家。每旦惟食",
    "X77n1533_001:0642b14": "棗十顆。柏葉餅一枚。後捨去。路逢一虎。當途馴伏。如",
    "X77n1533_001:0642b15": "有所待。長者語言。吾將著論。釋華嚴經。汝當為吾擇",
    "X77n1533_001:0642b16": "一棲止。虎負長者囊鉢。行三十餘里。至一土龕。便自",
    "X77n1533_001:0642b17": "蹲住。長者入龕。龕素無水。是夕風雷㧞一老松。松下",
    "X77n1533_001:0642b18": "出泉。清洌甘美。時人號為長者泉。長者著論之夕。心",
    "X77n1533_001:0642b19": "窮玄奧。口出白光。照耀龕中。以代燈燭。居山之後。忽",
    "X77n1533_001:0642b20": "有二女子悉以白巾幪首。姓氏居處。一無所言。常為",
    "X77n1533_001:0642b21": "長者汲水焚香。供給紙筆。卯辰之際。輒具淨饌。甘珍",
    "X77n1533_001:0642b22": "畢備。置長者前。齋罷徹器。莫知所止。歷於五祀。曾不",
    "X77n1533_001:0642b23": "闕時。及其著論將終。遂爾絕跡。謹按華嚴舊傳。東晉",
    "X77n1533_001:0642b24": "三藏佛度跋陀羅。於江都謝司空寺譯經。有二青衣",
    "X77n1533_001:0642c01": "童子。忽自庭沼而出。承事梵僧。爇香添瓶。不離座右。",
    "X77n1533_001:0642c02": "每欲將夕。還潛沼中。日日皆然。率為常事。及譯畢寫",
    "X77n1533_001:0642c03": "淨。沈默無迹。長者感通。事符曩昔。",
    "X77n1533_001:0642c04": "異僧授旨",
    "X77n1533_001:0642c05": "唐法空。隋末雁門郎將也。棄家詣清涼深谷。常誦華",
    "X77n1533_001:0642c06": "嚴惟心作佛之偈。後遇異僧。授以般若玄旨。豁爾心",
    "X77n1533_001:0642c07": "空。臨終坐逝。",
    "X77n1533_001:0642c08": "山神聽經",
    "X77n1533_001:0642c09": "曹城慧靈丘李氏子。其親禱於五臺山而生。既長辭",
    "X77n1533_001:0642c10": "親。詣五臺真容院。從法順和尚披鬀。常誦華嚴於李",
    "X77n1533_001:0642c11": "牛谷。草木為食。每誦經時。有五七儒服者坐聽。數持",
    "X77n1533_001:0642c12": "異花鮮果以獻。師怪而問之。答曰。某山神也。蒙師法",
    "X77n1533_001:0642c13": "力。無以為報。願充執侍。師不樂。遂捨其處。",
    "X77n1533_001:0642c14": "金城輝映",
    "X77n1533_001:0642c15": "金蘇陀室利。中印度那蘭陀寺僧。誦持華嚴。年八十",
    "X77n1533_001:0642c16": "五。航海來禮五臺。每一臺頂。誦華嚴十部。禪寂七日。",
    "X77n1533_001:0642c17": "定中見金城紺殿。寶蓮香水。珠網交輝。諸天童子遊",
    "X77n1533_001:0642c18": "戲其中。後於靈鷲峰化去。得舍利八合。璀爛如珠。",
    "X77n1533_001:0642c19": "龍光五彩",
    "X77n1533_001:0642c20": "元華嚴菩薩。諱正順。尉州高氏子。從五臺壽寧用公",
    "X77n1533_001:0642c21": "祝髮。結廬深樹。惟閱華嚴。數盈千部。每入華藏觀。三",
    "X77n1533_001:0642c22": "五日方起。世號華嚴菩薩。將示寂。門人乞偈。師曰。歷",
    "X77n1533_001:0642c23": "劫本無去住。應用何思何慮。轉身踏破虗空一切是",
    "X77n1533_001:0642c24": "非莫顧。言訖而逝。是日靈几上現龍五彩。飛光燭於",
    "X77n1533_001:0643a01": "庭宇(已上四章。見雲棲華嚴感應略記)。",
    "X77n1533_001:0643a02": "誦經得戒",
    "X77n1533_001:0643a03": "總章元年。西域有三藏梵僧。來至京洛。高宗師事。道",
    "X77n1533_001:0643a04": "俗歸敬。賢首法師。時為童子。頂禮三藏。請受菩薩戒。",
    "X77n1533_001:0643a05": "時眾白三藏言。此童子誦得華嚴大經。兼解其義。三",
    "X77n1533_001:0643a06": "藏驚歎曰。華嚴一乘是諸佛秘藏。難可遭遇。況通其",
    "X77n1533_001:0643a07": "義。若有人誦得華嚴淨行一品。其人已得菩薩淨戒",
    "X77n1533_001:0643a08": "具足。不復更受菩薩戒(棱嚴云。設有眾生憶持此呪不清淨者。速得清淨。不持齋",
    "X77n1533_001:0643a09": "戒。自成齋戒。此神呪力也。誦淨行一品。已得淨戒。此華嚴法力也。若人已受菩薩大戒。讀誦此經全部。定",
    "X77n1533_001:0643a10": "生佛家為佛真子。決無疑矣)。",
    "X77n1533_001:0643a11": "宋圓淨法師。諱省常。錢塘人。湻化中住錫昭慶。慕",
    "X77n1533_001:0643a12": "廬山之風。結社西湖。以華嚴淨行品乃成聖之宗",
    "X77n1533_001:0643a13": "要。刺血書之。易蓮社為淨行。預會者皆稱淨行弟",
    "X77n1533_001:0643a14": "子。王文正公旦為之首。翰林蘇易簡作淨行品序。",
    "X77n1533_001:0643a15": "至謂予當布髮以承其足。剜身以請其法。猶尚不",
    "X77n1533_001:0643a16": "辭。豈陋文淺學而有惜哉。一時公卿伯牧。百二十",
    "X77n1533_001:0643a17": "人。比丘千人。其成化也若此。為蓮社七祖云。",
    "X77n1533_001:0643a18": "捨小信大",
    "X77n1533_001:0643a19": "聖歷年中。于闐三藏實叉難陀云。龜茲國中。惟習小",
    "X77n1533_001:0643a20": "乘。不知釋迦分化百億。現種種身雲。示新新境界。不",
    "X77n1533_001:0643a21": "信華嚴大經。有梵僧從天竺。將華嚴梵本至其國中。",
    "X77n1533_001:0643a22": "小乘師等。皆無信受。梵僧遂留經而歸。小乘諸師。迺",
    "X77n1533_001:0643a23": "以經投棄於井。經於井中放光。赫如火聚。其夜諸師",
    "X77n1533_001:0643a24": "覩之。疑謂金寶。至明集議。使人漉之。乃是前所棄華",
    "X77n1533_001:0643b01": "嚴經也。諸師稍為驚異。遂收歸經藏。中龕安置。他日",
    "X77n1533_001:0643b02": "忽見梵本在其藏。內最上隔。諸師念言。此非是我釋",
    "X77n1533_001:0643b03": "迦所說耶。吾見有少異。乃收入藏中龕。何人輒將向",
    "X77n1533_001:0643b04": "此上隔。又以梵本置於下龕。僧眾躬鎖藏門。自掌藏",
    "X77n1533_001:0643b05": "鑰。明日開藏。還見華嚴在其上隔。諸師方悟一乘大",
    "X77n1533_001:0643b06": "教。威靈如此。慚悔追責。遂生信慕。華嚴一經。盛行諸",
    "X77n1533_001:0643b07": "國(會玄記中亦載此事。大同小異)。",
    "X77n1533_001:0643b08": "口光如晝",
    "X77n1533_001:0643b09": "儀鳳年中。西域有二梵僧。至五臺山。賷花執爐。肘膝",
    "X77n1533_001:0643b10": "行步。向山頂禮文殊大聖。遇一尼師。在巖石閒。松下",
    "X77n1533_001:0643b11": "繩牀。端然獨坐。口誦華嚴。時景方暮。尼謂梵僧曰。尼",
    "X77n1533_001:0643b12": "不合與大僧同宿。大德且去。明日更來。僧曰。深山路",
    "X77n1533_001:0643b13": "遙。無所投寄。願不見遣。尼曰。若不去某不可住。當入",
    "X77n1533_001:0643b14": "深山。僧徘徊慚懼。莫知所之。尼曰。但下前谷。彼有禪",
    "X77n1533_001:0643b15": "窟。僧依而住。往尋果見禪窟。相去可五里餘。二僧一",
    "X77n1533_001:0643b16": "心合掌。手捧香爐。面北遙禮。傾心聽經。聆聆於耳。初",
    "X77n1533_001:0643b17": "啟經題。稱如是我聞。乃遙見其尼。身處繩牀。面南而",
    "X77n1533_001:0643b18": "坐。口中放光。赫如金色。皎在前峰。誦經兩帙已上。其",
    "X77n1533_001:0643b19": "光盛於谷南。可方圓十里。與晝無異。經至四帙。其光",
    "X77n1533_001:0643b20": "稍稍却收。至六帙都畢(一帙十卷。六帙即六十卷。乃晉經全部也)。其光並",
    "X77n1533_001:0643b21": "入尼口。　華嚴菩薩住處品云。震旦國東北方。有菩",
    "X77n1533_001:0643b22": "薩住處名清凉山。過去諸菩薩。常於中住。彼現有菩",
    "X77n1533_001:0643b23": "薩。名文殊師利。有一萬菩薩眷屬。常為說法。其山在",
    "X77n1533_001:0643b24": "代州南。忻州東北。名五臺山。首棱嚴三昧經云。文殊",
    "X77n1533_001:0643c01": "是過去平等世界龍種上尊王佛。又央掘魔羅經云。",
    "X77n1533_001:0643c02": "文殊是東方歡喜世界摩尼寶積佛。彼神尼之境界。",
    "X77n1533_001:0643c03": "必文殊之分化以示梵僧也。",
    "X77n1533_001:0643c04": "信受大經",
    "X77n1533_001:0643c05": "貞觀年中孫思邈。服流珠丹雲母粉。年一百五十歲。",
    "X77n1533_001:0643c06": "顏如處子。至長安。說齊魏閒事。有如目覩。書寫此經",
    "X77n1533_001:0643c07": "七百五十部。其時太宗。欲讀佛經。問邈何經為大。邈",
    "X77n1533_001:0643c08": "曰華嚴經。佛所尊大。帝曰近玄奘三藏譯大般若六",
    "X77n1533_001:0643c09": "百卷。何不為大。而六十卷華嚴經獨得大乎。邈答曰。",
    "X77n1533_001:0643c10": "華嚴法界。具一切門。於一門中。可演出大千經卷。般",
    "X77n1533_001:0643c11": "若經乃是華嚴中一門耳。太宗方悟。乃受持華嚴。",
    "X77n1533_001:0643c12": "(張無盡居士護法論中。亦載孫思邈寫華嚴經事　已上四條見英師感應傳)",
    "X77n1533_001:0643c13": "竹窗二筆云。或問經無與華嚴等者。何謂也。曰。昔",
    "X77n1533_001:0643c14": "玄奘法師。譯般若六百卷成以進御。帝云般若如",
    "X77n1533_001:0643c15": "是浩瀚。何不居華嚴之先。法師謂華嚴具無量門。",
    "X77n1533_001:0643c16": "般若雖多。乃華嚴無量門中之一門也。有僧作數",
    "X77n1533_001:0643c17": "格供經。華嚴經供於最上。一日取誦訖。納之中格",
    "X77n1533_001:0643c18": "明晨經忽在上。僧大驚異。葢經之威神所致。亦持",
    "X77n1533_001:0643c19": "經之精誠所感也。且三藏聖教。獨華嚴如天王。專",
    "X77n1533_001:0643c20": "制宇內。諸侯公卿大夫百執事。以至兆民。皆其所",
    "X77n1533_001:0643c21": "統馭也。夫孰與之等也。",
    "X77n1533_001:0643c22": "口光益物",
    "X77n1533_001:0643c23": "續高僧傳云。魏武陵王東下。令弟規守益州。魏遣將",
    "X77n1533_001:0643c24": "軍尉遲逈來伐蜀。規既降欵。城內大有名僧。皆被拘",
    "X77n1533_001:0644a01": "禁。至夜忽有光明。逈遣人尋光。乃見諸僧並睡。惟僧",
    "X77n1533_001:0644a02": "法建。端坐誦經。光從口出。逈聞。自到建所。頂禮坐聽。",
    "X77n1533_001:0644a03": "至旦始休。逈問法師昨夜所誦何經。答曰。華嚴經。逈",
    "X77n1533_001:0644a04": "曰。法師誦得幾許。答曰。貧道發心。欲誦一藏情多懈",
    "X77n1533_001:0644a05": "怠。今始得千卷。逈驚疑不信。將欲試之。曰屈誦一徧。",
    "X77n1533_001:0644a06": "應不勞損耶。建答曰。讀誦經典。沙門常事。豈憚勞苦。",
    "X77n1533_001:0644a07": "乃設高座。令諸僧眾。並執本遂聽建登座誦經。七日",
    "X77n1533_001:0644a08": "七夜。數乃滿足。逈起謝曰。弟子兵將。不得久停。請從",
    "X77n1533_001:0644a09": "此辭。諸僧因並釋放。逈既出。歎息曰。自如來滅後。阿",
    "X77n1533_001:0644a10": "難是為總持。豈能過此。蜀中乃有此人。所以常保安",
    "X77n1533_001:0644a11": "樂。奇哉。",
    "X77n1533_001:0644a12": "書論病痊",
    "X77n1533_001:0644a13": "眉州中巖華嚴祖覺禪師。幼聰慧。過目成誦。著書排",
    "X77n1533_001:0644a14": "釋氏。惡境忽現。悔過出家。依慧目能禪師。未幾疽發",
    "X77n1533_001:0644a15": "膝上。五年醫莫愈。因書華嚴合論畢。夜感異夢。旦即",
    "X77n1533_001:0644a16": "捨杖步趨。一日誦至現相品曰。佛身無有生。而能示",
    "X77n1533_001:0644a17": "出生。法性如虗空。諸佛於中住。無住亦無去。處處皆",
    "X77n1533_001:0644a18": "見佛。遂悟華嚴宗旨。洎登僧籍。府帥請講於千部堂",
    "X77n1533_001:0644a19": "詞旨宏放。眾皆歎服(見五燈會元)。",
    "X77n1533_001:0644a20": "開函光照",
    "X77n1533_001:0644a21": "唐定州中山修德禪師。不知氏族。苦節成性。守道山",
    "X77n1533_001:0644a22": "林。專以華嚴為業。於永徽四年。發心抄寫。故別為淨",
    "X77n1533_001:0644a23": "院。植楮樹。凡歷三年。灌以香水。潔淨造紙。復別築淨",
    "X77n1533_001:0644a24": "臺。於上起屋。召善書人溈州王恭。別院齋戒。洗浴淨",
    "X77n1533_001:0644b01": "衣。焚香布花。懸諸幡葢。禮經懺悔。方昇座焉。下筆含",
    "X77n1533_001:0644b02": "香。舉筆吐氣。每日恒然。然禪師猶日入淨室運想。每",
    "X77n1533_001:0644b03": "寫一卷。施縑十疋。一部皆然。而竭盡志誠。恭皆不受",
    "X77n1533_001:0644b04": "纔寫經畢。設齋慶之。大眾集已。德於眾前。燒香散花。",
    "X77n1533_001:0644b05": "發弘誓願。纔開經藏。放大光明。周七十餘里。照定州",
    "X77n1533_001:0644b06": "城。城中士女。普皆同見。山中齋眾。投身宛轉。悲哽懺",
    "X77n1533_001:0644b07": "悔。無不信仰。",
    "X77n1533_001:0644b08": "天華供養(德圓。前列書寫章。見事蹟希有。故重出之。令人欣慕。愈生信仰也)",
    "X77n1533_001:0644b09": "僧德圓。不知氏族。天水人也。常以華嚴為業。讀誦受",
    "X77n1533_001:0644b10": "持。妙統宗極。遂修一淨園。植諸穀楮。并種以香草。襍",
    "X77n1533_001:0644b11": "以鮮花。每一入園。必加洗濯。身著淨衣。溉以香水。楮",
    "X77n1533_001:0644b12": "生三載。香氣氛馥。別造淨室。香泥塗地。結壇淨器。浴",
    "X77n1533_001:0644b13": "具新衣。匠人齋戒。易服出入。必盥潄熏香。剝楮取皮。",
    "X77n1533_001:0644b14": "浸以沈水。護淨造紙。畢歲方成(上別建淨室為造紙人。下更造新室為寫",
    "X77n1533_001:0644b15": "經者)。別築淨基。更造新室。乃至柱梁椽瓦。並濯以香湯。",
    "X77n1533_001:0644b16": "每事嚴潔。堂中別施方柏牙座。用布香華。上懸寶葢。",
    "X77n1533_001:0644b17": "垂諸玲珮。襍以流蘇。白檀紫沈為以經案。并充筆管。",
    "X77n1533_001:0644b18": "書生日受齋戒。香湯三浴。華冠淨服。狀類天人。將入",
    "X77n1533_001:0644b19": "經室。必夾路焚香。唄先引之。圓亦形服嚴淨。執爐恭",
    "X77n1533_001:0644b20": "導。散花供養。方乃書寫。圓胡跪運想。注目傾心。纔寫",
    "X77n1533_001:0644b21": "數行。每字皆放光明。照於一院。舉眾同見。莫不悲感。",
    "X77n1533_001:0644b22": "久之方歇。復有神人執戟。現形警衛。圓與書生同見。",
    "X77n1533_001:0644b23": "餘人則不覩焉。又有青衣梵童。無何而至。手執天花。",
    "X77n1533_001:0644b24": "忽申供養。前後靈感。襍沓相仍。迄經二載。書寫方畢。",
    "X77n1533_001:0644c01": "盛以香函。置諸寶帳。安彼淨堂。每申頂謁。後因轉讀。",
    "X77n1533_001:0644c02": "函發異光。至於嚴潔。敬絕今古。此經遞授。於今五代。",
    "X77n1533_001:0644c03": "有清淨轉讀者。時亦靈應昭然。其經今在西太原賢",
    "X77n1533_001:0644c04": "首法師處。守護供養。",
    "X77n1533_001:0644c05": "菩薩授經",
    "X77n1533_001:0644c06": "唐永隆年。中郭神亮。雍州長安縣人。梵行清淨。因忽",
    "X77n1533_001:0644c07": "暴終。諸天引至兜率天宮。敬禮彌勒。有一菩薩謂亮",
    "X77n1533_001:0644c08": "曰。何不受持華嚴。對曰。為無人講。菩薩曰。有人現講。",
    "X77n1533_001:0644c09": "何以言無。亮後蘇。具向薄塵法師敘其事。以此而詳",
    "X77n1533_001:0644c10": "賢首之弘轉法輪。亞跡參聖徵矣(已上三條見會玄記)。",
    "X77n1533_001:0644c11": "十地品離垢地菩薩章",
    "X77n1533_001:0644c12": "爾時金剛藏菩薩。告解脫月菩薩言。佛子。菩薩摩訶",
    "X77n1533_001:0644c13": "薩已修初地。欲入第二地。當起十種深心。何等為十。",
    "X77n1533_001:0644c14": "所謂正直心。柔輭心。堪能心。調伏心。寂靜心。純善心。",
    "X77n1533_001:0644c15": "不襍心。無顧戀心。廣心。大心。菩薩以此十心得入第",
    "X77n1533_001:0644c16": "二離垢地。佛子。菩薩住離垢地。性自遠離一切殺生。",
    "X77n1533_001:0644c17": "不畜刀杖。不懷怨恨。有慚有愧。仁恕具足。於一切眾",
    "X77n1533_001:0644c18": "生有命之者。常生利益慈念之心。是菩薩尚不惡心",
    "X77n1533_001:0644c19": "惱諸眾生。何況於他起眾生想。故以重意而行殺害。",
    "X77n1533_001:0644c20": "性不偷盜。菩薩於自資財常知止足。於他慈恕不欲",
    "X77n1533_001:0644c21": "侵損。若物屬他。起他物想。終不於此而生盜心。乃至",
    "X77n1533_001:0644c22": "草葉不與不取。何況其餘資生之具。性不邪婬。菩薩",
    "X77n1533_001:0644c23": "於自妻知足。不求他妻。於他妻妾。他所護女親族媒",
    "X77n1533_001:0644c24": "定。及為法所護。尚不生於貪染之心。何況從事。況於",
    "X77n1533_001:0645a01": "非道。性不妄語。菩薩常作實語。真語。時語。乃至夢中",
    "X77n1533_001:0645a02": "亦不忍作覆藏之語。無心欲作。何況故犯。性不兩舌。",
    "X77n1533_001:0645a03": "菩薩於諸眾生無離閒心。無惱害心。不將此語為破",
    "X77n1533_001:0645a04": "彼故而向彼說。不將彼語為破此故而向此說。未破",
    "X77n1533_001:0645a05": "者不令破。已破者不增長。不喜離閒。不樂離閒。不作",
    "X77n1533_001:0645a06": "離閒語。不說離閒語。若實若不實。性不惡口。所謂毒",
    "X77n1533_001:0645a07": "害語。麤獷語。苦他語。令他瞋恨語。現前語。不現前語。",
    "X77n1533_001:0645a08": "鄙惡語。庸賤語。不可樂聞語。聞者不悅語。瞋忿語。如",
    "X77n1533_001:0645a09": "火燒心語。怨結語。熱惱語。不可愛語。不可樂語。能壞",
    "X77n1533_001:0645a10": "自身他身語。如是等語。皆悉捨離常。作潤澤語。柔輭",
    "X77n1533_001:0645a11": "語。悅意語。可樂聞語。聞者喜悅語。善入人心語。風雅",
    "X77n1533_001:0645a12": "典則語。多人愛樂語。多人悅樂語。身心踊悅語。性不",
    "X77n1533_001:0645a13": "綺語。菩薩常樂思審語。時語。實語。義語。法語。順道理",
    "X77n1533_001:0645a14": "語。巧調伏語。隨時籌量決定語。是菩薩乃至戲笑尚",
    "X77n1533_001:0645a15": "恒思審。何況故出散亂之言。性不貪欲。菩薩於他財",
    "X77n1533_001:0645a16": "物。他所資用。不生貪心。不願不求。性離瞋恚。菩薩於。",
    "X77n1533_001:0645a17": "一切眾生。恒起慈心。利益心。哀愍心。歡喜心。和潤心。",
    "X77n1533_001:0645a18": "攝受心。永捨瞋恨怨害熱惱。常思順行仁慈祐益。又",
    "X77n1533_001:0645a19": "離邪見。菩薩住於正道。不行占卜。不取惡戒。心見正",
    "X77n1533_001:0645a20": "直。無誑無謟。於佛法僧起決定信。佛子。菩薩摩訶薩",
    "X77n1533_001:0645a21": "如是護持十善業道。常無閒斷。復作是念。一切眾生",
    "X77n1533_001:0645a22": "墮惡趣者。莫不皆以十不善業。是故我當自修正行。",
    "X77n1533_001:0645a23": "亦勸於他令修正行。何以故。若自不能修行正行。令",
    "X77n1533_001:0645a24": "他修者。無有是處。佛子。此菩薩摩訶薩復作是念。十",
    "X77n1533_001:0645b01": "不善業道。是地獄畜生餓鬼受生因。十善業道。是人",
    "X77n1533_001:0645b02": "天乃至有頂處受生因。又此上品十善業道以智慧",
    "X77n1533_001:0645b03": "修習。心狹劣故。怖三畏故。闕大悲故。從他聲聞而解",
    "X77n1533_001:0645b04": "了故。成聲聞乘。又此上品十善業道修治清淨。不從",
    "X77n1533_001:0645b05": "他教自覺悟故。大悲方便不具足故。悟解甚深因緣",
    "X77n1533_001:0645b06": "法故。成獨覺乘。又此上品十善業道修治清淨。心廣",
    "X77n1533_001:0645b07": "無量故。具足悲愍故。方便所攝故。發生大願故。不捨",
    "X77n1533_001:0645b08": "眾生故。希求諸佛大智故。淨治菩薩諸地故。淨修一",
    "X77n1533_001:0645b09": "切諸度故。成菩薩廣大行。又此上上十善業道一切",
    "X77n1533_001:0645b10": "種清淨故。乃至證十力四無畏故。一切佛法皆得成",
    "X77n1533_001:0645b11": "就。是故我今等行十善。應令一切具足清淨。如是方",
    "X77n1533_001:0645b12": "便。菩薩當學。佛子。此菩薩摩訶薩又作是念。十不善",
    "X77n1533_001:0645b13": "業道。上者地獄因。中者畜生因。下者餓鬼因。於中殺",
    "X77n1533_001:0645b14": "生之罪。能令眾生墮於地獄畜生餓鬼。若生人中。得",
    "X77n1533_001:0645b15": "二種果報。一者短命。二者多病。偷盜之罪。亦令眾生",
    "X77n1533_001:0645b16": "墮三惡道。若生人中。得二種果報。一者貧窮。二者共",
    "X77n1533_001:0645b17": "財不得自在。邪婬之罪。亦令眾生墮三惡道。若生人",
    "X77n1533_001:0645b18": "中。得二種果報。一者妻不貞良。二者不得隨意眷屬。",
    "X77n1533_001:0645b19": "妄語之罪。亦令眾生墮三惡道。若生人中。得二種果",
    "X77n1533_001:0645b20": "報。一者多被誹謗。二者為他所誑。兩舌之罪。亦令眾",
    "X77n1533_001:0645b21": "生墮三惡道。若生人中。得二種果報。一者眷屬乖離。",
    "X77n1533_001:0645b22": "二者親族弊惡。惡口之罪。亦令眾生墮三惡道。若生",
    "X77n1533_001:0645b23": "人中。得二種果報。一者常聞惡聲。二者言多諍訟。綺",
    "X77n1533_001:0645b24": "語之罪。亦令眾生墮三惡道。若生人中。得二種果報。",
    "X77n1533_001:0645c01": "一者言無人受。二者語不明了。貪欲之罪。亦令眾生",
    "X77n1533_001:0645c02": "墮三惡道。若生人中。得二種果報。一者心不知足。二",
    "X77n1533_001:0645c03": "者多欲無厭。瞋恚之罪。亦令眾生墮三惡道。若生人",
    "X77n1533_001:0645c04": "中。得二種果報。一者常被他人求其長短。二者恒被",
    "X77n1533_001:0645c05": "於他之所惱害。邪見之罪。亦令眾生墮三惡道。若生",
    "X77n1533_001:0645c06": "人中。得二種果報。一者生邪見家。二者其心謟曲。佛",
    "X77n1533_001:0645c07": "子。十不善業道。能生此等無量無邊眾大苦聚。是故",
    "X77n1533_001:0645c08": "菩薩作如是念。我當遠離十不善道。以十善道為法",
    "X77n1533_001:0645c09": "園苑。愛樂安住。自住其中。亦勸他人令住其中(能音耐。堪",
    "X77n1533_001:0645c10": "耐也)。",
    "X77n1533_001:0645c11": "覺林菩薩偈",
    "X77n1533_001:0645c12": "華嚴第四會夜摩天宮。無量菩薩雲集說偈讚佛。爾",
    "X77n1533_001:0645c13": "時覺林菩薩。承佛神力。徧觀十方。而說頌言。",
    "X77n1533_001:0645c14": "譬如工畫師。分布諸彩色。虗妄取異相。大種無差別。",
    "X77n1533_001:0645c15": "大種中無色。色中無大種。亦不離大種。而有色可得。",
    "X77n1533_001:0645c16": "心中無彩畫。彩畫中無心。然不離於心。有彩畫可得。",
    "X77n1533_001:0645c17": "彼心恒不住。無量難思議。示現一切色。各各不相知。",
    "X77n1533_001:0645c18": "譬如工畫師。不能知自心。而由心故畫。諸法性如是。",
    "X77n1533_001:0645c19": "心如工畫師。能畫諸世閒。五蘊悉從生。無法而不造。",
    "X77n1533_001:0645c20": "如心佛亦爾。如佛眾生然。應知佛與心。體性皆無盡。",
    "X77n1533_001:0645c21": "若人知心行。普造諸世閒。是人則見佛。了佛真實性。",
    "X77n1533_001:0645c22": "自不住於身。身亦不住心。而能作佛事。自在未曾有。",
    "X77n1533_001:0645c23": "若人欲了知。三世一切佛。應觀法界性。一切唯心造。",
    "X77n1533_001:0645c24": "(前云。既一偈之功能破地獄。何況此全章偈耶。願思此言。勉共傳誦)。",
    "X77n1533_001:0646a01": "如來出現品如來心第十章",
    "X77n1533_001:0646a02": "佛子。如來智慧。無處不至。何以故。無一眾生而不具",
    "X77n1533_001:0646a03": "有如來智慧。但以妄想顛倒執著而不證得。若離妄",
    "X77n1533_001:0646a04": "想。一切智。自然智。無礙智。則得現前。佛子。譬如有大",
    "X77n1533_001:0646a05": "經卷。量等三千大千世界。書寫三千大千世界中事。",
    "X77n1533_001:0646a06": "一切皆盡。所謂書寫大鐵圍山中事。量等大鐵圍山。",
    "X77n1533_001:0646a07": "書寫大地中事。量等大地。書寫中千世界中事。量等",
    "X77n1533_001:0646a08": "中千世界。書寫小千世界中事。量等小千世界。如是",
    "X77n1533_001:0646a09": "若四天下。若大海。若須彌山。若地天宮殿。若欲界空",
    "X77n1533_001:0646a10": "居天宮殿。若色界宮殿。若無色界宮殿。一一書寫。其",
    "X77n1533_001:0646a11": "量悉等。此大經卷。雖復量等。大千世界。而全住在一",
    "X77n1533_001:0646a12": "微塵中。如一微塵。一切微塵。皆亦如是。時有一人。智",
    "X77n1533_001:0646a13": "慧明達。具足成就清淨天眼。見此經卷在微塵內。於",
    "X77n1533_001:0646a14": "諸眾生無少利益。即作是念。我當以精進力。破彼微",
    "X77n1533_001:0646a15": "塵出此經卷。令得饒益一切眾生。作是念已。即起方",
    "X77n1533_001:0646a16": "便。破彼微塵出此經卷。令諸眾生普得饒益。如於一",
    "X77n1533_001:0646a17": "塵。一切微塵。應知悉然。佛子。如來智慧。亦復如是無",
    "X77n1533_001:0646a18": "量無礙。普能利益一切眾生。具足在於眾生身中。但",
    "X77n1533_001:0646a19": "諸凡愚。妄想執著。不知不覺。不得利益。爾時如來以",
    "X77n1533_001:0646a20": "無障礙清淨智眼。普觀法界一切眾生。而作是言。奇",
    "X77n1533_001:0646a21": "哉奇哉。此諸眾生。云何具有如來智慧。愚癡迷惑。不",
    "X77n1533_001:0646a22": "知不見。我當教以聖道。令其永離妄想執著。自於身",
    "X77n1533_001:0646a23": "中得見如來廣大智慧與佛無異。即教彼眾生。修習",
    "X77n1533_001:0646a24": "聖道。令離妄想。離妄想已。證得如來無量智慧。利益",
    "X77n1533_001:0646b01": "安樂一切眾生。佛子。是為如來心第十相。諸菩薩摩",
    "X77n1533_001:0646b02": "訶薩應如是知。",
    "X77n1533_001:0646b03": "襍錄",
    "X77n1533_001:0646b04": "華嚴傳記",
    "X77n1533_001:0646b05": "華嚴懸談會玄記云。華嚴傳記五卷。本賢首集。文有",
    "X77n1533_001:0646b06": "十章。一部類。二隱顯。三傳譯。四支流。五論釋。六講解。",
    "X77n1533_001:0646b07": "七[言*奉]誦。八轉讀。九書寫。十襍述。此賢首集。後經修飾。",
    "X77n1533_001:0646b08": "至清涼時有二家。並賢首弟子。一靜法寺慧苑法師。",
    "X77n1533_001:0646b09": "修五卷名纂靈記。二經行寺慧英法師。修兩卷名華",
    "X77n1533_001:0646b10": "嚴感應傳。又近四明居士胡幽貞纂成一卷。",
    "X77n1533_001:0646b11": "盥洗受持",
    "X77n1533_001:0646b12": "溪堂襍錄云。元祐年中有蜀僧智超法師。常誦華嚴",
    "X77n1533_001:0646b13": "經。已三十年。偶見一童子。風貌清爽。舉手高揖。超曰",
    "X77n1533_001:0646b14": "何來。曰五臺來。超曰何遠至此。曰有少事欲相導故。",
    "X77n1533_001:0646b15": "超曰願聞。曰吾師誦經。固可嘉矣。但失在登廁洗淨",
    "X77n1533_001:0646b16": "時。觸水淋其手背。而未嘗用灰泥洗之(或用皂角丸亦得)。所",
    "X77n1533_001:0646b17": "用灰泥。律制七度。今但二三。緣此觸尚存。禮佛誦經。",
    "X77n1533_001:0646b18": "悉皆得罪。言訖不見。超慚而改過。識者或曰。此必文",
    "X77n1533_001:0646b19": "殊化現有警於超也。故知洗手必須依法(緇門警訓中亦載此",
    "X77n1533_001:0646b20": "事。前章僧伽多羅云。有人讀此經。掌水霑蟻。其捨命者皆生天上。此華嚴之法力。亦持經之精誠也。今文殊警",
    "X77n1533_001:0646b21": "超曰。師誦經固嘉矣。但洗淨一事。猶未盡善。故令其改過。如法行持。若在家讀誦者。亦須如法行持。若不能。必",
    "X77n1533_001:0646b22": "持偈呪為妙)。",
    "X77n1533_001:0646b23": "登廁偈呪(入廁時。先鳴指三下)",
    "X77n1533_001:0646b24": "大小便時。當願眾生。棄貪瞋癡。蠲除罪法。",
    "X77n1533_001:0646c01": "唵。狠嚕陀耶娑訶(三遍)",
    "X77n1533_001:0646c02": "洗淨偈呪(律云。登廁不洗淨者。不得入大僧類。不得坐禪牀。及手執經像。",
    "X77n1533_001:0646c03": "登殿搭等)",
    "X77n1533_001:0646c04": "事訖就水。當願眾生。出世法中。速疾而往。",
    "X77n1533_001:0646c05": "唵。賀曩密栗帝娑訶(三遍)",
    "X77n1533_001:0646c06": "去穢偈呪",
    "X77n1533_001:0646c07": "洗滌形穢。當願眾生。清淨調柔。畢竟無垢。",
    "X77n1533_001:0646c08": "唵。室利曳婆醯娑訶(三遍)",
    "X77n1533_001:0646c09": "淨手偈呪",
    "X77n1533_001:0646c10": "以水盥掌。當願眾生。得清淨手。受持佛法。",
    "X77n1533_001:0646c11": "唵。主迦囉耶娑訶(三遍)",
    "X77n1533_001:0646c12": "看經警文(保寧勇禪師作)",
    "X77n1533_001:0646c13": "夫看經之法。後學須知。當淨三業。若三業無虧。則百",
    "X77n1533_001:0646c14": "福俱集。三業者。身口意也。一端身正坐。如對聖容。則",
    "X77n1533_001:0646c15": "身業淨也。二口無襍言。斷諸嬉笑。則口業淨也。三意",
    "X77n1533_001:0646c16": "不散亂。屏息萬緣。則意業淨也。內心既寂。外境俱捐。",
    "X77n1533_001:0646c17": "方契悟於真源。庶研窮於法理。可謂水澄珠瑩。雲散",
    "X77n1533_001:0646c18": "月明。義海涌於胸襟。智嶽凝於耳目。輒莫容易。實非",
    "X77n1533_001:0646c19": "小緣。心法雙忘。自他俱利。若能如是。真報佛恩。",
    "X77n1533_001:0646c20": "信生佛家(清涼云。有作之修。多劫終成敗壞。無心體極。一念頓契佛家)",
    "X77n1533_001:0646c21": "如來出現品云。佛子。此法門如來不為餘眾生說。惟",
    "X77n1533_001:0646c22": "為趣向大乘菩薩說。惟為乘不思議乘菩薩說。此法",
    "X77n1533_001:0646c23": "門不入一切餘眾生手。惟除諸菩薩摩訶薩。佛子。譬",
    "X77n1533_001:0646c24": "如轉輪聖王所有七寶。因此寶故。顯示輪王。此寶不",
    "X77n1533_001:0647a01": "入餘眾生手。惟除第一夫人所生太子。具足成就聖",
    "X77n1533_001:0647a02": "王相者。若轉輪王。無此太子。具眾德者。王命終後。此",
    "X77n1533_001:0647a03": "諸寶等。於七日中。悉皆散滅。佛子。此經珍寶。亦復如",
    "X77n1533_001:0647a04": "是。不入一切餘眾生手。惟除如來法王真子。生如來",
    "X77n1533_001:0647a05": "家。種如來相諸善根者。佛子。若無此等佛之真子。如",
    "X77n1533_001:0647a06": "是法門不久散滅。何以故。一切二乘不聞此經。何況",
    "X77n1533_001:0647a07": "受持讀誦書寫。分別解說。惟諸菩薩乃能如是。是故",
    "X77n1533_001:0647a08": "菩薩摩訶薩。聞此法門。應大歡喜。以尊重心。恭敬頂",
    "X77n1533_001:0647a09": "受。何以故。菩薩摩訶薩。信樂此經。疾得阿耨多羅三",
    "X77n1533_001:0647a10": "藐三菩提故。佛子。設有菩薩於無量百千億那由他",
    "X77n1533_001:0647a11": "劫。行六波羅蜜。修習種種菩提分法。若未聞此如來",
    "X77n1533_001:0647a12": "不思議大威德法門。或時聞已。不信不解。不順不入。",
    "X77n1533_001:0647a13": "不得名為真實菩薩。以不能生如來家故。若得聞此",
    "X77n1533_001:0647a14": "如來無量不可思議無障無礙智慧法門。聞已信解。",
    "X77n1533_001:0647a15": "隨順悟入。當知此人。生如來家。隨順一切如來境界。",
    "X77n1533_001:0647a16": "具足一切諸菩薩法。佛子。菩薩摩訶薩。成就如是功",
    "X77n1533_001:0647a17": "德。少作功力。得無師自然智。頌曰。",
    "X77n1533_001:0647a18": "　如是微密甚深法　　百千萬劫難可聞",
    "X77n1533_001:0647a19": "　精進智慧調伏者　　乃得聞此秘奧義",
    "X77n1533_001:0647a20": "　若聞此法生欣慶　　彼曾供養無量佛",
    "X77n1533_001:0647a21": "　為佛加持所攝受　　人天讚歎常供養",
    "X77n1533_001:0647a22": "　此為超世第一財　　此能救度諸羣品",
    "X77n1533_001:0647a23": "　此能出生清淨道　　汝等當持莫放逸",
    "X77n1533_001:0647a24": "華嚴感應緣起傳(終)"
}