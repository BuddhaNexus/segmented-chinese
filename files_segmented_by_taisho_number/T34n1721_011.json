{
    "T34n1721_011:0612c02": "法華義疏卷第十一",
    "T34n1721_011:0612c04": "胡吉藏撰",
    "T34n1721_011:0612c05": "18 隨喜功德品隨喜功德品第十八",
    "T34n1721_011:0612c06": "此下三品，第二、廣明持經功德獎勸流通。三",
    "T34n1721_011:0612c07": "品即為三章：初、〈隨喜品〉明弟子下品功德；第",
    "T34n1721_011:0612c08": "二、〈法師品〉明五種法師，即是中品功德；第三、",
    "T34n1721_011:0612c09": "〈常不輕品〉明持《法華》得六根清淨乃至成佛，謂",
    "T34n1721_011:0612c10": "上品功德。約位分者，初、隨喜人從發心至十",
    "T34n1721_011:0612c11": "信位。第二、六根清淨，三十心位。故《法華論》云",
    "T34n1721_011:0612c12": "「得六根清淨者，凡夫人以經力故得根勝用、未",
    "T34n1721_011:0612c13": "入初地」，而經文云「未得無漏」，故知是地前人。",
    "T34n1721_011:0612c14": "第三、〈常不輕品〉寄迹而言從內凡以上乃至得",
    "T34n1721_011:0612c15": "佛。此之三品則攝大乘五十二位，五十二位",
    "T34n1721_011:0612c16": "賢聖皆從《法華經》生，故嘆經勝用勸物宣持也。",
    "T34n1721_011:0612c17": "所以有此品來者，一者、遠從前〈法師品〉明二",
    "T34n1721_011:0612c18": "世弟子聞經隨喜，上雖言即與授記，未廣說其",
    "T34n1721_011:0612c19": "功德；今欲說之，故有此品來也。二者、若依品",
    "T34n1721_011:0612c20": "次相生，聞上分別功德欣然相傳，故有〈隨喜",
    "T34n1721_011:0612c21": "品〉。三者、上品末說「如來滅後若聞此經不生",
    "T34n1721_011:0612c22": "毀呰起隨喜心」，當知是為深信解相；今欲說",
    "T34n1721_011:0612c23": "其功德，故有此品來也。四者、欲舉劣顯勝歎",
    "T34n1721_011:0612c24": "其功德勸物宣持。但默念隨喜福已無邊，況",
    "T34n1721_011:0612c25": "復書持讀誦等耶？五者、上品明受持供養此",
    "T34n1721_011:0612c26": "經功德無量，復有人不能書持更謂不得功",
    "T34n1721_011:0612c27": "德，是故今明若不能書持，但起隨喜心福亦",
    "T34n1721_011:0612c28": "無邊。又流通此經命初辨〈隨喜品〉者，此經明",
    "T34n1721_011:0612c29": "二權二實，與昔說相違，執教之徒逆耳違心",
    "T34n1721_011:0613a01": "不能信受，是故今明隨喜功德無邊，即是勸",
    "T34n1721_011:0613a02": "信解。問：何人聞經不生隨喜？答：〈見塔品〉中已",
    "T34n1721_011:0613a03": "出六人，今明四種：一者、學小乘人保執昔教，",
    "T34n1721_011:0613a04": "聞二權二實逆耳違心不生隨喜。二者、執此",
    "T34n1721_011:0613a05": "經猶是無常因果猶未究竟，若聞一乘之因",
    "T34n1721_011:0613a06": "辨有佛性、一乘之果常住不滅，亦逆耳違心",
    "T34n1721_011:0613a07": "不生信受，故不生隨喜。三者、執覆相常人聞",
    "T34n1721_011:0613a08": "此經開方便門、示真實相究竟無餘了義之",
    "T34n1721_011:0613a09": "說，亦逆耳違心不生隨喜。四者、有所得人保",
    "T34n1721_011:0613a10": "權執實，若聞非權非實、無依無得謂是斷見，",
    "T34n1721_011:0613a11": "亦逆耳違心不生隨喜。故隨喜者難得，所以",
    "T34n1721_011:0613a12": "功德多也。問：云何名隨喜相耶？答：二段經各",
    "T34n1721_011:0613a13": "有體用，乘權乘實體用者，不三不一、言斷意",
    "T34n1721_011:0613a14": "忘謂乘體；昔為物說三、今破三說一謂乘用",
    "T34n1721_011:0613a15": "也。身權身實中體用者，法身非常無常，命不",
    "T34n1721_011:0613a16": "長不短，亦言斷意忘，謂佛身體也。昔無常今",
    "T34n1721_011:0613a17": "常，昔短今長，謂身用也。隨順二權二實體用",
    "T34n1721_011:0613a18": "而生歡喜，故有隨喜相也。問：隨喜有幾種？答：",
    "T34n1721_011:0613a19": "略有二種：一、隨喜法；二、隨喜人。隨喜法者，若",
    "T34n1721_011:0613a20": "順此經而生歡喜，即是金剛般若，信心不逆",
    "T34n1721_011:0613a21": "故名隨喜。二、隨前人所作而生歡喜，如見受",
    "T34n1721_011:0613a22": "持此經乃至解說而生歡喜，故名隨喜人。問：",
    "T34n1721_011:0613a23": "能隨喜心與所隨喜事，優劣云何？答：有四句：",
    "T34n1721_011:0613a24": "一者、俱無優劣，所隨喜是無所得，能隨喜亦",
    "T34n1721_011:0613a25": "無所得。二者、能所俱劣，所隨喜是有所得，能",
    "T34n1721_011:0613a26": "隨喜亦是有所得。三者、所隨喜勝、能隨喜劣，",
    "T34n1721_011:0613a27": "如凡夫隨喜聖人所作善根。四者、能隨喜勝、",
    "T34n1721_011:0613a28": "所隨喜劣，如聖人隨喜凡夫所作善根。問：《大",
    "T34n1721_011:0613a29": "品經》明有所得隨喜迴向是雜毒食，雜毒食",
    "T34n1721_011:0613b01": "者初食雖美後則害身，有所得隨喜初感人",
    "T34n1721_011:0613b02": "天之報，後必受生老病死憂悲苦惱，今明何",
    "T34n1721_011:0613b03": "等隨喜耶？答：佛意明隨喜《法華》，《法華》是無所",
    "T34n1721_011:0613b04": "得法，即是波若，故前格量中舉五度除於波",
    "T34n1721_011:0613b05": "若，故知作無所得隨喜。又若作有所得隨喜",
    "T34n1721_011:0613b06": "者，有所得還感世間果報，云何能勝後財、法",
    "T34n1721_011:0613b07": "二施耶？問：有能隨喜心、有所隨喜事，云何成",
    "T34n1721_011:0613b08": "無所得耶？答：既稱能所，即是因緣。故能不自",
    "T34n1721_011:0613b09": "能，能名所能，所不自所，所名能所，如此能所",
    "T34n1721_011:0613b10": "無有自性，即是寂滅。故《中論》云「因緣所生法",
    "T34n1721_011:0613b11": "即是寂滅性」，言寂滅者蓋是能所宛然未嘗",
    "T34n1721_011:0613b12": "能所，故稱寂滅。寂滅宛然而不失能所，能所",
    "T34n1721_011:0613b13": "宛然而寂滅，即是方便實慧；寂滅宛然而能",
    "T34n1721_011:0613b14": "所即是實慧方便。故《大品》云「菩薩隨喜欲不",
    "T34n1721_011:0613b15": "墮想心見三顛倒者，當用波若方便力」也。問：",
    "T34n1721_011:0613b16": "四等中喜、禪支中喜、七覺中喜、五受中喜，與今",
    "T34n1721_011:0613b17": "何異？答：四等喜是慶他得樂，禪支中喜是自",
    "T34n1721_011:0613b18": "慶有所除得，五受中喜此通垢淨自他，七覺",
    "T34n1721_011:0613b19": "中喜但是無漏，與今並異也。問：但作無得隨",
    "T34n1721_011:0613b20": "喜亦作有得隨喜耶？答：始行菩薩未堪習無",
    "T34n1721_011:0613b21": "得觀，但作有得隨喜，猶勝逆耳之人也。品為",
    "T34n1721_011:0613b22": "二：初問，次答。問有長行與偈。彌勒發問者，隨",
    "T34n1721_011:0613b23": "喜、迴向是菩薩法門，是故大士為物發問。所",
    "T34n1721_011:0613b24": "以的言佛滅後者，為正不值佛世眾生望岸自",
    "T34n1721_011:0613b25": "絕者也。佛答亦二：初長行，次偈。長行又二：初、",
    "T34n1721_011:0613b26": "正明隨喜功德，答彌勒問。第二、汎明餘四種",
    "T34n1721_011:0613b27": "人所得功德。明隨喜人中有三：第一、通明五",
    "T34n1721_011:0613b28": "十人隨喜功德；第二、取最後第五十人，舉財、",
    "T34n1721_011:0613b29": "法二施格量；第三、舉後況初，明初者彌勝。前",
    "T34n1721_011:0613c01": "又開三：一、明隨喜人；「聞是經隨喜已」下，第二、",
    "T34n1721_011:0613c02": "明聞法隨喜；「從法會出」下，第三、次明轉教。隨",
    "T34n1721_011:0613c03": "喜即是自行，轉教謂化他也。「是諸人等」下，明",
    "T34n1721_011:0613c04": "第二人自行化他，「餘人聞已」下，明第三人自",
    "T34n1721_011:0613c05": "行化他，如是展轉至第五十人。上略出三人，",
    "T34n1721_011:0613c06": "今從四人已上至第五十。「阿逸多」下，第二、格",
    "T34n1721_011:0613c07": "量第五十人。上則明隨喜，今此辨功德，則是",
    "T34n1721_011:0613c08": "品題二事：一、隨喜；二、功德。又開四別：第一、許",
    "T34n1721_011:0613c09": "說誡聽；「若四百萬億」下，第二、正舉財法二施",
    "T34n1721_011:0613c10": "以問彌勒。三、彌勒奉答。四、佛格量。初、舉財施；",
    "T34n1721_011:0613c11": "二、舉法施。舉財施中，前明福田，次辨施主。舉",
    "T34n1721_011:0613c12": "六趣明四生者，《雜心》云「六趣但攝正生、不攝",
    "T34n1721_011:0613c13": "中陰，攝生不盡」，今欲攝生盡故說四生。天與",
    "T34n1721_011:0613c14": "地獄一向化生，餓鬼有胎、化生，人、畜具四也。",
    "T34n1721_011:0613c15": "所言六趣者開合不同，或合為一，謂分段生",
    "T34n1721_011:0613c16": "死；或分為二，即善惡二趣；或分為三，所謂三",
    "T34n1721_011:0613c17": "界；又分為五，依《正法念經》修羅有二：或鬼或",
    "T34n1721_011:0613c18": "畜，故無別道。依《伽陀經》修羅有鬼、畜、天，三道",
    "T34n1721_011:0613c19": "所攝，故無別道。依此經則為六道。《智度論》云",
    "T34n1721_011:0613c20": "「三種地獄：謂寒、熱、黑；三種畜：地、水、空；三種",
    "T34n1721_011:0613c21": "鬼：餓鬼、食不淨鬼、神鬼」。依餘經，二地獄：一、正",
    "T34n1721_011:0613c22": "地獄，在大海下；二、邊地獄，在餘山間。正地獄",
    "T34n1721_011:0613c23": "有一百三十六所也。依《正法念經》畜生有三",
    "T34n1721_011:0613c24": "十四億種類，具有四生四食；餓鬼有二：一在",
    "T34n1721_011:0613c25": "人中，二在鬼界。閻浮提下五百由旬是餓鬼",
    "T34n1721_011:0613c26": "國，種別有三十六，始從鑊身餓鬼終至燃身",
    "T34n1721_011:0613c27": "餓鬼。有形無形者，六趣之與四生所攝，謂一",
    "T34n1721_011:0613c28": "門攝眾生，即是趣門及與生門。今以二門攝，",
    "T34n1721_011:0613c29": "謂有形、無形也。次三門攝，謂有想、無想、非有",
    "T34n1721_011:0614a01": "想非無想。次四門攝，無足、二足、四足、多足。皆",
    "T34n1721_011:0614a02": "是增數法門以攝生也。「有人求福」下，次明施",
    "T34n1721_011:0614a03": "主。「而作是念」下，次明法施。凡有三句，前明法",
    "T34n1721_011:0614a04": "施意也。「即集此眾生」下，第二、正明法施。「一時",
    "T34n1721_011:0614a05": "皆得」下，第三、次明得益。前二是法施，今明福",
    "T34n1721_011:0614a06": "田也。「彌勒白佛」下，第三、彌勒奉答。「佛告」下，第",
    "T34n1721_011:0614a07": "四、正明格量。二施時長行廣，所以不及隨喜",
    "T34n1721_011:0614a08": "者，財施是世間因，法施但得二乘，隨喜超凡",
    "T34n1721_011:0614a09": "越聖必當作佛，故隨喜勝也。如十方螢火不",
    "T34n1721_011:0614a10": "及一日，大千野干不及一師子。《智度論》云「三",
    "T34n1721_011:0614a11": "千草樹不及一如意樹」。又罪福從乖府理生",
    "T34n1721_011:0614a12": "世間，二乘善根去理遠故福少，隨喜去理近",
    "T34n1721_011:0614a13": "是故福多。善有三品，財施是世間因為下品，",
    "T34n1721_011:0614a14": "法施令得二乘是名中品，隨喜作佛名為上",
    "T34n1721_011:0614a15": "品。「阿逸多如是」下，第三，以後況初。有人言：初",
    "T34n1721_011:0614a16": "人最勝後人劣者，第一前聽佛說法，次五十",
    "T34n1721_011:0614a17": "人聞法隨喜即是五十位，謂十地四十心，第",
    "T34n1721_011:0614a18": "五十人是十信初心，最初人是十地終心，故",
    "T34n1721_011:0614a19": "後不及初也。今明不爾，聞經勝劣前後不定，",
    "T34n1721_011:0614a20": "今且就一方明之。初人親聞是故福勝，後",
    "T34n1721_011:0614a21": "則傳聞其福則劣也。「又阿逸多」下，第二、汎明",
    "T34n1721_011:0614a22": "餘四人。彌勒但略問隨喜、佛廣答者，《智度論》",
    "T34n1721_011:0614a23": "釋〈往生品〉云「身子略問而佛廣答者，如貧人",
    "T34n1721_011:0614a24": "乞少物富者多惠施也」。問：品具明五人功德，",
    "T34n1721_011:0614a25": "何故偏題「隨喜品」？答：隨喜是五人之初，故偏",
    "T34n1721_011:0614a26": "說也。又今品以別標名，下〈法師品〉從通受稱，",
    "T34n1721_011:0614a27": "二名相避故互舉也。第一人取其往詣聽法，",
    "T34n1721_011:0614a28": "故得乘天宮等報，若就聽法邊明得報者福",
    "T34n1721_011:0614a29": "則無邊。此中三品人，若下品動足得乘象馬",
    "T34n1721_011:0614b01": "報，中品得乘七珍輿，上品乘天宮也。第二人",
    "T34n1721_011:0614b02": "但取分坐義邊故得三王之報，若就聽法邊",
    "T34n1721_011:0614b03": "福則無窮。第三人正取勸人聽《法華》義得四",
    "T34n1721_011:0614b04": "種報：一者、勸人聽經則是其人善友，故後還",
    "T34n1721_011:0614b05": "得值善友報，所以言「與陀羅尼菩薩共生一",
    "T34n1721_011:0614b06": "處」也。二者、勸人聽法前人受教須臾，聞法發",
    "T34n1721_011:0614b07": "生智慧，後還得智慧果報，是故經云「利根智",
    "T34n1721_011:0614b08": "慧」。三者、以口業勸人聽微妙法生他正信正",
    "T34n1721_011:0614b09": "解，故得離口醜陋得端正果報。四者、勸人聽",
    "T34n1721_011:0614b10": "經是人善友，世世常得見佛聞法信受教誨。",
    "T34n1721_011:0614b11": "「何況一心」下，第四人，其福最勝報不可說也。",
    "T34n1721_011:0614b12": "偈十八行，頌前五人，即為五別，但不次第。初",
    "T34n1721_011:0614b13": "九行頌第一；次五行頌第四。所以超頌第四",
    "T34n1721_011:0614b14": "者，以第四人與初人皆是廣說功德故一處頌",
    "T34n1721_011:0614b15": "之，餘三既是略說故一處頌之。又隨喜是為",
    "T34n1721_011:0614b16": "他人說法人，第四勸他聽法人並是為他，義",
    "T34n1721_011:0614b17": "意相成故一處頌也。次兩行頌第二；次一行",
    "T34n1721_011:0614b18": "頌第三。此既是行詣及分坐令坐，義類相續",
    "T34n1721_011:0614b19": "故相次頌之。後一行頌第五。前第一釋長行",
    "T34n1721_011:0614b20": "有三，今九行具頌：初一行半，頌第一；「最後人」",
    "T34n1721_011:0614b21": "下六行半，頌第二、舉二施格量；次一行，頌第",
    "T34n1721_011:0614b22": "三、舉後況初也。",
    "T34n1721_011:0614b23": "19 法師功德品法師功德品第十九",
    "T34n1721_011:0614b24": "所以有此品來者，一者、遠從〈法師品〉生。〈法師",
    "T34n1721_011:0614b25": "品〉略明二世弟子、兩世法師，〈隨喜品〉已廣說",
    "T34n1721_011:0614b26": "二世弟子功德，今次廣說兩世法師功德。二",
    "T34n1721_011:0614b27": "者、近從〈分別功德品〉末明三品人：一者下品，",
    "T34n1721_011:0614b28": "謂隨喜人，〈隨喜品〉已廣明其功德；今次廣說",
    "T34n1721_011:0614b29": "餘二品人，故有此品來也。三者、上〈隨喜品〉雜",
    "T34n1721_011:0614c01": "明世出世二種功德，如乘天宮及輪王坐處",
    "T34n1721_011:0614c02": "謂世間功德，隨喜轉教後得成佛出世功德。",
    "T34n1721_011:0614c03": "今品但明出世功德，以六根清淨三界所無",
    "T34n1721_011:0614c04": "故稱出世也。約位明者，前是十信弟子位，今",
    "T34n1721_011:0614c05": "是三賢師位。約人者，前品明五人，今品亦明",
    "T34n1721_011:0614c06": "五人，此品明弘法之師得六根清淨功德，以",
    "T34n1721_011:0614c07": "獎勸持經也。品開為二：第一、總明五種法師",
    "T34n1721_011:0614c08": "得六千功德。第二、別釋對常精進者，一、隨緣",
    "T34n1721_011:0614c09": "所宜。二者、此人持經已得根淨果報故還對",
    "T34n1721_011:0614c10": "之。三者、欲得淨根必須精進，因名表義故對",
    "T34n1721_011:0614c11": "之也。「六千功德」者，菩薩行善不出三業，身三、",
    "T34n1721_011:0614c12": "口四、意三，合為十善，一善為首、餘九莊嚴，是",
    "T34n1721_011:0614c13": "則十善互相莊嚴成百善也。自行百善，教他",
    "T34n1721_011:0614c14": "行百善，人讚歎百善，法讚歎百善，合為四百",
    "T34n1721_011:0614c15": "善，約五種法師皆具四百成二千善也。此二",
    "T34n1721_011:0614c16": "千善又有上中下品，故成六千也。有人言：菩",
    "T34n1721_011:0614c17": "薩行十善，一善亦以九善莊嚴故成十善，十",
    "T34n1721_011:0614c18": "善便成百善，自行百善，教他行百善，歎法為",
    "T34n1721_011:0614c19": "百，歎人為百，合為四百。此之四百有上中下",
    "T34n1721_011:0614c20": "品，成千二百，三根持經用勝具得三品故有",
    "T34n1721_011:0614c21": "千二百，餘三根持經用劣但得中下二品故",
    "T34n1721_011:0614c22": "有八百。有人言：就百福為論，此經云「百福相",
    "T34n1721_011:0614c23": "莊嚴」，〈藥王品〉百福莊嚴臂，則知六根皆具百",
    "T34n1721_011:0614c24": "福，一一福各十善莊嚴成一千功德，一根一",
    "T34n1721_011:0614c25": "千則為六千，但三根於弘經事勝功德則多，",
    "T34n1721_011:0614c26": "餘三既劣故少也。明五種法師為因，故得六",
    "T34n1721_011:0614c27": "千功德也。《普賢觀經》明懺悔六根罪故得六",
    "T34n1721_011:0614c28": "根淨，但懺悔有二法：初、對十方生身佛就事",
    "T34n1721_011:0614c29": "中懺悔六根罪，故云「從無始來六根所作三",
    "T34n1721_011:0615a01": "障今悉懺悔」；次、對法身佛依實相懺悔，觀六",
    "T34n1721_011:0615a02": "根是因緣生本來寂滅。具此二懺悔故六根",
    "T34n1721_011:0615a03": "清淨。問：作二懺悔故六根方淨，云何此經云",
    "T34n1721_011:0615a04": "「五種法師得六根清淨」？答：觀身實相懺悔即",
    "T34n1721_011:0615a05": "是持於此經，故不相違也。「是善男子」下，第二，",
    "T34n1721_011:0615a06": "別開六根清淨。一一中各有長行與偈。「父母",
    "T34n1721_011:0615a07": "所生眼」者，《法華論》云「凡夫人以經力故得勝",
    "T34n1721_011:0615a08": "根用未入初地」，若入初地則捨三界分段身，",
    "T34n1721_011:0615a09": "便不用父母所生眼也。龍樹判二忍亦爾，柔",
    "T34n1721_011:0615a10": "順忍中名為肉身，無生忍則是法身亦名法",
    "T34n1721_011:0615a11": "性生身。今經所說肉眼者是柔順忍也。問：眼",
    "T34n1721_011:0615a12": "但應見色，云何言見業因緣果報？答：小乘人",
    "T34n1721_011:0615a13": "云肉眼但見色法也。天眼通因天眼為方便，",
    "T34n1721_011:0615a14": "故發天眼智能知未來生死等事。《法華論》云",
    "T34n1721_011:0615a15": "「六根淨者於一一根中具足六用」，是故眼根",
    "T34n1721_011:0615a16": "亦知業行及果報也。問：六根云何得互用？答：",
    "T34n1721_011:0615a17": "悟六根即是實相，實相即是法身，故六根無",
    "T34n1721_011:0615a18": "礙，所以得互用。問：根具功德既多少不同，云",
    "T34n1721_011:0615a19": "何同見三千？答：如燈雖大小，同照一室也。問：",
    "T34n1721_011:0615a20": "何故但見三千，不多見耶？答：《智度論》云「三千",
    "T34n1721_011:0615a21": "界外有風輪，與眼相違故不能見」。問：既能見",
    "T34n1721_011:0615a22": "三千，何故不名天眼？答：非修禪所得淨色來",
    "T34n1721_011:0615a23": "入眼中，又非生彼天報得，故不名天眼。問：二",
    "T34n1721_011:0615a24": "乘天眼見三千，與今何異？答：二乘但見三千",
    "T34n1721_011:0615a25": "國土，今依實相懺悔及持經力得此眼，見諸",
    "T34n1721_011:0615a26": "佛及踊出菩薩及寶塔，故與二乘異。問：《普賢",
    "T34n1721_011:0615a27": "觀》云「懺悔六根罪」，今云「持經」，有何異耶？答：一",
    "T34n1721_011:0615a28": "乘即實相，故持經即懺悔，懺悔即持經也。「彌",
    "T34n1721_011:0615a29": "樓山」者，此云高山，又云光山。「須彌山」者，此云",
    "T34n1721_011:0615b01": "安明山，亦云好高山。次釋耳根。長行為三：初、",
    "T34n1721_011:0615b02": "總明五種法師為因；「得千二百耳功德」下，第二、",
    "T34n1721_011:0615b03": "明果；「以是清淨耳」下，第三、別歎耳用，則是明",
    "T34n1721_011:0615b04": "功德也。有三句，初、總明聞聲；「象聲」下，別明聞",
    "T34n1721_011:0615b05": "聲；「以要言之」下，總結聞聲。言而「不壞耳根」者，",
    "T34n1721_011:0615b06": "欲聞即聞隨意自在，故不壞也。又持經人悟",
    "T34n1721_011:0615b07": "法寂滅雖聞而無所聞，故稱又壞也。問：耳云",
    "T34n1721_011:0615b08": "何勝眼得千二百耶？答：無眼之人不妨自行化",
    "T34n1721_011:0615b09": "他，生聾之人闕此二義，故耳勝眼劣。次釋鼻",
    "T34n1721_011:0615b10": "根。長行亦二：初、明五種法師為因；次、明功德",
    "T34n1721_011:0615b11": "果。果中亦三：謂總、別、結。別中為二：初明聞三",
    "T34n1721_011:0615b12": "界內香及聲聞香，下聞三界外人香。初有二：",
    "T34n1721_011:0615b13": "初、明聞欲界香；次、聞色無色界香。欲界中有",
    "T34n1721_011:0615b14": "二：初、聞人中香；次、聞天香。人中三：初聞非眾",
    "T34n1721_011:0615b15": "生香；次聞眾生香；「及草木」下，合聞二香。欲天",
    "T34n1721_011:0615b16": "中亦有眾生、非眾生二香，色無色界亦有二",
    "T34n1721_011:0615b17": "香，尋文易知。上聲亂聞，今不亂者互顯故也。",
    "T34n1721_011:0615b18": "言「遙聞香」者，問：小乘有三說：一者、《婆沙》云「三",
    "T34n1721_011:0615b19": "根合中知，謂鼻、舌、身，三根離中知，謂眼、耳、意」。",
    "T34n1721_011:0615b20": "《雜心》云「二根離中知，意不當離合也」。《成論》云",
    "T34n1721_011:0615b21": "「眼但離而不合，鼻、舌、身合而不離，耳根亦合",
    "T34n1721_011:0615b22": "亦離，聞外聲為離，聞耳鳴聲為合，意根非離",
    "T34n1721_011:0615b23": "非合」，今何故言鼻遙聞耶？答：舊釋云：任根常",
    "T34n1721_011:0615b24": "用則如上三釋，今依經力故鼻能遙聞。《法華",
    "T34n1721_011:0615b25": "論》云「一根具六用，而言鼻遙聞香者，此是知",
    "T34n1721_011:0615b26": "境勝用，鼻根知故」。此意鼻根既具六用，豈不",
    "T34n1721_011:0615b27": "能遙聞香耶？蓋是菩薩無六而六、權智巧用，",
    "T34n1721_011:0615b28": "若六而無六即未曾用也。無六而六名實方",
    "T34n1721_011:0615b29": "便，六而無六為方便實，持經人既悟此經具",
    "T34n1721_011:0615c01": "足二慧故能爾也。《普賢觀》意亦爾，知六即實",
    "T34n1721_011:0615c02": "相故知六常無六，悟實相即六根故無六而",
    "T34n1721_011:0615c03": "常六，故六不六無礙，此是悟有無無礙。又就",
    "T34n1721_011:0615c04": "有中六根自無礙，能一根為六用、六根為一",
    "T34n1721_011:0615c05": "用。《華嚴》云「眼入三昧、耳出正受，觀眼無生無",
    "T34n1721_011:0615c06": "自性，說空寂滅無所有」，即其證也。問：《毘曇》云",
    "T34n1721_011:0615c07": "「上界無香味」，今云何言聞梵世香？答：梵世有",
    "T34n1721_011:0615c08": "細香，小乘人力劣不能知故言無香，大士利",
    "T34n1721_011:0615c09": "根無塵不察故云聞梵香。問：《成論》言「金銀無",
    "T34n1721_011:0615c10": "香、金剛無味」，何偈云「地中眾伏藏聞香知所",
    "T34n1721_011:0615c11": "在」？答：有人言：論云無者無有麁香；今言有者，",
    "T34n1721_011:0615c12": "有細香也。有人言：此是著體物故有香，金銀",
    "T34n1721_011:0615c13": "之質則無香也。例如風本無色，〈觀音品〉云「假",
    "T34n1721_011:0615c14": "使黑風，隨所吹處」，故得此名，今亦爾也。今謂",
    "T34n1721_011:0615c15": "同上破毘曇義，小乘根鈍不知其天香，大士",
    "T34n1721_011:0615c16": "則知也。「須曼那華」，此云好意華。「闍提華香」此",
    "T34n1721_011:0615c17": "云生，亦云實。「波羅羅華」，此云重佇龍切。「波利質",
    "T34n1721_011:0615c18": "多羅波利」，此云護。「質多羅」云種種，「𤘽鞞陀羅」，",
    "T34n1721_011:0615c19": "此云大遊戲地地破也。「瞻蔔華香」，此云黃華",
    "T34n1721_011:0615c20": "樹，亦云金色華。舌功德中得二種果：一者、得",
    "T34n1721_011:0615c21": "上味果，謂諸苦澁物至其舌根皆變成上味。",
    "T34n1721_011:0615c22": "此有二義：一、如天惡食變成上味，如餓鬼好",
    "T34n1721_011:0615c23": "食反成不淨。二者、佛咽喉中有甘露泉，和一",
    "T34n1721_011:0615c24": "切食皆成甘露，今持經人隨分有之。問：舌能",
    "T34n1721_011:0615c25": "知味，惡味未到舌皆變成上味者；耳能聞聲，",
    "T34n1721_011:0615c26": "聽諸惡聲何不變成好聲耶？答：皆互通也。耳",
    "T34n1721_011:0615c27": "既遍聞好惡聲，舌亦精別一切味，但互歎耳。",
    "T34n1721_011:0615c28": "又餘人不能遠聞聲，今歎持經力能遠聞；餘",
    "T34n1721_011:0615c29": "人不得上味，歎持經人力能得上味。又聲不",
    "T34n1721_011:0616a01": "益身故不須變，味正資質體故須變也。食中",
    "T34n1721_011:0616a02": "具諸塵味，塵既變者堅觸亦變成軟，乃至赤",
    "T34n1721_011:0616a03": "色變為白飯，舉一例諸。又味正益身所以論",
    "T34n1721_011:0616a04": "變，餘不正益故不論變也。「是人所在方面諸",
    "T34n1721_011:0616a05": "佛皆向其處說法」者，此人既背惑向理故常",
    "T34n1721_011:0616a06": "見佛面，故如轉面向之。若背理向惑則不見",
    "T34n1721_011:0616a07": "佛如佛背之。釋身根中得淨身果，類上鼻既",
    "T34n1721_011:0616a08": "遙聞香，身根亦遙覺觸，但今不取此義，明餘",
    "T34n1721_011:0616a09": "人心不淨故身根不淨，持經人心淨故在身",
    "T34n1721_011:0616a10": "則淨，如阿難形面如明鏡，老少色像皆現其",
    "T34n1721_011:0616a11": "中也。偈云「唯獨自明了」者，持經人獨自明了，",
    "T34n1721_011:0616a12": "餘人不持經故不見菩薩所見也。釋意根中",
    "T34n1721_011:0616a13": "偏言「如來滅後」者，舉一類諸也。明意清淨具",
    "T34n1721_011:0616a14": "得四辨：「聞一句一偈」謂法辨。「通達無量義」謂",
    "T34n1721_011:0616a15": "義辨。「能演說一句一偈」謂辭辨。而言「一月四",
    "T34n1721_011:0616a16": "月一歲」者，一月者是十二中之初，四月是四",
    "T34n1721_011:0616a17": "時中之一，一歲是時終，略舉初、中、後三時也。",
    "T34n1721_011:0616a18": "「三千大千世界」下，第四、知機，即是樂說辨也。",
    "T34n1721_011:0616a19": "20 常不輕菩薩品常不輕菩薩品第二十",
    "T34n1721_011:0616a20": "所以有此品來者，凡有七義：一者，三品明三",
    "T34n1721_011:0616a21": "種功德，上二品明下中二功德竟，今次明上",
    "T34n1721_011:0616a22": "品功德。二者、此經始末明宣持之人得三世",
    "T34n1721_011:0616a23": "功德。〈分別功德品〉初明十二種利益，聞經悟",
    "T34n1721_011:0616a24": "道現世功德，從〈分別功德品〉至〈法師品〉歎經",
    "T34n1721_011:0616a25": "能生未來眾生功德；今此一品歎經能生過",
    "T34n1721_011:0616a26": "去世眾生功德，此皆約佛在時作此分三世，",
    "T34n1721_011:0616a27": "經力雖多不出利益三世。三者、近證〈法師品〉",
    "T34n1721_011:0616a28": "故來。上雖言持經之人得六根淨，未有其事；",
    "T34n1721_011:0616a29": "今引釋迦本生親自證驗。證驗者，正證佛滅",
    "T34n1721_011:0616b01": "後持經人得六根淨，以獎勸未來眾生令持",
    "T34n1721_011:0616b02": "經也。四者、上明六根淨果，今敘六根淨因。欲",
    "T34n1721_011:0616b03": "得根淨當如常不輕菩薩一心忍諸打罵為物",
    "T34n1721_011:0616b04": "弘經，必於現身得根淨也。五者、欲說眾生悉",
    "T34n1721_011:0616b05": "有佛性成一乘義故說此品。一切眾生但有",
    "T34n1721_011:0616b06": "佛性無有餘性，故唯有一乘無有餘乘。舊云：",
    "T34n1721_011:0616b07": "《法華經》但明善人有佛性，《涅槃經》始辨有心",
    "T34n1721_011:0616b08": "皆得成佛。今明此品正辨惡人有佛性義，〈方",
    "T34n1721_011:0616b09": "便品〉明一毫之善皆成佛道，則知一切有心",
    "T34n1721_011:0616b10": "並有佛性皆成佛也。問：此眾生是何等惡人？",
    "T34n1721_011:0616b11": "答：保執小乘拒逆大乘是謗方等人。又執小",
    "T34n1721_011:0616b12": "人不信大乘，於大乘無信是一闡提人，即是",
    "T34n1721_011:0616b13": "極惡人，有佛性義與《涅槃經》無異也。六者、自",
    "T34n1721_011:0616b14": "上以來明授記義猶自未盡，上但明佛授記、",
    "T34n1721_011:0616b15": "未明菩薩授記，則能授記人未盡；上但授善",
    "T34n1721_011:0616b16": "人記、未授惡人記，則所授人未盡；上但現在",
    "T34n1721_011:0616b17": "授記、未明佛滅後亦得授記，此則時節未盡。",
    "T34n1721_011:0616b18": "今欲明三種盡義故說此品。七者、上來二品",
    "T34n1721_011:0616b19": "餘經已廣歎持經人之福勸物明修行，今次",
    "T34n1721_011:0616b20": "廣敘謗法毀人之罪，誡約未來勿造斯業，故",
    "T34n1721_011:0616b21": "說此品也。「常不輕」者，一切眾生常有佛性，故",
    "T34n1721_011:0616b22": "云「諸法從本來常自寂滅相」，大士得此觀心，",
    "T34n1721_011:0616b23": "故常不輕物；從人標名也。品開為二：初長行，",
    "T34n1721_011:0616b24": "次偈。長行為三：一者、雙標信毀二人；二、引過",
    "T34n1721_011:0616b25": "去雙證二事；三、雙嘆，即嘆法美人。第一雙標",
    "T34n1721_011:0616b26": "為二：初、明毀人得罪。「告得大勢」者，顯此菩薩",
    "T34n1721_011:0616b27": "知法本來常寂滅相，有正觀勢力，不為結惑",
    "T34n1721_011:0616b28": "所摧，令弘經人亦學之也。又即是顯常不輕",
    "T34n1721_011:0616b29": "得大忍力，不為打罵所摧，令持經人學其行",
    "T34n1721_011:0616c01": "也。「如前說」者，指〈譬喻品〉末也。「其所得功德」下，",
    "T34n1721_011:0616c02": "第二、明持經人得福也。「得大勢」下，第二、引過",
    "T34n1721_011:0616c03": "去事雙證。就文為二：第一、明緣由；第二、正出",
    "T34n1721_011:0616c04": "常不輕事。緣由中又二：初、明一佛出世；次、明",
    "T34n1721_011:0616c05": "多佛出世。初有七句：一、明時節也。「有佛名威",
    "T34n1721_011:0616c06": "音王」下，第二、化主。「劫名離衰」下，第三、出劫名。",
    "T34n1721_011:0616c07": "「國名大城」下，第四、出國名。「其威音」下，第、五明",
    "T34n1721_011:0616c08": "教門。「因三菩提說六波羅蜜」者，因者由也，由",
    "T34n1721_011:0616c09": "令眾生得三菩提，是故如來說六度。「得大勢」",
    "T34n1721_011:0616c10": "下，第六、明壽命。「正法住世」下，第七、明住持。「正",
    "T34n1721_011:0616c11": "法像法滅盡之後」下，第二、明多佛出世。「最初",
    "T34n1721_011:0616c12": "威音王」下，第二、正出常不輕事。又開二別：初、",
    "T34n1721_011:0616c13": "明二人行因；次、明二人得果。行因之中凡五",
    "T34n1721_011:0616c14": "雙：第一、明行因時節。謂正法已滅，於像法中",
    "T34n1721_011:0616c15": "有信毀二人，所以偏據像法者，欲勸像法眾",
    "T34n1721_011:0616c16": "生持經亦得根淨。又誡像法之人勿毀人謗",
    "T34n1721_011:0616c17": "法也。「增上慢比丘」下，第二雙、標二人。初、標惡",
    "T34n1721_011:0616c18": "人；次、標善人也。「得大勢」下，第三雙、明二人行",
    "T34n1721_011:0616c19": "因。前明善人行因。此菩薩用三業破病弘經，",
    "T34n1721_011:0616c20": "一者身業禮拜，二口業讚嘆。所以身敬者，以",
    "T34n1721_011:0616c21": "一切眾生皆有佛性是當來佛，今欲敬於當",
    "T34n1721_011:0616c22": "來佛故禮拜之。口嘆亦爾，以皆有佛性當得",
    "T34n1721_011:0616c23": "成佛故歎當佛也。身口既有敬嘆必經意地，",
    "T34n1721_011:0616c24": "故具足三業弘《法華經》也。《律》云「比丘不禮俗",
    "T34n1721_011:0616c25": "人」，今云「禮四眾」者，大小乘法異。如《涅槃》云「有",
    "T34n1721_011:0616c26": "知法者若老若少皆應恭敬」。問：于時何故行",
    "T34n1721_011:0616c27": "敬歎事弘一乘耶？答：不輕弘經凡有二種：一",
    "T34n1721_011:0616c28": "者、密說；二者、顯說。行於敬嘆即是密說一乘，",
    "T34n1721_011:0616c29": "後得根淨具智慧神通顯說一乘。所以前密",
    "T34n1721_011:0617a01": "後顯者，末世之時增上慢人惡強善弱不可",
    "T34n1721_011:0617a02": "頓說，故初但得髣髴說之。髣髴之中但明作",
    "T34n1721_011:0617a03": "佛，謂顯實義；未得被斥二乘，故不開方便門",
    "T34n1721_011:0617a04": "也。「深敬汝等」者，顯眾生有正因佛性也。而言",
    "T34n1721_011:0617a05": "深敬者既有佛性，即是當佛為敬之極，故云",
    "T34n1721_011:0617a06": "深也。又眾生有佛性是甚深義，故言深敬。「行",
    "T34n1721_011:0617a07": "菩薩道」者，明緣因佛性也。雖有佛性要須修",
    "T34n1721_011:0617a08": "行乃得見也。「當得作佛」者本有佛性，今復行",
    "T34n1721_011:0617a09": "因具緣，正二因義故得成佛。然經云「一切眾",
    "T34n1721_011:0617a10": "生本來是佛」，於緣謂非佛，如長者見窮子是",
    "T34n1721_011:0617a11": "己兒，而窮子自謂客作非長者兒，是故現佛",
    "T34n1721_011:0617a12": "於緣成當也。又此中未堪說眾生本來是佛",
    "T34n1721_011:0617a13": "但得說當成，後顯說中方得明諸法從本來",
    "T34n1721_011:0617a14": "常自寂滅相即是佛也。「四眾之中」下，第二、辨",
    "T34n1721_011:0617a15": "惡人行因。須菩提不起他諍今生他瞋者，亦",
    "T34n1721_011:0617a16": "是大小乘異，宜適時而勸也。「如此經歷多年」",
    "T34n1721_011:0617a17": "下，第四雙、重明二人行因，今前明善人行因。",
    "T34n1721_011:0617a18": "前但行善因，今次明忍惡也。「說是語時」下，明",
    "T34n1721_011:0617a19": "惡人行因也。「避走遠住」下，第五雙、重明行因。",
    "T34n1721_011:0617a20": "上明忍於口罵，今次忍身打擲也。「以其常作",
    "T34n1721_011:0617a21": "是語故」下，結常不輕名，即顯惡人行因義。問：",
    "T34n1721_011:0617a22": "常不輕弘經與〈法師品〉三事何異？答：常不輕具",
    "T34n1721_011:0617a23": "足三事，有慈悲心方能行於敬嘆即是入如",
    "T34n1721_011:0617a24": "來室；忍於打罵謂著如來衣；深敬汝等即是",
    "T34n1721_011:0617a25": "了知諸法常寂滅相，謂坐如來座也。經歷多",
    "T34n1721_011:0617a26": "年常行此事，即是以不懈怠心為四眾說法。",
    "T34n1721_011:0617a27": "又即是四安樂行，以知有佛性，佛性即是第",
    "T34n1721_011:0617a28": "一義，空謂空寂行，既行敬嘆即無憍慢，能忍",
    "T34n1721_011:0617a29": "打罵寧有嫉心，經歷多年忍苦弘道，則具大",
    "T34n1721_011:0617b01": "慈悲，故備四行也。「是比丘臨欲終時」下，第二、",
    "T34n1721_011:0617b02": "明二人得果。前明善人得果，次明惡人得果。",
    "T34n1721_011:0617b03": "善人得果有二；善明得果，次結會古今。得八",
    "T34n1721_011:0617b04": "種果：一者、聞法能持果。此中云「二十千萬億",
    "T34n1721_011:0617b05": "偈」者，即是首盧偈也。「即得如上眼根清淨」下，",
    "T34n1721_011:0617b06": "第二、得根淨果。「得是六根」下，第三、明得延壽",
    "T34n1721_011:0617b07": "果。是大士體法無生滅，寧有心於存亡？但欲",
    "T34n1721_011:0617b08": "為物弘經故示有長命耳。「於時增上慢」下，第",
    "T34n1721_011:0617b09": "四、惡人信伏果。「大神通力」者，謂身示現神通",
    "T34n1721_011:0617b10": "力；「樂說辨力」者，口業說法；「大善寂力」者，意得",
    "T34n1721_011:0617b11": "禪定。「又教化」下，第五、善人住道果。「命終之後」",
    "T34n1721_011:0617b12": "下，第六、捨身值佛果。「於諸佛法中」下，第七、得",
    "T34n1721_011:0617b13": "六根常淨無所畏果。今謂常不輕得八果，約",
    "T34n1721_011:0617b14": "位有三：初、得根淨，謂內凡三賢之果。二、得根",
    "T34n1721_011:0617b15": "常淨，即得初地已上得無生忍了悟一切法",
    "T34n1721_011:0617b16": "本來寂滅故根常淨。三、得佛地果，未得根淨",
    "T34n1721_011:0617b17": "之前則十信位，而弘經故此人具五十二位",
    "T34n1721_011:0617b18": "賢聖也。「得大勢」下，第八、明當得作佛果也。八",
    "T34n1721_011:0617b19": "果不出三報，初四是現報，次一是生報，後三",
    "T34n1721_011:0617b20": "是後報。「得大勢於汝意云何」下，第二、結會古",
    "T34n1721_011:0617b21": "今。「得大勢彼時四眾」下，第二、明惡人得果。亦",
    "T34n1721_011:0617b22": "開為二：初、正明得果；二、結會古今。得果中有",
    "T34n1721_011:0617b23": "二：一、得惡果；二、得善果。前得惡果、後得善果",
    "T34n1721_011:0617b24": "者，由打罵常不輕故得於惡果，後信伏隨從",
    "T34n1721_011:0617b25": "故得善果。問：經云「諸佛菩薩不為眾生作煩",
    "T34n1721_011:0617b26": "惱因緣」，云何禮拜讚嘆生其惡因，後令其得",
    "T34n1721_011:0617b27": "苦果耶？答：有二種義：一者、增上慢四眾惡已",
    "T34n1721_011:0617b28": "成就必墮地獄，今禮拜讚嘆為作出地獄因、",
    "T34n1721_011:0617b29": "得佛之緣，非是生彼惡也。所以知爾者，常不",
    "T34n1721_011:0617c01": "輕未禮之時已是增上慢，爾時已執小不信",
    "T34n1721_011:0617c02": "大是謗方等人也。二者、如世良醫治病有二：",
    "T34n1721_011:0617c03": "一者、與美藥，即便病差；二、與苦藥，初雖不悅",
    "T34n1721_011:0617c04": "後必安樂。諸佛亦爾，自有初說妙法，即便了",
    "T34n1721_011:0617c05": "悟；自有初為說法增其謗心墮於地獄，後因",
    "T34n1721_011:0617c06": "此善必得解脫，若不為說無解脫期也。問：〈譬",
    "T34n1721_011:0617c07": "喻品〉云「謗《法華》人入阿鼻獄逕無數劫」，今何",
    "T34n1721_011:0617c08": "故但千劫耶？答：四眾若直爾起謗即如彼說，",
    "T34n1721_011:0617c09": "今聞不輕強為其說，雖謗毀，籍此力故受苦",
    "T34n1721_011:0617c10": "則輕及後得信解。問：不輕為是實行？為是權",
    "T34n1721_011:0617c11": "行？答：既壽量之迹，則知是權行也。「畢是罪已」",
    "T34n1721_011:0617c12": "下，第二、明得善果。「得大勢於汝意云何」下，第",
    "T34n1721_011:0617c13": "二、結會古今。「得大勢當知」下，第三大段，嘆教",
    "T34n1721_011:0617c14": "勸修。又二：先歎、次勸。前歎教者，由法華力故",
    "T34n1721_011:0617c15": "常不輕得二種益：一者、畢其餘罪，謂滅惡力；",
    "T34n1721_011:0617c16": "二、得六根淨乃至成佛，謂生善力。所化四眾",
    "T34n1721_011:0617c17": "亦得二益：一者、由經力受苦輕微，二、得出地",
    "T34n1721_011:0617c18": "獄乃至不退菩提也。「是故諸菩薩」下，第二、勸",
    "T34n1721_011:0617c19": "修。偈文不頌長行雙標信毀，但頌雙證及歎",
    "T34n1721_011:0617c20": "教勸修，即為二別：初十五行半，頌第一、雙證；",
    "T34n1721_011:0617c21": "餘四行，頌第二、嘆教勸修。上雙證有二：第一、",
    "T34n1721_011:0617c22": "緣由；第二、正明常不輕事。今具頌之：初一行",
    "T34n1721_011:0617c23": "半頌第一；「是佛滅後」頌第二。長行有二：一、明",
    "T34n1721_011:0617c24": "行因；次、辨得果。今具頌之：前四行，頌二人行",
    "T34n1721_011:0617c25": "因。「其罪畢已」下十行，頌得果：初五行，頌善人",
    "T34n1721_011:0617c26": "得果；「時四部眾」下五行，頌惡人得果。「開示教",
    "T34n1721_011:0617c27": "人令住涅槃」者，恒令識諸法從本來常寂滅相，",
    "T34n1721_011:0617c28": "名此為法華教得涅槃也。「億億萬劫」下，第二、",
    "T34n1721_011:0617c29": "頌歎教勸修。兩偈頌歎教，以眾生種中道不",
    "T34n1721_011:0618a01": "二善根既少，故於其人為難聞佛亦難說也。",
    "T34n1721_011:0618a02": "二行頌勸修，以難聞得聞、難說已說，宜及時",
    "T34n1721_011:0618a03": "修行，勿生疑也。",
    "T34n1721_011:0618a04": "21 如來神力品如來神力品第二十一",
    "T34n1721_011:0618a05": "讚歎流通門有二：一者、三品餘經正明歎法",
    "T34n1721_011:0618a06": "美人；二者、明如來現神力。所以初歎法美人、",
    "T34n1721_011:0618a07": "後現神力者，上既歎法美人，諸佛道眼見現",
    "T34n1721_011:0618a08": "在十方未來遐劫二世眾生咸欲宣持，由此",
    "T34n1721_011:0618a09": "善根自致作佛，是故歡喜現大神力。二者、上",
    "T34n1721_011:0618a10": "雖嘆法美人以勸宣持，義猶未盡，今更現神",
    "T34n1721_011:0618a11": "力重嘆法美人獎勸弘經。故下文云「諸佛神",
    "T34n1721_011:0618a12": "力無量無邊」，以是神力於無量劫嘆經功德",
    "T34n1721_011:0618a13": "猶不能盡，是故行者應須受持。三者、顯此神",
    "T34n1721_011:0618a14": "力從此經生，若欲得斯果報宜受持此經也。",
    "T34n1721_011:0618a15": "四、接上品生者，上品雖引過去證得六根清",
    "T34n1721_011:0618a16": "淨，而時眾取信未明，故廣現神力。五者、此經",
    "T34n1721_011:0618a17": "始終凡有三會：初在靈鷲山穢土一會說乘",
    "T34n1721_011:0618a18": "權乘實，次三變八方同國土為淨土，以明身",
    "T34n1721_011:0618a19": "權身實，三從神力品十方世界通達無礙，同",
    "T34n1721_011:0618a20": "為一土令十方眾生皆聞法華，此三會處從",
    "T34n1721_011:0618a21": "狹至廣，徒眾亦從少至多也。品開為二：第一、",
    "T34n1721_011:0618a22": "諸菩薩聞上嘆法美人發誓弘經；第二、佛見",
    "T34n1721_011:0618a23": "菩薩發誓弘經，心生歡喜故現大神力。諸菩",
    "T34n1721_011:0618a24": "薩踊出凡有二意：一、為開發壽量則善其始",
    "T34n1721_011:0618a25": "也；二、發誓流通令善其終也。「真淨大法」者，對",
    "T34n1721_011:0618a26": "二乘之偽故稱為真，累無不盡所以稱淨，德",
    "T34n1721_011:0618a27": "無不備，目之為大。「爾時世尊」下，第二、現神力。",
    "T34n1721_011:0618a28": "初長行，次偈。長行為二：初、現神力；二、歎法勸",
    "T34n1721_011:0618a29": "修。現神力又二：第一、明現神力；第二、明時眾",
    "T34n1721_011:0618b01": "覩見得益。初文又二：第一、明於大眾前；第二、",
    "T34n1721_011:0618b02": "正明現大神力。所以於眾前者，欲利益大眾",
    "T34n1721_011:0618b03": "故，二、欲嘆佛自在神力無所畏故。第二、正明",
    "T34n1721_011:0618b04": "現神力中，凡現五種神力：一、現舌相，表說二",
    "T34n1721_011:0618b05": "權二實無有虛妄。《法華論》云「出廣長舌者，令",
    "T34n1721_011:0618b06": "憶念故」，即是令憶念佛所說不虛。二、放光者，",
    "T34n1721_011:0618b07": "顯此經能滅惑生解如光除暗顯物；又欲令",
    "T34n1721_011:0618b08": "彼此相見。問：前二處但放一光，今何故放一",
    "T34n1721_011:0618b09": "切毛孔光遍照十方耶？答：上二處為表唯有",
    "T34n1721_011:0618b10": "一乘及法身無二故但放一光，今欲流通此",
    "T34n1721_011:0618b11": "經令二世眾生皆得信持故放一切光也。次",
    "T34n1721_011:0618b12": "分身佛亦現二瑞者，欲顯同一法身皆是應迹",
    "T34n1721_011:0618b13": "故同現二瑞。又眾見多佛現於神力則信敬",
    "T34n1721_011:0618b14": "益深，一佛或可所言不實，十方諸佛何容欺",
    "T34n1721_011:0618b15": "誑？故同現舌相也。「滿百千歲」者，神力一時未",
    "T34n1721_011:0618b16": "足希有，滿百千歲方是奇特。又是顯法久住",
    "T34n1721_011:0618b17": "故神力時長。問：何故攝於舌相而不收光？答：",
    "T34n1721_011:0618b18": "表說法事竟故攝舌相，欲令十方通徹彼此",
    "T34n1721_011:0618b19": "相見故不收光。《涅槃經》表所作已辦故收光",
    "T34n1721_011:0618b20": "也。「一時謦咳俱共彈指」者，舊云：謦咳表說二",
    "T34n1721_011:0618b21": "權二實暢悅佛心。《法華論》云「現謦咳聲說偈",
    "T34n1721_011:0618b22": "令聞故，聞已如實修行不放逸故。『彈指』者，表",
    "T34n1721_011:0618b23": "覺悟眾生，令修行者得覺悟故。『動地』者，亦令",
    "T34n1721_011:0618b24": "眾生覺悟知佛說法。又示無常相，令速修此",
    "T34n1721_011:0618b25": "法。又表現在十方眾生遙聞此會說《法華經》，",
    "T34n1721_011:0618b26": "隨喜供養，藉此善根後當成佛，是故地動」。依",
    "T34n1721_011:0618b27": "《法華論》意，舌相謦咳屬口業瑞，放光、彈指屬",
    "T34n1721_011:0618b28": "身業瑞，動地謂意業瑞；而經文次第者，初二",
    "T34n1721_011:0618b29": "是色瑞，次兩是聲瑞，此四是謂正果瑞，動地",
    "T34n1721_011:0618c01": "是依果瑞。五瑞次第者，舌為說教之主，故初",
    "T34n1721_011:0618c02": "現之；說教必有滅惑生解之用，並令十方通",
    "T34n1721_011:0618c03": "洞彼此相見，故次放光；既彼此相見故謦咳",
    "T34n1721_011:0618c04": "令聞，令聞為令覺悟，是故彈指。此四是現正",
    "T34n1721_011:0618c05": "果瑞竟，次動地現依果瑞也。「其中眾生」，第二，",
    "T34n1721_011:0618c06": "十方眾生覩瑞。前二處瑞多利益此會，今現",
    "T34n1721_011:0618c07": "五種神力多為益十方，故明十方覩見。又開",
    "T34n1721_011:0618c08": "四別：初：明覩見歡喜。「即時諸天」下，第二、諸天",
    "T34n1721_011:0618c09": "唱告勸隨喜供養。「彼諸眾生」下，第三、明十方",
    "T34n1721_011:0618c10": "順從。「所散諸物」下，第四、佛重現二種神力，一",
    "T34n1721_011:0618c11": "成寶帳表成法身不二，即後分經；「通達無礙",
    "T34n1721_011:0618c12": "如一佛土」者，同顯所乘不別，謂初分經，為表",
    "T34n1721_011:0618c13": "十方同悟斯二。「爾時佛告」下，第二、歎法勸修。",
    "T34n1721_011:0618c14": "初歎法，次勸修。歎法之中略明四句：「如來一",
    "T34n1721_011:0618c15": "切所有之法」者，即初分經乘權乘實法也。「如",
    "T34n1721_011:0618c16": "來一切自在神力」者，第二、後分經身權身實、",
    "T34n1721_011:0618c17": "短長適化，謂自在神力也。「如來一切祕要之",
    "T34n1721_011:0618c18": "藏」者，此二攝義無不周故稱為要，昔所未說",
    "T34n1721_011:0618c19": "故名為祕。「如來一切甚深之事」者，授五乘人",
    "T34n1721_011:0618c20": "成佛之記為甚深事也。此四句即是次第，又",
    "T34n1721_011:0618c21": "攝一部義周也。又初句明一乘因果之法，次",
    "T34n1721_011:0618c22": "句一部所現神通，第三句因果神通昔所未",
    "T34n1721_011:0618c23": "說故名祕要，第四句不異前釋。「是故汝等」下，",
    "T34n1721_011:0618c24": "第二、獎勸也。偈文為二：初、頌現神通意；次、頌",
    "T34n1721_011:0618c25": "勸修。現神通力為三：初偈，明為益現在十方",
    "T34n1721_011:0618c26": "眾生故現神力；次、兩偈，正頌現神力；第三、一",
    "T34n1721_011:0618c27": "偈，為利未來眾生故現神力。「囑累是經故」下，",
    "T34n1721_011:0618c28": "第二、頌獎勸，又開二別：第一、稱歎；第二、勸持。",
    "T34n1721_011:0618c29": "初稱歎凡有七門：初兩偈，頌功德無邊歎；次",
    "T34n1721_011:0619a01": "一偈半，得見諸佛歎；次兩偈，諸佛歡喜歎；次",
    "T34n1721_011:0619a02": "一偈，不久得佛歎；次一偈半，得四無礙歎；次",
    "T34n1721_011:0619a03": "一偈，得經旨趣門嘆；次一偈半，滅惑生解嘆。",
    "T34n1721_011:0619a04": "持《法華經》人得此七種果。第二、勸持，如文。",
    "T34n1721_011:0619a05": "22 囑累品囑累品第二十二",
    "T34n1721_011:0619a06": "自上已來明稱歎流通，今次辨付屬流通。問：",
    "T34n1721_011:0619a07": "小乘辨佛永入無餘不復化物，可須付囑；此",
    "T34n1721_011:0619a08": "經明法身常存有感斯應，何故明付囑耶？答：",
    "T34n1721_011:0619a09": "有三因緣：一者、時眾聞佛慇懃付囑則重法",
    "T34n1721_011:0619a10": "情深各欲宣持。二、付諸菩薩即令其自行化",
    "T34n1721_011:0619a11": "他。三者、眾生於菩薩有重緣，故令其弘法化",
    "T34n1721_011:0619a12": "物。亦開二別：一者、此品正明付囑；第二、〈藥王〉",
    "T34n1721_011:0619a13": "已下，奉命宣通。所言「囑累」者，囑謂付囑，累謂",
    "T34n1721_011:0619a14": "憑累。但囑累有二：一、以法付人，謂以大乘妙",
    "T34n1721_011:0619a15": "法付諸菩薩。二、以人付人，以二世眾生付囑",
    "T34n1721_011:0619a16": "四依菩薩，如《金剛波若論》以根未熟菩薩付",
    "T34n1721_011:0619a17": "囑根熟菩薩。今具此二也。《智度論》云「《波若》非",
    "T34n1721_011:0619a18": "祕密法，付囑聲聞；《法華》是祕密法，付囑菩薩」。",
    "T34n1721_011:0619a19": "《論》自釋云「《波若》未明羅漢作佛，但明菩薩作",
    "T34n1721_011:0619a20": "佛，其言易解，故聲聞能通，宜付囑聲聞；《法華》",
    "T34n1721_011:0619a21": "明阿羅漢成佛，於昔教為甚深，聲聞未解，故",
    "T34n1721_011:0619a22": "付囑菩薩」。品開為三：初、佛付囑；二、菩薩受付；",
    "T34n1721_011:0619a23": "三、明說經事竟。三文各二。初文二者：第一、摩",
    "T34n1721_011:0619a24": "頂付屬。而言「現大神力」者，有人言：即是前品",
    "T34n1721_011:0619a25": "七種神力。今謂不爾。釋迦以數尺之手一時",
    "T34n1721_011:0619a26": "遍摩千世界塵數菩薩頂，神力之大亦莫其",
    "T34n1721_011:0619a27": "如斯也。「而作是言」者，前現大神力謂意業付",
    "T34n1721_011:0619a28": "囑，以手摩頂謂身業付囑，今明口業也。「難得",
    "T34n1721_011:0619a29": "菩提」者，歎菩提難得，欲令物尊重法也。此經",
    "T34n1721_011:0619b01": "明二權二實，今總言菩提者即一正觀，正觀",
    "T34n1721_011:0619b02": "縱任自在故名為乘，即初分經；能長短適化",
    "T34n1721_011:0619b03": "名為壽量，謂後分經也。今總言菩提即攝二",
    "T34n1721_011:0619b04": "分。「所以者何」下，第二、釋囑累意，即是示宣通",
    "T34n1721_011:0619b05": "之方。宣通之方凡有三種：一者、令上學諸佛；",
    "T34n1721_011:0619b06": "二者、令下知根性；三者、具此二義，法無不弘、",
    "T34n1721_011:0619b07": "人無不益，為報佛恩。如來內有三德：一、有大",
    "T34n1721_011:0619b08": "慈悲常欲拔苦與樂。二、無諸慳悋不藏惜法",
    "T34n1721_011:0619b09": "寶，此二即是佛功德業也。「亦無所畏」者，第三",
    "T34n1721_011:0619b10": "句，明智慧業。內具此三德，外與眾生三種智",
    "T34n1721_011:0619b11": "慧。佛之智慧照有慧也，如來智慧照空慧也，",
    "T34n1721_011:0619b12": "自然智慧空有二種任運能知，即無功用慧",
    "T34n1721_011:0619b13": "也。此之三慧，攝慧義盡。此經雖明二權二實，",
    "T34n1721_011:0619b14": "意在攝入佛慧，故偏說之。「汝等亦應隨學」者，",
    "T34n1721_011:0619b15": "上明內有三德、外與三慧，今勸菩薩學之。「勿",
    "T34n1721_011:0619b16": "生慳悋」者，慳有五種：一、住處慳；二、家慳；三、施",
    "T34n1721_011:0619b17": "慳；四、稱歎慳；五、法慳。法慳有七過：一、世世常",
    "T34n1721_011:0619b18": "盲；二、生生愚癡；三、常在怨家中生；四、失聖胎；",
    "T34n1721_011:0619b19": "五、三世佛怨；六、善人遠離；七、無惡不造。有此",
    "T34n1721_011:0619b20": "重過故偏誡之。「於未來世」下，第二、勸下知根",
    "T34n1721_011:0619b21": "性。凡有二句：一者、明有大心人宜授以實說；",
    "T34n1721_011:0619b22": "二者、若有眾生不信一乘當為說三乘教。「汝",
    "T34n1721_011:0619b23": "等若能」下，第三、若能上學佛二德、下知兩機，",
    "T34n1721_011:0619b24": "則通法利人，謂報佛恩也。問：文云「若有眾生",
    "T34n1721_011:0619b25": "不信受者，即於如來餘深妙法中為說」，然小",
    "T34n1721_011:0619b26": "乘三藏非是深妙，大法即是大乘，云何別有",
    "T34n1721_011:0619b27": "餘深妙耶？答：方等有二：一者、大乘；二者、一乘。",
    "T34n1721_011:0619b28": "餘法即是大乘。問：何故信大乘不信一乘耶？",
    "T34n1721_011:0619b29": "答：有二種人信大乘不信一乘：一者、是小乘",
    "T34n1721_011:0619c01": "信《大品》等，以《大品》等雖是大乘，未廢小乘，故",
    "T34n1721_011:0619c02": "小乘信大乘自是菩薩法，信小乘是聲聞法。",
    "T34n1721_011:0619c03": "二者、新學菩薩亦信《大品》，云《大品》明菩薩法，",
    "T34n1721_011:0619c04": "為說《大品》等，是我等所行，非二乘所行也。問：",
    "T34n1721_011:0619c05": "小乘人既不信一乘，何故信《大品》等大乘？答：",
    "T34n1721_011:0619c06": "《大品》等密令捨小、密令信大，如前〈信解品〉中",
    "T34n1721_011:0619c07": "密大乘有自他兩教也。亦為新學菩薩說《大",
    "T34n1721_011:0619c08": "品》，令密信一、密捨三也。「時諸菩薩」下，第二，菩",
    "T34n1721_011:0619c09": "薩受付。亦開兩別：第一、一稱受付。「諸菩薩」下，",
    "T34n1721_011:0619c10": "第二、三過順旨。一一文中皆具三業受付：初、",
    "T34n1721_011:0619c11": "內心歡喜；二、身業恭敬；三、口業順從。「爾時釋",
    "T34n1721_011:0619c12": "迦」下，第三、明說經事畢。亦開二別：一、釋迦令",
    "T34n1721_011:0619c13": "諸佛各還所在；二、大眾欣慶。問：何故令分身",
    "T34n1721_011:0619c14": "各還本土，多寶獨稱還可如故耶？答：一多之",
    "T34n1721_011:0619c15": "疑易斷故令分身散席，常滅之惑難破故多",
    "T34n1721_011:0619c16": "寶獨停。「如故」者，直令閉塔，未遣還土也。次、大",
    "T34n1721_011:0619c17": "眾歡喜，如文。問：何故歡喜？答：從經初至〈囑累",
    "T34n1721_011:0619c18": "品〉明佛所乘法、能乘人究竟，故大眾歡喜。下",
    "T34n1721_011:0619c19": "〈藥王品〉乃明菩薩所乘法、能乘之人，故〈囑累品〉",
    "T34n1721_011:0619c20": "在中間也。",
    "T34n1721_011:0619c21": "23 藥王菩薩本事品藥王菩薩本事品第二十三",
    "T34n1721_011:0619c22": "自下第二、諸菩薩奉命宣通，故有〈藥王品〉等來",
    "T34n1721_011:0619c23": "也。一者、上來說《法華經》，今說行《法華經》人所",
    "T34n1721_011:0619c24": "得果報，以勸宣持也。二者、《智度論》云「波若有",
    "T34n1721_011:0619c25": "二門：一者、說法為波若；二者、明來生往生」。諸",
    "T34n1721_011:0619c26": "菩薩等行波若人亦為說於《波若》，《法華》亦爾。",
    "T34n1721_011:0619c27": "上來說法為《法華》，今明諸菩薩德行，亦是說",
    "T34n1721_011:0619c28": "於《法華》，故《法華》有無量門令物悟入也。三者、",
    "T34n1721_011:0619c29": "《十二門論》釋大乘義，凡有二種：一者，諸佛大",
    "T34n1721_011:0620a01": "人之所乘故名為大；二者，彌勒、文殊等諸大",
    "T34n1721_011:0620a02": "士之所乘故名為大。具此二門乘義乃備。此",
    "T34n1721_011:0620a03": "經明一乘亦爾，一者諸佛所乘，二菩薩所乘。",
    "T34n1721_011:0620a04": "自從經初至〈神力品〉明佛所乘之法及能乘之",
    "T34n1721_011:0620a05": "人，此一章竟是故付囑。從此已後明菩薩所",
    "T34n1721_011:0620a06": "乘之法及能乘人，但上開所乘之法及能乘",
    "T34n1721_011:0620a07": "人以為二段，今合明所乘法、能乘人，開合不",
    "T34n1721_011:0620a08": "同者為轉勢說法故也。四者、眾生根性結緣",
    "T34n1721_011:0620a09": "不同，上來化與釋迦結緣眾生，斯事已竟。今",
    "T34n1721_011:0620a10": "化與諸菩薩結緣眾生，故品品之中皆有悟",
    "T34n1721_011:0620a11": "道，其證也。五者、《淨名經》云「或以諸佛而作佛",
    "T34n1721_011:0620a12": "事，或以菩薩而作佛事」，上來明諸佛作佛事",
    "T34n1721_011:0620a13": "竟，此次明菩薩作佛事。六者、明善知識凡",
    "T34n1721_011:0620a14": "有二種：一者、諸佛是眾生真善知識，是故普",
    "T34n1721_011:0620a15": "集分身及過去多寶；今次明菩薩為眾生善",
    "T34n1721_011:0620a16": "知識，故廣說菩薩也。如《華嚴》說經竟至流通",
    "T34n1721_011:0620a17": "分〈法界品〉中，廣明諸菩薩是善財真善知識，",
    "T34n1721_011:0620a18": "《法華》即是《華嚴》，故說《法華》竟。流通分中亦明",
    "T34n1721_011:0620a19": "無量菩薩宣通一乘是眾生真善知識也。依",
    "T34n1721_011:0620a20": "《法華論》，合此六品以為四章：初之二品明苦",
    "T34n1721_011:0620a21": "行力弘經。謂藥王以身命財報恩供養，弘經",
    "T34n1721_011:0620a22": "利人教化眾生；妙音菩薩分形六趣弘宣一",
    "T34n1721_011:0620a23": "乘，謂苦行力也。第二、〈觀音〉、〈陀羅尼〉二品明護",
    "T34n1721_011:0620a24": "難力弘經。觀音以人護難，陀羅尼以法護難，",
    "T34n1721_011:0620a25": "名護難力弘經。第三、〈妙莊嚴王品〉示現功德",
    "T34n1721_011:0620a26": "勝力，謂淨藏、淨眼有勝功德，能令父王迴邪",
    "T34n1721_011:0620a27": "入正，即是眾生真善知識，謂勝功德力。第四、",
    "T34n1721_011:0620a28": "〈普賢品〉亦名護法力，謂普賢以大神力宣通",
    "T34n1721_011:0620a29": "此經令無留難，亦名護法力。四門次第者，苦",
    "T34n1721_011:0620b01": "行力謂報恩供養宣通此經，即上弘大法也。",
    "T34n1721_011:0620b02": "但受化之徒多諸留難，宜須救之，方可受道，",
    "T34n1721_011:0620b03": "即是下濟，故有第二門也。所以下濟者，良由",
    "T34n1721_011:0620b04": "有勝功德，故舉勝功德力釋成下濟；所以能",
    "T34n1721_011:0620b05": "上弘者必須護法，故舉護法釋成上弘。宣通",
    "T34n1721_011:0620b06": "之意唯此四門也。此品四章：一、宿王華問；二、",
    "T34n1721_011:0620b07": "佛答；三、時眾得益；四、多寶稱歎。問中又三：一、",
    "T34n1721_011:0620b08": "總問；二、偏問苦行；三、請答。文處易知。佛答為",
    "T34n1721_011:0620b09": "二：一、說藥王本因緣；二者、歎教人。人謂行法",
    "T34n1721_011:0620b10": "之人，法謂成人之法，即是歎人美法一雙。就",
    "T34n1721_011:0620b11": "初又二：一、明緣由；二、正說藥王本事。緣由中",
    "T34n1721_011:0620b12": "五事：一、時節。「有佛號日月」下，明化主。「其佛有",
    "T34n1721_011:0620b13": "八十」下，辨徒眾。「佛壽四萬」下，明壽命。「彼國無",
    "T34n1721_011:0620b14": "有」下，明國土。國土中前明無穢，「地平如掌」辨",
    "T34n1721_011:0620b15": "有淨也。「一箭道」者，二里也。「爾時彼佛」下，第二、",
    "T34n1721_011:0620b16": "正明藥王本事。又開四別：一、明說經。「是一切",
    "T34n1721_011:0620b17": "眾生」下，第二、明悟解。「得此三昧」下，第三、報恩",
    "T34n1721_011:0620b18": "供養。「佛告宿王華」下，第四、結會古今。就第三",
    "T34n1721_011:0620b19": "中又開二別：第一、明現世報恩供養；第二、明",
    "T34n1721_011:0620b20": "轉身報恩供養，良以得恩深重，故須累世報",
    "T34n1721_011:0620b21": "之。初文又二：第一、明外財供養；「從三昧起」下，",
    "T34n1721_011:0620b22": "第二、辨內身供養。「兜樓波畢力迦」者，羅什云：",
    "T34n1721_011:0620b23": "「出龍神國，此土所無，故不翻也」有人翻「畢力迦」為𧢻池也。",
    "T34n1721_011:0620b24": "「一切眾生喜見」下，第二、明轉身供養。又開為",
    "T34n1721_011:0620b25": "二：初、明佛在世時供養；二、明佛滅後供養。初",
    "T34n1721_011:0620b26": "文二：一、明前為父說於佛所得二種恩以化",
    "T34n1721_011:0620b27": "父；二、明欲往佛所報恩供養。得恩中又二：初",
    "T34n1721_011:0620b28": "一偈半，明聞法利益恩；「說是偈已」，第二、明供",
    "T34n1721_011:0620b29": "養得利益恩。「甄迦羅頻婆羅阿閦婆等偈」者，",
    "T34n1721_011:0620c01": "有人言：初是四言偈，次是五言偈，後是七言。",
    "T34n1721_011:0620c02": "今明不爾，此文有二數：一者、八百千萬億，蓋",
    "T34n1721_011:0620c03": "是此土之數，從百轉增至億；自那由他已上",
    "T34n1721_011:0620c04": "皆是外國數名，即從億轉增故有那由他等，",
    "T34n1721_011:0620c05": "不應如前釋也。而初八者總貫於百乃至阿",
    "T34n1721_011:0620c06": "閦婆等也，如三僧祇之類。《注經》云「蓋是外國",
    "T34n1721_011:0620c07": "數名，如此土姟兆之類也」。甄迦羅《正法華》云「何作」，頻",
    "T34n1721_011:0620c08": "婆羅《正法華》云「模式」，阿閦婆《正法華》云「不動」。「大王我今」下，第二、",
    "T34n1721_011:0620c09": "明供養。又開二別：一、明佛在世供養，即偈文",
    "T34n1721_011:0620c10": "是也。至此文以來備三業供養，前明入三昧",
    "T34n1721_011:0620c11": "雨華香等，謂意業供養；次從定起燒身，謂身",
    "T34n1721_011:0620c12": "業供養也；今說偈，明口業供養。又合此三業",
    "T34n1721_011:0620c13": "以為二雙：意業供養謂外財供養，燒身為內",
    "T34n1721_011:0620c14": "身供養，此二謂供養門也。今亦有二：一者、恭",
    "T34n1721_011:0620c15": "敬、二者、讚歎。此四並是報恩之事也。「爾時一",
    "T34n1721_011:0620c16": "切」下，第二，明佛滅後供養。又開三別：第一、喜",
    "T34n1721_011:0620c17": "見發問，開涅槃之端。「爾時日月」，第二、如來滅",
    "T34n1721_011:0620c18": "度。「涅槃時到」者，謂安住三德為入涅槃也。「滅",
    "T34n1721_011:0620c19": "盡時至」者，捨應歸真也。「爾時一切眾生」下，第",
    "T34n1721_011:0620c20": "三、正明供養。又開二別：初、明外財供養。「爾時",
    "T34n1721_011:0620c21": "一切眾生復自念言」，明內身供養。又開五別：",
    "T34n1721_011:0620c22": "一者、正明燒臂。「令無數」下，第二、時眾得益。「爾",
    "T34n1721_011:0620c23": "時諸菩薩」下，第三、時眾悲感。「于時一切」下，第",
    "T34n1721_011:0620c24": "四、明菩薩發誓，身返平復。「當爾之時」，第五、感",
    "T34n1721_011:0620c25": "諸瑞相。「佛告宿王華」下，第四、結會古今，兼勸",
    "T34n1721_011:0620c26": "人燒指供養。問：依《毘尼》結戒，燒身得偷蘭遮，",
    "T34n1721_011:0620c27": "燒臂得突吉羅，此菩薩將不犯罪耶？答：此或",
    "T34n1721_011:0620c28": "可在家菩薩，不預犯戒之例；設令出家適時",
    "T34n1721_011:0620c29": "而化，如身子與須達共載一車而不犯罪也。",
    "T34n1721_011:0621a01": "問：《地持論》有十種供養，〈藥王品〉具幾耶？答：十",
    "T34n1721_011:0621a02": "種供養者：一、身供養；二、支提；三、現前；四、不現",
    "T34n1721_011:0621a03": "前；五、自作；六、他作；七、財物；八、勝心；九、無染；",
    "T34n1721_011:0621a04": "十、至處道。初二約所供養差別，於佛身供養",
    "T34n1721_011:0621a05": "名身供養，供養佛靈塔廟名支提供養。依《僧",
    "T34n1721_011:0621a06": "祇律》，有舍利名塔婆，無舍利名支提。《地持》云",
    "T34n1721_011:0621a07": "「莫問有無皆名支提」，《明了論》云「支提此云淨",
    "T34n1721_011:0621a08": "處也」。次兩約時處分為二，隨事分三。現前供",
    "T34n1721_011:0621a09": "養者，面對佛身及支提供養也。不現前供養",
    "T34n1721_011:0621a10": "者，於不現前佛及支提廣設供養也。此約時",
    "T34n1721_011:0621a11": "處分二。隨事分三者餘二如前，第三亦現前",
    "T34n1721_011:0621a12": "不現前供養，現前供養佛及支提，及不現前",
    "T34n1721_011:0621a13": "供養佛及支提。此三供養得三品功德，現前",
    "T34n1721_011:0621a14": "供養得大功德，不現前供養得大大功德，以",
    "T34n1721_011:0621a15": "境界廣故，亦現前不現前供養得最大大功",
    "T34n1721_011:0621a16": "德也。次二能供養人分別為二，隨事分三：一、",
    "T34n1721_011:0621a17": "自作供養，謂自身供養佛及支提；二、他作供",
    "T34n1721_011:0621a18": "養，有少財不敢懈怠，教他施作供養；三、自他",
    "T34n1721_011:0621a19": "共供養，彼此同為也。自作供養得大功德，教",
    "T34n1721_011:0621a20": "他作得大大功德，自他共供養得最大大功",
    "T34n1721_011:0621a21": "德。次兩一對，心、事分別，以己財事而為供養，",
    "T34n1721_011:0621a22": "名財供養，有三：一、資具，謂衣食等；二、敬具供",
    "T34n1721_011:0621a23": "養，謂華香等；三、莊嚴具，謂一切寶物等。次以",
    "T34n1721_011:0621a24": "殊勝心供養名勝供養，勝心為三：一、專精解",
    "T34n1721_011:0621a25": "心善解施設種種供養；二、純淨心信佛德重",
    "T34n1721_011:0621a26": "而設供養；三、迴向心求佛心中而設供養。後",
    "T34n1721_011:0621a27": "二供養就行分別，行離過失名無染供養，無",
    "T34n1721_011:0621a28": "染有二：一、心無染，離一切過；二、財無染，離非",
    "T34n1721_011:0621a29": "法財也。供養之行順果，名至處道供養，佛果",
    "T34n1721_011:0621b01": "是其所至之處，供養之行能至彼處名至處",
    "T34n1721_011:0621b02": "道。《維摩經》名「法供養」，《地持論》名「行供養」。於此",
    "T34n1721_011:0621b03": "中有三：一、財供養為至處道；二、隨喜供養為",
    "T34n1721_011:0621b04": "至處道；三、修行供養為至處道。於佛既十，法、",
    "T34n1721_011:0621b05": "僧略同也。精撿藥王具足十供養也。「若復有",
    "T34n1721_011:0621b06": "人」下，第二段，次明歎教。又開二別：初、總歎一",
    "T34n1721_011:0621b07": "部經；二、別歎一品。總歎一經又四：一、格量歎；",
    "T34n1721_011:0621b08": "二、就教歎；三、滅惡歎；四、生善歎。「譬如」下，第二、",
    "T34n1721_011:0621b09": "歎教。凡舉十譬，始自山海、終至諸佛，自下之",
    "T34n1721_011:0621b10": "上，十譬不同，亦得合為五雙：初、山海；二、日月；",
    "T34n1721_011:0621b11": "三、天人；四、凡聖；五、佛菩薩。「此經能救」下，第三、",
    "T34n1721_011:0621b12": "約人就滅惡門歎。「若人得聞」下，第四、生善歎",
    "T34n1721_011:0621b13": "也。「若有人聞」下，第二、別歎一品。又分為四：初、",
    "T34n1721_011:0621b14": "總歎得無量功德。「若有女人」下，第二、別約生",
    "T34n1721_011:0621b15": "報歎。問：聞此品不受女人者，聞餘品亦應受",
    "T34n1721_011:0621b16": "耶？答：聞品品皆不受，但約事相似故寄此品",
    "T34n1721_011:0621b17": "言之。以女人多愛著己身種種嚴飾，今明菩",
    "T34n1721_011:0621b18": "薩捨身捨臂破彼著情故不生染著，故捨女",
    "T34n1721_011:0621b19": "身也。「若有人」下，第三、明得現報。「是故宿王華」",
    "T34n1721_011:0621b20": "下，第四，付囑，兼明聞經成佛，即是後報歎。言",
    "T34n1721_011:0621b21": "「病則消滅不老不死」者，有人言：聞《法華經》要",
    "T34n1721_011:0621b22": "至老死，無中夭而死也。今依《智度論》云「不斷",
    "T34n1721_011:0621b23": "百八煩惱名之為病」，得聞經已斷此煩惱故",
    "T34n1721_011:0621b24": "云消滅。「不老」者，不起六十二見名為不老。「不",
    "T34n1721_011:0621b25": "死」者，不失智慧命故云不死。又墮二乘地名",
    "T34n1721_011:0621b26": "之為死，不墮二乘故云不死。又聞此經知老",
    "T34n1721_011:0621b27": "病死等本來寂滅，故云不老死也。「說是藥王」",
    "T34n1721_011:0621b28": "下，第三、明說品利益。「多寶如來」下，第四、多寶",
    "T34n1721_011:0621b29": "稱歎。前雖閉塔而猶稱歎，則不滅義彰。",
    "T34n1721_011:0621c01": "法華義疏卷第十一",
    "T34n1721_011:0621c02": "時永仁乙未仲夏下旬，自南洛陽東大寺蒙",
    "T34n1721_011:0621c03": "三論宗學□中之宏恩，雕《義䟽》第十一卷之",
    "T34n1721_011:0621c04": "印本。俯乞寺門基固五十六億之霞軒無頌，",
    "T34n1721_011:0621c05": "佛日光輝二千餘歲之風流不變而已。",
    "T34n1721_011:0621c06": "　　　　　　都幹緣沙門　素慶謹誌"
}