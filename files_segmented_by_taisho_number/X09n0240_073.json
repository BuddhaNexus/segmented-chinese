{
    "X09n0240_073:0233a21": "大方廣佛華嚴經綱要卷第七十三",
    "X09n0240_073:0233a22": "于闐國三藏沙門實叉難陀　譯經",
    "X09n0240_073:0233a23": "清涼山大華嚴寺沙門澄觀　疏義",
    "X09n0240_073:0233a24": "明匡山法雲寺憨山沙門德清提挈",
    "X09n0240_073:0233b01": "入法界品第三十九之十四",
    "X09n0240_073:0233b02": "爾時善財童子。往大願精進力救護一切眾生夜神",
    "X09n0240_073:0233b03": "所。見彼夜神在大眾中坐普現一切宮殿摩尼王藏",
    "X09n0240_073:0233b04": "師子之座。普現法界國土摩尼寶網彌覆其上。現日",
    "X09n0240_073:0233b05": "月星宿影像身。現隨眾生心普令得見身。現等一切",
    "X09n0240_073:0233b06": "眾生形相身。現無邊廣大色相海身。現普現一切威",
    "X09n0240_073:0233b07": "儀身。現普於十方示現身。現普調一切眾生身。現廣",
    "X09n0240_073:0233b08": "運速疾神通身。現利益眾生不絕身。現常遊虗空利",
    "X09n0240_073:0233b09": "益身。現一切佛所頂禮身。現修習一切善根身。現受",
    "X09n0240_073:0233b10": "持佛法不忘身。現成滿菩薩大願身。現光明充滿十",
    "X09n0240_073:0233b11": "方身。現法燈普滅世闇身。現了法如幻淨智身。現遠",
    "X09n0240_073:0233b12": "離塵闇法性身。現普智照法明了身。現究竟無患無",
    "X09n0240_073:0233b13": "熱身。現不可沮壞堅固身。現無所住佛力身。現無分",
    "X09n0240_073:0233b14": "別離染身。現本清淨法性身。時善財童子見如是等",
    "X09n0240_073:0233b15": "佛剎微塵數差別身。一心頂禮。舉體投地。良久乃起",
    "X09n0240_073:0233b16": "合掌瞻仰。於善知識生十種心。何等為十。所謂於善",
    "X09n0240_073:0233b17": "知識生同己心。令我精勤辦一切智助道法故。於善",
    "X09n0240_073:0233b18": "知識生清淨自業果心。親近供養生善根故。於善知",
    "X09n0240_073:0233b19": "識生莊嚴菩薩行心。令我速能莊嚴一切菩薩行故。",
    "X09n0240_073:0233b20": "於善知識生成就一切佛法心。誘誨於我令修道故。",
    "X09n0240_073:0233b21": "於善知識生能生心。能生於我無上法故。於善知識",
    "X09n0240_073:0233b22": "生出離心。令我修行普賢菩薩所有行願而出離故。",
    "X09n0240_073:0233b23": "於善知識生具一切福智海心。令我積集諸白法故。",
    "X09n0240_073:0233b24": "於善知識生增長心。令我增長一切智故。於善知識",
    "X09n0240_073:0233c01": "生具一切善根心。令我志願得圓滿故。於善知識生",
    "X09n0240_073:0233c02": "能成辦大利益心。令我自在安住一切菩薩法故。成",
    "X09n0240_073:0233c03": "一切智道故。得一切佛法故。是為十。發是心已。得彼",
    "X09n0240_073:0233c04": "夜神與諸菩薩佛剎微塵數同行。所謂同念。心常憶",
    "X09n0240_073:0233c05": "念十方三世一切佛故。同慧。分別決了一切法海差",
    "X09n0240_073:0233c06": "別門故。同趣。能轉一切諸佛如來妙法輪故。同覺。以",
    "X09n0240_073:0233c07": "等空智普入一切三世間故。同根。成就菩薩清淨光",
    "X09n0240_073:0233c08": "明智慧根故。同心。善能修習無礙功德莊嚴一切菩",
    "X09n0240_073:0233c09": "薩道故。同境。普照諸佛所行境故。同證。得一切智照",
    "X09n0240_073:0233c10": "實相海淨光明故。同義。能以智慧了一切法真實性",
    "X09n0240_073:0233c11": "故。同勇猛。能壞一切障礙山故。同色身。隨眾生心示",
    "X09n0240_073:0233c12": "現身故。同力。求一切智不退轉故。同無畏。其心清淨",
    "X09n0240_073:0233c13": "如虗空故。同精進。於無量劫行菩薩行無懈倦故。同",
    "X09n0240_073:0233c14": "辯才。得法無礙智光明故。同無等。身相清淨超世間",
    "X09n0240_073:0233c15": "故。同愛語。令一切眾生皆歡喜故。同妙音。普演一切",
    "X09n0240_073:0233c16": "法門海故。同滿音。一切眾生隨類解故。同淨德。修習",
    "X09n0240_073:0233c17": "如來淨功德故。同智地。一切佛所受法輪故。同梵行。",
    "X09n0240_073:0233c18": "安住一切佛境界故。同大慈。念念普覆一切國土眾",
    "X09n0240_073:0233c19": "生海故。同大悲。普雨法雨潤澤一切諸眾生故。同身",
    "X09n0240_073:0233c20": "業。以方便行教化一切諸眾生故。同語業。以隨類音",
    "X09n0240_073:0233c21": "演說一切諸法門故。同意業。普攝眾生置一切智境",
    "X09n0240_073:0233c22": "界中故。同莊嚴。嚴淨一切諸佛剎故。同親近。有佛出",
    "X09n0240_073:0233c23": "世皆親近故。同勸請。請一切佛轉法輪故。同供養。常",
    "X09n0240_073:0233c24": "樂供養一切佛故。同教化。調伏一切諸眾生故。同光",
    "X09n0240_073:0234a01": "明。照了一切諸法門故。同三昧。普知一切眾生心故。",
    "X09n0240_073:0234a02": "同充徧。以自在力充滿一切諸佛剎海修諸行故。同",
    "X09n0240_073:0234a03": "住處。住諸菩薩大神通故。同眷屬。一切菩薩共止住",
    "X09n0240_073:0234a04": "故。同入處。普入世界微細處故。同心慮。普知一切諸",
    "X09n0240_073:0234a05": "佛剎故。同往詣。普入一切佛剎海故。同方便。悉現一",
    "X09n0240_073:0234a06": "切諸佛剎故。同超勝。於諸佛剎皆無比故。同不退。普",
    "X09n0240_073:0234a07": "入十方無障礙故。同破闇。得一切佛成菩提智大光",
    "X09n0240_073:0234a08": "明故。同無生忍。入一切佛眾會海故。同徧一切諸佛",
    "X09n0240_073:0234a09": "剎網。恭敬供養不可說剎諸如來故。同智證。了知彼",
    "X09n0240_073:0234a10": "彼法門海故。同修行。順行一切諸法門故。同希求。於",
    "X09n0240_073:0234a11": "清淨法深樂欲故。同清淨。集佛功德而以莊嚴身口",
    "X09n0240_073:0234a12": "意故。同妙意。於一切法智明了故。同精進。普集一切",
    "X09n0240_073:0234a13": "諸善根故。同淨行。成滿一切菩薩行故。同無礙。了一",
    "X09n0240_073:0234a14": "切法皆無相故。同善巧。於諸法中智自在故。同隨樂。",
    "X09n0240_073:0234a15": "隨眾生心現境界故。同方便。善習一切所應習故。同",
    "X09n0240_073:0234a16": "護念。得一切佛所護念故。同入地。得入一切菩薩地",
    "X09n0240_073:0234a17": "故。同所住。安住一切菩薩位故。同記別。一切諸佛授",
    "X09n0240_073:0234a18": "其記故。同三昧。一剎那中普入一切三昧門故。同建",
    "X09n0240_073:0234a19": "立。示現種種諸佛事故。同正念。正念一切境界門故。",
    "X09n0240_073:0234a20": "同修行。盡未來劫修行一切菩薩行故。同淨信。於諸",
    "X09n0240_073:0234a21": "如來無量智慧極欣樂故。同捨離。滅除一切諸障礙",
    "X09n0240_073:0234a22": "故。同不退智。與諸如來智慧等故。同受生。應現成熟",
    "X09n0240_073:0234a23": "諸眾生故。同所住。住一切智方便門故。同境界。於法",
    "X09n0240_073:0234a24": "界境得自在故。同無依。永斷一切所依心故。同說法。",
    "X09n0240_073:0234b01": "已入諸法平等智故。同勤修。常蒙諸佛所護念故。同",
    "X09n0240_073:0234b02": "神通。開悟眾生令修一切菩薩行故。同神力。能入十",
    "X09n0240_073:0234b03": "方世界海故。同陀羅尼。普照一切總持海故。同祕密",
    "X09n0240_073:0234b04": "法。了知一切修多羅中妙法門故。同甚深法。解一切",
    "X09n0240_073:0234b05": "法如虗空故。同光明。普照一切諸世界故。同欣樂。隨",
    "X09n0240_073:0234b06": "眾生心而為開示令歡喜故。同震動。為諸眾生現神",
    "X09n0240_073:0234b07": "通力普動十方一切剎故。同不虗。見聞憶念皆悉令",
    "X09n0240_073:0234b08": "其心調伏故。同出離。滿足一切諸大願海成就如來",
    "X09n0240_073:0234b09": "十力智故。時善財童子。觀察大願精進力救護一切",
    "X09n0240_073:0234b10": "眾生夜神起十種清淨心。獲如是等佛剎微塵數同",
    "X09n0240_073:0234b11": "菩薩行。既獲此已心轉清淨。偏袒右肩頂禮其足。一",
    "X09n0240_073:0234b12": "心合掌。以偈讚曰。",
    "X09n0240_073:0234b13": "　我發堅固意　　志求無上覺　　今於善知識",
    "X09n0240_073:0234b14": "　而起自己心　　以見善知識　　集無盡白法",
    "X09n0240_073:0234b15": "　滅除眾罪垢　　成就菩提果　　我見善知識",
    "X09n0240_073:0234b16": "　功德莊嚴心　　盡未來剎劫　　勤修所行道",
    "X09n0240_073:0234b17": "　我念善知識　　攝受饒益我　　為我悉示現",
    "X09n0240_073:0234b18": "　正教真實法　　關閉諸惡趣　　顯示人天路",
    "X09n0240_073:0234b19": "　亦示諸如來　　成一切智道　　我念善知識",
    "X09n0240_073:0234b20": "　是佛功德藏　　念念能出生　　虗空功德海",
    "X09n0240_073:0234b21": "　與我波羅蜜　　增我難思福　　長我淨功德",
    "X09n0240_073:0234b22": "　令我冠佛繒　　我念善知識　　能滿佛智道",
    "X09n0240_073:0234b23": "　誓願常依止　　圓滿白淨法　　我以此等故",
    "X09n0240_073:0234b24": "　功德悉具足　　普為諸眾生　　說一切智道",
    "X09n0240_073:0234c01": "　聖者為我師　　與我無上法　　無量無數劫",
    "X09n0240_073:0234c02": "　不能報其恩",
    "X09n0240_073:0234c03": "爾時善財說此偈已。白言大聖。願為我說。此解脫門",
    "X09n0240_073:0234c04": "名為何等。發心已來為幾時耶。久如當得阿耨多羅",
    "X09n0240_073:0234c05": "三藐三菩提。夜神告言。善男子。此解脫門名教化眾",
    "X09n0240_073:0234c06": "生令生善根。我以成就此解脫故。悟一切法自性平",
    "X09n0240_073:0234c07": "等。入於諸法真實之性。證無依法捨離世間。悉知諸",
    "X09n0240_073:0234c08": "法色相差別。亦能了達青黃赤白。性皆不實無有差",
    "X09n0240_073:0234c09": "別。而恒示現無量色身。所謂種種色身。非一色身。無",
    "X09n0240_073:0234c10": "邊色身。清淨色身。一切莊嚴色身。普見色身。等一切",
    "X09n0240_073:0234c11": "眾生色身。普現一切眾生前色身。光明普照色身。見",
    "X09n0240_073:0234c12": "無厭足色身。相好清淨色身。離眾惡光明色身。示現",
    "X09n0240_073:0234c13": "大勇猛色身。甚難得色身。一切世間無能暎蔽色身。",
    "X09n0240_073:0234c14": "一切世間共稱歎無盡色身。念念常觀察色身。示現",
    "X09n0240_073:0234c15": "種種雲色身。種種形顯色色身。現無量自在力色身。",
    "X09n0240_073:0234c16": "妙光明色身。一切淨妙莊嚴色身。隨順成熟一切眾",
    "X09n0240_073:0234c17": "生色身。隨其心樂現前調伏色身。無障礙普光明色",
    "X09n0240_073:0234c18": "身。清淨無濁穢色身。具足莊嚴不可壞色身。不思議",
    "X09n0240_073:0234c19": "法方便光明色身。無能暎奪一切色身。無諸闇破一",
    "X09n0240_073:0234c20": "切闇色身。集一切白淨法色身。大勢力功德海色身。",
    "X09n0240_073:0234c21": "從過去恭敬因所生色身。如虗空清淨心所生色身。",
    "X09n0240_073:0234c22": "最勝廣大色身。無斷無盡色身。光明海色身。於一切",
    "X09n0240_073:0234c23": "世間無所依平等色身。徧十方無所礙色身。念念現",
    "X09n0240_073:0234c24": "種種色相海色身。增長一切眾生歡喜心色身。攝取",
    "X09n0240_073:0235a01": "一切眾生海色身。一一毛孔中說一切佛功德海色",
    "X09n0240_073:0235a02": "身。淨一切眾生欲解海色身。決了一切法義色身。無",
    "X09n0240_073:0235a03": "障礙普照耀色身。等虗空淨光明色身。放廣大淨光",
    "X09n0240_073:0235a04": "明色身。照現無垢法色身。無比色身。差別莊嚴色身。",
    "X09n0240_073:0235a05": "普照十方色身。隨時示現應眾生色身。寂靜色身。滅",
    "X09n0240_073:0235a06": "一切煩惱色身。一切眾生福田色身。一切眾生見不",
    "X09n0240_073:0235a07": "虗色身。大智慧勇猛力色身。無障礙普周徧色身。妙",
    "X09n0240_073:0235a08": "身雲普現世間皆蒙益色身。具足大慈海色身。大福",
    "X09n0240_073:0235a09": "德寶山王色身。放光明普照世間一切趣色身。大智",
    "X09n0240_073:0235a10": "慧清淨色身。生眾生正念心色身。一切寶光明色身。",
    "X09n0240_073:0235a11": "普光藏色身。現世間種種清淨相色身。求一切智處",
    "X09n0240_073:0235a12": "色身。現微笑令眾生生淨信色身。一切寶莊嚴光明",
    "X09n0240_073:0235a13": "色身。不取不捨一切眾生色身。無決定無究竟色身。",
    "X09n0240_073:0235a14": "現自在加持力色身。現一切神通變化色身。生如來",
    "X09n0240_073:0235a15": "家色身。遠離眾惡徧法界海色身。普現一切如來道",
    "X09n0240_073:0235a16": "場眾會色身。具種種眾色海色身。從善行所流色身。",
    "X09n0240_073:0235a17": "隨所應化示現色身。一切世間見無厭足色身。種種",
    "X09n0240_073:0235a18": "淨光明色身。現一切三世海色身。放一切光明海色",
    "X09n0240_073:0235a19": "身。現無量差別光明海色身。超諸世間一切香光明",
    "X09n0240_073:0235a20": "色身。現不可說日輪雲色身。現廣大月輪雲色身。放",
    "X09n0240_073:0235a21": "無量須彌山妙華雲色身。出種種鬘雲色身。現一切",
    "X09n0240_073:0235a22": "寶蓮華雲色身。興一切燒香雲徧法界色身。散一切",
    "X09n0240_073:0235a23": "末香藏雲色身。現一切如來大願身色身。現一切語",
    "X09n0240_073:0235a24": "言音聲演法海色身。現普賢菩薩像色身。念念中現",
    "X09n0240_073:0235b01": "如是等色相身充滿十方。令諸眾生或見或念。或聞",
    "X09n0240_073:0235b02": "說法。或因親近。或得開悟。或見神通。或覩變化。悉隨",
    "X09n0240_073:0235b03": "心樂應時調伏。捨不善業住於善行。善男子。當知此",
    "X09n0240_073:0235b04": "由大願力故。一切智力故。菩薩解脫力故。大悲力故。",
    "X09n0240_073:0235b05": "大慈力故作如是事。善男子。我入此解脫。了知法性",
    "X09n0240_073:0235b06": "無有差別。而能示現無量色身。一一身現無量色相",
    "X09n0240_073:0235b07": "海。一一相放無量光明雲。一一光現無量佛國土。一",
    "X09n0240_073:0235b08": "一土現無量佛興世。一一佛現無量神通力。開發眾",
    "X09n0240_073:0235b09": "生宿世善根。未種者令種。已種者令增長。已增長者",
    "X09n0240_073:0235b10": "令成熟。念念中令無量眾生於阿耨多羅三藐三菩",
    "X09n0240_073:0235b11": "提得不退轉。善男子。如汝所問從幾時來發菩提心",
    "X09n0240_073:0235b12": "修菩薩行。如是之義。承佛神力當為汝說。善男子。菩",
    "X09n0240_073:0235b13": "薩智輪遠離一切分別境界。不可以生死中長短染",
    "X09n0240_073:0235b14": "淨廣狹多少如是諸劫分別顯示。何以故。菩薩智輪",
    "X09n0240_073:0235b15": "本性清淨。離一切分別網。超一切障礙山。隨所應化",
    "X09n0240_073:0235b16": "而普照故。善男子。譬如日輪無有晝夜。但出時名晝。",
    "X09n0240_073:0235b17": "沒時名夜。菩薩智輪亦復如是。無有分別亦無三世。",
    "X09n0240_073:0235b18": "但隨心現教化眾生。言其止住前劫後劫。善男子。譬",
    "X09n0240_073:0235b19": "如日輪。住閻浮空其影悉現一切寶物。及以河海諸",
    "X09n0240_073:0235b20": "淨水中。一切眾生莫不目見。而彼淨日不來至此。菩",
    "X09n0240_073:0235b21": "薩智輪亦復如是。出諸有海。住佛實法寂靜空中。無",
    "X09n0240_073:0235b22": "有所依。為欲化度諸眾生故。而於諸趣隨類受生。實",
    "X09n0240_073:0235b23": "不生死無所染著。無長短劫諸想分別。何以故。菩薩",
    "X09n0240_073:0235b24": "究竟離心想見一切顛倒。得真實見。見法實性。知一",
    "X09n0240_073:0235c01": "切世間如夢如幻無有眾生。但以大悲大願力故。現",
    "X09n0240_073:0235c02": "眾生前教化調伏。佛子。譬如船師。常以大船於河流",
    "X09n0240_073:0235c03": "中不依此岸。不著彼岸。不住中流。而度眾生無有休",
    "X09n0240_073:0235c04": "息。菩薩摩訶薩亦復如是。以波羅蜜船。於生死流中。",
    "X09n0240_073:0235c05": "不依此岸。不著彼岸。不住中流。而度眾生無有休息。",
    "X09n0240_073:0235c06": "雖無量劫修菩薩行未曾分別劫數長短。佛子。如太",
    "X09n0240_073:0235c07": "虗空。一切世界於中成壞。而無分別本性清淨。無染",
    "X09n0240_073:0235c08": "無亂無礙無厭。非長非短。盡未來劫持一切剎。菩薩",
    "X09n0240_073:0235c09": "摩訶薩亦復如是。以等虗空界廣大深心。起大願風",
    "X09n0240_073:0235c10": "輪。攝諸眾生。令離惡道生諸善趣。悉令安住一切智",
    "X09n0240_073:0235c11": "地。滅諸煩惱生死苦縛。而無憂喜疲厭之心。善男子。",
    "X09n0240_073:0235c12": "如幻化人支體雖具。而無入息及以出息寒熱飢渴",
    "X09n0240_073:0235c13": "憂喜生死十種之事。菩薩摩訶薩亦復如是。以如幻",
    "X09n0240_073:0235c14": "智。平等法身。現眾色相。於諸有趣。住無量劫教化眾",
    "X09n0240_073:0235c15": "生。於生死中一切境界無欣無厭。無愛無恚。無苦無",
    "X09n0240_073:0235c16": "樂。無取無捨。無安無怖。佛子。菩薩智慧雖復如是甚",
    "X09n0240_073:0235c17": "深難測。我當承佛威神之力為汝解說。令未來世諸",
    "X09n0240_073:0235c18": "菩薩等滿足大願成就諸力。佛子。乃往古世過世界",
    "X09n0240_073:0235c19": "海微塵數劫。有劫名善光。世界名寶光。於其劫中有",
    "X09n0240_073:0235c20": "一萬佛出興于世。其最初佛號法輪音虗空燈王如",
    "X09n0240_073:0235c21": "來應正等覺。十號圓滿。彼閻浮提有一王都。名寶莊",
    "X09n0240_073:0235c22": "嚴。其東不遠有一大林名曰妙光。中有道場名為寶",
    "X09n0240_073:0235c23": "華。彼道場中有普光明摩尼蓮華藏師子之座。時彼",
    "X09n0240_073:0235c24": "如來於此座上。成阿耨多羅三藐三菩提。滿一百年",
    "X09n0240_073:0236a01": "坐於道場。為諸菩薩諸天世人及閻浮提宿植善根",
    "X09n0240_073:0236a02": "已成熟者。演說正法。是時國王名曰勝光。時世人民",
    "X09n0240_073:0236a03": "壽一萬歲。其中多有殺盜婬佚妄言綺語兩舌惡口",
    "X09n0240_073:0236a04": "貪瞋邪見。不孝父母。不敬沙門婆羅門等。時王為欲",
    "X09n0240_073:0236a05": "調伏彼故。造立囹圄枷鎻禁閉。無量眾生於中受苦。",
    "X09n0240_073:0236a06": "王有太子名為善伏。端正殊特。人所喜見。具二十八",
    "X09n0240_073:0236a07": "大人之相。在宮殿中。遙聞獄囚楚毒音聲。心懷傷愍。",
    "X09n0240_073:0236a08": "從宮殿出入牢獄中。見諸罪人杻械枷鎖遞相連繫",
    "X09n0240_073:0236a09": "置幽闇處。或以火炙。或以烟熏。或被榜笞。或遭臏割。",
    "X09n0240_073:0236a10": "倮形亂髮。飢渴羸瘦。筋斷骨現。號叫苦劇。太子見已",
    "X09n0240_073:0236a11": "心生悲愍。以無畏聲安慰之言。汝莫憂惱。汝勿愁怖。",
    "X09n0240_073:0236a12": "我當令汝悉得解脫。便詣王所而白王言。獄中罪人",
    "X09n0240_073:0236a13": "苦毒難處。願垂寬宥施以無畏。時王即集五百大臣",
    "X09n0240_073:0236a14": "而問之言。是事云何。諸臣答言。彼罪人者私竊官物。",
    "X09n0240_073:0236a15": "謀奪王位。盜入宮闈。罪應刑戮。有哀救者。罪亦至死。",
    "X09n0240_073:0236a16": "時彼太子悲心轉切。語大臣言。如汝所說。但放此人",
    "X09n0240_073:0236a17": "隨其所應可以治我。我為彼故。一切苦事悉皆能受。",
    "X09n0240_073:0236a18": "粉身歿命無所顧惜。要令罪人皆得免苦。何以故。我",
    "X09n0240_073:0236a19": "若不救此眾生者。云何能救三界牢獄諸苦眾生。一",
    "X09n0240_073:0236a20": "切眾生在三界中。貪愛所縛。愚癡所蔽。貧無功德。墮",
    "X09n0240_073:0236a21": "諸惡趣。身形鄙陋。諸根放逸。其心迷惑不求出道。失",
    "X09n0240_073:0236a22": "智慧光樂著三有。斷諸福德。滅諸智慧。種種煩惱濁",
    "X09n0240_073:0236a23": "亂其心。住苦牢獄入。魔罥網。生老病死憂悲惱害。如",
    "X09n0240_073:0236a24": "是諸苦常所逼迫。我當云何令彼解脫。應捨身命而",
    "X09n0240_073:0236b01": "拔濟之。時諸大臣共詣王所。悉舉其手高聲唱言。大",
    "X09n0240_073:0236b02": "王當知。如太子意毀壞王法。禍及萬人。若王愛念不",
    "X09n0240_073:0236b03": "責治者。王之寶祚亦不久立。王聞此言赫然大怒令",
    "X09n0240_073:0236b04": "誅太子及諸罪人。王后聞之愁憂號哭。毀形降服與",
    "X09n0240_073:0236b05": "千采女馳詣王所。舉身投地頂禮王足俱作是言。唯",
    "X09n0240_073:0236b06": "願大王赦太子命。王即迴顧語太子言。莫救罪人。若",
    "X09n0240_073:0236b07": "救罪人必當殺汝。爾時太子為欲專求一切智故。為",
    "X09n0240_073:0236b08": "欲利益諸眾生故。為以大悲普救攝故。其心堅固無",
    "X09n0240_073:0236b09": "有退怯。復白王言。願恕彼罪。身當受戮。王言隨意。爾",
    "X09n0240_073:0236b10": "時王后白言。大王。願聽太子半月行施。恣意修福然",
    "X09n0240_073:0236b11": "後治罪。王即聽許。時都城北有一大園。名曰日光。是",
    "X09n0240_073:0236b12": "昔施場。太子往彼設大施會。飲食衣服華鬘瓔珞。塗",
    "X09n0240_073:0236b13": "香末香。幢旛寶蓋諸莊嚴具。隨有所求靡不周給。經",
    "X09n0240_073:0236b14": "半月已。於最後日。國王大臣長者居士城邑人民及",
    "X09n0240_073:0236b15": "諸外道。悉來集會。時法輪音虗空燈王如來。知諸眾",
    "X09n0240_073:0236b16": "生調伏時至。與大眾俱。天王圍繞。龍王供養。夜叉王",
    "X09n0240_073:0236b17": "守護。乾闥婆王讚歎。阿修羅王曲躬頂禮。迦樓羅王",
    "X09n0240_073:0236b18": "以清淨心散諸寶華。緊那羅王歡喜勸請。摩睺羅伽",
    "X09n0240_073:0236b19": "王一心瞻仰。來入彼會。爾時太子及諸大眾遙見佛",
    "X09n0240_073:0236b20": "來。端嚴殊特。諸根寂定如調順象。心無垢濁如清淨",
    "X09n0240_073:0236b21": "池。現大神通。示大自在。顯大威德。種種相好莊嚴其",
    "X09n0240_073:0236b22": "身。放大光明普照世界。一切毛孔出香燄雲。震動十",
    "X09n0240_073:0236b23": "方無量佛剎。隨所至處普雨一切諸莊嚴具。以佛威",
    "X09n0240_073:0236b24": "儀。以佛功德。眾生見者心淨歡喜煩惱消滅。爾時太",
    "X09n0240_073:0236c01": "子及諸大眾。五體投地頂禮其足。安施牀座。合掌白",
    "X09n0240_073:0236c02": "言。善來世尊。善來善逝。唯願哀愍攝受於我處于此",
    "X09n0240_073:0236c03": "座。以佛神力。淨居諸天即變此座為香摩尼蓮華之",
    "X09n0240_073:0236c04": "座。佛坐其上。諸菩薩眾亦皆就座周帀圍繞。時彼會",
    "X09n0240_073:0236c05": "中一切眾生。因見如來苦滅障除堪受聖法。爾時如",
    "X09n0240_073:0236c06": "來知其可化。以圓滿音說修多羅。名普照因輪。令諸",
    "X09n0240_073:0236c07": "眾生隨類各解。時彼會中有八十那由他眾生。遠塵",
    "X09n0240_073:0236c08": "離垢得淨法眼。無量那由他眾生得無學地。十千眾",
    "X09n0240_073:0236c09": "生住大乘道。入普賢行成滿大願。當爾之時。十方各",
    "X09n0240_073:0236c10": "百佛剎微塵數眾生。於大乘中心得調伏。無量世界",
    "X09n0240_073:0236c11": "一切眾生免離惡趣生於天上。善伏太子即於此時",
    "X09n0240_073:0236c12": "得菩薩教化眾生令生善根解脫門。善男子。爾時太",
    "X09n0240_073:0236c13": "子豈異人乎。我身是也。我因往昔起大悲心。捨身命",
    "X09n0240_073:0236c14": "財救苦眾生。開門大施供養於佛。得此解脫。佛子。當",
    "X09n0240_073:0236c15": "知我於爾時但為利益一切眾生。不著三界。不求果",
    "X09n0240_073:0236c16": "報。不貪名稱。不欲自讚輕毀於他。於諸境界無所貪",
    "X09n0240_073:0236c17": "染無所怖畏。但莊嚴大乘出要之道。常樂觀察一切",
    "X09n0240_073:0236c18": "智門。修行苦行得此解脫。佛子。於汝意云何。彼時五",
    "X09n0240_073:0236c19": "百大臣欲害我者豈異人乎。今提婆達多等五百徒",
    "X09n0240_073:0236c20": "黨是也。是諸人等蒙佛教化。皆當得阿耨多羅三藐",
    "X09n0240_073:0236c21": "三菩提。於未來世過須彌山微塵數劫。爾時有劫名",
    "X09n0240_073:0236c22": "善光。世界名寶光。於中成佛。其五百佛次第興世。最",
    "X09n0240_073:0236c23": "初如來名曰大悲。第二名饒益世間。第三名大悲師",
    "X09n0240_073:0236c24": "子。第四名救護眾生。乃至最後名曰醫王。雖彼諸佛",
    "X09n0240_073:0237a01": "大悲平等。然其國土種族父母。受生誕生出家學道。",
    "X09n0240_073:0237a02": "往詣道場。轉正法輪。說修多羅。語言音聲。光明眾會。",
    "X09n0240_073:0237a03": "壽命法住。及其名號各各差別。佛子。彼諸罪人我所",
    "X09n0240_073:0237a04": "救者。即拘留孫等賢劫千佛。及百萬阿僧祇諸大菩",
    "X09n0240_073:0237a05": "薩。於無量精進力名稱功德慧如來所。發阿耨多羅",
    "X09n0240_073:0237a06": "三藐三菩提心。今於十方國土行菩薩道修習增長。",
    "X09n0240_073:0237a07": "此菩薩教化眾生令生善根解脫者是。時勝光王今",
    "X09n0240_073:0237a08": "薩遮尼乾子大論師是。時王宮人及諸眷屬即彼尼",
    "X09n0240_073:0237a09": "乾六萬弟子。與師俱來建大論幢。共佛論議。悉降伏",
    "X09n0240_073:0237a10": "之。授阿耨多羅三藐三菩提記者是。此諸人等皆當",
    "X09n0240_073:0237a11": "作佛。國土莊嚴劫數名號。各各有異。佛子。我於爾時",
    "X09n0240_073:0237a12": "救罪人已。父母聽我捨離國土妻子財寶。於法輪音",
    "X09n0240_073:0237a13": "虗空燈王佛所出家學道。五百歲中淨修梵行。即得",
    "X09n0240_073:0237a14": "成就百萬陀羅尼。百萬神通。百萬法藏。百萬求一切",
    "X09n0240_073:0237a15": "智勇猛精進。淨治百萬堪忍門。增長百萬思惟心。成",
    "X09n0240_073:0237a16": "就百萬菩薩力。入百萬菩薩智門。得百萬般若波羅",
    "X09n0240_073:0237a17": "蜜門。見十方百萬諸佛。生百萬菩薩大願。念念中十",
    "X09n0240_073:0237a18": "方各照百萬佛剎。念念中憶念十方世界前後際劫",
    "X09n0240_073:0237a19": "百萬諸佛。念念中知十方世界百萬諸佛變化海。念",
    "X09n0240_073:0237a20": "念中見十方百萬世界所有眾生種種諸趣隨業所",
    "X09n0240_073:0237a21": "受。生時死時。善趣惡趣。好色惡色。其諸眾生種種心",
    "X09n0240_073:0237a22": "行。種種欲樂。種種根性。種種業習。種種成就。皆悉明",
    "X09n0240_073:0237a23": "了。佛子。我於爾時命終之後。還復於彼王家受生。作",
    "X09n0240_073:0237a24": "轉輪王。彼法輪音虗空燈王如來滅後。次即於此值",
    "X09n0240_073:0237b01": "法空王如來承事供養。次為帝釋。即此道場值天王",
    "X09n0240_073:0237b02": "藏如來親近供養。次為夜摩天王。即於此世界值大",
    "X09n0240_073:0237b03": "地威力山如來親近供養。次為兜率天王。即於此世",
    "X09n0240_073:0237b04": "界值法輪光音聲王如來親近供養。次為化樂天王。",
    "X09n0240_073:0237b05": "即於此世界值虗空智王如來親近供養。次為他化",
    "X09n0240_073:0237b06": "自在天王。即於此世界值無能壞幢如來親近供養。",
    "X09n0240_073:0237b07": "次為阿修羅王。即於此世界值一切法雷音王如來",
    "X09n0240_073:0237b08": "親近供養。次為梵王。即於此世界值普現化演法音",
    "X09n0240_073:0237b09": "如來親近供養。佛子。此寶光世界善光劫中有一萬",
    "X09n0240_073:0237b10": "佛出興於世。我皆親近承事供養。次復有劫名曰日",
    "X09n0240_073:0237b11": "光。有六十億佛出興于世。最初如來名妙相山。我時",
    "X09n0240_073:0237b12": "為王名曰大慧。於彼佛所承事供養。次有佛出名圓",
    "X09n0240_073:0237b13": "滿肩。我為居士親近供養。次有佛出名離垢童子。我",
    "X09n0240_073:0237b14": "為大臣親近供養。次有佛出名勇猛持。我為阿修羅",
    "X09n0240_073:0237b15": "王親近供養。次有佛出名須彌相。我為樹神親近供",
    "X09n0240_073:0237b16": "養。次有佛出名離垢臂。我為商主親近供養。次有佛",
    "X09n0240_073:0237b17": "出名師子遊步。我為城神親近供養。次有佛出名為",
    "X09n0240_073:0237b18": "寶髻。我為毗沙門天王親近供養。次有佛出名最上",
    "X09n0240_073:0237b19": "法稱。我為乾闥婆王親近供養。次有佛出名光明冠。",
    "X09n0240_073:0237b20": "我為鳩槃茶王親近供養。於彼劫中如是次第有六",
    "X09n0240_073:0237b21": "十億如來出興于世。我常於此受種種身。一一佛所",
    "X09n0240_073:0237b22": "親近供養。教化成就無量眾生。於一一佛所得種種",
    "X09n0240_073:0237b23": "三昧門。種種陀羅尼門。種種神通門。種種辯才門。種",
    "X09n0240_073:0237b24": "種一切智門。種種法明門。種種智慧門。照種種十方",
    "X09n0240_073:0237c01": "海。入種種佛剎海。見種種諸佛海。清淨成就增長廣",
    "X09n0240_073:0237c02": "大。如於此劫中親近供養爾所諸佛。於一切處一切",
    "X09n0240_073:0237c03": "世界海微塵數劫。所有諸佛出興于世。親近供養聽",
    "X09n0240_073:0237c04": "聞說法信受護持亦復如是。如是一切諸如來所。皆",
    "X09n0240_073:0237c05": "悉修習此解脫門。復得無量解脫方便。爾時救護一",
    "X09n0240_073:0237c06": "切眾生主夜神。欲重宣此解脫義。即為善財。而說頌",
    "X09n0240_073:0237c07": "言。",
    "X09n0240_073:0237c08": "　汝以歡喜信樂心　　問此難思解脫法",
    "X09n0240_073:0237c09": "　我承如來護念力　　為汝宣說應聽受",
    "X09n0240_073:0237c10": "　過去無邊廣大劫　　過於剎海微塵數",
    "X09n0240_073:0237c11": "　時有世界名寶光　　其中有劫號善光",
    "X09n0240_073:0237c12": "　於此善光大劫中　　一萬如來出興世",
    "X09n0240_073:0237c13": "　我皆親近而供養　　從其修學此解脫",
    "X09n0240_073:0237c14": "　時有王都名喜嚴　　縱廣寬平極殊麗",
    "X09n0240_073:0237c15": "　雜業眾生所居住　　或心清淨或作惡",
    "X09n0240_073:0237c16": "　爾時有王名勝光　　恒以正法御羣生",
    "X09n0240_073:0237c17": "　其王太子名善伏　　形體端正備眾相",
    "X09n0240_073:0237c18": "　時有無量諸罪人　　繫身牢獄當受戮",
    "X09n0240_073:0237c19": "　太子見已生悲愍　　上請於王請寬宥",
    "X09n0240_073:0237c20": "　爾時諸臣共白王　　今此太子危王國",
    "X09n0240_073:0237c21": "　如是罪人應受戮　　如何悉救令除免",
    "X09n0240_073:0237c22": "　時勝光王語太子　　汝救彼罪自當受",
    "X09n0240_073:0237c23": "　太子哀念情轉深　　誓救眾生無退怯",
    "X09n0240_073:0237c24": "　時王夫人采女等　　俱來王所白王言",
    "X09n0240_073:0238a01": "　願放太子半月中　　布施眾生作功德",
    "X09n0240_073:0238a02": "　時王聞已即聽許　　設大施會濟貧乏",
    "X09n0240_073:0238a03": "　一切眾生靡不臻　　隨有所求咸給與",
    "X09n0240_073:0238a04": "　如是半月日云滿　　太子就戮時將至",
    "X09n0240_073:0238a05": "　大眾百千萬億人　　同時瞻仰俱號泣",
    "X09n0240_073:0238a06": "　彼佛知眾根將熟　　而來此會化羣生",
    "X09n0240_073:0238a07": "　顯現神變大莊嚴　　靡不親近而恭敬",
    "X09n0240_073:0238a08": "　佛以一音方便說　　法燈普照修多羅",
    "X09n0240_073:0238a09": "　無量眾生意柔輭　　悉蒙與授菩提記",
    "X09n0240_073:0238a10": "　善伏太子生歡喜　　發興無上正覺心",
    "X09n0240_073:0238a11": "　誓願承事於如來　　普為眾生作依處",
    "X09n0240_073:0238a12": "　便即出家依佛住　　修行一切種智道",
    "X09n0240_073:0238a13": "　爾時便得此解脫　　大悲廣濟諸羣生",
    "X09n0240_073:0238a14": "　於中止住經劫海　　諦觀諸法真實性",
    "X09n0240_073:0238a15": "　常於苦海救眾生　　如是修習菩提道",
    "X09n0240_073:0238a16": "　劫中所有諸佛現　　悉皆承事無有餘",
    "X09n0240_073:0238a17": "　咸以清淨信解心　　聽聞持護所說法",
    "X09n0240_073:0238a18": "　次於佛剎微塵數　　無量無邊諸劫海",
    "X09n0240_073:0238a19": "　所有諸佛現世間　　一一供養皆如是",
    "X09n0240_073:0238a20": "　我念往昔為太子　　見諸眾生在牢獄",
    "X09n0240_073:0238a21": "　誓願捨身而救護　　因其證此解脫門",
    "X09n0240_073:0238a22": "　經於佛剎微塵數　　廣大劫海常修習",
    "X09n0240_073:0238a23": "　念念令其得增長　　復獲無邊巧方便",
    "X09n0240_073:0238a24": "　彼中所有諸如來　　我悉得見蒙開悟",
    "X09n0240_073:0238b01": "　令我增明此解脫　　及以種種方便力",
    "X09n0240_073:0238b02": "　我於無量千億劫　　學此難思解脫門",
    "X09n0240_073:0238b03": "　諸佛法海無有邊　　我悉一時能普飲",
    "X09n0240_073:0238b04": "　十方所有一切剎　　其身普入無所礙",
    "X09n0240_073:0238b05": "　三世種種國土名　　念念了知皆悉盡",
    "X09n0240_073:0238b06": "　三世所有諸佛海　　一一明見盡無餘",
    "X09n0240_073:0238b07": "　亦能示現其身相　　普詣於彼如來所",
    "X09n0240_073:0238b08": "　又於十方一切剎　　一切諸佛導師前",
    "X09n0240_073:0238b09": "　普雨一切莊嚴雲　　供養一切無上覺",
    "X09n0240_073:0238b10": "　又以無邊大問海　　啟請一切諸世尊",
    "X09n0240_073:0238b11": "　彼佛所雨妙法雲　　皆悉受持無忘失",
    "X09n0240_073:0238b12": "　又於十方無量剎　　一切如來眾會前",
    "X09n0240_073:0238b13": "　坐於眾妙莊嚴座　　示現種種神通力",
    "X09n0240_073:0238b14": "　又於十方無量剎　　示現種種諸神變",
    "X09n0240_073:0238b15": "　一身示現無量身　　無量身中現一身",
    "X09n0240_073:0238b16": "　又於一一毛孔中　　悉放無數大光明",
    "X09n0240_073:0238b17": "　各以種種巧方便　　除滅眾生煩惱海",
    "X09n0240_073:0238b18": "　又於一一毛孔中　　出現無量化身雲",
    "X09n0240_073:0238b19": "　充滿十方諸世界　　普雨法雨濟羣品",
    "X09n0240_073:0238b20": "　十方一切諸佛子　　入此難思解脫門",
    "X09n0240_073:0238b21": "　悉盡未來無量劫　　安住修行菩薩行",
    "X09n0240_073:0238b22": "　隨其心樂為說法　　令彼皆除邪見網",
    "X09n0240_073:0238b23": "　示以天道及二乘　　乃至如來一切智",
    "X09n0240_073:0238b24": "　一切眾生受生處　　示現無邊種種身",
    "X09n0240_073:0238c01": "　悉同其類現眾像　　普應其心而說法",
    "X09n0240_073:0238c02": "　若有得此解脫門　　則住無邊功德海",
    "X09n0240_073:0238c03": "　譬如剎海微塵數　　不可思議無有量",
    "X09n0240_073:0238c04": "善男子。我唯知此教化眾生令生善根解脫門。如諸",
    "X09n0240_073:0238c05": "菩薩摩訶薩超諸世間現諸趣身。不住攀緣。無有障",
    "X09n0240_073:0238c06": "礙。了達一切諸法自性。善能觀察一切諸法。得無我",
    "X09n0240_073:0238c07": "智。證無我法。教化調伏一切眾生恒無休息。心常安",
    "X09n0240_073:0238c08": "住無二法門。普入一切諸言辭海。我今云何能知能",
    "X09n0240_073:0238c09": "說彼功德海。彼勇猛智。彼心行處。彼三昧境。彼解脫",
    "X09n0240_073:0238c10": "力。善男子。此閻浮提有一園林名嵐毗尼。彼園有神",
    "X09n0240_073:0238c11": "名妙德圓滿。汝詣彼問。菩薩云何修菩薩行。生如來",
    "X09n0240_073:0238c12": "家。為世光明。盡未來劫而無厭倦。時善財童子頂禮",
    "X09n0240_073:0238c13": "其足。繞無量帀。合掌瞻仰。辭退而去。",
    "X09n0240_073:0238c14": "第八大願精進夜神。寄不動地。無功用道任大願",
    "X09n0240_073:0238c15": "風普救護故。不動地者。謂無分別智任運相續。相",
    "X09n0240_073:0238c16": "用煩惱不能動故。時善財童子。依前善知識教。往",
    "X09n0240_073:0238c17": "大願精進力救護一切眾生夜神所。見彼夜神在",
    "X09n0240_073:0238c18": "大眾中坐普現一切宮殿摩尼王藏師子之座。善",
    "X09n0240_073:0238c19": "財未及諮問。時彼夜神即默授法界。為現日月星",
    "X09n0240_073:0238c20": "宿影像身相。有二十四種身。各有所顯示。初十種",
    "X09n0240_073:0238c21": "即應機攝化身。次現一切佛所下六種。是應法成",
    "X09n0240_073:0238c22": "行身。現了法如幻下八種。是離障契理身。多隨內",
    "X09n0240_073:0238c23": "德現身差別。令見身了心。此即夜神所證之法界。",
    "X09n0240_073:0238c24": "時善財童子見如是等佛剎微塵數差別身。一心",
    "X09n0240_073:0239a01": "頂禮。即隨所見頓證法界。於善知識所生十種心。",
    "X09n0240_073:0239a02": "所謂於善知識生同己心等。深證懸同。發是心已",
    "X09n0240_073:0239a03": "得彼夜神與諸菩薩佛剎微塵數同行。由前起同",
    "X09n0240_073:0239a04": "己等十心。故得同善友菩薩等行。所言同者。疏有",
    "X09n0240_073:0239a05": "四義。一人法無二。與一切法界同。二因果無二。與",
    "X09n0240_073:0239a06": "一切諸佛同。三自他無二與一切菩薩同。四染淨",
    "X09n0240_073:0239a07": "無二與一切眾生同。所以能同者。良由八地菩薩",
    "X09n0240_073:0239a08": "證無生理。故自他相作。得色自在。皆無礙故。徧此",
    "X09n0240_073:0239a09": "明同。善財一往所參。至此方顯實證。故下所謂同",
    "X09n0240_073:0239a10": "念。心常憶念十方一切三世佛故等八十四種同",
    "X09n0240_073:0239a11": "行。有五十行經。亦略舉耳。其實更多。故下總結云。",
    "X09n0240_073:0239a12": "時善財童子觀察大願精進力救護一切眾生夜",
    "X09n0240_073:0239a13": "神。起十種清淨心。獲如是等佛剎微塵數同菩薩",
    "X09n0240_073:0239a14": "行。既獲此同已。心轉清淨。以偈讚曰。我發堅固意",
    "X09n0240_073:0239a15": "志求無上覺等。十偈。頌已發增勝心。以顯深證懸",
    "X09n0240_073:0239a16": "同。以申荷恩深重。此上乃夜神不待善財請問。先",
    "X09n0240_073:0239a17": "默示法界。已令善財得深證之益矣。然善財已覩",
    "X09n0240_073:0239a18": "解脫之用。得蒙其益。但不知此解脫之名。故下請",
    "X09n0240_073:0239a19": "問此解脫門名為何等。發心已來為幾時耶。久如",
    "X09n0240_073:0239a20": "當得成佛菩提。善財申此三問。而夜神但答解脫",
    "X09n0240_073:0239a21": "之名及發心之時。不答幾時成佛。意顯己成佛竟。",
    "X09n0240_073:0239a22": "後文義自含。夜神先答解脫名曰。善男子。此解脫",
    "X09n0240_073:0239a23": "門名教化眾生令生善根。前但默授。此方言授己",
    "X09n0240_073:0239a24": "法界也。下顯解脫之業用。曰我以成就此解脫故",
    "X09n0240_073:0239b01": "悟一切法自性平等。有三行經。顯先證平等法界",
    "X09n0240_073:0239b02": "之理體然依體起用。乃是稱法界無涯之大用。下",
    "X09n0240_073:0239b03": "示其用云。而恒示現無量色身。所謂種種色身等。",
    "X09n0240_073:0239b04": "略舉現一百種色身。有三十八行經。此意顯已證",
    "X09n0240_073:0239b05": "平等法界。則證三種意生身中之種類俱生無行",
    "X09n0240_073:0239b06": "作意生身。故結示云。現普賢菩薩像色身。以顯解",
    "X09n0240_073:0239b07": "脫門之大用無涯。亦由八地菩薩。證平等真如。當",
    "X09n0240_073:0239b08": "色自在地。故現多多色身。故下結示云。念念中現",
    "X09n0240_073:0239b09": "如是等色相身。充滿十方等。有十行經。總結大用",
    "X09n0240_073:0239b10": "深廣無涯。以酬解脫名之問也。後答發心久近云。",
    "X09n0240_073:0239b11": "善男子。如汝所問發心久近。如是之義甚深難說。",
    "X09n0240_073:0239b12": "我承佛神力當為汝說。下正說中先歎法甚深。顯",
    "X09n0240_073:0239b13": "難說之所以。云菩薩智輪。遠離一切分別境界。不",
    "X09n0240_073:0239b14": "可以生死中長短染淨廣狹多少。如是諸劫分別",
    "X09n0240_073:0239b15": "顯示。如此甚深。本性清淨。離一切分別。又豈可以",
    "X09n0240_073:0239b16": "言說分別耶。雖然。不可說中而欲說者。但隨所應",
    "X09n0240_073:0239b17": "化而普照故。雖說亦難曉。故下舉如日輪船師太",
    "X09n0240_073:0239b18": "虗幻化等五喻。有二十三行云經。以喻顯甚深難",
    "X09n0240_073:0239b19": "測之義。故次結示云。佛子菩薩智慧。雖復如是甚",
    "X09n0240_073:0239b20": "深難測。我當承佛神力為汝解說。下文正敘發心",
    "X09n0240_073:0239b21": "之始。以酬善財久近之問。云佛子乃往古世過世",
    "X09n0240_073:0239b22": "界海者。謂聚多多世界為一世界種。聚多多世界",
    "X09n0240_073:0239b23": "種為一世界海。今將此世界海中之佛剎盡碎為",
    "X09n0240_073:0239b24": "塵。以此塵數一塵一劫。即此劫數豈可得而思議",
    "X09n0240_073:0239c01": "耶。今指此塵數之劫已前。故曰過等。比前有劫名",
    "X09n0240_073:0239c02": "善光。此劫中有一世界。名曰寶光。此世界當此劫",
    "X09n0240_073:0239c03": "中。有一萬佛出興于世。其最初一佛。號法輪音虗",
    "X09n0240_073:0239c04": "空燈王。彼世界有南閻浮提。中有一王都。其都之",
    "X09n0240_073:0239c05": "東不遠有一大林。名曰妙光。林中有道場。名為寶",
    "X09n0240_073:0239c06": "華。時彼法輪音佛。於此林中成等正覺。滿一百年",
    "X09n0240_073:0239c07": "演說正法。成熟眾生。彼佛住世。時國中有王。名曰",
    "X09n0240_073:0239c08": "勝光。王治世時人壽萬歲。但其人民多造惡業種",
    "X09n0240_073:0239c09": "種不善。時勝光王。為欲調伏惡眾生故。造立囹圄",
    "X09n0240_073:0239c10": "牢獄枷鎻刑具禁閉。無量眾生受大苦楚。時王有",
    "X09n0240_073:0239c11": "太子名為善伏。居於宮中。遙聞獄囚楚痛之聲。親",
    "X09n0240_073:0239c12": "入牢獄具見罪人種種苦事。太子心生悲愍。欲救",
    "X09n0240_073:0239c13": "赦之。即白王言。獄中罪人苦毒難處。願王寬宥。王",
    "X09n0240_073:0239c14": "即集五百大臣相議。諸臣咸言不可。時彼太子悲",
    "X09n0240_073:0239c15": "心轉切。願捨身以代眾囚之苦。時諸大臣共白王",
    "X09n0240_073:0239c16": "言。太子不法。若不責治。大王寶祚亦不久立。王聞",
    "X09n0240_073:0239c17": "赫然大怒。欲誅太子。時王后聞知。愁憂號哭。毀形",
    "X09n0240_073:0239c18": "降服。往救太子。王命太子若救罪人必當殺汝。太",
    "X09n0240_073:0239c19": "子悲心堅固必欲救之。甘受其戮。王必不宥。時王",
    "X09n0240_073:0239c20": "后為太子請。寬假半月。聽其行施而後就死。王亦",
    "X09n0240_073:0239c21": "聽許。時都城之北。有一大園。名曰日光。太子往彼",
    "X09n0240_073:0239c22": "設大施會。種種所須。隨其所求靡不周給。此敘夜",
    "X09n0240_073:0239c23": "神往昔最初發心之始。有三十一行經。歷敘其事。",
    "X09n0240_073:0239c24": "上乃夜神在昔未出家時所修之本事。下敘彼佛",
    "X09n0240_073:0240a01": "親救太子云。經半月已。將就戮期。時法輪音虗空",
    "X09n0240_073:0240a02": "燈王佛隨八部眾。來入彼會。時太子遙見。心大歡",
    "X09n0240_073:0240a03": "喜。安施床座。佛坐其上。為說修多羅名普照因輪。",
    "X09n0240_073:0240a04": "令諸眾生隨類各解。遠塵離垢。得法眼淨。時善伏",
    "X09n0240_073:0240a05": "太子。即於此時得菩薩教化眾生令生善根解脫",
    "X09n0240_073:0240a06": "門。此上有二十二行經敘夜神往昔在家所修之",
    "X09n0240_073:0240a07": "行。此正答發心久近之問也。下結會古今。云彼太",
    "X09n0240_073:0240a08": "子者即我身是。彼五百大臣即今提婆達多等五",
    "X09n0240_073:0240a09": "百徒黨是。彼所救之罪人即賢劫中拘留孫等千",
    "X09n0240_073:0240a10": "佛是。時勝光王今薩遮尼乾子大論師是。此上諸",
    "X09n0240_073:0240a11": "人等。當來各得成佛。名號各異。上結會之文。有二",
    "X09n0240_073:0240a12": "十二行經。上敘夜神往昔在家之行。向下敘昔出",
    "X09n0240_073:0240a13": "家之行。云佛子我于爾時救罪人已。父母聽我捨",
    "X09n0240_073:0240a14": "離國土妻子。於法輪音虗空燈王佛所出家學道。",
    "X09n0240_073:0240a15": "五百歲中淨修梵行。即得成百萬陀羅尼門等法",
    "X09n0240_073:0240a16": "門。結云。皆悉明了。有十一行經。次明轉生值佛修",
    "X09n0240_073:0240a17": "因云。我於爾時命終之後。還復於彼王家作轉輪",
    "X09n0240_073:0240a18": "王。即於寶光世界善光一劫之中次第值一萬佛。",
    "X09n0240_073:0240a19": "略舉八佛。次復於第二劫。名日光劫中次第有六",
    "X09n0240_073:0240a20": "十億佛出興。我皆承事。一一佛所復得無量解脫",
    "X09n0240_073:0240a21": "方便。已上敘出家以來所師之佛。有三十行經。歷",
    "X09n0240_073:0240a22": "敘事何等佛。受何等身。未曾空過。此所以甚深難",
    "X09n0240_073:0240a23": "說。以非心識思量境界故。爾時救護一切眾生主",
    "X09n0240_073:0240a24": "夜神。欲重宣此解脫義。而說頌曰。汝以歡喜信樂",
    "X09n0240_073:0240b01": "心問此難思解脫法。我承如來護念力。為汝宣說",
    "X09n0240_073:0240b02": "應聽受等。有三十四頌。初一偈頌許說。次二偈頌",
    "X09n0240_073:0240b03": "古佛出興。次一偈半頌先王治化。其王太子下頌",
    "X09n0240_073:0240b04": "夜神修因。初九偈半頌在家本事。次一偈頌出家",
    "X09n0240_073:0240b05": "得法。次有二偈頌一萬佛。次於佛剎微塵下有十",
    "X09n0240_073:0240b06": "七偈。頌總結時處得法。以解脫深廣難知。故此重",
    "X09n0240_073:0240b07": "頌以示殷重之意。具答解脫法門因緣已。乃謙己",
    "X09n0240_073:0240b08": "推勝云。我唯知此教化眾生令生善根解脫門而",
    "X09n0240_073:0240b09": "已。如諸菩薩超諸世間現諸趣身。乃至普入一切",
    "X09n0240_073:0240b10": "諸言辭海。而我云何能知能說。乃指後友云。此閻",
    "X09n0240_073:0240b11": "浮提有一園林。名嵐毗尼。彼園有神名妙德圓滿。",
    "X09n0240_073:0240b12": "汝可往問。當為汝說。時善財童子頂禮其足。合掌",
    "X09n0240_073:0240b13": "瞻仰。辭退而去。",
    "X09n0240_073:0240b15": "大方廣佛華嚴經綱要卷第七十三"
}