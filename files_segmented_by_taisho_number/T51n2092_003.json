{
    "T51n2092_003:1010a21": "洛陽城南伽藍記卷第三",
    "T51n2092_003:1010a23": "魏撫軍府司馬楊衒之撰",
    "T51n2092_003:1010a24": "景明寺景明寺。宣武皇帝所立也。景明年中立。因",
    "T51n2092_003:1010a25": "以為名。在宣陽門外一里御道東。其寺東西",
    "T51n2092_003:1010a26": "南北方五百步。前望嵩山少室。却負帝城。青",
    "T51n2092_003:1010a27": "林垂影。綠水為文。形勝之地。爽塏獨美。山",
    "T51n2092_003:1010a28": "懸堂光觀盛一千餘間。交疏對霤。青臺紫",
    "T51n2092_003:1010a29": "閣。浮道相通。雖外有四時。而內無寒暑。房",
    "T51n2092_003:1010b01": "簷之外。皆是山池。竹松蘭芷。垂列階墀。含",
    "T51n2092_003:1010b02": "風團露。流香吐馥。至正光年中。太后始造",
    "T51n2092_003:1010b03": "七層浮圖一所。去地百仞。是以邢子才碑文",
    "T51n2092_003:1010b04": "云。俯聞激電旁屬奔星是也。妝飾華麗。侔",
    "T51n2092_003:1010b05": "於永寧。金盤寶鐸煥爛霞表。寺有三池。龿蒲",
    "T51n2092_003:1010b06": "菱藕水物生焉。或黃甲紫鱗出沒於繁藻。",
    "T51n2092_003:1010b07": "青𠒎白雁浮沈於綠水。𥗇磑舂簸皆用水功。",
    "T51n2092_003:1010b08": "伽藍之妙最得稱首。時世好崇福。四月七日",
    "T51n2092_003:1010b09": "京師諸像皆來此寺。尚書祠曹錄像。凡有",
    "T51n2092_003:1010b10": "一千餘軀。至八月節。以次入宣陽門。向閶",
    "T51n2092_003:1010b11": "闔宮前。受皇帝散花。于時金花映日。寶蓋",
    "T51n2092_003:1010b12": "浮雲。旛幢若林。香煙似霧。梵樂法音。聒動天",
    "T51n2092_003:1010b13": "地。百戲騰驤。所在駢比。名僧德眾負錫為群。",
    "T51n2092_003:1010b14": "信徒法侶持花成藪。車騎填咽。繁衍相傾。時",
    "T51n2092_003:1010b15": "有西域胡沙門。見此唱言佛國。至永熙年中。",
    "T51n2092_003:1010b16": "始詔國子祭酒邢子才為寺碑文。子才河間",
    "T51n2092_003:1010b17": "人也。志性通敏風情雅潤。下帷覃思。溫故",
    "T51n2092_003:1010b18": "知新。文宗學府䠮班馬而孤上。英規勝範",
    "T51n2092_003:1010b19": "凌許郭而獨高。是以衣冠之士輻輳其門。懷",
    "T51n2092_003:1010b20": "道之賓去來滿室。昇其堂者。若登孔氏之門。",
    "T51n2092_003:1010b21": "沾其賞者。猶聽東吳之句。籍甚當時。聲馳遐",
    "T51n2092_003:1010b22": "邇。正光中解褐為世宗挽郎奉朝請。尋進",
    "T51n2092_003:1010b23": "中書侍郎黃門。子才洽聞博見無所不通。軍",
    "T51n2092_003:1010b24": "國制度罔不訪。及自王室不靖。虎門業廢。後",
    "T51n2092_003:1010b25": "遷國子祭酒謨訓上庠。子才罰惰賞勤。專心",
    "T51n2092_003:1010b26": "勸誘。青領之生。竟懷雅術。洙泗之風。茲焉",
    "T51n2092_003:1010b27": "復盛。永熙年末。以母老辭。帝不許之。子才",
    "T51n2092_003:1010b28": "恪請懇至。辭淚俱下。帝乃許之。詔以光祿",
    "T51n2092_003:1010b29": "大夫。歸養私庭。所生之處給事力五人。歲一",
    "T51n2092_003:1010c01": "朝以備顧問。王侯祖道若漢朝之送二疏。暨",
    "T51n2092_003:1010c02": "皇居徙鄴。民訟殷繁。前格後詔。自相與",
    "T51n2092_003:1010c03": "奪。法吏疑獄簿領成山。乃勅子才與散騎常",
    "T51n2092_003:1010c04": "侍涅子升撰麟趾新制十五篇。省府以之決",
    "T51n2092_003:1010c05": "疑。州郡用為治本。武定中。除驃騎大將軍西",
    "T51n2092_003:1010c06": "兗州刺史。為政清靜。吏民安之。後徵為中",
    "T51n2092_003:1010c07": "書令。時戎馬在郊。朝廷多事。國禮朝儀咸",
    "T51n2092_003:1010c08": "自子才出。所製詩賦。詔策章表。碑頌讚記。五",
    "T51n2092_003:1010c09": "百篇。皆傳於世。隣國欽其模楷。朝野以為美",
    "T51n2092_003:1010c10": "談也。",
    "T51n2092_003:1010c11": "大統寺　招福寺　秦太師公二寺　雙女寺大統寺。在景明寺西即所謂利民里寺。南有",
    "T51n2092_003:1010c12": "三公令史高顯略宅。每夜見赤光。行於堂",
    "T51n2092_003:1010c13": "前。如此者非一向光明所掘地丈餘。得黃金",
    "T51n2092_003:1010c14": "百斤。銘云。蘇秦家金得者為吾造功德。顯",
    "T51n2092_003:1010c15": "略遂造招福寺。人謂此地是蘇秦舊宅。當時",
    "T51n2092_003:1010c16": "元義秉政。聞其得金就洛索之。以二十斤",
    "T51n2092_003:1010c17": "與之。衒之按。蘇秦時未有佛法。功德者不必",
    "T51n2092_003:1010c18": "是寺。應是碑銘之類頌其聲跡也。東有秦太",
    "T51n2092_003:1010c19": "師公二寺。在景明南一里。西寺太后所立。",
    "T51n2092_003:1010c20": "東寺皇姨所建。並為父追福。因以名之。時",
    "T51n2092_003:1010c21": "人號為雙女寺。並門隣洛水。林木扶疎布葉",
    "T51n2092_003:1010c22": "垂陰。各有五層浮圖一所。高五十丈。素綵",
    "T51n2092_003:1011a01": "布工。比於景明。至於六齋。常有中黃門一",
    "T51n2092_003:1011a02": "人。監護僧舍。襯施供具。諸寺莫及焉。寺東有",
    "T51n2092_003:1011a03": "靈臺一所。基趾雖頹。猶高五丈餘。即是漢",
    "T51n2092_003:1011a04": "武帝所立者。靈臺東辟雍。是魏武所立者。",
    "T51n2092_003:1011a05": "至我正光中。造明堂於辟雍之西南。上圓下",
    "T51n2092_003:1011a06": "方。八窓四闥。汝南王復造磚浮圖於靈臺之",
    "T51n2092_003:1011a07": "上。孝昌初妖賊四侵。州郡失據。朝廷設募征。",
    "T51n2092_003:1011a08": "格於堂之北。從戎者。拜曠掖將軍偏將軍",
    "T51n2092_003:1011a09": "裨將軍。當時甲冑之士號明堂隊。時虎賁駱",
    "T51n2092_003:1011a10": "子淵者自云。洛陽人。昔孝昌年戍在彭城。其",
    "T51n2092_003:1011a11": "同營人樊元寶得假還京。子淵附書一封令",
    "T51n2092_003:1011a12": "達其家云。宅在靈臺南。近洛河。卿但是至",
    "T51n2092_003:1011a13": "彼。家人自出相看。元寶如其言。至靈臺南。了",
    "T51n2092_003:1011a14": "無人家可問。徙倚欲去。忽見一老翁來。問",
    "T51n2092_003:1011a15": "從何而來徬徨。於此元寶具向道之。老翁",
    "T51n2092_003:1011a16": "云。是吾兒也。取書引元寶入遂見。館閣崇寬",
    "T51n2092_003:1011a17": "屋宇佳麗。坐命婢取酒。須臾見婢抱一死小",
    "T51n2092_003:1011a18": "兒而過。元寶初甚怪之。俄而酒至色甚紅。香",
    "T51n2092_003:1011a19": "美異常。兼設珍羞。海陸具備。飲訖辭還。老",
    "T51n2092_003:1011a20": "翁送元寶出云。後會難期。以為悽恨。別甚",
    "T51n2092_003:1011a21": "殷勤。老翁還入。元寶不復見其門巷。但見",
    "T51n2092_003:1011a22": "高岸對水淥波東傾。唯見一童子可年十",
    "T51n2092_003:1011a23": "五。新溺死鼻中出血。方知所飲酒是其血也。",
    "T51n2092_003:1011a24": "及還彭城。子淵已失矣。元寶與子淵同戍三",
    "T51n2092_003:1011a25": "年。不知是洛水之神也。",
    "T51n2092_003:1011a26": "報德寺　文覺寺　三寶寺　寧遠寺　承光寺　正覺寺報德寺。高祖孝文皇帝所立也。為憑太后追",
    "T51n2092_003:1011a27": "福。在開陽門外三里開陽門御道。東有漢國",
    "T51n2092_003:1011a28": "子學堂。堂前有三種字石經。二十五碑表裏",
    "T51n2092_003:1011a29": "刻之。寫春秋尚書二部。作篆科斗隷三種字。",
    "T51n2092_003:1011b01": "漢右中郎將蔡邕筆之遺跡也。猶有十八",
    "T51n2092_003:1011b02": "碑。餘皆殘毀。復有石碑四十八枚。亦表裏隷",
    "T51n2092_003:1011b03": "書寫周易尚書公羊禮記四部。又讀書碑",
    "T51n2092_003:1011b04": "一所。並在堂前。魏文帝作典論云碑。至太",
    "T51n2092_003:1011b05": "和十七年猶有四。高祖題為勸學里。里有",
    "T51n2092_003:1011b06": "文覺三寶寧遠三寺。武定四年。大將軍遷石",
    "T51n2092_003:1011b07": "經於頴。週迴有園。珍果出焉有大谷梨。承",
    "T51n2092_003:1011b08": "光之柰。承光寺亦多果木。柰味甚美。冠於京",
    "T51n2092_003:1011b09": "師。勸學里東有延賢里。里內有正覺寺。尚書",
    "T51n2092_003:1011b10": "令王肅所立也。肅字公懿。琅琊人也。偽齊",
    "T51n2092_003:1011b11": "雍州刺史奐之子也。贍學多通。才辭美茂。為",
    "T51n2092_003:1011b12": "齊祕書丞。太和十八年背逆歸順。時高祖新",
    "T51n2092_003:1011b13": "營洛邑。多所造制論。肅博識舊事。大有裨",
    "T51n2092_003:1011b14": "益。高祖甚重之。常呼王生延賢之名因肅立",
    "T51n2092_003:1011b15": "之。肅在江南之日。聘謝氏女為妻。及至京師。",
    "T51n2092_003:1011b16": "復尚公主謝作五言詩以贈之。其詩曰本為",
    "T51n2092_003:1011b17": "箔上蠶。今作機上絲。得路逐勝去。頗憶纏",
    "T51n2092_003:1011b18": "綿時。公主代肅答謝云。針是貫線物。目",
    "T51n2092_003:1011b19": "中恒任絲。得帛縫新去。何能衲故時。肅甚",
    "T51n2092_003:1011b20": "愧謝之色。遂造正覺寺以憩之。肅憶父非",
    "T51n2092_003:1011b21": "理受禍。常有子胥報楚之意。畢身素服不聽",
    "T51n2092_003:1011b22": "樂。時人以此稱之。肅初入國。不食羊肉及酪",
    "T51n2092_003:1011b23": "漿等物。常飯鯽魚羹。渴飲茗汁。京師士子",
    "T51n2092_003:1011b24": "道。肅一飲一斗。號為漏巵。經數年已後。肅",
    "T51n2092_003:1011b25": "與高祖殿會食。羊肉酪粥甚多。高祖怪之。謂",
    "T51n2092_003:1011b26": "肅曰。卿中國之味也。羊肉何如魚羹。茗飲",
    "T51n2092_003:1011b27": "何如酪漿。肅對曰。羊者是陸產之最。魚者",
    "T51n2092_003:1011b28": "乃水族之長。所好不同。並各稱珍。以味言",
    "T51n2092_003:1011b29": "之甚是優劣。羊比齊魯大邦。魚比邾莒小",
    "T51n2092_003:1011c01": "國。唯茗不中與酪作奴。高祖大笑因舉酒曰。",
    "T51n2092_003:1011c02": "三三橫兩兩縱。誰能辨之賜金鍾。御史中丞",
    "T51n2092_003:1011c03": "李彪曰。沽酒老嫗瓮注𤬪。屠兒割肉與稱",
    "T51n2092_003:1011c04": "同。尚書右丞甄琛曰。吳人浮水自云。工妓兒",
    "T51n2092_003:1011c05": "擲絕在虛空。彭城王勰曰。臣始解此字是",
    "T51n2092_003:1011c06": "習字。高祖即以金鍾賜彪。朝廷服彪。聰明有",
    "T51n2092_003:1011c07": "智。甄琛和之亦速。彭城王謂肅曰。卿不重齊",
    "T51n2092_003:1011c08": "魯大邦。而愛邾莒小國。肅對曰。鄉曲所美不",
    "T51n2092_003:1011c09": "得不好。彭城王重謂曰。卿明日顧我。為卿設",
    "T51n2092_003:1011c10": "邾莒之食。亦有酪奴。因此復號茗飲為酪奴。",
    "T51n2092_003:1011c11": "時給事中劉縞慕肅之風。專習茗飲。彭城王",
    "T51n2092_003:1011c12": "謂縞曰。卿不慕王侯八珍。好蒼頭水厄。海上",
    "T51n2092_003:1011c13": "有逐臭之夫。里內有學顰之婦。以卿言之即",
    "T51n2092_003:1011c14": "是也。其彭城王家有吳奴。以此言戲之。自是",
    "T51n2092_003:1011c15": "朝貴讌會。雖設茗飲皆恥不復食。唯江表殘",
    "T51n2092_003:1011c16": "民遠來降者好之。後蕭衍子西豐侯蕭正德",
    "T51n2092_003:1011c17": "歸降。時元義欲為之設茗。先問卿於水厄多",
    "T51n2092_003:1011c18": "少。正德不曉義意。答曰下官生於水鄉。而",
    "T51n2092_003:1011c19": "立身以來。未遭陽侯之難。元義與舉坐之客",
    "T51n2092_003:1011c20": "皆笑焉。",
    "T51n2092_003:1012a01": "龍華寺　追聖寺　報恩寺　京師寺龍華寺。廣陵王所立也。追聖寺。北海王所立",
    "T51n2092_003:1012a02": "也。並在報恩寺之東。法事僧房比秦太上",
    "T51n2092_003:1012a03": "公。京師寺。皆種雜果。而此三寺園林茂盛。",
    "T51n2092_003:1012a04": "莫之與爭。",
    "T51n2092_003:1012a05": "歸正寺宣陽門外四里。至洛水上作浮橋。所謂永",
    "T51n2092_003:1012a06": "橋也。神龜中。常景為汭頌。其辭曰。浩浩大",
    "T51n2092_003:1012a07": "川。決決清洛。導源熊耳。控流巨壑。納穀吐",
    "T51n2092_003:1012a08": "伊。貫周淹毫。近達河宗。遠朝海若。兆唯洛",
    "T51n2092_003:1012a09": "食。實同土中。上應張柳。下據河嵩。寒暑攸",
    "T51n2092_003:1012a10": "叶。日月載融。帝世光宅。函下風。前臨少",
    "T51n2092_003:1012a11": "室。却負太行。制巖東邑。峭峘西疆。四險之",
    "T51n2092_003:1012a12": "地。六達之莊。恃德則固。失道則亡。詳觀古",
    "T51n2092_003:1012a13": "列考見丘墳。乃禪乃革。或質或文。周餘九",
    "T51n2092_003:1012a14": "列。漢季三分。魏風衰晚。晉景彫曛。天地發",
    "T51n2092_003:1012a15": "揮。圖書受命。皇建有極。神功無競。魏籙仰",
    "T51n2092_003:1012a16": "天。玄符握鏡。璽運會昌。龍圖受命。乃睠書",
    "T51n2092_003:1012a17": "軌。永懷寶定。敷茲景跡。流美洪謨。襲我冠",
    "T51n2092_003:1012a18": "冕。正我神樞。水陸兼會。周鄭交衢。爰勒洛",
    "T51n2092_003:1012a19": "汭。敢告中區。南北兩岸有華表。舉高二十丈。",
    "T51n2092_003:1012a20": "華表上作鳳凰。似欲冲天勢。永橋以南圜",
    "T51n2092_003:1012a21": "丘以北。伊洛之間。夾御道有四夷館。道東有",
    "T51n2092_003:1012a22": "四館。一曰歸正。二曰歸德。三曰慕化。四曰",
    "T51n2092_003:1012a23": "慕義。吳人投國者處金陵館。三年已後賜宅",
    "T51n2092_003:1012a24": "歸正里。景明初。偽齊建安王蕭寶寅來降。",
    "T51n2092_003:1012a25": "封會稽公。為築宅於歸正里。後進爵為齊王。",
    "T51n2092_003:1012a26": "尚南陽長公主。寶寅恥與夷人同列。令公主",
    "T51n2092_003:1012a27": "啟世宗。求入城內。世宗從之。賜宅於永安里。",
    "T51n2092_003:1012a28": "正光四年中。蕭衍子西豐矦蕭正德來降。處",
    "T51n2092_003:1012a29": "金陵館。為築宅歸正里。正德捨宅為歸正寺。",
    "T51n2092_003:1012b01": "北夷來附者處燕然館。三年已後賜宅歸德",
    "T51n2092_003:1012b02": "里。正光元年蠕蠕至都。久閭阿郍󱤃來",
    "T51n2092_003:1012b03": "朝。執事者莫知所處。中書舍人常景議云。咸",
    "T51n2092_003:1012b04": "寧中單于來朝。晉世處之王公特進之下。可",
    "T51n2092_003:1012b05": "班郍󱤃蕃王儀同之間。朝廷從其議。又處",
    "T51n2092_003:1012b06": "之燕然館。賜宅歸德里。北夷酋長遣子入侍",
    "T51n2092_003:1012b07": "者。常秋來春去。避中國之熱。時人謂之雁臣。",
    "T51n2092_003:1012b08": "東夷來附者處扶桑館。賜宅慕化里。西夷來",
    "T51n2092_003:1012b09": "附者處崦嵫館。賜宅慕義里。自葱嶺已西。",
    "T51n2092_003:1012b10": "至於大秦。百國千城莫不歡附。商胡販客",
    "T51n2092_003:1012b11": "日奔塞下。所謂盡天地之區已樂中國土",
    "T51n2092_003:1012b12": "風。因而宅者不可勝數。是以附化之民萬有",
    "T51n2092_003:1012b13": "餘家。門巷修整閶闔填列。青槐蔭陌綠樹垂",
    "T51n2092_003:1012b14": "庭。天下難得之貨。咸悉在焉。別立市於樂",
    "T51n2092_003:1012b15": "水南。號曰四通市。民間謂永橋市。伊洛之",
    "T51n2092_003:1012b16": "魚多於此賣。士庶須膾。皆詣取之。魚味甚美。",
    "T51n2092_003:1012b17": "京師語曰。洛鯉伊魴貴於牛羊。永橋南道",
    "T51n2092_003:1012b18": "東有白象獅子二坊。白象者永平二年乾羅",
    "T51n2092_003:1012b19": "國胡王所獻。皆施五綵屏風七寶坐。床容數",
    "T51n2092_003:1012b20": "人。真是異物。常養象於乘黃曹。象常壞屋敗",
    "T51n2092_003:1012b21": "牆。走出於外。逢樹即拔。遇牆亦倒。百姓驚",
    "T51n2092_003:1012b22": "怖。奔走交馳。太后遂徙象於此坊。獅子者波",
    "T51n2092_003:1012b23": "斯國胡王所獻也。為逆賊万侯醜奴所獲。留",
    "T51n2092_003:1012b24": "於寇中。永安末。醜奴破始達京師。莊帝謂侍",
    "T51n2092_003:1012b25": "中李或曰。朕聞虎見獅子必伏。可覓誠之。",
    "T51n2092_003:1012b26": "於是詔近山郡縣。捕虎以送。鞏縣山陽並送",
    "T51n2092_003:1012b27": "二虎一豹。帝在華林園觀之。於是虎豹見獅",
    "T51n2092_003:1012b28": "子。悉皆瞑目不敢仰視。園中素有一育熊。",
    "T51n2092_003:1012b29": "性甚馴。帝令取試之。虞人牽盲熊至。聞獅",
    "T51n2092_003:1012c01": "子氣驚怖跳踉。曳鎖而走。帝大笑。普泰元",
    "T51n2092_003:1012c02": "年廣陵王即位。詔曰。禽獸囚之則違其性。",
    "T51n2092_003:1012c03": "宜放還山林。獅子亦令送歸本國。送獅子胡",
    "T51n2092_003:1012c04": "以波斯道遠不可送達。遂在路殺獅子而",
    "T51n2092_003:1012c05": "返。有司糺劾罪以違旨論。廣陵王曰。豈以獅",
    "T51n2092_003:1012c06": "子而罪人也。遂赦之。",
    "T51n2092_003:1012c07": "菩提寺菩提寺。西域胡人所立也。在慕義里。沙門達",
    "T51n2092_003:1012c08": "多發塚取甎。得一人以進。時太后與明帝在",
    "T51n2092_003:1012c09": "華林都堂。以為妖異。謂黃門侍郎徐紇曰。上",
    "T51n2092_003:1012c10": "古以來頗有此事否。紇曰。昔魏時發塚得霍",
    "T51n2092_003:1012c11": "光女婿范明友。家奴說漢朝廢立。與史書相",
    "T51n2092_003:1012c12": "符。此不足為異也。后令紇問其姓名。死來",
    "T51n2092_003:1012c13": "幾年。何所飲食。死者曰。臣姓崔。名涵。字子",
    "T51n2092_003:1012c14": "洪。博陵安平人也。父名暢。母姓魏。家在",
    "T51n2092_003:1012c15": "城西阜財里。死時年十五。今滿二十七。在",
    "T51n2092_003:1012c16": "地十有二年。常似醉臥無所食也。時復遊行。",
    "T51n2092_003:1012c17": "或遇飯食。如似夢中不甚辨了。后即遣門下",
    "T51n2092_003:1012c18": "錄事張秀𢹂詣準財里。訪涵父母。果得崔暢。",
    "T51n2092_003:1012c19": "其妻魏氏。秀𢹂問暢曰。卿有兒死否。暢曰有",
    "T51n2092_003:1012c20": "息子涵年十五而死。秀𢹂曰為人所發。今日",
    "T51n2092_003:1013a01": "蘇活。在華林園中。主人故遣我來相問。暢聞",
    "T51n2092_003:1013a02": "驚怖曰。實無此兒。向者謬言。秀𢹂還具以實",
    "T51n2092_003:1013a03": "陳聞。后遣𢹂送涵回家。暢聞涵至門前。",
    "T51n2092_003:1013a04": "起火手持刀。魏氏把桃枝。謂曰。汝不須來。吾",
    "T51n2092_003:1013a05": "非汝父汝非吾子。急手速去。可得無殃。涵",
    "T51n2092_003:1013a06": "遂捨去遊於京師。常宿寺門下。汝南王賜黃",
    "T51n2092_003:1013a07": "衣一具。涵性畏日不敢仰視。又畏水火及刀",
    "T51n2092_003:1013a08": "兵之屬。常走於達路遇疲則止不徐行也。時",
    "T51n2092_003:1013a09": "人猶謂是鬼。洛陽太市北奉終里。里內之人",
    "T51n2092_003:1013a10": "多賣送死人之具及諸棺槨。涵謂曰。作柏木",
    "T51n2092_003:1013a11": "棺。勿以桑木為欀。人問其故。涵曰。吾在地",
    "T51n2092_003:1013a12": "下。見人發鬼兵。有一鬼訴稱。是柏棺應免主",
    "T51n2092_003:1013a13": "兵。吏曰。爾雖柏棺桑木為欀遂不免。京師",
    "T51n2092_003:1013a14": "聞此柏木踴貴。人疑賣棺者貨。涵發此等",
    "T51n2092_003:1013a15": "之言也。",
    "T51n2092_003:1013a16": "高陽王寺高陽王寺。高陽王雍之宅也。在津陽門外三",
    "T51n2092_003:1013a17": "里御道西。雍為爾朱榮所害也。捨宅以為",
    "T51n2092_003:1013a18": "寺。正光中。雍為丞相。給輿羽葆鼓吹虎賁",
    "T51n2092_003:1013a19": "班劍百人。貴極人臣。富兼山海。居止第宅",
    "T51n2092_003:1013a20": "匹於帝宮。白殿丹檻。窈窕連亘。飛簷反",
    "T51n2092_003:1013a21": "宇。轇轕週通。僮僕六千。妓女五百。隋珠照",
    "T51n2092_003:1013a22": "日。羅衣從風。自漢晉以來。諸王豪侈未之",
    "T51n2092_003:1013a23": "有也。出則鳴騶御道文物成行。鐃吹響發。",
    "T51n2092_003:1013a24": "笳聲哀轉。入則歌姬舞女擊筑吹笙。絲管迭",
    "T51n2092_003:1013a25": "奏。連霄盡日。其竹林魚池。侔於禁苑。芳草如",
    "T51n2092_003:1013a26": "積珍木連陰。雍嗜口味。厚自奉養。一日必",
    "T51n2092_003:1013a27": "以數萬錢為限。海陸珍羞。方丈於前。陳留",
    "T51n2092_003:1013a28": "侯李崇謂人曰。高陽一日敵我千日。崇為",
    "T51n2092_003:1013a29": "尚書令儀同三司。亦當傾天下。僮僕千人。而",
    "T51n2092_003:1013b01": "性多儉悋。惡衣麁食亦常無肉。止有韭菹。",
    "T51n2092_003:1013b02": "崇客李元佑語人云。李令公一食十八種。人",
    "T51n2092_003:1013b03": "問其故。元佑曰。二九一十八。聞者大笑。世",
    "T51n2092_003:1013b04": "人即以為譏罵。雍薨後諸妓悉令入道。或有",
    "T51n2092_003:1013b05": "嫁者。美人徐月華善彈箜篌。能為明妃出塞",
    "T51n2092_003:1013b06": "之曲歌。聞者莫不動容。永安中。與衛將軍",
    "T51n2092_003:1013b07": "源士康為側室。宅近青陽門。徐鼓箜篌而",
    "T51n2092_003:1013b08": "歌。哀聲入雲。行路聽者俄而成市。徐常語士",
    "T51n2092_003:1013b09": "康曰。王有二美姬。一名修容。二名艶姿。",
    "T51n2092_003:1013b10": "並蛾眉皓齒潔貌傾城。修容亦能。為綠水歌。",
    "T51n2092_003:1013b11": "艶姿善火鳳舞。並愛傾後室。寵冠諸姬。",
    "T51n2092_003:1013b12": "士原聞此。遂常令徐鼓綠水火鳳之曲焉。",
    "T51n2092_003:1013b13": "高陽宅北有中甘里。里內荀頴子文年十三。",
    "T51n2092_003:1013b14": "幼而聰辨。神情卓異。雖黃琬文舉無以加",
    "T51n2092_003:1013b15": "之。正光初。廣宗潘崇和。講服氏春秋於城",
    "T51n2092_003:1013b16": "東昭義里。子文攝齊北面就和受道。時趙郡",
    "T51n2092_003:1013b17": "李才問子文曰。荀生住在何處。子文對曰。",
    "T51n2092_003:1013b18": "僕住在中甘里。才曰何徃。曰徃城南。城",
    "T51n2092_003:1013b19": "南有四夷館。才以此譏之。子文對曰。國",
    "T51n2092_003:1013b20": "陽勝地。卿何怪也。若言川澗伊洛崢嶸。語其",
    "T51n2092_003:1013b21": "舊事靈臺石經。招提之美。報德景明。當世富",
    "T51n2092_003:1013b22": "貴。高陽廣平。四方風俗。萬國千城。若論人物",
    "T51n2092_003:1013b23": "有我無卿。才無以對之。崇和曰。汝頴之士",
    "T51n2092_003:1013b24": "利如錐。燕趙之士鈍如錘。信非虛言也。舉",
    "T51n2092_003:1013b25": "學皆笑焉。",
    "T51n2092_003:1013b26": "崇虛寺崇虛寺在城西。即漢之躍龍閣也。延熹九",
    "T51n2092_003:1013b27": "年。桓帝祠老子於躍龍。園室華蓋之座。用",
    "T51n2092_003:1013b28": "郊天之樂。此其地也。高祖遷京之始。以地給",
    "T51n2092_003:1013b29": "民。憩者多見妖怪。是以人皆去之。遂立寺焉。",
    "T51n2092_003:1013c01": "洛陽城南伽藍記卷第三"
}