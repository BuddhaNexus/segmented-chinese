{
    "X79n1560_005:0501c01": "禪林僧寶傳卷第五",
    "X79n1560_005:0501c02": "宋明白庵居沙門　惠洪　撰",
    "X79n1560_005:0501c03": "潭州石霜諸禪師",
    "X79n1560_005:0501c04": "禪師名慶諸。廬陵新淦陳氏子也。生而神俊。標致閑",
    "X79n1560_005:0501c05": "暇。年十三。獨游南昌。愛西山。往游覧忘返。沙門紹鑾",
    "X79n1560_005:0501c06": "與語奇之。謂人曰。此兒自奮如此。他日未易量也。容",
    "X79n1560_005:0501c07": "納之。諸事之。十年如一日。乃剃髮。詣嵩嶽受具。時洛",
    "X79n1560_005:0501c08": "下毗尼之學盛。諸睨視講席。良久而去。有勸之者。諸",
    "X79n1560_005:0501c09": "不答。聞湘中有南宗法道。往造大溈。時祐禪師。席下",
    "X79n1560_005:0501c10": "萬指。諸願籍名役作。勤勞杵臼間甚久。祐見之簸處",
    "X79n1560_005:0501c11": "曰。檀信物不可拋撒。曰不敢。祐俯拾得一粒曰。此非",
    "X79n1560_005:0501c12": "拋撒者耶。諸擬對之。祐曰。勿輕此一粒。百千粒從此",
    "X79n1560_005:0501c13": "粒生。曰即如是。此粒從何生乎。祐為大笑。明日陞座",
    "X79n1560_005:0501c14": "曰。大眾米裏有蟲。然諸疑終不決。至道吾智禪師所",
    "X79n1560_005:0501c15": "依止。問曰。和尚百年後。有人問極則事。如何向伊道。",
    "X79n1560_005:0501c16": "智喚沙彌。沙彌至。智曰添淨缾水著。却問諸曰。汝適",
    "X79n1560_005:0501c17": "何所問。諸理前語。智即起去。諸於是悟其旨。時方為",
    "X79n1560_005:0501c18": "二夏僧。去隱於瀏陽之陶家坊。人無知者。有僧自洞",
    "X79n1560_005:0501c19": "山來。諸問。价公比有何言句。曰洞山曰。初秋夏末。直",
    "X79n1560_005:0501c20": "須向萬里無寸草處去。然對之者。多不契。諸曰。何不",
    "X79n1560_005:0501c21": "道。出門便是草。洞山旋聞其語。驚曰。瀏陽乃有古佛",
    "X79n1560_005:0501c22": "耶。自是僧多往依之。乃住成法席。號霜華山。山去道",
    "X79n1560_005:0501c23": "吾密邇。智公將化。以諸為正傳。棄其眾從諸。諸迎居",
    "X79n1560_005:0501c24": "正寢。智行必掖。坐必侍。智歿時。眾已輻湊如雲。謂眾",
    "X79n1560_005:0502a01": "曰。一代時教。整理時人手脚。凡有其由。皆落在今時。",
    "X79n1560_005:0502a02": "直至法身非身。名為極致。而我輩沙門。全無肯路。若",
    "X79n1560_005:0502a03": "分即差。不分即坐著泥水。但由心意。妄說見聞。僧問。",
    "X79n1560_005:0502a04": "如何是西來意。曰空中一片石。僧禮拜。曰會麼。曰不",
    "X79n1560_005:0502a05": "會。諸曰。賴汝不會。汝若會打破汝頭。諸坐室中。僧窓",
    "X79n1560_005:0502a06": "外問。咫尺之間。為什麼不見師顏。諸曰。我道徧界不",
    "X79n1560_005:0502a07": "曾藏。僧至雪峯。舉似存禪師而曰。石霜意旨如何。存",
    "X79n1560_005:0502a08": "公曰。什麼處不是石霜。後傳此語至諸。諸笑曰。老漢",
    "X79n1560_005:0502a09": "有什麼死急。諸不出霜華二十年。學者刻意。師慕至",
    "X79n1560_005:0502a10": "堂中。有不臥。屹然枯株者。天下謂之枯木眾。唐僖宗",
    "X79n1560_005:0502a11": "聞其名。遣使齎賜紫伽梨。諸不受。光啟四年戊申二",
    "X79n1560_005:0502a12": "月二十日己亥。安坐而化。閱世八十有二。坐五十有",
    "X79n1560_005:0502a13": "九夏。塟全身於寺之西北隅。諡普會。塔曰無相。有得",
    "X79n1560_005:0502a14": "法上首兩人。龍湖聞禪師。九峯乾禪師。",
    "X79n1560_005:0502a15": "邵武龍湖聞禪師",
    "X79n1560_005:0502a16": "禪師名普聞。唐僖宗太子。生而吉祥。眉目風骨。清真",
    "X79n1560_005:0502a17": "如畫。不茹葷。僖宗鍾愛之。然以其無經世意。百計陶",
    "X79n1560_005:0502a18": "寫之終不回。聞霜華之風。夢寐想見。中和元年。天下",
    "X79n1560_005:0502a19": "大亂。僖宗幸蜀。親王宗室皆逃亡。不相保守。聞斷髮",
    "X79n1560_005:0502a20": "逸游。人無知者。造石霜。諸與語嘆異曰。汝乘願力而",
    "X79n1560_005:0502a21": "來乃生帝王家。脫身從我。火中芙蓉也。聞夜入室。懇",
    "X79n1560_005:0502a22": "曰。祖師別傳事。肯以相付乎。諸曰。勿謗祖師。曰天下",
    "X79n1560_005:0502a23": "宗旨盛大。豈妄為之耶。諸曰是實事。曰師意如何。諸",
    "X79n1560_005:0502a24": "曰待案山點頭。即向汝說破。聞俯而惟曰。大奇。汗下",
    "X79n1560_005:0502b01": "再拜。即日辭去。至邵武城外。見山鬱然深秀。問父老。",
    "X79n1560_005:0502b02": "彼有居者否。曰有一苦行。隱其中。聞撥草。望煙起處",
    "X79n1560_005:0502b03": "獨進。苦行見至。欣然讓其廬曰。上人當興此。長揖而",
    "X79n1560_005:0502b04": "去。不知所之。聞飯木實飲谷而住十餘年。一日有老",
    "X79n1560_005:0502b05": "人來拜謁。聞曰。丈夫家何許。至此何求。老人曰。我家",
    "X79n1560_005:0502b06": "此山。有求於師。然我非人龍也。以疲墮行雨不職。上",
    "X79n1560_005:0502b07": "天有罸。當死。賴道力可脫。聞曰。汝得罪上帝。我何能",
    "X79n1560_005:0502b08": "致力。雖然汝當易形來。俄失老人所在。視座榻旁。有",
    "X79n1560_005:0502b09": "小蛇尺許。延緣入袖中屈蟠。暮夜風雷挾坐榻。電砰",
    "X79n1560_005:0502b10": "雨射。山岳為搖振。而聞危坐不傾。達旦晴霽。垂袖蛇",
    "X79n1560_005:0502b11": "墮地而去。頃有老人至。泣淚曰。自非大士之力。為血",
    "X79n1560_005:0502b12": "腥穢此山矣。念何以報厚德。即穴巖下為泉曰。他日",
    "X79n1560_005:0502b13": "眾多無水。何以成叢林。此泉所以延師也。泉今為湖。",
    "X79n1560_005:0502b14": "在半山。號龍湖。邦人聞其事。富者施財。貧者施力。翕",
    "X79n1560_005:0502b15": "然而成樓觀。游僧至如歸。湖之側有神。極靈禍福。此",
    "X79n1560_005:0502b16": "邦民俗畏敬之。四時以牲饗祭。聞杖策至廟。與之約",
    "X79n1560_005:0502b17": "曰。能食素持不殺。戒乃可為鄰。不然。道不同。不相為",
    "X79n1560_005:0502b18": "謀。何山不可居乎。是夕邦之父老。夢神告語曰。聞禪",
    "X79n1560_005:0502b19": "師為我受戒。我不復血食。祭我當如比丘飯足矣。自",
    "X79n1560_005:0502b20": "是神顯異迹。護持此山。聞將化。令擊鐘集眾。跏趺而",
    "X79n1560_005:0502b21": "坐。說偈。我逃世難來出家。宗師指示箇歇處。住山聚",
    "X79n1560_005:0502b22": "眾三十年。對人不欲輕分付。今日分明說似君。我斂",
    "X79n1560_005:0502b23": "目時齊聽取。於是斂目安坐。寂然良久。撼之已化矣。",
    "X79n1560_005:0502b24": "塔于本山。諡圓覺禪師。史不書名。但書僖宗二子。建",
    "X79n1560_005:0502c01": "王宸。益王陞。然亦失其母氏位。及薨年月。傳不書。聞",
    "X79n1560_005:0502c02": "受業受具所。讀偈曰。我逃世難來出家。疑石霜亦其",
    "X79n1560_005:0502c03": "落髮師歟。",
    "X79n1560_005:0502c04": "筠州九峯虔禪師",
    "X79n1560_005:0502c05": "禪師名道虔。劉氏。福州侯官人也。容姿開豁明濟。氣",
    "X79n1560_005:0502c06": "壓叢林。至霜華。諸禪師見之。謂人曰。此道人從上宗",
    "X79n1560_005:0502c07": "門爪牙也。諸歿時。虔作侍者。眾請堂中第一座。嗣諸",
    "X79n1560_005:0502c08": "住持。方議次。虔犯眾曰。未可。須明先師意旨。乃可耳。",
    "X79n1560_005:0502c09": "眾曰。先師何意。虔曰。只如道。古廟香鑪。一條白鍊如",
    "X79n1560_005:0502c10": "何會。第一座曰。是明一色邊事。虔曰。果不會先師意。",
    "X79n1560_005:0502c11": "於是第一座者。起炷香誓曰。我若會先師意。香煙滅",
    "X79n1560_005:0502c12": "則我脫去。不然煙滅不能脫。言卒而脫去。虔拊其背",
    "X79n1560_005:0502c13": "曰。坐脫立亡不無。首座會先師意。即未也。廬于普會",
    "X79n1560_005:0502c14": "塔之旁。三年而去。經行於末山之下。住崇福寺。僧問",
    "X79n1560_005:0502c15": "無間中人。行什麼行。曰。畜生行。曰。畜生復行什麼行。",
    "X79n1560_005:0502c16": "曰。無間行。曰。此猶是長生路上人。曰。汝須知有不共",
    "X79n1560_005:0502c17": "命者。曰不共什麼命。曰長生氣不常。復曰。大眾還得",
    "X79n1560_005:0502c18": "命麼。欲知命。流泉是命。湛寂是身。千波競起。是文殊",
    "X79n1560_005:0502c19": "境界。一亘晴空。是普賢床榻。其次借一句子。是指月。",
    "X79n1560_005:0502c20": "於中事是話月。從上宗門中事。如節度使符信。且如",
    "X79n1560_005:0502c21": "諸先德。未建許多名目。指陳已前。諸人約什麼體格",
    "X79n1560_005:0502c22": "商量。這裏不假三寸。試話會看。不假耳根試採聽看。",
    "X79n1560_005:0502c23": "不假兩眼試辨白看。所以道。聲前拋不出。句後不藏",
    "X79n1560_005:0502c24": "形。盡乾坤都來。是汝當人箇自體。向什麼處。安眼耳",
    "X79n1560_005:0503a01": "鼻舌。莫向意根下。圖度作解。盡未來際。亦未有休歇",
    "X79n1560_005:0503a02": "分。所以古人道。擬將心意學玄宗。大似西行却向東。",
    "X79n1560_005:0503a03": "先是馬大師。歿於豫章開元寺。門弟子懷海智藏輩。",
    "X79n1560_005:0503a04": "塟舍利於海昏石門。海亦廬塔十餘年。乃沿馮川上",
    "X79n1560_005:0503a05": "車輪峯。逢司馬頭陀勸海留止。因不復還石門。虔自",
    "X79n1560_005:0503a06": "九峯往游焉。遂成法席。為泐潭第一世。繼海遺蹤也。",
    "X79n1560_005:0503a07": "吳順義初。告眾安坐而化。塔于寺之西。號圓寂。諡大",
    "X79n1560_005:0503a08": "覺禪師。得法上首殷禪師。",
    "X79n1560_005:0503a09": "吉州禾山殷禪師",
    "X79n1560_005:0503a10": "禪師名無。殷生吳氏。福州人也。七齡雪峯存禪師見",
    "X79n1560_005:0503a11": "之。愛其純粹。化其親令出家。年二十。乃剃落受具。辭",
    "X79n1560_005:0503a12": "游方至九峯虔公。問汝遠來何所見。當由何路。出生",
    "X79n1560_005:0503a13": "死。對曰重昏廓闢。盲者自盲。虔笑以手揮之曰。佛法",
    "X79n1560_005:0503a14": "不如是。殷不懌。請曰。豈無方便。曰汝問我。殷理前語。",
    "X79n1560_005:0503a15": "問之。曰奴見婢慇懃。殷於是依止十餘年。虔移居石",
    "X79n1560_005:0503a16": "門。亦從之。及虔歿。去游廬陵。至永新。見東南山奇勝。",
    "X79n1560_005:0503a17": "乃尋水而往。有故寺基。蓋文德中。異僧達奚道場。遂",
    "X79n1560_005:0503a18": "定居學者雲集。唐後主聞其名。詔至金陵。問佛法大",
    "X79n1560_005:0503a19": "意。久之有旨。延居楊州祥光寺。懇辭歸西山。詔住翠",
    "X79n1560_005:0503a20": "巖。又住上藍寺。賜號澄源禪師。建隆元年庚申二月",
    "X79n1560_005:0503a21": "示有微疾。三月二日令侍者開方丈。集大眾曰。後來",
    "X79n1560_005:0503a22": "學者。未識禾山。即今識取。於是泊然而化。閱世七十。",
    "X79n1560_005:0503a23": "坐夏五十。諡法性禪師。塔曰妙相。",
    "X79n1560_005:0503a24": "贊曰。石霜言。徧界不曾藏。而其子聞公。臨化曰。今日",
    "X79n1560_005:0503b01": "分明說似君。我斂目時齊聽取。九峯言。盡乾坤是汝",
    "X79n1560_005:0503b02": "當人自體。何處安眼耳鼻舌。而其子殷公臨化曰。後",
    "X79n1560_005:0503b03": "來學者。未識禾山。即今識取。予觀其父子兄弟。語言",
    "X79n1560_005:0503b04": "行履。如形著影出。聲呼谷應。而近世禪者。尚佇思。可",
    "X79n1560_005:0503b05": "悲憐也。",
    "X79n1560_005:0503b07": "禪林僧寶傳卷第五"
}