{
    "T46n1913_001:0447a03": "止觀義例卷上",
    "T46n1913_001:0447a05": "天台沙門湛然述",
    "T46n1913_001:0447a06": "　第一所傳部別例　第二所依正教例",
    "T46n1913_001:0447a07": "　第三依正消釋例　第四大章總別例",
    "T46n1913_001:0447a08": "　第五心境釋疑例　第六解行相資例",
    "T46n1913_001:0447a09": "　第七喻疑顯正例(有題云破迷者請改)",
    "T46n1913_001:0447a10": "第一所傳部別例者。總指一部。以為圓頓佛",
    "T46n1913_001:0447a11": "乘正行之大體也。大意文初雖有數處。三止",
    "T46n1913_001:0447a12": "觀結。但汎爾借名結義。非為即為三種行",
    "T46n1913_001:0447a13": "相。以大意中文略意廣故。用三一收束結撮。",
    "T46n1913_001:0447a14": "應知部內意唯在頓。故序中云。大意在一頓。",
    "T46n1913_001:0447a15": "以略冠廣不可差殊。又示處中云。圓頓文者",
    "T46n1913_001:0447a16": "如玉泉寺所記。下文雖有四教八教。思議不",
    "T46n1913_001:0447a17": "思議相待絕待。皆為顯於圓頓一實故。大車",
    "T46n1913_001:0447a18": "文中以思議相待等。而為僕從。實相妙理以",
    "T46n1913_001:0447a19": "為車體。無漏妙觀以為白牛。自餘諸法皆莊",
    "T46n1913_001:0447a20": "嚴具。故知此部更無他趣。",
    "T46n1913_001:0447a21": "第二所依正教例者。散引諸文該乎一代。文",
    "T46n1913_001:0447a22": "體正意唯歸二經。一依法華本迹顯實。二依",
    "T46n1913_001:0447a23": "涅槃扶律顯常。以此二經同醍醐故。所以",
    "T46n1913_001:0447a24": "釋名論待論絕。乃至偏圓。文中具引蓮華三",
    "T46n1913_001:0447a25": "喻釋名顯體。具用光宅四一。即是實相為行",
    "T46n1913_001:0447a26": "正體也。況諸境十乘皆以大車為喻。故生起",
    "T46n1913_001:0447a27": "文末總稱歎云。積劫勤求道場證得。身子三",
    "T46n1913_001:0447a28": "請法譬三說。正在茲乎。是知四種三昧皆依",
    "T46n1913_001:0447a29": "實相。實相是安樂之法。四緣是安樂之行。證",
    "T46n1913_001:0447b01": "實相已所獲依報。名為大果。起教只是為令",
    "T46n1913_001:0447b02": "眾生開示悟入。旨歸只是歸於三軌妙法祕",
    "T46n1913_001:0447b03": "藏。所以始末皆依法華。此即法華三昧之",
    "T46n1913_001:0447b04": "妙行也。次用涅槃者。雖依法華咸歸一實。末",
    "T46n1913_001:0447b05": "代根鈍若無扶助。則正行傾覆。正助相添方",
    "T46n1913_001:0447b06": "能遠運。佛化尚以涅槃為壽。況末代修行非",
    "T46n1913_001:0447b07": "助不前。故扶律說常以顯實相。推功在彼。故",
    "T46n1913_001:0447b08": "正用法華意顯圓常。二經齊等。",
    "T46n1913_001:0447b09": "第三文義消釋例者。又更為二。一者詳究文",
    "T46n1913_001:0447b10": "義。二者消釋體勢。初文為二。一者詳究文",
    "T46n1913_001:0447b11": "義。二者詳究文相。初為十例。一者引證通",
    "T46n1913_001:0447b12": "局。如引法華部唯一實文。敘昔教以為所開。",
    "T46n1913_001:0447b13": "故部中之文有權有實。若局證一實則引實",
    "T46n1913_001:0447b14": "文。若通證方便則兼引昔義。如引法華證漸",
    "T46n1913_001:0447b15": "不定。所引四味文之與部通局亦然。二者況",
    "T46n1913_001:0447b16": "引流類。謂引教證觀等。如引華嚴先照高山。",
    "T46n1913_001:0447b17": "淨名始坐佛樹。大經從牛出乳法華以異方",
    "T46n1913_001:0447b18": "便等。以證三止觀義。故知教觀漸等名同其",
    "T46n1913_001:0447b19": "義永異。彼文判教今以類同。是故借用三",
    "T46n1913_001:0447b20": "者借名申義。謂借權名申於實義。如引方等",
    "T46n1913_001:0447b21": "斥奪之名。申今開權絕待之義。引餘三時類",
    "T46n1913_001:0447b22": "此可知。於彼即是兼但對等。於今即成開廢",
    "T46n1913_001:0447b23": "會等。四者借喻轉譬如猪揩金山等。論喻",
    "T46n1913_001:0447b24": "忍等今借譬止等。喻是世間物類而以隨",
    "T46n1913_001:0447b25": "義轉用。何局本文。如火一物。諸經或時譬瞋",
    "T46n1913_001:0447b26": "譬智。或用照用燒以形以性。若體若用地水",
    "T46n1913_001:0447b27": "風等為喻亦然。是故不應局文為定。五者旁",
    "T46n1913_001:0447b28": "引辨異如諸文。用毘曇成實。若證漸初及偏",
    "T46n1913_001:0447b29": "小等。則名義兼借。如信法二行。文初五陰",
    "T46n1913_001:0447c01": "王數同時。異時等。但為辨異非借名義。六者",
    "T46n1913_001:0447c02": "開總出別。如四悉五味三假二空本文。義含",
    "T46n1913_001:0447c03": "開合義遍諸門。諸教莫不咸然。七者引用宗",
    "T46n1913_001:0447c04": "要。如法華權實本迹。般若加說共不共等。",
    "T46n1913_001:0447c05": "方等彈斥神力不共等。隨引一句兩句得彼",
    "T46n1913_001:0447c06": "文心。若破若立不失部音。八者引用儒道。",
    "T46n1913_001:0447c07": "若破若立不違本宗。略辨異同不在委細。不",
    "T46n1913_001:0447c08": "以名似將為義同。是故所引粗爾存略。九者",
    "T46n1913_001:0447c09": "借名略義。如攝法中及識藥等。但借其名以",
    "T46n1913_001:0447c10": "示相狀。若更委釋太成繁廣。略指上下準例",
    "T46n1913_001:0447c11": "可知。十者準例用意。如教證二道。本在別",
    "T46n1913_001:0447c12": "教今則通用。乃分兩意約證約說。準望三觀",
    "T46n1913_001:0447c13": "立三止等二者。詳究文相亦為十例。一者隨",
    "T46n1913_001:0447c14": "相開合。如三觀四教四悉五味諦緣度等。一",
    "T46n1913_001:0447c15": "家立義文相皆然。寬廣無窮隨事隨理。隨法",
    "T46n1913_001:0447c16": "隨名隨行隨證。隨自隨他無不通用。然須結",
    "T46n1913_001:0447c17": "撮勿使浮濫。若不爾者。徵文靡託立行莫施。",
    "T46n1913_001:0447c18": "若得今意。存本文則淺深有則。演義理則縱",
    "T46n1913_001:0447c19": "廣無涯。示一心則卷權歸實。從被物則開",
    "T46n1913_001:0447c20": "實出權。立行儀則以智為通。蕩相者則",
    "T46n1913_001:0447c21": "纖毫不遺。存諸教則因果歷然。顯一理則始",
    "T46n1913_001:0447c22": "終無二。二者結示處所及立本文意。如例餘",
    "T46n1913_001:0447c23": "陰入在破遍文末。竪破法遍有六處示妙。妙",
    "T46n1913_001:0447c24": "境中明說教大體。發心中則約圓斥偏。安",
    "T46n1913_001:0447c25": "心中義開三種。道品中不出念處。通塞中元",
    "T46n1913_001:0447c26": "治能執。次位中勸修五悔。安忍無著但在進",
    "T46n1913_001:0447c27": "功。若搜得宗源則諸文可識。大綱既整網日",
    "T46n1913_001:0447c28": "易存。三者事理旁正如四三昧正為顯理旁",
    "T46n1913_001:0447c29": "兼治重。如十法界正示理具旁識淺深。如識",
    "T46n1913_001:0448a01": "次位正為簡濫旁為通經。又諸文中一切皆",
    "T46n1913_001:0448a02": "以破古為旁。意雖旁正文不可廢。四者文偏",
    "T46n1913_001:0448a03": "意圓。如以三止觀結於諸文。及五略中所",
    "T46n1913_001:0448a04": "用三教諸境十乘縱橫偏小等。三種止觀皆",
    "T46n1913_001:0448a05": "緣實相等。五者廣略有無。如發心中顯數則",
    "T46n1913_001:0448a06": "廣而文相略。後十法中文相則廣而顯數略。",
    "T46n1913_001:0448a07": "修大行中事儀則廣而十法略。修正觀中十",
    "T46n1913_001:0448a08": "法則廣而事儀略。後三大章大意中有。廣解",
    "T46n1913_001:0448a09": "中無。十種境界正觀中有。四三昧無。雖互",
    "T46n1913_001:0448a10": "略無義必通具。六者文行不同。如十境十乘",
    "T46n1913_001:0448a11": "生起次第。十禪淺深竪破法偏。文雖次第",
    "T46n1913_001:0448a12": "行必隨人。十禪何必自淺階深。竪破元為顯",
    "T46n1913_001:0448a13": "於不二。或隨竪。次入何障於理。自淺階深",
    "T46n1913_001:0448a14": "妙觀斯在。七者待絕前後。若約教相必先待",
    "T46n1913_001:0448a15": "後絕。若論道理待絕俱時。八者破會不同。若",
    "T46n1913_001:0448a16": "依化儀必先破次會。如先斥小後方會圓。故",
    "T46n1913_001:0448a17": "方等般若廣破偏小。次至法華方會入實。約",
    "T46n1913_001:0448a18": "人約行破會同時。如照權了實。照權名破了",
    "T46n1913_001:0448a19": "實名會。是故今文為顯理故。不同玄文專在",
    "T46n1913_001:0448a20": "判教。凡有釋義破必居先。故今偏圓借彼釋",
    "T46n1913_001:0448a21": "名次第則別。九者行解不同。如五略生起",
    "T46n1913_001:0448a22": "分別。十章引證破古。問答料簡等。多為生",
    "T46n1913_001:0448a23": "解。若十法總別十境互發。十禪離合十境發",
    "T46n1913_001:0448a24": "相專在於行。是故先識方可造修。十者舉例",
    "T46n1913_001:0448a25": "從略。如道品攝法假中空。例破餘陰。餘使",
    "T46n1913_001:0448a26": "餘品以例初品。相續相待以例因成。則細尋",
    "T46n1913_001:0448a27": "廣意以申餘文。歷法先思方不昧旨。若十法",
    "T46n1913_001:0448a28": "成觀。但於陰入委識根由。餘九待發方可設",
    "T46n1913_001:0448a29": "觀。故九境中但分別境。境下十觀不細委分。",
    "T46n1913_001:0448b01": "但隨境轉照非關廣說。次消釋體勢又更為",
    "T46n1913_001:0448b02": "二。一文體勢。二義體勢。初文體勢亦為十",
    "T46n1913_001:0448b03": "例。一者法喻廣略。若法略喻廣則展法文與",
    "T46n1913_001:0448b04": "喻相稱。不專守略法以擁喻文。或法廣喻略",
    "T46n1913_001:0448b05": "則攢法對喻。或開喻對法。如如意珠喻不思",
    "T46n1913_001:0448b06": "議境等。或法別喻總。如以大車喻於十法。則",
    "T46n1913_001:0448b07": "開彼總喻以對十法。若以善畫勝堂為喻。不",
    "T46n1913_001:0448b08": "須開對。但略合而已。若法喻俱總。如以虛空",
    "T46n1913_001:0448b09": "喻於法界。若法喻俱別則隨文對消。可以",
    "T46n1913_001:0448b10": "意得。二者法喻合三互有互無。隨宜設用存",
    "T46n1913_001:0448b11": "沒適時。三者開合自他。凡列章門有對自開",
    "T46n1913_001:0448b12": "合。如五略對十廣。有對他開合。如以十廣對",
    "T46n1913_001:0448b13": "五重玄義。有相攝開合。如開上合下。有義立",
    "T46n1913_001:0448b14": "開合。如攝法等。開六開四等不出自他因果",
    "T46n1913_001:0448b15": "及文四義二意。唯在一文相。若盈若縮多少",
    "T46n1913_001:0448b16": "適時。後數必使至十從義。則賒促隨宜。四",
    "T46n1913_001:0448b17": "者注云云者。若上文已具。或餘部廣存重展",
    "T46n1913_001:0448b18": "成繁。或廣文非要。若消釋者須委的處所",
    "T46n1913_001:0448b19": "撮略指示。若傳寫者有闕須填。五者破立存",
    "T46n1913_001:0448b20": "沒。如破古師及破邪僻。其義壞已不須更",
    "T46n1913_001:0448b21": "存。縱存其名不用其義。或小有不當則有去",
    "T46n1913_001:0448b22": "有取。若破偏破小破己必立。為成一家不思",
    "T46n1913_001:0448b23": "議理。為逗一代不思議化等。六者長短不同。",
    "T46n1913_001:0448b24": "若大小法相問答研覈。法喻對當章門開合。",
    "T46n1913_001:0448b25": "則隨文消釋無俟遠求。如不思議境等及破",
    "T46n1913_001:0448b26": "法遍。必觀歷初後尋求中間。或結長就短。或",
    "T46n1913_001:0448b27": "演短令長。是故皆須遠騰文勢方可碎釋。碎",
    "T46n1913_001:0448b28": "釋文顯必融碎令全。使文理通暢。令一家行",
    "T46n1913_001:0448b29": "門歸趣有在。或總別二釋。則以總冠別。別釋",
    "T46n1913_001:0448c01": "義長則攬別歸總。七者法喻隱顯。若法隱",
    "T46n1913_001:0448c02": "喻顯則求喻意以消法。若法顯喻隱則求法",
    "T46n1913_001:0448c03": "意以消喻。喻望於合顯隱例然。是則不失",
    "T46n1913_001:0448c04": "文旨上下相承。八者問答迷解。若迷問而不",
    "T46n1913_001:0448c05": "迷答。則求答意以設問。若迷答而不迷問。則",
    "T46n1913_001:0448c06": "研問文以成答。或問從答生。或孤然釋妨。或",
    "T46n1913_001:0448c07": "因答作並。或從答設難。或答順於問。或答違",
    "T46n1913_001:0448c08": "於問。或答杜於問。或答開問端。九者舉例消",
    "T46n1913_001:0448c09": "文。如六度之文。或語勢兼含應以教定之。使",
    "T46n1913_001:0448c10": "六文一類。若諦若緣諸法皆爾。十者以教定",
    "T46n1913_001:0448c11": "法。皆隨其教體以立義宗。或名偏意圓從體",
    "T46n1913_001:0448c12": "以定。二者義體勢亦為十例。一者部體本意",
    "T46n1913_001:0448c13": "凡欲釋義。先思部類。如法華玄。雖諸義之下",
    "T46n1913_001:0448c14": "皆立觀心。然文本意明五重玄義出諸教上。",
    "T46n1913_001:0448c15": "則教正觀旁。託事興觀義立觀心。教中則以",
    "T46n1913_001:0448c16": "權實本迹為主。常以五味八教。以簡於權。",
    "T46n1913_001:0448c17": "並以世界塵數以簡於迹。若本迹交雜教味",
    "T46n1913_001:0448c18": "疏遺。無以顯於待絕二妙。餘味餘部以類求",
    "T46n1913_001:0448c19": "之。則可知矣。若今止觀縱用諸教。意在十",
    "T46n1913_001:0448c20": "法。以成妙觀則觀正教旁。為顯實理。旁通諸",
    "T46n1913_001:0448c21": "教復為生信。旁引諸經。二者觀教同異。既約",
    "T46n1913_001:0448c22": "法華應須八教。教雖有八。頓等四教是佛化",
    "T46n1913_001:0448c23": "儀。藏等四教是佛化法。依法起觀觀則有四。",
    "T46n1913_001:0448c24": "漸既異別。更加不定。故觀則有六。開權顯",
    "T46n1913_001:0448c25": "實會藏等三漸及不定。元知圓極故。佛本意",
    "T46n1913_001:0448c26": "唯佛乘。是如今文隨教雖復若八若四。本",
    "T46n1913_001:0448c27": "意唯為成一佛乘。三者觀門準則隨機逗物。",
    "T46n1913_001:0448c28": "雖立四門教法體度無生為首。若消法相為",
    "T46n1913_001:0448c29": "成行解。斥奪比決上下交映。皆悉結撮歸於",
    "T46n1913_001:0449a01": "一乘。四者會異考同。若一切異名皆入一",
    "T46n1913_001:0449a02": "實。名為通會。如會隨入悉止觀異名等。名為",
    "T46n1913_001:0449a03": "別會。通別二會攝法罄盡。則一家義勢攝法",
    "T46n1913_001:0449a04": "無窮。乃至法門亦具通別二會之意。又如破",
    "T46n1913_001:0449a05": "偏度入名為通會。當教當門名為別會。言",
    "T46n1913_001:0449a06": "考同者如大小經論。凡所立名部帙雖殊。名",
    "T46n1913_001:0449a07": "相不別。豈為名同令法一概。必以理簡而使",
    "T46n1913_001:0449a08": "甄分。如諸外人。尚以大自在天立三身名。",
    "T46n1913_001:0449a09": "豈此三名體同宗極。故云不可尋通名而求",
    "T46n1913_001:0449a10": "別體。故用相簡之。是以考同出異會異令同。",
    "T46n1913_001:0449a11": "若異若同同入一極。五者以一例諸。如教證",
    "T46n1913_001:0449a12": "二道及一心具法。不同世人取著一念。思議",
    "T46n1913_001:0449a13": "境立佛法界。前明可思議後明不可思議等。",
    "T46n1913_001:0449a14": "部內唯有一文說之。以此一文而均上下。使",
    "T46n1913_001:0449a15": "處處文義通徹昭然。六者名義通局。如置",
    "T46n1913_001:0449a16": "毒譬。經中唯譬五道不同佛性不變。五味唯",
    "T46n1913_001:0449a17": "喻一代五時濃淡。濃淡雖殊皆從牛出。今",
    "T46n1913_001:0449a18": "文從義。處處遍入。或定不定。或行或人。或教",
    "T46n1913_001:0449a19": "或位。或時或部。不可壅義而守其名。故用",
    "T46n1913_001:0449a20": "置毒則有兩種醍醐殺人。若用五味則有兩",
    "T46n1913_001:0449a21": "種乳不等。七者開拓句法。或四或六或三十",
    "T46n1913_001:0449a22": "六。乃至百千隨其文意。應多應少。皆使遍在",
    "T46n1913_001:0449a23": "一代教門。一一皆令有名有義。無得輒爾無",
    "T46n1913_001:0449a24": "義立名。八者束散前後。凡諸寬文文中無結。",
    "T46n1913_001:0449a25": "或隨文勢。若逐意便。或前結而後開。或前散",
    "T46n1913_001:0449a26": "而後束。所以釋者先須撿括。語意寬急所詣",
    "T46n1913_001:0449a27": "歸宗。使觀行有在。九者行理交映。理有權實",
    "T46n1913_001:0449a28": "行有親疏。親正疏旁廢權入實。理無種種",
    "T46n1913_001:0449a29": "行有淺深。說理則泯彼階差。談行必積功方",
    "T46n1913_001:0449b01": "達。以理融行以行綜理。諸位無濫方可免失。",
    "T46n1913_001:0449b02": "豈可尚深偏求一句。況以二十五法而為前",
    "T46n1913_001:0449b03": "導。十乘十境以為正修。故知行理相融方有",
    "T46n1913_001:0449b04": "所至。故第五云。照潤導達交絡瑩飾。一體",
    "T46n1913_001:0449b05": "二手更互揩摩。然義解者非消文時。欲出文",
    "T46n1913_001:0449b06": "意必須出沒。開合先令妙境周圓。依境立願。",
    "T46n1913_001:0449b07": "願行相稱。正助無闕不失次位。是則可以斥",
    "T46n1913_001:0449b08": "偏邪。可以進圓行。可以顯異意。可以立宗徒。",
    "T46n1913_001:0449b09": "若消文時。先鉤鎖文勢一道竪進。次洮鍊前",
    "T46n1913_001:0449b10": "後以顯行相。以一觀境冠於下九。以一弘誓",
    "T46n1913_001:0449b11": "通及諸行。以一安心遍該始末。破遍只是",
    "T46n1913_001:0449b12": "安心加行。通塞只是上二細門。以一道品調",
    "T46n1913_001:0449b13": "停陰入。正助只是助開。前四次位通為上之",
    "T46n1913_001:0449b14": "七門。以除濫過。安忍離愛上八功能。入初住",
    "T46n1913_001:0449b15": "時轉名十大。良有以也。若不得意徒勞生起。",
    "T46n1913_001:0449b16": "說行說理未足可師。何者。越次則傷文。專文",
    "T46n1913_001:0449b17": "則損理。十者教觀折攝。教折攝者。若權若實",
    "T46n1913_001:0449b18": "適時而用。或攝權折實。或歎實折權。理事",
    "T46n1913_001:0449b19": "因果四門四悉。隨教隨機約人約部。若密若",
    "T46n1913_001:0449b20": "顯若現若當。為熟為種逆化順化。不出一折",
    "T46n1913_001:0449b21": "一攝意也。觀折攝者觀一境歷一心。或折為",
    "T46n1913_001:0449b22": "無常。或融為理性。宜治樂厭止觀智斷。苦",
    "T46n1913_001:0449b23": "樂縱奪順逆體折。如是等相皆亦不出折攝",
    "T46n1913_001:0449b24": "二意。故此教觀折攝二者以理觀之。使元意",
    "T46n1913_001:0449b25": "有在此四十條略知大概。餘不盡者。準此可",
    "T46n1913_001:0449b26": "知。",
    "T46n1913_001:0449b27": "第四大章總別例者。十章十境十乘離合同",
    "T46n1913_001:0449b28": "異立意等別。初十立大章。言大章者。準分",
    "T46n1913_001:0449b29": "別中十門不同。具如大意。與九而辨同異。",
    "T46n1913_001:0449c01": "初釋大意。既云五略。對下即是廣略二門。",
    "T46n1913_001:0449c02": "若爾亦可釋名已去更開十章。如法華玄釋",
    "T46n1913_001:0449c03": "十妙文。今此為對旨歸。非廣非略文勢便故。",
    "T46n1913_001:0449c04": "故以大意共為十章。禪門亦爾。若欲開者則",
    "T46n1913_001:0449c05": "開顯體出眼智。教相則中間八章自離為十。",
    "T46n1913_001:0449c06": "如五重玄義亦是合。於中八而為五章。合攝",
    "T46n1913_001:0449c07": "法入體相中。義當顯體。合方便正觀果報共",
    "T46n1913_001:0449c08": "為一宗。起教義當於用。偏圓義當判教。彼",
    "T46n1913_001:0449c09": "為釋經此為成觀。故有少別爾。今存十數",
    "T46n1913_001:0449c10": "故離五為八。更加初後則數整足。十境離合",
    "T46n1913_001:0449c11": "者。互發正意只有九雙。亦為成十數故。加三",
    "T46n1913_001:0449c12": "障四魔一雙。故此十境若非三障即是四魔。",
    "T46n1913_001:0449c13": "又十境者亦是為成十數故。具示爾。故下",
    "T46n1913_001:0449c14": "章安問云。法若塵沙境何定十。今於十內若",
    "T46n1913_001:0449c15": "更合者。二乘菩薩但合為一方便境。則但有",
    "T46n1913_001:0449c16": "九。若以煩惱入於六蔽。習因相中則但有八。",
    "T46n1913_001:0449c17": "若以煩惱及業并陰入境為三道境。則但有",
    "T46n1913_001:0449c18": "七。或依前八。復以慢入煩惱境中。亦但成七。",
    "T46n1913_001:0449c19": "若以見慢入世禪攝。則但有六。又以病患入",
    "T46n1913_001:0449c20": "陰入攝。則但有五。四三者如四魔三障。若但",
    "T46n1913_001:0449c21": "以發不發相對。則但成二。若但以一所觀為",
    "T46n1913_001:0449c22": "言。則但有一。開合雖爾。今明發相氣類不同。",
    "T46n1913_001:0449c23": "是故為十。以陰對九陰非發得。是故別立。二",
    "T46n1913_001:0449c24": "乘菩薩雖同方便。發心異故。煩惱起重習因",
    "T46n1913_001:0449c25": "輕微。展轉互通故名為道。此諸發得三皆現",
    "T46n1913_001:0449c26": "起。慢與煩惱濫別禪中未必一向發見。病",
    "T46n1913_001:0449c27": "雖如陰陰不必病。病雖有業非業相現。病",
    "T46n1913_001:0449c28": "雖有魔已屬魔境。二及三四發相頗分。況",
    "T46n1913_001:0449c29": "但為一最為通漫。是故隨相必須開十。次明",
    "T46n1913_001:0450a01": "十乘立意者下文云。橫竪該羅十觀具足。今",
    "T46n1913_001:0450a02": "探文意總為五釋。一者總釋。二者別釋。三者",
    "T46n1913_001:0450a03": "橫竪四句釋。四者附文來意法相釋。五者與",
    "T46n1913_001:0450a04": "他所立永異釋。總別二釋橫竪四句。具如記",
    "T46n1913_001:0450a05": "中。附文者十法生起又名為竪。一一法中各",
    "T46n1913_001:0450a06": "含多意。又名為橫。生起如文。各有多意具",
    "T46n1913_001:0450a07": "如本文。隨義別釋。今搜文意覽略知廣。雖",
    "T46n1913_001:0450a08": "有小小多少不同。今於十法各例為五故立",
    "T46n1913_001:0450a09": "斯十。妙境五者。一為示三千在一念故。二為",
    "T46n1913_001:0450a10": "示極理異後乘故。三為欲開顯思議境故。四",
    "T46n1913_001:0450a11": "為利根者開悟理故。五為下九法作所依故。",
    "T46n1913_001:0450a12": "發心五者。一為解理者仍須願故。二為明",
    "T46n1913_001:0450a13": "發心攝法遍故。三為欲辨異諸偏小故。四",
    "T46n1913_001:0450a14": "為明中根發方悟故。五為下八法作行始故。",
    "T46n1913_001:0450a15": "安心五者。一為明有願仍須行故。二為辨",
    "T46n1913_001:0450a16": "中根難安故。三為示法同隨人異故。四為示",
    "T46n1913_001:0450a17": "凡夫自他安故。五為示開總出別安故。破法",
    "T46n1913_001:0450a18": "遍五者。一為辨此門徧用慧故。二隨用一",
    "T46n1913_001:0450a19": "門橫竪遍故。三為初心者依教門故。四示初",
    "T46n1913_001:0450a20": "心者依無生故。五三諦圓融破方遍故。此",
    "T46n1913_001:0450a21": "中五意。後之三意別在今文。前之二意通在",
    "T46n1913_001:0450a22": "初後。通塞五者。一為示檢校非一節故。二",
    "T46n1913_001:0450a23": "為示橫竪通仍塞故。三為示一心仍有塞故。",
    "T46n1913_001:0450a24": "四為示寶渚是所通故。五兼消經文過五百",
    "T46n1913_001:0450a25": "故。道品五者。一為示須用道品調故。二為",
    "T46n1913_001:0450a26": "示調停異偏小故。三為示念處是陰境故。四",
    "T46n1913_001:0450a27": "為示道品攝諸行故。五為示品後必有門故。",
    "T46n1913_001:0450a28": "正助五者。一為重蔽者必須助故。二為示",
    "T46n1913_001:0450a29": "事度能治蔽故。三為示助道攝法遍故。四為",
    "T46n1913_001:0450b01": "示正助合行相故。五為示三教俱是助故。次",
    "T46n1913_001:0450b02": "位五者。一為示妙位使不濫故。二為示妙位",
    "T46n1913_001:0450b03": "德難思故。三為示慕果令思齊故。四為增",
    "T46n1913_001:0450b04": "上慢知非聖故。五為逗眾生宜樂者故。安忍",
    "T46n1913_001:0450b05": "五者。一示內外障須安忍故。二為斥鄙夫擅",
    "T46n1913_001:0450b06": "師位故。三為示行者內外術故。四為示先賢",
    "T46n1913_001:0450b07": "安忍軌故。五為令策進相似位故。離愛五",
    "T46n1913_001:0450b08": "者。一為令離於頂墮位故。二為示大小乘頂",
    "T46n1913_001:0450b09": "墮別故。三為示似愛非真愛故。四為示功用",
    "T46n1913_001:0450b10": "異偏小故。五為令策進入初住故。此一一五",
    "T46n1913_001:0450b11": "並以初文而為正意。下四並是文中兼具。若",
    "T46n1913_001:0450b12": "預了此五則對文可識。次明所立異於諸家",
    "T46n1913_001:0450b13": "及今學者讀文昧旨不知所立。唯順圓融。若",
    "T46n1913_001:0450b14": "不了之修習無分。於中又二。先總次別。所言",
    "T46n1913_001:0450b15": "總者。略列十條。一須知乘體無發無到。二須",
    "T46n1913_001:0450b16": "知乘體通因通果。三須知圓乘具於十法。四",
    "T46n1913_001:0450b17": "須知大車唯喻十法。五須知諸法皆具十乘。",
    "T46n1913_001:0450b18": "六須知諸教門門具十。七須知開顯唯妙十",
    "T46n1913_001:0450b19": "法。八須知簡體與具度別。九須知觀心立十",
    "T46n1913_001:0450b20": "法義。十須知白牛異黑牛故。所言別者。於一",
    "T46n1913_001:0450b21": "一法各具四意。縱有一兩似前附文。為欲辨",
    "T46n1913_001:0450b22": "異他所立故。妙境四者。一於無情境立佛乘",
    "T46n1913_001:0450b23": "故。若無佛乘佛法身體為遍不遍。亦不應云。",
    "T46n1913_001:0450b24": "佛法身體同於無情及以不同。是故應云。法",
    "T46n1913_001:0450b25": "名不覺佛名為覺。佛即是法。法即是眾。豈可",
    "T46n1913_001:0450b26": "條然。二眾生性德具三因故。若無三因則緣",
    "T46n1913_001:0450b27": "了始有無常。如何無常而立常果。大經破外",
    "T46n1913_001:0450b28": "用別教意。非此所論。三依正二報在一念故。",
    "T46n1913_001:0450b29": "他人咸知一切唯識。不知身土居乎一心故",
    "T46n1913_001:0450c01": "知心體即常寂光。寂光諸土無二無別。遮那",
    "T46n1913_001:0450c02": "之身與土相稱。法與報應一體無差。四佛本",
    "T46n1913_001:0450c03": "不斷性惡法故。性惡若斷。普現色身從何而",
    "T46n1913_001:0450c04": "立。但使分得常住法身。不動而動遍應身土。",
    "T46n1913_001:0450c05": "具如觀音玄文及第五記。發心四者。一發心",
    "T46n1913_001:0450c06": "先思所託之境。如十種發心各四解不同。乃",
    "T46n1913_001:0450c07": "至當分跨節不同。二念念具足四弘誓故。以",
    "T46n1913_001:0450c08": "總冠別。一一行願從茲而立。故知無作四諦",
    "T46n1913_001:0450c09": "只一念心。為依此境遍於多念。三於一念心",
    "T46n1913_001:0450c10": "以辨能所。以此能所悲己悲他。他一念心",
    "T46n1913_001:0450c11": "生佛理等。是故菩薩依斯起誓。四圓發仍須",
    "T46n1913_001:0450c12": "遍立遍破。離能著已方契所依。安心四者。",
    "T46n1913_001:0450c13": "一圓頓止觀據行。仍開六十四番。不立多番",
    "T46n1913_001:0450c14": "逗會不足。二一念止觀須了能所。定慧諦境",
    "T46n1913_001:0450c15": "諸行宛然。所以離總出別別皆有總。雖異而",
    "T46n1913_001:0450c16": "同雖同而異。三寂照相即初心可修。他以用",
    "T46n1913_001:0450c17": "權在於極果。初後不二其教徒施。四凡師",
    "T46n1913_001:0450c18": "為他仍須問彼。同設一位未見益方。縱轉弄",
    "T46n1913_001:0450c19": "好異尚新而已。隨順己見何關適他。受者非",
    "T46n1913_001:0450c20": "機語見增長。所以同宗枝派乖各。理觀既",
    "T46n1913_001:0450c21": "薄矛盾遂滋。今家辨師先分凡聖。六根淨位",
    "T46n1913_001:0450c22": "尚曰凡流。五品。弟子理非真應。問他設教依",
    "T46n1913_001:0450c23": "病立方。四悉便宜二行互益。何須固執終朝",
    "T46n1913_001:0450c24": "守株。破遍四者。一初無生心橫竪雖遍。復",
    "T46n1913_001:0450c25": "須後位六即竪窮。若橫若竪無不即理。橫門",
    "T46n1913_001:0450c26": "一一無不具竪及非橫竪。二須知他門他門",
    "T46n1913_001:0450c27": "理等。三度入他門諸法無差。若用一門諸門",
    "T46n1913_001:0450c28": "融入。況涅槃釋義。佛藏示相棱伽釋成。地",
    "T46n1913_001:0450c29": "持對教。咸隨法相度入諸門。又以一念心該",
    "T46n1913_001:0451a01": "冠兩門。高廣大車不動而運。四入住應遍方",
    "T46n1913_001:0451a02": "名假遍。及以真遍。爾前雖觀圓融三諦。但是",
    "T46n1913_001:0451a03": "自行觀行相似。約位仍在若俗若真。是故雖",
    "T46n1913_001:0451a04": "圓未名破遍。住後尚須節節離愛。方能令",
    "T46n1913_001:0451a05": "淨餘位無明通塞。四者一三止三觀在一心",
    "T46n1913_001:0451a06": "中。仍了開權諸法無外。節節檢校。能著之心",
    "T46n1913_001:0451a07": "無檢無著。方乃名通。二一心止觀仍須善達",
    "T46n1913_001:0451a08": "通中之塞。塞中苦集無明蔽等無非法界。成",
    "T46n1913_001:0451a09": "於無作諦緣度也。三初心寶渚六即甄分。故",
    "T46n1913_001:0451a10": "得毫善皆成佛因。四須了能破轉為所破。謂",
    "T46n1913_001:0451a11": "賊為將此喻可知。若不爾者。不見說觀然",
    "T46n1913_001:0451a12": "成。或過乃成菩薩旃陀羅也。道品四者。一",
    "T46n1913_001:0451a13": "為示聞觀大小俱須講者。唯約小位辨之。尚",
    "T46n1913_001:0451a14": "失小乘相生相攝。況復餘耶。大乘觀者大小",
    "T46n1913_001:0451a15": "俱棄。將何以為所行之軌。二須用諸品展轉",
    "T46n1913_001:0451a16": "調停。諸家縱修唯云念處。後品何妨而不用",
    "T46n1913_001:0451a17": "之。三圓道品後明三空門。他既不明能通何",
    "T46n1913_001:0451a18": "在。如世行道至無門可入。四與一切行名。異",
    "T46n1913_001:0451a19": "體同。具如攝法文中廣明。正助四者。一圓",
    "T46n1913_001:0451a20": "頓仍須助開三脫。近代修者得語為證。是故",
    "T46n1913_001:0451a21": "不論助治開門。二別教教道仍名為事。乃至",
    "T46n1913_001:0451a22": "用圓猶名理助。助成理發案位勝進三。雖用",
    "T46n1913_001:0451a23": "三教而為助治。仍須委用對轉兼具。他無一",
    "T46n1913_001:0451a24": "番。況復諸句。四六度乃至一十二條成道轉",
    "T46n1913_001:0451a25": "法輪入涅槃等。俱須四教事理合行。次位",
    "T46n1913_001:0451a26": "四者。一始終不二仍須六即。弘教修觀咸須",
    "T46n1913_001:0451a27": "委知。方免初住稱為妙覺。二他又不立五品",
    "T46n1913_001:0451a28": "六根。法華之文便為無用。三約陰界入而辨",
    "T46n1913_001:0451a29": "次位。四六時五悔為入位方便。他不明之。將",
    "T46n1913_001:0451b01": "何以為圓行之始。安忍四者。一雖行六度事",
    "T46n1913_001:0451b02": "理相即。即位未深因生違順。他不辨此。牽",
    "T46n1913_001:0451b03": "破觀心不入六根。良由於此。二事理雖即。須",
    "T46n1913_001:0451b04": "知此位煩惱全在。豈以麁心暫時小息。便",
    "T46n1913_001:0451b05": "計此相而為果頭。若歎為果頭慚不敢受。若",
    "T46n1913_001:0451b06": "降為凡下仍復鄙之。二楹中間無所名也。是",
    "T46n1913_001:0451b07": "故當知。初品檢量他己無分。三內外違順",
    "T46n1913_001:0451b08": "信安忍故。須明識能忍所忍。四以三術自",
    "T46n1913_001:0451b09": "安令入後位。離愛四者。一三界愛斷仍受愛",
    "T46n1913_001:0451b10": "名。二此頂墮名不同退墮。三受此互用得法",
    "T46n1913_001:0451b11": "受名。四此位向後復須入位。",
    "T46n1913_001:0451b12": "第五心境釋疑例者。略為二十番。問第一卷",
    "T46n1913_001:0451b13": "弘誓中云。對法界起法界。如何法界有起有",
    "T46n1913_001:0451b14": "對。答如前分別其義已顯。若欲更論。各有所",
    "T46n1913_001:0451b15": "以。一者約理心佛無殊。雖對雖起奚嘗非",
    "T46n1913_001:0451b16": "理。二者夫。念起依理體達。若起若對不出法",
    "T46n1913_001:0451b17": "界。三者稱理。理既法界。起對稱理無非法界。",
    "T46n1913_001:0451b18": "今此文中義通。三種意在前二故云起對復",
    "T46n1913_001:0451b19": "云法界此三即是六即意也。初是理即。次是",
    "T46n1913_001:0451b20": "名字觀行相似三即。三是分真究竟二即。問",
    "T46n1913_001:0451b21": "十界四運正起。其相易知。已起未起如何觀",
    "T46n1913_001:0451b22": "察。答起已未起雖即不專的在一境。然須",
    "T46n1913_001:0451b23": "形於正起之心。則知已起為屬何界。望前為",
    "T46n1913_001:0451b24": "已望後為未。是故已未望於欲正。而得修觀。",
    "T46n1913_001:0451b25": "問起已望前心相可識。未起望後有後可",
    "T46n1913_001:0451b26": "望。則名欲起何名未起。答對於後境知心未",
    "T46n1913_001:0451b27": "起名為未起。心相欲生即是欲起。是故二心",
    "T46n1913_001:0451b28": "心相全別。觀此一運即具十界百界千如。即",
    "T46n1913_001:0451b29": "空即中。故知雖觀十界四運。亡界亡運唯觀",
    "T46n1913_001:0451c01": "三千即空即中。無三名字能所[泳-永+曶]合。是故",
    "T46n1913_001:0451c02": "不同賴緣之假。無自性空空假不二。名之為",
    "T46n1913_001:0451c03": "中。故借喻云。諸色心現時。如金銀隱起金處",
    "T46n1913_001:0451c04": "異名。生與金無前後。亦如官路土私人掘",
    "T46n1913_001:0451c05": "為像。智者知路土。凡愚謂像生。後時官欲",
    "T46n1913_001:0451c06": "行還將像填路。像本不生滅。路亦無新故。",
    "T46n1913_001:0451c07": "四問外無情色不與心俱。如何復能具足三",
    "T46n1913_001:0451c08": "德。而云三德遍一切處。答何但外色不與心",
    "T46n1913_001:0451c09": "俱。內身亦如。草木瓦礫若論具德。不獨向",
    "T46n1913_001:0451c10": "心由心變。故謂內心外色心非內外故。色無",
    "T46n1913_001:0451c11": "內外而內而外。隨其心淨則佛土淨。隨佛土",
    "T46n1913_001:0451c12": "淨則智慧淨。色心淨故諸法淨。諸法淨故色",
    "T46n1913_001:0451c13": "心淨。何得獨云外色非心。是故破法遍中以",
    "T46n1913_001:0451c14": "識例色。第七卷末若心若色無非大車。五",
    "T46n1913_001:0451c15": "問今現見青黃赤白。如何即是真如法界。答",
    "T46n1913_001:0451c16": "言青等執情所見。言法界者從理而說。何",
    "T46n1913_001:0451c17": "得將情以難於理。今所觀者違情觀理。不可",
    "T46n1913_001:0451c18": "更令違理順情。又青等是世諦。法界是真諦。",
    "T46n1913_001:0451c19": "又青等見世諦少分。法界是三諦全分。又青",
    "T46n1913_001:0451c20": "等是肉天二眼所見少分。法界是佛眼所見",
    "T46n1913_001:0451c21": "全分。一眼具五眼青等具諸法。一諦三諦亦",
    "T46n1913_001:0451c22": "復如是。是故不得以青等難於法界。故棄",
    "T46n1913_001:0451c23": "蓋中云。色非味非離凡夫自味二乘自離。色",
    "T46n1913_001:0451c24": "體本來法界常住。六問發菩提心求於極果。",
    "T46n1913_001:0451c25": "果地自然能應一切。何須必假大悲居先。而",
    "T46n1913_001:0451c26": "云佛菩提心從大悲起。答若無大悲熏於法",
    "T46n1913_001:0451c27": "性。理藏性法無由得開。藏若不開尚無初",
    "T46n1913_001:0451c28": "住。何況極果。是故不以大悲熏心。後時則無",
    "T46n1913_001:0451c29": "能利之法。並若爾。十法成乘何不以大悲",
    "T46n1913_001:0452a01": "居初。而但以妙境為首。答通塗次第理境居",
    "T46n1913_001:0452a02": "初。若發心中大悲為首。七問安心初云。本來",
    "T46n1913_001:0452a03": "寂滅為修為性。答若云心性本寂本滅。寂",
    "T46n1913_001:0452a04": "即是止。滅即是觀。此約理性。若云。體妄即是",
    "T46n1913_001:0452a05": "法性。法性無起達妄本空。空亦無滅。此約修",
    "T46n1913_001:0452a06": "觀說。亦是修性合說故。八問總安心中止",
    "T46n1913_001:0452a07": "觀圓修下。別安中但是偏修。如何得云以總",
    "T46n1913_001:0452a08": "冠別。答所云偏者。非永別也。止是觀家之",
    "T46n1913_001:0452a09": "止觀。是止家之觀。體同用別暫適行宜。故知",
    "T46n1913_001:0452a10": "即總俱時。而異隨用故分順理故合。若其離",
    "T46n1913_001:0452a11": "成三諦次第之別。此則止觀不可俱時。具如",
    "T46n1913_001:0452a12": "諸教分別相狀。若圓安者如總安初云。不動",
    "T46n1913_001:0452a13": "止只是不動智。不動智只是不動止。以此同",
    "T46n1913_001:0452a14": "體而冠於別故無二也。九問安心初云。但信",
    "T46n1913_001:0452a15": "法性不信其諸。為唯法性無復其諸。若都無",
    "T46n1913_001:0452a16": "者現見諸法。復云。法性具一切法。答以眾生",
    "T46n1913_001:0452a17": "久劫但著諸法不信法性。破昔計故約對治",
    "T46n1913_001:0452a18": "說。令於諸法純見法性。若見法性。即見法",
    "T46n1913_001:0452a19": "性。純是諸法。是諸法性本無名字。約破立說",
    "T46n1913_001:0452a20": "名性名法。十問諸文皆云色心不二。若欲",
    "T46n1913_001:0452a21": "觀察如何立觀。答心色一體無前無後。皆是",
    "T46n1913_001:0452a22": "法界。修觀次第必先內心。內心若淨。以此淨",
    "T46n1913_001:0452a23": "心歷一切法。任運[泳-永+曶]合。又亦先了萬法唯",
    "T46n1913_001:0452a24": "心。方可觀心。能了諸法則見諸法唯心唯色。",
    "T46n1913_001:0452a25": "當知一切由心分別諸法。何曾自謂同異。故",
    "T46n1913_001:0452a26": "占察經云。觀有二種。一者唯識。二者實相。實",
    "T46n1913_001:0452a27": "相觀理唯識歷事。事理不二觀道稍開。能了",
    "T46n1913_001:0452a28": "此者可與論道。十一問安心中云。體其實不",
    "T46n1913_001:0452a29": "起滅。妄謂起滅。為當只除妄。謂猶存起滅",
    "T46n1913_001:0452b01": "為體。妄謂令無起滅。答此亦無別須善其意。",
    "T46n1913_001:0452b02": "若單論理非起非性。若約果德則性不妨起。",
    "T46n1913_001:0452b03": "若約眾生唯起迷性。若聖鑒凡即起只是性。",
    "T46n1913_001:0452b04": "今從反迷歸悟以說。令離起歸性見非起性。",
    "T46n1913_001:0452b05": "仍恐迷者離起。求性。故令體起其實不起。起",
    "T46n1913_001:0452b06": "既不起。滅亦無滅。十二問。既云。一心止觀。",
    "T46n1913_001:0452b07": "何得更立六十四番。答六十四番者。約根約",
    "T46n1913_001:0452b08": "行迴轉相資。總遍而論有六十四行者。何",
    "T46n1913_001:0452b09": "必盡具諸數。又論其體性。只是約於法性寂",
    "T46n1913_001:0452b10": "照。自在堪用故爾許爾。十三問。即此文",
    "T46n1913_001:0452b11": "中。或云。諸法即是法性。或云四運四性推檢。",
    "T46n1913_001:0452b12": "何者為要。答夫觀心法有事有理。從理唯",
    "T46n1913_001:0452b13": "達法性更不餘塗。從事則專照起心四性",
    "T46n1913_001:0452b14": "叵得。亦名本末。本末相映事理不二。十四",
    "T46n1913_001:0452b15": "問。法華玄文境能照智。雖引誠證理亦難明。",
    "T46n1913_001:0452b16": "答順方便教理不可會。若從極說於理易融。",
    "T46n1913_001:0452b17": "以心為境心亦能照能所俱心。心體俱遍心",
    "T46n1913_001:0452b18": "心相照於理甚明。故不可思議境初云。不",
    "T46n1913_001:0452b19": "可思議境即是觀。以是得為四句分別。境",
    "T46n1913_001:0452b20": "照於境。境照於智。智照於境。智照於智。照者",
    "T46n1913_001:0452b21": "方照非說可窮照者應說非照可了。說者方",
    "T46n1913_001:0452b22": "說非照可窮。說者應照非說可了。是故不同。",
    "T46n1913_001:0452b23": "世謂頑境以為所照。又亦不同偏小妄心以",
    "T46n1913_001:0452b24": "為所照。又亦不同假立真如以為所照。所照",
    "T46n1913_001:0452b25": "既爾能照亦然。不可率爾。十五問。破法遍中",
    "T46n1913_001:0452b26": "云。須先用無生為首者。門後料簡。云何復",
    "T46n1913_001:0452b27": "云。無生是智無滅是斷。智則是觀。斷則是止。",
    "T46n1913_001:0452b28": "應無生門唯觀無止。答破遍門意從事偏說。",
    "T46n1913_001:0452b29": "故文中云。有定之慧而盡淨之。具如記中",
    "T46n1913_001:0452c01": "廣分別說。十六問。禪境初十二因緣觀不思",
    "T46n1913_001:0452c02": "議境。初云。不同世人取著一念能具三千。為",
    "T46n1913_001:0452c03": "唯此中諸境皆。然答一切皆爾十七問。若爾",
    "T46n1913_001:0452c04": "應當取著心中不具三千。答此準用觀觀境",
    "T46n1913_001:0452c05": "而說。取著之心本是諸法。照此著心緣生虛",
    "T46n1913_001:0452c06": "假。假中三千自體性空。即是心性不可思議",
    "T46n1913_001:0452c07": "圓妙三諦。譬如空華。華與空體無一無別。",
    "T46n1913_001:0452c08": "此空不當華之與空。對華說空。空無名字。以",
    "T46n1913_001:0452c09": "此細推諸法皆爾。十八問。十二因緣妙境文",
    "T46n1913_001:0452c10": "中束為三道。以對三德。苦身質閡那對法身。",
    "T46n1913_001:0452c11": "答此約理說。的相翻對以身對身故。作此說。",
    "T46n1913_001:0452c12": "實論三體更無前後。且論無始苦輪無際。與",
    "T46n1913_001:0452c13": "業煩惱。不並不別。況今文中約於一念十界",
    "T46n1913_001:0452c14": "百界。以論因緣。約此因緣以論三道。約此三",
    "T46n1913_001:0452c15": "道以論三德。是故三道及以三德。並無前後。",
    "T46n1913_001:0452c16": "性德三因無時不具。豈更問質閡等耶。十九",
    "T46n1913_001:0452c17": "問。有人問云。此土真詮稟承有緒。雖教科",
    "T46n1913_001:0452c18": "開廣而本味仍存。尋求宗源自可會本。何",
    "T46n1913_001:0452c19": "須復立一心三觀。四運推撿溷我清流。答濬",
    "T46n1913_001:0452c20": "流本清撓之未濁。真源體淨混也詎妨。設使",
    "T46n1913_001:0452c21": "印度一聖來儀。未若兜率二生垂降。故東陽",
    "T46n1913_001:0452c22": "大士位居等覺。尚以三觀四運而為心要。故",
    "T46n1913_001:0452c23": "獨自詩云。獨自精其實離聲名。三觀一心融",
    "T46n1913_001:0452c24": "萬品。荊棘叢林何處生。獨自作問我心中何",
    "T46n1913_001:0452c25": "所著。推撿四運併無生。千端萬累何能縛。",
    "T46n1913_001:0452c26": "況復三觀本宗纓絡。補處大士金口親承。故",
    "T46n1913_001:0452c27": "知一家教門遠稟佛經。復與大士宛如符契。",
    "T46n1913_001:0452c28": "況所用義旨以法華為宗骨。以智論為指南。",
    "T46n1913_001:0452c29": "以大經為扶疏。以大品為觀法。引諸經以",
    "T46n1913_001:0453a01": "增信。引諸論以助成。觀心為經。諸法為緯。",
    "T46n1913_001:0453a02": "織成部帙。不與他同。問大師口決純為治",
    "T46n1913_001:0453a03": "病。為復更有餘心要耶。答諸皆治病。唯有",
    "T46n1913_001:0453a04": "一偈云。師嘗教誡言。實心繫實境實緣次",
    "T46n1913_001:0453a05": "第生。實實迭相注自然入實理釋曰。心若繫",
    "T46n1913_001:0453a06": "境。境必繫心。心境相繫名為實緣。復由後心",
    "T46n1913_001:0453a07": "心心相續。心心相繫名迭相注。即是心注",
    "T46n1913_001:0453a08": "於境境注於境。境注於心。心心境境念念",
    "T46n1913_001:0453a09": "相注如是次第剎那無間。自然從於觀行相",
    "T46n1913_001:0453a10": "似以入分證。故云入實。◎",
    "T46n1913_001:0453a11": "止觀義例卷上"
}