{
    "T50n2053_006:0252b08": "大唐大慈恩寺三藏法師傳卷",
    "T50n2053_006:0252b09": "第六",
    "T50n2053_006:0252b11": "沙門慧立本　釋彥悰箋",
    "T50n2053_006:0252b12": "起十九年春正月入西京終二十二年夏六月謝御製經序并答起十九年春正月入西京終二十",
    "T50n2053_006:0252b13": "二年夏六月謝御製經序并答",
    "T50n2053_006:0252b14": "貞觀十九年春正月景子，京城留守左僕射",
    "T50n2053_006:0252b15": "梁國公房玄齡等承法師齎經、像至，乃遣",
    "T50n2053_006:0252b16": "右武侯大將軍侯莫陳寔、雍州司馬李叔眘、",
    "T50n2053_006:0252b17": "長安縣令李乾祐等奉迎，自漕而入，舍於",
    "T50n2053_006:0252b18": "都亭驛，其從若雲。是日有司頒諸寺，具帳",
    "T50n2053_006:0252b19": "輿、花幡等，擬送經、像于弘福寺，人皆欣",
    "T50n2053_006:0252b20": "踊，各競莊嚴。翌日大會於朱雀街之南，凡數",
    "T50n2053_006:0252b21": "百件，部伍陳列。即以安置法師於西域所",
    "T50n2053_006:0252b22": "得如來肉舍利一百五十粒；摩揭陀國前正",
    "T50n2053_006:0252b23": "覺山龍窟留影金佛像一軀，通光座高三尺",
    "T50n2053_006:0252b24": "三寸；擬婆羅痆斯國鹿野苑初轉法輪像，",
    "T50n2053_006:0252b25": "刻檀佛像一軀，通光座高三尺五寸；擬憍",
    "T50n2053_006:0252b26": "賞彌國出愛王思慕如來刻檀寫真像，刻檀",
    "T50n2053_006:0252b27": "佛像一軀，通光座高二尺九寸；擬劫比他",
    "T50n2053_006:0252b28": "國如來自天宮下降寶階像，銀佛像一軀，",
    "T50n2053_006:0252b29": "通光座高四尺；擬摩揭陀國鷲峯山說《法花》",
    "T50n2053_006:0252c01": "等經像，金佛像一軀，通光座高三尺五寸；",
    "T50n2053_006:0252c02": "擬那揭羅曷國伏毒龍所留影像，刻檀佛",
    "T50n2053_006:0252c03": "像一軀，通光座高尺有五寸；擬吠舍釐國",
    "T50n2053_006:0252c04": "巡城行化，刻檀像等。又安置法師於西域",
    "T50n2053_006:0252c05": "所得大乘經二百二十四部，大乘論一百九",
    "T50n2053_006:0252c06": "十二部，上座部經、律、論一十五部，大眾部",
    "T50n2053_006:0252c07": "經、律、論一十五部，三彌底部經、律、論一十五",
    "T50n2053_006:0252c08": "部，彌沙塞部經、律、論二十二部，迦葉臂耶部",
    "T50n2053_006:0252c09": "經、律、論一十七部，法密部經、律、論四十二部，",
    "T50n2053_006:0252c10": "說一切有部經、律、論六十七部，因論三十六",
    "T50n2053_006:0252c11": "部，聲論一十三部，凡五百二十夾，六百五",
    "T50n2053_006:0252c12": "十七部，以二十匹馬負而至。其日所司普",
    "T50n2053_006:0252c13": "班諸寺，但有寶帳、幢、幡供養之具，限明二",
    "T50n2053_006:0252c14": "十八日旦並集朱雀街擬迎新至經、像於",
    "T50n2053_006:0252c15": "弘福寺。於是人增勇銳，各競莊嚴，窮諸麗",
    "T50n2053_006:0252c16": "好，幢帳、幡蓋寶案、寶輿，寺別將出分布",
    "T50n2053_006:0252c17": "訖，僧尼等整服隨之，雅梵居前，薰爐列後，",
    "T50n2053_006:0252c18": "至是並陳於街內，凡數百事。布經、像而",
    "T50n2053_006:0252c19": "行，珠珮動音，金花散彩，預送之儔莫不",
    "T50n2053_006:0252c20": "歌詠希有，忘塵遣累，歎其希遇。始自朱",
    "T50n2053_006:0252c21": "雀街內，終屆弘福寺門，數十里間，都人",
    "T50n2053_006:0252c22": "仕子、內外官僚列道兩傍，瞻仰而立，人",
    "T50n2053_006:0252c23": "物闐𨶮，所司恐相騰踐，各令當處燒香散花，",
    "T50n2053_006:0252c24": "無得移動，而煙雲讚響，處處連合。昔如來創",
    "T50n2053_006:0252c25": "降迦毘，彌勒初昇覩史，龍神供養，天眾圍",
    "T50n2053_006:0252c26": "遶，雖不及彼時，亦遺法之盛也。其日眾人",
    "T50n2053_006:0253a01": "同見天有五色綺雲現於日北，宛轉當經、",
    "T50n2053_006:0253a02": "像之上，紛紛郁郁，周圓數里，若迎若送，至",
    "T50n2053_006:0253a03": "寺而微。",
    "T50n2053_006:0253a04": "釋彥悰箋述曰：「余考尋圖史，此蓋謂天之",
    "T50n2053_006:0253a05": "喜氣，識者嘉焉。昔如來創降迦維，慈氏將",
    "T50n2053_006:0253a06": "昇覩史，龍神供養，天眾奉迎，雖不及往時，",
    "T50n2053_006:0253a07": "而遺法東流，未有若茲之盛也。」壬辰，法師",
    "T50n2053_006:0253a08": "謁　文武聖皇帝於洛陽宮。二月己亥，見於",
    "T50n2053_006:0253a09": "儀鸞殿，帝迎慰甚厚。既而坐訖，　帝曰：「師去",
    "T50n2053_006:0253a10": "何不相報？」法師謝曰：「玄奘當去之時，以再",
    "T50n2053_006:0253a11": "三表奏，但誠願微淺，不蒙允許。無任慕道",
    "T50n2053_006:0253a12": "之至，乃輒私行，專擅之罪，唯深慚懼。」　帝曰：",
    "T50n2053_006:0253a13": "「師出家與俗殊隔，然能委命求法，惠利蒼",
    "T50n2053_006:0253a14": "生。",
    "T50n2053_006:0253a15": "朕甚嘉焉，亦不煩為愧。但念彼山川阻遠，",
    "T50n2053_006:0253a16": "方俗異心，怪師能達也。」法師對曰：「玄奘聞",
    "T50n2053_006:0253a17": "乘疾風者，造天池而非遠；御龍舟者，涉",
    "T50n2053_006:0253a18": "江波而不難。自",
    "T50n2053_006:0253a19": "陛下握乾符，清四海，德籠九域，仁被八區，",
    "T50n2053_006:0253a20": "淳風扇炎景之南，　聖威振葱山之外，所",
    "T50n2053_006:0253a21": "以戎夷君長，每見雲翔之鳥自東來者，猶",
    "T50n2053_006:0253a22": "疑發於上國，斂躬而敬之，況玄奘圓首方",
    "T50n2053_006:0253a23": "足，親承育化者也。既賴　天威，故得往還",
    "T50n2053_006:0253a24": "無難。」",
    "T50n2053_006:0253a25": "帝曰：「此自是師長者之言，　朕何敢當也。」因",
    "T50n2053_006:0253a26": "廣問彼事。自雪嶺已西，印度之境，玉燭和",
    "T50n2053_006:0253a27": "氣，物產風俗，八王故迹，四佛遺蹤，並博望之",
    "T50n2053_006:0253a28": "所不傳，班、馬無得而載。法師既親遊其",
    "T50n2053_006:0253a29": "地，觀覿疆邑，耳聞目覽，記憶無遺，隨問詶",
    "T50n2053_006:0253b01": "對，皆有條理。　帝大悅，謂侍臣曰：「昔符堅",
    "T50n2053_006:0253b02": "稱釋道安為神器，舉朝尊之。　朕今觀",
    "T50n2053_006:0253b03": "法師詞論典雅，風節貞峻，非唯不愧古人，",
    "T50n2053_006:0253b04": "亦乃出之更遠。」時趙國公長孫無忌對曰：「誠",
    "T50n2053_006:0253b05": "如　聖旨。臣嘗讀《晉國春秋》，見敘安事，",
    "T50n2053_006:0253b06": "實是高行博物之僧。但彼時佛法來近，經、論",
    "T50n2053_006:0253b07": "未多，雖有鑽研，蓋其條葉，非如法師躬",
    "T50n2053_006:0253b08": "窺淨域，討眾妙之源，究泥洹之跡者矣。」帝",
    "T50n2053_006:0253b09": "曰：「公言是也。」帝又謂法師曰：「佛國遐遠，",
    "T50n2053_006:0253b10": "靈跡法教，前史不能委詳，師既親覩，宜",
    "T50n2053_006:0253b11": "修一傳，以示未聞。」帝又察法師堪公輔",
    "T50n2053_006:0253b12": "之寄，因勸歸俗，助秉俗務。法師謝曰：「玄",
    "T50n2053_006:0253b13": "奘少踐緇門，伏膺佛道，玄宗是習，孔教未",
    "T50n2053_006:0253b14": "聞。今遣從俗，無異乘流之舟使棄水而",
    "T50n2053_006:0253b15": "就陸，不唯無功，亦徒令腐敗也。願得畢身",
    "T50n2053_006:0253b16": "行道，以報國恩，即玄奘之幸甚。」如是固",
    "T50n2053_006:0253b17": "辭乃止。時　帝將問罪遼濱，天下之兵已",
    "T50n2053_006:0253b18": "會於洛，軍事忙迫，聞法師至，令引入朝，",
    "T50n2053_006:0253b19": "期暫相見，而清言既交，遂不知日昃。趙國",
    "T50n2053_006:0253b20": "公長孫無忌奏稱法師停在鴻臚，日暮恐不",
    "T50n2053_006:0253b21": "及。　帝曰：「怱怱言猶未盡意，欲共師東行",
    "T50n2053_006:0253b22": "省方觀俗，指麾之外，別更談敘，師意如何？」",
    "T50n2053_006:0253b23": "法師謝稱：「玄奘遠來，兼有疾疹，恐不堪",
    "T50n2053_006:0253b24": "陪駕。」　帝曰：「師尚能孤遊絕域，今此行蓋",
    "T50n2053_006:0253b25": "同跬步，安足辭焉？」法師對曰：「　陛下東征，",
    "T50n2053_006:0253b26": "六軍奉衛，罰亂國，誅賊臣，必有牧野之功，",
    "T50n2053_006:0253b27": "昆陽之捷。玄奘自度，終無裨助行陣之效，",
    "T50n2053_006:0253b28": "虛負途路費損之慚。加以兵戎戰鬪，律制",
    "T50n2053_006:0253b29": "不得觀看。既佛有此言，不敢不奉。伏願",
    "T50n2053_006:0253c01": "天慈哀矜，即玄奘幸甚。」　帝信納而止。法師",
    "T50n2053_006:0253c02": "又奏云：「玄奘從西域所得梵本六百餘部，",
    "T50n2053_006:0253c03": "一言未譯。今知此嵩岳之南、少室山北有",
    "T50n2053_006:0253c04": "少林寺，遠離壥落，泉石清閑，是後魏孝文",
    "T50n2053_006:0253c05": "皇帝所造，即菩提留支三藏翻譯經處。玄",
    "T50n2053_006:0253c06": "奘望為國就彼翻譯，伏聽　勅旨。」帝曰：「不",
    "T50n2053_006:0253c07": "須在山，師西方去後，朕奉為　穆太后",
    "T50n2053_006:0253c08": "於西京造弘福寺，寺有禪院甚虛靜，法師",
    "T50n2053_006:0253c09": "可就翻譯。」法師又奏曰：「百姓無知，見玄奘",
    "T50n2053_006:0253c10": "從西方來，妄相觀看，遂成闤闠，非直違觸",
    "T50n2053_006:0253c11": "憲網，亦為妨廢法事，望得守門以防諸",
    "T50n2053_006:0253c12": "過。」帝大悅曰：「師此意可謂保身之言也，",
    "T50n2053_006:0253c13": "當為處分。師可三五日停憇，還京就弘福",
    "T50n2053_006:0253c14": "安置。諸有所須，一共玄齡平章。」自是辭還",
    "T50n2053_006:0253c15": "矣。三月己巳，法師自洛陽還至長安，即居",
    "T50n2053_006:0253c16": "弘福寺。將事翻譯，乃條疏所須證義、綴文、",
    "T50n2053_006:0253c17": "筆受、書手等數，以申留守司空梁國公玄",
    "T50n2053_006:0253c18": "齡，玄齡遣所司具狀發使定州啟　奏。令",
    "T50n2053_006:0253c19": "旨依所須供給，務使周備。夏六月戊戌，證",
    "T50n2053_006:0253c20": "義大德諳解大小乘經、論為時輩所推者，",
    "T50n2053_006:0253c21": "一十二人至，即京弘福寺沙門靈潤、沙門文",
    "T50n2053_006:0253c22": "備，羅漢寺沙門慧貴，實際寺沙門明琰，寶昌",
    "T50n2053_006:0253c23": "寺沙門法祥，靜法寺沙門普賢，法海寺沙門",
    "T50n2053_006:0253c24": "神昉，廓州法講寺沙門道深，汴州演覺寺沙",
    "T50n2053_006:0253c25": "門玄忠，蒲州普救寺沙門神泰，綿州振嚮寺",
    "T50n2053_006:0253c26": "沙門敬明，益州多寶寺沙門道因等。又有",
    "T50n2053_006:0253c27": "綴文大德九人至，即京師普光寺沙門栖玄、",
    "T50n2053_006:0253c28": "弘福寺沙門明𤀹、會昌寺沙門辯機、終南",
    "T50n2053_006:0253c29": "山豐德寺沙門道宣、簡州福聚寺沙門靜邁、",
    "T50n2053_006:0254a01": "蒲州普救寺沙門行友、捿巖寺沙門道卓、",
    "T50n2053_006:0254a02": "豳州昭仁寺沙門慧立、洛州天宮寺沙門",
    "T50n2053_006:0254a03": "玄則等。又有字學大德一人至，即京大總持",
    "T50n2053_006:0254a04": "寺沙門玄應。又有證梵語、梵文大德一人",
    "T50n2053_006:0254a05": "至，即京大興善寺沙門玄謨。自餘筆受、書",
    "T50n2053_006:0254a06": "手，所司供料等並至。丁卯，法師方操貝葉開",
    "T50n2053_006:0254a07": "演梵文，創譯《菩薩藏經》、《佛地經》、《六門陀羅尼",
    "T50n2053_006:0254a08": "經》、《顯揚聖教論》等四部，其翻《六門經》當日了，",
    "T50n2053_006:0254a09": "《佛地經》至辛巳了，《菩薩藏經》、《顯揚論》等歲暮",
    "T50n2053_006:0254a10": "方訖。二十年春正月甲子，又譯《大乘阿毘達",
    "T50n2053_006:0254a11": "磨雜集論》，至二月訖。又譯《瑜伽師地論》。秋",
    "T50n2053_006:0254a12": "七月辛卯，法師進新譯經、論現了者，表曰：",
    "T50n2053_006:0254a13": "「沙門玄奘言。竊聞八正之旨，實出苦海之",
    "T50n2053_006:0254a14": "津梁，一乘之宗，誠昇涅槃之梯蹬。但以物",
    "T50n2053_006:0254a15": "機未熟，致蘊葱山之西，經胥庭而莫聞，",
    "T50n2053_006:0254a16": "歷周、秦而靡至。暨乎摩騰入洛，方被三川，",
    "T50n2053_006:0254a17": "僧會遊吳，始霑荊、楚。從是已來，遂得人修",
    "T50n2053_006:0254a18": "解脫之因，家樹菩提之業，固知傳法之益，其",
    "T50n2053_006:0254a19": "利博哉。次復嚴、顯求經，澄、什繼譯，雖則玄",
    "T50n2053_006:0254a20": "風日扇，而並處偽朝。唯玄奘輕生，獨逢",
    "T50n2053_006:0254a21": "明聖，所將經、論咸得奏聞。蒙陛下崇重聖",
    "T50n2053_006:0254a22": "言，賜使翻譯，比與義學諸僧等專精夙夜，",
    "T50n2053_006:0254a23": "不墮寸陰，雖握管淹時，未遂終訖。已絕",
    "T50n2053_006:0254a24": "筆者，見得五部五十八卷，名曰《大菩薩藏經》",
    "T50n2053_006:0254a25": "二十卷、《佛地經》一卷、《六門陀羅尼經》一卷、《顯",
    "T50n2053_006:0254a26": "揚聖教論》二十卷、《大乘阿毘達磨雜集論》一",
    "T50n2053_006:0254a27": "十六卷，勒成八袟，繕寫如別，謹詣闕奉",
    "T50n2053_006:0254a28": "進。玄奘又竊見弘福寺尊像初成，陛下親降",
    "T50n2053_006:0254a29": "鑾輿，開青蓮之目，今經、論初譯，為聖代新",
    "T50n2053_006:0254b01": "文，敢緣前義，亦望曲垂　神翰，題製一序，",
    "T50n2053_006:0254b02": "讚揚宗極。冀沖言奧旨與日月齊明，玉字",
    "T50n2053_006:0254b03": "銀鉤將乾坤等固，使百代之下誦詠不窮，",
    "T50n2053_006:0254b04": "千載之外瞻仰無絕。」前又洛陽奉見日，勅",
    "T50n2053_006:0254b05": "令法師修《西域記》，至是而成。乙未，又表進",
    "T50n2053_006:0254b06": "曰：「沙門玄奘言。竊尋蟠木幽陵，雲官記軒",
    "T50n2053_006:0254b07": "皇之壤；流沙滄海，夏載著伊、堯之域。西母白",
    "T50n2053_006:0254b08": "環，薦垂衣之主；東夷楛矢，奉刑措之君。固",
    "T50n2053_006:0254b09": "以飛英曩代，式徽前典。伏惟　陛下握紀",
    "T50n2053_006:0254b10": "乘時，提衡制範，刳舟絃木，威天下而濟",
    "T50n2053_006:0254b11": "群生，鼇足蘆灰，堙方輿而補圓蓋，耀武經",
    "T50n2053_006:0254b12": "於七德，闡文教於十倫，澤遍泉源，化霑蕭",
    "T50n2053_006:0254b13": "葦，房芝發秀，浪井開花。樂囿馴班，巢阿響",
    "T50n2053_006:0254b14": "律，浮紫膏於貝闕，霏白雲於玉撿。遂苑",
    "T50n2053_006:0254b15": "弱木而池濛氾，圃炎火而照積氷，梯赤",
    "T50n2053_006:0254b16": "坂而承朔，泛滄津而委𧶁，史曠前良，事",
    "T50n2053_006:0254b17": "絕故府，豈如漢開張棭，近接金城，秦戍",
    "T50n2053_006:0254b18": "桂林，纔通珠浦而已。玄奘幸屬天地貞觀，",
    "T50n2053_006:0254b19": "華夷靜謐，冥心梵境，敢符好事，命均朝",
    "T50n2053_006:0254b20": "露，力譬秋螽。徒以憑假　皇靈，飄身進影，",
    "T50n2053_006:0254b21": "展轉膜拜之鄉，流離重驛之外，條支巨㲉，",
    "T50n2053_006:0254b22": "方驗前聞，罽賓孤鸞，還稽曩實。時移歲積，",
    "T50n2053_006:0254b23": "人願天從，遂得下雪岫而泛提河，窺鶴林",
    "T50n2053_006:0254b24": "而觀鷲嶺，祇園之路髣像猶存，王城之基",
    "T50n2053_006:0254b25": "坡陀尚在。尋求歷覽，時序推遷，言返帝京，",
    "T50n2053_006:0254b26": "淹逾一紀，所聞所履，百有二十八國。竊以",
    "T50n2053_006:0254b27": "章彥之所踐藉，空陳廣袤，夸父之所凌",
    "T50n2053_006:0254b28": "厲，無述土風。班超侯而未遠，張騫望而非",
    "T50n2053_006:0254b29": "博。今所記述，有異前聞。雖未極大千之",
    "T50n2053_006:0254c01": "疆，頗窮葱外之境，皆存實錄，匪敢彫華。謹",
    "T50n2053_006:0254c02": "具編裁，稱為《大唐西域記》，凡一十二卷，繕寫",
    "T50n2053_006:0254c03": "如別。望班之右筆，飾以左言，掩博物於晉",
    "T50n2053_006:0254c04": "臣，廣九丘於皇代。但玄奘資識淺短，遺漏",
    "T50n2053_006:0254c05": "寔多，兼拙於筆語，恐無足觀覽。」丙申，神筆",
    "T50n2053_006:0254c06": "自答書曰：「省書具悉來意。法師夙摽高行，",
    "T50n2053_006:0254c07": "早出塵表，泛寶舟而登彼岸，搜妙道而",
    "T50n2053_006:0254c08": "闢法門，弘闡大猷，蕩滌眾罪，是故慈雲欲",
    "T50n2053_006:0254c09": "卷，舒之蔭四空，慧日將昏，朗之照八極，",
    "T50n2053_006:0254c10": "舒朗之者，其唯法師乎！朕學淺心拙，在物",
    "T50n2053_006:0254c11": "猶迷，況佛教幽微，豈能仰測，請為經題，非",
    "T50n2053_006:0254c12": "己所聞。又云其新撰《西域記》者，當自披",
    "T50n2053_006:0254c13": "覽，",
    "T50n2053_006:0254c14": "勅奘尚。」丁酉，法師重表曰：「沙門玄奘言。伏奉",
    "T50n2053_006:0254c15": "墨　勅，猥垂獎喻，祇奉　綸言，精守振越。",
    "T50n2053_006:0254c16": "玄奘業行空疎，謬參緇侶幸屬九瀛有截，",
    "T50n2053_006:0254c17": "四表無虞，憑　皇靈以遠征，恃　國威而",
    "T50n2053_006:0254c18": "訪道，窮遐冒險，雖勵愚誠，纂異懷荒，寔",
    "T50n2053_006:0254c19": "資　朝化。所獲經、論，蒙遣翻譯，見成卷軸，",
    "T50n2053_006:0254c20": "未有詮序。伏惟　陛下叡思雲敷，天花景",
    "T50n2053_006:0254c21": "爛，理包繫象，調逸成英，跨千古以飛聲，",
    "T50n2053_006:0254c22": "掩百王而騰實，竊以神力無方，非神思不",
    "T50n2053_006:0254c23": "足銓其理，聖教玄遠，非聖藻何以序其",
    "T50n2053_006:0254c24": "源。故乃冒犯威嚴，敢希題目，宸睠冲邈，不",
    "T50n2053_006:0254c25": "垂矜許，撫躬累息，相顧失圖。玄奘聞日月",
    "T50n2053_006:0254c26": "麗天，既分暉於戶牖，江河紀地，亦流潤於",
    "T50n2053_006:0254c27": "巖崖，雲和廣樂，不祕響於聾昧，金璧奇珍，",
    "T50n2053_006:0254c28": "豈韜彩於愚瞽。敢緣斯理，重以千祈。伏",
    "T50n2053_006:0254c29": "乞雷雨曲垂，　天文俯照，配兩儀而同久，",
    "T50n2053_006:0255a01": "與二曜而俱懸。然則鷲嶺微言，假神筆而",
    "T50n2053_006:0255a02": "弘遠，鷄園奧典，託英詞而宣暢，豈止區區",
    "T50n2053_006:0255a03": "梵眾，獨荷恩榮，蠢蠢迷生，方超塵累而已。」",
    "T50n2053_006:0255a04": "自此方許。二十二年春，駕幸玉華宮。夏五",
    "T50n2053_006:0255a05": "月甲午，翻《瑜伽師地論》訖，凡一百卷。六月庚",
    "T50n2053_006:0255a06": "辰，　勅追法師赴宮。比發在途，屢有使至。",
    "T50n2053_006:0255a07": "令緩進，無得勞損。既至，見於玉華殿，甚歡。",
    "T50n2053_006:0255a08": "　帝曰：「朕在京苦暑，故就此山宮，泉石既",
    "T50n2053_006:0255a09": "涼，氣力稍好，能省覽機務。然憶法師，故遣",
    "T50n2053_006:0255a10": "相屈，涉途當大勞也。」法師謝曰：「四海黎庶",
    "T50n2053_006:0255a11": "依　陛下而生，聖躬不安則率土惶㣿。",
    "T50n2053_006:0255a12": "伏聞　鑾輿至此，御膳休宜，凡預含靈，孰",
    "T50n2053_006:0255a13": "不蹈舞。願　陛下永保崇高，與天無極。玄",
    "T50n2053_006:0255a14": "奘庸薄，猥蒙齒召，銜荷不覺為勞。」　帝以",
    "T50n2053_006:0255a15": "法師學業該贍，儀韻淹深，每思逼勸歸俗，",
    "T50n2053_006:0255a16": "致之左右，共謀朝政。往於洛陽宮奉見之",
    "T50n2053_006:0255a17": "際，以親論之。至是又言曰：「昔堯、舜、禹、湯之",
    "T50n2053_006:0255a18": "君，隆周、炎漢之主，莫不以為六合務廣，萬",
    "T50n2053_006:0255a19": "機事殷，兩目不能遍鑒，一心難為獨察，是",
    "T50n2053_006:0255a20": "以周憑十亂，舜託五臣，翼亮朝猷，弼諧",
    "T50n2053_006:0255a21": "邦國。彼明王聖主猶仗群賢，況朕寡闇而",
    "T50n2053_006:0255a22": "不寄眾悊者也？意欲法師脫須菩提之染",
    "T50n2053_006:0255a23": "服，掛維摩詰之素衣，升鉉路以陳謨，坐槐",
    "T50n2053_006:0255a24": "庭而論道，於意何如？」法師對曰：「　陛下言。",
    "T50n2053_006:0255a25": "六合務廣，三五之君不能獨守，寄諸賢哲",
    "T50n2053_006:0255a26": "共而成之。仲尼亦云，君失臣得，故君為元",
    "T50n2053_006:0255a27": "首，臣為股肱。玄奘謂，此言將誡中庸，非",
    "T50n2053_006:0255a28": "為上智。若使有臣皆得，桀、紂豈無臣耶？以",
    "T50n2053_006:0255a29": "此而推，不必由也。仰惟　陛下上智之君，",
    "T50n2053_006:0255b01": "一人紀綱，萬事自得其緒，況撫運以來，天",
    "T50n2053_006:0255b02": "地休平，中外寧晏，皆是　陛下不荒、不婬、",
    "T50n2053_006:0255b03": "不麗、不侈，兢兢業業，雖休勿休，居安思",
    "T50n2053_006:0255b04": "危，為善承天之所致也，餘何預哉！請辨",
    "T50n2053_006:0255b05": "二三以明其事。　陛下經緯八宏之略，",
    "T50n2053_006:0255b06": "驅駕英豪之才，剋定禍亂之功，崇闡雍熙",
    "T50n2053_006:0255b07": "之業，聰明文思之德，體元合極之姿，皆天",
    "T50n2053_006:0255b08": "之所授，無假於人，其義一也。敦本棄末，",
    "T50n2053_006:0255b09": "尚仁尚禮，移澆風於季俗，反淳政於上皇，",
    "T50n2053_006:0255b10": "賦遵薄制，刑用輕典，九州四海稟識懷生，",
    "T50n2053_006:0255b11": "俱沐",
    "T50n2053_006:0255b12": "恩波，咸遂安樂，此又　聖心至化，無假於",
    "T50n2053_006:0255b13": "人，其義二也。至道旁通，深仁遠洽，東逾日",
    "T50n2053_006:0255b14": "域，西邁崑丘，南盡炎洲，北窮玄塞，彫蹄",
    "T50n2053_006:0255b15": "鼻飲之俗，卉服左衽之人，莫不候雨瞻風，",
    "T50n2053_006:0255b16": "稽顙屈膝，獻珍貢寶，充委夷邸，此又天威",
    "T50n2053_006:0255b17": "所感，無假於人，其義三也。獫狁為患，其來",
    "T50n2053_006:0255b18": "自久，五帝所不臣，三王不能制，遂使河、洛",
    "T50n2053_006:0255b19": "為被髮之野，酆、鄗為鳴鏑之場，中國陵遲，",
    "T50n2053_006:0255b20": "凶奴得志，殷周已來不能攘弭。至漢武窮",
    "T50n2053_006:0255b21": "兵，衛、霍盡力，雖收枝葉，根本猶存。自後",
    "T50n2053_006:0255b22": "以來，不聞良策。及陛下御圖，一征斯殄，",
    "T50n2053_006:0255b23": "傾巢倒穴，無復孑遺，澣海、燕然之域並",
    "T50n2053_006:0255b24": "入堤封，單于弓騎之人俱充臣妾。若言由",
    "T50n2053_006:0255b25": "臣，則虞、夏已來賢輔多矣，何因不獲？故知",
    "T50n2053_006:0255b26": "有道斯得，無假於人，其義四也。高麗小蕃，",
    "T50n2053_006:0255b27": "失禮上國，隋帝總天下之師，三自征罰，攻",
    "T50n2053_006:0255b28": "城無傷半堞，野掠不獲一人，虛喪六",
    "T50n2053_006:0255b29": "軍，狼狽而反。　陛下暫行，將數萬騎，摧駐",
    "T50n2053_006:0255c01": "蹕之強陣，破遼、蓋之堅城，振旅凱旋，俘",
    "T50n2053_006:0255c02": "䤋三十萬眾。用兵御將，其道不殊，隋以之",
    "T50n2053_006:0255c03": "亡，唐以之得，故知由主，無假於人，其義五",
    "T50n2053_006:0255c04": "也。又如天地交泰，日月光華，和氣氤氳，慶雲",
    "T50n2053_006:0255c05": "紛郁，五靈見質，一角呈奇，白狼、白狐、朱鸞、",
    "T50n2053_006:0255c06": "朱草、昭彰雜沓，無量億千，不能遍舉，皆是",
    "T50n2053_006:0255c07": "應德而至，無假於人。乃欲比喻前王，寄",
    "T50n2053_006:0255c08": "功十亂，竊為　陛下不取。縱復須人，今亦",
    "T50n2053_006:0255c09": "伊、呂多矣。玄奘庸陋，何足以預之。至於守",
    "T50n2053_006:0255c10": "戒緇門，闡揚遺法，此其願也，伏乞天慈，終",
    "T50n2053_006:0255c11": "而不奪。」　帝甚悅。謂法師曰：「師向所陳，並",
    "T50n2053_006:0255c12": "上玄垂祐，及宗廟之靈，卿士之力，朕安能致",
    "T50n2053_006:0255c13": "也。既欲敷揚妙道，亦不違高志，可努力，",
    "T50n2053_006:0255c14": "今日已後亦當助師弘道。」釋彥悰箋曰：「法",
    "T50n2053_006:0255c15": "師才兼內外，臨機酬答，其辯洽如是，難哉！",
    "T50n2053_006:0255c16": "昔道安陳諫，符堅之駕不停，恒標奮辭，姚",
    "T50n2053_006:0255c17": "興之心莫止，終致敗軍之辱，逃遁之勞。豈如",
    "T50n2053_006:0255c18": "法師雅論纔申，　皇情允塞，清風轉潔，美志",
    "T50n2053_006:0255c19": "踰貞。以此而言，可不煩月且而優劣見",
    "T50n2053_006:0255c20": "矣。」時中書令褚遂良奏曰：「今四海廓清，九域",
    "T50n2053_006:0255c21": "寧晏，皆　陛下聖德，實如師言，臣等備位而",
    "T50n2053_006:0255c22": "已。日月之下，螢爝何功。」帝笑曰：「不如此。夫",
    "T50n2053_006:0255c23": "珍裘非一狐之腋，大廈必眾材共成。何有君",
    "T50n2053_006:0255c24": "能獨濟？師欲自全雅操，故濫相光飾耳。」",
    "T50n2053_006:0255c25": "帝又問法師：「比翻何經、論？」答：「近翻《瑜伽師地",
    "T50n2053_006:0255c26": "論》訖，凡一百卷。」帝曰：「此論甚大，何聖所說？",
    "T50n2053_006:0255c27": "復明何義？」答曰：「論是彌勒菩薩說，明十七",
    "T50n2053_006:0255c28": "地義。」又問：「何名十七地？」答：「謂五識相應地，",
    "T50n2053_006:0255c29": "意識相應地，有尋有伺地，無尋唯伺地，無尋",
    "T50n2053_006:0256a01": "無伺地，三摩呬多地，非三摩呬多地，有心地，",
    "T50n2053_006:0256a02": "無心地，聞所成地，思所成地，修所成地，聲聞",
    "T50n2053_006:0256a03": "地，獨覺地，菩薩地，有餘依地，無餘依地。」及",
    "T50n2053_006:0256a04": "舉綱提目，陳列大義。帝深愛焉。遣使向京",
    "T50n2053_006:0256a05": "取《瑜伽論》。《論》至，　帝自詳覽，覩其詞義宏遠，",
    "T50n2053_006:0256a06": "非從來所聞，嘆謂侍臣曰：「朕觀佛經譬",
    "T50n2053_006:0256a07": "猶瞻天望海，莫測高深。法師能於異域",
    "T50n2053_006:0256a08": "得是深法，朕比以軍國務殷，不及委尋佛",
    "T50n2053_006:0256a09": "教。而今觀之，宗源杳曠，靡知涯際，其儒道",
    "T50n2053_006:0256a10": "九流比之，猶汀瀅之池方溟渤耳。而世云",
    "T50n2053_006:0256a11": "三教齊致，此妄談也。」因　勅所司簡祕書",
    "T50n2053_006:0256a12": "省書手寫新翻經、論為九本，與雍、洛、并、兗、",
    "T50n2053_006:0256a13": "相、荊、楊、涼、益等九州展轉流通，使率土之人",
    "T50n2053_006:0256a14": "同稟未聞之義。時司徒趙公長孫無忌、中書",
    "T50n2053_006:0256a15": "令褚遂良等奏曰：「臣聞佛教沖玄，天人莫",
    "T50n2053_006:0256a16": "測，言本則甚深，語門則難入。伏惟　陛下",
    "T50n2053_006:0256a17": "至道昭明，飛光昱日，澤霑遐界，化溢中區，",
    "T50n2053_006:0256a18": "擁護五乘，建立三寶，故得法師當叔葉而",
    "T50n2053_006:0256a19": "秀質，間千載而挺生，陟重阻以求經，履",
    "T50n2053_006:0256a20": "危途而訪道。見珍殊俗，具獲真文，歸國",
    "T50n2053_006:0256a21": "翻宣，若菴園之始說，精文奧義，如金口之",
    "T50n2053_006:0256a22": "新開，皆是陛下聖德所感。臣等愚瞽，預此見",
    "T50n2053_006:0256a23": "聞，苦海波瀾，舟航有寄。又天慈廣遠，使布",
    "T50n2053_006:0256a24": "之九州，蠢蠢黔黎，俱飡妙法。臣等億劫希逢，",
    "T50n2053_006:0256a25": "不勝幸甚。」　帝曰：「此是法師大悲願力，又",
    "T50n2053_006:0256a26": "公等宿福所逢，非朕獨所致也。」　帝先許",
    "T50n2053_006:0256a27": "作新經序，機務繁劇，未及措意。至此法",
    "T50n2053_006:0256a28": "師重啟，方為染翰。少頃而成，名《大唐三藏聖",
    "T50n2053_006:0256a29": "教序》，凡七百八十一字，神筆自寫，勅貫",
    "T50n2053_006:0256b01": "眾經之首。帝居慶福殿，百官侍衛，命法師",
    "T50n2053_006:0256b02": "坐，使弘文舘學士上官儀以所製序對群",
    "T50n2053_006:0256b03": "寮宣讀，霞煥錦舒，極褒揚之致。其詞曰：",
    "T50n2053_006:0256b04": "「蓋聞二儀有像，顯覆載以含生，四時無形，",
    "T50n2053_006:0256b05": "潛寒暑以化物。是以窺天鑑地，庸愚皆識",
    "T50n2053_006:0256b06": "其端，明陰洞陽，賢哲罕窮其數。然而天地",
    "T50n2053_006:0256b07": "包乎陰陽而易識者，以其有像也；陰陽",
    "T50n2053_006:0256b08": "處乎天地而難窮者，以其無形也。故知",
    "T50n2053_006:0256b09": "象顯可徵，雖愚不惑，形潛莫覩，在智猶",
    "T50n2053_006:0256b10": "迷，況乎佛道崇虛，乘幽控寂，弘濟萬品，典",
    "T50n2053_006:0256b11": "御十方，舉威靈而無上，抑神力而無下，",
    "T50n2053_006:0256b12": "大之則彌於宇宙，細之則攝於毫釐，無滅",
    "T50n2053_006:0256b13": "無生，歷千劫而不古，若隱若顯，運百福而",
    "T50n2053_006:0256b14": "長今，妙道凝玄，遵之莫知其際，法流湛寂，",
    "T50n2053_006:0256b15": "挹之莫測其源，故知蠢蠢凡愚，區區庸鄙，",
    "T50n2053_006:0256b16": "投其旨趣，能無疑惑者哉。然則大教之興，",
    "T50n2053_006:0256b17": "基乎西土，騰漢庭而皎夢，照東域而流",
    "T50n2053_006:0256b18": "慈。昔者分形分跡之時，言未馳而成化，當",
    "T50n2053_006:0256b19": "常現常之世，人仰德而知遵。及乎晦影歸",
    "T50n2053_006:0256b20": "真，遷儀越世，金容掩色，不鏡三千之光，",
    "T50n2053_006:0256b21": "麗像開圖，空端四八之相。於是微言廣被，",
    "T50n2053_006:0256b22": "拯含類於三途，遺訓遐宣，導群生於十地。",
    "T50n2053_006:0256b23": "然而真教難仰，莫能一其旨歸，曲學易遵，",
    "T50n2053_006:0256b24": "邪正於焉紛糺。所以空有之論，或習俗而",
    "T50n2053_006:0256b25": "是非，大小之乘，乍沿時而隆替。有玄奘法",
    "T50n2053_006:0256b26": "師者，法門之領袖也。幼懷貞敏，早悟三空",
    "T50n2053_006:0256b27": "之心，長契神情，先包四忍之行。松風水月",
    "T50n2053_006:0256b28": "未足比其清華，仙露明珠詎能方其朗潤，",
    "T50n2053_006:0256b29": "故以智通無累，神測未形，超六塵而逈出，",
    "T50n2053_006:0256c01": "敻千古而無對。凝心內境，悲正法之陵",
    "T50n2053_006:0256c02": "遲，拪慮玄門，慨深文之訛謬。思欲分條析",
    "T50n2053_006:0256c03": "理，廣彼前聞，截偽續真，開茲後學。是以",
    "T50n2053_006:0256c04": "翹心淨土，往遊西域，乘危遠邁，杖策孤征。",
    "T50n2053_006:0256c05": "積雪晨飛，塗間失地，驚沙夕起，空外迷天，",
    "T50n2053_006:0256c06": "萬里山川，撥煙霞而進影，百重寒暑，躡霜",
    "T50n2053_006:0256c07": "露而前蹤。誠重勞輕，求深願達。周遊西",
    "T50n2053_006:0256c08": "宇，十有七年，窮歷道邦，詢求正教。雙林、八",
    "T50n2053_006:0256c09": "水，味道飡風，鹿苑、鷲峯，瞻奇仰異，承至",
    "T50n2053_006:0256c10": "言於先聖，受真教於上賢，探󱅓妙門，精窮",
    "T50n2053_006:0256c11": "奧業，一乘五律之道，馳驟於心田；八藏三篋",
    "T50n2053_006:0256c12": "之文，波濤於口海。爰自所歷之國，總將三",
    "T50n2053_006:0256c13": "藏要文，凡六百五十七部，譯布中夏，宣揚",
    "T50n2053_006:0256c14": "勝業。引慈雲於西極，注法雨於東垂，聖教",
    "T50n2053_006:0256c15": "缺而復全，蒼生罪而還福，濕火宅之乾焰，共",
    "T50n2053_006:0256c16": "拔迷途，朗愛水之昏波，同臻彼岸。是知惡",
    "T50n2053_006:0256c17": "因業墜，善以緣昇，昇墜之端，唯人所託。譬",
    "T50n2053_006:0256c18": "夫桂生高嶺，雲露方得泫其華；蓮出綠",
    "T50n2053_006:0256c19": "波，飛塵不能污其葉。非蓮性自潔而桂質",
    "T50n2053_006:0256c20": "本貞，良由所附者高則微物不能累，所憑",
    "T50n2053_006:0256c21": "者淨則濁類不能霑。夫以卉木無知，猶資",
    "T50n2053_006:0256c22": "善而成善，況乎人倫有識，不緣慶而成",
    "T50n2053_006:0256c23": "慶？方冀茲經流施，將日月而無窮，斯福遐",
    "T50n2053_006:0256c24": "敷，與乾坤而永大。」時法師奉聖製，表",
    "T50n2053_006:0256c25": "謝曰：「沙門玄奘言。竊聞六爻探󱅓，局於",
    "T50n2053_006:0256c26": "生滅之場，百物正名，未涉真如之境，猶且",
    "T50n2053_006:0256c27": "遠徵羲冊，覩奧不測其神，遐想軒圖，歷",
    "T50n2053_006:0256c28": "選並歸其美。伏惟　皇帝陛下玉毫降質，金",
    "T50n2053_006:0256c29": "輪御天，廓先王之九州，掩百千之日月，廣",
    "T50n2053_006:0257a01": "列代之區域，納恒沙之法界。遂使給園精舍",
    "T50n2053_006:0257a02": "並入隄封，貝葉靈文咸歸冊府。玄奘往",
    "T50n2053_006:0257a03": "因振錫，聊謁崛山，經途萬里，恃　天威",
    "T50n2053_006:0257a04": "如咫步，匪乘千葉，詣雙林如食頃。搜揚",
    "T50n2053_006:0257a05": "三藏，盡龍宮之所儲，研究一乘，窮鷲嶺之",
    "T50n2053_006:0257a06": "遺旨，並已載於白馬，還獻紫宸。尋蒙下",
    "T50n2053_006:0257a07": "詔，賜使翻譯。玄奘識乖龍樹，謬忝傳燈",
    "T50n2053_006:0257a08": "之榮；才異馬鳴，深愧瀉瓶之敏。所譯經、論",
    "T50n2053_006:0257a09": "紕舛尤多，遂荷　天恩，留神構序。文超",
    "T50n2053_006:0257a10": "象、繫之表，理括眾妙之門。忽以微生親承",
    "T50n2053_006:0257a11": "梵嚮，踊躍歡喜，如聞受記，無任欣荷之",
    "T50n2053_006:0257a12": "極。謹奉表詣闕陳謝以聞。」　帝省表",
    "T50n2053_006:0257a13": "復，手報書曰：「　朕才謝珪璋，言慚博達，至",
    "T50n2053_006:0257a14": "於內典，尤所未閑。昨製序文，深為鄙拙，唯",
    "T50n2053_006:0257a15": "恐穢翰墨於金簡，標瓦礫於珠林。忽得來",
    "T50n2053_006:0257a16": "書，謬承褒讚，循躬省慮，彌益厚顏。蓋",
    "T50n2053_006:0257a17": "不足稱，空勞致謝。」",
    "T50n2053_006:0257a18": "大唐大慈恩寺三藏法師傳卷第六"
}