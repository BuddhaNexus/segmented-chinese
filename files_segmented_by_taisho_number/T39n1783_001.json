{
    "T39n1783_001:0001a02": "金光明經玄義卷上",
    "T39n1783_001:0001a04": "隋天台智者大師說",
    "T39n1783_001:0001a05": "門人灌頂錄",
    "T39n1783_001:0001a06": "此金光明甚深無量。太虛空界。尚不喻其高",
    "T39n1783_001:0001a07": "廣。況山斤海滴。寧得盡其邊崖。日輪赫奕。",
    "T39n1783_001:0001a08": "非嬰兒之所瞻仰。大舶樓櫓。豈新產者之所",
    "T39n1783_001:0001a09": "執持。諸佛行處過諸菩薩所行清淨。況二乘",
    "T39n1783_001:0001a10": "心口安可思說。凡夫徒欲言之。言則傷其實。",
    "T39n1783_001:0001a11": "徒欲不言。默則致其失。二俱不可。欲以言之",
    "T39n1783_001:0001a12": "言亦不可。欲以默之默亦不可。故大品中梵",
    "T39n1783_001:0001a13": "志云。非內觀故得是菩提。非外觀故得是菩",
    "T39n1783_001:0001a14": "提。非亦內亦外觀故得是菩提。經言皆不可",
    "T39n1783_001:0001a15": "思說。又生生不可說。生不生不可說。不生生",
    "T39n1783_001:0001a16": "不可說。不生不生不可說。有因緣故亦可得",
    "T39n1783_001:0001a17": "說者。以金為名。名蓋眾寶之上。以法性為體。",
    "T39n1783_001:0001a18": "義則如來所游莊嚴。菩薩深妙功德以為宗。",
    "T39n1783_001:0001a19": "照曜諸天心生歡喜以為用。故文號經王。教",
    "T39n1783_001:0001a20": "攝眾典。故唯貴為名。唯極為體。唯深為宗。唯",
    "T39n1783_001:0001a21": "大為用。唯王為教。所以不二之體常為四。佛",
    "T39n1783_001:0001a22": "世尊之所護持。三世十方亦復如是。一切菩",
    "T39n1783_001:0001a23": "薩。遍他方以遙禮。樹神善女。親雨淚以稱揚。",
    "T39n1783_001:0001a24": "諸天覆之以天威。地祇潤之以地肥。大辯加",
    "T39n1783_001:0001a25": "之以辯道。功德益之以財寶。諸有悉乾枯。三",
    "T39n1783_001:0001a26": "塗除熱惱。舉要言之。一切世間未曾有事。悉",
    "T39n1783_001:0001a27": "皆出現。是以金龍尊王三世讚歎。地神發願",
    "T39n1783_001:0001a28": "以護說者。上聖既爾。豈況人乎。敢託斯義。",
    "T39n1783_001:0001a29": "輒欲興言。冀涓露入海禽鳥向山。實藉片緣",
    "T39n1783_001:0001b01": "同均鹹色。將釋此經大分為二。初釋題。二釋",
    "T39n1783_001:0001b02": "文。釋題為五。一釋名。二辨體。三明宗。四論",
    "T39n1783_001:0001b03": "用。五教相。就此五章大分為二。初總釋。",
    "T39n1783_001:0001b04": "二別釋。總釋又二。初生起。二簡別。生起者。",
    "T39n1783_001:0001b05": "此娑婆國土音聲為佛事。或初從善知識所聞",
    "T39n1783_001:0001b06": "名。或從經卷中聞名。故名在初。以聞名故。次",
    "T39n1783_001:0001b07": "識法體。體顯次行。行即是宗。宗成則有力。力",
    "T39n1783_001:0001b08": "即是用。用能益物。益物故教他。聞名是自行",
    "T39n1783_001:0001b09": "之始。施教是化他之初。有始有終。其唯聖人",
    "T39n1783_001:0001b10": "乎。五章生起次第如此。簡別者。簡是料簡也。",
    "T39n1783_001:0001b11": "問若略則唯一。若廣則無量。今此五章。進不",
    "T39n1783_001:0001b12": "是廣。退不成略。何故五耶。答非略非廣。非略",
    "T39n1783_001:0001b13": "故不一。非廣故不多。廣則令智退。略則義不",
    "T39n1783_001:0001b14": "周。我今處中說今義易明了。五章中當其義",
    "T39n1783_001:0001b15": "如此。別者分別也。前一章總三字共為名。次",
    "T39n1783_001:0001b16": "三章派三字以為別。後一章兼於總別。而明",
    "T39n1783_001:0001b17": "教相也。又顯體一章明理。餘四章明事。又前",
    "T39n1783_001:0001b18": "三章是因。後二章是果。又前四章是行。後一",
    "T39n1783_001:0001b19": "章是教。又前四章是自利行。後一章是利他",
    "T39n1783_001:0001b20": "行。又前四章是聖默然。後一章是聖說法。如",
    "T39n1783_001:0001b21": "此等種種分別料簡。今顯譬中當。分明包富。",
    "T39n1783_001:0001b22": "如囊中有寶不探示人。人無知者。此皆為分",
    "T39n1783_001:0001b23": "明中作譬也。囊中有寶為總三字作譬。探以",
    "T39n1783_001:0001b24": "示人為別三字作譬。囊中有寶為理一章作",
    "T39n1783_001:0001b25": "譬。探以示人為明事章作譬。其餘例皆可知",
    "T39n1783_001:0001b26": "也。二別釋者。別釋五章也。今先解釋名章。若",
    "T39n1783_001:0001b27": "依四卷題但作三字。無帝王兩字。若依經文",
    "T39n1783_001:0001b28": "有經王之義。若說若不說俱亦無妨。今釋名",
    "T39n1783_001:0001b29": "為五。一通別。二翻譯。三譬喻。四附文釋。五",
    "T39n1783_001:0001c01": "當體釋。言通別者。夫教有通別依教明行。行",
    "T39n1783_001:0001c02": "有通別從行顯理。理有通別。且置行理。但明",
    "T39n1783_001:0001c03": "教通別者。夫理無名字。名字名理。如虛空無",
    "T39n1783_001:0001c04": "丈尺。丈尺約虛空。天王般若云。總持無文",
    "T39n1783_001:0001c05": "字。文字顯總持。若從能顯之文字。是名則通。",
    "T39n1783_001:0001c06": "若從能顯之所以。此名則別。云何為通。如聖",
    "T39n1783_001:0001c07": "所說。一經一時一處一部一偈一句一言皆是",
    "T39n1783_001:0001c08": "文字。從此文字通稱為經。云何為別。別則有",
    "T39n1783_001:0001c09": "四。一令世諦不亂。歡心悅耳。二逗化所宜。開",
    "T39n1783_001:0001c10": "發宿善。三對其業障。令惡滅罪除。四點示",
    "T39n1783_001:0001c11": "道理。霍然妙悟。悅宜對悟。各各所以。其致不",
    "T39n1783_001:0001c12": "同。稱之為別。譬如鹽梅相和成種種滋味。",
    "T39n1783_001:0001c13": "組織交橫成種種文繡。從別所以故有金光",
    "T39n1783_001:0001c14": "明三字。標今教異於諸教。從通文言故有經",
    "T39n1783_001:0001c15": "之一字。眾經通稱也。今經通別合標。故言",
    "T39n1783_001:0001c16": "金光明經。二翻譯者。真諦三藏云。具存外國",
    "T39n1783_001:0001c17": "音。應言修跋拏婆頗婆欝多摩因陀羅遮閱那",
    "T39n1783_001:0001c18": "修多羅。修跋拏此言金。婆頗婆此言光。欝",
    "T39n1783_001:0001c19": "多摩此言明。因陀羅此言帝。遮閱那此言",
    "T39n1783_001:0001c20": "王。修多羅此言經。外國又稱佛陀羅。此間所",
    "T39n1783_001:0001c21": "無。又略帝王兩字。但存三字者。漢人好略",
    "T39n1783_001:0001c22": "譯者省之。但翻為金光明經也。餘師翻不及",
    "T39n1783_001:0001c23": "此委悉也。三譬喻者。舊經師。以三字譬三德。",
    "T39n1783_001:0001c24": "金譬法身。光譬般若。明譬解脫。若大師云。",
    "T39n1783_001:0001c25": "數論但明真應二身。若以二釋三於論不便。",
    "T39n1783_001:0001c26": "若取經文。經文無一處明三德。若別作義",
    "T39n1783_001:0001c27": "解何義不通。而獨譬三德既違己論。又不會",
    "T39n1783_001:0001c28": "經非今所用。地人云。金質之上自有光明之",
    "T39n1783_001:0001c29": "能。譬於法性從體起用。自有般若解說之力。",
    "T39n1783_001:0002a01": "但作體用二義。不須分光明異也。若大師",
    "T39n1783_001:0002a02": "云。地論幸明三佛。三佛釋題於義自便。而棄",
    "T39n1783_001:0002a03": "三身從體用者。則非論意。若取經文新舊兩",
    "T39n1783_001:0002a04": "本。並說三身不道體用。亦違己論復不會",
    "T39n1783_001:0002a05": "經。進退何之。今所不用。真諦三藏云。三字",
    "T39n1783_001:0002a06": "譬三種三法。一譬三身。二譬三德。三譬三",
    "T39n1783_001:0002a07": "位。譬三身者。金體真實以譬法身。光用能",
    "T39n1783_001:0002a08": "照以譬應身。明能遍益以譬化身。次譬三",
    "T39n1783_001:0002a09": "德者。金有四義。一色無變。二體無染。三轉",
    "T39n1783_001:0002a10": "作無礙。四令人富。金以譬法身常淨我樂",
    "T39n1783_001:0002a11": "四德。光有二義。一能照了。二能除闇。以譬",
    "T39n1783_001:0002a12": "般若照境除惑。明有二義。一無闇。二廣遠。以",
    "T39n1783_001:0002a13": "譬解脫眾累永盡溥益有緣。次三位者。金",
    "T39n1783_001:0002a14": "性先有。如道前正因位光融體顯。如道中了",
    "T39n1783_001:0002a15": "因位。明無瑕垢。如道後緣因位。彼家料簡云。",
    "T39n1783_001:0002a16": "法身是實二身不實。法身具四德。般若解脫",
    "T39n1783_001:0002a17": "各具二德。正因是本有。了因是現有。緣因是",
    "T39n1783_001:0002a18": "當有。大師謂三三之釋。三義不了。一因果",
    "T39n1783_001:0002a19": "不通。二乖圓別。三不稱法性。云何因果不通。",
    "T39n1783_001:0002a20": "夫三身三德。本是果上圓滿之名。而今分置",
    "T39n1783_001:0002a21": "三德殘缺不足。何者。若法身是道前。為是果",
    "T39n1783_001:0002a22": "上之法身。為是性德之法身。若是果上之法",
    "T39n1783_001:0002a23": "身。不應在道前。若是性德之法身性德何獨",
    "T39n1783_001:0002a24": "有法身。亦應有性德之般若。性德之解脫(云云)。",
    "T39n1783_001:0002a25": "若言般若是道中。為是何等之般若。若是",
    "T39n1783_001:0002a26": "果上之般若。不應在道中。若是分得之般若。",
    "T39n1783_001:0002a27": "何意無分得之法身解脫(云云)。若解脫在道",
    "T39n1783_001:0002a28": "後。道後眾善溥會。何獨有解脫。以是觀之",
    "T39n1783_001:0002a29": "因果不通。乖圓別者。若作圓說。法身常樂我",
    "T39n1783_001:0002b01": "淨此自可知(云云)。般若與法身相冥。法身既",
    "T39n1783_001:0002b02": "具四德。般若寧無四德耶。解脫脫果縛故樂。",
    "T39n1783_001:0002b03": "脫因縛故淨。無因果縛故我。非因非果故常。",
    "T39n1783_001:0002b04": "圓說圓滿無有缺減。真諦若作別說。應依此",
    "T39n1783_001:0002b05": "經。經云法身是常是實。實即我德也。應身",
    "T39n1783_001:0002b06": "智慧清淨即淨德也。化身三昧清淨即樂德",
    "T39n1783_001:0002b07": "也。三藏說法身獨具四德。二身各具二德。故",
    "T39n1783_001:0002b08": "皆乖圓別也。不稱法性者。且引一。經如淨名",
    "T39n1783_001:0002b09": "云。眾生如彌勒如。一如無二如。此性德法",
    "T39n1783_001:0002b10": "身也。一切眾生即菩提相。不可復得。此性德",
    "T39n1783_001:0002b11": "般若也。一切眾生即涅槃相。不可復滅。此",
    "T39n1783_001:0002b12": "性德解脫也。如此三義豈非本有道前之位。",
    "T39n1783_001:0002b13": "豈獨有金而無光明耶。又華嚴云。初發心時",
    "T39n1783_001:0002b14": "便成正覺。所有慧身不由他悟。清淨妙法身",
    "T39n1783_001:0002b15": "湛然應一切。妙法身是法身德。慧身是般若",
    "T39n1783_001:0002b16": "德。應一切即應身。是解脫德。此之三身地地",
    "T39n1783_001:0002b17": "轉增。如月漸滿。豈非道始因中之位。那得因",
    "T39n1783_001:0002b18": "中。祇有般若耶。道後具三德如上說。此事",
    "T39n1783_001:0002b19": "可知。當知道前圓性德。道中圓分德。道後",
    "T39n1783_001:0002b20": "圓究竟德。那忽分割一處唯一耶。豈非蹙靈",
    "T39n1783_001:0002b21": "鳳於鳩巢。迴神龍於兔窟。辱鱗羽之壯勢。",
    "T39n1783_001:0002b22": "非法性之圓談。天台師尋其經意義則不然。",
    "T39n1783_001:0002b23": "何者經言。法性無量甚深理無不統。文稱經",
    "T39n1783_001:0002b24": "王。何所不攝。豈止於三三九法耶。當知三字",
    "T39n1783_001:0002b25": "遍譬一切橫法門。乃稱法性無量之說。遍譬",
    "T39n1783_001:0002b26": "一切豎法門。乃稱法性甚深之旨。方合經王",
    "T39n1783_001:0002b27": "一切遍收。若長若廣教無不統。此義淵博不",
    "T39n1783_001:0002b28": "可以言想。且寄十種三法以為初門。復為三",
    "T39n1783_001:0002b29": "意。一標十數。二釋十相。三簡十法。言標十數",
    "T39n1783_001:0002c01": "者。謂三德三寶。三涅槃三身。三大乘三菩提。",
    "T39n1783_001:0002c02": "三般若三佛性。三識三道也。諸三法無量止",
    "T39n1783_001:0002c03": "取此十法。其意云何。此之十法該括始終。今",
    "T39n1783_001:0002c04": "作逆順兩番生起。初從無住本立一切法。夫",
    "T39n1783_001:0002c05": "三德者。名祕密藏。祕密藏顯由於三寶。三寶",
    "T39n1783_001:0002c06": "由三涅槃。三涅槃由三身。三身由三大乘。",
    "T39n1783_001:0002c07": "三大乘由三菩提。三菩提由三般若。三般若",
    "T39n1783_001:0002c08": "由三佛性。三佛性由三識。三識由三道。此從",
    "T39n1783_001:0002c09": "法性立一切法也。若從無明為本立一切法",
    "T39n1783_001:0002c10": "者。一切眾生無不具於十二因緣。三道迷惑",
    "T39n1783_001:0002c11": "翻惑生解。即成三識。從識立因即成三佛性。",
    "T39n1783_001:0002c12": "從因起智即成三般若。從智起行即成三菩",
    "T39n1783_001:0002c13": "提。從行進趣即成三大乘。乘辦智德即成三",
    "T39n1783_001:0002c14": "身。身辦斷德即成三涅槃。涅槃辦恩德利物",
    "T39n1783_001:0002c15": "即成三寶。究竟寂滅入於三德。即成祕密藏",
    "T39n1783_001:0002c16": "也。是為逆順次第甚深無量義。復云何無",
    "T39n1783_001:0002c17": "量義者。是一法門具九法門。三德尊重即是",
    "T39n1783_001:0002c18": "三寶。三德不生不滅即是三涅槃。三德具足",
    "T39n1783_001:0002c19": "諸法聚集名為三身。運載荷負即是三大乘。",
    "T39n1783_001:0002c20": "不可異趣名三菩提。覺了清淨名三般若。",
    "T39n1783_001:0002c21": "是如來種名三佛性。分別不謬是名三識。即",
    "T39n1783_001:0002c22": "事通理故名三道。是為一三法門具九三法",
    "T39n1783_001:0002c23": "門。亦具一切三法門。悉例可知。又皆具一",
    "T39n1783_001:0002c24": "切一法門。一切二法門一切三法門。四法門",
    "T39n1783_001:0002c25": "五法門。六法門七法門。八法門九法門。十法",
    "T39n1783_001:0002c26": "門。百法門千法門。萬法門億法門。一恒沙",
    "T39n1783_001:0003a01": "二恒沙。百千萬億恒沙法門。亦應可知。經",
    "T39n1783_001:0003a02": "云一法門無量法門以為眷屬。一中解無量。",
    "T39n1783_001:0003a03": "是為法性橫廣無量之義也。甚深義者。寄",
    "T39n1783_001:0003a04": "三位顯之。如十法門共論者。三道三識是",
    "T39n1783_001:0003a05": "本有位。三德三寶是當有位。其餘是現有位。",
    "T39n1783_001:0003a06": "是名法性甚深。竪高之義亦成。又一法門",
    "T39n1783_001:0003a07": "具九法門。取其三道三識是本有位。取三德",
    "T39n1783_001:0003a08": "三寶是當有位。取其餘者為現有位。甚深義",
    "T39n1783_001:0003a09": "亦成。又一一法門具六即位。理即是本有位。",
    "T39n1783_001:0003a10": "究竟即是當有位。其餘即是現有位。甚深",
    "T39n1783_001:0003a11": "義亦成。是為法性竪高甚深之義也。當知",
    "T39n1783_001:0003a12": "金光明三字。遍譬一切橫法門。故言無量。遍",
    "T39n1783_001:0003a13": "譬一切竪法門。故言甚深。乃稱法性之文。方",
    "T39n1783_001:0003a14": "合經王之旨。次釋十種三法相者。十名如前",
    "T39n1783_001:0003a15": "已列。十相今當分別。若分別色相青黃同異",
    "T39n1783_001:0003a16": "者。應用肉眼。若分別法相深淺同異者。應用",
    "T39n1783_001:0003a17": "智眼。今時行者既無智眼。應用信解分別同",
    "T39n1783_001:0003a18": "異之相。初明三德相者。云何三云何德。法身",
    "T39n1783_001:0003a19": "般若解脫是為三。常樂我淨是為德。法者法",
    "T39n1783_001:0003a20": "名可軌。諸佛軌之而得成佛。故經言。諸佛所",
    "T39n1783_001:0003a21": "師所謂法也。身者聚也。一法具一切法無有",
    "T39n1783_001:0003a22": "缺減。故名為身。經言。我身即是一切眾生真",
    "T39n1783_001:0003a23": "善知識。當知身者聚也。般若者。覺了諸法",
    "T39n1783_001:0003a24": "集散非集非散。即是覺了三諦之法。解脫",
    "T39n1783_001:0003a25": "者。於諸法無染無住。名為解脫。是名為三。",
    "T39n1783_001:0003a26": "云何為德。一一法皆具常樂我淨。名之為德。",
    "T39n1783_001:0003a27": "法身無二死為常。不受二邊為樂。具八自在",
    "T39n1783_001:0003a28": "為我。身業淨口業淨意業淨為淨。無以為類。",
    "T39n1783_001:0003a29": "疆寄世金以譬之。世金不變不染轉變富",
    "T39n1783_001:0003b01": "貴。譬法身四德也。般若任運具四德。如智",
    "T39n1783_001:0003b02": "冥如境故。大品云。色淨故般若淨。例此即得",
    "T39n1783_001:0003b03": "色常色樂色我諸義皆成。又云。色大故般若",
    "T39n1783_001:0003b04": "大。色無邊故般若無邊。此是法性廣大。般若",
    "T39n1783_001:0003b05": "亦廣大。例此應云色深奧故般若亦深奧。此",
    "T39n1783_001:0003b06": "是法性竪高。般若亦竪高。當知般若亦具四",
    "T39n1783_001:0003b07": "德明矣。解脫亦具四德。夫解脫者。諸惡永",
    "T39n1783_001:0003b08": "盡。即無常無樂無我無淨。皆已盡也。亦是",
    "T39n1783_001:0003b09": "眾善溥會。即常樂我淨溥會也。大經云。",
    "T39n1783_001:0003b10": "真解脫者即是如來。如來即是法身。當知",
    "T39n1783_001:0003b11": "解脫同如來常樂我淨也。又大經云。三點",
    "T39n1783_001:0003b12": "具足名大涅槃。點是文字。當知法身般若解",
    "T39n1783_001:0003b13": "脫皆文字也。故知三點悉備四德。故言具足。",
    "T39n1783_001:0003b14": "三因即是三智。三智德具四德。三德具足名",
    "T39n1783_001:0003b15": "祕密藏。具足之文必具四德也。當知四德",
    "T39n1783_001:0003b16": "具足即是其相。若得此一章意。餘九可解。不",
    "T39n1783_001:0003b17": "能默已更復略言。云何三云何寶。佛法僧",
    "T39n1783_001:0003b18": "是為三。可尊可重名為寶。至理可尊名為法",
    "T39n1783_001:0003b19": "寶。覺理之智可尊名佛寶。毘盧遮那遍一切",
    "T39n1783_001:0003b20": "處。即事而理。此和可尊名僧寶。此之三寶皆",
    "T39n1783_001:0003b21": "常樂我淨。常樂我淨故乃可尊可重。當知三",
    "T39n1783_001:0003b22": "德與三寶。無二無別。既以金光明喻三德。還",
    "T39n1783_001:0003b23": "以金光明譬三寶也。云何三。云何涅槃。性",
    "T39n1783_001:0003b24": "淨圓淨方便淨是為三。不生不滅名涅槃。諸",
    "T39n1783_001:0003b25": "法實相不可染不可淨。不染即不生。不淨",
    "T39n1783_001:0003b26": "即不滅。不生不滅名性淨涅槃。修因契理",
    "T39n1783_001:0003b27": "惑畢竟不生。智畢竟不滅。不生不滅名圓淨",
    "T39n1783_001:0003b28": "涅槃。寂而常照機感即生。此生非生。緣謝",
    "T39n1783_001:0003b29": "即滅此滅非滅。不生不滅名方便淨涅槃。當",
    "T39n1783_001:0003c01": "知此三涅槃。不生不滅即是常。常故名樂樂",
    "T39n1783_001:0003c02": "故名我我故名淨。涅槃既即常樂我淨。即",
    "T39n1783_001:0003c03": "是三德可尊可重故。即是三寶無二無別。既",
    "T39n1783_001:0003c04": "以金光明喻三德三寶。還以金光明喻三",
    "T39n1783_001:0003c05": "涅槃也。云何三云何身。法報應是為三。三",
    "T39n1783_001:0003c06": "種法聚故名身。所謂理法聚名法身。智法聚",
    "T39n1783_001:0003c07": "名報身。功德法聚名應身。然理無聚散義",
    "T39n1783_001:0003c08": "言聚散。始從初心顯出正理乃至究竟理聚",
    "T39n1783_001:0003c09": "方圓。始從初心終至究竟。顯理之智智聚方",
    "T39n1783_001:0003c10": "圓。始從初心終至究竟。功德之聚方圓。故以",
    "T39n1783_001:0003c11": "三法聚為三身。當知三身皆常樂我淨。即",
    "T39n1783_001:0003c12": "是三德。可尊可重即是三寶。不生不滅即",
    "T39n1783_001:0003c13": "是涅槃無二無別。既以金光明譬三德等。",
    "T39n1783_001:0003c14": "還以金光明譬三身也。云何三大乘。運",
    "T39n1783_001:0003c15": "荷名乘。理性虛通任運荷諸法。故名理",
    "T39n1783_001:0003c16": "乘。隨乘者。智隨於境如蓋隨函。故名隨乘。",
    "T39n1783_001:0003c17": "得乘者。得果得機。得果故自解脫。得機故",
    "T39n1783_001:0003c18": "令他解脫。故名得乘。當知三乘皆常樂我",
    "T39n1783_001:0003c19": "淨。即與三德無二無別。既以金光明譬三",
    "T39n1783_001:0003c20": "德。還以金光明譬三大乘也。云何三菩提。",
    "T39n1783_001:0003c21": "一真性菩提。亦名無上菩提。此菩提以理",
    "T39n1783_001:0003c22": "為道。二實智菩提。亦名清淨菩提。此菩",
    "T39n1783_001:0003c23": "提以智慧為道。三方便菩提。亦名究竟菩提。",
    "T39n1783_001:0003c24": "此菩提以善巧逗會為道。當知三菩提皆",
    "T39n1783_001:0003c25": "常樂我淨。與三德無二無別。既以金光明",
    "T39n1783_001:0003c26": "譬三德。還以金光明譬三菩提也。云何三",
    "T39n1783_001:0003c27": "般若。般若名智慧。實相般若。非寂非照即",
    "T39n1783_001:0003c28": "一切種智。觀照般若。非照而照即一切智。",
    "T39n1783_001:0003c29": "方便般若。非寂而寂即道種智。當知三般",
    "T39n1783_001:0004a01": "若皆常樂我淨。與三德無二無別。既以金光",
    "T39n1783_001:0004a02": "明譬三德。還以金光明譬三般若也。云何",
    "T39n1783_001:0004a03": "三佛性。佛名為覺性名不改。不改即是非常",
    "T39n1783_001:0004a04": "非無常。如土內金藏天魔外道所不能壞。名",
    "T39n1783_001:0004a05": "正因佛性。了因佛性者。覺智非常非無常。",
    "T39n1783_001:0004a06": "智與理相應。如人善知金藏。此智不可破壞",
    "T39n1783_001:0004a07": "名了因佛性。緣因佛性者。一切非常非無常。",
    "T39n1783_001:0004a08": "功德善根資助覺智。開顯正性。如耘除草穢",
    "T39n1783_001:0004a09": "掘出金藏。名緣因佛性。當知三佛性一一皆",
    "T39n1783_001:0004a10": "常樂我淨。與三德無二無別。既以金光明譬",
    "T39n1783_001:0004a11": "三德。還以金光明三字。譬三佛性也。云何",
    "T39n1783_001:0004a12": "三識。識名為覺了。是智慧之異名爾。菴摩",
    "T39n1783_001:0004a13": "羅識是第九不動識。若分別之即是佛識。阿",
    "T39n1783_001:0004a14": "梨耶識即是第八無沒識。猶有隨眠煩惱與",
    "T39n1783_001:0004a15": "無明合。別而分之是菩薩識。大論云。在菩薩",
    "T39n1783_001:0004a16": "心名為般若。即其義也。阿陀那識。是第七分",
    "T39n1783_001:0004a17": "別識。訶惡生死欣羨涅槃。別而分之是二",
    "T39n1783_001:0004a18": "乘識。於佛即是方便智。波浪是凡夫第六識",
    "T39n1783_001:0004a19": "無俟復言。當知三識一一皆常樂我淨。與三",
    "T39n1783_001:0004a20": "德無二無別。既以三德譬金光明。還以金光",
    "T39n1783_001:0004a21": "明譬三識也。云何三道。過去無明現在。愛",
    "T39n1783_001:0004a22": "取三支是煩惱道。過去行現在有。二支是業",
    "T39n1783_001:0004a23": "道。現在識名色六入觸受。未來生老死。七支",
    "T39n1783_001:0004a24": "是苦道。道名能通。此三更互相通。從煩惱通",
    "T39n1783_001:0004a25": "業。從業通苦。從苦復通煩惱。故名三道。苦",
    "T39n1783_001:0004a26": "道者。謂識名色六入觸受。大經云。無明與",
    "T39n1783_001:0004a27": "愛是二中間名為佛性。中間即是苦道。名",
    "T39n1783_001:0004a28": "為佛性者。名生死身為法身。如指氷為水",
    "T39n1783_001:0004a29": "爾。煩惱道者。謂無明愛取名此為般若者。",
    "T39n1783_001:0004b01": "如指薪為火爾。業道者。謂行有乃至五無",
    "T39n1783_001:0004b02": "間。皆解脫相者。如指縛為脫爾。當知三道",
    "T39n1783_001:0004b03": "體之即真常樂我淨。與三德無二無別。既以",
    "T39n1783_001:0004b04": "金光明譬三德。還以金光明譬三道也。若",
    "T39n1783_001:0004b05": "見此十法門。若同若異亦是一法門。作一切",
    "T39n1783_001:0004b06": "法門相。若同若異相相明了。即百法千法萬",
    "T39n1783_001:0004b07": "法。恒沙塵數亦如是。華嚴云。一法門無量",
    "T39n1783_001:0004b08": "法門而為眷屬。首楞嚴和香丸。大品裹珠。",
    "T39n1783_001:0004b09": "法華一地所生。涅槃大海水浴。皆是其義。",
    "T39n1783_001:0004b10": "問若一法即是諸法者。唯說一法何用餘法",
    "T39n1783_001:0004b11": "耶。答佛為悅一切人。宜一切人。對一切人。",
    "T39n1783_001:0004b12": "悟一切人。若遍說之多有利益。一說尚令生",
    "T39n1783_001:0004b13": "種種解。遍讀諸異論。即知智者意。故種",
    "T39n1783_001:0004b14": "種說令得一切解。麁言及軟語。皆歸第一",
    "T39n1783_001:0004b15": "義。皆是示人無違諍法。即此義也。三料簡",
    "T39n1783_001:0004b16": "者。初料簡三德。若指太子相好體為法身。",
    "T39n1783_001:0004b17": "法身在前。樹王下時。明無漏慧三十四心為",
    "T39n1783_001:0004b18": "般若。般若在中。八十滅度燒身不受後身為",
    "T39n1783_001:0004b19": "解脫。解脫在後。異而且縱。法身時無般若。般",
    "T39n1783_001:0004b20": "若時無解脫。解脫時無般若法身。此即三法",
    "T39n1783_001:0004b21": "各異。斯乃阿含三藏數家所用。此之三意。",
    "T39n1783_001:0004b22": "悉不得稱常樂我淨也。若指空境為法身。",
    "T39n1783_001:0004b23": "法身是本有。照真之慧為般若。般若是今有。",
    "T39n1783_001:0004b24": "子果兩縛盡為解脫。解脫是當有。異而且縱。",
    "T39n1783_001:0004b25": "斯乃三乘通教中所說。前代探明大乘人所",
    "T39n1783_001:0004b26": "用。亦不得稱常樂我淨。若如真諦師明。法",
    "T39n1783_001:0004b27": "身具四德般若解脫各二。此乃橫而且異。乃",
    "T39n1783_001:0004b28": "別教一途所明。而真諦師偏用。當知法身可",
    "T39n1783_001:0004b29": "稱為德。般若解脫無德可稱。不會無量甚深",
    "T39n1783_001:0004c01": "之高廣。亦不得稱為經王。今所明三德如上",
    "T39n1783_001:0004c02": "說。一一皆具常樂我淨。論廣則無量。論高",
    "T39n1783_001:0004c03": "則甚深。若諸學人聞諸經之王。四佛所護。不",
    "T39n1783_001:0004c04": "解此意。如牛羊心眼不足論道也。料簡三",
    "T39n1783_001:0004c05": "寶者。若指樹王得道為佛寶。轉生滅四諦法",
    "T39n1783_001:0004c06": "輪為法寶。度陳如等五人。先得眼智明覺者",
    "T39n1783_001:0004c07": "為僧寶。由是三寶故到于今。即有相從三",
    "T39n1783_001:0004c08": "寶者。此乃阿含中所明階梯三寶。亦是數論",
    "T39n1783_001:0004c09": "宗用也。若指樹王得道為佛寶。所說無生",
    "T39n1783_001:0004c10": "四諦為法寶。二乘菩薩修真無漏斷結成聖",
    "T39n1783_001:0004c11": "理和為僧寶者此亦三乘通教中所說。探明",
    "T39n1783_001:0004c12": "大乘人所用。此兩種三寶。並無常樂我淨。若",
    "T39n1783_001:0004c13": "指華王世界坐蓮華臺成道為佛寶。所說恒",
    "T39n1783_001:0004c14": "沙佛法無量四諦為法寶。四十一賢聖為",
    "T39n1783_001:0004c15": "僧寶。此則異前。雖非階梯未是同體。亦非",
    "T39n1783_001:0004c16": "金光明所譬三寶也。料簡三涅槃者。若饑",
    "T39n1783_001:0004c17": "得食病得差。獄得出獼猴得酒。旃遮婆羅",
    "T39n1783_001:0004c18": "門飽食指腹。皆是世人暢情為涅槃爾若",
    "T39n1783_001:0004c19": "計非想定無想天為涅槃者。此是邪見妄",
    "T39n1783_001:0004c20": "謂為涅槃爾。若多貪欲人得不淨觀為涅",
    "T39n1783_001:0004c21": "槃者。斯乃四善根方便行人涅槃也。若三",
    "T39n1783_001:0004c22": "界煩惱盡。證有餘涅槃。焚身灰智入無餘涅",
    "T39n1783_001:0004c23": "槃。菩薩未得此涅槃。此即阿含中析法二乘",
    "T39n1783_001:0004c24": "之涅槃。若三乘人同盡子果兩縛。即是通教",
    "T39n1783_001:0004c25": "中共涅槃。若指中道如理為性淨涅槃。中道",
    "T39n1783_001:0004c26": "智為圓淨涅槃。同緣出世薪盡火滅。為方便",
    "T39n1783_001:0004c27": "淨涅槃。三種各別互不相關。是為別教涅槃。",
    "T39n1783_001:0004c28": "若言但有性淨方便淨兩涅槃。不明緣因涅",
    "T39n1783_001:0004c29": "槃。各別不融者還是別教。非今經所譬涅槃",
    "T39n1783_001:0005a01": "也。料簡三身者。若取樹王下佛為真身。神通",
    "T39n1783_001:0005a02": "變化猿猴鹿馬為應身。不明三身者。此小乘",
    "T39n1783_001:0005a03": "析法意爾。若取即事而真為真身。化用為",
    "T39n1783_001:0005a04": "應身。不明三身者。此體法中意爾。問若爾",
    "T39n1783_001:0005a05": "樹王下丈六。既非佛復非鹿馬。為是何身。",
    "T39n1783_001:0005a06": "答一往應同人像此屬應身。又一解。例如",
    "T39n1783_001:0005a07": "大乘心中智合中理為法身。今亦如是。體是",
    "T39n1783_001:0005a08": "人像即是真空。此屬真身。若依真諦師云。",
    "T39n1783_001:0005a09": "法身真實二身不真實。此則三身體相各異。",
    "T39n1783_001:0005a10": "乃是別教中一途。非今所用。若言三身皆真",
    "T39n1783_001:0005a11": "實。至理是法身。契理之智是報身。起用是",
    "T39n1783_001:0005a12": "應身。應身是實佛所化皆實不虛。大經云。",
    "T39n1783_001:0005a13": "不淨觀亦實亦虛非實。不淨作不淨想是為",
    "T39n1783_001:0005a14": "虛。能破貪心是為實。應身例爾。非本體故為",
    "T39n1783_001:0005a15": "虛。能利益故為實。今取實邊不取虛邊。故言",
    "T39n1783_001:0005a16": "三身皆實是今所用。若復圓論三身。皆實",
    "T39n1783_001:0005a17": "皆虛皆亦實亦虛皆非實非虛。當約三身並",
    "T39n1783_001:0005a18": "作四句。如別記(云云)。問三字譬三身。亦得譬",
    "T39n1783_001:0005a19": "一身二身四身無身不。答佛赴緣以三字名",
    "T39n1783_001:0005a20": "經。義家作三身解釋。若得意者。作四三二",
    "T39n1783_001:0005a21": "一無義。亦復何咎。下經中悉有其文。若作",
    "T39n1783_001:0005a22": "四身者。新本云。釋迦牟尼能種種示現。此則",
    "T39n1783_001:0005a23": "開出應化。是為四身。若作三身者。即有",
    "T39n1783_001:0005a24": "三身分別品。專論其義。若作二身者。佛真",
    "T39n1783_001:0005a25": "法身猶若虛空。應物現形如水中月。若作一",
    "T39n1783_001:0005a26": "身者。新本云。一切諸佛以真法為身。若作",
    "T39n1783_001:0005a27": "無身者。如來行處淨若虛空。而復游入善",
    "T39n1783_001:0005a28": "寂大城。虛空中則無一二之數。此是無身",
    "T39n1783_001:0005a29": "之文。問若爾。云何以金光明。譬四身二身",
    "T39n1783_001:0005b01": "一身無身耶。答若以義名譬盈縮由義爾。",
    "T39n1783_001:0005b02": "若譬四身者。取光明之上有煜爚之焰。文云",
    "T39n1783_001:0005b03": "金光晃曜。此是譬四身之文。若譬三身如即",
    "T39n1783_001:0005b04": "所用。若譬二身。金是正體光明只是功能。以",
    "T39n1783_001:0005b05": "此為譬。若譬一身但舉於金以為正譬。光",
    "T39n1783_001:0005b06": "明既是枝末非正所論。若譬無身者。至寶",
    "T39n1783_001:0005b07": "以無貪為金。揚震四知亦以無貪為金。今",
    "T39n1783_001:0005b08": "以世之至寶。譬出世之至理。彌會文義也。",
    "T39n1783_001:0005b09": "料簡三大乘者。若約因緣六度大乘者。此還",
    "T39n1783_001:0005b10": "是三人名別義同也。若約三人同用無生斷",
    "T39n1783_001:0005b11": "煩惱。三人同乘一乘。此則通教中乘也。",
    "T39n1783_001:0005b12": "若理隨得三乘。體相別異不同者。此則別",
    "T39n1783_001:0005b13": "教中乘也。三種並為得乘方便所攝也。正法",
    "T39n1783_001:0005b14": "華中明象乘。足三為四。羊鹿牛乘為得乘所",
    "T39n1783_001:0005b15": "攝。象乘即是理乘。如今之所明三乘也。華",
    "T39n1783_001:0005b16": "嚴中明四乘。三乘亦為得乘所攝。佛乘正",
    "T39n1783_001:0005b17": "是今之三乘義也。料簡三菩提者。如請觀",
    "T39n1783_001:0005b18": "音云。修三種清淨三菩提心。此即緣三乘",
    "T39n1783_001:0005b19": "人心而修心也。乃是方便菩提所攝。若緣真",
    "T39n1783_001:0005b20": "如實理發菩提心者。或緣如來智慧說法發",
    "T39n1783_001:0005b21": "菩提心者。或緣如來神通變化。發菩提心者。",
    "T39n1783_001:0005b22": "亦非今所用。文殊問般若云。無發是發菩",
    "T39n1783_001:0005b23": "提心。又若一發一切發。是發菩提心。又若",
    "T39n1783_001:0005b24": "非一非一切。而一而一切。是發菩提心。如",
    "T39n1783_001:0005b25": "此菩提心。即一而三並今所用。於一而論",
    "T39n1783_001:0005b26": "三。於三而論一爾(云云)料簡三般若者。問",
    "T39n1783_001:0005b27": "般若至忘至寂。云何分別諸法耶。答一切智",
    "T39n1783_001:0005b28": "觀慧眼見。見法皆非法。道種智觀法眼見。",
    "T39n1783_001:0005b29": "見非法皆是法。一切種智觀佛眼見。見法",
    "T39n1783_001:0005c01": "非法非非法雙照法非法。若三智三眼一時",
    "T39n1783_001:0005c02": "圓觀。一切法寂滅相。種種行類相貌。皆知",
    "T39n1783_001:0005c03": "五眼具足成菩提。汝所問者乃是眇眼所見。",
    "T39n1783_001:0005c04": "偏觀所觀。與則是曲見。奪則墮尼犍也。料",
    "T39n1783_001:0005c05": "簡三佛性者。真諦師云。正性在道前。了性在",
    "T39n1783_001:0005c06": "道中。緣性在道後。此一往別說推理不然。",
    "T39n1783_001:0005c07": "華嚴云。一中具無量。大品云。一心具萬行。淨",
    "T39n1783_001:0005c08": "名云。舉足下足具於佛法矣。法華云。一切",
    "T39n1783_001:0005c09": "智願猶在不失。涅槃云。金剛寶藏具足無缺。",
    "T39n1783_001:0005c10": "但有深淺明昧之殊爾。料簡三識。若分別",
    "T39n1783_001:0005c11": "說者則屬三人。此乃別教意。非今所用。若",
    "T39n1783_001:0005c12": "依攝論如土染金之文。即是圓意。土即阿陀",
    "T39n1783_001:0005c13": "那。染即阿梨耶。金即菴摩羅。此即圓說也。",
    "T39n1783_001:0005c14": "問如經云。依智不依識。既云三識此那可",
    "T39n1783_001:0005c15": "依。答經言不依識者是生死識。今則不爾。",
    "T39n1783_001:0005c16": "今言依識者。是智之異名。名清淨識。又道",
    "T39n1783_001:0005c17": "前通名為識。道後轉依即是智慧未詳。料簡",
    "T39n1783_001:0005c18": "三道者。問界內可有十二輪轉三道迷惑。",
    "T39n1783_001:0005c19": "界外復云何。答寶性論云。生界外有四種障。",
    "T39n1783_001:0005c20": "謂緣相生壞。緣即無明。為行作緣即煩",
    "T39n1783_001:0005c21": "惱道也。相即結業。即業道也。生即名色等。",
    "T39n1783_001:0005c22": "是苦之初。壞即老死是苦之終。即苦道也。",
    "T39n1783_001:0005c23": "有此四障障於四德。緣障淨相障我。生障樂",
    "T39n1783_001:0005c24": "壞障常。四障破四德顯也。第四依經文立",
    "T39n1783_001:0006a01": "名者。上來舉譬多是義推。依文立名顯然可",
    "T39n1783_001:0006a02": "解。何者義推疎遠依文親近。以己情推度是",
    "T39n1783_001:0006a03": "故言疎。彼義例此。是故言遠。用佛口說是",
    "T39n1783_001:0006a04": "故言親。即此經文是故言近。豈可棄親近而",
    "T39n1783_001:0006a05": "從疎遠耶。始從序品終乎讚佛品。品之中",
    "T39n1783_001:0006a06": "若不說金光明名。即說金光明事。或一品",
    "T39n1783_001:0006a07": "說名不說事。或一品說事不說名。或一品",
    "T39n1783_001:0006a08": "名事兼明。或一品名事獨說。或一品重",
    "T39n1783_001:0006a09": "說名重說事。故知品品不空篇篇悉有。為",
    "T39n1783_001:0006a10": "此義故依文立名也。序品云。是金光明諸經",
    "T39n1783_001:0006a11": "之王。創首標名彌為可用。次壽量品。四佛俱",
    "T39n1783_001:0006a12": "集王舍城。放大光明照王舍城。及此三千",
    "T39n1783_001:0006a13": "大千世界。發起其事懺悔品。信相夢見金鼓。",
    "T39n1783_001:0006a14": "其狀姝大其明溥照。過夜至旦向佛說之。讚",
    "T39n1783_001:0006a15": "歡品金龍尊王。奉貢金鼓發大誓願。願我當",
    "T39n1783_001:0006a16": "來夜則夢見晝如實說。空品云。故此尊經",
    "T39n1783_001:0006a17": "略而說之。尊經即金光明也。四王品六番問",
    "T39n1783_001:0006a18": "答。問問之中重說其名。答答之內重明",
    "T39n1783_001:0006a19": "其事。又以手擎香鑪時。香烟變為香蓋。金",
    "T39n1783_001:0006a20": "光不但遍此大千。亦遍十方佛土(云云)。大辯",
    "T39n1783_001:0006a21": "功德已下。標名舉事其例甚多。若信相所夢。",
    "T39n1783_001:0006a22": "是現在金光明之事。龍尊發願。是過去金",
    "T39n1783_001:0006a23": "光明之事。香蓋遍滿是未來金光明之事。",
    "T39n1783_001:0006a24": "一部名事遍十八品。一處起烟十方光",
    "T39n1783_001:0006a25": "蓋。非但現在亘通三世。若名若事縱橫高",
    "T39n1783_001:0006a26": "廣。無量甚深為若此也。而不用此標名義",
    "T39n1783_001:0006a27": "推。譬喻無有一文。無而疆用有而不遵。",
    "T39n1783_001:0006a28": "明識者審之無俟多云。又諸經例多如稻稈",
    "T39n1783_001:0006a29": "斧柯象步城經等說。其事指所說事仍即為",
    "T39n1783_001:0006b01": "名。又如說稻稈事斧柯事象步事等。即名為",
    "T39n1783_001:0006b02": "稻稈斧柯象步經事也。第五當體得名者。有",
    "T39n1783_001:0006b03": "師云。真諦無名世諦有名。寄名名於無名。",
    "T39n1783_001:0006b04": "假俗而談真爾。成論云。無名相中假名相",
    "T39n1783_001:0006b05": "說。今反此義。俗本無名隨真立名。何者如",
    "T39n1783_001:0006b06": "劫初廓然萬物無字。聖人仰則真法俯立俗",
    "T39n1783_001:0006b07": "號。如理能通依真以名道。如理尊貴依真以",
    "T39n1783_001:0006b08": "名寶。如理能該羅依真以名網。如理能超",
    "T39n1783_001:0006b09": "應依真以名響。華嚴中云。耕田轉耒衣裳作",
    "T39n1783_001:0006b10": "井。皆聖人所為。大經云。世諦但有名無實",
    "T39n1783_001:0006b11": "義。第一義諦有名有實義。以此而推。真諦有",
    "T39n1783_001:0006b12": "名更何所惑。龍樹四依菩薩。隨義理為立",
    "T39n1783_001:0006b13": "名字。義即第一義理即如理也。淨名云。從無",
    "T39n1783_001:0006b14": "住本立一切法。經論咸然豈可不信。今言法",
    "T39n1783_001:0006b15": "性之法。可尊可貴名法性為金。此法性寂而",
    "T39n1783_001:0006b16": "常照名為光。此法性大悲能多利益名為明。",
    "T39n1783_001:0006b17": "即是金光明之法門也。菩薩入此法門從法",
    "T39n1783_001:0006b18": "為名。即是金光明菩薩。佛究竟此法門。",
    "T39n1783_001:0006b19": "即有金焰光明如來。金百光明照藏如來等。",
    "T39n1783_001:0006b20": "若爾何故名釋迦。釋迦此有通別名。從通",
    "T39n1783_001:0006b21": "即名金光明。允同諸佛。從別即受釋迦",
    "T39n1783_001:0006b22": "之稱爾。故讚佛品云。如來之身金色微妙。",
    "T39n1783_001:0006b23": "其明照曜曜即是光。此是讚佛法體。非讚世",
    "T39n1783_001:0006b24": "金也。當佛法性為金。非借世金也。三身品",
    "T39n1783_001:0006b25": "云。與諸佛同體。與諸佛同意。與諸佛同事。",
    "T39n1783_001:0006b26": "同體者是同法性金也。同意者同法性光也。",
    "T39n1783_001:0006b27": "同事者同法性明也。故華嚴云。一切諸如來。",
    "T39n1783_001:0006b28": "同共一法身。一身一智慧。力無畏亦然。一",
    "T39n1783_001:0006b29": "身即是同金。智慧即是同光。力無畏即是同",
    "T39n1783_001:0006c01": "明。於一法體三義具足。非假世金寄況佛",
    "T39n1783_001:0006c02": "法。故樹神云。無量大悲宣說如是妙寶經典。",
    "T39n1783_001:0006c03": "當體並是妙寶。此寶具足光明。非借世金以",
    "T39n1783_001:0006c04": "譬法也。◎",
    "T39n1783_001:0006c05": "金光明經玄義卷上"
}