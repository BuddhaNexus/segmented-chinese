{
    "T51n2092_004:1013c04": "洛陽城西伽藍記卷第四",
    "T51n2092_004:1013c06": "魏撫軍府司馬楊衒之撰",
    "T51n2092_004:1013c07": "冲覺寺。太傅清河王懌捨宅所立也。在西明",
    "T51n2092_004:1013c08": "門外一里御道北。懌親王之中最有名行。世",
    "T51n2092_004:1013c09": "宗愛之。特隆諸弟。延昌四年世宗崩。懌與高",
    "T51n2092_004:1013c10": "陽王雍．廣平王懷。並受遺詔。輔翼孝明。時帝",
    "T51n2092_004:1013c11": "始年六歲。太后代總萬機。以懌名德茂親體",
    "T51n2092_004:1013c12": "道居正。事無大小多諮詢之。是以熙平神龜",
    "T51n2092_004:1013c13": "之際。勢傾人主。第宅豐大。踰於高陽。西北有",
    "T51n2092_004:1013c14": "樓。出凌雲臺。俯臨朝市。目極京師。古詩所謂",
    "T51n2092_004:1013c15": "西北有高樓。上與浮雲齊者也。樓下有儒林",
    "T51n2092_004:1013c16": "館．退賓堂。形製並如清暑殿。土山鈞臺。冠",
    "T51n2092_004:1013c17": "於當世。斜峯入牖。曲沼環堂。樹響飛嚶。堦叢",
    "T51n2092_004:1013c18": "花藥。懌愛賓客。重文藻。海內才子莫不輻輳。",
    "T51n2092_004:1013c19": "府僚臣佐並選雋俊。至於清晨明景騁望",
    "T51n2092_004:1013c20": "南臺。珍羞具設。琴笙並奏。芳醴盈罍。佳",
    "T51n2092_004:1014a01": "賓滿席。使梁王愧兔園之遊。陳思慚雀臺",
    "T51n2092_004:1014a02": "之燕。正光初元義秉權閉太后於後宮。薨懌",
    "T51n2092_004:1014a03": "於下省。孝昌元年太子還總萬機。追贈懌太",
    "T51n2092_004:1014a04": "子太師太將軍都督中外諸軍事。假黃鉞給",
    "T51n2092_004:1014a05": "九旒。鸞輅黃屋。左纛轀輬車前後部羽葆。鼓",
    "T51n2092_004:1014a06": "吹虎賁班劍百人。輓歌二部。葬禮依晉安平",
    "T51n2092_004:1014a07": "王孚故事。諡曰文獻。圖懌像於建始殿。拔清",
    "T51n2092_004:1014a08": "河國令韓子熙為黃門侍郎。從王國三卿",
    "T51n2092_004:1014a09": "為執戟者。近代所無也。為文獻追福。建五層",
    "T51n2092_004:1014a10": "浮圖一所。工作與瑤光寺相似也。",
    "T51n2092_004:1014a11": "宣忠寺。侍中司州牧城陽王所立也。在西陽",
    "T51n2092_004:1014a12": "門外一里御道南。永康中。北海入洛。莊帝北",
    "T51n2092_004:1014a13": "巡。自餘諸王各懷二望。唯徽獨從莊帝。至長",
    "T51n2092_004:1014a14": "子城。大兵阻河。雌雄未決。徽願入洛陽。捨",
    "T51n2092_004:1014a15": "宅為寺。及北海敗散國道重暉。遂捨宅焉。永",
    "T51n2092_004:1014a16": "安末莊帝謀殺爾朱榮。恐事不果請計於徽。",
    "T51n2092_004:1014a17": "徽曰。以生太子為辭。榮必入朝。因以斃之。莊",
    "T51n2092_004:1014a18": "帝曰。后懷孕於十月。今始九月可爾已不。",
    "T51n2092_004:1014a19": "徽曰。婦生產子有延月者。有少月者。不",
    "T51n2092_004:1014a20": "足為怪。帝納其謀。遂唱生太子。遣徽特至",
    "T51n2092_004:1014a21": "太原王第。告云皇儲誕育。值榮與上黨王天",
    "T51n2092_004:1014a22": "穆博戲。徽脫榮帽。勸舞盤旋。徽素大度量。喜",
    "T51n2092_004:1014a23": "怒不形於色。遶殿內外歡叫。榮遂信之。與",
    "T51n2092_004:1014a24": "穆並入朝。莊帝聞榮來不覺失色。中書舍人",
    "T51n2092_004:1014a25": "溫子升曰。陛下色變。帝連索酒飲之。然後",
    "T51n2092_004:1014a26": "行事。榮穆既誅。拜徽太師司馬。餘官如故。典",
    "T51n2092_004:1014a27": "統禁兵。偏被委任。及爾朱兆擒莊帝。徽投",
    "T51n2092_004:1014a28": "前洛陽令寇祖仁。祖仁一門刺史皆是徽之",
    "T51n2092_004:1014a29": "將。少有舊恩故往投之。祖仁謂子弟等曰。",
    "T51n2092_004:1014b01": "時聞爾朱兆募城陽王甚重。擒獲者千戶",
    "T51n2092_004:1014b02": "侯。今日富貴至矣。遂斬送之。徽初投祖仁",
    "T51n2092_004:1014b03": "家。齎金一百斤馬五十匹。祖仁利其財貨。故",
    "T51n2092_004:1014b04": "行此事。所得金馬。緦親之內均分之。所謂匹",
    "T51n2092_004:1014b05": "夫無罪懷壁其罪信矣。兆得徽首。亦不勳",
    "T51n2092_004:1014b06": "賞祖仁。兆忽夢。徽云。我有黃金二百斤馬",
    "T51n2092_004:1014b07": "一百匹。在祖仁家。卿可取之。兆悟覺即自思",
    "T51n2092_004:1014b08": "量。城陽祿位隆重。未聞清貧。常自入其家",
    "T51n2092_004:1014b09": "採掠。本無金銀。此夢或真。至曉掩祖仁。徵",
    "T51n2092_004:1014b10": "其金馬。祖仁謂人密告。望風欵服云。實得",
    "T51n2092_004:1014b11": "金一百斤馬五十匹。兆疑其藏隱。依夢徵",
    "T51n2092_004:1014b12": "之。祖仁諸房素有金三十斤馬五十匹。盡送",
    "T51n2092_004:1014b13": "致兆。猶不充數。兆乃發怒捉祖仁。懸首高",
    "T51n2092_004:1014b14": "樹。大石墜足鞭捶之。以及於死。時人以為交",
    "T51n2092_004:1014b15": "報。楊衒之云。崇善之家必有餘慶。積禍之",
    "T51n2092_004:1014b16": "門殃所畢集。祖仁負恩反噬。貪貨殺徽。徽",
    "T51n2092_004:1014b17": "即託夢增金馬。假手於兆。還以斃之。使祖",
    "T51n2092_004:1014b18": "仁備經楚撻窮其塗炭。雖魏侯之笞田蚡。秦",
    "T51n2092_004:1014b19": "主之刺姚萇。以此論之。不能加也。",
    "T51n2092_004:1014b20": "宣忠寺。東王典御寺閹官楊王桃湯所立",
    "T51n2092_004:1014b21": "也。時閹官伽藍皆為尼寺。唯桃湯所建僧",
    "T51n2092_004:1014b22": "寺。世人稱之英雄。門有三層浮屠一所。工",
    "T51n2092_004:1014b23": "踰昭義。宦者招提最為入室。至於六齋。常",
    "T51n2092_004:1014b24": "擊鼓歌舞也。",
    "T51n2092_004:1014b25": "白馬寺。漢明帝所立也。佛入中國之始寺。",
    "T51n2092_004:1014b26": "在西陽門外三里御道南。帝夢金神長大六",
    "T51n2092_004:1014b27": "項背日月光明。金神號曰佛。遣使向西域求",
    "T51n2092_004:1014b28": "之。乃得經像焉。時白馬負而來。因以為名。",
    "T51n2092_004:1014b29": "明帝崩。起祇洹於陵上。自此從後。百姓塚",
    "T51n2092_004:1014c01": "上或作浮圖焉。寺上經函。至今猶存。常燒香",
    "T51n2092_004:1014c02": "供養之。經函時放光明耀於堂宇。是以道俗",
    "T51n2092_004:1014c03": "禮敬之。如仰真容。浮屠前柰林蒲萄異於",
    "T51n2092_004:1014c04": "餘處。枝葉繁衍。子實甚大。柰林實重七斤。蒲",
    "T51n2092_004:1014c05": "萄實偉於棗。味並殊美冠於中京。帝至熟時",
    "T51n2092_004:1014c06": "常詣取之。或復賜宮人。宮人得之。轉餉親",
    "T51n2092_004:1014c07": "戚。以為奇味。得者不敢轍食。乃歷數家。京",
    "T51n2092_004:1014c08": "師語曰。白馬甜榴一實直牛。有沙門寶公者。",
    "T51n2092_004:1014c09": "不知何處人也。形貌醜陋。心機通達。過去",
    "T51n2092_004:1014c10": "未來預覩三世。發言似讖不可解。事過之後",
    "T51n2092_004:1014c11": "始驗其實。胡太后聞之問以世事。寶公曰。",
    "T51n2092_004:1014c12": "把粟與鷄呼朱朱。時人莫之能解。建義元年。",
    "T51n2092_004:1014c13": "后為爾朱榮所害。始驗其言。時亦有洛陽",
    "T51n2092_004:1014c14": "人趙法和。請占早晚當有爵否。寶公曰大竹",
    "T51n2092_004:1014c15": "箭不須羽。東廂屋急手作。時不曉其意。經",
    "T51n2092_004:1014c16": "十餘日。法和父喪。大竹者杖。東廂屋者倚",
    "T51n2092_004:1014c17": "廬。造十二辰歌。終其言也。",
    "T51n2092_004:1014c18": "寶光寺。在西陽門外御道北。有三層浮圖",
    "T51n2092_004:1014c19": "一所。以石為基。形製甚古。畫工雕刻。隱士",
    "T51n2092_004:1014c20": "趙逸見而嘆曰。晉朝石塔寺今為寶光寺也。",
    "T51n2092_004:1015a01": "人問其故。逸曰。晉朝三十二寺。盡皆湮滅。",
    "T51n2092_004:1015a02": "唯此寺獨存。指園中一處曰。此是浴室。前",
    "T51n2092_004:1015a03": "五步。應有一井。眾僧掘之。果得屋及井焉。",
    "T51n2092_004:1015a04": "井雖填塞磚口如初。浴堂下猶有石數十枚。",
    "T51n2092_004:1015a05": "當時園池平衍。果菜葱青。莫不嘆息焉。園",
    "T51n2092_004:1015a06": "中有一海。號咸池。葭菼被岸。菱荷覆水。青",
    "T51n2092_004:1015a07": "松翠竹。羅生其旁。京邑士子。至於良辰美",
    "T51n2092_004:1015a08": "日。休沐告歸。徵友命朋。來遊此寺。雷車接",
    "T51n2092_004:1015a09": "軫。羽蓋成陰。或置酒林泉。題詩花圃。折藕",
    "T51n2092_004:1015a10": "浮瓜。以為興適。普泰末。雍西刺史隴西王",
    "T51n2092_004:1015a11": "爾朱天光總士馬於此寺。寺門無何都崩。天",
    "T51n2092_004:1015a12": "光見而惡之。其年天光戰敗斬於東市也。",
    "T51n2092_004:1015a13": "法雲寺。西域烏場國胡沙門僧摩羅所立",
    "T51n2092_004:1015a14": "也。在寶光寺西。隔牆並門。摩羅聰慧利根。",
    "T51n2092_004:1015a15": "學窮釋氏。至中國即曉魏言隷書。凡聞見",
    "T51n2092_004:1015a16": "無不通解。是以道俗貴賤同歸仰之。作祇洹",
    "T51n2092_004:1015a17": "寺一所。工制甚精。佛殿僧房皆為胡飾。",
    "T51n2092_004:1015a18": "丹素炫彩金玉垂輝。摹寫真容。似丈六之",
    "T51n2092_004:1015a19": "見鹿苑。神光壯麗。若金剛之在雙林。伽藍之",
    "T51n2092_004:1015a20": "內花果蔚茂。芳草蔓合。嘉木被庭。京師沙",
    "T51n2092_004:1015a21": "門好胡法者。皆就摩羅受持之。戒行真苦難",
    "T51n2092_004:1015a22": "可揄揚。祕呪神驗。閻浮所無。呪枯樹能生",
    "T51n2092_004:1015a23": "枝葉。呪人變為驢馬。見之莫不忻怖。西域所",
    "T51n2092_004:1015a24": "齎舍利骨及佛牙經像皆在此寺。寺北有侍",
    "T51n2092_004:1015a25": "中尚書令臨淮王彧宅。彧博通典籍。辨慧清",
    "T51n2092_004:1015a26": "恬。風儀詳審。容止可觀。至三元肇慶。萬國",
    "T51n2092_004:1015a27": "齊珍。金蟬曜首。寶玉鳴腰。負荷執笏。逶迤",
    "T51n2092_004:1015a28": "複道。觀者忘疲。莫不歎服。彧性愛林泉。又",
    "T51n2092_004:1015a29": "重賓客。至於春風扇揚。花樹如錦。晨食南",
    "T51n2092_004:1015b01": "館。夜遊後園。僚寀成群。俊民滿席。絲桐發",
    "T51n2092_004:1015b02": "响。羽觴流行。詩賦並陳。清言乍起。莫不飲",
    "T51n2092_004:1015b03": "其玄奧。忘其褊郄焉。是以入彧室者謂登",
    "T51n2092_004:1015b04": "仙也。荊州秀才張裴裳為五言。有清拔之",
    "T51n2092_004:1015b05": "句云。異秋花共色。別樹鳥同聲。彧以蛟龍",
    "T51n2092_004:1015b06": "錦賜之。亦有得緋紬緋綾者。唯河東。裴子明",
    "T51n2092_004:1015b07": "為詩不工。罰酒一石。子明八日而醉眠。時",
    "T51n2092_004:1015b08": "人譬之山濤。及爾朱兆入京師。彧為亂兵所",
    "T51n2092_004:1015b09": "害。朝野痛惜焉。出西陽門外四里御道南有",
    "T51n2092_004:1015b10": "洛陽大市。周迴八里市南有皇女臺。漢大將",
    "T51n2092_004:1015b11": "軍梁冀所造。猶高五丈餘。景明中。比丘道",
    "T51n2092_004:1015b12": "恒立靈僊寺於其上。臺西有河陽縣臺。中",
    "T51n2092_004:1015b13": "有侍中侯剛宅。市西北有土山魚池。亦冀之",
    "T51n2092_004:1015b14": "所造。即漢書所謂。採土築山十里。九坂以象",
    "T51n2092_004:1015b15": "二崤者。市東有通商達貨二里。里內之人。盡",
    "T51n2092_004:1015b16": "皆工巧屠販為生。資財巨萬。有劉寶者最為",
    "T51n2092_004:1015b17": "富室。州郡都會之處。皆立一宅。各養馬一匹。",
    "T51n2092_004:1015b18": "至於鹽粟。貴賤市價高下所在一例。舟車所",
    "T51n2092_004:1015b19": "通足跡所履。莫不商販焉。是以海內之貨咸",
    "T51n2092_004:1015b20": "萃其庭。產匹銅山家藏金穴。宅宇踰制樓觀",
    "T51n2092_004:1015b21": "出雲。車馬服飾擬於王者。市南有調音樂律",
    "T51n2092_004:1015b22": "二里。里內之人。絲竹謳歌。天下妙伎出焉。有",
    "T51n2092_004:1015b23": "田僧超者善吹笳。能為壯士歌項羽吟。征西",
    "T51n2092_004:1015b24": "將軍崔延伯甚愛之。正光末。高平失據虐",
    "T51n2092_004:1015b25": "吏充斥。賊帥萬侯醜奴寇暴涇岐之間。朝廷",
    "T51n2092_004:1015b26": "為旱食。延伯總步騎五萬討之。延伯出師",
    "T51n2092_004:1015b27": "於洛陽城西張方橋。即漢之夕陽亭也。時公",
    "T51n2092_004:1015b28": "卿祖道車騎成列。延伯危冠長劍。耀武於前。",
    "T51n2092_004:1015b29": "僧超吹壯士笛曲於後。聞之者懦夫成勇。劍",
    "T51n2092_004:1015c01": "客思奮。延伯膽略不群。威名卓著。為國展力。",
    "T51n2092_004:1015c02": "二十餘年。攻無全城戰無橫陣。是以朝廷傾",
    "T51n2092_004:1015c03": "心送之。延伯每臨場令僧超為壯士聲。甲冑",
    "T51n2092_004:1015c04": "之士踴躍單馬入陣。旁若無人。勇冠三軍。",
    "T51n2092_004:1015c05": "威鎮戎竪。二年之間獻捷相繼。醜奴募善射",
    "T51n2092_004:1015c06": "者射僧超亡。延伯悲惜哀慟。左右謂伯牙",
    "T51n2092_004:1015c07": "之失鐘子期不能過也。後延伯為流矢所",
    "T51n2092_004:1015c08": "中。卒於軍中。於是五萬之師。一時潰散。市西",
    "T51n2092_004:1015c09": "有退酤治觴二里。里內之人。多醞酒為業。河",
    "T51n2092_004:1015c10": "東人劉白墮善能釀酒。季夏六月時暑赫晞",
    "T51n2092_004:1015c11": "以甖貯酒暴於日中。經一旬其酒不動。飲",
    "T51n2092_004:1015c12": "之香美。而醉經月不醒。京師朝貴多出郡登",
    "T51n2092_004:1015c13": "藩。遠相餉饋。踰于千里。以其遠至。號曰鶴",
    "T51n2092_004:1015c14": "觴。亦名騎驢酒。永熙年中。南青州刺史毛鴻",
    "T51n2092_004:1015c15": "賓齎酒之蕃。逢路賊。盜飲之即醉。皆被擒",
    "T51n2092_004:1015c16": "獲。因復命擒姦酒遊俠。語曰。不畏張弓拔",
    "T51n2092_004:1015c17": "刀。唯畏白墮春醪。市北慈孝奉終二里。里",
    "T51n2092_004:1015c18": "內之人。以賣棺槨為業。賃轜車為事。有輓",
    "T51n2092_004:1015c19": "歌。孫巖娶妻三年。不脫衣而臥。巖因怪之。伺",
    "T51n2092_004:1015c20": "其睡。陰解其衣。有毛長三尺似野狐尾。巖",
    "T51n2092_004:1016a01": "懼而出之。妻臨去將刀截巖髮而走。隣人逐",
    "T51n2092_004:1016a02": "之。變成一狐。追之不得。其後京邑被截髮者",
    "T51n2092_004:1016a03": "一百三十餘人。初變婦人衣服靚粧。行路人",
    "T51n2092_004:1016a04": "見而悅。近之皆被截髮。當時有婦人著綵衣",
    "T51n2092_004:1016a05": "者。人皆指為狐魅。熙平二年四月有此至",
    "T51n2092_004:1016a06": "秋乃止。別有準財金肆二里。富人在焉。凡此",
    "T51n2092_004:1016a07": "十里。多諸工商貨殖之民。千金比屋。層樓對",
    "T51n2092_004:1016a08": "出。重門啟扇。閣道交通。迭相臨望。金銀錦",
    "T51n2092_004:1016a09": "繡。奴婢緹衣。五味八珍。僕隷畢口。神龜年",
    "T51n2092_004:1016a10": "中。以工商上僭不聽金銀錦繡。雖立此",
    "T51n2092_004:1016a11": "制竟不施行。準財里內有開善寺。京兆人韋",
    "T51n2092_004:1016a12": "英宅也。英早卒。其妻梁氏不治喪而嫁。更",
    "T51n2092_004:1016a13": "約河內人向子集為夫。雖云改嫁仍居英宅。",
    "T51n2092_004:1016a14": "英聞梁氏嫁。白日來歸乘馬將數人。至於庭",
    "T51n2092_004:1016a15": "前呼曰阿梁卿忘我也。子集驚怖張弓射之。",
    "T51n2092_004:1016a16": "應弦而倒。即變為桃人。所騎之馬亦變為",
    "T51n2092_004:1016a17": "茅馬。從者數人盡化為蒲人。梁氏惶懼捨宅",
    "T51n2092_004:1016a18": "為寺。南陽人侯慶有銅像一軀。可高丈餘。慶",
    "T51n2092_004:1016a19": "有牛一頭。擬為金色。遇急事。遂以牛他用之。",
    "T51n2092_004:1016a20": "經二年慶妻馬氏忽夢此像。謂之曰。卿夫婦",
    "T51n2092_004:1016a21": "負我。金色久而不償。今取卿兒醜多以償",
    "T51n2092_004:1016a22": "金色焉。悟覺心不遑安至曉。醜多得病",
    "T51n2092_004:1016a23": "而亡。慶年五十。唯有一子悲哀之。聲感於行",
    "T51n2092_004:1016a24": "路。醜多亡日。像自然金色。光照四隣。一里",
    "T51n2092_004:1016a25": "之內咸聞香氣。僧俗長幼皆來觀覩。尚書右",
    "T51n2092_004:1016a26": "僕射元稹。聞里內頻有怪異。遂改準財為",
    "T51n2092_004:1016a27": "齊諧里也。自退酤以西。張方溝以東。南臨",
    "T51n2092_004:1016a28": "洛水。北達芒山。其間東西二里。南北十五里。",
    "T51n2092_004:1016a29": "並名為壽丘里。皇宗所居也。民間號為王子",
    "T51n2092_004:1016b01": "坊。當時四海晏清八荒率職縹囊紀慶玉燭",
    "T51n2092_004:1016b02": "調辰。百姓殷阜。年登俗樂。鰥寡不聞犬豕之",
    "T51n2092_004:1016b03": "食。煢獨不見牛馬之衣。於是帝族王侯外戚",
    "T51n2092_004:1016b04": "公主。擅山海之富。居川林之饒。爭修園宅。互",
    "T51n2092_004:1016b05": "相誇競。崇門豐室。洞戶連房。飛館生風。重樓",
    "T51n2092_004:1016b06": "起霧。高臺芳樹家家而築。花林曲池園園而",
    "T51n2092_004:1016b07": "有。莫不桃李夏綠竹柏冬青。而河間王琛最",
    "T51n2092_004:1016b08": "為豪首。常與高陽爭衡。造文柏堂。形如徽",
    "T51n2092_004:1016b09": "音殿。置玉丼金罐。以金五色績為繩。妓女",
    "T51n2092_004:1016b10": "三百人。盡皆國色。有婢朝雲善吹箎。能為團",
    "T51n2092_004:1016b11": "扇歌壟上聲。琛為秦州刺史。諸羌外叛屢討",
    "T51n2092_004:1016b12": "之不降。琛令朝雲假為貧嫗吹箎而乞。諸",
    "T51n2092_004:1016b13": "羌聞之悉皆流涕。迭相謂曰。何為棄墳井在",
    "T51n2092_004:1016b14": "山谷為寇也。即相率歸降。秦民語曰。快馬",
    "T51n2092_004:1016b15": "健兒不如老嫗吹箎。琛在秦州多無政績。遣",
    "T51n2092_004:1016b16": "使向西域求名馬。遠至波斯國得千里馬。號",
    "T51n2092_004:1016b17": "曰追風赤驥。次有七百里者十餘匹。皆有",
    "T51n2092_004:1016b18": "名字。以銀為槽。金為鎖環。諸王服其豪富。",
    "T51n2092_004:1016b19": "琛語人云。晉室石崇乃是庶姓。猶能雉頭",
    "T51n2092_004:1016b20": "狐腋畫卯雕薪。況我大魏天王不為華侈。",
    "T51n2092_004:1016b21": "造迎風館。於後園窓戶之上。列錢青瑣。玉鳳",
    "T51n2092_004:1016b22": "[銜-金+缶]鈴。金龍吐佩。素柰朱李枝條入簷。伎女",
    "T51n2092_004:1016b23": "樓上坐而摘食。琛常會宗室陳諸寶器。金瓶",
    "T51n2092_004:1016b24": "銀瓮百餘口。甌檠盤盒稱是。自餘酒器。有",
    "T51n2092_004:1016b25": "水晶鉢。瑪瑙琉璃碗。赤玉巵數十枚。作工",
    "T51n2092_004:1016b26": "奇妙。中土所無。皆從西域而來。又陳女樂",
    "T51n2092_004:1016b27": "及諸名馬。復引諸王按行府庫。錦罽珠璣。氷",
    "T51n2092_004:1016b28": "羅霧縠。充積其內。綉纈油綾絲綵越葛。錢",
    "T51n2092_004:1016b29": "絹等。不可數計。琛忽謂章武王融曰。不恨",
    "T51n2092_004:1016c01": "我不見石崇。恨石崇不見我。融立性貪暴志",
    "T51n2092_004:1016c02": "欲無限。見之惋歎。不覺生疾還家。臥三日不",
    "T51n2092_004:1016c03": "起江陽王繼來省疾謂曰。卿之財產應得抗",
    "T51n2092_004:1016c04": "衡。何為嘆羨以至於此。融曰。常謂高陽一人",
    "T51n2092_004:1016c05": "寶貨多融。誰知河間瞻之在前。繼咲曰。卿",
    "T51n2092_004:1016c06": "欲作袁術之在淮南。不知世間復有劉備也。",
    "T51n2092_004:1016c07": "融乃蹶起置酒作樂。于時國家殷富。庫藏盈",
    "T51n2092_004:1016c08": "溢。錢絹露積於廊者。不可較數。及太后賜",
    "T51n2092_004:1016c09": "百官負絹任意自取。朝臣莫不稱力而去。",
    "T51n2092_004:1016c10": "唯融與陳留侯李崇負絹過。性蹶倒傷裸。",
    "T51n2092_004:1016c11": "侍中崔光止取兩匹。太后問侍中何少。對",
    "T51n2092_004:1016c12": "曰。臣有兩手。唯堪兩匹所獲多矣。朝貴服其",
    "T51n2092_004:1016c13": "清廉。經河陰之役諸元殲盡。王侯第宅多題",
    "T51n2092_004:1016c14": "為寺。壽丘里閭列剎相望。祇洹欝起寶塔高",
    "T51n2092_004:1016c15": "凌。四月初八日。京師士女多至河間寺。觀",
    "T51n2092_004:1016c16": "其廊廡綺麗無不歎息。以為蓬萊仙室亦不",
    "T51n2092_004:1016c17": "是過。入其後園。見溝瀆蹇產。石磴礁",
    "T51n2092_004:1016c18": "嶢朱荷出也。綠萍浮水。飛梁跨閣。樹出雲。",
    "T51n2092_004:1017a01": "咸皆唧唧。雖梁王兔苑想之不如也。",
    "T51n2092_004:1017a02": "追光寺。侍中尚書令東平王略之宅也。略生",
    "T51n2092_004:1017a03": "而岐嶷。幼則老成。博洽群書。好道不倦。神",
    "T51n2092_004:1017a04": "龜中。為黃門侍郎。元義專政虐加宰輔。略密",
    "T51n2092_004:1017a05": "與其兄相州刺史中山王熙欲起義兵問罪君",
    "T51n2092_004:1017a06": "側雄規不就釁起同謀。略兄弟四人並罹塗",
    "T51n2092_004:1017a07": "炭。唯略一身逃命江右。蕭衍素聞略名。見",
    "T51n2092_004:1017a08": "其器度寬雅文學優瞻。甚敬重之。謂曰。洛中",
    "T51n2092_004:1017a09": "如王者幾人。略對曰。臣在本朝之日。承乏攝",
    "T51n2092_004:1017a10": "官。至於宗廟之美百官之富。鴛鸞接翼杞梓",
    "T51n2092_004:1017a11": "成陰。如臣之比趙咨所云。車載斗量不可數",
    "T51n2092_004:1017a12": "盡。衍大笑。乃封略為中山王。食邑千戶。儀比",
    "T51n2092_004:1017a13": "王子。又除宣城太守。給鼓次一部劍卒千",
    "T51n2092_004:1017a14": "人。略為政清肅。甚有治聲。江東朝貴侈於",
    "T51n2092_004:1017a15": "矜尚。見略入朝莫不憚其進止。尋遷信武將",
    "T51n2092_004:1017a16": "軍衡州刺史。孝昌元年。明帝宥吳人江革。請",
    "T51n2092_004:1017a17": "略歸國。江革者蕭衍之大將也。蕭衍謂曰。朕",
    "T51n2092_004:1017a18": "寧失江革不得無王。略曰。臣遭家禍難。白",
    "T51n2092_004:1017a19": "骨未收。乞還本朝敘錄存沒。因即悲泣。衍",
    "T51n2092_004:1017a20": "哀而遣之。乃賜錢五百萬。金二百斤。銀五百",
    "T51n2092_004:1017a21": "斤。錦繡寶玩之物不可稱數。親帥百官送於",
    "T51n2092_004:1017a22": "江上。作五言詩。贈者百餘人。凡見禮敬如",
    "T51n2092_004:1017a23": "親比。略始濟淮。明帝拜略侍中義陽王。食。",
    "T51n2092_004:1017a24": "邑千戶。略至闕。詔曰。昔劉蒼好善利建東平。",
    "T51n2092_004:1017a25": "曹植能文大啟陳國。是用聲彪盤石義欝維",
    "T51n2092_004:1017a26": "城。侍中義陽王略體自藩華。門勳夙著內潤外",
    "T51n2092_004:1017a27": "朗。兄弟偉如既見義亡家捐生殉國。永言",
    "T51n2092_004:1017a28": "忠烈何日忘之。往雖弛擔為梁。今便言旋闕",
    "T51n2092_004:1017a29": "下。有志有節。能始能終。方傳美丹青。懸諸日",
    "T51n2092_004:1017b01": "月。略前未至之日即心立稱。故封義陽。然國",
    "T51n2092_004:1017b02": "既邊地。寓食他邑。求之二三未為盡善。宜比",
    "T51n2092_004:1017b03": "德均封追芳曩烈。可改封東平王。戶數如前。",
    "T51n2092_004:1017b04": "尋進尚書令儀同三司。領國子祭酒侍中如",
    "T51n2092_004:1017b05": "故。略從容閑雅。本自天資。出南入北轉復高",
    "T51n2092_004:1017b06": "邁。言論動止朝野師模。建義元年薨於河陰。",
    "T51n2092_004:1017b07": "贈太保。諡曰文貞。嗣王景式捨宅為此寺。",
    "T51n2092_004:1017b08": "融覺寺。清河文獻王懌所立也。在閶闔門外",
    "T51n2092_004:1017b09": "御道南。有五層浮圖一所。與冲覺寺齊等。佛",
    "T51n2092_004:1017b10": "殿僧房充溢一里。比丘曇謨最善於禪學。",
    "T51n2092_004:1017b11": "講涅槃花嚴。僧徙千人。天竺國胡沙門菩提",
    "T51n2092_004:1017b12": "流支見而禮之號為菩薩。流支解佛義知名。",
    "T51n2092_004:1017b13": "西土諸夷號為羅漢。曉魏言及隷書。翻十",
    "T51n2092_004:1017b14": "地楞伽及諸經論二十三部。雖石室之寫金",
    "T51n2092_004:1017b15": "言。草堂之傳真教。不能過也。流支讀曇謨最",
    "T51n2092_004:1017b16": "大乘義章。每彈指讚嘆唱言微妙。即為胡書",
    "T51n2092_004:1017b17": "寫之傳之。於西域沙門常東向遙禮之。號",
    "T51n2092_004:1017b18": "曇謨最為東方聖人。",
    "T51n2092_004:1017b19": "大覺寺。廣平王懷捨宅也。在融覺寺西一",
    "T51n2092_004:1017b20": "里許。北瞻芒嶺。南眺洛汭。東望宮闕。西顧旗",
    "T51n2092_004:1017b21": "亭。禪臯顯敞。實為勝地。是以溫子升碑云。",
    "T51n2092_004:1017b22": "面水背山。左朝右市是也。環所居之堂上置",
    "T51n2092_004:1017b23": "七佛。林池飛閣比之景明。至於春風動樹。則",
    "T51n2092_004:1017b24": "蘭開紫葉。秋霜降草。則菊吐黃花。名僧大德",
    "T51n2092_004:1017b25": "寂以遣煩。永熙年中平陽王即位。造磚浮圖",
    "T51n2092_004:1017b26": "一所。是土石之工窮精極麗。詔中書舍人溫",
    "T51n2092_004:1017b27": "子升以為文也。",
    "T51n2092_004:1017b28": "永明寺。宣武皇帝所立也。在大覺寺東。時佛",
    "T51n2092_004:1017b29": "法經像盛於洛陽。異國沙門咸來輻輳。負錫",
    "T51n2092_004:1017c01": "持經。適茲藥土。世宗故立此寺以憩之。房",
    "T51n2092_004:1017c02": "廡連亘一千餘間。庭列脩竹。簷拂高松。奇",
    "T51n2092_004:1017c03": "花異草。駢闐堦砌。百國沙門三千餘人。西",
    "T51n2092_004:1017c04": "域遠者乃至大秦國。盡天地之西垂。績紡",
    "T51n2092_004:1017c05": "百姓野居。邑屋相望。衣服車馬。擬儀中國。",
    "T51n2092_004:1017c06": "南中有歌營國。去京師甚遠。風土隔絕。世",
    "T51n2092_004:1017c07": "不與中國交通。雖二漢及魏亦未曾至也。今",
    "T51n2092_004:1017c08": "始有沙門焉子善提拔陀。自云北行一月",
    "T51n2092_004:1017c09": "日。至勾稚國。北行十一日至孫典國。從孫",
    "T51n2092_004:1017c10": "典國北行三十日至扶南國。方五千里。南夷",
    "T51n2092_004:1017c11": "之國最為強大。民戶殷多。出明珠金玉及",
    "T51n2092_004:1017c12": "水精珍異。饒檳榔。從扶南國北行一月至林",
    "T51n2092_004:1017c13": "邑國。出林邑入蕭衍國。拔陀至楊州歲餘。隨",
    "T51n2092_004:1017c14": "楊州比丘法融。來至京師。沙門問其南方風",
    "T51n2092_004:1017c15": "俗。拔陀云。古有奴調國。乘四輪馬為車。斯調",
    "T51n2092_004:1017c16": "國出火浣布。以樹皮為之。其樹入火不燃。凡",
    "T51n2092_004:1017c17": "南方諸國。皆因城廓而居。多饒珍麗。民俗淳",
    "T51n2092_004:1017c18": "善。質直好義。亦與西國大秦安息身毒諸國",
    "T51n2092_004:1017c19": "交通往來。或三方四方浮浪乘風。百日便",
    "T51n2092_004:1017c20": "至。率奉佛教。好生惡殺。寺西有宜牛里。里內",
    "T51n2092_004:1017c21": "有陳留王景皓侍中安定公胡元吉等二宅。",
    "T51n2092_004:1017c22": "景皓者河內刺史陳留莊王祚之子。立性虛",
    "T51n2092_004:1018a01": "豁。少有大度。愛人好事。待物無遺。夙善玄",
    "T51n2092_004:1018a02": "言道家之業。遂捨半宅安置佛徒。演唱大乘",
    "T51n2092_004:1018a03": "數部並進。京師大德超光[日*延]榮四法師三藏",
    "T51n2092_004:1018a04": "胡沙門菩提流支等咸預其席。諸方伎術之",
    "T51n2092_004:1018a05": "士莫不歸赴。時有奉朝請孟仲暉者。武城人",
    "T51n2092_004:1018a06": "也。父賓金城太守。暉志性聰明。學兼釋氏。四",
    "T51n2092_004:1018a07": "諦之義窮其旨歸。恒來造第與沙門論議。時",
    "T51n2092_004:1018a08": "號為玄宗先生。暉遂造人中夾貯像一軀。",
    "T51n2092_004:1018a09": "相好端嚴。希世所有。置皓前廳須臾彌寶坐。",
    "T51n2092_004:1018a10": "永安二年中。此像每夜行遶其坐。四面脚跡",
    "T51n2092_004:1018a11": "隱地成文。於是士庶異之。咸來觀矚。由是發",
    "T51n2092_004:1018a12": "心者亦復無量。永熙三年秋。忽然自去。莫知",
    "T51n2092_004:1018a13": "所之。其年冬而京師遷鄴。武定五年暉為洛",
    "T51n2092_004:1018a14": "州開府長史。重加採訪。寥無影迹。出閶闔門",
    "T51n2092_004:1018a15": "城外七里。長分橋。中朝時。以穀水浚急注於",
    "T51n2092_004:1018a16": "城下多壞民家。立石橋以限之。長則分流入",
    "T51n2092_004:1018a17": "洛。故名曰長分橋。或云。晉河間王在長安。遣",
    "T51n2092_004:1018a18": "張方征長沙王。營軍於此。因為張方橋也。",
    "T51n2092_004:1018a19": "未知孰是。今民間訛語。號為張夫人橋。朝",
    "T51n2092_004:1018a20": "士送迎多在此處。長分橋西有千金堰。計其",
    "T51n2092_004:1018a21": "水利日益千金。因以為名。昔都水使者陳勰",
    "T51n2092_004:1018a22": "所造。令備夫一千歲恒修之。",
    "T51n2092_004:1018a23": "洛陽城西伽藍記卷第四"
}