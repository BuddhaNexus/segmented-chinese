{
    "T31n1589_001:0070c16": "大乘唯識論一卷",
    "T31n1589_001:0070c18": "天親菩薩造",
    "T31n1589_001:0070c19": "陳天竺三藏真諦譯",
    "T31n1589_001:0070c20": "修道不共他，　　能說無等義，",
    "T31n1589_001:0070c21": "頂禮大乘理，　　當說立及破。",
    "T31n1589_001:0070c22": "無量佛所修，　　除障及根本，",
    "T31n1589_001:0070c23": "唯識自性靜，　　昧劣人不信。",
    "T31n1589_001:0070c24": "於大乘中立三界唯有識，如經言：佛子！三界",
    "T31n1589_001:0070c25": "者唯有心。心意識等是總名，應知此心有相",
    "T31n1589_001:0070c26": "應法。唯言者，為除色塵等。",
    "T31n1589_001:0070c27": "實無有外塵，　　似塵識生故，",
    "T31n1589_001:0070c28": "猶如瞖眼人，　　見毛二月等。",
    "T31n1589_001:0070c29": "大乘中立義，外塵實無所有。若爾，云何見有",
    "T31n1589_001:0071a01": "外塵？為證此義，故言「似塵識生故」。由識似塵",
    "T31n1589_001:0071a02": "現故，眾生於無塵中見塵。為顯此識，故立斯",
    "T31n1589_001:0071a03": "譬，如眼有病及眼根亂，於無物中識似二月",
    "T31n1589_001:0071a04": "及鹿渴等而現。唯識義亦如是，是故三界實",
    "T31n1589_001:0071a05": "無外塵，識轉似塵顯。三性二諦同無性性，名",
    "T31n1589_001:0071a06": "非安立。",
    "T31n1589_001:0071a07": "處時悉無定，　　無相續不定，",
    "T31n1589_001:0071a08": "作事悉不成，　　若唯識無塵。",
    "T31n1589_001:0071a09": "此偈欲顯何義？若離六塵色等識生，不從塵",
    "T31n1589_001:0071a10": "生，何因此識有處得生，非一切處生？於此",
    "T31n1589_001:0071a11": "處中或生不生，而不恒生？若眾人同在一時",
    "T31n1589_001:0071a12": "一處，是識不定相續生，非隨一人。如人眼有",
    "T31n1589_001:0071a13": "瞖見毛二月等，餘人則不見。復有何因，瞖",
    "T31n1589_001:0071a14": "眼人所見髮蠅等塵不能作髮蠅等事，餘塵",
    "T31n1589_001:0071a15": "能作？又夢中所得飲食衣服毒藥刀杖等，不",
    "T31n1589_001:0071a16": "能作飲食等事餘物能作。又乾闥婆城實非",
    "T31n1589_001:0071a17": "有不能作城事，餘城能作。若同無塵，是四種",
    "T31n1589_001:0071a18": "義云何不同？是故離塵，定處、定時、不定相續",
    "T31n1589_001:0071a19": "及作事，是四義悉不成。非不成，定處等義成，",
    "T31n1589_001:0071a20": "如夢。云何夢中離諸塵？有處或見國園男女",
    "T31n1589_001:0071a21": "等，非一切處。或是處中，有時見、有時不見，而",
    "T31n1589_001:0071a22": "不恒見。是故離塵，定處定時得成立。如餓鬼",
    "T31n1589_001:0071a23": "續不定，如餓鬼相續不定得成。云何得成？一",
    "T31n1589_001:0071a24": "切同見膿河等。膿遍滿河故名膿河，猶如酥",
    "T31n1589_001:0071a25": "甕。餓鬼同業報位故，一切悉見膿等遍滿河",
    "T31n1589_001:0071a26": "中，非一。如見膿河，餘糞穢等河亦爾。或見有",
    "T31n1589_001:0071a27": "人捉持刀杖遮護，不令得近。如此唯識相續",
    "T31n1589_001:0071a28": "不定，離塵得成，如夢害作事。",
    "T31n1589_001:0071a29": "如夢離男女交會出不淨，為相夢害得成，作",
    "T31n1589_001:0071b01": "事亦爾。如此喻，各各譬處時定等四義得成。",
    "T31n1589_001:0071b02": "復次如地獄，一切由地獄譬，四義得成立。云何",
    "T31n1589_001:0071b03": "得成？見獄卒及共受逼害。如地獄中諸受罪",
    "T31n1589_001:0071b04": "人見獄卒等，定處定時見狗烏山等來，平等見，",
    "T31n1589_001:0071b05": "非一。受逼害亦爾，實無獄卒等，由同業報增",
    "T31n1589_001:0071b06": "上緣故，餘處亦如是。由此通譬，四義得成。何",
    "T31n1589_001:0071b07": "故獄卒狗烏等不許是實眾生？無道理故。是獄",
    "T31n1589_001:0071b08": "卒不成地獄道受罪人故，如地獄苦不能受",
    "T31n1589_001:0071b09": "故。若彼地獄人更互相害，云何得分別此是",
    "T31n1589_001:0071b10": "地獄人、彼是獄卒？若同形貌力量，無更互相",
    "T31n1589_001:0071b11": "怖畏義。於赤鐵地火焰恒起，彼自不能忍受",
    "T31n1589_001:0071b12": "燒燃苦，云何於中能逼害他？彼非地獄人，云",
    "T31n1589_001:0071b13": "何得生地獄中？云何畜生得生天上？如是地",
    "T31n1589_001:0071b14": "獄畜生及餓鬼別類等生地獄中名為獄卒，",
    "T31n1589_001:0071b15": "是事不然。",
    "T31n1589_001:0071b16": "如畜生生天，　　地獄無雜道，",
    "T31n1589_001:0071b17": "地獄中苦報，　　由彼不能受。",
    "T31n1589_001:0071b18": "若畜生生天，由雜業能感起世界樂，生中受",
    "T31n1589_001:0071b19": "天樂報。獄卒等不爾，不受地獄苦報故，是故",
    "T31n1589_001:0071b20": "畜生及餓鬼無道理得生地獄中。",
    "T31n1589_001:0071b21": "由罪人業故，　　似獄卒等生，",
    "T31n1589_001:0071b22": "若許彼變異，　　於識何不許？",
    "T31n1589_001:0071b23": "由地獄人業報故，四大別類，生獄卒等種種",
    "T31n1589_001:0071b24": "差別顯現色形量異，說名獄卒等。變異亦爾，",
    "T31n1589_001:0071b25": "或顯現動搖手足等，生彼怖畏作殺害事。或",
    "T31n1589_001:0071b26": "有兩山相似羺羊乍合乍離，鐵樹林中鐵樹",
    "T31n1589_001:0071b27": "利刺或低或竪，彼言不無此事。何故不許由",
    "T31n1589_001:0071b28": "識起業識有變異，而說是四大有此變異？復",
    "T31n1589_001:0071b29": "次。",
    "T31n1589_001:0071c01": "業熏習識內，　　執果生於外，",
    "T31n1589_001:0071c02": "何因熏習處，　　於中不說果？",
    "T31n1589_001:0071c03": "是罪人業，於地獄中能見如此等事四大聚",
    "T31n1589_001:0071c04": "及其變異。此業熏習在地獄人識相續中，不",
    "T31n1589_001:0071c05": "在餘處。此熏習處是識變異似獄卒等，是業",
    "T31n1589_001:0071c06": "果報而不許在本處，非熏習處而許業果生，",
    "T31n1589_001:0071c07": "何因作如此執？阿含是因。若但識似色等塵",
    "T31n1589_001:0071c08": "生，無色等外塵，佛世尊不應說實有色等諸",
    "T31n1589_001:0071c09": "入。此阿含非因，以非阿含意故。",
    "T31n1589_001:0071c10": "色等入有教，　　為化執我人，",
    "T31n1589_001:0071c11": "由隨別意說，　　如說化生生。",
    "T31n1589_001:0071c12": "如佛世尊說有化生眾生，由別意故說幻相",
    "T31n1589_001:0071c13": "續不斷乃至來生。復次佛說：",
    "T31n1589_001:0071c14": "「無眾生及我，　　但法有因果。」",
    "T31n1589_001:0071c15": "由此別說，知是別教。佛世尊說色等諸入亦",
    "T31n1589_001:0071c16": "如是，為度宜聞說入眾生。此說依教意，別教",
    "T31n1589_001:0071c17": "意云何？",
    "T31n1589_001:0071c18": "識自種子生，　　顯現起似塵，",
    "T31n1589_001:0071c19": "為成內外入，　　故佛說此二。",
    "T31n1589_001:0071c20": "此偈欲顯何義？似塵識從自種子勝類變異",
    "T31n1589_001:0071c21": "生，是種子及似塵顯現，為似色識生方便門",
    "T31n1589_001:0071c22": "故。佛世尊次第說眼入色入乃至似觸識，",
    "T31n1589_001:0071c23": "從自種子至變異差別生是種子及似觸，顯",
    "T31n1589_001:0071c24": "現為觸識生方便門，故佛世尊說為身入及",
    "T31n1589_001:0071c25": "觸入。若約此義說入，有何利益？",
    "T31n1589_001:0071c26": "若他依此教，　　得入人無我，",
    "T31n1589_001:0071c27": "由別教能除，　　分別入法空。",
    "T31n1589_001:0071c28": "若佛世尊由此義說諸入，受化弟子得入人",
    "T31n1589_001:0071c29": "空。從唯六雙但六識生，無一法為見者乃至",
    "T31n1589_001:0072a01": "為觸者。若知此義說人空，所化弟子得入",
    "T31n1589_001:0072a02": "人我空。由別說者，由說唯識教得入法我空。",
    "T31n1589_001:0072a03": "云何得入法空？一切法唯識生似色塵等，無",
    "T31n1589_001:0072a04": "有一法色等為相。若知如此得入法空。若",
    "T31n1589_001:0072a05": "一切法一向無，是唯識亦應無，云何得成立？",
    "T31n1589_001:0072a06": "非一切法一向無說為法空，非知此義名入",
    "T31n1589_001:0072a07": "法空。若爾，云何得入法空？由除分別性相故",
    "T31n1589_001:0072a08": "得入法空。如凡夫分別所有法相，由此法相",
    "T31n1589_001:0072a09": "一切法空無所有，是名法空，不由不可言體",
    "T31n1589_001:0072a10": "諸佛境界說諸法空。如此唯識由別識所分",
    "T31n1589_001:0072a11": "別，體無所有故空。若入此理，得成立唯識入",
    "T31n1589_001:0072a12": "法我空，不由撥一切法無。若不如此，別識應",
    "T31n1589_001:0072a13": "成別識境，唯識義則不成，識塵實有故。此云",
    "T31n1589_001:0072a14": "何可信？由此義，佛世尊說色等入是有，不由",
    "T31n1589_001:0072a15": "實有色等入為眼識等境界。由如此理，是義",
    "T31n1589_001:0072a16": "可信。",
    "T31n1589_001:0072a17": "外塵與隣虛，　　不一亦不異，",
    "T31n1589_001:0072a18": "彼聚亦非塵，　　隣虛不成故。",
    "T31n1589_001:0072a19": "此偈欲顯何義？是色等入各各是眼識等境，",
    "T31n1589_001:0072a20": "為當與隣虛一，如有分色鞞世師所執？為當不",
    "T31n1589_001:0072a21": "一，由隣虛各別故？為當是隣虛聚色入，與隣",
    "T31n1589_001:0072a22": "虛成一作眼識境？是義不然。是有分色於分",
    "T31n1589_001:0072a23": "中不可見異體故，亦非多隣虛各各不可見",
    "T31n1589_001:0072a24": "故，亦非多隣虛聚集成塵，由隣虛不成一物",
    "T31n1589_001:0072a25": "故。云何不成？",
    "T31n1589_001:0072a26": "一時六共聚，　　隣虛成六方，",
    "T31n1589_001:0072a27": "若六同一處，　　聚量如隣虛。",
    "T31n1589_001:0072a28": "有六隣虛從六方來，與一隣虛共聚。是一隣",
    "T31n1589_001:0072a29": "虛不成一物，有六方分故。是一隣虛處，他方",
    "T31n1589_001:0072b01": "隣虛不得住故。若一隣虛處即是六處，一切",
    "T31n1589_001:0072b02": "同一處故，則一切聚物量同隣虛，更互不相",
    "T31n1589_001:0072b03": "過故。如隣虛量，聚亦不應可見。若汝言隣虛",
    "T31n1589_001:0072b04": "不得聚集，無方分故，此過失不得起。是隣虛",
    "T31n1589_001:0072b05": "聚更互相應，罽賓國毘婆沙師作如此說，則",
    "T31n1589_001:0072b06": "應問之。如汝所說隣虛聚物，此聚不異隣",
    "T31n1589_001:0072b07": "虛。",
    "T31n1589_001:0072b08": "若隣虛不合，　　聚中誰和合？",
    "T31n1589_001:0072b09": "復次無方分，　　隣虛聚不成。",
    "T31n1589_001:0072b10": "若隣虛無和合，於聚中此和合屬何法？若汝",
    "T31n1589_001:0072b11": "言隣虛更互得和合。此義不然。何以故？隣虛",
    "T31n1589_001:0072b12": "無方分故。若和合不成，何況有假名聚？應如",
    "T31n1589_001:0072b13": "此說。聚有方分，若和合義不可立，無方分隣",
    "T31n1589_001:0072b14": "虛云何和合得成？是故隣虛不成一物。隣虛",
    "T31n1589_001:0072b15": "和合，若可然、若不可然，今所不論。",
    "T31n1589_001:0072b16": "若物有方分，　　不應成一物。",
    "T31n1589_001:0072b17": "隣虛東方分異餘五方，乃至下方分亦如是。",
    "T31n1589_001:0072b18": "若分有異，隣虛取分為體，云何得成一物？",
    "T31n1589_001:0072b19": "影障復云何？",
    "T31n1589_001:0072b20": "若一隣虛無有方分，日正出時，云何一邊有",
    "T31n1589_001:0072b21": "影？何故作如此問？是隣虛無有別分正為日",
    "T31n1589_001:0072b22": "所照。復次此隣虛與彼隣虛若並無方分，云",
    "T31n1589_001:0072b23": "何相障？何以故？此隣虛無有餘分是處相合",
    "T31n1589_001:0072b24": "他來則障。若無有障，一切六方隣虛同一處",
    "T31n1589_001:0072b25": "故，則一切聚同隣虛量，此義已如前說。是影",
    "T31n1589_001:0072b26": "及障屬聚不屬隣虛，云何不許此義？汝今許",
    "T31n1589_001:0072b27": "聚是有異隣虛不？故說影障屬聚耶不也？若",
    "T31n1589_001:0072b28": "同則無二，若聚不異隣虛。此影及障則不屬",
    "T31n1589_001:0072b29": "聚。何以故？但形相分別謂之為聚，何用作此",
    "T31n1589_001:0072c01": "思量。是色等諸塵體相未破，何者為其體？眼",
    "T31n1589_001:0072c02": "等境界及青等類，此義即應共思量。此眼等",
    "T31n1589_001:0072c03": "境界及青等類，汝執為塵體，為是多物、為是",
    "T31n1589_001:0072c04": "一物？若爾有何失？若多者，其失如前；若一者，",
    "T31n1589_001:0072c05": "亦有過。如偈言：",
    "T31n1589_001:0072c06": "若一無次行，　　俱無已未得，",
    "T31n1589_001:0072c07": "及別類多事，　　亦無細難見。",
    "T31n1589_001:0072c08": "若一切青黃等無有隔別，是眼境界執為一",
    "T31n1589_001:0072c09": "物，於地則無次第行。若一下足，應遍行一切。",
    "T31n1589_001:0072c10": "此間已得、彼處未得，於一時中此二不成。何",
    "T31n1589_001:0072c11": "以故？一時中一物，不應有已得、未得，不應有",
    "T31n1589_001:0072c12": "多別類如象馬等軍，亦不應有多別事。何以",
    "T31n1589_001:0072c13": "故？是一物處多物則在其中，此彼差別云何",
    "T31n1589_001:0072c14": "得成？復次云何為一，是二所至中間則空？復",
    "T31n1589_001:0072c15": "次是最細水蟲與大同色，無不可見義。若汝",
    "T31n1589_001:0072c16": "由相差別色等諸塵，執有別物，不由別義。若",
    "T31n1589_001:0072c17": "爾，決定約隣虛別類，應分別塵差別，則隣虛",
    "T31n1589_001:0072c18": "不成一物。色等五塵非眼等境界，是故唯識",
    "T31n1589_001:0072c19": "義得成。諸塵者，謂識及識法為體，離能取",
    "T31n1589_001:0072c20": "所取故無增、立正因果故不減，無無因及不",
    "T31n1589_001:0072c21": "平等因，二空及十二緣生即是其自性。如偈",
    "T31n1589_001:0072c22": "言：是有是無由依諸量可決是非，一切量中",
    "T31n1589_001:0072c23": "證量最勝。若塵實無，如此證智云何得起？所",
    "T31n1589_001:0072c24": "謂我證如此。",
    "T31n1589_001:0072c25": "證智如夢中。",
    "T31n1589_001:0072c26": "如夢時離塵見山樹等色，無有外塵。證智亦",
    "T31n1589_001:0072c27": "如此。",
    "T31n1589_001:0072c28": "是時如證智，　　是時不見塵，",
    "T31n1589_001:0072c29": "云何塵可證？",
    "T31n1589_001:0073a01": "如汝所說，證智起時謂我如此證。此時中汝",
    "T31n1589_001:0073a02": "不得見塵，但意識分別，眼識已滅故，是塵",
    "T31n1589_001:0073a03": "云何可證？若人說剎那滅，此人是時執色乃",
    "T31n1589_001:0073a04": "至觸已謝。問：若非五識所量，意不能憶持，",
    "T31n1589_001:0073a05": "是故五塵決定是五識所量。量者是名見，是",
    "T31n1589_001:0073a06": "故色等六塵說是所證。答：是義不然，謂先已",
    "T31n1589_001:0073a07": "證塵，後方憶持。何以故？",
    "T31n1589_001:0073a08": "如說似塵識。",
    "T31n1589_001:0073a09": "離色等六塵，眼等六識似六塵起。此義如前",
    "T31n1589_001:0073a10": "說。",
    "T31n1589_001:0073a11": "從此生憶持。",
    "T31n1589_001:0073a12": "從此似塵識有，分別意識與憶持相應，似前",
    "T31n1589_001:0073a13": "所起之塵後時得生，是故不可執由憶持起，",
    "T31n1589_001:0073a14": "謂先以識證塵。若如夢中，識無塵得起覺時。",
    "T31n1589_001:0073a15": "若爾，如世人自知夢識無塵，亦應自知覺識",
    "T31n1589_001:0073a16": "無塵。既無此事，故知覺時所見塵，異夢中",
    "T31n1589_001:0073a17": "所見。復次夢有更起義，覺時則不爾，非一切",
    "T31n1589_001:0073a18": "無塵。答：此言非證。",
    "T31n1589_001:0073a19": "夢見塵非有，　　未覺不能知。",
    "T31n1589_001:0073a20": "如是虛妄分別串習惛熟，世人見非實塵如",
    "T31n1589_001:0073a21": "夢所見謂為實有；覺則不爾，如實能解夢塵",
    "T31n1589_001:0073a22": "非有。如是若觀行人修出世治道得無分別",
    "T31n1589_001:0073a23": "智，入非安立聖諦見位得覺悟，是時無分別",
    "T31n1589_001:0073a24": "智、後得清淨世智如理見六塵實無所有，",
    "T31n1589_001:0073a25": "此義平等。若由自相續轉異勝故，眾生六識",
    "T31n1589_001:0073a26": "似六塵起，實不從塵生者，由事善惡友、聽受",
    "T31n1589_001:0073a27": "正邪二法，眾生有正邪二定。云何得成？若所",
    "T31n1589_001:0073a28": "親近及說實無。",
    "T31n1589_001:0073a29": "更互增上故，　　二識正邪定。",
    "T31n1589_001:0073b01": "一切眾生由更互識增上故，有二種識定成，",
    "T31n1589_001:0073b02": "或正定、或邪定。更互者，自他共成自他事。是",
    "T31n1589_001:0073b03": "故別識相續勝能故，別識相續勝能生，不從",
    "T31n1589_001:0073b04": "外塵起。若如夢識無境界，覺識亦如此者，云",
    "T31n1589_001:0073b05": "何夢覺二人行善作惡，愛憎兩果未來不同？",
    "T31n1589_001:0073b06": "夢識由眠壞，　　未來果不同。",
    "T31n1589_001:0073b07": "是正因能令夢心無有果報，謂惛睡所壞故，",
    "T31n1589_001:0073b08": "心弱不能成善惡業。問：若一切唯有識，則無",
    "T31n1589_001:0073b09": "身及言。云何牛羊等畜生，非屠兒所害而死？",
    "T31n1589_001:0073b10": "若彼死非屠兒所作，屠兒云何得殺生罪？答",
    "T31n1589_001:0073b11": "曰：",
    "T31n1589_001:0073b12": "由他識變異，　　死事於此成，",
    "T31n1589_001:0073b13": "如他失心等，　　因鬼等心力。",
    "T31n1589_001:0073b14": "猶如鬼神等心變異故，令他或失念、或得夢、",
    "T31n1589_001:0073b15": "或著鬼等，諸變異得成。復次有神通人心願",
    "T31n1589_001:0073b16": "故，有如此事。如娑羅那王等得夢，由大迦旃",
    "T31n1589_001:0073b17": "延心願故。復次阿蘭若仙人瞋心故，毘摩質",
    "T31n1589_001:0073b18": "多羅王見怖畏事。如是由他識變異，能斷他",
    "T31n1589_001:0073b19": "命根。因此事故，同類相續斷，說名為死，此義",
    "T31n1589_001:0073b20": "應知。復次：",
    "T31n1589_001:0073b21": "云何檀陀林，　　空寂由仙瞋？",
    "T31n1589_001:0073b22": "若由他識變異增上不許眾生死，世尊成立",
    "T31n1589_001:0073b23": "心重罰最為大罪，問優婆離長者：長者！汝曾",
    "T31n1589_001:0073b24": "聞不？云何檀陀柯林、迦陵伽林、摩登伽林",
    "T31n1589_001:0073b25": "空寂清淨？長者答言：瞿曇！曾聞由仙人瞋心。",
    "T31n1589_001:0073b26": "心重罰大罪，　　若爾云何成？",
    "T31n1589_001:0073b27": "若汝執有諸鬼神愛敬仙人故，殺害此中眾",
    "T31n1589_001:0073b28": "生，不由仙人瞋心。若爾，云何由此業心重罰",
    "T31n1589_001:0073b29": "大罪，劇於身口重罰？由仙人瞋心故，如是多",
    "T31n1589_001:0073c01": "眾生死故，心重罰成大罪。若一切唯識，他心",
    "T31n1589_001:0073c02": "通人為知他心、為不知？若爾有何所以？若不",
    "T31n1589_001:0073c03": "知，云何得他心通？若知，云何言識無境？",
    "T31n1589_001:0073c04": "他心通人智，　　不如境云何？",
    "T31n1589_001:0073c05": "如知自心故，　　不知如佛境。",
    "T31n1589_001:0073c06": "是他心智境，云何不如？由無智故。如不可言",
    "T31n1589_001:0073c07": "體，他心則成，佛境如此，不能知故。此二境界",
    "T31n1589_001:0073c08": "不如，非是如此顯現故，能取所取分別未滅故。",
    "T31n1589_001:0073c09": "此唯識理無窮，簡擇品類甚深無底。",
    "T31n1589_001:0073c10": "成就唯識理，　　我造隨自能，",
    "T31n1589_001:0073c11": "如理及如量，　　難思佛等境。",
    "T31n1589_001:0073c12": "我等作一切功用，不能思度此理，此理非覺",
    "T31n1589_001:0073c13": "觀所緣故。何人能遍通達此境？是佛境界。何",
    "T31n1589_001:0073c14": "以故？諸佛世尊於一切法知無礙故，如量如",
    "T31n1589_001:0073c15": "理，此境唯佛所見。",
    "T31n1589_001:0073c16": "婆藪槃豆菩薩造唯識論竟。",
    "T31n1589_001:0073c17": "菩提留支法師，先於北翻出《唯識論》。慧愷以",
    "T31n1589_001:0073c18": "陳天嘉四年歲次癸未正月十六日，於廣州",
    "T31n1589_001:0073c19": "制旨寺，請三藏法師拘羅那他重譯此論，",
    "T31n1589_001:0073c20": "行翻行講，至三月五日方竟。此論外國本有",
    "T31n1589_001:0073c21": "義疏，翻得兩卷。三藏法師更釋本文，慧愷",
    "T31n1589_001:0073c22": "注記，又得兩卷。末有僧忍法師，從晉安齎舊",
    "T31n1589_001:0073c23": "本達番禺，愷取新文對讎校舊本，大意雖",
    "T31n1589_001:0073c24": "復略同，偈語有異；長行解釋，詞繁義闕；論初",
    "T31n1589_001:0073c25": "無歸敬，有識君子宜善尋之。今謹別抄偈",
    "T31n1589_001:0073c26": "文安於論後，庶披閱者為易耳。此論是佛法",
    "T31n1589_001:0073c27": "正義，外國盛弘。　沙門慧愷記。",
    "T31n1589_001:0073c28": "修道不共他，　　能說無等義，",
    "T31n1589_001:0073c29": "頂禮大乘理，　　當說立及破。",
    "T31n1589_001:0074a01": "無量佛所修，　　除障及根本，",
    "T31n1589_001:0074a02": "唯識自性靜，　　昧劣人不樂。",
    "T31n1589_001:0074a03": "實無有外塵，　　似塵識生故，",
    "T31n1589_001:0074a04": "猶如瞖眼人，　　見毛兩月等。",
    "T31n1589_001:0074a05": "處時悉無定，　　無相續不定，",
    "T31n1589_001:0074a06": "作事悉不成，　　若唯識無塵。",
    "T31n1589_001:0074a07": "定處等義成，　　如夢如餓鬼，",
    "T31n1589_001:0074a08": "續不定一切，　　同見膿河等。",
    "T31n1589_001:0074a09": "如夢害作事，　　復次如地獄，",
    "T31n1589_001:0074a10": "一切見獄卒，　　及共受逼害。",
    "T31n1589_001:0074a11": "如畜生生天，　　地獄無雜道，",
    "T31n1589_001:0074a12": "地獄中苦報，　　由彼不能受。",
    "T31n1589_001:0074a13": "由罪人業故，　　似獄卒等生，",
    "T31n1589_001:0074a14": "若許彼變異，　　於彼何不許？",
    "T31n1589_001:0074a15": "業熏習識內，　　執果生於外，",
    "T31n1589_001:0074a16": "何因熏習處，　　於中不說果？",
    "T31n1589_001:0074a17": "色等入有教，　　為化執我人，",
    "T31n1589_001:0074a18": "由隨別意說，　　如說化生生。",
    "T31n1589_001:0074a19": "識自種子生，　　顯現起似塵，",
    "T31n1589_001:0074a20": "為成內外入，　　故佛說此二。",
    "T31n1589_001:0074a21": "若他依此教，　　得入人無我，",
    "T31n1589_001:0074a22": "由別教能除，　　分別入法空。",
    "T31n1589_001:0074a23": "外塵與隣虛，　　不一亦不異，",
    "T31n1589_001:0074a24": "彼聚亦非塵，　　隣虛不成故。",
    "T31n1589_001:0074a25": "一時六共聚，　　隣虛成六方，",
    "T31n1589_001:0074a26": "若六同一處，　　聚量如隣虛。",
    "T31n1589_001:0074a27": "若隣虛不合，　　聚中誰和合？",
    "T31n1589_001:0074a28": "復次無方分，　　隣虛聚不成。",
    "T31n1589_001:0074a29": "若物有方分，　　不應成一物，",
    "T31n1589_001:0074b01": "影障復云何？　　若同則無二。",
    "T31n1589_001:0074b02": "若一無次行，　　俱無已未得，",
    "T31n1589_001:0074b03": "及別類多事，　　亦無細難見。",
    "T31n1589_001:0074b04": "證智如夢中，　　是時如證智，",
    "T31n1589_001:0074b05": "是時不見塵，　　云何塵可證？",
    "T31n1589_001:0074b06": "如說似塵識，　　從此生憶持，",
    "T31n1589_001:0074b07": "夢見塵非有，　　未覺不能知。",
    "T31n1589_001:0074b08": "更互增上故，　　二識正邪定，",
    "T31n1589_001:0074b09": "夢識由眠壞，　　未來果不同。",
    "T31n1589_001:0074b10": "由他識變異，　　死事於此成，",
    "T31n1589_001:0074b11": "如他失心等，　　因鬼等心力。",
    "T31n1589_001:0074b12": "云何檀陀林，　　空寂由仙瞋？",
    "T31n1589_001:0074b13": "心重罰大罪，　　若爾云何成？",
    "T31n1589_001:0074b14": "他心通人智，　　不如境云何？",
    "T31n1589_001:0074b15": "如知自心故，　　不知如佛境。",
    "T31n1589_001:0074b16": "成就唯識理，　　我造隨自能，",
    "T31n1589_001:0074b17": "如理及如量，　　難思佛等境。",
    "T31n1589_001:0074b18": "大乘唯識論"
}