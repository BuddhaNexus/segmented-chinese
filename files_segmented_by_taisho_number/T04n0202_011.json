{
    "T04n0202_011:0423b02": "賢愚經卷第十一",
    "T04n0202_011:0423b04": "元魏涼州沙門慧覺等在高昌郡譯",
    "T04n0202_011:0423b05": "（五二）無惱指鬘品第四十五(丹本為五十一)",
    "T04n0202_011:0423b06": "如是我聞：一時佛在舍衛國祇樹給孤獨園。",
    "T04n0202_011:0423b07": "於時國王名波斯匿。王有輔相，聰明巨富，",
    "T04n0202_011:0423b08": "其婦懷妊，生一男兒，形貌端正，容體殊絕。",
    "T04n0202_011:0423b09": "於時輔相，見兒歡喜，即召相師，令占相",
    "T04n0202_011:0423b10": "之。相師看見，懷喜而言：「是兒福相，人中挺",
    "T04n0202_011:0423b11": "特，聰明智辯，有踰人之德。」父聞遂喜，勅為",
    "T04n0202_011:0423b12": "作字。相師問言：「兒受胎來，有何異事？」輔相",
    "T04n0202_011:0423b13": "答言：「其母素性，不能良善，懷妊已來，倍更",
    "T04n0202_011:0423b14": "異常，心性恭順，樂宣人德，慈矜苦厄，不喜",
    "T04n0202_011:0423b15": "說過。」相師言曰：「此是兒志，當為立字，號",
    "T04n0202_011:0423b16": "阿舋賊奇，晉言無惱。」兒漸長大，雄壯絕倫，",
    "T04n0202_011:0423b17": "有力士之力，一人敵千，騰接飛鳥，走疾奔",
    "T04n0202_011:0423b18": "馬，其父輔相，甚愛念之。於是國中，有一",
    "T04n0202_011:0423b19": "婆羅門，聰明博達，多聞廣識，有五百弟子，",
    "T04n0202_011:0423b20": "追逐隨學。爾時輔相，即將其子，往囑及",
    "T04n0202_011:0423b21": "之，令其學問。婆羅門可之，受持教授。阿",
    "T04n0202_011:0423b22": "舋賊奇，夙夜勤業，一日諮受，勝餘終",
    "T04n0202_011:0423b23": "年，學未經久，普悉通達。婆羅門師，異常待",
    "T04n0202_011:0423b24": "遇，行來進止，每與是俱，及諸同學，傾意瞻",
    "T04n0202_011:0423b25": "敬。爾時婆羅門師婦，見其端正才姿挺邈",
    "T04n0202_011:0423b26": "過踰人表，懷情色著，愛不去意。然諸弟",
    "T04n0202_011:0423b27": "子，與共周迴，行止不獨，無緣與語，有心",
    "T04n0202_011:0423b28": "不遂，常以歎悒。會有檀越，來請其師及諸",
    "T04n0202_011:0423b29": "弟子，三月一時。婆羅門師內與婦議：「我今",
    "T04n0202_011:0423c01": "當行受請三月，當留一人經紀於後。」時婦",
    "T04n0202_011:0423c02": "內喜，密自懷計，白婆羅門：「是事應爾，後家",
    "T04n0202_011:0423c03": "理重，宜須才能，可留無惱囑以後事。」時",
    "T04n0202_011:0423c04": "婆羅門，即勅無惱：「我今赴彼檀越之請，後",
    "T04n0202_011:0423c05": "事總多，須人料理。卿著才能，為吾營後。」",
    "T04n0202_011:0423c06": "無惱受教，即住不行，師及徒眾，引導而去。",
    "T04n0202_011:0423c07": "其婦怡悅欣喜無量，極自莊飾，多作姿媚，與",
    "T04n0202_011:0423c08": "共談語，嬈動其意。無惱志固，無心相從。欲",
    "T04n0202_011:0423c09": "心轉盛，實意語之：「我相欽愛，由來有素，但",
    "T04n0202_011:0423c10": "逼眾人，有懷未發。汝師臨去，吾故相留，",
    "T04n0202_011:0423c11": "今既獨靜，當從我意。」無惱曉謝，語言：「我",
    "T04n0202_011:0423c12": "梵志法，不婬師婦，若當違犯非婆羅門。寧",
    "T04n0202_011:0423c13": "交取死，終不為此。」於時師婦，望重違心，慚",
    "T04n0202_011:0423c14": "愧瞋憤，復作密計。候師垂至，挽裂衣裳，",
    "T04n0202_011:0423c15": "爴破其面，塵土坌身，憔悴臥地，無所言",
    "T04n0202_011:0423c16": "語。時婆羅門師徒俱到，師即入內，見婦",
    "T04n0202_011:0423c17": "色狀，即問其故：「何緣乃爾？」婦垂泣言：「不足",
    "T04n0202_011:0423c18": "問也。」時婆羅門重更問之：「汝有何事？當相",
    "T04n0202_011:0423c19": "告語，云何不說？」婦啼而言：「汝所欽美，阿舋",
    "T04n0202_011:0423c20": "賊奇，自汝去後，常見侵凌，我適不從，抴",
    "T04n0202_011:0423c21": "裂我衣，壞我身首。汝畜弟子，云何乃爾？」婆",
    "T04n0202_011:0423c22": "羅門聞，甚懷恚忿，語其婦言：「此無惱者，力",
    "T04n0202_011:0423c23": "敵千人，輔相之子，種族強盛，雖欲治之，宜",
    "T04n0202_011:0423c24": "當以漸。」詮謀是已，往見無惱，隨宜方便，",
    "T04n0202_011:0423c25": "而慰喻言：「我去之後，苦汝營勞。又汝前後，",
    "T04n0202_011:0423c26": "奉事盡忠，常感汝意，思欲相酬。有一秘法，",
    "T04n0202_011:0423c27": "由來未說，若能成辦，直生梵天。」無惱長跪，",
    "T04n0202_011:0423c28": "問是何事？答言：「若持七日之中，斬千人首，",
    "T04n0202_011:0423c29": "而取一指，凡得千指，以為鬘飾。爾時梵天，",
    "T04n0202_011:0424a01": "便自來下，命終之後，定生梵天。」無惱聞此情",
    "T04n0202_011:0424a02": "懷猶豫，復白師言：「此事不應，殺害眾生，",
    "T04n0202_011:0424a03": "便生梵天。」師又告言：「汝我弟子，豈不信我",
    "T04n0202_011:0424a04": "至要之言？若汝不信則為義絕，隨爾道徑",
    "T04n0202_011:0424a05": "莫復此住。」又更作呪，竪刀在地。說呪已訖",
    "T04n0202_011:0424a06": "惡心轉生。師知其意，即授與刀。受刀走外，",
    "T04n0202_011:0424a07": "得人便殺，取指為鬘，人見便號鴦仇魔羅，",
    "T04n0202_011:0424a08": "晉言指鬘。周行斬害到七日頭，方得九百",
    "T04n0202_011:0424a09": "九十九指，唯少一指，殘殺一人，指數便滿。",
    "T04n0202_011:0424a10": "人皆藏竄，無敢行者，遍行求覓，更不能得。",
    "T04n0202_011:0424a11": "七日之中，不得飲食，其母憐愍，遣人為致，",
    "T04n0202_011:0424a12": "悉各懷懼，無敢往者。其母持食，躬自致往，",
    "T04n0202_011:0424a13": "兒遙見母，走趣欲殺。母時語言：「咄不孝物！",
    "T04n0202_011:0424a14": "云何懷逆欲危害我？」兒便語言：「我受師教，",
    "T04n0202_011:0424a15": "要七日中，滿得千指，便當得願生於梵天。",
    "T04n0202_011:0424a16": "日數已滿，更不能得，事不獲已，當殺於",
    "T04n0202_011:0424a17": "母。」母又語言：「事苟當爾，但取我指，莫見傷",
    "T04n0202_011:0424a18": "殺。」於時世尊具遙覩見，知其可度，化作",
    "T04n0202_011:0424a19": "比丘，行於彼邊。鴦仇摩羅已見比丘，捨",
    "T04n0202_011:0424a20": "母騰躍，走趣規殺。佛見其來，徐行捨去。指",
    "T04n0202_011:0424a21": "鬘極力走不能及，便遙喚言：「比丘小住。」佛",
    "T04n0202_011:0424a22": "遙答言：「我常自住，但汝不住。」指鬘復問：「云",
    "T04n0202_011:0424a23": "何汝住我不住耶？」佛即答言：「我諸根寂定，",
    "T04n0202_011:0424a24": "而得自在；汝從惡師，稟受邪倒，變易汝心，",
    "T04n0202_011:0424a25": "不得定住，晝夜殺害，造無邊罪。」指鬘聞",
    "T04n0202_011:0424a26": "此意欻開悟，投刀遠棄，遙禮自歸。於時如",
    "T04n0202_011:0424a27": "來爾乃待之，還現佛身，光明朗日，三十二",
    "T04n0202_011:0424a28": "相，昺著奇妙。指鬘見佛光相威儀，以身投",
    "T04n0202_011:0424a29": "地，悔過自責。佛粗說法，得法眼淨，心遂純",
    "T04n0202_011:0424b01": "信，求索出家。佛即可之。「善來比丘！」鬚髮自",
    "T04n0202_011:0424b02": "落，法衣著身，隨彼所應，重為說法，心垢都",
    "T04n0202_011:0424b03": "盡，得羅漢道。佛即將其，還祇陀林。爾時國",
    "T04n0202_011:0424b04": "中，人民之類，聞指鬘聲，皆各驚怖，人畜懷",
    "T04n0202_011:0424b05": "妊，怖不能生。時有一象，不能出子，佛勅",
    "T04n0202_011:0424b06": "指鬘，往說誠言：「我生已來，不殺一人。」指",
    "T04n0202_011:0424b07": "鬘白佛：「我由來殺多，云何不殺？」佛告之曰：",
    "T04n0202_011:0424b08": "「於聖法中，是為始生。」爾時指鬘便整衣服，",
    "T04n0202_011:0424b09": "奉教往說，如語尋生皆得安隱。還詣精舍，",
    "T04n0202_011:0424b10": "坐一房中。時波斯匿王，大合兵眾，躬欲往",
    "T04n0202_011:0424b11": "討鴦仇摩羅，路由祇洹，當往攻擊。時祇洹",
    "T04n0202_011:0424b12": "中，有一比丘，形極痤陋，音聲異妙，振聲",
    "T04n0202_011:0424b13": "高唄，音極和暢，軍眾傾耳，無有厭足，象馬",
    "T04n0202_011:0424b14": "竪耳，住不肯行。王怪，顧問御者：「何以乃",
    "T04n0202_011:0424b15": "爾？」御者答言：「由聞唄聲，是使象馬停足立",
    "T04n0202_011:0424b16": "聽。」王言：「畜生尚樂聞法，我曹人類，何不往",
    "T04n0202_011:0424b17": "聽？」即與群眾，暫還祇洹。到下象乘，解劍",
    "T04n0202_011:0424b18": "却蓋，直進佛所，敬禮問訊，彼唄比丘，唄",
    "T04n0202_011:0424b19": "聲已絕。王先問言：「向聞唄音，清妙和暢，情豫",
    "T04n0202_011:0424b20": "欽慕，願得見識，施十萬錢。」佛告之曰：「先與",
    "T04n0202_011:0424b21": "其錢，然後可見。若已見者，更不欲與一錢",
    "T04n0202_011:0424b22": "之心。」即將示之。見其形狀，倍復痤陋，不",
    "T04n0202_011:0424b23": "忍見之，意無欲與一錢之想。王從座起，",
    "T04n0202_011:0424b24": "長跪白佛言：「今此比丘，形極短醜，其音深",
    "T04n0202_011:0424b25": "遠聲徹乃爾。宿作何行，致得斯報？」佛告王",
    "T04n0202_011:0424b26": "曰：「善聽著心！過去有佛，名曰迦葉，度人周",
    "T04n0202_011:0424b27": "訖，便般涅槃。時彼國王，名機里毘，收取舍",
    "T04n0202_011:0424b28": "利，欲用起塔。時四龍王，化為人形，來見",
    "T04n0202_011:0424b29": "其王，問起塔事：『為用寶作？為用土耶？』王",
    "T04n0202_011:0424c01": "即答言：『欲令塔大，無多寶物，那得使成？",
    "T04n0202_011:0424c02": "今欲土作，令方五里高二十五里，極使高",
    "T04n0202_011:0424c03": "顯可觀。』龍王白言：『我非是人，皆是龍王，聞",
    "T04n0202_011:0424c04": "王作塔，故來相問，苟欲用寶，當相佐助。』",
    "T04n0202_011:0424c05": "王歡喜言：『能爾者快。』龍復語言：『四城門外，",
    "T04n0202_011:0424c06": "有四大泉，城東泉水，取用作墼，成紺琉璃。",
    "T04n0202_011:0424c07": "城南泉水，取用作墼，其墼成已，皆成黃金。",
    "T04n0202_011:0424c08": "城西泉水，取用作墼，墼成就已，變成為銀。",
    "T04n0202_011:0424c09": "城北泉水，取用作墼，其墼成已，變為白玉。』",
    "T04n0202_011:0424c10": "王聞是語，倍增踊躍，即立四監，各典一邊。",
    "T04n0202_011:0424c11": "其三監所作工向欲成，一監慢怠，工獨不",
    "T04n0202_011:0424c12": "就。王行看見，便以理責：『卿不用心，當",
    "T04n0202_011:0424c13": "加罰讁。』其人懷怨，便白王言：『此塔太大，",
    "T04n0202_011:0424c14": "當何時成？』王去之後，勅諸作人，晝夜勤作，",
    "T04n0202_011:0424c15": "一時都訖。塔極高峻，眾寶晃昱莊校雕飾，",
    "T04n0202_011:0424c16": "極有異觀。見已歡喜，懺悔前過，持一金",
    "T04n0202_011:0424c17": "鈴，著塔棖頭，即自求願：『令我所生音聲極",
    "T04n0202_011:0424c18": "好，一切眾生莫不樂聞，將來有佛，號釋",
    "T04n0202_011:0424c19": "迦牟尼，使我得見度脫生死。』如是大王！",
    "T04n0202_011:0424c20": "欲知爾時一監作遲怨塔大者，此比丘是。",
    "T04n0202_011:0424c21": "緣彼恨言嫌其塔大，五百世中，常極痤",
    "T04n0202_011:0424c22": "陋；由後歡喜施鈴塔頭，求索好聲及願見",
    "T04n0202_011:0424c23": "我，五百世中，極好音聲，今復見我，致得解",
    "T04n0202_011:0424c24": "脫。」王聞是已，便辭欲退。佛問大王：「欲何所",
    "T04n0202_011:0424c25": "至？」王白佛言：「國有惡賊鴦仇摩羅，傷殺",
    "T04n0202_011:0424c26": "人民，縱橫暴害，今欲率眾往攻伐之。」佛告",
    "T04n0202_011:0424c27": "王曰：「鴦仇摩羅，當如今者不能殺蟻，況",
    "T04n0202_011:0424c28": "復餘耶？」王心念言：「世尊已往已降伏之？」佛",
    "T04n0202_011:0424c29": "告王言：「指鬘今已出家入道得阿羅漢，諸惡",
    "T04n0202_011:0425a01": "永盡，今在其房，欲見之不？」王言：「思見。」即",
    "T04n0202_011:0425a02": "起到其房外，聞指鬘比丘謦欬之聲，憶其",
    "T04n0202_011:0425a03": "暴惡所傷彌廣，怖躃斷絕良久乃穌，還至佛",
    "T04n0202_011:0425a04": "所，以事白佛。佛告王言：「不但今日聞彼",
    "T04n0202_011:0425a05": "之聲墮地斷絕，過去世時聞其音聲亦爾",
    "T04n0202_011:0425a06": "斷絕。善聽大王！過去久遠，此閻浮提，有一",
    "T04n0202_011:0425a07": "大國，名波羅捺。爾時國中，有一毒鳥，捕諸",
    "T04n0202_011:0425a08": "毒蟲，恒以為食。其形極毒，不可觸近，所經",
    "T04n0202_011:0425a09": "歷下，眾生皆死，樹木悉枯。爾時此鳥，遇到",
    "T04n0202_011:0425a10": "一林，住一樹上，謦欬欲鳴。時彼林中，有白",
    "T04n0202_011:0425a11": "象王，在傍樹下，聞毒鳥聲，躃地斷絕不能",
    "T04n0202_011:0425a12": "動搖。如是大王！爾時毒鳥，今指鬘是。時白",
    "T04n0202_011:0425a13": "象王，今王身是。」王復白佛：「鴦仇摩羅，暴害",
    "T04n0202_011:0425a14": "滋甚，殺爾所人，賴蒙世尊降化修善。」佛",
    "T04n0202_011:0425a15": "告王曰：「鴦仇摩羅，不但今日殺此多人，",
    "T04n0202_011:0425a16": "蒙我降化；過去世時，亦殺此等，我亦降化，",
    "T04n0202_011:0425a17": "乃復思善。」王重白佛言：「不審此等先世被",
    "T04n0202_011:0425a18": "害，世尊降化，其事云何？願為解說。」佛告王",
    "T04n0202_011:0425a19": "曰：「善聽著心！過去久遠阿僧祇劫，此閻浮",
    "T04n0202_011:0425a20": "提，有一大國，名波羅捺，於時國王，名波羅",
    "T04n0202_011:0425a21": "摩達。爾時國王，將四種兵，入山林中，遊行",
    "T04n0202_011:0425a22": "獵戲。王到澤上，馳逐禽獸，單隻一乘，獨",
    "T04n0202_011:0425a23": "到深林，王時疲極，下馬小休。爾時林中，有",
    "T04n0202_011:0425a24": "[馬*字]師子，懷欲心盛，行求其偶，困不能得，",
    "T04n0202_011:0425a25": "值於林間，見王獨坐，婬意轉隆，思欲從",
    "T04n0202_011:0425a26": "王，近到其邊，舉尾背住。王知其意，而自",
    "T04n0202_011:0425a27": "思惟：『此是猛獸，力能殺我，若不從意，儻見",
    "T04n0202_011:0425a28": "危害。』王以怖故，即從師子，成欲事已，師子",
    "T04n0202_011:0425a29": "還去。諸兵群從，已復來到，王與人眾，即還",
    "T04n0202_011:0425b01": "宮城。爾時師子，從是懷胎，日月滿足，便生",
    "T04n0202_011:0425b02": "一子，形盡似人，唯足斑駮。師子憶識，知",
    "T04n0202_011:0425b03": "是王有，便銜擔來，著於王前。王亦思惟，自",
    "T04n0202_011:0425b04": "憶前事，知是己兒，即收取養，以足斑駮，",
    "T04n0202_011:0425b05": "字為迦摩沙波陀，晉言駮足。養之漸大，雄",
    "T04n0202_011:0425b06": "才志猛，父王崩亡，駮足繼治。「時駮足王，",
    "T04n0202_011:0425b07": "有二夫人，一王者種，二婆羅門種。時駮足",
    "T04n0202_011:0425b08": "王，一日出城，遊於園觀，勅二夫人：『隨我",
    "T04n0202_011:0425b09": "後往，誰先到者，當與一日，極相娛樂，其",
    "T04n0202_011:0425b10": "隨後者，吾不見之。』王去之後，其二夫人，",
    "T04n0202_011:0425b11": "極自莊飾，嚴駕車乘，一時俱往。到於道中，",
    "T04n0202_011:0425b12": "見於天祠，梵志種者，下車作禮，禮已急進，",
    "T04n0202_011:0425b13": "猶隨後到；王從本言，而不前之。於是夫",
    "T04n0202_011:0425b14": "人，瞋恚煩憤，怨責天神：『我由禮汝，使王",
    "T04n0202_011:0425b15": "見薄，若有天力，何不護我？』恚恨憤惱，密自",
    "T04n0202_011:0425b16": "懷計。王後還宮，加意奉事，復還待遇，從王",
    "T04n0202_011:0425b17": "求願：『聽我國中一日自在。』值王偏心，即聽",
    "T04n0202_011:0425b18": "可之。出外令人打壞天祠，令平如地，乃",
    "T04n0202_011:0425b19": "還宮中。守天祠神，悲苦懊惱，往至宮中，",
    "T04n0202_011:0425b20": "欲思傷害；王宮天神，遮不聽入。「有一仙",
    "T04n0202_011:0425b21": "人，住仙山中，時駮足王，恒常供養，日日食",
    "T04n0202_011:0425b22": "時，飛來入宮，不食餚饍，粗食麤供。偶值",
    "T04n0202_011:0425b23": "一日仙人不來，天神知之，化作其形，欲來",
    "T04n0202_011:0425b24": "入宮。宮神猶識，不聽前入。遙在門外，白",
    "T04n0202_011:0425b25": "王求通，王聞仙人在外索現，怪其所以，",
    "T04n0202_011:0425b26": "急勅聽入。是時宮神，聞王有教即休不",
    "T04n0202_011:0425b27": "遮。徑前得入，坐於仙人常坐之處，辦如常",
    "T04n0202_011:0425b28": "食，以用供養。時化仙人，不肯就食，即語王",
    "T04n0202_011:0425b29": "言：『此食麤惡，又無肉魚，云何可噉？』王即白",
    "T04n0202_011:0425c01": "言：『大仙自來，恒食清素，故令不辦肉魚餚",
    "T04n0202_011:0425c02": "饍。』化仙又告：『自今已後，莫設麤供，但肉",
    "T04n0202_011:0425c03": "為食。』即如語辦，食已還去。後到明日，舊",
    "T04n0202_011:0425c04": "仙飛來，為設餚饍種種諸肉，仙人瞋恚，",
    "T04n0202_011:0425c05": "怨憤於王。王言：『大仙昨日勅如是作。』仙人",
    "T04n0202_011:0425c06": "語言：『昨日有患，斷食一日，不來是間，誰語",
    "T04n0202_011:0425c07": "汝曹？但相輕試，故復爾耳。令王是後十二年",
    "T04n0202_011:0425c08": "中，恒食人肉。』作是語竟，飛還山中。「是後厨",
    "T04n0202_011:0425c09": "監，忘不辦肉，臨時無計，出外求肉，見死",
    "T04n0202_011:0425c10": "小兒肥白在地，念且稱急，即却頭足，擔至",
    "T04n0202_011:0425c11": "厨中，加諸美藥，作食與王。王得食之，覺",
    "T04n0202_011:0425c12": "美倍常，即問厨監：『由來食肉，未有斯美，",
    "T04n0202_011:0425c13": "此是何肉？』厨監惶怖，腹拍王前：『若王原罪，",
    "T04n0202_011:0425c14": "乃敢實說。』王答之言：『但實說之，不問汝罪。』",
    "T04n0202_011:0425c15": "厨監白王：『先日有緣，不及覓肉，得死",
    "T04n0202_011:0425c16": "小兒，以稱時要。不意大王，乃當覺之。』王",
    "T04n0202_011:0425c17": "言：『此肉甚美異常，自今已往，如是求索。』厨",
    "T04n0202_011:0425c18": "監白王：『前者偶值自死小兒，更求叵得。其",
    "T04n0202_011:0425c19": "作食者，畏懼國法。』王又語言：『汝但密取，",
    "T04n0202_011:0425c20": "設有覺者，斷處由我。』厨監受教，密捕得",
    "T04n0202_011:0425c21": "之，日日供王。於時城中人民之類，各各行",
    "T04n0202_011:0425c22": "哭云亡小兒，展轉相問：『何由乃爾？』諸臣聚",
    "T04n0202_011:0425c23": "議，當試微伺，即於街里，處處安人。見王",
    "T04n0202_011:0425c24": "厨監抴他小兒，伺捕得之，縛將詣王，具",
    "T04n0202_011:0425c25": "以前後所亡事白。王聞是語，默然不答。",
    "T04n0202_011:0425c26": "三重白王：『今捕得賊，罪釁彰露，事當",
    "T04n0202_011:0425c27": "斷決，云何默然？』王乃答言：『是我所教。』諸臣",
    "T04n0202_011:0425c28": "懷恨，各自罷去，於外共議：『王便是賊，食我",
    "T04n0202_011:0425c29": "等子，噉人之王云何共治？當共除之去此",
    "T04n0202_011:0426a01": "禍害。』一切同心咸共齊謀：『城外園中，有好",
    "T04n0202_011:0426a02": "池水，其王日日，至彼洗浴。諸臣儲兵，安伏",
    "T04n0202_011:0426a03": "園中。』王出洗浴已到池中，伏兵一時周匝四",
    "T04n0202_011:0426a04": "合，即圍其王，當取殺之。王見兵集，驚怖問",
    "T04n0202_011:0426a05": "言：『汝等何故而圍逼我？』諸臣答言：『夫為王",
    "T04n0202_011:0426a06": "者，養民為事。方臨厨子，殺人為食。眾",
    "T04n0202_011:0426a07": "民呼嗟，告情無處，不任苦酷，故欲殺王。』",
    "T04n0202_011:0426a08": "王語諸臣：『我實無狀，自今已後，更不復",
    "T04n0202_011:0426a09": "為，唯見恕放，當自改厲。』諸臣語曰：『終不",
    "T04n0202_011:0426a10": "相放，正使今日天雨黑雪，令汝頭上生黑",
    "T04n0202_011:0426a11": "毒蛇，猶不相聽，不須多云。』時王駮足聞臣",
    "T04n0202_011:0426a12": "語已，自知必死，得脫無路，即語諸臣：『雖",
    "T04n0202_011:0426a13": "當殺我，小緩須臾，聽我小住。』諸臣緩置，王",
    "T04n0202_011:0426a14": "即自誓：『我身由來，所修善行，為王正治，供",
    "T04n0202_011:0426a15": "養仙人，合集眾德，迴令今日我得變成飛",
    "T04n0202_011:0426a16": "行羅剎。』其語已訖，尋語而成，即飛虛空，告",
    "T04n0202_011:0426a17": "諸臣曰：『汝等合力，欲強殺我，賴我大幸，",
    "T04n0202_011:0426a18": "復能自拔。自今已後，汝等好忍，所愛妻兒，",
    "T04n0202_011:0426a19": "我次當食。』語訖飛去，止山林間，飛行摶",
    "T04n0202_011:0426a20": "人，擔以為食，人民之類，恐怖藏避。如是之",
    "T04n0202_011:0426a21": "後，殺噉多人。諸羅剎輩，附為翼從，徒眾漸",
    "T04n0202_011:0426a22": "多，所害轉廣。後諸羅剎，白駮足王：『我等奉",
    "T04n0202_011:0426a23": "事，為王翼從，願為我曹，作一宴會。』時駮足",
    "T04n0202_011:0426a24": "王，即許之言：『當取諸王令滿一千，與汝",
    "T04n0202_011:0426a25": "曹輩，以為宴會。』許之已訖，一一往取，閉著",
    "T04n0202_011:0426a26": "深山，已得九百九十九王，殘少一人，其數",
    "T04n0202_011:0426a27": "未足。諸王念言：『我曹窮急，當何所趣？若",
    "T04n0202_011:0426a28": "其捕得須陀素彌，須陀素彌有大方便，",
    "T04n0202_011:0426a29": "能濟我等。』作是計已，白羅剎王：『王欲作",
    "T04n0202_011:0426b01": "會，極令有異，純取諸王，不用凡細；須陀",
    "T04n0202_011:0426b02": "素彌，甚有高德，若能得來，王會乃好。』羅剎",
    "T04n0202_011:0426b03": "王言：『有何高德？』即時飛騰，往欲取之。「值",
    "T04n0202_011:0426b04": "須陀素彌，將諸婇女，晨欲出城至園洗浴，",
    "T04n0202_011:0426b05": "道見婆羅門，從其乞匂。王語婆羅門：『待我",
    "T04n0202_011:0426b06": "洗還，當相布施。』王既到園，入池中洗。時羅",
    "T04n0202_011:0426b07": "剎王，飛空來取，擔到山中。須陀素彌，愁憂",
    "T04n0202_011:0426b08": "悲泣！時駮足王，而問之曰：『聞汝名德殊勝第",
    "T04n0202_011:0426b09": "一，大丈夫志，當任窮達，云何特愁，啼如",
    "T04n0202_011:0426b10": "小兒？』須陀素彌白羅剎王：『我不愛身貪惜",
    "T04n0202_011:0426b11": "壽命，但念生來未曾妄語，朝出宮行，見一",
    "T04n0202_011:0426b12": "道士，當車駕前，從我乞匂。我許洗還，當",
    "T04n0202_011:0426b13": "相施與。出值大王擔我至此，念今妄語",
    "T04n0202_011:0426b14": "違失誠信，是以故愁，非惜身也。願見哀",
    "T04n0202_011:0426b15": "愍，假我七日，施彼道士，當歸就死。』駮足聞",
    "T04n0202_011:0426b16": "是，而語之言：『汝今得去，寧當自還來就死",
    "T04n0202_011:0426b17": "耶？』即復問言：『正使不還，我自能得。』尋放",
    "T04n0202_011:0426b18": "令去。王還到國，道士猶在，歡喜供養，施婆",
    "T04n0202_011:0426b19": "羅門。時婆羅門，見王不久欲還就死，懼其",
    "T04n0202_011:0426b20": "戀國而有愁憂，即為其王，而說偈言：",
    "T04n0202_011:0426b21": "「『劫數終極，　　乾坤洞然，　　須彌巨海，",
    "T04n0202_011:0426b22": "　　都為灰焬。　　天龍人鬼，　　於中彫喪，",
    "T04n0202_011:0426b23": "　　二儀尚殞，　　國有何常？　　生老病死，",
    "T04n0202_011:0426b24": "　　輪轉無際，　　事與願違，　　憂悲為害。",
    "T04n0202_011:0426b25": "　　欲深禍重，　　瘡疣無外，　　三界都苦，",
    "T04n0202_011:0426b26": "　　國有何賴？　　有本自無，　　因緣成諸，",
    "T04n0202_011:0426b27": "　　盛者必衰，　　實者必虛。　　眾生蠢蠢，",
    "T04n0202_011:0426b28": "　　都如幻居，　　三界皆空，　　國土亦如。",
    "T04n0202_011:0426b29": "　　識神無形，　　假乘四蛇，　　無眼寶養，",
    "T04n0202_011:0426c01": "　　以為樂車。　　形無常主，　　神無常家，",
    "T04n0202_011:0426c02": "　　形神尚離，　　豈有國耶？』",
    "T04n0202_011:0426c03": "「時須陀素彌，聞說此偈，思惟義理，歡喜無",
    "T04n0202_011:0426c04": "量，即立太子，自代為王，與諸臣別，當還",
    "T04n0202_011:0426c05": "赴信。諸臣同聲，白於王言：『願王但住，勿",
    "T04n0202_011:0426c06": "憂駮足，臣等思計，設備防慮，鍛鐵為舍，",
    "T04n0202_011:0426c07": "王且在中，駮足雖猛，何所能耶？』王告諸",
    "T04n0202_011:0426c08": "臣并諸人民：『夫人生世，誠信為本，虛妄苟",
    "T04n0202_011:0426c09": "存，情所未許，寧就信死，不妄語生。』復為",
    "T04n0202_011:0426c10": "種種說誠信之利，廣為分別虛妄之罪。諸臣",
    "T04n0202_011:0426c11": "悲咽，一更無言。王起出城，一切皆送，[口*睪]",
    "T04n0202_011:0426c12": "慕道次，斷絕復穌；王曉喻訖，涉道而去。時",
    "T04n0202_011:0426c13": "駮足王，自思惟言：『須陀素彌，今日應來。』坐",
    "T04n0202_011:0426c14": "於山頂，遙候望之，見其順道徑來趣已。",
    "T04n0202_011:0426c15": "既到見之，顏色怡悅，歡喜解釋，踰過於舊。",
    "T04n0202_011:0426c16": "羅剎王問：『快能來到，人生於世，靡不惜",
    "T04n0202_011:0426c17": "壽，汝今當死，歡喜倍常，還到本國，獲何",
    "T04n0202_011:0426c18": "善利？』須陀素彌答言：『大王寬恩假我七日",
    "T04n0202_011:0426c19": "布施，得遂誠言，又聞妙法，心用開解，當如",
    "T04n0202_011:0426c20": "今日，志願畢足，雖當就死，情欣猶生。』駮足",
    "T04n0202_011:0426c21": "王言：『汝聞何法？試為吾說。』須陀素彌，為說",
    "T04n0202_011:0426c22": "本偈，復更方便廣為說法，分別殺罪及其惡",
    "T04n0202_011:0426c23": "報，復說慈心不殺之福。駮足歡喜敬戴為禮，",
    "T04n0202_011:0426c24": "承用其教，無復害心，即放諸王，各還本國。",
    "T04n0202_011:0426c25": "須陀素彌，即收兵眾，還將駮足安置本國，",
    "T04n0202_011:0426c26": "前仙人誓，十二年滿，自是已後，更不噉人，",
    "T04n0202_011:0426c27": "遂還霸王，治民如舊。「如是大王！欲知爾",
    "T04n0202_011:0426c28": "時須陀素彌王者，今我身是。駮足王者，今鴦",
    "T04n0202_011:0426c29": "仇摩羅是。爾時諸人十二年中，為駮足王",
    "T04n0202_011:0427a01": "所食噉者，今此諸人，為鴦仇摩羅所殺者",
    "T04n0202_011:0427a02": "是。此諸人等，世世常為鴦仇摩羅之所殺",
    "T04n0202_011:0427a03": "害，我亦世世，降之以善。我念過去，為凡",
    "T04n0202_011:0427a04": "夫時，化令不殺；況我今日成為如來，眾德",
    "T04n0202_011:0427a05": "普備，諸惡永息，豈復不能降化之耶？」王",
    "T04n0202_011:0427a06": "復白佛：「今此諸人！宿有何緣，乃常世世，為",
    "T04n0202_011:0427a07": "其所殺？」佛告王曰：「善諦聽之！乃往過去久",
    "T04n0202_011:0427a08": "遠劫中，此閻浮提，有一大國，名波羅捺，於",
    "T04n0202_011:0427a09": "時國王，名波羅摩達。王有二子，各有雄才，端",
    "T04n0202_011:0427a10": "正殊妙，王甚愛念。於時小者，心自念言：『設",
    "T04n0202_011:0427a11": "我父崩，兄當繼治，我既年小，無望國位，生",
    "T04n0202_011:0427a12": "於一世，已不作王，處世何為？不如幽靜以",
    "T04n0202_011:0427a13": "求仙道。』作是念已，往白父王：『貪慕深山，",
    "T04n0202_011:0427a14": "求於仙道，願見聽放，得遂所志。』如是慇",
    "T04n0202_011:0427a15": "懃，志不可奪，父便聽之，即放入山。去經",
    "T04n0202_011:0427a16": "數年，父王崩亡，其兄繼位，統領人民。兄",
    "T04n0202_011:0427a17": "治不久，遇疾命終，未有子嗣，更無繼紹，",
    "T04n0202_011:0427a18": "諸臣集議，靡知所歸？有一臣言：『王有小",
    "T04n0202_011:0427a19": "子，前啟大王，入山學仙，當還往迎以續王",
    "T04n0202_011:0427a20": "位。』諸臣喜曰：『定有此事。』即相率合入山請",
    "T04n0202_011:0427a21": "喚，到以情狀具白其意：『唯願垂憐！撫接",
    "T04n0202_011:0427a22": "我國。』仙人答言：『此事可畏，我此靜樂，永無",
    "T04n0202_011:0427a23": "憂患。世人兇惡，好相斬戮，若我為王，儻見",
    "T04n0202_011:0427a24": "圖害。今甚樂此，不能為也。』諸臣重白：『王崩",
    "T04n0202_011:0427a25": "絕嗣，更無紹繼，唯有大仙是王之種。國土",
    "T04n0202_011:0427a26": "人民，不得無主。唯願垂愍！顧意臨覆。』如",
    "T04n0202_011:0427a27": "是致誠，慇懃求請，其意不忍，遂與還國。仙",
    "T04n0202_011:0427a28": "人少小，不習欲事，既來治國，漸近女色，婬",
    "T04n0202_011:0427a29": "事已深，奔逸放蕩，晨夜躭荒不能自制。遂",
    "T04n0202_011:0427b01": "勅國中，一切諸女，欲出行時，要先從我，",
    "T04n0202_011:0427b02": "爾乃然後，聽往從夫。及諸國中，端正婦女，",
    "T04n0202_011:0427b03": "入其意者，皆悉凌辱。「時一女人，於道陌上",
    "T04n0202_011:0427b04": "多人眾中，倮形立溺，人悉驚笑，來共呵之：",
    "T04n0202_011:0427b05": "『汝何無羞乃至若是？』女即答言：『女於女",
    "T04n0202_011:0427b06": "中，有何羞恥？汝等立溺，既亦不羞，我汝不",
    "T04n0202_011:0427b07": "異，有何羞耻？』諸人答言：『是語何謂？』女復",
    "T04n0202_011:0427b08": "言曰：『唯王一人，是男子耳，一國婦女，皆被",
    "T04n0202_011:0427b09": "其辱。汝等若男，當令爾耶？』於是諸人，更相",
    "T04n0202_011:0427b10": "慙愧，便共談論：『如此女言，實是其理。』陰持",
    "T04n0202_011:0427b11": "女言，轉密相語，同心合謀，欲共圖王。城",
    "T04n0202_011:0427b12": "外園中，有清涼池，王恒前後，至池洗浴，諸",
    "T04n0202_011:0427b13": "臣民輩，安伏園中，值王出洗，伏兵悉出，周",
    "T04n0202_011:0427b14": "匝圍遶，逼取欲殺。王乃驚曰：『欲作何等？』諸",
    "T04n0202_011:0427b15": "臣白言：『王為正治，婬荒過度，壞亂常俗，",
    "T04n0202_011:0427b16": "污辱諸家。臣等覩見，不能堪忍，故欲除王，",
    "T04n0202_011:0427b17": "更求賢能。』王聞遂驚，語諸臣言：『我實",
    "T04n0202_011:0427b18": "不是負累汝等，請自改厲，更不敢爾。願見",
    "T04n0202_011:0427b19": "寬放，與民更始。』諸臣復語：『正使今日，天雨",
    "T04n0202_011:0427b20": "黑雪，頂生毒蛇，終不相放，奚須多云。』王聞",
    "T04n0202_011:0427b21": "是已，自知必死，瞋恚感憤，語諸臣言：『我",
    "T04n0202_011:0427b22": "本在山，無豫世事，強來見逼，以我為王。",
    "T04n0202_011:0427b23": "未有大失，同心圖我。我今單弱，無力自",
    "T04n0202_011:0427b24": "拔，誓當來世當常殺汝，垂當得道，猶不",
    "T04n0202_011:0427b25": "相置。』雖作是誓，猶故殺之。如是大王！欲",
    "T04n0202_011:0427b26": "知爾時仙人王者，今鴦仇摩羅是。爾時臣",
    "T04n0202_011:0427b27": "民同心殺王者，今此諸人，為鴦仇摩羅所",
    "T04n0202_011:0427b28": "殺者是。從彼已來，常為所殺，乃至今日，",
    "T04n0202_011:0427b29": "猶害此等。」時王長跪，復白佛言：「指鬘比丘，",
    "T04n0202_011:0427c01": "殺此多人，今已得道，當受報不？」佛告大",
    "T04n0202_011:0427c02": "王：「行必有報，今此比丘，在於房中，地獄之",
    "T04n0202_011:0427c03": "火，從毛孔出，極患苦痛，酸切叵言。」于時如",
    "T04n0202_011:0427c04": "來，欲令眾會知作惡行必有罪報，勅一比",
    "T04n0202_011:0427c05": "丘：「汝持戶排，往指鬘房，刺戶孔中。」比丘即",
    "T04n0202_011:0427c06": "往，奉教為之，排入戶內，尋時融消。比丘驚",
    "T04n0202_011:0427c07": "愕，還來白佛，佛告比丘：「行報如是。」王及眾",
    "T04n0202_011:0427c08": "會，莫不信解。爾時阿難長跪白佛：「鴦仇摩",
    "T04n0202_011:0427c09": "羅，宿有何慶，身力雄壯，力士之力，健捷輕",
    "T04n0202_011:0427c10": "疾，走及飛鳥？復得值佛，越度生死？唯願",
    "T04n0202_011:0427c11": "垂哀！為眾會說。」佛告阿難：「汝等善聽！乃往",
    "T04n0202_011:0427c12": "過去迦葉佛時，有一比丘，為僧執事，將僧",
    "T04n0202_011:0427c13": "人畜，載致穀米，道中逢雨，隱避無處，穀",
    "T04n0202_011:0427c14": "米囊物，悉被澆浸。時彼比丘，思欲疾過，力",
    "T04n0202_011:0427c15": "少行遲，無方從意，心懷悒遲，即立誓言：",
    "T04n0202_011:0427c16": "『願我後生，力敵千人，身輕行速，走疾飛鳥，",
    "T04n0202_011:0427c17": "將來有佛釋迦牟尼，使我得見永脫生死。』",
    "T04n0202_011:0427c18": "如是阿難！爾時執事比丘者，今鴦仇摩羅",
    "T04n0202_011:0427c19": "是。由彼世時，出家持戒，因營僧事，立願",
    "T04n0202_011:0427c20": "之故，自從是來，世世端正猛力輕疾，悉如",
    "T04n0202_011:0427c21": "其願，復遇見我，得度生死。」爾時阿難，及諸",
    "T04n0202_011:0427c22": "比丘，王及臣民，一切會者，聞佛所說因緣行",
    "T04n0202_011:0427c23": "報，皆悉感厲，思惟四諦，有得須陀洹、斯陀",
    "T04n0202_011:0427c24": "含、阿那含、阿羅漢者，有種辟支佛善根本",
    "T04n0202_011:0427c25": "者，有發無上正真道意者，或有得住不",
    "T04n0202_011:0427c26": "退轉者，皆護身口剋心從善，聞佛所",
    "T04n0202_011:0427c27": "說，歡喜奉行。",
    "T04n0202_011:0427c28": "（五三）檀膩羈品第四十六(丹本為五十二)",
    "T04n0202_011:0427c29": "如是我聞：一時佛在舍衛國祇樹給孤獨園。",
    "T04n0202_011:0428a01": "爾時國內，有婆羅門賓頭盧埵闍，其婦醜",
    "T04n0202_011:0428a02": "惡，兩眼復青，純有七女，無有男兒，家自",
    "T04n0202_011:0428a03": "貧困，諸女亦窮。婦性弊惡，恒罵其夫，女等",
    "T04n0202_011:0428a04": "更互來求所須，比未稱給，瞋目啼哭。其",
    "T04n0202_011:0428a05": "七女夫臻集其舍，承待供給，恐失其意，田",
    "T04n0202_011:0428a06": "有熟穀，未見踐治，從他借牛，將往踐之，",
    "T04n0202_011:0428a07": "守牛不謹，於澤亡失。時婆羅門，坐自思惟：",
    "T04n0202_011:0428a08": "「我種何罪，酸毒兼至？內為惡婦所罵，七女",
    "T04n0202_011:0428a09": "所切，女夫來集，無以承當，復失他牛，不",
    "T04n0202_011:0428a10": "知所在。」廣行推覓，形疲心勞，愁悶惱悸，偶",
    "T04n0202_011:0428a11": "到林中，值見如來坐於樹下，諸根寂定，靜",
    "T04n0202_011:0428a12": "然安樂。時婆羅門，以杖拄頰，久住觀之，便",
    "T04n0202_011:0428a13": "生此念：「瞿曇沙門，今最安樂，無有惡婦罵",
    "T04n0202_011:0428a14": "詈鬪諍，諸女熬惱，貧女夫等，煩損愁苦，又",
    "T04n0202_011:0428a15": "復無有田中熟穀，不借他牛，無有失憂。」",
    "T04n0202_011:0428a16": "佛知其心，便語之曰：「如汝所念，如我今者，",
    "T04n0202_011:0428a17": "靜無眾患，實無惡婦呪詛罵詈，無有七女",
    "T04n0202_011:0428a18": "熬惱於我，亦無女夫競集我家，亦復不憂",
    "T04n0202_011:0428a19": "田中熟穀，不借他牛，無有亡憂。」佛告之",
    "T04n0202_011:0428a20": "曰：「欲出家不？」即白佛言：「如我今者觀家",
    "T04n0202_011:0428a21": "如塚，婦女眾緣如處怨賊，世尊慈愍，聽出",
    "T04n0202_011:0428a22": "家者，甚適鄙願。」佛即告曰：「善來比丘！」鬚",
    "T04n0202_011:0428a23": "髮自落，身所著衣，變成袈裟。佛為說法，",
    "T04n0202_011:0428a24": "即於坐處諸垢永盡，成阿羅漢。阿難聞之，",
    "T04n0202_011:0428a25": "歎言：「善哉！如來權導實難思議。此婆羅門，宿",
    "T04n0202_011:0428a26": "種何慶，得離眾患，獲茲善利？猶如淨[(畾/且)*毛]",
    "T04n0202_011:0428a27": "易染為色。」佛告阿難：「此婆羅門，非但今日",
    "T04n0202_011:0428a28": "蒙我恩澤離苦獲安；過去世時，亦賴我",
    "T04n0202_011:0428a29": "恩，免眾厄難，復獲安快。」阿難白佛：「不審，",
    "T04n0202_011:0428b01": "世尊！過去世時，云何免救令其脫苦？」佛告",
    "T04n0202_011:0428b02": "阿難：「諦聽諦聽！善思念之，吾當為汝廣",
    "T04n0202_011:0428b03": "分別說。」阿難白佛：「諾當善聽！」佛告阿難：「乃",
    "T04n0202_011:0428b04": "往過去阿僧祇劫，有大國王，名阿波羅提",
    "T04n0202_011:0428b05": "目佉，晉言端正，治以道化，不抂民物。時",
    "T04n0202_011:0428b06": "王國中，有婆羅門，名檀膩羈，家理空貧，",
    "T04n0202_011:0428b07": "食不充口，少有熟穀，不能治之，從他借",
    "T04n0202_011:0428b08": "牛，將往踐治。踐穀已竟，驅牛還主。驅到",
    "T04n0202_011:0428b09": "他門，忘不囑付，於是還歸。牛主雖見，謂",
    "T04n0202_011:0428b10": "用未竟，復不收攝。二家相棄，遂失其牛。",
    "T04n0202_011:0428b11": "後往從索，言已還汝，共相詆謾。爾時牛主，",
    "T04n0202_011:0428b12": "將檀膩羈，詣王債牛。適出到外，值見王",
    "T04n0202_011:0428b13": "家牧馬之人，時馬逸走，喚檀膩羈為我遮",
    "T04n0202_011:0428b14": "馬。時檀膩羈，下手得石，持用擲之，值脚",
    "T04n0202_011:0428b15": "即折；馬吏復捉，亦共詣王。次行到水，不",
    "T04n0202_011:0428b16": "知渡處，值一木工，口銜斵斤，褰衣垂越。",
    "T04n0202_011:0428b17": "時檀膩羈，問彼人曰：『何處可渡？』應聲答",
    "T04n0202_011:0428b18": "處，其口開已，斵斤墮水，求覓不得；復來捉",
    "T04n0202_011:0428b19": "之，共將詣王。時檀膩羈，為諸債主，所見催",
    "T04n0202_011:0428b20": "逼，加復飢渴，便於道次，從沽酒家，乞少白",
    "T04n0202_011:0428b21": "酒，上床飲之，不意被下有小兒臥，壓",
    "T04n0202_011:0428b22": "兒腹潰。爾時兒母，復捉不放：『汝之無道，",
    "T04n0202_011:0428b23": "枉殺我兒。』並共持著，將詣王宮。到一牆邊，",
    "T04n0202_011:0428b24": "內自思惟：『我之不幸，眾過橫集，若至王所，",
    "T04n0202_011:0428b25": "儻能殺我；我今逃走，或可得脫。』作是念",
    "T04n0202_011:0428b26": "已，自跳躑牆，下有織公，墮上即死。時織",
    "T04n0202_011:0428b27": "公兒，復捉得之，便與眾人，共將詣王。「次",
    "T04n0202_011:0428b28": "復前行，見有一雉住在樹上，遙問之曰：『汝",
    "T04n0202_011:0428b29": "檀膩羈！今欲那去？』即以上緣向雉說之，",
    "T04n0202_011:0428c01": "雉復報言：『汝到彼所，為我白王，我在餘樹，",
    "T04n0202_011:0428c02": "鳴聲不快，若在此樹，鳴聲哀好。何緣乃爾？",
    "T04n0202_011:0428c03": "汝若見王，為我問之。』次見毒蛇，蛇復問",
    "T04n0202_011:0428c04": "之：『汝檀膩羈！今欲何至？』即以上事，具向蛇",
    "T04n0202_011:0428c05": "說。蛇復報言：『汝到王所，為我白王，我常晨",
    "T04n0202_011:0428c06": "朝，初出穴時，身體柔軟，無有眾痛，暮還入",
    "T04n0202_011:0428c07": "時，身麤強痛，礙孔難前。』時檀膩羈，亦受其",
    "T04n0202_011:0428c08": "囑。復見母人，而問之言：『汝欲何趣？』復以上",
    "T04n0202_011:0428c09": "事，盡向說之。母人告曰：『汝到王所，為",
    "T04n0202_011:0428c10": "我白王，不知何故，我向夫家，思父母舍，父",
    "T04n0202_011:0428c11": "母舍住，思念夫家。』亦受其囑。「時諸債主，咸",
    "T04n0202_011:0428c12": "共圍守，將至王前。爾時牛主，前白王言：",
    "T04n0202_011:0428c13": "『此人借我牛去，我從索牛，不肯償我。』王",
    "T04n0202_011:0428c14": "問之曰：『何不還牛？』檀膩羈曰：『我實貧困，熟",
    "T04n0202_011:0428c15": "穀在田，彼有恩意，以牛借我，我用踐訖，驅",
    "T04n0202_011:0428c16": "還歸主，主亦見之，雖不口付，牛在其門，",
    "T04n0202_011:0428c17": "我空歸家，不知彼牛竟云何失？』王語彼人：",
    "T04n0202_011:0428c18": "『卿等二人，俱為不是，由檀膩羈口不付，",
    "T04n0202_011:0428c19": "汝當截其舌，由卿見牛不自收攝，當挑",
    "T04n0202_011:0428c20": "汝眼。』彼人白王：『請棄此牛，不樂剜眼、截他",
    "T04n0202_011:0428c21": "舌也。』即聽和解。馬吏復言：『彼之無道，折我",
    "T04n0202_011:0428c22": "馬脚。』王便為問檀膩羈言：『此王家馬，汝何",
    "T04n0202_011:0428c23": "以輙打折其脚？』跪白王言：『債主將我，從道",
    "T04n0202_011:0428c24": "而來，彼人喚我，令遮王馬，馬奔叵御，下",
    "T04n0202_011:0428c25": "手得石捉而擲之，誤折馬脚，非故爾也。』王",
    "T04n0202_011:0428c26": "語馬吏：『由汝喚他，當截汝舌；由彼打馬，",
    "T04n0202_011:0428c27": "當截其手。』馬吏白王：『自當備馬，勿得行",
    "T04n0202_011:0428c28": "刑。』各共和解。木工復前云：『檀膩羈失我斵",
    "T04n0202_011:0428c29": "斤。』王即問言：『汝復何以失他斵斤？』跪白王",
    "T04n0202_011:0429a01": "言：『我問渡處，彼便答我，口中斵斤失墮渠",
    "T04n0202_011:0429a02": "水，求覓不得，實不故爾。』王語木工：『由喚",
    "T04n0202_011:0429a03": "汝故，當截其舌，擔物之法，禮當用手，由",
    "T04n0202_011:0429a04": "卿口銜致使墮水，今當打汝前兩齒折。』",
    "T04n0202_011:0429a05": "木工聞是，前白王言：『寧棄斵斤，莫行此",
    "T04n0202_011:0429a06": "罰。』各共和解。時酒家母，復牽白王。王問",
    "T04n0202_011:0429a07": "檀膩羈：『何以乃爾抂殺他兒？』跪白王言：『債",
    "T04n0202_011:0429a08": "主逼我，加復飢渴，彼乞少酒，上床飲之，不",
    "T04n0202_011:0429a09": "意被下有臥小兒。飲酒已訖，兒已命終，非",
    "T04n0202_011:0429a10": "臣所樂。唯願大王！當見恕察。』王告母人：",
    "T04n0202_011:0429a11": "『汝舍沽酒，眾客猥多，何以臥兒置於坐處，",
    "T04n0202_011:0429a12": "覆令不現？汝今二人，俱有過罪。汝兒已死，",
    "T04n0202_011:0429a13": "以檀膩羈，與汝作婿，令還有兒，乃放使",
    "T04n0202_011:0429a14": "去。』爾時母人，便叩頭曰：『我兒已死，聽各和",
    "T04n0202_011:0429a15": "解，我不用此餓婆羅門用作夫也。』於是各",
    "T04n0202_011:0429a16": "了自得和解。時織工兒，復前白王：『此人狂",
    "T04n0202_011:0429a17": "暴，躡殺我公。』王問言曰：『汝以何故，抂殺他",
    "T04n0202_011:0429a18": "父？』檀膩羈曰：『眾債逼我，我甚惶怖，趒牆逃",
    "T04n0202_011:0429a19": "走，偶墮其上，實非所樂。』王語彼人：『二俱不",
    "T04n0202_011:0429a20": "是，卿父已死，以檀膩羈，與汝作公。』其人白",
    "T04n0202_011:0429a21": "王：『父已死了，我終不用此婆羅門以為父",
    "T04n0202_011:0429a22": "也。』聽各共解，王便聽之。「時檀膩羈，身事都",
    "T04n0202_011:0429a23": "了，欣踊無量，故在王前。見二母人，共諍一",
    "T04n0202_011:0429a24": "兒，詣王相言。時王明黠，以智權計，語二母",
    "T04n0202_011:0429a25": "言：『今唯一兒，二母召之，聽汝二人，各挽",
    "T04n0202_011:0429a26": "一手，誰能得者，即是其兒。』其非母者，於",
    "T04n0202_011:0429a27": "兒無慈，盡力頓牽，不恐傷損；所生母者，於",
    "T04n0202_011:0429a28": "兒慈深，隨從愛護，不忍抴挽。王鑒真偽，",
    "T04n0202_011:0429a29": "語出力者：『實非汝子，強挽他兒，今於王",
    "T04n0202_011:0429b01": "前，道汝事實。』即向王首：『我審虛妄，抂名",
    "T04n0202_011:0429b02": "他兒。大王聰聖！幸恕虛過。』兒還其母，各爾",
    "T04n0202_011:0429b03": "放去。復有二人，共諍白[(畾/且)*毛]，詣王紛紜，王復",
    "T04n0202_011:0429b04": "以智，如上斷之。時檀膩羈，便白王言：『此諸",
    "T04n0202_011:0429b05": "債主，將我來時，於彼道邊，有一毒蛇，慇懃",
    "T04n0202_011:0429b06": "倩我，寄意白王：「不知何故，從穴出時，柔",
    "T04n0202_011:0429b07": "軟便易，還入穴時，妨礙苦痛，我不自知何",
    "T04n0202_011:0429b08": "緣有是？」』王答之言：『所以然者，從穴出時，",
    "T04n0202_011:0429b09": "無有眾惱，心情和柔，身亦如是。蛇由在",
    "T04n0202_011:0429b10": "外，鳥獸諸事，觸嬈其身，瞋恚隆盛，身便麤",
    "T04n0202_011:0429b11": "大，是以入時，礙穴難前。卿可語之：「若汝",
    "T04n0202_011:0429b12": "在外，持心不瞋，如初出時則無此患。」』復",
    "T04n0202_011:0429b13": "白王言：『道見女人，倩我白王：「我在夫家，",
    "T04n0202_011:0429b14": "念父母舍，若在父舍，復念夫家，不知所",
    "T04n0202_011:0429b15": "以何緣乃爾？」』王復答言：『卿可語之：「由汝邪",
    "T04n0202_011:0429b16": "心，於父母舍更畜傍婿，汝在夫家念彼傍",
    "T04n0202_011:0429b17": "人；至彼小厭，還念正婿，是以爾耳。」卿可語",
    "T04n0202_011:0429b18": "之：「汝若持心，捨邪就正，則無此患。」』又白",
    "T04n0202_011:0429b19": "王言：『道邊樹上，見有一雉，倩我白王：「我",
    "T04n0202_011:0429b20": "在餘樹，鳴聲不好，若在此樹，鳴聲哀和，不",
    "T04n0202_011:0429b21": "知其故何緣如是？」』王告彼人：『所以爾者，",
    "T04n0202_011:0429b22": "由彼樹下有大釜金，是以於上，鳴聲哀好；",
    "T04n0202_011:0429b23": "餘處無金，是以住上，音聲不好。』王告檀膩",
    "T04n0202_011:0429b24": "羈：『卿之多過，吾已釋汝，汝家貧窮困苦理",
    "T04n0202_011:0429b25": "極，樹下釜金，應是我有，就用與汝，卿可",
    "T04n0202_011:0429b26": "掘取。』奉受王教，一一答報。掘取彼金，貿易",
    "T04n0202_011:0429b27": "田業，一切所須，皆無乏少，便為富人，盡世",
    "T04n0202_011:0429b28": "快樂。」佛告阿難：「爾時大王，阿婆羅提目佉",
    "T04n0202_011:0429b29": "者，豈異人乎？我身是也。爾時婆羅門檀膩羈",
    "T04n0202_011:0429c01": "者，今婆羅門賓頭盧埵闍是。我往昔時，免",
    "T04n0202_011:0429c02": "其眾厄，施以珍寶，令其快樂；吾今成佛，復",
    "T04n0202_011:0429c03": "拔彼苦，施以無盡法藏寶財。」尊者阿難，及",
    "T04n0202_011:0429c04": "諸眾會，聞佛所說，歡喜奉行。",
    "T04n0202_011:0429c05": "賢愚經卷第十一"
}