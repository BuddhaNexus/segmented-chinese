{
    "T51n2068_008:0082c11": "法華經傳記卷第八",
    "T51n2068_008:0082c13": "之二書寫救苦第十之二",
    "T51n2068_008:0082c15": "釋曇韻三令孤元軌四",
    "T51n2068_008:0082c16": "蔣嚴恭五李遺龍六",
    "T51n2068_008:0082c17": "梓姚待七李丘令八",
    "T51n2068_008:0082c18": "陳行尼九楊嚴恭十",
    "T51n2068_008:0082c19": "不信男十一隋客僧十二",
    "T51n2068_008:0082c20": "孤山僧十三齊仕人十四",
    "T51n2068_008:0082c21": "釋修德十五齊王臣十六",
    "T51n2068_008:0082c22": "并信女十七釋慧眺十八",
    "T51n2068_008:0082c23": "1 隋相州僧玄緒隋相州僧玄緒一",
    "T51n2068_008:0082c24": "僧玄緒。偏重法華。有同房師友。釋道明。姓元",
    "T51n2068_008:0082c25": "同緣人也。少而高尚多奇。苦節禪誦之譽。有",
    "T51n2068_008:0082c26": "聞遐邇。以大業元年三月。於本寺而卒。其年",
    "T51n2068_008:0082c27": "七月。玄緒因行至郊野。日暮忽遇伽監。便往",
    "T51n2068_008:0082c28": "投宿至門首。乃見道明從寺方出。儀容言語",
    "T51n2068_008:0082c29": "不異平生。遂引緒至房。緒私心怪之而不敢",
    "T51n2068_008:0083a01": "問。至後夜明遂起謂緒。此非常處。上人慎勿",
    "T51n2068_008:0083a02": "上堂。至曉鐘時。復來語緒。不許上堂。而形體",
    "T51n2068_008:0083a03": "頓銷衰。顏色殊改。明去後秘緒遂往食堂",
    "T51n2068_008:0083a04": "後窓邊。觀覘其事。禮佛行香。皆如僧法。昔",
    "T51n2068_008:0083a05": "貢高逝者多列座。而在維那唱。施粥已即見。",
    "T51n2068_008:0083a06": "有人舁粥將來。將來粥皆作血色。行食遍",
    "T51n2068_008:0083a07": "並見。諸僧舉身火然宛轉悶絕。躄地如一食",
    "T51n2068_008:0083a08": "之間。維那打靜請僧。一時無復苦相。緒駭懼",
    "T51n2068_008:0083a09": "還所止房。少時明至。轉更憔悴。緒問之。明",
    "T51n2068_008:0083a10": "曰。此是地獄苦不可言。緒復問曰。何辜至",
    "T51n2068_008:0083a11": "此。明曰。為往時取僧一束柴。煮染衣忘不陪",
    "T51n2068_008:0083a12": "償。當此一年然足受罪。明乃以手褰衣。臍膝",
    "T51n2068_008:0083a13": "已下。並皆焦黑。因泣涕而言曰。上人慈悲願",
    "T51n2068_008:0083a14": "見救度。緒驚歎謂明曰。公精練之人。猶尚",
    "T51n2068_008:0083a15": "如此。況吾輩當復何如。不審。何方可得相",
    "T51n2068_008:0083a16": "免。明曰。買柴百束倍增為僧溫室。并寫法華",
    "T51n2068_008:0083a17": "經一部。緒曰。吾當自竭所有。一日之內。為",
    "T51n2068_008:0083a18": "君辦之。願公早離此苦。因遂分別。緒即還",
    "T51n2068_008:0083a19": "寺。依言為酬。并寫經重更往尋。寂無所見。",
    "T51n2068_008:0083a20": "其夜夢明威儀庠序。來謂緒。依公大恩。離苦",
    "T51n2068_008:0083a21": "生淨土矣。",
    "T51n2068_008:0083a22": "2 宋瓦官寺釋惠道宋瓦官寺釋惠道二",
    "T51n2068_008:0083a23": "釋惠道豫州人。惠果同母之弟也。不修行業。",
    "T51n2068_008:0083a24": "善於興販。當眾倉厨。私自食用。知僧帛方便",
    "T51n2068_008:0083a25": "割盜。後遇疾而死。胸上暖。三日蘇云。吾冥官",
    "T51n2068_008:0083a26": "被驅。向幽遠闇路。路遇一沙門。謂道曰。汝不",
    "T51n2068_008:0083a27": "信兄言。恣用僧物。王若推問罪福如何答之。",
    "T51n2068_008:0083a28": "道更不知所答。沙門曰。汝應作是言。我昔有",
    "T51n2068_008:0083a29": "造法華經八部願。故授此言已忽然不見。道",
    "T51n2068_008:0083b01": "既至閻魔王所。王問。汝修何功德。答吾有造",
    "T51n2068_008:0083b02": "法華經八部願。然料理僧務未果所願。王微",
    "T51n2068_008:0083b03": "笑曰。汝昔雖不發此願。今既云有願。即當發",
    "T51n2068_008:0083b04": "願。盜用僧物。其罪深重。造法華經八部者。必",
    "T51n2068_008:0083b05": "脫八獄。依此一言。放還人間。須歸人間如實",
    "T51n2068_008:0083b06": "而修。乃以一人官。示歸路得蘇活。盡所有捨",
    "T51n2068_008:0083b07": "衣鉢。造八部法華經。其經見在矣新錄。",
    "T51n2068_008:0083b08": "3 定州曇韻定州曇韻三",
    "T51n2068_008:0083b09": "釋曇韻定州人。後住隰州行年七十。隋末喪",
    "T51n2068_008:0083b10": "亂隱于離石比干山。常誦法華經。欲寫其",
    "T51n2068_008:0083b11": "經。無人同志。如此積年。忽有書生無何而至",
    "T51n2068_008:0083b12": "云。所欲潔淨寫經並能行之。於即清旦。食",
    "T51n2068_008:0083b13": "訖入浴著淨衣。受八戒入淨室。口含檀香。燒",
    "T51n2068_008:0083b14": "香懸旛。寂然抄寫至暮。方出。明又如先。曾不",
    "T51n2068_008:0083b15": "告倦。及經寫了。如法嚫奉相送出門。斯須",
    "T51n2068_008:0083b16": "不見。乃至裝潢。一如正法。韻受持讀誦之。七",
    "T51n2068_008:0083b17": "重裹結一重一度香水洗手。初無暫廢。夢普",
    "T51n2068_008:0083b18": "賢現前告韻云。善哉如法書寫法華。即身能",
    "T51n2068_008:0083b19": "離二十五苦。後遭胡賊。乃箱盛其經置高巖",
    "T51n2068_008:0083b20": "上。經年賊靜方尋不見。周慞窮覓。乃於巖下",
    "T51n2068_008:0083b21": "獲之。箱巾糜爛發朽見經如舊鮮好。見者謂",
    "T51n2068_008:0083b22": "異矣法苑云。京師西明寺道宣律師。以貞觀十一年。曾至彼州目覩說之也。",
    "T51n2068_008:0083b23": "4 隆州令孤元軌隆州令孤元軌四",
    "T51n2068_008:0083b24": "貞觀五年。有隆州巴西縣令孤元軌者。信敬",
    "T51n2068_008:0083b25": "佛法。欲書寫法華金剛般若涅槃等。無由自",
    "T51n2068_008:0083b26": "撿。憑彼上抗禪師撿挍。抗乃為在寺。如法潔",
    "T51n2068_008:0083b27": "淨寫了。下袟還岐州莊所。經留在莊。并老子",
    "T51n2068_008:0083b28": "五千文同在一處。忽為外火延燒。堂是草覆。",
    "T51n2068_008:0083b29": "一時灰蕩。軌于時任馮翊縣令。家人相命撥",
    "T51n2068_008:0083c01": "灰。取金銅經。軸既撥外灰。其內諸經。宛然如",
    "T51n2068_008:0083c02": "故。潢色不改。唯箱帙成炭。又覓老子。便從火",
    "T51n2068_008:0083c03": "化。乃收取諸經。鄉村嗟異。其金剛般若一",
    "T51n2068_008:0083c04": "卷題字燋黑。訪問所由。乃初題經時。有州官",
    "T51n2068_008:0083c05": "能書。其人雜食行急不護潔淨。直爾立題便",
    "T51n2068_008:0083c06": "去。由是被焚。其人現在。瑞經亦存京師。西明",
    "T51n2068_008:0083c07": "寺主神察自驗說之右緣出三寶感通記。",
    "T51n2068_008:0083c08": "5 蔣州嚴恭蔣州嚴恭五",
    "T51n2068_008:0083c09": "隋開皇中嚴恭者。蔣州人也。於郭下造精舍。",
    "T51n2068_008:0083c10": "寫法華經。清淨供養。若紙若筆。必以淨心不",
    "T51n2068_008:0083c11": "行欺詐。信心而與不行。乞覓隨得。便營如法",
    "T51n2068_008:0083c12": "經。給書生歡喜。常有十人道俗送直。恭親",
    "T51n2068_008:0083c13": "撿挍勞不告倦。甞有人。從貸經錢一萬。恭",
    "T51n2068_008:0083c14": "不獲已與之。貸者得錢。船載中覆錢失人",
    "T51n2068_008:0083c15": "活。是日恭入錢庫見。一萬錢濕如水。怪之後",
    "T51n2068_008:0083c16": "見。所貸錢人方知其沒溺。又有商人。至官亭",
    "T51n2068_008:0083c17": "湖祭神上物。夜夢神云。請君以物送與嚴恭。",
    "T51n2068_008:0083c18": "法華令經用也。及覺所上之物在前。又恭曾",
    "T51n2068_008:0083c19": "至市買紙少錢。忽有人持二千錢授恭曰。助",
    "T51n2068_008:0083c20": "君買紙。言已不見。又有漁人。夜見江中火",
    "T51n2068_008:0083c21": "焰。焰浮來以船迎之。乃是經函。及明尋視乃",
    "T51n2068_008:0083c22": "見嚴家經函。其後發願。略云。無一字而不經",
    "T51n2068_008:0083c23": "眼。無一字而不用心。及大業末。子孫猶傳經",
    "T51n2068_008:0083c24": "業。郡盜相約不入其里。里人賴之至今。故業",
    "T51n2068_008:0083c25": "猶爾云內典錄第十。",
    "T51n2068_008:0083c26": "6 并州李遺龍并州李遺龍六",
    "T51n2068_008:0083c27": "李遺龍者并州人。其家書業相繼究微。龍父",
    "T51n2068_008:0083c28": "名曰烏龍。偏重此土道經。不信佛經。性耽",
    "T51n2068_008:0083c29": "嗜酒肉。謗佛經云。胡聖制酒肉。豈有慈悲。凡",
    "T51n2068_008:0084a01": "一生中。不書佛經。設復有人。贈投金玉利。都",
    "T51n2068_008:0084a02": "不見經。況自書寫。遂發狂亂。語遺龍曰。若",
    "T51n2068_008:0084a03": "汝吾子。不可信佛經。信而犯者。災橫不少。即",
    "T51n2068_008:0084a04": "吐血而卒。後并州司馬。發心貞固。偏重法",
    "T51n2068_008:0084a05": "華。如法欲寫其經無能書。同志有人謂司馬",
    "T51n2068_008:0084a06": "曰。烏龍之子遺龍。繼業能書。其家邪見不寫",
    "T51n2068_008:0084a07": "佛經。君威能伏邪心。堪任書寫。司馬以方便",
    "T51n2068_008:0084a08": "調伏。更不隨。自稱家傳固辭。更雇餘書生。",
    "T51n2068_008:0084a09": "造一部畢。若紙若筆。必以淨心。自出珍寶。如",
    "T51n2068_008:0084a10": "法營。欲清淨供養。復思惟。我既州主。龍豈不",
    "T51n2068_008:0084a11": "肯受言。逼以刑言。贖以金玉。龍遂立題目。悔",
    "T51n2068_008:0084a12": "責父遺囑。入夜不覺。一日一夜。次夜夢。百千",
    "T51n2068_008:0084a13": "天人。圍遶大威德天。龍前庭中住立問。誰人",
    "T51n2068_008:0084a14": "天。答我是汝父烏龍。先生愚氣不信佛經。墮",
    "T51n2068_008:0084a15": "大地獄。炎火纏身一日一夜。萬死萬生。求死",
    "T51n2068_008:0084a16": "不得。求生不得。五百利犁搆我舌肉。不可具",
    "T51n2068_008:0084a17": "說。昨日地獄上忽有光明。於中現一化佛。說",
    "T51n2068_008:0084a18": "偈言。",
    "T51n2068_008:0084a19": "假使遍法界　　斷善諸眾生",
    "T51n2068_008:0084a20": "一聞法華經　　決定成菩提",
    "T51n2068_008:0084a21": "如此六十四佛。次第而現說偈亦爾。爾時地",
    "T51n2068_008:0084a22": "獄火滅。變為涼池。我及眾生。捨身生第四",
    "T51n2068_008:0084a23": "天。天上法爾。初三事即知。汝造題目六十四",
    "T51n2068_008:0084a24": "字。一一之字。現化佛身。說偈救苦。我與汝",
    "T51n2068_008:0084a25": "身。一肉血分。依我一人善緣。地獄罪人聞偈",
    "T51n2068_008:0084a26": "離苦。同生一處。今圍繞者是也。汝捨先邪惡。",
    "T51n2068_008:0084a27": "書寫佛經。以為家業。復此因緣隱而不見。龍",
    "T51n2068_008:0084a28": "夢覺。流淚悔過。具白司馬。聞者歡喜。皆謂不",
    "T51n2068_008:0084a29": "意而造題尚爾。況乎若自書。若教人書。是人",
    "T51n2068_008:0084b01": "所得功德。無有限量。龍家書業。相傳至于今",
    "T51n2068_008:0084b02": "矣。州內或每字禮供。而每日書。或行別讚",
    "T51n2068_008:0084b03": "詠。而每日寫者蓋多云云新錄。",
    "T51n2068_008:0084b04": "7 唐梓州姚待唐梓州姚待七",
    "T51n2068_008:0084b05": "梓州郪縣人姚待。以長安四年甲辰夏發",
    "T51n2068_008:0084b06": "願。為亡親自寫四大部經法華維摩各一部",
    "T51n2068_008:0084b07": "藥師經十卷金剛般若經一百卷。寫諸經了。",
    "T51n2068_008:0084b08": "寫般若經。得十四卷。日午時有一鹿。突門而",
    "T51n2068_008:0084b09": "入。立經床前。舉頭舐案訖。便伏床下。家有狗",
    "T51n2068_008:0084b10": "五六箇。見鹿搖尾不敢輒吠。姚待下床抱得。",
    "T51n2068_008:0084b11": "亦不驚懼。為授三歸。跳躑屈脚。放而不去。至",
    "T51n2068_008:0084b12": "先天年中。諸經並畢。皆以帙裹將欲入函。有",
    "T51n2068_008:0084b13": "屠兒李迴好者。不知何故。忽然而來。立於",
    "T51n2068_008:0084b14": "案前。指經而笑合掌而立欲取經。其屠兒口",
    "T51n2068_008:0084b15": "啞耳聾。兩眼俱赤耽酒兇惡。小有此德所寫",
    "T51n2068_008:0084b16": "之經。皆以瓔珞裝軸。唯般若經。飾以檀素。但",
    "T51n2068_008:0084b17": "箇取素軸。明此人於般若有緣。待遂裹以白",
    "T51n2068_008:0084b18": "紙。盛以漆函。屠兒手所持刀。橫經函上。笑而",
    "T51n2068_008:0084b19": "馳去。一去之後。不復再見。莫知所之。隣家夢",
    "T51n2068_008:0084b20": "鹿是待母。屠兒待父。命終之後。各依業受生。",
    "T51n2068_008:0084b21": "其子發願。為二親自寫大乘經。報已定故。頓",
    "T51n2068_008:0084b22": "不能害。且來受化而去。至開元四年。有玄宗",
    "T51n2068_008:0084b23": "觀道士朱法印。極明莊老。往眉州講說歲久",
    "T51n2068_008:0084b24": "乃還。時鄉中學士二十餘人。相就禮問。友人",
    "T51n2068_008:0084b25": "王超曹府。令竪子殺羊一腔。以袋盛肉。煮熟",
    "T51n2068_008:0084b26": "之後。心知其殺但忍。饞不得斷。隨例喫。計食",
    "T51n2068_008:0084b27": "不過四五臠。經于一日。至日映時。欻然壯熱",
    "T51n2068_008:0084b28": "頭痛。支節有若割切。至黃昏際。困篤彌甚。耳",
    "T51n2068_008:0084b29": "聞門外。有喚姚待之聲。心雖不欲出。看不覺",
    "T51n2068_008:0084c01": "身。以出外問有何事。使人黃衣狀若執刀。",
    "T51n2068_008:0084c02": "刺史喚言訖便行。待門外有溪。當去之時。亦",
    "T51n2068_008:0084c03": "不見溪閻。但見平坦大道。兩邊行樹。行可三",
    "T51n2068_008:0084c04": "四里。見一大城城是梓州城。其城複道重",
    "T51n2068_008:0084c05": "樓。白壁朱柱。亦甚秀麗。更問使者。此不是梓",
    "T51n2068_008:0084c06": "州城。使人莫語。城有五重門。其門兩邊各有",
    "T51n2068_008:0084c07": "門室。門門相對。門上各各題額。欲似篆書。不",
    "T51n2068_008:0084c08": "識其字。門數雖多。並無守者。街巷並亦無人。",
    "T51n2068_008:0084c09": "使者入五重門內。有一大廳。廊宇高峻。廳事",
    "T51n2068_008:0084c10": "及門。並無人守。至屏牖後。窺見廳上。有一",
    "T51n2068_008:0084c11": "人著紫。身稍肥大。容色端麗。如此已下使者",
    "T51n2068_008:0084c12": "入。入追姚待到。走入遙拜。怒目厲聲。何因勾",
    "T51n2068_008:0084c13": "率爾。許入殺人於淨處。喫思量莫知其事。俱",
    "T51n2068_008:0084c14": "見其嗔怒。眼中及口。皆有火光。忙怕驚惶。罔",
    "T51n2068_008:0084c15": "知攸指。即分疏曰。比來但持經。不曾殺人。亦",
    "T51n2068_008:0084c16": "不喫人肉。使問持何經。答持法華維摩藥師",
    "T51n2068_008:0084c17": "金剛般若經。著紫之人。聞姚待此說。凞怡微",
    "T51n2068_008:0084c18": "㗛。聞稱大善聲。傍忽有人。著黃衣不見其脚。",
    "T51n2068_008:0084c19": "手把一物。長二尺許。八稜成就。似打鼓槌。高",
    "T51n2068_008:0084c20": "聲唱曰。何於朱道士房喫肉。更不敢諱。便承",
    "T51n2068_008:0084c21": "實喫。喫幾許。報喫五六臠。著紫人問著黃",
    "T51n2068_008:0084c22": "衣人。其人報云。喫四兩八銖。即把筆書槌",
    "T51n2068_008:0084c23": "耳中遙聞。事非本心。且放令去待曹府到曰。",
    "T51n2068_008:0084c24": "推問著紫人。又云。大雲寺佛殿。早修遣成應",
    "T51n2068_008:0084c25": "諾。走出可五六步。廳西頭有一人著枷杻。四",
    "T51n2068_008:0084c26": "道釘䥡請問。姚待廳上人喚姚。功曹迴不稱",
    "T51n2068_008:0084c27": "待名。看所著枷者。乃是屠兒李迴好。著紫",
    "T51n2068_008:0084c28": "人問云。此人讀經寫經虛實。報云。是實。答了",
    "T51n2068_008:0084c29": "迴看。但見空枷在地。不見屠兒。待初入時。廳",
    "T51n2068_008:0085a01": "前及門。不見有人守掌。及其得出。廳兩邊各",
    "T51n2068_008:0085a02": "有數千人。朱紫黃綠。位次各立。亦多女人。擔",
    "T51n2068_008:0085a03": "枷負鎖。或有反縛者。亦有籠頭者。乃於眾",
    "T51n2068_008:0085a04": "中。見待親家翁張楷亦在其中。雖著小枷。而",
    "T51n2068_008:0085a05": "無釘䥡。叩頭令遺家。中造經不得多語。更欲",
    "T51n2068_008:0085a06": "前進。被人約而不許。其中有一人。散要露",
    "T51n2068_008:0085a07": "顯語待忽去。此非語處。迴見其中。乃是待",
    "T51n2068_008:0085a08": "莊邊村人張賢者。抱病連年。水漿不能入口。",
    "T51n2068_008:0085a09": "卿人見者。皆為必死之證。妻子親情。皆備",
    "T51n2068_008:0085a10": "凶具。姚待覺後報其兒。為寫法華等經。不踰",
    "T51n2068_008:0085a11": "半旬。病便得差。得放出屏牆之外。門門皆有",
    "T51n2068_008:0085a12": "人。投刀杖弓槊。儼然備列。投門人不放。待",
    "T51n2068_008:0085a13": "出所生又從廳東走來叫云。我兒無事得放。",
    "T51n2068_008:0085a14": "何以鹿欄不放。令待展臂示之。即宣衣袖。出",
    "T51n2068_008:0085a15": "臂示之。即便得出。及至覺寤。已經一日矣。",
    "T51n2068_008:0085a16": "8 揚州高郵縣李丘令揚州高郵縣李丘令八",
    "T51n2068_008:0085a17": "李丘令者。揚州高郵縣丞李丘一同父異母",
    "T51n2068_008:0085a18": "弟也。家屬相繼。放鷹犬殺生命。聚會親族。以",
    "T51n2068_008:0085a19": "為歡娛。不知慚愧。家兄丘一。再治語冥事。心",
    "T51n2068_008:0085a20": "不信受。長安二年正月十九日。頓得重病便",
    "T51n2068_008:0085a21": "死。心上小援。丘令前依妻病。發造法華經一",
    "T51n2068_008:0085a22": "部願。未果其志。其妻亦為救夫重病。立此造",
    "T51n2068_008:0085a23": "經誓。丘令死後七日方活。具說冥事云。吾初",
    "T51n2068_008:0085a24": "死之時。有六人羅剎娑。來云。我是炎魔大王",
    "T51n2068_008:0085a25": "使。以汝惡積故。追不可許暫住。即著枷鎖。驅",
    "T51n2068_008:0085a26": "行而去十餘里。有一人乘馬朱衣。手執弓箭。",
    "T51n2068_008:0085a27": "見丘令嗔怒高聲唱言。丘令是大惡者。何不",
    "T51n2068_008:0085a28": "輿火車。所言未畢。忽然身在火車。時有一沙",
    "T51n2068_008:0085a29": "門。以水灑車。身涼苦息。莫知誰救。更行五",
    "T51n2068_008:0085b01": "百餘里。見大城峻峙中有廳殿。王安處寶座。",
    "T51n2068_008:0085b02": "前後左右。各有數千人。朱紫黃綠。位次各坐",
    "T51n2068_008:0085b03": "其外。庭中有無量罪人。杻械枷鎖撿繫反縛",
    "T51n2068_008:0085b04": "面縛等。種種雜居。皆向王而踞。王見我入嗔",
    "T51n2068_008:0085b05": "目問曰。汝無道殺生命。非法食噉。無功德分。",
    "T51n2068_008:0085b06": "豈非入寶山空手歸哉。爾時默恥無酬答。王",
    "T51n2068_008:0085b07": "遣使取一卷書。五十餘枚許。即披之曰。汝聞",
    "T51n2068_008:0085b08": "不。在生造罪。一一記錄。即出所造罪。一一呵",
    "T51n2068_008:0085b09": "責。更無所逃。卷將畢時。王微笑曰。汝有大功",
    "T51n2068_008:0085b10": "德。為妻欲造法華經。未遂心願。汝後室亦為",
    "T51n2068_008:0085b11": "汝起誓。赦汝已前眾罪。將還人間。廳下官",
    "T51n2068_008:0085b12": "人。朱衣黃綠。白王言。惡人難赦。如何放還。",
    "T51n2068_008:0085b13": "王言。此人有寫經願。若在獄中。憶念昔事。唱",
    "T51n2068_008:0085b14": "立願言。地獄空荒罪人生天。是故放還時。庭",
    "T51n2068_008:0085b15": "中無量罪人。聞此論說。捨身生天。吾親蒙",
    "T51n2068_008:0085b16": "王放恩。由寫經願而活。即盡所有。造經一百",
    "T51n2068_008:0085b17": "部。自手書願文。并留因緣出矣。",
    "T51n2068_008:0085b18": "9 唐河東練行尼唐河東練行尼九",
    "T51n2068_008:0085b19": "河東有練行尼。常誦法華經。訪工書者一人。",
    "T51n2068_008:0085b20": "數倍酬直。特為淨室。令寫此經。一起一浴。燃",
    "T51n2068_008:0085b21": "香薰衣。仍於寫經之室。鑿壁通外。加一竹筒。",
    "T51n2068_008:0085b22": "令寫經人每欲出息。輒含竹筒吐氣壁外。寫",
    "T51n2068_008:0085b23": "七卷八年。及畢。供養殷重盡其恭敬。龍門",
    "T51n2068_008:0085b24": "僧法端。常集大眾。講法華經。以此尼經本。精",
    "T51n2068_008:0085b25": "定遣人請之。尼固辭不與法端。責讓之。尼不",
    "T51n2068_008:0085b26": "得已。乃自送付法端等。開讀唯見黃紙。了無",
    "T51n2068_008:0085b27": "文字。更開餘卷。皆悉如此。法端等慚懼即送",
    "T51n2068_008:0085b28": "還尼。尼悲泣受以香水洗函。沐浴頂戴。遶佛",
    "T51n2068_008:0085b29": "行道。於七日不暫休息。既而開視。文字如故。",
    "T51n2068_008:0085c01": "後尋尼字。有人尼字練妙。後復改名感妙法苑",
    "T51n2068_008:0085c02": "第二十七云。出冥報記尼法信。",
    "T51n2068_008:0085c03": "10 揚州嚴恭揚州嚴恭十",
    "T51n2068_008:0085c04": "揚州嚴恭者。本泉州人。家富於財。而無兄弟。",
    "T51n2068_008:0085c05": "父母愛恭。言無所違。陳大建初。恭年弱冠。請",
    "T51n2068_008:0085c06": "於父母。欲得錢五萬往揚州市。父母從之。恭",
    "T51n2068_008:0085c07": "乘船載錢而下。去揚州數十里許。逢江中一",
    "T51n2068_008:0085c08": "船載龜。將詣市賣之。恭問。知其故念龜當死",
    "T51n2068_008:0085c09": "因請贖之。龜主曰。我龜大頭別千錢乃可。恭",
    "T51n2068_008:0085c10": "問幾頭。答有五十。恭曰。我正有錢五萬。願以",
    "T51n2068_008:0085c11": "贖之。龜主喜取錢付龜而去。恭盡以龜放江",
    "T51n2068_008:0085c12": "中。而空船詣揚州。其龜主別恭行十餘里。船",
    "T51n2068_008:0085c13": "沒而死。是恭父母在家。昏時有烏衣客五十",
    "T51n2068_008:0085c14": "人。詣門寄宿。并送錢五萬。付恭父曰。君兒在",
    "T51n2068_008:0085c15": "揚州。附此錢歸。願依數受之。恭父怪愕。疑恭",
    "T51n2068_008:0085c16": "死因審之。客曰。兒無恙。但不須錢用故附歸",
    "T51n2068_008:0085c17": "耳。恭父受之。記是本錢而皆水濕。留客為設",
    "T51n2068_008:0085c18": "食。客止明旦辭去。後月餘日。恭還家。父母大",
    "T51n2068_008:0085c19": "喜。既而問附錢所由。恭答無之。父母說客形",
    "T51n2068_008:0085c20": "狀及附錢月日。贖龜之日。於是知五十客皆",
    "T51n2068_008:0085c21": "所贖龜也。父子驚歎。因揚州起精舍。專寫",
    "T51n2068_008:0085c22": "法華經。遂從家揚州家轉富。大起房廊。為",
    "T51n2068_008:0085c23": "寫經之室。莊嚴清淨供給豐厚。書生常數十",
    "T51n2068_008:0085c24": "人。揚州道俗共相崇敬。號曰嚴法華里。甞有",
    "T51n2068_008:0085c25": "知親。從貸經錢一萬。恭不獲已與之。貸者受",
    "T51n2068_008:0085c26": "錢。以船戴歸。中路傾船。一萬濕錢。如新出",
    "T51n2068_008:0085c27": "水。恭甚怪之。後見前貸錢。入乃知濕錢。是所",
    "T51n2068_008:0085c28": "貸者。又有商人。至宮亭湖。於神所祭。須肉食",
    "T51n2068_008:0085c29": "并上物。其夜夢。神送物還之謂曰。債君為我",
    "T51n2068_008:0086a01": "持此奉法華。以給經用故也。且而所上神物。",
    "T51n2068_008:0086a02": "皆在其前。於是商人。歎異送達恭處。而倍",
    "T51n2068_008:0086a03": "加厚施。其後恭至市買經紙。適遇小錢。忽見",
    "T51n2068_008:0086a04": "一人。持錢三千授恭曰。助君買紙。言畢不見。",
    "T51n2068_008:0086a05": "而錢在其前。於是怪異。如此非一。隋開皇末",
    "T51n2068_008:0086a06": "恭死。隣人夢。恭死生淨天。夢問淨天何。答",
    "T51n2068_008:0086a07": "兜率內院。無雜穢故。恭死子孤傳其業。隋季",
    "T51n2068_008:0086a08": "盜賊至江都者。皆相與約勿入嚴法華里。里",
    "T51n2068_008:0086a09": "人賴之。獲全其處。至今寫經不已。州邑共見。",
    "T51n2068_008:0086a10": "京師人云。亦多知之。附馬宗公蕭。最所祥審",
    "T51n2068_008:0086a11": "矣記者曰。蔣州嚴恭。與揚嚴恭其事大同。彼緣出感通錄等此緣出冥報記等。依有廣略不同。前後出之。乞",
    "T51n2068_008:0086a12": "具尋始末悉之。",
    "T51n2068_008:0086a13": "11 滿州虞縣不信男滿州虞縣不信男十一",
    "T51n2068_008:0086a14": "滿州虞縣有一男。失姓名。偏事神道。不信佛",
    "T51n2068_008:0086a15": "法。若見佛像及僧洗目。若聞說法及誦經音",
    "T51n2068_008:0086a16": "洗耳。因善知識化誘。更不肯受。或時依私",
    "T51n2068_008:0086a17": "要。往詣仁壽寺僧道如所。在門外謂。如有私",
    "T51n2068_008:0086a18": "用。將貸錢三千文。如曰。錢在寺庫。不可惜",
    "T51n2068_008:0086a19": "之。但吾依檀主請。造法華經。至方便品初行",
    "T51n2068_008:0086a20": "終。尚未書一字。硯水既乾。公為吾辦水畢。將",
    "T51n2068_008:0086a21": "欲起。男思惟。我本不見三寶今依無他。來投",
    "T51n2068_008:0086a22": "此處。若取硯水。豈非不祥。若不取之。必違要",
    "T51n2068_008:0086a23": "契。良久取水與之而去。如寫行已尋男子。更",
    "T51n2068_008:0086a24": "不見所在。男馳走投河流。不覺僻地悶絕。",
    "T51n2068_008:0086a25": "良久而起。流泣悔過。投寺謂如曰。吾悶絕入",
    "T51n2068_008:0086a26": "死門。兩人來驅向炎魔王宮。王初見吾恚曰。",
    "T51n2068_008:0086a27": "汝以邪見自莊嚴身。報在阿鼻。于時空中忽",
    "T51n2068_008:0086a28": "在異光。照吾頂。王撿始末。知是法華方便",
    "T51n2068_008:0086a29": "品初行終一字。取水令寫。故文字現佛身來",
    "T51n2068_008:0086b01": "助。問此誰光。答我是方便品文字。法華文字。",
    "T51n2068_008:0086b02": "一一皆是佛也。此男歸我故來救。時王歡喜",
    "T51n2068_008:0086b03": "曰。皆善哉。法華文字。變身放大光。尚救不信",
    "T51n2068_008:0086b04": "者。何況信心人。即示歸路得還活。即出家捨",
    "T51n2068_008:0086b05": "家。寫經一十六部。巡禮名山。不知所終。",
    "T51n2068_008:0086b06": "12 隋大業中客僧隋大業中客僧十二",
    "T51n2068_008:0086b07": "隋大業中有客僧。行至太山廟求寄宿。廟令",
    "T51n2068_008:0086b08": "曰。此無別舍。唯神廟。廡下可宿。然而比來寄",
    "T51n2068_008:0086b09": "宿者。輒必死。僧曰無苦也。令不得已從之。",
    "T51n2068_008:0086b10": "為設床於廡下。僧至夜端坐誦經可一更。聞",
    "T51n2068_008:0086b11": "屋中環珮聲。須臾神出為僧禮拜。僧曰。聞此",
    "T51n2068_008:0086b12": "宿者多死。豈檀越害之耶。願見護之。神曰。遇",
    "T51n2068_008:0086b13": "其死者將至。聞弟子聲。因自懼死非殺之也。",
    "T51n2068_008:0086b14": "願師無慮。僧因近坐。說談如食項。良久僧問",
    "T51n2068_008:0086b15": "曰。世間人傳說。太山活鬼寧有之也。神曰。",
    "T51n2068_008:0086b16": "弟子薄福有之。豈欲見先亡乎。僧曰。有兩同",
    "T51n2068_008:0086b17": "學僧先死。願見之。神問曰。姓名何。僧具答姓",
    "T51n2068_008:0086b18": "名。神曰。一人已生人間。一人重罪在獄不可",
    "T51n2068_008:0086b19": "喚。與師就見耳也。僧甚悅。因共起出門。不遠",
    "T51n2068_008:0086b20": "而至一所。多見廟獄。火燒光焰甚盛。神將僧",
    "T51n2068_008:0086b21": "入一院。遙見一人在火中。號呼不能言。形",
    "T51n2068_008:0086b22": "變不可復識。而血肉燋臭。令人傷心曰。此是",
    "T51n2068_008:0086b23": "也。師不復欲歷觀耶。僧愁愍求出。俄而至",
    "T51n2068_008:0086b24": "廟。又與神同坐因問。欲救同學。有得理耶。神",
    "T51n2068_008:0086b25": "曰可得耳。能為寫法華經者便免。既而將曙。",
    "T51n2068_008:0086b26": "神辭僧入堂。旦而廟令視。僧不死怪異之僧",
    "T51n2068_008:0086b27": "因為說。仍即為寫法華經一部。經既成莊嚴",
    "T51n2068_008:0086b28": "畢。又將經就廟而宿。其夜神出如初。歡喜禮",
    "T51n2068_008:0086b29": "拜。慰問來意。僧以事告之。神曰。弟子知之。",
    "T51n2068_008:0086c01": "師為寫經。始書題目。彼已脫免。今又出生不",
    "T51n2068_008:0086c02": "在人問也。然此處不淨潔。不可安經。願師",
    "T51n2068_008:0086c03": "還將送。經向寺。言訖久之。將曉辭訣而去。",
    "T51n2068_008:0086c04": "入僧送經於寺又出法苑第十八。",
    "T51n2068_008:0086c05": "13 絳州孤山西河道場僧絳州孤山西河道場僧十三",
    "T51n2068_008:0086c06": "絳州有孤山。西河造立堂舍。多樹林木。頗得",
    "T51n2068_008:0086c07": "山居形勝處也。永徽年中有二人僧。同房而",
    "T51n2068_008:0086c08": "住。一人名僧行。行三階佛法。一人名僧法。行",
    "T51n2068_008:0086c09": "法華三昧。二人要契。若先亡者。必告生處。如",
    "T51n2068_008:0086c10": "昔無著世親。後僧行先亡。雖思慕之三年。",
    "T51n2068_008:0086c11": "無示告生處。堂有觀音像。斷食祈誓。必有感",
    "T51n2068_008:0086c12": "應。僧法斷食五日。在堂不出戶外。至五日夜。",
    "T51n2068_008:0086c13": "夢有一沙門謂法曰。汝執取我裳角。將見僧",
    "T51n2068_008:0086c14": "行生處。即執裳角。須臾至地獄。猛火熾燃。不",
    "T51n2068_008:0086c15": "可親近。鐵網七重而覆其上。鐵扉四面閉甚",
    "T51n2068_008:0086c16": "固。百千沙門。犯淨戒不調身心者。在中受",
    "T51n2068_008:0086c17": "苦。沙門謂防守羅剎曰。此中有沙門僧行不。",
    "T51n2068_008:0086c18": "答有。又曰欲見。答不可見。沙門語羅剎昔同",
    "T51n2068_008:0086c19": "行思慕而來。我等佛子。汝如何固惜。答若欲",
    "T51n2068_008:0086c20": "見隨意即見。時羅剎以鋒貫黑炭示之曰。此",
    "T51n2068_008:0086c21": "是僧行也。僧法見黑炭流泣。沙門釋子。如何",
    "T51n2068_008:0086c22": "受重苦願欲見昔形。時羅剎唱活宛如平生。",
    "T51n2068_008:0086c23": "但身體燒爛。謂法曰。吾昔貢高恣犯。汝將救",
    "T51n2068_008:0086c24": "吾苦。法曰。如何救之。答為造法華經。法曰。",
    "T51n2068_008:0086c25": "如何造。答一日之中。以可畢其功。法曰。貧道",
    "T51n2068_008:0086c26": "豈可一日中畢。答吾苦不可忍。剎那難過。非",
    "T51n2068_008:0086c27": "一日猛利行。焉得苦息。爾時羅剎嗔呵。以鋒",
    "T51n2068_008:0086c28": "貫之。投地獄中。法隨前沙門而出夢覺。即日",
    "T51n2068_008:0086c29": "捨衣鉢資。雇書生四十人。一日寫之。供養禮",
    "T51n2068_008:0087a01": "拜。其夜又夢。前沙門來告。僧行早離地獄苦。",
    "T51n2068_008:0087a02": "近生第二天。盛自手注之而所見也。",
    "T51n2068_008:0087a03": "14 北齊仕人北齊仕人十四",
    "T51n2068_008:0087a04": "北齊時有仕人。姓梁甚豪富。將死謂其妻子",
    "T51n2068_008:0087a05": "曰。吾平生愛奴及馬。皆使乘日久稱人意吾",
    "T51n2068_008:0087a06": "死可以為殉。不然無所使乘也。及其死家人",
    "T51n2068_008:0087a07": "以囊盛土。厭奴殺之。馬則未殺。奴死四日。而",
    "T51n2068_008:0087a08": "蘇說云。當不覺。去忽至官府門。門人因留止",
    "T51n2068_008:0087a09": "在門。所𨒬一夜。明旦見其亡主。被鎖嚴兵守",
    "T51n2068_008:0087a10": "衛。將入官所。見奴謂。且我謂死得使奴婢。遺",
    "T51n2068_008:0087a11": "言喚汝。今各自受。全不相關。今當白官放汝。",
    "T51n2068_008:0087a12": "言畢而入。奴從屏外窺之見官。問守衛人",
    "T51n2068_008:0087a13": "曰。昨日押取脂多少乎。對曰。得八升。官曰。",
    "T51n2068_008:0087a14": "更將去押取一斛六升。主即被牽出。竟不得",
    "T51n2068_008:0087a15": "言。明旦又來有喜色。謂奴曰。今為汝白也。",
    "T51n2068_008:0087a16": "乃入官問脂乎。對曰不得。官問所以。主司曰。",
    "T51n2068_008:0087a17": "此人死三日。家人為請僧設齋。每聞經唄聲。",
    "T51n2068_008:0087a18": "鐵梁輒折。故不得也。官曰。且將去。主司因白",
    "T51n2068_008:0087a19": "官請放奴。官即喚放俱出門。主遣傳語其妻",
    "T51n2068_008:0087a20": "子曰。賴汝等追福。得免大苦。然猶未脫。能更",
    "T51n2068_008:0087a21": "寫法華經。造像以相救濟。冀因得免自今無",
    "T51n2068_008:0087a22": "設祭。既而益吾罪。言畢而別奴遂生而具言",
    "T51n2068_008:0087a23": "之。家中畢以其日設會。於是領追福。合門",
    "T51n2068_008:0087a24": "練行焉。",
    "T51n2068_008:0087a25": "15 定州釋修德定州釋修德十五",
    "T51n2068_008:0087a26": "唐定州中山禪師釋修德者。不知氏族。苦節",
    "T51n2068_008:0087a27": "成性。守道山林。依華嚴及起信。安心結業。推",
    "T51n2068_008:0087a28": "念修禪。於永徽四年。歸誠方廣。因發大心。至",
    "T51n2068_008:0087a29": "精抄寫。故別於淨院。植諸樹。凡歷三年。兼之",
    "T51n2068_008:0087b01": "華藥。灌以香水。潔淨造紙。後別築淨臺。於",
    "T51n2068_008:0087b02": "上起屋。召善書人偽州王恭。別院齋戒沐浴",
    "T51n2068_008:0087b03": "淨衣焚香。布華懸諸幡蓋禮經懺悔。方昇座",
    "T51n2068_008:0087b04": "焉。下筆合香。舉筆吐氣。每日恒然精勤無怠。",
    "T51n2068_008:0087b05": "禪師躬自入淨運想。燒香筆翰之間。並專心",
    "T51n2068_008:0087b06": "自因修若是。迄乎終始。每寫一卷。施縑十",
    "T51n2068_008:0087b07": "疋。迄成一部。總施六百餘段。恭因發心。並皆",
    "T51n2068_008:0087b08": "不受勞誠竭慮筋力都盡。寫經纔畢。俄從永",
    "T51n2068_008:0087b09": "化德以經成。設齋慶集大眾。同清希心。禮見",
    "T51n2068_008:0087b10": "禪師。便於眾前。燒香散華。發弘誓願。纔開",
    "T51n2068_008:0087b11": "經藏。放大光明。周七十餘里照定州城。城中",
    "T51n2068_008:0087b12": "士女。並皆同見。中山齋眾。既覩希奇。得未",
    "T51n2068_008:0087b13": "曾有。投身宛轉悲嘷懺悔。禪師又勒石。寫涅",
    "T51n2068_008:0087b14": "槃法華經各一部。初移入龕之際。石涅槃法",
    "T51n2068_008:0087b15": "華。並放光明。滿十餘里。舉眾咸覩。感悟無",
    "T51n2068_008:0087b16": "涯。既有感應。利益何疑矣。",
    "T51n2068_008:0087b17": "16 齊太祖高帝齊太祖高帝十六",
    "T51n2068_008:0087b18": "齊太祖高帝道成。姓蕭偏崇重佛。故造陟屺",
    "T51n2068_008:0087b19": "止觀二寺。四月八日。常鑄金像。七月十五日。",
    "T51n2068_008:0087b20": "普寺造盆供。僧三百。自以香汁和墨。手寫法",
    "T51n2068_008:0087b21": "華經八部金字法華二部。皆五香厨四寶遂",
    "T51n2068_008:0087b22": "盛。靜夜良辰清齋行道。每放金色光。照耀殿",
    "T51n2068_008:0087b23": "內。諸侯皆共視。倍更發心。相議。我等結二",
    "T51n2068_008:0087b24": "十八人。各各造一品。莊嚴奇麗。七月十五",
    "T51n2068_008:0087b25": "日。就止觀寺。須供養禮拜。即如僉議。當於",
    "T51n2068_008:0087b26": "供日。天雨細華。如雲母而下。琉璃軸放光。照",
    "T51n2068_008:0087b27": "一里餘。眾皆歡喜。中有特進士。七十有八頓",
    "T51n2068_008:0087b28": "悶絕。良久起居。歡喜流淚。吾如夢見自身。左",
    "T51n2068_008:0087b29": "右有羽翼。飛到天上。即兜率宮前入內院。彌",
    "T51n2068_008:0087c01": "勒告曰。高帝并諸侯。皆來我所。法華力耳。汝",
    "T51n2068_008:0087c02": "還人間。宜告此事。即特飛下見羽翼。是法華",
    "T51n2068_008:0087c03": "一品。諸君莫懈怠。王臣彌發信心焉。",
    "T51n2068_008:0087c04": "17 并州清信女并州清信女十七",
    "T51n2068_008:0087c05": "并州有一清信女。姓楚修念西方行業。凡此",
    "T51n2068_008:0087c06": "州男女七歲。皆解念佛三昧。此女深生厭離。",
    "T51n2068_008:0087c07": "發願書寫法華一部。迴向西方。夢西方聖眾",
    "T51n2068_008:0087c08": "來告女。汝行念佛三昧。造法華經。是故來",
    "T51n2068_008:0087c09": "語。從是已後二十五年。方來迎。語已而去。此",
    "T51n2068_008:0087c10": "女彌發信心。自寫法華。念阿彌陀。七十六方",
    "T51n2068_008:0087c11": "卒。微細音樂聞空中。異香滿室。奇瑞蓋多。",
    "T51n2068_008:0087c12": "18 唐襄州神足寺慧眺唐襄州神足寺慧眺十八",
    "T51n2068_008:0087c13": "釋慧眺。姓莊氏。少出家以小乘為業。馳譽江",
    "T51n2068_008:0087c14": "漢。承象王哲公講。開三論心生不忍曰。三論",
    "T51n2068_008:0087c15": "明空講者著空。言訖舌出三尺。鼻眼兩耳。並",
    "T51n2068_008:0087c16": "皆流血。七日不語。有汰律師聞之曰。汝大癡",
    "T51n2068_008:0087c17": "也。一言毀經罪過五逆。可信大乘。方得免耳。",
    "T51n2068_008:0087c18": "乃令懺悔。舌還收入。便輿往哲所。誓惟聽大",
    "T51n2068_008:0087c19": "乘。後每講法華華嚴。用陳懺悔。甞在松林坐",
    "T51n2068_008:0087c20": "禪。見有三人。形服都雅。請受菩薩戒。受訖",
    "T51n2068_008:0087c21": "白曰。禪師利根。若不改心信大乘者。千佛出",
    "T51n2068_008:0087c22": "世。猶在地獄。聞此語重屬涕淚交流。大哭",
    "T51n2068_008:0087c23": "還寺。在哲房前。宛轉嗚咽。不能得語。更勸化",
    "T51n2068_008:0087c24": "俗士。造華嚴大品法華維摩思益各百部。終",
    "T51n2068_008:0087c25": "時感林樹變白可謂。過而能改焉。",
    "T51n2068_008:0087c26": "法華經傳記卷第八"
}