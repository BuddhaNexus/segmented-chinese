{
    "X76n1517_005:0169c05": "歷朝釋氏資鑑卷第五",
    "X76n1517_005:0169c06": "閩扆峯沙門　熈仲　集",
    "X76n1517_005:0169c07": "　　南北朝",
    "X76n1517_005:0169c08": "南",
    "X76n1517_005:0169c09": "陳(陳氏覇先。受梁禪。都建康。自丁丑盡己酉。五主。三十三年)",
    "X76n1517_005:0169c10": "後梁(蕭詧。都江陵。三主。三十八年)",
    "X76n1517_005:0169c11": "北",
    "X76n1517_005:0169c12": "齊(高氏洋丞受東魏禪。都鄴。自庚午盡丁酉。五主。二十八年)",
    "X76n1517_005:0169c13": "周(〔字〕文覺。受西魏禪。都長安。自丙子盡辛丑。五主。二十五年)",
    "X76n1517_005:0169c14": "陳高祖武帝受梁禪。九月即位。改元永定。帝膺寶歷",
    "X76n1517_005:0169c15": "以君臨。起會昌而司牧。身長九尺。鬚長三尺。垂手過",
    "X76n1517_005:0169c16": "膝。神明高放。戡剪多難。復梁舊政。崇重釋氏。金陵舊",
    "X76n1517_005:0169c17": "來七百餘寺。侯景焚蕩幾盡。帝既登極。悉皆修復。翻",
    "X76n1517_005:0169c18": "經講道。不替前朝。越六日出佛牙於杜姆宅。設大會",
    "X76n1517_005:0169c19": "上。出闕前膜拜。次年大會。供僧布施。放生宥罪。弘宣",
    "X76n1517_005:0169c20": "十善。汲引四民。寫經度僧。鑄像造寺。並皆宏麗。為國",
    "X76n1517_005:0169c21": "莊嚴。爰逮群靈。五月幸莊嚴寺。捨身。群臣表請還宮。",
    "X76n1517_005:0169c22": "己卯帝崩(卞正論)。",
    "X76n1517_005:0169c23": "周孝愍帝。自丙子十二月。受西魏禪。帝明裕研機。疎",
    "X76n1517_005:0169c24": "通弘達。天縱神武。民歸獄訟。握金鏡以居。尊齊玉衡",
    "X76n1517_005:0170a01": "而建極。大弘像化。廣闢慈門。海內名德。咸慕義歸仁",
    "X76n1517_005:0170a02": "焉。惜乎天不假其壽矣。丁丑九月崩。",
    "X76n1517_005:0170a03": "丁丑　九月。世宗孝明帝。毓即位。帝上奉三乘。內親",
    "X76n1517_005:0170a04": "九族。乃至本枝維翰。列辟庶官。五向十行。俱識歸依",
    "X76n1517_005:0170a05": "之道。外觀內覺。同登解脫之門。歲戊寅。為先皇造盧",
    "X76n1517_005:0170a06": "舍那織成像一軀。并二菩薩。高二丈六尺。等身檀像",
    "X76n1517_005:0170a07": "一十六軀。各二菩薩。及金剛師子等。麗極天成。妙同",
    "X76n1517_005:0170a08": "神製(卞正)。",
    "X76n1517_005:0170a09": "己卯　陳高祖將欲修葬。造溫凉車。文帝欲取梁武",
    "X76n1517_005:0170a10": "帝重雲殿中佛帳珠佩。以飾送終。人力既足。忽見雲",
    "X76n1517_005:0170a11": "氣擁結。大雨洪澍。雷震電燁。煙張殿表。火烈雲中。欻",
    "X76n1517_005:0170a12": "見重雲殿影金銀二像。八部神王。及帳座一時騰舉。",
    "X76n1517_005:0170a13": "烟火挾之。忽然遠逝。觀者傾國。晴後覆看。故所唯礎",
    "X76n1517_005:0170a14": "存焉。是日人見殿像乘空飛於海上(感通錄)。",
    "X76n1517_005:0170a15": "庚辰　周高祖武帝邕即位。為文皇帝。造釋迦像一",
    "X76n1517_005:0170a16": "丈六尺。并菩薩聖僧。金剛師子。周迴寶塔二百二十",
    "X76n1517_005:0170a17": "軀。仍於京下。造寧國會昌永寧三寺。以追冥福焉(卞正)",
    "X76n1517_005:0170a18": "齊文宣帝。暇日甞對稠禪師曰。朕欲覩佛之靈異。稠",
    "X76n1517_005:0170a19": "曰。非沙門之所宜。帝強之。稠乃投袈裟于地。帝使十",
    "X76n1517_005:0170a20": "人舉之不動。稠命沙彌取之。無難焉。因爾篤信。勞賜",
    "X76n1517_005:0170a21": "優渥。帝每年元日。問稠師一歲吉凶。至天保十年。師",
    "X76n1517_005:0170a22": "云今年不好。帝不悅。復問何如師云。貧道亦不久。是",
    "X76n1517_005:0170a23": "夏師示寂。至冬帝崩(本傳)。",
    "X76n1517_005:0170a24": "辛巳　周武帝保定元年。涼州御谷山上。年雷雨震",
    "X76n1517_005:0170b01": "岩。挺出石像。高丈八尺。無首。至周初。州城東澗有光",
    "X76n1517_005:0170b02": "發。視之乃像首也。奉安像身。宛然符合。計四十年。靈",
    "X76n1517_005:0170b03": "像方足。是年立為瑞像寺。建德將廢教。像首自落。帝",
    "X76n1517_005:0170b04": "令安之。次早如故。遂有廢教滅國之讖。周雖滅法。不",
    "X76n1517_005:0170b05": "及此像。靈異非一(感通)。",
    "X76n1517_005:0170b06": "壬午　齊世祖武成帝。篤敬佛乘。創營寺塔。脫珍御",
    "X76n1517_005:0170b07": "服。並人檀財。轉大品經。月盈數遍。層臺別觀。皆建伽",
    "X76n1517_005:0170b08": "藍。壁玉珠璣。咸充供具。築壇於內。請上法師。授歸戒",
    "X76n1517_005:0170b09": "法師。髮于地。合踐升座。受畢。令八座重臣及后妃戚",
    "X76n1517_005:0170b10": "屬。皆受歸戒。剏報德寺。移上法師主之○上法師者。",
    "X76n1517_005:0170b11": "戒山崇峻。慧海幽深。德可軌人。威能肅物。雖當大統",
    "X76n1517_005:0170b12": "位國師。而衣布褐。未甞乘肩輿。世益以此重之。故魏",
    "X76n1517_005:0170b13": "齊之世。歷為統都。僧尼將二百萬。而上綱紀將四十",
    "X76n1517_005:0170b14": "年。當文宣時。盛行釋典。上統擔荷緝諧。內外闡揚。黑",
    "X76n1517_005:0170b15": "白成允(僧史)。",
    "X76n1517_005:0170b16": "己丑　周天和四年。武帝。三月召名儒僧道百官於",
    "X76n1517_005:0170b17": "正殿。帝昇御座。親量三教優劣。至四月初。勑廣召僧",
    "X76n1517_005:0170b18": "俗。令極言陳理。又勑大夫甄鸞。詳佛道二教定其先",
    "X76n1517_005:0170b19": "後淺深。鸞上笑道論三卷(出大藏)。五月又集群臣。詳鸞",
    "X76n1517_005:0170b20": "之論。九月法師道安慨之。乃作二教論十二篇。以救",
    "X76n1517_005:0170b21": "形之教。教稱為外。濟神之教。教稱為內。若論內外。則",
    "X76n1517_005:0170b22": "該彼華夷。若局命此方。則可云儒釋。以儒道九流。同",
    "X76n1517_005:0170b23": "屬儒宗為外教。以釋之窮理盡性為內教。詳闡正義。",
    "X76n1517_005:0170b24": "奏之于朝(全文出大藏)。帝為張賓搆譖。意在排斥佛教。及",
    "X76n1517_005:0170c01": "覽安論。其議遂寢○道安法師。風韵踈通。雅調翔簡。",
    "X76n1517_005:0170c02": "仁被朝貴。儒宰知名。善流天下。草偃從之。武帝禮敬。",
    "X76n1517_005:0170c03": "勑住大中興寺(僧史)。",
    "X76n1517_005:0170c04": "庚寅　周武帝製二教鐘銘。有云。五月丙寅。造鐘一",
    "X76n1517_005:0170c05": "口。弘宣兩教。同歸一族。九宮九地。遙徹洞玄。三千大",
    "X76n1517_005:0170c06": "千。遠聞邊際。延法侶而瓊樓應供。侯仙冠而金闕降",
    "X76n1517_005:0170c07": "真云(弘明集)○是年陳宣帝重為太妃建靈剎一十五",
    "X76n1517_005:0170c08": "丈。下安佛爪長二寸闊一寸。藏諸寶篋或光五色焰",
    "X76n1517_005:0170c09": "起一尋。神變不窮。覩者生信(陳史)。",
    "X76n1517_005:0170c10": "辛卯　陳天建三年。宣帝詔國內。初受戒者。未滿五",
    "X76n1517_005:0170c11": "夏。皆參律部。可於都邑大寺。廣置聽場。仍賜瑗律師",
    "X76n1517_005:0170c12": "總知監檢。明示科舉。有司給衣俸。又勑瑗為國大僧",
    "X76n1517_005:0170c13": "正。",
    "X76n1517_005:0170c14": "壬辰　周建德元年。釋僧勐。以邪正相參。乃著難道",
    "X76n1517_005:0170c15": "論十八章。以三科釋之。賢聖既序。凡位皎然。其序略",
    "X76n1517_005:0170c16": "云。勐以老子與尹喜化胡出家。又稱鬼谷先生撰。啇",
    "X76n1517_005:0170c17": "山四皓注。乃無識異道所作也。然教有內外。用生疑",
    "X76n1517_005:0170c18": "似。人有聖賢。多述本迹。故班固漢書。品人九等。以孔",
    "X76n1517_005:0170c19": "丘之徒。為上上類。例皆是聖。以李老之儔。為中上類。",
    "X76n1517_005:0170c20": "例皆是賢。何晏王弼云。老子未及於聖。魏文帝勑云。",
    "X76n1517_005:0170c21": "老聃賢人。未宜先孔子。此聖賢天分。優劣自顯。今依",
    "X76n1517_005:0170c22": "內經外典。區別真假。使一覧便見也(僧史)。",
    "X76n1517_005:0170c23": "甲午　陳天建六年○後梁天保十三年○齊武平",
    "X76n1517_005:0170c24": "五年○周建德三年。此夷佛滅僧之第二武也。",
    "X76n1517_005:0171a01": "是年五月。周武帝邕。惑於道士張賓等妖言惡黑衣",
    "X76n1517_005:0171a02": "之讖。乃欲遍廢釋教。因大集百僚。命沙門道士。辨其",
    "X76n1517_005:0171a03": "優劣。且云。長留短廢。道士張賓。預令其徒飾詭辭。以",
    "X76n1517_005:0171a04": "挫釋子。冀其義負而擠之。於是華野高僧。方岳道士。",
    "X76n1517_005:0171a05": "千里之外。有大術者大集京師。於大極殿。陳設高座。",
    "X76n1517_005:0171a06": "帝躬臨。勑道士先登。道士張賓最為首長。登座唱言",
    "X76n1517_005:0171a07": "曰。原夫大道清虗。淳一無雜。祈恩請福。上通天曹。白",
    "X76n1517_005:0171a08": "日昇仙。壽與天地同畢。風教先被中夏。無始無終。含",
    "X76n1517_005:0171a09": "生賴之。以得長生。洪恩厚利。不可較量。豈如佛法虗",
    "X76n1517_005:0171a10": "幻。言過其實。不容本土。客寓中華。百姓無知。信其詭",
    "X76n1517_005:0171a11": "說。今日欲定臧否。可出頭來看。襄城公何妥。自行如",
    "X76n1517_005:0171a12": "意。座首少林寺行禪師發憤而起。諸僧止曰。師為佛",
    "X76n1517_005:0171a13": "法大海。眾咸仰知。可令末座對揚。共推如意付智炫。",
    "X76n1517_005:0171a14": "安詳而起。徐升論座。坐定執如意。謂張賓曰。先生向",
    "X76n1517_005:0171a15": "者所陳。大道清虗。淳一無雜。又云。風教先被中夏。未",
    "X76n1517_005:0171a16": "知風教起自何時。所說之教。於何處說。又言。不容本",
    "X76n1517_005:0171a17": "土。客寓中華。可卞道是何時生。佛是何時出。賓曰。聖",
    "X76n1517_005:0171a18": "人出世有何定時。說法興行有何定處。道教舊來本",
    "X76n1517_005:0171a19": "有。佛法近自西來。炫曰。若時無時。亦應無出。若無定",
    "X76n1517_005:0171a20": "處。亦應無說。舊來本有。非復清虗。上請天曹。豈得無",
    "X76n1517_005:0171a21": "雜。壽與天地同畢。豈得無始無終。賓曰。道人浪語。為",
    "X76n1517_005:0171a22": "前王無識。留汝等輩。得至于今。今日聖帝盡須殺却。",
    "X76n1517_005:0171a23": "帝惡其理屈。令舍人喚賓下座。帝自升座言。佛法中",
    "X76n1517_005:0171a24": "有三種不淨。納耶輸陀羅生羅睺羅。此主不淨一也。",
    "X76n1517_005:0171b01": "經律中。許僧食三種淨肉。此教不淨二也。僧多造罪",
    "X76n1517_005:0171b02": "過。好行婬妷。佛在世時。徒眾不和。遞相攻伐。此眾不",
    "X76n1517_005:0171b03": "淨三也。主法眾俱不淨。朕意將除之。以息虗幻。道教",
    "X76n1517_005:0171b04": "中無此事。朕將留之。以助國化。[(厂@?)*頁]謂炫師曰。能解此",
    "X76n1517_005:0171b05": "三難。真是好人。炫應聲曰。階下所陳。並引經論。誠非",
    "X76n1517_005:0171b06": "謬言。但見道教之中三種不淨猶甚於此。案天尊處",
    "X76n1517_005:0171b07": "紫微宮。恒侍五百童女。此主不淨。猶甚於耶輸多羅",
    "X76n1517_005:0171b08": "一人。道士教中章醮諸福之時。必須麞哺百柈清酒",
    "X76n1517_005:0171b09": "十斛。此教不淨。又甚於三種淨肉。道士罪過代代皆",
    "X76n1517_005:0171b10": "有。千古亂常。姜斌犯法。此尤甚於眾僧。僧眾自造罪。",
    "X76n1517_005:0171b11": "乃言佛法可除。猶如至尊亨國。嚴設科條。不妨逆子",
    "X76n1517_005:0171b12": "叛臣相繼而出。豈以臣逆子叛。遂欲空於大寶之位",
    "X76n1517_005:0171b13": "耶。大寶之位。固不以臣子叛逆而空。佛法正真。豈得",
    "X76n1517_005:0171b14": "以眾僧犯罪而廢。帝愕然良久。謂炫曰。所言天尊侍",
    "X76n1517_005:0171b15": "五百童女。出何經。炫曰。出道教三皇經。帝曰。三皇經",
    "X76n1517_005:0171b16": "何曾有此。炫曰。陛下自不能見。非是經上無文。今欲",
    "X76n1517_005:0171b17": "廢佛存道。猶如以庶代嫡。帝動色而下。因入。群臣眾",
    "X76n1517_005:0171b18": "僧皆驚。語觸天帝。何以自保(周武庶生)。炫曰。主辱臣死。就",
    "X76n1517_005:0171b19": "戮如歸。有何可懼。乍可早亡神遊淨土。不與無道之",
    "X76n1517_005:0171b20": "君同生於世乎。至十七日。詔下二教俱廢○時朝貴",
    "X76n1517_005:0171b21": "仍相器重。許以婚姻。期以共政。法師雅調抑揚。志操",
    "X76n1517_005:0171b22": "愈勵。與同學三人赴齊。時周齊之界。皆被槍布棘。彼",
    "X76n1517_005:0171b23": "有富姓張者。鋪氈三十里。令炫得過至齊。盛為三藏。",
    "X76n1517_005:0171b24": "名振東國○張賓罔上。蠅飛黃屋。潛進李宗。欲廢釋",
    "X76n1517_005:0171c01": "教。與前僧衛元嵩。唇齒相副。然帝精悟朗鑒。內烈外",
    "X76n1517_005:0171c02": "溫。召僧入內。七宵禮懺。欲親愆犯。帝亦七宵同僧不",
    "X76n1517_005:0171c03": "眠。為僧誦唄并諸佛事。經聲七轉。莫不清靡。事訖設",
    "X76n1517_005:0171c04": "會。公陳本意。有猛法師。躬抗帝旨。言頗激切。帝但述",
    "X76n1517_005:0171c05": "懷。曾無赦退。法師靜藹詣闕上表。談敘正義。據證顯",
    "X76n1517_005:0171c06": "然。所謂報三寶慈恩。酬檀越厚德。帝雖愜其詞理。而",
    "X76n1517_005:0171c07": "毀滅之情已決。既不納諫。又不見遣。藹又進曰。請索",
    "X76n1517_005:0171c08": "油鑊殿庭身兩宗人法俱煑。不害者立可知矣帝乃",
    "X76n1517_005:0171c09": "引遣。事既不濟。乃携門人三十四人。終南山東西。造",
    "X76n1517_005:0171c10": "寺二十七所。依岩附嶮。使逃逸僧得游游。及法滅之",
    "X76n1517_005:0171c11": "後。帝遂以關東西。數百年來。公私佛法掃地而已。融",
    "X76n1517_005:0171c12": "刮聖像。焚燒經典。禹貢八州。見成寺庿出四十千。並",
    "X76n1517_005:0171c13": "賜王公充第宅。五眾釋子滅三百萬。皆復軍民。還歸",
    "X76n1517_005:0171c14": "編戶。三寶福財。其貲無數。簿錄入官。登即賞賜。分散",
    "X76n1517_005:0171c15": "蕩盡矣(僧史)。",
    "X76n1517_005:0171c16": "建德三年五月行虐。至六月十五日罷朝。有金城公",
    "X76n1517_005:0171c17": "民部侍郎任君。於所治府。忽見五六段物。飛騰青霄。",
    "X76n1517_005:0171c18": "大如小斛圍。自餘數段小者。其色黃白。舒卷空際。一",
    "X76n1517_005:0171c19": "最小者如幡墜於重墻。及取視之。乃摩訶般若經第",
    "X76n1517_005:0171c20": "十九卷。取而秘之。後宣帝復教。任乃奏上。蓋帝年十",
    "X76n1517_005:0171c21": "九云(北史)。",
    "X76n1517_005:0171c22": "丁酉　陳大建九年。宣帝聞南岳思大禪師道風之",
    "X76n1517_005:0171c23": "盛。俄有道士。生妬害心。密告帝誣師。乃以北僧受齊",
    "X76n1517_005:0171c24": "國劵。斸斷岳心。釘石興妖。帝遂遣使追師。使至石橋。",
    "X76n1517_005:0172a01": "忽見二虎跑憤。大蛇當路。使驚乃誓曰。我見思禪師",
    "X76n1517_005:0172a02": "當如佛想。若起惡心。任汝所傷。蛇虎乃退。使見師再",
    "X76n1517_005:0172a03": "拜。以事白師。師曰。使先去。貧道續來。使未至之前。師",
    "X76n1517_005:0172a04": "見一小蜂。來螫其面。即為大蜂咬殺。銜至師前。師入",
    "X76n1517_005:0172a05": "定觀之。知是宿冤。欲相撓害矣。師七日後。乃飛錫而",
    "X76n1517_005:0172a06": "往。四門關吏。齊奏師入。帝已驚異。及師朝見。帝遂下",
    "X76n1517_005:0172a07": "迎。復問左右。卿等見此僧何如人。對云常僧。帝曰。朕",
    "X76n1517_005:0172a08": "見其踏寶華乘空而至。迎師入殿供養。其道士罪以",
    "X76n1517_005:0172a09": "欺罔。欲盡誅之。師懇帝曰。此宿冤。願陛下赦之。乃可",
    "X76n1517_005:0172a10": "其奏。勑彼道士。以供師役。師奏辭還山。帝餞以殊禮。",
    "X76n1517_005:0172a11": "師還未幾。道士誣師者。一人暴死。一人為犬所嚙而",
    "X76n1517_005:0172a12": "斃。應蜂兆矣。自是陳主。每年三信參勞。供填眾積。榮",
    "X76n1517_005:0172a13": "盛莫加。而神異難測。遇雨不濕。履泥不污。或現形小",
    "X76n1517_005:0172a14": "大。或寂爾藏身。是年六月二十二日。屏眾泯然而逝。",
    "X76n1517_005:0172a15": "小師靈辨號慟。乃開目曰。何驚動吾耶。癡人出去。言",
    "X76n1517_005:0172a16": "訖長往。壽六十四。有著述行五部及偈頌并戒文。行",
    "X76n1517_005:0172a17": "於世。師名思慧。避其下字。稱思大和尚(有問。何不下山教化眾生。",
    "X76n1517_005:0172a18": "目視雲漢作麼。師云。三世諸佛。彼我一口吞盡。有何可化)。",
    "X76n1517_005:0172a19": "智者大師智顗。字德安。荊州陳氏。眼有重瞳。七歲聞",
    "X76n1517_005:0172a20": "誦法華。便能記憶。十八出家。往大蘇山。謁思大禪師。",
    "X76n1517_005:0172a21": "即示普賢道場。為說四安樂行。便悟法華三昧。思游",
    "X76n1517_005:0172a22": "南岳。顗欲從之。思曰。汝於陳國有緣。往必利益。便詣",
    "X76n1517_005:0172a23": "金陵瓦官寺。創弘禪法。僕射徐陵。尚書毛喜。明時貴",
    "X76n1517_005:0172a24": "望。並稟禪旨。甞夢登高山見一僧。以手招之。門人曰。",
    "X76n1517_005:0172b01": "天台山也。陳宣帝大建七年九月。領徒至天台山。定",
    "X76n1517_005:0172b02": "光出迎曰。憶昨相招否。師驚異而禮之。光曰。此處金",
    "X76n1517_005:0172b03": "地。吾既有之。佛隴北峯螺溪銀地。宜居行道。師開山",
    "X76n1517_005:0172b04": "創菴。光曰。隨宜安堵。至國清時。三方總一。當有貴人。",
    "X76n1517_005:0172b05": "為立寺矣。陳宣帝以師為國之望。割始豐縣調。以充",
    "X76n1517_005:0172b06": "眾費。蠲兩戶用供薪水。夏講。空中見寶階三道。數十",
    "X76n1517_005:0172b07": "梵僧乘階下。入堂禮拜。圍遶而去永陽王百智。出撫",
    "X76n1517_005:0172b08": "吳興。請戒習觀。願世世歸依。陳主七使詔師還都。禮",
    "X76n1517_005:0172b09": "迎講法。百僚盡敬。移居光宅。帝幸寺修行大施。請講",
    "X76n1517_005:0172b10": "仁王經。帝殷勤到拜。儲后已下並崇戒範。請為國師。",
    "X76n1517_005:0172b11": "師以施金。買臨海四百餘里。曲為放生池。表聞。帝勑",
    "X76n1517_005:0172b12": "嚴禁。不得採捕。仍為立碑(僧史)。",
    "X76n1517_005:0172b13": "高齊六主。二十八年中。翻譯六人。所出經論五十二",
    "X76n1517_005:0172b14": "卷。度僧二百餘萬。寺院四百餘所。",
    "X76n1517_005:0172b15": "丁酉　承先元年正月。幼主即位。方八歲。與後主如",
    "X76n1517_005:0172b16": "青州。為周所滅○是歲周既滅齊。據鄴都。集僧道。宣",
    "X76n1517_005:0172b17": "廢教之旨。略曰。世弘三教。其風彌遠。考定至理。多愆",
    "X76n1517_005:0172b18": "陶化。六經儒教。文通治道。於世有宜。故須存立。且真",
    "X76n1517_005:0172b19": "佛無像。遙敬表誠。而崇節塔庿。無能恩惠。既虗糜費。",
    "X76n1517_005:0172b20": "不足以留。凡是經像皆從毀滅。父母恩重。僧道不敬。",
    "X76n1517_005:0172b21": "並宜反服。以崇孝養。朕意如此。卿等若別有理可對。",
    "X76n1517_005:0172b22": "無退有謗言。法師惠遠出對曰。陛下既統臨大域。憲",
    "X76n1517_005:0172b23": "法三教。而明詔曰。真佛無像。誠如綸旨。然耳目蒼生。",
    "X76n1517_005:0172b24": "賴經聞佛。藉像表真。若將廢之。無以興善。帝曰。虗空",
    "X76n1517_005:0172c01": "真佛。咸自有之。何假經像。遠曰。漢明以前。經像未至。",
    "X76n1517_005:0172c02": "何故不知真佛。帝無答。又曰。若不藉經。三皇以前。未",
    "X76n1517_005:0172c03": "有文字。人何不知五常。帝無答。遠又曰。若以泥像無",
    "X76n1517_005:0172c04": "情。事之無益。國家七庿。亦是敬順之道。詎可廢耶。又",
    "X76n1517_005:0172c05": "詔旨。遣僧反服。以崇孝養。孔曰。立身行名。以顯父母。",
    "X76n1517_005:0172c06": "即是孝行。何必還家。帝以遠抗旨。怒見詞色。遠坦然",
    "X76n1517_005:0172c07": "無懼。復曰。陛下縱勢力毀大教。佛言幽冥之報。不揀",
    "X76n1517_005:0172c08": "貴賤。貧道切為陛下惜之。帝曰。但令百姓得樂。朕亦",
    "X76n1517_005:0172c09": "不辭地獄之苦。遠曰。陛下以邪法化人。現種苦業。當",
    "X76n1517_005:0172c10": "共陛下同趣阿鼻。何處有樂。帝理屈。但云僧等且還。",
    "X76n1517_005:0172c11": "乃勑左右引退。不懌而罷。齊境僧尼。並令反服(僧史)。",
    "X76n1517_005:0172c12": "戊戌　陳大建十年○周宣政元年五月。大舉兵北",
    "X76n1517_005:0172c13": "伐。六月帝疾。還崩于道。太子即位　周武帝自毀佛",
    "X76n1517_005:0172c14": "法後。癘氣內蒸。惡瘡外發。業相已顯。無悔可消而崩。",
    "X76n1517_005:0172c15": "年三十六(論衡)○戊戌六月宣帝贇即位○衛元嵩毀",
    "X76n1517_005:0172c16": "法之後。身著熱風。痿頓而死。",
    "X76n1517_005:0172c17": "己亥　六月。周高帝傳位于太子靜帝。高祖自稱天",
    "X76n1517_005:0172c18": "元皇帝。",
    "X76n1517_005:0172c19": "釋僧明。初見岸有異光。尋見澗有大石趺。又遠望高",
    "X76n1517_005:0172c20": "岸。臥石如像。掘之。乃佛相高三丈。純如銕礦。召人舉",
    "X76n1517_005:0172c21": "之。不起。乃誓曰。若佛法重興。願現威靈。像忽輕舉。徑",
    "X76n1517_005:0172c22": "趣趺孔。不假扶持。卓然峙立。因以奏聞帝為嘉瑞。乃",
    "X76n1517_005:0172c23": "改元為大像焉。自是佛教漸弘。明之力也。尋勑明所",
    "X76n1517_005:0172c24": "住。為大像寺。遇暗。像即放光(僧史)。○大像元年九月。終",
    "X76n1517_005:0173a01": "南紫蓋山沙門法藏。削髮具僧儀入都。有司以聞。帝",
    "X76n1517_005:0173a02": "忻然曰。朕欲興復釋氏。而僧自紫蓋來。召見問曰。朕",
    "X76n1517_005:0173a03": "已處分修陟岵寺。將復釋教。而朝議以為先朝所行",
    "X76n1517_005:0173a04": "未易遽革。師今遠來。何以教朕。藏奏對有理。帝大悅。",
    "X76n1517_005:0173a05": "勅令長髮菩薩衣冠。為陟岵寺主○法師道琳先與",
    "X76n1517_005:0173a06": "周武議論。二十餘日。酬酢七十番。周武不能屈。甞許",
    "X76n1517_005:0173a07": "復教。會其崩弗果。至是道琳伸請尤力。帝從之○十",
    "X76n1517_005:0173a08": "月天元幸道會死。大醮以高祖配醮。初復佛像及天",
    "X76n1517_005:0173a09": "尊像。天元與二像。俱南面坐。大陳雜戲。令長安士民",
    "X76n1517_005:0173a10": "縱觀(北史)。",
    "X76n1517_005:0173a11": "庚子　大像二年二月。詔曰。佛法弘大。前古共崇。詎",
    "X76n1517_005:0173a12": "宜隱沉捨而不行。自今應王公下逮黎庶。並悉修事。",
    "X76n1517_005:0173a13": "知朕意焉(北史)○四月復詔曰。教義幽深。神奇弘大。雖",
    "X76n1517_005:0173a14": "廣開化儀。通其修事。而崇奉之徒。勿俱剪髮。宜規菩",
    "X76n1517_005:0173a15": "薩儀範。權服冠纓。所司條為儀注。於是琳等妙撰。舊",
    "X76n1517_005:0173a16": "沙門名德者。百二十人。入陟岵寺。仍舊住持(同上)○五",
    "X76n1517_005:0173a17": "月天元帝殂。帝造像四龕一萬餘軀。寫般若經三千",
    "X76n1517_005:0173a18": "部。六齋八戒。誦念不替(卞正論)。",
    "X76n1517_005:0173a19": "靜帝幼冲。楊堅輔政。尋封隨公。大弘佛教○六月釋",
    "X76n1517_005:0173a20": "法藏下山。與隨公對論三寶經宿。即蒙剃髮。賜法服",
    "X76n1517_005:0173a21": "等還山　釋道二教。舊沙門道士精志者。簡令入道",
    "X76n1517_005:0173a22": "○七月召法藏下山。更詳開化。至十五日。令遣藏檢",
    "X76n1517_005:0173a23": "校。度僧百二十人。並賜法服各還所止(並通鑑)。",
    "X76n1517_005:0173a24": "法師智炫城都徐氏子。少小出家。入京聽學。擅名京",
    "X76n1517_005:0173b01": "洛。會周武詔對。辯論超群。言音朗潤。後還鄉。大隋開",
    "X76n1517_005:0173b02": "運。蜀長史周宣明。入朝赴考。隋文帝謂曰。炫法師安",
    "X76n1517_005:0173b03": "和耶。宣明莫知所對。文帝曰。一國名僧。卿遂不識。何",
    "X76n1517_005:0173b04": "成檢校。宣明稽首陳謝。及還。先往入寺參禮。師住福",
    "X76n1517_005:0173b05": "勝。後入三學山。自感賦詩曰。秀嶺接重烟。嶔岑上半",
    "X76n1517_005:0173b06": "天。絕岩低更舉。危峯斷復連。側石傾斜澗。迴流瀉曲",
    "X76n1517_005:0173b07": "泉。野紅知草凍。春來鳥自傳。樹錦無機織。猿鳴詎假",
    "X76n1517_005:0173b08": "絃。葉密風難度。枝踈影易穿。抱帙依閑沼。策杖戲芳",
    "X76n1517_005:0173b09": "田。游心清漢表。置想白雲邊。榮名非我願。息意且蕭",
    "X76n1517_005:0173b10": "然。喧楊覺倦。遂歸隱焉。怡笑而逝。壽一百二歲。",
    "X76n1517_005:0173b11": "後周五主。二十五年中。初宇文泰。及大冢宰宇文護。",
    "X76n1517_005:0173b12": "並崇佛法。與西域三藏十餘人。譯經百餘卷(辛丑改大定元",
    "X76n1517_005:0173b13": "年)○北朝元魏。東西魏。北齊。後周。五國凡一百六十",
    "X76n1517_005:0173b14": "八年。禪于隋。",
    "X76n1517_005:0173b15": "唐虞世南通曆。有問曰。梁武夷凶剪暴。克成帝業。南",
    "X76n1517_005:0173b16": "面君臨。五十餘載。盖文武之道焉。至於留心釋典。桑",
    "X76n1517_005:0173b17": "門此行。以萬乘之君。為匹夫之善。熏修不染。危亡已",
    "X76n1517_005:0173b18": "及。豈其梁之非耶。何福謙之無効。先生對曰。夫釋教",
    "X76n1517_005:0173b19": "出世之津梁。絕塵之軌躅。運於方寸之間。超於無有",
    "X76n1517_005:0173b20": "之表。塵累既盡。攀緣已息。然後入於解脫之門。至於",
    "X76n1517_005:0173b21": "化俗之法。則有布施持戒忍辱精進禪定智慧。是類",
    "X76n1517_005:0173b22": "為六波羅蜜。與夫仁義禮智信。亦何異哉。盖以所脩",
    "X76n1517_005:0173b23": "為因。所報為果。人修此六行。皆多不全。有一缺焉。果",
    "X76n1517_005:0173b24": "亦隨滅。是以鬷明醜於貌。而慧於心。趙臺高於才而",
    "X76n1517_005:0173c01": "下於位。□褒富而無文。原憲貧而有道。其不同也。如",
    "X76n1517_005:0173c02": "斯懸絕。興喪得失。咸必由之。下士庸夫。見比干之剖",
    "X76n1517_005:0173c03": "心。以為忠直。不可為也。聞偃王之亡國。以為仁義。不",
    "X76n1517_005:0173c04": "足法也。若然者。盜跖高枕於東陵。莊蹻懸車於西蜀。",
    "X76n1517_005:0173c05": "考終厥命。良足貴乎。又問。周武毀滅二教。是耶非耶。",
    "X76n1517_005:0173c06": "先生曰非邪。或曰。請問其說。先生曰。釋氏之法。則色",
    "X76n1517_005:0173c07": "空無滯。人我兼忘。超出生死。歸於寂滅。此象外之談",
    "X76n1517_005:0173c08": "也。老氏之儀。則谷神不死。玄妙長存。長生久視。騰雲",
    "X76n1517_005:0173c09": "駕鶴。此區中之教也。至於止惡尚仁。勝殘去殺。並有",
    "X76n1517_005:0173c10": "功益於王化。無乖俗典。今之常僧犯律。道士違經。便",
    "X76n1517_005:0173c11": "謂其教可弃。其言可絕。何異責檮杌而廢堯。怨有苗",
    "X76n1517_005:0173c12": "而黜禹。見匏子泛濫。遠塞河源。崑岳方陽。遽投金燧。",
    "X76n1517_005:0173c13": "曾不思潤下之德。有利已深。變腥之用。其功甚愽。井",
    "X76n1517_005:0173c14": "蛙觀井。躅於所見。輪回長夜之迷。自取沉溺之苦。疑",
    "X76n1517_005:0173c15": "誤後學。良可痛哉。文中子周公篇云。詩書盛而秦世",
    "X76n1517_005:0173c16": "滅。非仲尼之罪也。玄虗長而晉室亂。非老莊之罪也。",
    "X76n1517_005:0173c17": "齋戒修而梁國亡。非釋迦之罪也。或問佛子。曰聖人",
    "X76n1517_005:0173c18": "也。其教何如。曰西方之教也。又問易篇程元曰。三教",
    "X76n1517_005:0173c19": "何如。子曰。政惡多門久矣。曰廢之何如。曰非爾所及",
    "X76n1517_005:0173c20": "也。真君建德之事。適足推波助瀾。縱風止燎。子讀洪",
    "X76n1517_005:0173c21": "範。皇極讜議曰。三教於是乎可一矣。嘻易不云乎。苟",
    "X76n1517_005:0173c22": "非其人。道不虗行。",
    "X76n1517_005:0173c23": "大隋揚氏。名堅。都長安。自辛丑至戊寅。三",
    "X76n1517_005:0173c24": "主。三十七年。",
    "X76n1517_005:0174a01": "辛丑　隋開皇元年　周大定元年二月。靜帝禪位",
    "X76n1517_005:0174a02": "于高祖○梁世宗天保二十年○陳宣帝大建十三",
    "X76n1517_005:0174a03": "年。",
    "X76n1517_005:0174a04": "高祖文帝。二月受周禪即位。帝君臨億兆。庶政更新。",
    "X76n1517_005:0174a05": "薄賦輕刑。省徭減役。含齒戴髮。俱喜太平。既清廓兩",
    "X76n1517_005:0174a06": "儀。即興復三寶。由是佛日還曜。法水流通。三月詔。於",
    "X76n1517_005:0174a07": "五岳之下。各置寺一所。崇奉三寶(三寶紀)。",
    "X76n1517_005:0174a08": "帝以魏大統七年。六月十三日。生于同州般若尼寺。",
    "X76n1517_005:0174a09": "時赤光照室。紫氣滿庭。有神尼。曰智仙。謂太祖曰。此",
    "X76n1517_005:0174a10": "兒佛天所祐。身如金剛。不可壞也。遂名帝曰那羅延。",
    "X76n1517_005:0174a11": "又曰。兒來處異倫。俗家穢雜。可就寺養三歲。大祖乃",
    "X76n1517_005:0174a12": "割宅為寺。以兒委尼。後皇妣來抱。忽化為龍。驚惶墮",
    "X76n1517_005:0174a13": "地。尼曰。何因妄觸我兒。遂令晚得天下。及七歲。尼告",
    "X76n1517_005:0174a14": "帝曰。兒後大貴。當自東方來。佛法將滅。賴汝而興。尼",
    "X76n1517_005:0174a15": "沉靜寡言。時言吉凶。莫不符驗。帝年十三。方始還家。",
    "X76n1517_005:0174a16": "及周武滅教。尼隱于帝家。未幾而逝。至是帝果自山",
    "X76n1517_005:0174a17": "東入為天子。大興佛法。皆如尼言。及登位後。每顧群",
    "X76n1517_005:0174a18": "臣。追念阿闍梨。以為口實又云。朕興由佛法。而食麻",
    "X76n1517_005:0174a19": "荳。前身以從道。人中來由。少時在寺。至今樂聞鐘磬",
    "X76n1517_005:0174a20": "之聲。後於寺塔。立神尼之像。仍命史官。為尼作傳(釋道論衡)",
    "X76n1517_005:0174a21": "七月制曰。伏惟太祖武元皇帝。間關三代。造我帝基。",
    "X76n1517_005:0174a22": "追仰神猷。事冥真寂。思廣崇寶剎。經始伽藍。增長福",
    "X76n1517_005:0174a23": "因。微副幽旨。其襄陽隋郡。江陵晉陽。並宜立寺一所。",
    "X76n1517_005:0174a24": "建碑頌德。庶使莊嚴寶剎。比虗空而不壞。導揚茂實。",
    "X76n1517_005:0174b01": "同天地以久長。自是每年至國忌日。廢務設齋。造像",
    "X76n1517_005:0174b02": "行道。八關懺法。奉資神靈○八月制曰。昔歲周道既",
    "X76n1517_005:0174b03": "衰。群兇鼎沸。朕出車煉。卒蕩滌妖醜。節義之徒。輕身",
    "X76n1517_005:0174b04": "忘死。干戈之下。每聞徂落。永念群生蹈兵刃之苦。有",
    "X76n1517_005:0174b05": "壞至道。興度脫之業。思建福田。法力冥助。庶死事之",
    "X76n1517_005:0174b06": "臣。菩提增長。悖逆之侶。從暗出明。並究苦空。咸拔生",
    "X76n1517_005:0174b07": "死。鯨鯢之觀。化為微妙之臺。龍蛇之野。永作玻瓈之",
    "X76n1517_005:0174b08": "境。可於相州戰地。建伽藍一所。又民犯法處盡之人。",
    "X76n1517_005:0174b09": "率為營齋(開皇三寶記)。",
    "X76n1517_005:0174b10": "壬寅　六月隋詔。以龍首山。宜建都邑。因即域城曰",
    "X76n1517_005:0174b11": "大興城。殿曰大興殿。縣及門園。皆曰大興善。帝昔龍",
    "X76n1517_005:0174b12": "潛。所經四十五州。至是同時起大興善寺。詔境內之",
    "X76n1517_005:0174b13": "民。任聽出家。仍計口出錢。營造經像。於是時俗從風",
    "X76n1517_005:0174b14": "而靡。民間佛書多於六經。數千百倍(通鑑)。",
    "X76n1517_005:0174b15": "癸卯　三年下詔曰。朕欽崇聖教。念存神宇。其周朝",
    "X76n1517_005:0174b16": "所廢之寺。咸可修復。京兆太守蘇感奉勑。於京城之",
    "X76n1517_005:0174b17": "內。選形勝之地。安置伽藍。於是合京城內。無問寬狹。",
    "X76n1517_005:0174b18": "有僧行道處。皆許立寺○帝又以生同州般若寺。以",
    "X76n1517_005:0174b19": "其故基。為太祖武元皇帝元明太后。造大興國寺(卞正)",
    "X76n1517_005:0174b20": "○降勑云。好生惡殺。王政之本。佛道垂教。善業可憑。",
    "X76n1517_005:0174b21": "稟氣含靈。唯命為重。宜勸勵天下同心救護。其京城",
    "X76n1517_005:0174b22": "及諸州官立寺之所。每年正五九月。常起八日至十",
    "X76n1517_005:0174b23": "五日。當寺行道。其日遠近民庶。凡是有生之類。悉不",
    "X76n1517_005:0174b24": "得殺(三寶記)。",
    "X76n1517_005:0174c01": "甲辰　四年關輔旱。帝引民就食洛州。先是律師靈",
    "X76n1517_005:0174c02": "藏。與帝為布衣交。至是命藏陪駕。而趍向藏者極盛。",
    "X76n1517_005:0174c03": "帝聞之。手敕曰。弟子是俗人天子。律師是道人天子。",
    "X76n1517_005:0174c04": "有樂離俗者。任師度之。藏由是度人。前後數萬。晚以",
    "X76n1517_005:0174c05": "事聞。帝大悅曰。律師化人為善弟子。禁人為惡。言雖",
    "X76n1517_005:0174c06": "有異。意則無殊。師多處內禁。與帝同倫。坐必同榻。行",
    "X76n1517_005:0174c07": "必同輿。榮莫加矣(僧史)。",
    "X76n1517_005:0174c08": "乙巳　五年。帝請經法師。受菩薩戒。仍下詔曰。朕夙",
    "X76n1517_005:0174c09": "膺多祉。嗣恭寶命。方欲歸依正覺。欽崇勝果。今請經",
    "X76n1517_005:0174c10": "法師。於大興善寺。受菩薩戒。然菩薩之教。以解脫為",
    "X76n1517_005:0174c11": "先。戒行之本。以慈悲為始。今囹圄幽暗。有働于壞。自",
    "X76n1517_005:0174c12": "流罪以下。悉可原放。計天下輕囚。預得放者。二萬四",
    "X76n1517_005:0174c13": "千九百餘人。其死罪降等者。三千七百餘人。有生之",
    "X76n1517_005:0174c14": "類。同知迁善○其年敕云。佛以正法。付囑國王。朕是",
    "X76n1517_005:0174c15": "人尊。受佛付囑。自今以後。訖朕一世。每月常請二七",
    "X76n1517_005:0174c16": "僧。隨番上下轉經。經師四人。大德三人。於大興善殿。",
    "X76n1517_005:0174c17": "讀一切經(卞正)。",
    "X76n1517_005:0174c18": "丁未　隋開皇七年。後梁廣運二年。梁主琮入朝。文",
    "X76n1517_005:0174c19": "帝命立封為莒國公。後陳文帝命廢其國。梁三主三",
    "X76n1517_005:0174c20": "十八年。",
    "X76n1517_005:0174c21": "法師曇迁。以齊入陳。隋興教法。迁携論渡江。道俗欽",
    "X76n1517_005:0174c22": "承者眾。是年詔曰。皇帝敬問徐州曇迁法師。承勤精",
    "X76n1517_005:0174c23": "道教。利益無邊。承風餐德。實懷虗想。願即來儀。以沃",
    "X76n1517_005:0174c24": "勞望。當與師崇建正法。刊定經典。但道法初興。觸途",
    "X76n1517_005:0175a01": "草創。弘獎建立。終藉通人云。迁應詔至京師。大弘法",
    "X76n1517_005:0175a02": "化焉(僧史)。",
    "X76n1517_005:0175a03": "己酉　開皇九年。陳禎明三年正月。後主降。封為長",
    "X76n1517_005:0175a04": "城公。叔寶於禎明元年時。江南妖異特異。臨湖草久",
    "X76n1517_005:0175a05": "塞忽開。帝惡之。乃自賣身於佛寺。為奴壓之。至是年",
    "X76n1517_005:0175a06": "國為隋所滅　隋開國至此。天下混一。遣使召闍那",
    "X76n1517_005:0175a07": "崛多至。勅於內史省。翻古梵書。勑專主翻譯(隋史)。",
    "X76n1517_005:0175a08": "薛濬字道賾。開皇初。擢尚書虞部侍郎。尋轉考功侍",
    "X76n1517_005:0175a09": "郎。兒時與宗中諸兒。戲于潤濵。見一黃蛇有角及足。",
    "X76n1517_005:0175a10": "召群兒共視。了無見者。以為不祥。歸大憂悴。母遇問",
    "X76n1517_005:0175a11": "之。濬以實對。時有僧詣宅求齋。母以事告之。僧曰。此",
    "X76n1517_005:0175a12": "兒之吉兆。早有名世。然壽不過六七耳。言訖不見。後",
    "X76n1517_005:0175a13": "入朝崇信佛法。終于四十二歲。四七之言驗矣。",
    "X76n1517_005:0175a14": "庚戌　十年。帝幸晉陽。勑迁法師隨駕。既達并部。又",
    "X76n1517_005:0175a15": "詔。令僧御殿行道。至夜召迁入內。與御同榻。帝曰。弟",
    "X76n1517_005:0175a16": "子行幸至此。承大有私度之僧。意欲度之。迁曰。昔周",
    "X76n1517_005:0175a17": "武滅法。眾僧遁跡。陛下統臨大運。更闡法門。無不歌",
    "X76n1517_005:0175a18": "詠。有歸來投聖德。雖屢蒙引度。而來有先後。致差際",
    "X76n1517_005:0175a19": "會。且天地覆載。莫非王民。至尊汲引萬方。寧止一郭",
    "X76n1517_005:0175a20": "蒙慶。帝沉慮少時。方乃允焉。因下勑曰。自十年四月",
    "X76n1517_005:0175a21": "以前。諸有僧尼私度者。並聽出家。故率土蒙度。數十",
    "X76n1517_005:0175a22": "萬人。迁之力也。尋下詔。為第四皇子蜀王秀。於京置",
    "X76n1517_005:0175a23": "勝光寺。敕請迁之徒眾住寺中。受王供養。僕射公卿。",
    "X76n1517_005:0175a24": "朝務之暇。皆執卷承旨(僧史)。",
    "X76n1517_005:0175b01": "是歲旱。有旨命曇延法師祈雨雨不降。帝問其故。對",
    "X76n1517_005:0175b02": "曰。陛下君臣。雖通治體。然尚愆玄化。欲雨不雨。事由",
    "X76n1517_005:0175b03": "一二也。帝識其意。勑有司。擇日於正殿設儀。命延受",
    "X76n1517_005:0175b04": "八戒。群臣以次受訖。炎威如焚。而大雨沛然。帝大悅。",
    "X76n1517_005:0175b05": "自是每入朝。必親奉御膳供之○是年。詔贊皇山智",
    "X76n1517_005:0175b06": "舜禪師。詔曰。皇帝敬問趙州章洪山智舜禪師。道體",
    "X76n1517_005:0175b07": "清勝。教導蒼生。使早成就。朕甚喜焉。朕弘護正法。夙",
    "X76n1517_005:0175b08": "夜無怠。今遣開府盧元壽。指宣往意。并送香物。如別",
    "X76n1517_005:0175b09": "幅(僧傳)。",
    "X76n1517_005:0175b10": "辛亥　十一年。帝制曰。如來設教。義存平等。菩薩用",
    "X76n1517_005:0175b11": "心。本無差別。故能津梁庶品。濟度群生。朕位在人主。",
    "X76n1517_005:0175b12": "紹隆三寶。永言至理。弘闡大乘。諸法豁然。體無彼我。",
    "X76n1517_005:0175b13": "況於福業。乃有公私。自今凡是營建功德。普天之內。",
    "X76n1517_005:0175b14": "混同施造。隨其意願。勿生分別。庶一切法門。同歸不",
    "X76n1517_005:0175b15": "二。十方世界。俱至菩提(開皇三寶紀)○法即曇延。臨終上",
    "X76n1517_005:0175b16": "表辭帝。託以外護。帝哀甚。葬日百僚縞服送。內史[卄/(師-(白-日))]",
    "X76n1517_005:0175b17": "道衡文祭。略曰。往逢道喪。玄綱落紐。棲心幽宕。確乎",
    "X76n1517_005:0175b18": "不拔。高位厚祿。不能回其慮。嚴威峻法。不足懼其心。",
    "X76n1517_005:0175b19": "聖皇啟運。像法再興。卓爾緇衣。鬱為稱旨。屈宸極之",
    "X76n1517_005:0175b20": "重。申師資之義。三寶由之弘護。二諦藉以宣揚。信足",
    "X76n1517_005:0175b21": "以追蹤澄什。超邁安遠矣(僧史)。",
    "X76n1517_005:0175b22": "癸丑　十二年十二月八日。隋皇帝佛弟子楊堅。敬",
    "X76n1517_005:0175b23": "白十方三寶。仰惟。如來慈悲弘道。濟度含生。斷邪惡",
    "X76n1517_005:0175b24": "之源。開仁善之路。自朝及野。咸所依憑。自周代亂常。",
    "X76n1517_005:0175c01": "侮蔑聖跡。寺塔毀廢。經像淪亡。致愚者無以導昏迷。",
    "X76n1517_005:0175c02": "智者無以尋靈聖。弟子往藉三寶因緣。今膺昌運。作",
    "X76n1517_005:0175c03": "民父母。思拯黎元。重顯尊容。再崇神化。頹基毀跡。更",
    "X76n1517_005:0175c04": "事莊嚴。廢像遺經。悉令雕撰。雖誠心懇到。猶恐未周。",
    "X76n1517_005:0175c05": "故重勤求。今得顯出。而沉頓積年。汙毀非處。如此之",
    "X76n1517_005:0175c06": "事。事由弟子。今於三寶前。志心懺悔。周室除滅之時。",
    "X76n1517_005:0175c07": "公私上下。毀像殘經。慢僧破寺。如此重罪。悉為懺悔。",
    "X76n1517_005:0175c08": "敬施一切毀廢經像。絹十二萬疋。皇后亦施如前數。",
    "X76n1517_005:0175c09": "王公已下。爰及黔黎。又敬施錢百萬。願三寶證明。受",
    "X76n1517_005:0175c10": "弟子懺悔。時臺宮主將。省府官僚。州縣佐史。諸寺僧",
    "X76n1517_005:0175c11": "尼。京城宿德等。並相勸率。再日設齋。奉慶經像。百十",
    "X76n1517_005:0175c12": "萬人。",
    "X76n1517_005:0175c13": "天台智者。重返盧山。晉王再請出城。著淨名疏。偶蕭",
    "X76n1517_005:0175c14": "妃疾苦。王致書請救。師建齋七日。行光明懺。忽一鳥",
    "X76n1517_005:0175c15": "飛入壇。宛轉而死。須臾飛去。師知妃當愈。翌日果瘳。",
    "X76n1517_005:0175c16": "王大喜慶。至丁巳十一月二十二日。於石城寺。端坐",
    "X76n1517_005:0175c17": "而逝。作書七紙。與晉王敘別。囑以大法。釋灌頂。奉遺",
    "X76n1517_005:0175c18": "書與晉王。王遣司馬王弘。到山為設千僧齋。造國清",
    "X76n1517_005:0175c19": "寺(本傳)。",
    "X76n1517_005:0175c20": "丁巳　十七年。翻經學士費長房。成都人。初為僧。周",
    "X76n1517_005:0175c21": "廢教返俗。隋興乃習白衣。預參譯筆受詞義。是年十",
    "X76n1517_005:0175c22": "二月二十三日。奏其所撰歷代三寶紀十五卷。備載",
    "X76n1517_005:0175c23": "歷代翻譯之經。與傳譯僧俗之人名字首末。下勅行",
    "X76n1517_005:0175c24": "之入藏。",
    "X76n1517_005:0176a01": "戊午　帝與雙林寺沙門惠則等書曰。朕受天命。君",
    "X76n1517_005:0176a02": "臨天下。撫育黎元。尊崇三寶。重興教法。四生蒙福。十",
    "X76n1517_005:0176a03": "方含靈。俱登仁壽。汝等普為群生。宣揚聖教。精誠苦",
    "X76n1517_005:0176a04": "行。深慰朕懷。既利益處多。勿辭勞也(本傳)。",
    "X76n1517_005:0176a05": "辛酉　仁壽元年。初帝潛龍時遇梵僧。以舍利一裹",
    "X76n1517_005:0176a06": "授之曰。檀越他日為普天慈父。此大覺遺靈。故留與",
    "X76n1517_005:0176a07": "供養。帝登極後。甞與法師曇迁。各置舍利於掌而數。",
    "X76n1517_005:0176a08": "或少或多。竟莫能定。迁曰。諸佛法身。過於數量。非世",
    "X76n1517_005:0176a09": "門取測。帝始作七寶箱貯之。至是海內大定。帝憶其",
    "X76n1517_005:0176a10": "事。於是以岐雍泰華岳衡州等三十州。各建舍利塔",
    "X76n1517_005:0176a11": "○六月詔曰。仰惟。正覺大慈大悲。救護眾生。津梁庶",
    "X76n1517_005:0176a12": "品。朕歸依三寶。重興聖教。思與四海。共修福業。永作",
    "X76n1517_005:0176a13": "善因。同登妙果。宜請沙門三十人。請解法相。堪宣導",
    "X76n1517_005:0176a14": "者。各將二人。散官一人。薰陸香百二十斤。分道送舍",
    "X76n1517_005:0176a15": "利。往三十州建塔。每州僧三百六十人。為朕及內外",
    "X76n1517_005:0176a16": "臣民。七日行道。任人布施。限十文而止。所施之錢。以",
    "X76n1517_005:0176a17": "供營塔。別外僧尼。普為舍利設齋。限十月十五日午",
    "X76n1517_005:0176a18": "時。同下石凾。總管刺史以下。自非軍機。停常務七日。",
    "X76n1517_005:0176a19": "專檢校行道。務盡誠敬。是月十三日。帝親以七寶箱。",
    "X76n1517_005:0176a20": "奉三十舍利。自內而出。置於御案。與諸沙門。燒香禮",
    "X76n1517_005:0176a21": "拜。願弟子常以正法。護持三寶。救度眾生。乃取金瓶",
    "X76n1517_005:0176a22": "琉璃瓶各三十。琉璃瓶盛金瓶。置舍利於其內。諸沙",
    "X76n1517_005:0176a23": "門各奉舍利而行。初入城。總管刺史諸官夾道步引。",
    "X76n1517_005:0176a24": "四部大眾。威儀齊肅。共以幡盖臺輦。種種音樂。盡來",
    "X76n1517_005:0176b01": "供養。圍繞讚唄。沙門對四部眾。作是唱言。至尊以菩",
    "X76n1517_005:0176b02": "薩大慈。哀愍眾生。是故分布舍利起塔。共天下同作",
    "X76n1517_005:0176b03": "善因。乃請懺悔文曰。菩薩戒弟子。大隋皇帝某敬曰。",
    "X76n1517_005:0176b04": "三寶弟子。蒙三寶力。為蒼生君父。今故分布舍利起",
    "X76n1517_005:0176b05": "塔。願為眾生懺悔眾罪。時大眾聞之。捨施財賄衣服。",
    "X76n1517_005:0176b06": "不可勝計。咸發誓言。從今已往。修善斷惡。雖屠獵殘",
    "X76n1517_005:0176b07": "賊之人。亦躬念善。至舍利將入凾。沙門高奉寶瓶。巡",
    "X76n1517_005:0176b08": "示大眾。共覩光明。哀戀號泣。聲響震地。凡安置處。悉",
    "X76n1517_005:0176b09": "皆如是。帝於十月十五日午時。在大興殿西南。執珪",
    "X76n1517_005:0176b10": "而立。延請佛像。及沙門三百六十人。幡盖香華。讚唄",
    "X76n1517_005:0176b11": "音樂。自大興善寺來居殿堂。燒香禮拜。降御東廂。親率",
    "X76n1517_005:0176b12": "文武百寮。素飡齋戒。及舍利入塔畢。帝曰。佛法重興。",
    "X76n1517_005:0176b13": "必有感應。其後處處[袁-口]奏。皆瑞有應(弘明集)○十月內帝",
    "X76n1517_005:0176b14": "及后。每因食次。於齒下得舍利。以金椀水浮其一。出",
    "X76n1517_005:0176b15": "示百官。須臾忽有兩粒。凡得十九粒。多放光明。王公",
    "X76n1517_005:0176b16": "百僚。以舍利應感非一。上表奉賀。復下詔曰。仰惟正。",
    "X76n1517_005:0176b17": "覺普盖眾生。朕所以志心回向。思崇勝業。普及率土。",
    "X76n1517_005:0176b18": "共為善因。故分布舍利。營建神塔。而大聖垂慈。頻示",
    "X76n1517_005:0176b19": "光相。宮殿之內。舍利降靈。斯實群生多幸。延此嘉福。",
    "X76n1517_005:0176b20": "朕與王公等。及一切民庶。宜更加勉勵興隆三寶。今",
    "X76n1517_005:0176b21": "真身舍利。猶有五十餘。有司可依前式。分送海內。庶",
    "X76n1517_005:0176b22": "三途六道。俱免盖纏。稟性含靈。同登妙果○旹高麗",
    "X76n1517_005:0176b23": "百濟新羅三國使者將還。各請一舍利。於本國起塔",
    "X76n1517_005:0176b24": "供養。詔並許之(並隋書)○十二月二日。勑送舍利於京",
    "X76n1517_005:0176c01": "師大興善寺起塔。僧俗萬億。仰引至寺。設無碍大會。",
    "X76n1517_005:0176c02": "而禮懺焉(同上)。",
    "X76n1517_005:0176c03": "壬戌　二年正月。帝復分舍利。於秦陝恒杭等五十",
    "X76n1517_005:0176c04": "三州。並建靈塔。令總管刺吏以下。縣尉以上。停常務",
    "X76n1517_005:0176c05": "七日。請僧施錢。一如前式。期用四月八日午時同下",
    "X76n1517_005:0176c06": "石凾。每州各有瑞應○陝州。四度放光。內見華樹佛",
    "X76n1517_005:0176c07": "菩薩等。非一事○五月雍州京城內。天雨銀華○六",
    "X76n1517_005:0176c08": "月。諸州送舍利使還宮。慰勞訖。九日起慈善寺。為慶",
    "X76n1517_005:0176c09": "光瑞齋。復雨銀花○勝光寺日日放光。禮者塞路。皆",
    "X76n1517_005:0176c10": "發道心。模影像者。亦放光○七月十五日。京城延興",
    "X76n1517_005:0176c11": "寺。鑄丈六金銅像。天雨銀花○元琬法師。鑄丈六像",
    "X76n1517_005:0176c12": "成。雨華如雲母。天樂彌空。次旦乃息(以上並弘明集)○八月",
    "X76n1517_005:0176c13": "文献皇后崩。空發音樂。因問闍提斯那。那曰。皇后生",
    "X76n1517_005:0176c14": "彌陀淨土。諸天來迎也。散騎常侍王劭上表曰。佛經",
    "X76n1517_005:0176c15": "云。人應生天及上品上生無量壽佛國之時。天佛放",
    "X76n1517_005:0176c16": "大光明。以香華伎樂來迎之。伏惟。大行皇后。聖德仁",
    "X76n1517_005:0176c17": "慈。福善禎祥。符諸秘記。皆云妙善菩薩。八月二十二",
    "X76n1517_005:0176c18": "日仁壽宮中。再雨金銀之華。次日大殿後。夜有神光。",
    "X76n1517_005:0176c19": "又次日。宮北自然種種音樂。震滿虗空。至二十四日",
    "X76n1517_005:0176c20": "五鼓。奄然如寐。便即升遐。與經文所說。事皆符驗。升",
    "X76n1517_005:0176c21": "遐之日。苑內夜有鐘聲二百餘杵。此生天之應顯然",
    "X76n1517_005:0176c22": "也。上聞之。且悲且喜(隋書通鑑)。",
    "X76n1517_005:0176c23": "甲子　仁壽四年。帝又詔曰。朕祗承肇命。撫育生民。",
    "X76n1517_005:0176c24": "遵奉聖經。重興善法。而如來大慈。普覆群品。感見舍",
    "X76n1517_005:0177a01": "利。開導含生。造已分布遠近。皆起靈塔。其間諸州。猶",
    "X76n1517_005:0177a02": "有未遍。今請大德。奉送舍利。各往諸州。依前造塔。當",
    "X76n1517_005:0177a03": "與蒼生。同斯福業。乃敕法遵律師等。送舍利。往愽絳",
    "X76n1517_005:0177a04": "等三十餘州。於四月八日。同下塔。皆有瑞應○七月",
    "X76n1517_005:0177a05": "帝崩。帝在位二十四年。興心厝意。皆崇福基。布令吐",
    "X76n1517_005:0177a06": "言。必懷善誘。寫經四十六藏。及修故經。造金銅檀像",
    "X76n1517_005:0177a07": "六千萬餘軀。修治故像無數。織繡畫像。五綵珠幡。不",
    "X76n1517_005:0177a08": "可稱計。崇建寺塔五千餘所○詳于斯時。四海浪靜。",
    "X76n1517_005:0177a09": "九州無塵。番譯僧俗。二十四人。所出經論。垂五百卷。",
    "X76n1517_005:0177a10": "三寶慈化。自是大興。萬國仁風。緣茲重闡。伽藍鬱峙。",
    "X76n1517_005:0177a11": "綺錯城隍。幡盖飛騰。莊嚴國界。法堂佛殿。既等天宮。",
    "X76n1517_005:0177a12": "震旦神州。還同淨土。沙門濟濟。習六度以熏心。信士",
    "X76n1517_005:0177a13": "詵詵。修十善而為行。於是鼓腹黃齒。爭買祗陀之園。",
    "X76n1517_005:0177a14": "擊壤青衿。竟聚育王之土。浮屠於焉間發。寶剎翕爾",
    "X76n1517_005:0177a15": "星羅。天下混一。古所未有也。嗚呼盛哉。是年太子廣",
    "X76n1517_005:0177a16": "即位。",
    "X76n1517_005:0177a17": "乙丑　煬帝。改元大業。帝臨朝。凝重發言。降詔辭義",
    "X76n1517_005:0177a18": "可觀。而存聲色。其在兩都及巡遊。以僧道自隨。為內",
    "X76n1517_005:0177a19": "道場。□造金銅釋迦坐像。又於龍山。作彌陀坐像。高",
    "X76n1517_005:0177a20": "百三十尺。并造寺七所。設無遮會。為文帝追冥福。十",
    "X76n1517_005:0177a21": "月克新羅林邑。獲梵書五百六十夾。並貝葉崑崙寫",
    "X76n1517_005:0177a22": "之。尋付釋經舘(並通鑑)。",
    "X76n1517_005:0177a23": "丙寅　二年。倭國在百濟新羅東南。水陸三千里。於",
    "X76n1517_005:0177a24": "大海中。依山島而居。其王多利思北孤遣使朝貢。使",
    "X76n1517_005:0177b01": "者曰。聞海西菩薩天子重興佛法。故遣朝拜兼沙門",
    "X76n1517_005:0177b02": "教十人。來就學焉。其國書曰。日出處天子致書曰。日",
    "X76n1517_005:0177b03": "入處天子無恙(云云)。帝覧之甚悅(隋書)。",
    "X76n1517_005:0177b04": "丁卯　三年正月二十八日。皇帝菩薩戒弟子白三",
    "X76n1517_005:0177b05": "寶。謹於率土之內建立勝緣。州別請僧。七日行道。仍",
    "X76n1517_005:0177b06": "度一千人出家。以此功德。普為眾生。清淨罪垢。同至",
    "X76n1517_005:0177b07": "菩提(弘明集)○帝既定鼎東都。復於上林園。置翻譯館。",
    "X76n1517_005:0177b08": "延達摩笈多羅譯經。為文皇献。后於長安造寺塔二",
    "X76n1517_005:0177b09": "所。治故經六百十二藏。別立寺十所(隋書)。",
    "X76n1517_005:0177b10": "大業三年四月。北巡至恒安。見白骨被野。以問侍臣。",
    "X76n1517_005:0177b11": "侍臣對曰。往者韓洪與虜戰處也。帝憫然傷之。收葬",
    "X76n1517_005:0177b12": "骸骨。命五部沙門。為設佛供(隋書)。",
    "X76n1517_005:0177b13": "戊辰　四年始。平令楊宏。率道士名儒。入智藏寺。啟",
    "X76n1517_005:0177b14": "會義法筵。命法師慧淨。與道士余永通論義。淨問道",
    "X76n1517_005:0177b15": "士曰。老子云。有物混成。先天地生。吾不知其名。字之",
    "X76n1517_005:0177b16": "曰道。且道體一故混耶。體異故混耶。若體一故混。則",
    "X76n1517_005:0177b17": "正混之時。已自成一。是則一非道生。若體異故混。且",
    "X76n1517_005:0177b18": "未混之時。已自成二。則二非一起矣。道士茫然。不知",
    "X76n1517_005:0177b19": "所對。無言而罷(僧史)。",
    "X76n1517_005:0177b20": "己巳　五年。帝大業初下令。僧道有所啟請者。並先",
    "X76n1517_005:0177b21": "須致敬。然後陳禮。此令僧竟不行。釋彥悰不忍其事。",
    "X76n1517_005:0177b22": "乃著福田論以抗之。總有七條(文在弘明集)帝後朝諸沙",
    "X76n1517_005:0177b23": "門。並無致敬者。是年南郊大張文物。兩宗朝見。勑云",
    "X76n1517_005:0177b24": "條式久行。因何不拜道流。聞命連拜不已。僧尼儼然。",
    "X76n1517_005:0177c01": "興善寺沙門明瞻答帝。僧等據佛戒。不合禮俗。帝曰。",
    "X76n1517_005:0177c02": "宋武之時。僧何致拜。瞻曰。宋武狂勃。不拜便有嚴誅。",
    "X76n1517_005:0177c03": "陛下有道。不拜。不懼顯戮。帝問對僧名遂散。夷然不",
    "X76n1517_005:0177c04": "述。乃勑下。於西禪定寺。設京城僧尼齋。人別施錢帛。",
    "X76n1517_005:0177c05": "後帝至西郊。[(厂@?)*頁]謂蘇威曰。朕謂京師無僧。昨南郊中。",
    "X76n1517_005:0177c06": "亦有人焉。拜事因寢(僧史)。",
    "X76n1517_005:0177c07": "秦孝王俊。字阿祗。文帝第三子也。拜上柱國河南行",
    "X76n1517_005:0177c08": "臺尚書。令雒州刺史。恕慈□愛崇敬佛道。表請為沙",
    "X76n1517_005:0177c09": "門。帝許之(隋史)。",
    "X76n1517_005:0177c10": "庚午　六年。帝好食蛤。忽有一蛤。劈不開者異之。寘",
    "X76n1517_005:0177c11": "之几下。乙夜有光。內乃自脫。有一佛二菩薩像。帝悔。",
    "X76n1517_005:0177c12": "自是不食蛤○蚌蛤事有三。唐文宗。宋徽宗。李啇凝",
    "X76n1517_005:0177c13": "式有詩云。雖因雀變化。不逐月虧盈。縱有天中像。神",
    "X76n1517_005:0177c14": "功詎可成(詩話)。",
    "X76n1517_005:0177c15": "壬申　八年。法師道積。法化大行。先是沙門寶證。於",
    "X76n1517_005:0177c16": "普救寺。營彌勒像百丈。萬工才登其一。證逝。眾請積",
    "X76n1517_005:0177c17": "繼之。夢二師子。連吐明珠。有財施不窮之讖。積修建",
    "X76n1517_005:0177c18": "十年。雕莊並畢。道俗欣慶。河東守楊素。議以沙門登",
    "X76n1517_005:0177c19": "城。守固敢諫者斬。積乃引法遜歷階。諫曰。城之存亡。",
    "X76n1517_005:0177c20": "公之略也。世之否泰。公之運也。豈存三五虗怯。而能",
    "X76n1517_005:0177c21": "濟乎。漢欽四皓。天下隆平。魏重于本。舉國大治。今狗",
    "X76n1517_005:0177c22": "梵徒。而運役反天。常以會靈祇。恐不祥之兆耳。[(厂@?)*頁]深",
    "X76n1517_005:0177c23": "圖之。無空肆。一朝自傾。於為後天下笑也。素張目直",
    "X76n1517_005:0177c24": "視曰。異哉斯人。心氣若是壯耶。因捨而不問(本傳)○帝",
    "X76n1517_005:0178a01": "幸遼東。王文同。隋之酷吏也。令之巡察。河北諸郡。文",
    "X76n1517_005:0178a02": "同見沙門齋戒菜食者。以為妖妄。皆收付獄。此至河",
    "X76n1517_005:0178a03": "間。召諸郡官。入少有遲違者輙皆覆地。而箠殺之。求",
    "X76n1517_005:0178a04": "沙門相聚講論。及長老共為佛事。會者數百人。文同",
    "X76n1517_005:0178a05": "以為聚結惑眾。盡斬之。裸僧尼。驗有婬狀。非童男童",
    "X76n1517_005:0178a06": "女者數千人。復將殺之。郡中士女。號哭於路。諸郡驚",
    "X76n1517_005:0178a07": "駭。各奏其事。帝聞而大怒。遣使達以善意。馳鎻之斬",
    "X76n1517_005:0178a08": "於河間。以謝百姓。讐人剖其棺。臠其肉而噉之。斯須",
    "X76n1517_005:0178a09": "而盡(隋書)。",
    "X76n1517_005:0178a10": "甲戌　十年神僧法喜。語默不常。皆為吉凶之兆。煬",
    "X76n1517_005:0178a11": "帝幸維楊。聞其異召之。一日繞宮索羊頭。帝惡之。以",
    "X76n1517_005:0178a12": "付廷尉。禁衛嚴甚。喜曰。丐于市飲食自若。有司以聞。",
    "X76n1517_005:0178a13": "帝啟戶視之。唯見袈裟覆黃金鎻骨。遽白帝。詔以香",
    "X76n1517_005:0178a14": "泥。其骨塑之。是夕泥像起行。言笑如故。遂釋其禁。及",
    "X76n1517_005:0178a15": "帝幸江都遇弑。方悟喜索羊頭之驗。喜一日置簣上",
    "X76n1517_005:0178a16": "下。以熾炭炙身。紅爛乃示寂。葬之香山寺。後數歲。有",
    "X76n1517_005:0178a17": "自海上歸者。見喜無恚。其人發塚視之。唯空棺焉。計",
    "X76n1517_005:0178a18": "其壽。已三百餘歲矣(僧史)○煬帝在邸時。送法藏禪師",
    "X76n1517_005:0178a19": "靈壽杖。書云每策此杖時。願相憶。又賜敬脫大扇。入",
    "X76n1517_005:0178a20": "內講經論。",
    "X76n1517_005:0178a21": "丙子　十二年。突厥國之先平涼雜胡也。有佗鉢可",
    "X76n1517_005:0178a22": "汗。控弦數十萬。中國憚之。佗鉢益驕。每謂其下曰。我",
    "X76n1517_005:0178a23": "在南兩兒。常孝順。何患貧也。齊有沙門惠琳。被掠入",
    "X76n1517_005:0178a24": "突厥。琳謂佗鉢曰。齊國富強者。有佛法耳。遂說以因。",
    "X76n1517_005:0178b01": "緣果報之事。佗鉢聞而信之。建一伽藍。遣使聘于齊",
    "X76n1517_005:0178b02": "氏。求淨名涅槃華嚴等經。并十誦律。佗鉢亦用躬行",
    "X76n1517_005:0178b03": "齋戒。繞塔行道。恨不生內地。在位十年而卒(隋史)。",
    "X76n1517_005:0178b04": "丁丑　十三年。釋法進初在益州。修水觀。家人見水。",
    "X76n1517_005:0178b05": "以石投之。進出定。覺胷中痛。家人云。曾投石放水。進",
    "X76n1517_005:0178b06": "令明日見水可取石。胸即愈。自是八十年不出山。開",
    "X76n1517_005:0178b07": "皇中。蜀王秀臨益。妃患心痛。使諸毉治不損。乃遣使",
    "X76n1517_005:0178b08": "兩度請師。不出。王大怒。自入山。將加罪焉。既見進。不",
    "X76n1517_005:0178b09": "覺戰汗。王乃殷勤請行。進令王先行兩日。進一旦便",
    "X76n1517_005:0178b10": "至。徑入妃堂。妃見進流汗即安。進辭還山。王與妃送",
    "X76n1517_005:0178b11": "出。見進足離地四五寸。是年正月示寂(本傳)○是年。煬",
    "X76n1517_005:0178b12": "帝孫越王侗立。十一月改元義寧。未幾遜位王世充。",
    "X76n1517_005:0178b13": "世充使人齎藥。詣侗所曰。願王飲此酒。侗知不免。請",
    "X76n1517_005:0178b14": "與母相見。不許。遂布席。燒香禮佛。祝曰。從今已去。願",
    "X76n1517_005:0178b15": "不生帝王尊貴之家也。偽諡恭帝(隋書)。",
    "X76n1517_005:0178b16": "戊寅　大業十四年。恭帝義寧二年○帝南巡。以元",
    "X76n1517_005:0178b17": "德太子之子代王侑。留守長安。丙子十一月。李淵克",
    "X76n1517_005:0178b18": "長安。立侑為帝。尊帝為太上皇。十四年戊寅。煬帝遇",
    "X76n1517_005:0178b19": "弑。進封淵為唐王。是年五月。恭帝遜位于唐(李淵)。",
    "X76n1517_005:0178b20": "宋山谷居士黃庭堅。撰吉州慈恩寺仁壽塔記云。隋",
    "X76n1517_005:0178b21": "皇文帝。方隱約時。有異人以舍利一掬遺之曰。以此",
    "X76n1517_005:0178b22": "福蒼生。因忽不見。其後周失御。隋文受命。仁壽改元。",
    "X76n1517_005:0178b23": "詔分舍利三十。置浮圖於天下高爽之地。皆發祥現",
    "X76n1517_005:0178b24": "瑞。三年又以所餘舍利五十有三。分置五十三州。皆",
    "X76n1517_005:0178c01": "撰有德行僧。調護至其州。卜吉地為浮屠。吉州發蒙",
    "X76n1517_005:0178c02": "寺其一也。",
    "X76n1517_005:0178c03": "僧之真偽。唯佛明之。自餘凡小。卒未能辯。良由導俗",
    "X76n1517_005:0178c04": "化方。適緣不一。權道難謀。變現隨俗。不可以威儀取。",
    "X76n1517_005:0178c05": "難得以事理求。通道為先。故無常准。經云。示眾有三",
    "X76n1517_005:0178c06": "毒。又現邪見相。我弟子如是。方便度眾生。所以二十",
    "X76n1517_005:0178c07": "四依。通三乘於季俗。一十六聖。窮六萬而弘持。又有",
    "X76n1517_005:0178c08": "九十九億三達真人。四十七賢六通明士。冥通佛性。",
    "X76n1517_005:0178c09": "顯蓋神功。遂使三有大州。釋門所統。四輪圍內。同稟",
    "X76n1517_005:0178c10": "仁風。能使七眾歸依。碎四魔於法身。三十八部弘護。",
    "X76n1517_005:0178c11": "證五翳於當時。固得代有澆淳。時逢信毀。淳信之俗。",
    "X76n1517_005:0178c12": "感淳果而高昇。澆毀之徒。受濁報而下沒。斯並無辜",
    "X76n1517_005:0178c13": "起惡。憫冐精靈。佛於爾無嫌。凡於佛有障。徒為謗訕。",
    "X76n1517_005:0178c14": "終難絕之。故周魏兩武。威伏諸侯。輕欺佛法。妄使滅",
    "X76n1517_005:0178c15": "除。自貽伊戚。禍及其身。命窮政改。吁嗟何已。尋復興",
    "X76n1517_005:0178c16": "復更顯由來。斯興亡在人。正法無沒。良由前列眾聖",
    "X76n1517_005:0178c17": "冥力住持。存廢自彼。道無不在。豈得百年短壽。而距",
    "X76n1517_005:0178c18": "六萬之修期乎。豈得以人中之聖睿。而抗天表之正",
    "X76n1517_005:0178c19": "真乎。豈得以生死之形儀。不格金剛之寶質乎。以四",
    "X76n1517_005:0178c20": "據星殊不可也。彼周魏兩君明后辟。知萬歲之焉有。",
    "X76n1517_005:0178c21": "審百年之不期。寶位由於非道。神識抱於愚蔽者。則",
    "X76n1517_005:0178c22": "自救無暇。焉能及人。皆謂常住萬邦。鄙三五之稱聖。",
    "X76n1517_005:0178c23": "威加四海。蔑堯舜之獨夫。遂使誅除。佛化非我。誰能",
    "X76n1517_005:0178c24": "坐受天殃。賢愚同笑。故集僧中。為住持之巨證乎(感通",
    "X76n1517_005:0179a01": "錄)。",
    "X76n1517_005:0179a03": "歷朝釋氏資鑑卷第五"
}