{
    "T48n2003_003:0161c16": "佛果圜悟禪師碧巖錄卷第三",
    "T48n2003_003:0161c18": "垂示云。建法幢立宗旨。錦上鋪花。脫籠頭卸",
    "T48n2003_003:0161c19": "角馱。太平時節或若辨得格外句。舉一明三。",
    "T48n2003_003:0161c20": "其或未然。依舊伏聽處分。",
    "T48n2003_003:0161c21": "【二一】舉。僧問智門。蓮花未出水時如何(鉤在不疑",
    "T48n2003_003:0161c22": "之地。泥裏洗土塊。那裏得這消息來)智門云。蓮花(一二三四五六七。疑殺天下人)僧",
    "T48n2003_003:0161c23": "云。出水後如何(莫向鬼窟裏作活計。又恁麼去也)門云。荷葉(幽州",
    "T48n2003_003:0161c24": "猶自可。最苦是江南。兩頭三面。笑殺天下人)。",
    "T48n2003_003:0161c25": "智門若是應機接物。猶較些子。若是截斷眾",
    "T48n2003_003:0161c26": "流。千里萬里。且道這蓮花。出水與未出水。是",
    "T48n2003_003:0161c27": "一是二。若恁麼見得。許爾有箇入處。雖然如",
    "T48n2003_003:0161c28": "是。若道是一。顢頇佛性儱侗真如。若道是二。",
    "T48n2003_003:0161c29": "心境未忘落在解路上走有什麼歇期。且道",
    "T48n2003_003:0162a01": "古人意作麼生。其實無許多事。所以投子道",
    "T48n2003_003:0162a02": "爾但莫著名言數句。若了諸事自然不著即",
    "T48n2003_003:0162a03": "無許多位次不同。爾攝一切法。一切法攝",
    "T48n2003_003:0162a04": "爾不得。本無得失夢幻如許多名目不可強",
    "T48n2003_003:0162a05": "與他安立名字。誑諕爾諸人得麼。爾諸人問",
    "T48n2003_003:0162a06": "故所以有言。爾若不問。教我向爾道什麼即",
    "T48n2003_003:0162a07": "得。一切事。皆是爾將得來。都不干我事。古人",
    "T48n2003_003:0162a08": "道。欲識佛性義當觀時節因緣。不見雲門舉",
    "T48n2003_003:0162a09": "僧問靈雲云。佛未出世時如何。雲竪起拂子。",
    "T48n2003_003:0162a10": "僧云。出世後如何。雲亦竪起拂子。雲門云。前",
    "T48n2003_003:0162a11": "頭打著。後頭打不著。又云不說出與不出。何",
    "T48n2003_003:0162a12": "處有伊問時節也。古人一問一答。應時應節",
    "T48n2003_003:0162a13": "無許多事。爾若尋言逐句。了無交涉。爾若能",
    "T48n2003_003:0162a14": "言中透得言。意中透得意。機中透得機。放令",
    "T48n2003_003:0162a15": "閑閑地。方見智門答話處。問佛未出世時如",
    "T48n2003_003:0162a16": "何。牛頭未見四祖時如何。斑石內混沌未分",
    "T48n2003_003:0162a17": "時如何。父母未生時如何。雲門道。從古至今。",
    "T48n2003_003:0162a18": "只是一段事。無是無非。無得無失。無生與未",
    "T48n2003_003:0162a19": "生。古人到這裏。放一綫道有出有入。若是未",
    "T48n2003_003:0162a20": "了底人。扶籬摸壁。依草附木。或教他放下。又",
    "T48n2003_003:0162a21": "打入莽莽蕩蕩荒然處去。若是得底人。二六",
    "T48n2003_003:0162a22": "時中。不依倚一物。雖不依倚一物。若露一機",
    "T48n2003_003:0162a23": "一境。作麼生摸索他。這僧問道。蓮花未出水",
    "T48n2003_003:0162a24": "時如何。智門云。蓮花。便只攔問一答。不妨奇",
    "T48n2003_003:0162a25": "特。諸方皆謂之顛倒語。那裏如此。不見嵒頭",
    "T48n2003_003:0162a26": "道。常貴未開口已前。猶較些子。古人露機處。",
    "T48n2003_003:0162a27": "已是漏逗了也。如今學者。不省古人意。只管",
    "T48n2003_003:0162a28": "去。理論出水與未出水。有什麼交涉。不見僧",
    "T48n2003_003:0162a29": "問智門。如何是般若體。門云。蚌含明月。僧云",
    "T48n2003_003:0162b01": "如何是般若用。門云。兔子懷胎。看他如此對",
    "T48n2003_003:0162b02": "答。天下人討他語脈不得。或有人問夾山道。",
    "T48n2003_003:0162b03": "蓮花未出水時如何。只對他道。露柱燈籠。且",
    "T48n2003_003:0162b04": "道與蓮花是同是別。出水後如何。對他道。杖",
    "T48n2003_003:0162b05": "頭挑日月。脚下太泥深。爾且道是不是。且莫",
    "T48n2003_003:0162b06": "錯認定盤星。雪竇忒殺慈悲。打破人情解。所",
    "T48n2003_003:0162b07": "以頌出。",
    "T48n2003_003:0162b08": "蓮花荷葉報君知(老婆心切。見成公案。文彩已彰)　出水何如",
    "T48n2003_003:0162b09": "未出時(泥裏洗土塊。分開也好。不可儱侗去也)　　江北江南問王老",
    "T48n2003_003:0162b10": "(主人公在什麼處。問王老師作什麼。爾自踏破草鞋)　　一狐疑了一狐疑(一坑埋却。自",
    "T48n2003_003:0162b11": "是爾疑。不免疑情未息。打云。會麼)",
    "T48n2003_003:0162b12": "智門本是淅人。得得入川參香林。既徹。却回",
    "T48n2003_003:0162b13": "住隋州智門。雪竇是他的子。見得好窮玄極",
    "T48n2003_003:0162b14": "妙。直道蓮花荷葉報君知。出水何如未出時。",
    "T48n2003_003:0162b15": "這裏要人直下便會。山僧道。未出水時如何。",
    "T48n2003_003:0162b16": "露柱燈籠。出水後如何。杖頭挑日月。脚下太",
    "T48n2003_003:0162b17": "泥深。爾且莫錯認定盤星。如今人咬人言句",
    "T48n2003_003:0162b18": "者。有甚麼限。爾且道出水時是什麼時節。未",
    "T48n2003_003:0162b19": "出水時是什麼時節。若向這裏見得。許爾親",
    "T48n2003_003:0162b20": "見智門。雪竇道。爾若不見。江北江南問王老。",
    "T48n2003_003:0162b21": "雪竇意道。爾只管去江北江南。問尊宿出水",
    "T48n2003_003:0162b22": "與未出水。江南添得兩句。江北添得兩句。一",
    "T48n2003_003:0162b23": "重。添一重。展轉生疑。且道何時得不疑去。如",
    "T48n2003_003:0162b24": "野狐多疑。氷凌上行。以聽水聲。若不鳴方可",
    "T48n2003_003:0162b25": "過河。參學人若一狐疑了一狐疑。幾時得平",
    "T48n2003_003:0162b26": "穩去。",
    "T48n2003_003:0162b27": "垂示云。大方無外細若隣虛。擒縱非他。卷舒",
    "T48n2003_003:0162b28": "在我。必欲解粘去縛。直須削迹吞聲。人人坐",
    "T48n2003_003:0162b29": "斷要津。箇箇壁立千仞。且道是什麼人境界。",
    "T48n2003_003:0162c01": "試舉看。",
    "T48n2003_003:0162c02": "【二二】舉雪峯示眾云。南山有一條鼈鼻蛇(見怪不怪。其",
    "T48n2003_003:0162c03": "怪自壞。大小大怪事。不妨令人疑着)汝等諸人。切須好看([囗@力]。一場漏逗)",
    "T48n2003_003:0162c04": "長慶云。今日堂中。大有人喪身失命(普州人送",
    "T48n2003_003:0162c05": "賊。以己方人)僧舉似玄沙(同坑無異土。奴見婢殷勤。同病相憐)玄沙",
    "T48n2003_003:0162c06": "云。須是稜兄始得。雖然如此。我即不恁麼",
    "T48n2003_003:0162c07": "(不免作野狐精見解。是什麼消息。毒氣傷人)僧云。和尚作麼生(也好拶著",
    "T48n2003_003:0162c08": "這老漢)玄沙云。用南山作什麼(釣魚船上謝三郎。只這野狐精。猶較",
    "T48n2003_003:0162c09": "些子。喪身失命也不知)雲門以拄杖。攛向雪峯面前。作",
    "T48n2003_003:0162c10": "怕勢(怕他作什麼。一子親得。一等是弄精魂。諸人試辨看)。",
    "T48n2003_003:0162c11": "爾若平展一任平展。爾若打破一任打破。雪",
    "T48n2003_003:0162c12": "峯與巖頭欽山同行。凡三到投子九上洞山。",
    "T48n2003_003:0162c13": "後參德山。方打破漆桶。一日率巖頭訪欽山。",
    "T48n2003_003:0162c14": "至鰲山店上阻雪。巖頭每日只是打睡。雪峯",
    "T48n2003_003:0162c15": "一向坐禪。巖頭喝云。噇眠去。每日床上。恰似",
    "T48n2003_003:0162c16": "七村裏土地相似。他時後日。魔魅人家男女",
    "T48n2003_003:0162c17": "去在。峯自點胸云。某甲這裏未穩在。不敢自",
    "T48n2003_003:0162c18": "瞞。頭云。我將謂爾已後。向孤峯頂上。盤結草",
    "T48n2003_003:0162c19": "庵。播揚大教。猶作這箇語話。峯云。某甲實未",
    "T48n2003_003:0162c20": "穩在。頭云。爾若實如此。據爾見處。一一通",
    "T48n2003_003:0162c21": "來。是處我與爾證明。不是處與爾剗却。峯遂",
    "T48n2003_003:0162c22": "舉見鹽官上堂舉色空義。得箇入處。頭云。此",
    "T48n2003_003:0162c23": "去三十年。切忌舉著。峯又舉。見洞山過水頌。",
    "T48n2003_003:0162c24": "得箇入處。頭云。若與麼自救不了。後到德山。",
    "T48n2003_003:0162c25": "問從上宗乘中事。學人還有分也無。山打一",
    "T48n2003_003:0162c26": "棒。道什麼。我當時如桶底脫相似。頭遂喝云。",
    "T48n2003_003:0162c27": "爾不聞道。從門入者。不是家珍。峯云。他後",
    "T48n2003_003:0162c28": "如何即是。頭云。他日若欲播揚大教。一一從",
    "T48n2003_003:0163a01": "自己胸襟流出將來。與我蓋天蓋地去。峯於",
    "T48n2003_003:0163a02": "言下大悟。便禮拜。起來連聲叫云。今日始是",
    "T48n2003_003:0163a03": "鰲山成道。今日始是鰲山成道。後回閩中住",
    "T48n2003_003:0163a04": "象骨山。自貽作頌云。人生倏忽暫須臾。浮",
    "T48n2003_003:0163a05": "世那能得久居。出嶺纔登三十二。入閩早是",
    "T48n2003_003:0163a06": "四旬餘。他非不用頻頻舉。已過應須旋旋除。",
    "T48n2003_003:0163a07": "奉報滿朝朱紫貴。閻王不怕佩金魚。凡上堂",
    "T48n2003_003:0163a08": "示眾云。一一蓋天蓋地。更不說玄說妙。亦不",
    "T48n2003_003:0163a09": "說心說性。突然獨露。如大火聚。近之則燎却",
    "T48n2003_003:0163a10": "面門。似太阿劍。擬之則喪身失命。若也佇思",
    "T48n2003_003:0163a11": "停機。則沒干涉。只如百丈問黃檗。甚處去來。",
    "T48n2003_003:0163a12": "檗云。大雄山下採菌去來。丈云。還見大蟲麼。",
    "T48n2003_003:0163a13": "檗便作虎聲。丈便拈斧作斫勢。檗遂打百丈",
    "T48n2003_003:0163a14": "一摑。丈吟吟而。笑便歸陞座謂眾云。大雄山",
    "T48n2003_003:0163a15": "有一大蟲。汝等諸人。切須好看。老僧今日。親",
    "T48n2003_003:0163a16": "遭一口趙州凡見僧便問曾到此間麼。云曾",
    "T48n2003_003:0163a17": "到。或云不曾到。州總云喫茶去。院主云。和尚",
    "T48n2003_003:0163a18": "尋常問僧。曾到與不曾到。總道喫茶去。意旨",
    "T48n2003_003:0163a19": "如何。州云。院主。主應諾州云。喫茶去。紫胡",
    "T48n2003_003:0163a20": "門下立一牌。牌上書云。紫胡有一狗。上取人",
    "T48n2003_003:0163a21": "頭。中取人腰。下取人脚。擬議則喪身失命。或",
    "T48n2003_003:0163a22": "新到纔相看。師便喝云。看狗。僧纔回首。師便",
    "T48n2003_003:0163a23": "歸方丈。正如雪峯道。南山有一條鼈鼻蛇。汝",
    "T48n2003_003:0163a24": "等諸人切須好看。正當恁麼時。爾作麼生祇",
    "T48n2003_003:0163a25": "對。不躡前蹤。試請道看。到這裏也須是會格",
    "T48n2003_003:0163a26": "外句始得。一切公案語言。舉得將來。便知落",
    "T48n2003_003:0163a27": "處。看他恁麼示眾。且不與爾說行說解。還將",
    "T48n2003_003:0163a28": "情識測度得麼。是他家兒孫。自然道得恰好。",
    "T48n2003_003:0163a29": "所以古人道。承言須會宗。勿自立規矩。言須",
    "T48n2003_003:0163b01": "有格外。句須要透關。若是語不離。窠窟。墮在",
    "T48n2003_003:0163b02": "毒海中也。雪峯恁麼示眾。可謂無味之談。塞",
    "T48n2003_003:0163b03": "斷人口。長慶玄沙。皆是他家屋裏人。方會他",
    "T48n2003_003:0163b04": "恁麼說話。只如雪峯道南山有一條鼈鼻蛇。",
    "T48n2003_003:0163b05": "諸人還知落處麼。到這裏須是具通方眼始",
    "T48n2003_003:0163b06": "得。不見真淨有頌云。打鼓弄琵琶。相逢兩會",
    "T48n2003_003:0163b07": "家。雲門能唱和。長慶解隨邪。古曲無音韻。南",
    "T48n2003_003:0163b08": "山鼈鼻蛇。何人知此意。端的是玄沙。只如長",
    "T48n2003_003:0163b09": "慶恁麼祇對。且道意作麼生。到這裏如擊石",
    "T48n2003_003:0163b10": "火。似閃電光。方可搆得。若有纖毫去不盡。便",
    "T48n2003_003:0163b11": "搆他底不得。可惜許。人多向長慶言下生情",
    "T48n2003_003:0163b12": "解。道堂中纔有聞處。便是喪身失命。有者道。",
    "T48n2003_003:0163b13": "元無一星事。平白地上說這般話疑人。人聞",
    "T48n2003_003:0163b14": "他道南山有一條鼈鼻蛇爾便疑著。若恁麼",
    "T48n2003_003:0163b15": "會。且得沒交涉。只去他言語上作活計。既不",
    "T48n2003_003:0163b16": "恁麼會。又作麼生會。後來有僧舉似玄沙。玄",
    "T48n2003_003:0163b17": "沙云。須是稜兄始得。雖然如是。我即不恁麼。",
    "T48n2003_003:0163b18": "僧云。和尚又作麼生。沙云。用南山作什麼。但",
    "T48n2003_003:0163b19": "看玄沙語中便有出身處。便云。用南山作什",
    "T48n2003_003:0163b20": "麼。若不是玄沙。也大難酬對。只如他恁麼道",
    "T48n2003_003:0163b21": "南山有一條鼈鼻蛇。且道在什麼處。到這裏",
    "T48n2003_003:0163b22": "須是向上人方會恁麼說話。古人道。釣魚船",
    "T48n2003_003:0163b23": "上謝三郎。不愛南山鼈鼻蛇。却到雲門。以",
    "T48n2003_003:0163b24": "拄杖攛向雪峯面前作怕勢。雲門有弄蛇手",
    "T48n2003_003:0163b25": "脚。不犯鋒鋩。明頭也打著。暗頭也打著。他尋",
    "T48n2003_003:0163b26": "常為人。如舞太阿劍相似。有時飛向人眉毛",
    "T48n2003_003:0163b27": "眼睫上。有時飛向三千里外取人頭。雲門攛",
    "T48n2003_003:0163b28": "拄杖作怕勢。且不是弄精魂。他莫也是喪身",
    "T48n2003_003:0163b29": "失命麼。作家宗師。終不去一言一句上作活",
    "T48n2003_003:0163c01": "計。雪竇只為愛雲門契證得雪峯意。所以頌",
    "T48n2003_003:0163c02": "出。",
    "T48n2003_003:0163c03": "象骨巖高人不到(千箇萬箇摸索不著。非公境界)　到者須是",
    "T48n2003_003:0163c04": "弄蛇手(是精識精是賊識賊。成群作隊作什麼。也須是同火始得)　　稜師備師",
    "T48n2003_003:0163c05": "不柰何(一狀領過。放過一著)　　喪身失命有多少(罪不重科。帶",
    "T48n2003_003:0163c06": "累平人)　　韶陽知(猶較些子。這老漢只具一隻眼。老漢不免作伎倆)　重撥草(落草",
    "T48n2003_003:0163c07": "漢有什麼用處。果然在什麼處。便打)　　南北東西無處討(有麼有麼。闍黎眼瞎)",
    "T48n2003_003:0163c08": "　忽然突出拄杖頭(看高著眼。便打)　拋對雪峯大張",
    "T48n2003_003:0163c09": "口(自作自受。吞却千箇萬箇濟什麼事。天下人摸索不著)　　大張口兮同閃",
    "T48n2003_003:0163c10": "電(兩重公案。果然。賴有末後句)　　剔起眉毛還不見(蹉過了也。五",
    "T48n2003_003:0163c11": "湖四海。覓恁麼人也難得。如今在什麼處)　　如今藏在乳峯前(向什麼處去也。大",
    "T48n2003_003:0163c12": "小雪竇也作這去就。山僧今日。也遭一口)　　來者一一看方便(瞎。莫向脚跟下",
    "T48n2003_003:0163c13": "看。看取上座脚跟下。著一箭了也)　　師高聲喝云。看脚下(賊過後張弓。",
    "T48n2003_003:0163c14": "第二頭第三頭。重言不當吃)",
    "T48n2003_003:0163c15": "象骨巖高人不到。到者須是弄蛇手。雪峯山",
    "T48n2003_003:0163c16": "下有象骨巖。雪峯機鋒高峻。罕有人到他處。",
    "T48n2003_003:0163c17": "雪竇是他屋裏人。毛羽相似。同聲相應。同氣",
    "T48n2003_003:0163c18": "相求。也須是通方作者共相證明。只這鼈鼻",
    "T48n2003_003:0163c19": "蛇。也不妨難弄。須是解弄始得。若不解弄反",
    "T48n2003_003:0163c20": "被蛇傷。五祖先師道。此鼈鼻蛇。須是有不",
    "T48n2003_003:0163c21": "傷犯手脚底機。於他七寸上。一揑揑住。便與",
    "T48n2003_003:0163c22": "老僧把手共行。長慶玄沙。有這般手脚。雪竇",
    "T48n2003_003:0163c23": "道。稜師備師不柰何。人多道長慶玄沙不柰",
    "T48n2003_003:0163c24": "何。所以雪竇獨美雲門。且得沒交涉。殊不知",
    "T48n2003_003:0163c25": "三人中。機無得失。只是有親疎。且問諸人。什",
    "T48n2003_003:0163c26": "麼處。是稜師備師不柰何處。喪身失命有多",
    "T48n2003_003:0163c27": "少。此頌長慶道今日堂中。大有人喪身失命。",
    "T48n2003_003:0164a01": "到這裏。須是有弄蛇手。子細始得。雪竇出他",
    "T48n2003_003:0164a02": "雲門。所以一時撥却。獨存雲門一箇。道韶陽",
    "T48n2003_003:0164a03": "知。重撥草。蓋為雲門知他雪峯道南山有一",
    "T48n2003_003:0164a04": "條鼈鼻蛇落處。所以重撥草。雪竇頌到這裏。",
    "T48n2003_003:0164a05": "更有妙處云。南北東西無處討。爾道在什麼",
    "T48n2003_003:0164a06": "處。忽然突出拄杖頭。元來只在這裏。爾不可",
    "T48n2003_003:0164a07": "便向拄杖頭上作活計去也。雲門以拄杖攛",
    "T48n2003_003:0164a08": "向雪峯面前作怕勢。雲門便以拄杖作鼈鼻",
    "T48n2003_003:0164a09": "蛇用。有時却云。拄杖子化為龍。吞却乾坤了",
    "T48n2003_003:0164a10": "也。山河大地甚處得來。只是一條拄杖子。有",
    "T48n2003_003:0164a11": "時作龍。有時作蛇。為什麼如此。到這裏方知。",
    "T48n2003_003:0164a12": "古人道心隨萬境轉。轉處實能幽。頌道。拋對",
    "T48n2003_003:0164a13": "雪峯大張口。大張口兮同閃電。雪竇有餘才。",
    "T48n2003_003:0164a14": "拈出雲門毒蛇云。只這大張口兮同於閃電",
    "T48n2003_003:0164a15": "相似。爾若擬議。則喪身失命。剔起眉毛還不",
    "T48n2003_003:0164a16": "見。向什麼處去也。雪竇頌了。須去活處為人。",
    "T48n2003_003:0164a17": "將雪峯蛇自拈自弄。不妨殺活臨時。要見麼。",
    "T48n2003_003:0164a18": "云如今藏在乳峯前。乳峯乃雪竇山名也。雪",
    "T48n2003_003:0164a19": "竇有頌云。石總四顧滄溟窄。寥寥不許白雲",
    "T48n2003_003:0164a20": "白。長慶玄沙雲門。雖弄得了不見。却云。如今",
    "T48n2003_003:0164a21": "藏在乳峯前。來者一一看方便。雪竇猶涉廉",
    "T48n2003_003:0164a22": "纖在。不言便用。却高聲喝云。看脚下。從上來",
    "T48n2003_003:0164a23": "有多少人拈弄。且道還曾傷著人。不曾傷著",
    "T48n2003_003:0164a24": "人師便打。",
    "T48n2003_003:0164a25": "垂示云。玉將火試。金將石試。劍將毛試。水將",
    "T48n2003_003:0164a26": "杖試。至於衲僧門下。一言一句。一機一境。一",
    "T48n2003_003:0164a27": "出一入。一挨一拶。要見深淺。要見向背。且道",
    "T48n2003_003:0164a28": "將什麼。試請舉看。",
    "T48n2003_003:0164a29": "【二三】舉。保福長慶遊山次(這兩箇落草漢)福以手指",
    "T48n2003_003:0164b01": "云。只這裏便是妙峯頂(平地上起骨堆。切忌道著。掘地深埋)慶",
    "T48n2003_003:0164b02": "云。是則是。可惜許(若不是鐵眼銅睛幾被惑了。同病相憐。兩箇一坑埋却)",
    "T48n2003_003:0164b03": "雪竇著語云。今日共這漢遊山。圖箇什麼",
    "T48n2003_003:0164b04": "(不妨減人斤兩。猶較些子。傍人按劍)復云。百千年後不道無。",
    "T48n2003_003:0164b05": "只是少(少賣弄。也是雲居羅漢)後舉似鏡清(有好有惡)清云。若",
    "T48n2003_003:0164b06": "不是孫公。便見髑髏遍野(同道者方知。大地茫茫愁殺人。奴見",
    "T48n2003_003:0164b07": "婢慇懃。設使臨濟德山出來。也須喫棒)。",
    "T48n2003_003:0164b08": "保福長慶鏡清。總承嗣雪峯。他三人同得同",
    "T48n2003_003:0164b09": "證。同見同聞。同拈同用。一出一入。遞相挨",
    "T48n2003_003:0164b10": "拶。蓋為他是同條生底人。舉著便知落處。在",
    "T48n2003_003:0164b11": "雪峯會裏。居常問答。只是他三人。古人行住",
    "T48n2003_003:0164b12": "坐臥。以此道為念。所以舉著便知落處。一",
    "T48n2003_003:0164b13": "日遊山次。保福以手指云。只這裏便是妙峯",
    "T48n2003_003:0164b14": "頂。如今禪和子。恁麼問著。便只口似匾檐。賴",
    "T48n2003_003:0164b15": "值問著長慶。爾道保福恁麼道。圖箇什麼。古",
    "T48n2003_003:0164b16": "人如此。要驗他有眼無眼。是他家裏人。自",
    "T48n2003_003:0164b17": "然知他落處。便對他道。是即是可惜許。且道",
    "T48n2003_003:0164b18": "長慶恁麼道。意旨如何。不可一向恁麼去也。",
    "T48n2003_003:0164b19": "似則似。罕有等閑無一星事。賴是長慶識破",
    "T48n2003_003:0164b20": "他。雪竇著語云。今日共這漢遊山。圖箇什麼。",
    "T48n2003_003:0164b21": "且道落在什麼處。復云。百千年後不道無。只",
    "T48n2003_003:0164b22": "是少。雪竇解點胸正似黃檗道不道無禪。只",
    "T48n2003_003:0164b23": "是無師。雪竇恁麼道。也不妨險峻。若不是同",
    "T48n2003_003:0164b24": "聲相應。爭得如此孤危奇怪。此謂之著語。落",
    "T48n2003_003:0164b25": "在兩邊。雖落在兩邊。却不住兩邊。後舉似鏡",
    "T48n2003_003:0164b26": "清。清云。若不是孫公便見髑髏遍野孫公乃",
    "T48n2003_003:0164b27": "長慶俗姓也。不見僧問趙州。如何是妙峯孤",
    "T48n2003_003:0164b28": "頂。州云。老僧不答爾這話。僧云。為什麼不答",
    "T48n2003_003:0164c01": "這話。州云。我若答爾。恐落在平地上教中說",
    "T48n2003_003:0164c02": "妙峯孤頂。德雲比丘。從來不下山。善財去參。",
    "T48n2003_003:0164c03": "七日不逢。一日却在別峯相見。及乎見了。却",
    "T48n2003_003:0164c04": "與他說一念三世。一切諸佛。智慧光明。普見",
    "T48n2003_003:0164c05": "法門。德雲既不下山。因什麼却在別峯相見。",
    "T48n2003_003:0164c06": "若道他下山。教中道。德雲比丘從來不曾下",
    "T48n2003_003:0164c07": "山。常在妙峯孤頂到這裏。德雲與善財。的的",
    "T48n2003_003:0164c08": "在那裏。自後李長者打葛藤。打得好。道妙峯",
    "T48n2003_003:0164c09": "孤頂。是一味平等法門。一一皆真。一一皆全。",
    "T48n2003_003:0164c10": "向無得無失。無是無非處獨露。所以善財不",
    "T48n2003_003:0164c11": "見。到稱性處。如眼不自見。耳不自聞。指不",
    "T48n2003_003:0164c12": "自觸。如刀不自割。火不自燒。水不自洗。到這",
    "T48n2003_003:0164c13": "裏。教中大有老婆相為處。所以放一線道。於",
    "T48n2003_003:0164c14": "第二義門。立賓立主。立機境立問答。所以道。",
    "T48n2003_003:0164c15": "諸佛不出世。亦無有涅槃。方便度眾生。故現",
    "T48n2003_003:0164c16": "如斯事。且道畢竟作麼生免得鏡清雪竇恁",
    "T48n2003_003:0164c17": "麼道去。當時不能拍拍相應。所以盡大地人",
    "T48n2003_003:0164c18": "髑髏遍野。鏡清恁麼證將來。那兩箇恁麼用",
    "T48n2003_003:0164c19": "將來。雪竇後面頌出更顯煥。頌云。",
    "T48n2003_003:0164c20": "妙峯孤頂草離離(和身沒却。脚下已深數丈也)　拈得分明付",
    "T48n2003_003:0164c21": "與誰(用作什麼。大地沒人知。乾屎橛堪作何用。拈得鼻孔失却口)　　不是孫公辨",
    "T48n2003_003:0164c22": "端的(錯看箭。著賊了也不知)　　髑髏著地幾人知(更不再活。如麻似粟。",
    "T48n2003_003:0164c23": "闍黎拈得鼻孔失却口)",
    "T48n2003_003:0164c24": "妙峯孤頂草離離。草裏輥有什麼了期。拈得",
    "T48n2003_003:0164c25": "分明付與誰。什麼處是分明處。頌保福道只",
    "T48n2003_003:0164c26": "這裏便是妙峯頂。不是孫公辨端的。孫公見",
    "T48n2003_003:0164c27": "什麼道理。便云。是則是可惜許。只如髑髏著",
    "T48n2003_003:0164c28": "地幾人知。汝等諸人還知麼瞎。",
    "T48n2003_003:0165a01": "垂示云。高高峯頂立。魔外莫能知。深深海底",
    "T48n2003_003:0165a02": "行。佛眼覷不見。直饒眼似流星。機如掣電。未",
    "T48n2003_003:0165a03": "免靈龜曳尾。到這裏合作麼生。試舉看。",
    "T48n2003_003:0165a04": "【二四】舉。劉鐵磨到溈山(不妨難湊泊。這老婆不守本分)山云老牸",
    "T48n2003_003:0165a05": "牛。汝來也(點。探竿影草。向什麼處見聱訛)磨云。來日臺山大",
    "T48n2003_003:0165a06": "會齋。和尚還去麼(箭不虛發。大唐打鼓新羅舞。放去太速收來太遲)溈",
    "T48n2003_003:0165a07": "山放身臥(中也。爾向什麼處見溈山。誰知遠煙浪別有好思量)磨便出",
    "T48n2003_003:0165a08": "去(過也。見機而作)。",
    "T48n2003_003:0165a09": "劉鐵磨(尼也)如擊石火。似閃電光。擬議則喪身",
    "T48n2003_003:0165a10": "失命。禪道若到緊要處。那裏有許多事。他",
    "T48n2003_003:0165a11": "作家相見。如隔牆見角便知是牛。隔山見煙",
    "T48n2003_003:0165a12": "便知是火。拶著便動。捺著便轉。溈山道。老僧",
    "T48n2003_003:0165a13": "百年後。向山下檀越家。作一頭水牯牛。左脇",
    "T48n2003_003:0165a14": "下書五字云。溈山僧某甲。且正當恁麼時。喚",
    "T48n2003_003:0165a15": "作溈山僧。即是喚作水牯牛。即是。如今人問",
    "T48n2003_003:0165a16": "著。管取分疎不下。劉鐵磨久參機鋒峭峻。人",
    "T48n2003_003:0165a17": "號為劉鐵磨。去溈山十里卓庵。一日去訪溈",
    "T48n2003_003:0165a18": "山。山見來便云。老牸牛。汝來也。磨云。來日",
    "T48n2003_003:0165a19": "臺山大會齋。和尚還去麼。溈山放身便臥。磨",
    "T48n2003_003:0165a20": "便出去。爾看他一如說話相似。且不是禪又",
    "T48n2003_003:0165a21": "不是道。喚作無事會得麼。溈山去臺山。自隔",
    "T48n2003_003:0165a22": "數千里。劉鐵磨因什麼却令溈山去齋。旦道",
    "T48n2003_003:0165a23": "意旨如何。這老婆會他溈山說話。絲來線去。",
    "T48n2003_003:0165a24": "一放一收。互相酬唱。如兩鏡相照。無影像可",
    "T48n2003_003:0165a25": "觀。機機相副。句句相投。如今人三搭不迴頭。",
    "T48n2003_003:0165a26": "這老婆一點也瞞他不得。這箇却不是世諦",
    "T48n2003_003:0165a27": "情見。如明鏡當臺。明珠在掌。胡來胡現。漢來",
    "T48n2003_003:0165a28": "漢現。是他知有向上事。所以如此。如今只管",
    "T48n2003_003:0165a29": "做無事會。四祖演和尚道。莫將有事為無",
    "T48n2003_003:0165b01": "事。往往事從無事生。爾若參得透去。見他恁",
    "T48n2003_003:0165b02": "麼如尋常人說話一般。多被言語隔礙。所以",
    "T48n2003_003:0165b03": "不會。唯是知音方會他底只如乾峯示眾云。",
    "T48n2003_003:0165b04": "舉一不得舉二。放過一著落在第二。雲門出",
    "T48n2003_003:0165b05": "眾云。昨日有一僧。從天台來却往南岳去。乾",
    "T48n2003_003:0165b06": "峯云。典座今日不得普請。看他兩人。放則雙",
    "T48n2003_003:0165b07": "放。收則雙收。溈仰下謂之境致。風塵草動。悉",
    "T48n2003_003:0165b08": "究端倪。亦謂之隔身句。意通而語隔。到這裏。",
    "T48n2003_003:0165b09": "須是左撥右轉方是作家。",
    "T48n2003_003:0165b10": "曾騎鐵馬入重城(慣戰作家。塞外將軍。七事隨身)　勅下傳聞",
    "T48n2003_003:0165b11": "六國清(狗銜赦書。寰中天子。爭奈海晏河清)　　猶握金鞭問歸客(是什",
    "T48n2003_003:0165b12": "麼消息一條拄杖兩人扶。相招同往又同來)　　夜深誰共御街行(君向瀟湘我向秦。",
    "T48n2003_003:0165b13": "且道行作什麼)",
    "T48n2003_003:0165b14": "雪竇頌。諸方以為極則。一百頌中。這一頌最",
    "T48n2003_003:0165b15": "具理路。就中極妙。貼體分明頌出。曾騎鐵",
    "T48n2003_003:0165b16": "馬入重城。頌劉鐵磨恁麼來。勅下傳聞六國",
    "T48n2003_003:0165b17": "清。頌溈山恁麼問。猶握金鞭問歸客。頌磨云。",
    "T48n2003_003:0165b18": "來日臺山大會齋。和尚還去麼。夜深誰共御",
    "T48n2003_003:0165b19": "街行。頌溈山放身便臥。磨便出去。雪竇有這",
    "T48n2003_003:0165b20": "般才調。急切處向急切處頌。緩緩處向緩緩",
    "T48n2003_003:0165b21": "處頌。風穴亦曾拈。同雪竇意。此頌諸方皆美",
    "T48n2003_003:0165b22": "之。高高峯頂立。魔外莫能知。深深海底行。佛",
    "T48n2003_003:0165b23": "眼覻不見。看他一箇放身臥。一箇便出去。若",
    "T48n2003_003:0165b24": "更周遮。一時求路不見。雪竇頌意最好。是",
    "T48n2003_003:0165b25": "曾騎鐵馬入重城。若不是同得同證。焉能恁",
    "T48n2003_003:0165b26": "麼。且道得箇什麼意。不見僧問風穴。溈山道。",
    "T48n2003_003:0165b27": "老牸牛汝來也。意旨如何。穴云。白雲深處金",
    "T48n2003_003:0165b28": "龍躍。僧云。只如劉鐵磨道。來日臺山大會齋。",
    "T48n2003_003:0165b29": "和尚還去麼。意旨如何。穴云碧波心裏玉兔",
    "T48n2003_003:0165c01": "驚。僧云。溈山便作臥勢。意旨如何。穴云。老",
    "T48n2003_003:0165c02": "倒疎慵無事日。閑眠高臥對青山。此意亦與",
    "T48n2003_003:0165c03": "雪竇同也。",
    "T48n2003_003:0165c04": "垂示云。機不離位。墮在毒海。語不驚群。陷於",
    "T48n2003_003:0165c05": "流俗。忽若擊石火裏別緇素。閃電光中辨殺",
    "T48n2003_003:0165c06": "活。可以坐斷十方。壁立千仞。還知有恁麼時",
    "T48n2003_003:0165c07": "節麼。試舉看。",
    "T48n2003_003:0165c08": "【二五】舉。蓮花峯庵主。拈拄杖示眾云(看。頂門上具一隻眼。",
    "T48n2003_003:0165c09": "也是時人窠窟)古人到這裏。為什麼不肯住(不可向虛空裏釘橛。",
    "T48n2003_003:0165c10": "權立化城)眾無語(千箇萬箇如麻似粟。却較些子。可惜許。一棚俊鶻)自代云。",
    "T48n2003_003:0165c11": "為他途路不得力(若向途中辨。猶爭半月程。設使得力堪作什麼。豈可全無一",
    "T48n2003_003:0165c12": "箇)復云。畢竟如何(千人萬人只向箇裏坐却。千人萬人中一箇兩箇會)又",
    "T48n2003_003:0165c13": "自代云。楖[木*栗]橫擔不顧人。直入千峯萬峯",
    "T48n2003_003:0165c14": "去(也好與三十棒。只為他擔板。腦後見腮。莫與往來)。",
    "T48n2003_003:0165c15": "諸人還裁辨得蓮花峯庵主麼。脚跟也未點",
    "T48n2003_003:0165c16": "地在。國初時在天台蓮花峯卓庵。古人既得",
    "T48n2003_003:0165c17": "道之後。茅茨石室中。折脚鐺兒內。煮野菜根",
    "T48n2003_003:0165c18": "喫過日。且不求名利。放曠隨緣。垂一轉語。且",
    "T48n2003_003:0165c19": "要報佛祖恩。傳佛心印。纔見僧來。便拈拄杖",
    "T48n2003_003:0165c20": "云。古人到這裏為什麼不肯住。前後二十餘",
    "T48n2003_003:0165c21": "年。終無一人答得。只這一問。也有權有實。有",
    "T48n2003_003:0165c22": "照有用。若也知他圈繢。不消一揑。爾且道因",
    "T48n2003_003:0165c23": "什麼二十年如此問。既是宗師所為。何故只",
    "T48n2003_003:0165c24": "守一橛。若向箇裏見得。自然不向情塵上走。",
    "T48n2003_003:0165c25": "凡二十年中。有多少人。與他平展下語呈見",
    "T48n2003_003:0165c26": "解。做盡伎倆。設有箇道得。也不到他極則處。",
    "T48n2003_003:0165c27": "況此事雖不在言句中。非言句即不能辨。不",
    "T48n2003_003:0165c28": "見道。道本無言因言顯道。所以驗人端的處。",
    "T48n2003_003:0166a01": "下口便知音。古人垂一言半句。亦無他。只要",
    "T48n2003_003:0166a02": "見爾知有不知有他見人不會。所以自代云。",
    "T48n2003_003:0166a03": "為他途路不得力。看他道得。自然契理契機。",
    "T48n2003_003:0166a04": "幾曾失却宗旨。古人云。承言須會宗。勿自立",
    "T48n2003_003:0166a05": "規矩。如今人只管撞將去便了。得則得。爭柰",
    "T48n2003_003:0166a06": "顢頇儱侗。若到作家面前。將三要語印空。",
    "T48n2003_003:0166a07": "印泥印水驗他。便見方木逗圓孔。無下落處。",
    "T48n2003_003:0166a08": "到這裏討一箇同得同證。臨時向什麼處求。",
    "T48n2003_003:0166a09": "若是知有底人。開懷通箇消息。有何不可。若",
    "T48n2003_003:0166a10": "不遇人。且卷而懷之。且問爾諸人。拄杖子是",
    "T48n2003_003:0166a11": "衲僧尋常用底。因什麼却道途路不得力。古",
    "T48n2003_003:0166a12": "人到此不肯住。其實金屑雖貴落眼成翳。石",
    "T48n2003_003:0166a13": "室善道和尚。當時遭沙汰。常以拄杖示眾云。",
    "T48n2003_003:0166a14": "過去諸佛也恁麼。未來諸佛也恁麼。現前諸",
    "T48n2003_003:0166a15": "佛也恁麼。雪峯一日僧堂前拈拄杖示眾云。",
    "T48n2003_003:0166a16": "這箇只為中下根人。時有僧出問云。忽遇上",
    "T48n2003_003:0166a17": "上人來時如何。峯拈拄杖便去。雲門云。我即",
    "T48n2003_003:0166a18": "不似雪峯打破狼籍。僧問未審和尚如何。雲",
    "T48n2003_003:0166a19": "門便打。大凡參問也無許多事。為爾外見有",
    "T48n2003_003:0166a20": "山河大地。內見有見聞覺知。上見有諸佛可",
    "T48n2003_003:0166a21": "求。下見有眾生可度。直須一時吐却。然後十",
    "T48n2003_003:0166a22": "二時中。行住坐臥。打成一片。雖在一毛頭上。",
    "T48n2003_003:0166a23": "寬若大千沙界。雖居鑊湯爐炭中。如在安樂",
    "T48n2003_003:0166a24": "國土。雖居七珍八寶中。如在茅茨蓬蒿下。這",
    "T48n2003_003:0166a25": "般事。若是通方作者。到古人實處。自然不費",
    "T48n2003_003:0166a26": "力。他見無人搆得他底。復自徵云。畢竟如何。",
    "T48n2003_003:0166a27": "又柰何不得。自云。楖[木*栗]橫擔不顧人。直入千",
    "T48n2003_003:0166a28": "峯萬峯去。這箇意又作麼生。且道指什麼處",
    "T48n2003_003:0166a29": "為地頭不妨句中有眼。言外有意。自起自倒。",
    "T48n2003_003:0166b01": "自放自收。豈不見嚴陽尊者。路逢一僧。拈起",
    "T48n2003_003:0166b02": "拄杖云。是什麼。僧云。不識嚴云一條拄杖也",
    "T48n2003_003:0166b03": "不識嚴復以拄杖。地上劄一下云。還識麼。僧",
    "T48n2003_003:0166b04": "云。不識嚴云。土窟子也不識。嚴復以拄杖擔",
    "T48n2003_003:0166b05": "云會麼。僧云不會。嚴云楖[木*栗]橫擔不顧人。直",
    "T48n2003_003:0166b06": "入千峯萬峯去。古人到這裏。為什麼不肯住。",
    "T48n2003_003:0166b07": "雪竇有頌云。誰當機舉不賺。亦還希。摧殘峭",
    "T48n2003_003:0166b08": "峻銷鑠玄微。重關曾巨闢。作者未同歸。玉兔",
    "T48n2003_003:0166b09": "乍圓乍缺。金烏似飛不飛。盧老不知何處去。",
    "T48n2003_003:0166b10": "白雲流水共依依。因什麼山僧道。腦後見腮",
    "T48n2003_003:0166b11": "莫與往來。纔作計較。便是黑山鬼窟裏作活",
    "T48n2003_003:0166b12": "計。若見得徹信得及。千人萬人。自然羅籠不",
    "T48n2003_003:0166b13": "住。柰何不得。動著拶著。自然有殺有活。雪竇",
    "T48n2003_003:0166b14": "會他意道直入千峯萬峯去。方始成頌。要知",
    "T48n2003_003:0166b15": "落處。看取雪竇頌云。",
    "T48n2003_003:0166b16": "眼裏塵沙耳裏土(懞憧三百檐。鶻鶻突突有什麼限。更有恁麼漢)　千峯",
    "T48n2003_003:0166b17": "萬峯不肯住(爾向什麼處去。且道是什麼消息)　　落花流水太茫",
    "T48n2003_003:0166b18": "茫(好箇消息。閃電之機。徒勞佇思。左顧千生右顧萬劫)　　剔起眉毛何處",
    "T48n2003_003:0166b19": "去(脚跟下更贈一對眼。元來只在這裏。還截得庵主脚跟麼。雖然如是。也須是到這田地始得。打云。",
    "T48n2003_003:0166b20": "為什麼只在這裏)",
    "T48n2003_003:0166b21": "雪竇頌得甚好。有轉身處。不守一隅。便道眼",
    "T48n2003_003:0166b22": "裏塵沙耳裏土。此一句頌蓮花峯庵主。衲僧",
    "T48n2003_003:0166b23": "家到這裏。上無攀仰下絕已躬。於一切時中",
    "T48n2003_003:0166b24": "如癡似兀。不見南泉道。學道之人。如癡鈍者",
    "T48n2003_003:0166b25": "也難得。禪月詩云。常憶南泉好言語。如斯癡",
    "T48n2003_003:0166b26": "鈍者還希。法燈云。誰人知此意。令我憶南泉。",
    "T48n2003_003:0166b27": "南泉又道。七百高僧。盡是會佛法底人。唯有",
    "T48n2003_003:0166b28": "盧行者不會佛法。只會道。所以得他衣鉢。且",
    "T48n2003_003:0166c01": "道佛法與道相去多少。雪竇拈云。眼裏著沙",
    "T48n2003_003:0166c02": "不得。耳裏著水不得。或若有箇漢。信得及把",
    "T48n2003_003:0166c03": "得住。不受人瞞。祖佛言教是什麼熱碗鳴聲。",
    "T48n2003_003:0166c04": "便請高掛鉢囊。拗折拄杖。管取一員無事道",
    "T48n2003_003:0166c05": "人。又云。眼裏著得須彌山。耳裏著得大海水。",
    "T48n2003_003:0166c06": "有一般漢。受人商量。祖佛言教。如龍得水。似",
    "T48n2003_003:0166c07": "虎靠山。却須挑起鉢囊。橫擔拄杖。亦是一員",
    "T48n2003_003:0166c08": "無事道人。復云。恁麼也不得。不恁麼也不",
    "T48n2003_003:0166c09": "得。然後沒交涉。三員無事道人中。要選一人",
    "T48n2003_003:0166c10": "為師。正是這般生鐵鑄就底漢。何故或遇惡",
    "T48n2003_003:0166c11": "境界。或遇奇特境界。到他面前。悉皆如夢相",
    "T48n2003_003:0166c12": "似。不知有六根。亦不知有旦暮。直饒到這般",
    "T48n2003_003:0166c13": "田地。切忌守寒灰死火。打入黑漫漫處去。也",
    "T48n2003_003:0166c14": "須是有轉身一路始得。不見古人道。莫守寒",
    "T48n2003_003:0166c15": "巖異草青。坐却白雲宗不妙。所以蓮花峯庵",
    "T48n2003_003:0166c16": "主道。為他途路不得力。直須是千峯萬峯去",
    "T48n2003_003:0166c17": "始得。且道喚什麼作千峯萬峯。雪竇只愛他",
    "T48n2003_003:0166c18": "道楖[木*栗]橫擔不顧人。直入千峯萬峯去。所以",
    "T48n2003_003:0166c19": "頌出。且道向什麼處去。還有知得去處者麼。",
    "T48n2003_003:0166c20": "落花流水太茫茫。落花紛紛。流水茫茫。閃電",
    "T48n2003_003:0166c21": "之機。眼前是什麼。剔起眉毛何處去。雪竇為",
    "T48n2003_003:0166c22": "什麼也不知他去處。只如山僧道適來舉拂",
    "T48n2003_003:0166c23": "子。且道即今在什麼處。爾諸人若見得。與蓮",
    "T48n2003_003:0166c24": "花峯庵主同參。其或未然。三條椽下。七尺單",
    "T48n2003_003:0166c25": "前。試去參詳看。",
    "T48n2003_003:0166c26": "【二六】舉。僧問百丈。如何是奇特事(言中有響。句裏呈機。驚殺",
    "T48n2003_003:0166c27": "人。有眼不曾見)丈云。獨坐大雄峯(凜凜威風四百州。坐者立者二俱敗缺)",
    "T48n2003_003:0166c28": "僧禮拜(伶俐衲僧。也有恁麼人。要見恁麼事)丈便打(作家宗師。何故來言不豊。",
    "T48n2003_003:0166c29": "令不虛行)。",
    "T48n2003_003:0167a01": "臨機具眼。不顧危亡。所以道。不入虎穴。爭得",
    "T48n2003_003:0167a02": "虎子。百丈尋常如虎插翅相似。這僧也不避",
    "T48n2003_003:0167a03": "死生。敢捋虎鬚便問。如何是奇特事。這僧也",
    "T48n2003_003:0167a04": "具眼。百丈便與他擔荷云。獨坐大雄峯。其僧",
    "T48n2003_003:0167a05": "便禮拜。衲僧家須是別未問已前意始得。這",
    "T48n2003_003:0167a06": "僧禮拜。與尋常不同。也須是具眼始得。莫",
    "T48n2003_003:0167a07": "教平生心膽向人傾。相識還如不相識。只這",
    "T48n2003_003:0167a08": "僧問。如何是奇特事。百丈云。獨坐大雄峯。僧",
    "T48n2003_003:0167a09": "禮拜。丈便打。看他放去則一時俱是。收來則",
    "T48n2003_003:0167a10": "掃蹤滅跡。且道他便禮拜意旨如何。若道是",
    "T48n2003_003:0167a11": "好。因甚百丈便打他作什麼。若道是不好。他",
    "T48n2003_003:0167a12": "禮拜有什麼不得處。到這裏須是識休咎別",
    "T48n2003_003:0167a13": "緇素。立向千峯頂上始得。這僧便禮拜。似捋",
    "T48n2003_003:0167a14": "虎鬚相似。只爭轉身處。賴值百丈頂門有眼。",
    "T48n2003_003:0167a15": "肘後有符。照破四天下。深辨來風。所以便打。",
    "T48n2003_003:0167a16": "若是別人無柰他何。這僧以機投機。以意遣",
    "T48n2003_003:0167a17": "意。他所以禮拜。如南泉云。文殊普賢。昨夜三",
    "T48n2003_003:0167a18": "更。起佛見法見。各與二十棒。貶向二鐵圍山",
    "T48n2003_003:0167a19": "去也。時趙州出眾云。和尚棒教誰喫。泉云。王",
    "T48n2003_003:0167a20": "老師有什麼過。州禮拜。宗師家等閑不見他",
    "T48n2003_003:0167a21": "受用處。纔到當機拈弄處。自然活鱍鱍地。五",
    "T48n2003_003:0167a22": "祖先師常說。如馬前相撲相似。爾但常教見",
    "T48n2003_003:0167a23": "聞聲色一時坐斷。把得定作得主。始見他百",
    "T48n2003_003:0167a24": "丈。且道放過時作麼生。看取雪竇頌出云。",
    "T48n2003_003:0167a25": "祖域交馳天馬駒(五百年一間生。千人萬人中有一箇半箇。子承父業)　化",
    "T48n2003_003:0167a26": "門舒卷不同途(已在言前。渠儂得自由。還他作家手段)　　電光石火",
    "T48n2003_003:0167a27": "存機變(劈面來也。左轉右轉。還見百丈為人處也無)　　堪笑人來捋虎",
    "T48n2003_003:0167a28": "鬚(好與三十棒。重賞之下必有勇夫。不免喪身失命。放過闍黎一著)",
    "T48n2003_003:0167a29": "雪竇見得透。方乃頌出。天馬駒日行千里。橫",
    "T48n2003_003:0167b01": "行竪走。奔驟如飛。方名天馬駒。雪竇頌百丈",
    "T48n2003_003:0167b02": "於祖域之中。東走向西。西走向東。一來一往。",
    "T48n2003_003:0167b03": "七縱八橫。殊無少礙。如天馬駒相似。善能交",
    "T48n2003_003:0167b04": "馳。方見自由處。這箇自是得他馬祖大機大",
    "T48n2003_003:0167b05": "用。不見僧問馬祖。如何是佛法大意。祖便打",
    "T48n2003_003:0167b06": "云。我若不打爾。天下人笑我去在。又問。如何",
    "T48n2003_003:0167b07": "是祖師西來意。祖云。近前來向爾道。僧近前。",
    "T48n2003_003:0167b08": "祖劈耳便掌云。六耳不同謀。看他恁麼得大",
    "T48n2003_003:0167b09": "自在。於建化門中。或卷或舒。有時舒不在卷",
    "T48n2003_003:0167b10": "處。有時卷不在舒處。有時卷舒俱不在。所以",
    "T48n2003_003:0167b11": "道同塗不同轍。此頌百丈有這般手脚。雪竇",
    "T48n2003_003:0167b12": "道。電光石火存機變。頌這僧如擊石火似閃",
    "T48n2003_003:0167b13": "電光。只在些子機變處。巖頭道。却物為上。逐",
    "T48n2003_003:0167b14": "物為下。若論戰也。箇箇立在轉處。雪竇道。機",
    "T48n2003_003:0167b15": "輪曾未轉。轉必兩頭走。若轉不得。有什麼用",
    "T48n2003_003:0167b16": "處。大丈夫漢。也須是識些子機變始得。如今",
    "T48n2003_003:0167b17": "人只管供他欵。彼他穿却鼻孔。有什麼了期。",
    "T48n2003_003:0167b18": "這僧於電光石火中。能存機變。便禮拜。雪竇",
    "T48n2003_003:0167b19": "道堪笑人來捋虎鬚。百丈似一箇大蟲相似。",
    "T48n2003_003:0167b20": "堪笑這僧去捋虎鬚。",
    "T48n2003_003:0167b21": "垂示云。問一答十。舉一明三見兔放鷹。因風",
    "T48n2003_003:0167b22": "吹火。不惜眉毛則且置。只如入虎穴時如何。",
    "T48n2003_003:0167b23": "試舉看。",
    "T48n2003_003:0167b24": "【二七】舉。僧問雲門。樹凋葉落時如何(是什麼時節。家破",
    "T48n2003_003:0167b25": "人亡。人亡家破)雲門云。體露金風(撐天拄地。斬釘截鐵。淨裸裸赤灑灑。",
    "T48n2003_003:0167b26": "平步青霄)。",
    "T48n2003_003:0167b27": "若向箇裏薦得。始見雲門為人處。其或未然。",
    "T48n2003_003:0167b28": "依舊只是指鹿為馬。眼瞎耳聾。誰人到這境",
    "T48n2003_003:0167b29": "界。且道雲門為復是答他話。為復是與他酬",
    "T48n2003_003:0167c01": "唱。若道答他話。錯認定盤星。若道與他唱和。",
    "T48n2003_003:0167c02": "且得沒交涉。既不恁麼。畢竟作麼生。爾若",
    "T48n2003_003:0167c03": "見得透。衲僧鼻孔。不消一揑。其或未然。依舊",
    "T48n2003_003:0167c04": "打入鬼窟裏去。大凡扶竪宗乘。也須是全身",
    "T48n2003_003:0167c05": "擔荷。不惜眉毛。向虎口橫身。任他橫拕倒拽。",
    "T48n2003_003:0167c06": "若不如此。爭能為得人。這僧致箇問端。也不",
    "T48n2003_003:0167c07": "妨嶮峻。若以尋常事看他。只似箇管閑事底",
    "T48n2003_003:0167c08": "僧。若據衲僧門下。去命脈裏覷時。不妨有妙",
    "T48n2003_003:0167c09": "處。且道樹凋葉落是什麼人境界。十八問中。",
    "T48n2003_003:0167c10": "此謂之辨主問。亦謂之借事問。雲門不移易",
    "T48n2003_003:0167c11": "一絲毫。只向他道。體露金風。答得甚妙。亦不",
    "T48n2003_003:0167c12": "敢辜負他問頭。蓋為他問處有眼。答處亦端",
    "T48n2003_003:0167c13": "的。古人道。欲得親切。莫將問來問。若是知音",
    "T48n2003_003:0167c14": "底。舉著便知落處。爾若向雲門語脈裏討。便",
    "T48n2003_003:0167c15": "錯了也。只是雲門句中。多愛惹人情解。若作",
    "T48n2003_003:0167c16": "情解會。未免喪我兒孫。雲門愛恁麼騎賊馬",
    "T48n2003_003:0167c17": "趁賊。不見僧問。如何是非思量處。門云。識情",
    "T48n2003_003:0167c18": "難測。這僧問。樹凋葉落時如何。門云。體露金",
    "T48n2003_003:0167c19": "風。句中不妨把斷要津不通凡聖。須會他舉",
    "T48n2003_003:0167c20": "一明三。舉三明一。爾若去他三句中求。則腦",
    "T48n2003_003:0167c21": "後拔箭。他一句中須具三句。函蓋乾坤句。隨",
    "T48n2003_003:0167c22": "波逐浪句。截斷眾流句。自然恰好。雲門三句",
    "T48n2003_003:0167c23": "中。且道用那句接人。試辨看。頌曰。",
    "T48n2003_003:0167c24": "問既有宗(深辨來風。箭不虛發)　答亦攸仝(豈有兩般。如鐘待扣。功不",
    "T48n2003_003:0167c25": "浪施)　　三句可辨(上中下。如今是第幾句。須是向三句外薦取始得)　一鏃遼空",
    "T48n2003_003:0167c26": "(中。過也。[祝/土]著磕著。箭過新羅)　　大野兮涼飈颯颯(普天匝地。還覺骨毛卓竪。",
    "T48n2003_003:0167c27": "麼。放行去也)　　長天兮疎雨濛濛(風浩浩。水漫漫。頭上漫漫。脚下漫漫)　君",
    "T48n2003_003:0167c28": "不見少林久坐未歸客(更有不唧[口*留]漢。帶累殺人。黃河頭上。瀉將過",
    "T48n2003_003:0168a01": "來)　　靜依熊耳一叢叢(開眠也著。合眼也著。鬼窟裏作活計。眼瞎耳聾。誰到",
    "T48n2003_003:0168a02": "這境界。不免打折爾版齒)",
    "T48n2003_003:0168a03": "古人道。承言須會宗。勿自立規矩。古人言不",
    "T48n2003_003:0168a04": "虛設。所以道。大凡問箇事。也須識些子好惡。",
    "T48n2003_003:0168a05": "若不識尊卑去就。不識淨觸。信口亂道。有什",
    "T48n2003_003:0168a06": "麼利濟。凡出言吐氣。須是如鉗如鋏。有鉤有",
    "T48n2003_003:0168a07": "鎖。須是相續不斷始得。這僧問處有宗旨。雲",
    "T48n2003_003:0168a08": "門答處亦然。雲門尋常以三句接人。此是極",
    "T48n2003_003:0168a09": "則也。雪竇頌這公案。與頌大龍公案相類。三",
    "T48n2003_003:0168a10": "句可辨。一句中具三句。若辨得則透出三句",
    "T48n2003_003:0168a11": "外。一鏃遼空。鏃乃箭鏃也。射得太遠。須是急",
    "T48n2003_003:0168a12": "著眼看始得。若也見得分明。可以一句之下。",
    "T48n2003_003:0168a13": "開展大千沙界。到此頌了雪竇有餘才。所以",
    "T48n2003_003:0168a14": "展開頌出道。大野兮涼飈颯颯。長天兮疎雨",
    "T48n2003_003:0168a15": "濛濛。且道是心是境。是玄是妙。古人道。法法",
    "T48n2003_003:0168a16": "不隱藏。古今常顯露。他問樹凋葉落時如何。",
    "T48n2003_003:0168a17": "雲門道體露金風。雪竇意只作一境。如今眼",
    "T48n2003_003:0168a18": "前。風拂拂地。不是東南風。便是西北風。直須",
    "T48n2003_003:0168a19": "便恁麼會始得。爾若更作禪道會。便沒交涉。",
    "T48n2003_003:0168a20": "君不見。少林久坐未歸客。達磨未歸西天時。",
    "T48n2003_003:0168a21": "九年面壁。靜悄悄地。且道是樹凋葉落。且道",
    "T48n2003_003:0168a22": "是體露金風。若向這裏。盡古今凡聖。乾坤大",
    "T48n2003_003:0168a23": "地。打成一片。方見雲門雪竇的的為人處。靜",
    "T48n2003_003:0168a24": "依熊耳一叢叢。熊耳即西京嵩山少林也。前",
    "T48n2003_003:0168a25": "山也千叢萬叢。後山也千叢萬叢。諸人向什",
    "T48n2003_003:0168a26": "麼處見。還見雪竇為人處麼。也是靈龜曳尾。",
    "T48n2003_003:0168a27": "【二八】舉。南泉參百丈涅槃和尚。丈問。從上諸",
    "T48n2003_003:0168a28": "聖。還有不為人說底法麼(和尚合知。壁立萬仞。還覺齒落麼)",
    "T48n2003_003:0168a29": "泉云。有(落草了也。孟八郎作什麼。便有恁麼事)丈云。作麼生是不",
    "T48n2003_003:0168b01": "為人說底法(看他作麼生。看他手忙脚亂。將錯就錯。但試問看)泉云。不",
    "T48n2003_003:0168b02": "是心。不是佛。不是物(果然納敗闕。果然漏逗不少)丈云。說了",
    "T48n2003_003:0168b03": "也(莫與他說破。從他錯一平生。不合與他恁麼道)泉云。某甲只恁麼。",
    "T48n2003_003:0168b04": "和尚作麼生(賴有轉身處。與長即長。與短即短。現長則就)丈云。我",
    "T48n2003_003:0168b05": "又不是大善知識。爭知有說不說(看他手忙脚亂。藏身露",
    "T48n2003_003:0168b06": "影。去死十分。爛泥裏有刺。恁麼那。賺我)泉云。某甲不會(乍可恁麼。賴",
    "T48n2003_003:0168b07": "值不會。會即打爾頭破。賴值這漢只恁麼)丈云。我太殺為爾說了",
    "T48n2003_003:0168b08": "也(雪上加霜。龍頭蛇尾作什麼)。",
    "T48n2003_003:0168b09": "到這裏。也不消即心不即心。不消非心不非",
    "T48n2003_003:0168b10": "心。直下從頂至足。眉毛一莖也無。猶較些子。",
    "T48n2003_003:0168b11": "即心非心。壽禪師謂之表詮遮詮。此是涅槃",
    "T48n2003_003:0168b12": "和尚法正禪師也。昔時在百丈作西堂。開",
    "T48n2003_003:0168b13": "田說大義者。是時南泉已見馬祖了。只是往",
    "T48n2003_003:0168b14": "諸方決擇。百丈致此一問。也大難酬。云從上",
    "T48n2003_003:0168b15": "諸聖。還有不為人說底法麼。若是山僧。掩",
    "T48n2003_003:0168b16": "耳而出。看這老漢一場懡[怡台+羅]。若是作家。見他",
    "T48n2003_003:0168b17": "恁麼問便識破得他。南泉只據他所見。便道",
    "T48n2003_003:0168b18": "有。也是孟八郎。百丈便將錯就錯。隨後道作",
    "T48n2003_003:0168b19": "麼生是不為人說底法。泉云。不是心。不是佛。",
    "T48n2003_003:0168b20": "不是物。這漢貪觀天上月。失却掌中珠。丈云。",
    "T48n2003_003:0168b21": "說了也。可惜許。與他注破。當時但劈脊便棒。",
    "T48n2003_003:0168b22": "教他知痛痒。雖然如是。爾且道什麼處是說",
    "T48n2003_003:0168b23": "處。據南泉見處。不是心不是佛不是物。不",
    "T48n2003_003:0168b24": "曾說著。且問爾諸人。因什麼却道。說了也。他",
    "T48n2003_003:0168b25": "語下又無蹤迹。若道他不說。百丈為什麼却",
    "T48n2003_003:0168b26": "恁麼道。南泉是變通底人。便隨後一拶云。某",
    "T48n2003_003:0168b27": "甲只恁麼。和尚又作麼生。若是別人。未免分",
    "T48n2003_003:0168b28": "疎不下。爭柰百丈是作家。答處不妨奇特。便",
    "T48n2003_003:0168c01": "道。我又不是大善知識。爭知有說不說。南泉",
    "T48n2003_003:0168c02": "便道箇不會。是渠果會來道不會。莫是真箇",
    "T48n2003_003:0168c03": "不會。百丈云。我太殺為爾說了也。且道什麼",
    "T48n2003_003:0168c04": "處是說處。若是弄泥團漢時。兩箇淈淈[泳永+盾][泳永+盾]。",
    "T48n2003_003:0168c05": "若是二俱作家時。如明鏡當臺。其實前頭二",
    "T48n2003_003:0168c06": "俱作家。後頭二俱放過。若是具眼漢。分明驗",
    "T48n2003_003:0168c07": "取。且道作麼生驗他。看雪竇頌出云。",
    "T48n2003_003:0168c08": "祖佛從來不為人(各自守疆界。有條攀條。記得箇元字脚在心。入地獄如箭)",
    "T48n2003_003:0168c09": "　　衲僧今古競頭走(踏破草鞋。拗折拄杖。高掛鉢囊)　明鏡當臺",
    "T48n2003_003:0168c10": "列像殊(墮也。破也。打破鏡來與爾相見)　　一一面南看北斗(還見老僧",
    "T48n2003_003:0168c11": "騎佛殿出山門麼。新羅國裏曾上堂。大唐國裏未打鼓)　　斗柄垂(落處也不知。在什麼處)",
    "T48n2003_003:0168c12": "　　無處討(瞎。可惜許。椀子落地。楪子成七八片)　拈得鼻孔失却口",
    "T48n2003_003:0168c13": "(那裏得這消息來。果然恁麼。便打)",
    "T48n2003_003:0168c14": "釋迦老子出世。四十九年。未曾說一字。始從",
    "T48n2003_003:0168c15": "光耀土。終至跋提河。於是二中間。未甞說一",
    "T48n2003_003:0168c16": "字。恁麼道。且道是說是不說。如今滿龍宮",
    "T48n2003_003:0168c17": "盈海藏。且作麼生是不說。豈不見修山主道。",
    "T48n2003_003:0168c18": "諸佛不出世。四十九年說。達磨不西來。少林",
    "T48n2003_003:0168c19": "有妙訣。又道諸佛不曾出世。亦無一法與人。",
    "T48n2003_003:0168c20": "但能觀眾生心。隨機應病。與藥施方。遂有三",
    "T48n2003_003:0168c21": "乘十二分教。其實祖佛。自古至今。不曾為人",
    "T48n2003_003:0168c22": "說。只這不為人。正好參詳。山僧常說。若是添",
    "T48n2003_003:0168c23": "一句。甜蜜蜜地。好好觀來。正是毒藥。若是劈",
    "T48n2003_003:0168c24": "脊便棒。驀口便摑。推將出去。方始親切為人。",
    "T48n2003_003:0168c25": "衲僧今古競頭走。到處是也問。不是也問。問",
    "T48n2003_003:0168c26": "佛問祖。問向上問向下。雖然如此。若未到這",
    "T48n2003_003:0168c27": "田地。也少不得。如明鏡當臺列像殊。只消一",
    "T48n2003_003:0168c28": "句。可辨明白。古人道。萬象及森羅。一法之所",
    "T48n2003_003:0169a01": "印。又道。森羅及萬象。總在箇中圓。神秀大師",
    "T48n2003_003:0169a02": "云。身是菩提樹。心如明鏡臺。時時勤拂拭。勿",
    "T48n2003_003:0169a03": "使惹塵埃。大滿云。他只在門外。雪竇恁麼道。",
    "T48n2003_003:0169a04": "且道在門內在門外。爾等諸人。各有一面古",
    "T48n2003_003:0169a05": "鏡。森羅萬象。長短方圓。一一於中顯現。爾若",
    "T48n2003_003:0169a06": "去長短處會。卒摸索不著。所以雪竇道。明鏡",
    "T48n2003_003:0169a07": "當臺列像殊。却須是一一面南看北斗。既是",
    "T48n2003_003:0169a08": "面南。為什麼却看北斗。若恁麼會得。方見",
    "T48n2003_003:0169a09": "百丈南泉相見處。此兩句頌百丈挨拶處。丈",
    "T48n2003_003:0169a10": "云我。又不是大善知識。爭知有說不說。雪竇",
    "T48n2003_003:0169a11": "到此頌得。落在死水裏。恐人錯會。却自提起",
    "T48n2003_003:0169a12": "云。即今目前斗柄垂。爾更去什麼處討。爾纔",
    "T48n2003_003:0169a13": "拈得鼻孔失却口。拈得口失却鼻孔了也。",
    "T48n2003_003:0169a14": "垂示云。魚行水濁。鳥飛毛落。明辨主賓。洞分",
    "T48n2003_003:0169a15": "緇素。直似當臺明鏡。掌內明珠。漢現胡來。聲",
    "T48n2003_003:0169a16": "彰色顯。且道為什麼如此。試舉看。",
    "T48n2003_003:0169a17": "【二九】舉。僧問大隋。劫火洞然大千俱壞。未審",
    "T48n2003_003:0169a18": "這箇壞不壞(這箇是什麼物。這一句天下衲僧摸索不著。預搔待痒)隋云。壞",
    "T48n2003_003:0169a19": "(無孔鐵鎚當面擲。沒却鼻孔。未開口已前勘破了也)僧云。恁麼則隨他去",
    "T48n2003_003:0169a20": "也(沒量大人語脈裏轉却。果然錯認)隋云。隨他去(前箭猶輕。後箭深。只這箇多少",
    "T48n2003_003:0169a21": "人。摸索不著。水長船高。泥多佛大。若道隨他去。在什麼處。若道不隨他去。又作麼生。便打)。",
    "T48n2003_003:0169a22": "大隋真如和尚承嗣大安禪師。乃東川鹽亭",
    "T48n2003_003:0169a23": "縣人。參見六十餘員善知識。昔時在溈山會",
    "T48n2003_003:0169a24": "裏作火頭。一日溈山問云。子在此數年。亦不",
    "T48n2003_003:0169a25": "解致箇問來看如何。隋云。令某甲問箇什麼",
    "T48n2003_003:0169a26": "即得。溈山云。子便不會問如何是佛。隋以手",
    "T48n2003_003:0169a27": "掩溈山口。山云。汝已後覓箇掃地人也無。後",
    "T48n2003_003:0169a28": "歸川。先於堋口山路次。煎茶接待往來。凡三",
    "T48n2003_003:0169a29": "年。後方出世。開山住大隋。有僧問。劫火洞",
    "T48n2003_003:0169b01": "然。大千俱壞。未審這箇壞不壞。這僧只據教",
    "T48n2003_003:0169b02": "意來問。教中云。成住壞空。三災劫起。壞至三",
    "T48n2003_003:0169b03": "禪天。這僧元來不知話頭落處。且道這箇是",
    "T48n2003_003:0169b04": "什麼人。多作情解道。這箇是眾生本性。隋",
    "T48n2003_003:0169b05": "云。壞。僧云。恁麼則隨他去也。隋云。隨他",
    "T48n2003_003:0169b06": "去。只這箇。多少人情解。摸索不著。若道隨他",
    "T48n2003_003:0169b07": "去。在什麼處。若道不隨他去。又作麼生。不見",
    "T48n2003_003:0169b08": "道欲得親切。莫將問來問。後有僧問修山主。",
    "T48n2003_003:0169b09": "劫火洞然大千俱壞。未審這箇壞不壞。山主",
    "T48n2003_003:0169b10": "云。不壞。僧云。為什麼不壞。主云。為同於大",
    "T48n2003_003:0169b11": "千。壞也礙塞殺人。不壞也礙塞殺人。其僧既",
    "T48n2003_003:0169b12": "不會大隋說話。是他也不妨以此事為念。却",
    "T48n2003_003:0169b13": "持此問。直往舒州投子山。投子問近離甚處。",
    "T48n2003_003:0169b14": "僧云。西蜀大隋。投云。大隋有何言句。僧遂舉",
    "T48n2003_003:0169b15": "前話。投子焚香禮拜云。西蜀有古佛出世。汝",
    "T48n2003_003:0169b16": "且速回。其僧復回至大隋。隋已遷化。這僧一",
    "T48n2003_003:0169b17": "場懡[怡台+羅]。後有唐僧景遵題大隋云了然無別",
    "T48n2003_003:0169b18": "法。誰道印南能。一句隨他語。千山走衲僧。蛩",
    "T48n2003_003:0169b19": "寒鳴砌葉。鬼夜禮龕燈。吟罷孤窓外。徘徊恨",
    "T48n2003_003:0169b20": "不勝。所以雪竇後面引此兩句頌出。如今也",
    "T48n2003_003:0169b21": "不得作壞會。也不得作不壞會。畢竟作麼生",
    "T48n2003_003:0169b22": "會。急著眼看。",
    "T48n2003_003:0169b23": "劫火光中立問端(道什麼。已是錯了也)　衲僧猶滯兩重",
    "T48n2003_003:0169b24": "關(坐斷此人。如何救得。百匝千重。也有脚頭脚底)　　可憐一句隨他語",
    "T48n2003_003:0169b25": "(天下衲僧作這般計較。千句萬句也不消得。有什麼難截斷他脚跟處)　　萬里區區獨",
    "T48n2003_003:0169b26": "往還(業識茫茫蹉過也不知。自是他踏破草鞋)",
    "T48n2003_003:0169b27": "雪竇當機頌出。句裏有出身處。劫火光中立",
    "T48n2003_003:0169b28": "問端。衲僧猶滯兩重關。這僧問處。先懷壞與",
    "T48n2003_003:0169b29": "不壞。是兩重關。若是得底人。道壞也有出身",
    "T48n2003_003:0169c01": "處。道不壞也有出身處。可憐一句隨他語。萬",
    "T48n2003_003:0169c02": "里區區獨往還。頌這僧持此問投子。又復回",
    "T48n2003_003:0169c03": "大隋。可謂萬里區區也。",
    "T48n2003_003:0169c04": "【三〇】舉。僧問趙州。承聞和尚親見南泉。是否",
    "T48n2003_003:0169c05": "(千聞不如一見。拶眉分八字)州云。鎮州出大蘿蔔頭(撐天拄地。斬",
    "T48n2003_003:0169c06": "釘截鐵。箭過新羅。腦後見腮。莫與往來)。",
    "T48n2003_003:0169c07": "這僧也是箇久參底。問中不妨有眼。爭奈趙",
    "T48n2003_003:0169c08": "州是作家。便答他道。鎮州出大蘿蔔頭。可謂",
    "T48n2003_003:0169c09": "無味之談。塞斷人口。這老漢大似箇白拈賊",
    "T48n2003_003:0169c10": "相似。爾纔開口。便換却爾眼睛。若是特達英",
    "T48n2003_003:0169c11": "靈底漢。直下向擊石火裏閃電光中。纔聞舉",
    "T48n2003_003:0169c12": "著。剔起便行。苟或佇思停機。不免喪身失命。",
    "T48n2003_003:0169c13": "江西澄散聖判。謂之東問西答。喚作不答話。",
    "T48n2003_003:0169c14": "不上他圈繢。若恁麼會爭得。遠錄公云。此是",
    "T48n2003_003:0169c15": "傍瞥語。收在九帶中。若恁麼會。夢也未夢見",
    "T48n2003_003:0169c16": "在。更帶累趙州去。有者道鎮州從來出大蘿",
    "T48n2003_003:0169c17": "蔔頭。天下人皆知。趙州從來參見南泉。天下",
    "T48n2003_003:0169c18": "人皆知。這僧却更問道。承聞和尚親見南泉",
    "T48n2003_003:0169c19": "是否。所以州向他道。鎮州出大蘿蔔頭。且得",
    "T48n2003_003:0169c20": "沒交涉。都不恁麼會。畢竟作麼生會。他家自",
    "T48n2003_003:0169c21": "有通霄路。不見僧問九峯。承聞和尚親見延",
    "T48n2003_003:0169c22": "壽來。是否。峯云。山前麥熟也未。正對得趙州",
    "T48n2003_003:0169c23": "答此僧話。渾似兩箇無孔鐵鎚。趙州老漢。是",
    "T48n2003_003:0169c24": "箇無事底人。爾輕輕問著。便換却爾眼睛。若",
    "T48n2003_003:0169c25": "是知有底人。細嚼來嚥。若是不知有底人。一",
    "T48n2003_003:0169c26": "似渾崙吞箇棗。",
    "T48n2003_003:0169c27": "鎮州出大蘿蔔(天下人知。切忌道著。一回舉著一回新)　天下衲",
    "T48n2003_003:0169c28": "僧取則(爭奈不恁麼。誰用這閑言長語)　　只知自古自今(半開半合。如",
    "T48n2003_003:0169c29": "麻似粟。自古也不恁麼。如今也不恁麼)　　爭辨鵠白烏黑(全機頴脫。長者自長。",
    "T48n2003_003:0170a01": "短者自短。識得者貴。也不消得辨)　　賊賊(咄更不是別。自是擔枷過狀)　衲僧鼻孔",
    "T48n2003_003:0170a02": "曾拈得(穿過了也。裂轉)",
    "T48n2003_003:0170a03": "鎮州出大蘿蔔。爾若取他為極則。早是錯了",
    "T48n2003_003:0170a04": "也。古人把手上高山。未免傍觀者哂。人皆",
    "T48n2003_003:0170a05": "知道這箇是極則語。却畢竟不知極則處。所",
    "T48n2003_003:0170a06": "以雪竇道。天下衲僧取則。只知自古自今。爭",
    "T48n2003_003:0170a07": "辨鵠。白烏。黑。雖知今人也恁麼答。古人也恁",
    "T48n2003_003:0170a08": "麼答。何曾分得緇素來。雪竇道。也須是去他",
    "T48n2003_003:0170a09": "石火電光中。辨其鵠白烏黑始得。公案到此",
    "T48n2003_003:0170a10": "頌了也。雪竇自出意。向活潑潑處。更向爾道。",
    "T48n2003_003:0170a11": "賊賊衲僧鼻孔曾拈得。三世諸佛也是賊。歷",
    "T48n2003_003:0170a12": "代祖師也是賊。善能作賊換人眼睛。不犯手",
    "T48n2003_003:0170a13": "脚。獨許趙州。且道什麼處是趙州善做賊處。",
    "T48n2003_003:0170a14": "鎮州出大蘿蔔頭。",
    "T48n2003_003:0170a15": "佛果圜悟禪師碧巖錄卷第三(終)"
}