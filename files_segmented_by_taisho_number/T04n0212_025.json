{
    "T04n0212_025:0741b20": "出曜經卷第二十五",
    "T04n0212_025:0741b22": "姚秦涼州沙門竺佛念譯",
    "T04n0212_025:0741b23": "29 惡行品惡行品第二十九",
    "T04n0212_025:0741b24": "諸惡莫作，　　諸善奉行，　　自淨其意，",
    "T04n0212_025:0741b25": "是諸佛教。",
    "T04n0212_025:0741b26": "諸惡莫作者，諸佛世尊教誡後人三乘道者，",
    "T04n0212_025:0741b27": "不以脩惡而得至道，皆習於善自致道跡，是",
    "T04n0212_025:0741b28": "故說曰，諸惡莫作也。諸善奉行者，彼修行人",
    "T04n0212_025:0741b29": "普脩眾善，唯自瓔珞具足眾德，見惡則避恒",
    "T04n0212_025:0741c01": "脩其善，所謂善者，止觀妙藥燒滅亂想。是",
    "T04n0212_025:0741c02": "故說曰，諸善奉行。自淨其意者，心為行本招",
    "T04n0212_025:0741c03": "致罪根，百八重根難解之結纏裹其心，欲怒",
    "T04n0212_025:0741c04": "癡盛憍慢慳嫉種諸塵垢，有此病者則心不",
    "T04n0212_025:0741c05": "淨，行人執志自練心意使不亂想，如是不息",
    "T04n0212_025:0741c06": "便成道根，是故說曰，自淨其意也。是諸佛教",
    "T04n0212_025:0741c07": "者，如來演教禁戒不同，戒以檢形義以攝心，",
    "T04n0212_025:0741c08": "佛出世間甚不可遇，猶如優曇鉢花億千萬",
    "T04n0212_025:0741c09": "劫時時乃有；是故如來遺誡教化，聖聖相",
    "T04n0212_025:0741c10": "承以至今日，禁誡不可不脩，惠施不可不",
    "T04n0212_025:0741c11": "行，吾所成佛王三千者，皆由禁誡惠施所",
    "T04n0212_025:0741c12": "致也。是故說曰，是諸佛教。",
    "T04n0212_025:0741c13": "惠施獲福報，　　不藏恚怒懷，",
    "T04n0212_025:0741c14": "以善滅其惡，　　欲怒癡無餘。",
    "T04n0212_025:0741c15": "昔日大目揵連同產弟，饒財多寶七珍具足，",
    "T04n0212_025:0741c16": "金銀珍寶、車𤦲馬瑙、真珠虎珀，庫藏盈溢僕",
    "T04n0212_025:0741c17": "從奴婢不可稱計。是時，目連往到弟家而告",
    "T04n0212_025:0741c18": "弟曰：「聞卿慳嫉不好惠施。佛常演說，夫人",
    "T04n0212_025:0741c19": "惠施獲報無數。卿今施者得福無量。」弟聞兄",
    "T04n0212_025:0741c20": "教開藏惠施，更新立庫藏欲受其報。未經旬",
    "T04n0212_025:0741c21": "日財寶竭盡，故藏悉空新藏無報，甚至懊",
    "T04n0212_025:0741c22": "惱向兄說曰：「前見告勅施獲大報，不敢違教",
    "T04n0212_025:0741c23": "竭藏惠施，當來過去諸貧窮者靡不周遍；然",
    "T04n0212_025:0741c24": "財寶貨盡舊藏空竭新藏無報，將無為兄所",
    "T04n0212_025:0741c25": "疑誤乎？」目連告曰：「止止族姓子！莫陳此語。",
    "T04n0212_025:0741c26": "無使異學邪見之士聞此麤言。若使福德當",
    "T04n0212_025:0741c27": "有形者，虛空境界所不容受，吾今權且示汝",
    "T04n0212_025:0741c28": "微報，若欲見者隨從我來。」爾時目連以神",
    "T04n0212_025:0741c29": "足力，手接其弟至於六天。彼有宮殿七寶合",
    "T04n0212_025:0742a01": "成，前後浴池香風遠布，庫藏盈溢不可稱計，",
    "T04n0212_025:0742a02": "玉女營從數千萬眾，純女無男亦無夫主。弟",
    "T04n0212_025:0742a03": "白目連：「是何宮殿巍巍乃爾？不見有男，純是",
    "T04n0212_025:0742a04": "女人。」目連告弟：「汝今往問，自當知之。」即往",
    "T04n0212_025:0742a05": "問之：「天女當知！我有所問願見發遣。」天女",
    "T04n0212_025:0742a06": "問曰：「有何狐疑而欲見問？」其人報曰：「是何",
    "T04n0212_025:0742a07": "宮殿七寶合成，巍巍堂堂懸處虛空？誰有斯",
    "T04n0212_025:0742a08": "德於中受福？願解我疑永無猶豫。」天女報曰：",
    "T04n0212_025:0742a09": "「汝不知乎？我等在此積有年歲，食福自然無",
    "T04n0212_025:0742a10": "復是過，欲知我夫主者，施在心懷今當與說。",
    "T04n0212_025:0742a11": "閻浮利內迦比國界釋迦文佛神力弟子，",
    "T04n0212_025:0742a12": "名曰目連，彼有賢者弟大富長者，好憙惠",
    "T04n0212_025:0742a13": "施周窮濟乏，彼命終之後當來生此，與我等",
    "T04n0212_025:0742a14": "作夫主，七寶宮殿及我等身惠施之報。」其人",
    "T04n0212_025:0742a15": "聞憙善心生焉，還至兄所具白其情。目連告",
    "T04n0212_025:0742a16": "曰：「云何族姓子？夫人惠施當有報耶？為無報",
    "T04n0212_025:0742a17": "耶？」弟懷慚愧頭面懺悔，還至世間廣施不惓。",
    "T04n0212_025:0742a18": "是故說曰，惠施獲福報。不藏恚怒懷者，夫人",
    "T04n0212_025:0742a19": "懷毒藏匿在內，伺人之惡惱人之善，如斯",
    "T04n0212_025:0742a20": "之類不可與親；如灰覆火，目雖不覩，蹈則",
    "T04n0212_025:0742a21": "燒脚，身無防備唐突禁戒，當時意勇不覺",
    "T04n0212_025:0742a22": "傷損。人之傷害自古有之，或先懷嫌，或卒",
    "T04n0212_025:0742a23": "興怒，卒興怒者猶尚可恕，先懷嫌者斯意難",
    "T04n0212_025:0742a24": "親。所以然者？夫人陰謀必有傷剋，群愚相",
    "T04n0212_025:0742a25": "逐遂致惡災，外揚不密內共情通，共相稱",
    "T04n0212_025:0742a26": "譽成惡朋友，事與願違遂致喪沒，家屬財產",
    "T04n0212_025:0742a27": "斯皆入官，人所憎嫉惡聞其聲。是故說曰，不",
    "T04n0212_025:0742a28": "藏恚怒懷也。以善滅其惡，欲怒癡無餘者，所",
    "T04n0212_025:0742a29": "謂善者賢聖道品是也，乘此道品，猶四瀆水",
    "T04n0212_025:0742b01": "斷流而無所畏難，滅渡諸惡部使不復生，",
    "T04n0212_025:0742b02": "有災吐毒欲怒癡生，拔三根栽種其三業，",
    "T04n0212_025:0742b03": "仰脩道觀進趣四道有何難受？是故說曰，以",
    "T04n0212_025:0742b04": "善滅其惡，欲怒癡無餘也。",
    "T04n0212_025:0742b05": "隻行勿逐愚，　　欲群當逐智，",
    "T04n0212_025:0742b06": "智者滅其惡，　　如鶴擇乳飲。",
    "T04n0212_025:0742b07": "隻行勿逐愚者，所謂隻行者，在閑靜之處",
    "T04n0212_025:0742b08": "意不分散，思惟善本繫念在前，設欲同處當",
    "T04n0212_025:0742b09": "與善知識從事，莫與惡知識從事，是故說曰，",
    "T04n0212_025:0742b10": "隻行勿逐愚也。欲群當逐智者，世多有人慕",
    "T04n0212_025:0742b11": "及上賢，追逐有智持戒精進辯才深邃，堪說",
    "T04n0212_025:0742b12": "道教不懷疲勞，是故說曰，欲群當逐智也。智",
    "T04n0212_025:0742b13": "者滅其惡者，智慧之人明古達今，出言所",
    "T04n0212_025:0742b14": "說必有所濟，晝夜孜孜思惟道術，承受明智",
    "T04n0212_025:0742b15": "所吐言教，以善功德消滅眾惡，是故說曰，",
    "T04n0212_025:0742b16": "智者滅其惡也。如鶴擇乳飲者，如昔有人多",
    "T04n0212_025:0742b17": "捕群鶴孚乳滋長，展轉相生其數無限，養鶴",
    "T04n0212_025:0742b18": "之法，以水和乳乃得食之，鶴之常法當食之",
    "T04n0212_025:0742b19": "時，鼻孔出氣吹水兩闢純食其乳，鳥之頑",
    "T04n0212_025:0742b20": "鹵由能分別去水食乳。今之比丘能不爾",
    "T04n0212_025:0742b21": "乎？當選其善蠲除其惡，如彼鳥鶴深知好惡",
    "T04n0212_025:0742b22": "也。是故說曰，如鶴擇乳飲也。",
    "T04n0212_025:0742b23": "觀世若干變，　　知法起滅跡，",
    "T04n0212_025:0742b24": "賢聖不樂世，　　愚者不處賢。",
    "T04n0212_025:0742b25": "觀世若干變者，所謂世者世有三品：一者器",
    "T04n0212_025:0742b26": "世，二者陰世，三者眾生世。此三世者貯病",
    "T04n0212_025:0742b27": "之牢室，內外堅固非醫所療治，內者四百",
    "T04n0212_025:0742b28": "四病同時俱作，外者含毒之類，蚖蛇百足蝮",
    "T04n0212_025:0742b29": "蠍虎狼所見噬螫，眾變若干其事不同，水",
    "T04n0212_025:0742c01": "火盜賊怨讎之類竊來傷害。是故說曰，觀世",
    "T04n0212_025:0742c02": "若干變也。知法起滅跡，知跡起滅其事有",
    "T04n0212_025:0742c03": "二：一者結跡，二者陰跡。能滅其事乃應無",
    "T04n0212_025:0742c04": "為，是故名曰，知法起滅跡。賢聖不樂世，愚者",
    "T04n0212_025:0742c05": "不處賢者，賢聖永滅諸惡不處群俗，鶴飛",
    "T04n0212_025:0742c06": "則高不樂丘塚，猩猩好淨不處廁溷，賢聖",
    "T04n0212_025:0742c07": "之人亦復如是，不處群俗與共同光；愚者好",
    "T04n0212_025:0742c08": "惡不處賢眾。是故說曰，賢聖不樂世，愚者不",
    "T04n0212_025:0742c09": "處賢也。",
    "T04n0212_025:0742c10": "解知念待味，　　思惟休息義，",
    "T04n0212_025:0742c11": "無熱無飢想，　　當服於法味。",
    "T04n0212_025:0742c12": "解知念待味者，經歷無數生死已來，未曾得",
    "T04n0212_025:0742c13": "此念待之味，世多甘美殊勝之味，苷蔗葡",
    "T04n0212_025:0742c14": "萄如此之比不可稱數，晝夜享之無有厭足；",
    "T04n0212_025:0742c15": "然不從此得至無為，念待味者未曾經口，設",
    "T04n0212_025:0742c16": "當一遇永無飢渴，其餘味者展轉生死墜",
    "T04n0212_025:0742c17": "墮三塗，欲求出期實為難矣。是故說曰，解知",
    "T04n0212_025:0742c18": "念待味也。思惟休息義者，彼脩行人專精一",
    "T04n0212_025:0742c19": "已思惟禪定，心所念法終不錯亂，從初至竟",
    "T04n0212_025:0742c20": "不識其緒，是故說曰，思惟休息義也。無熱無",
    "T04n0212_025:0742c21": "飢想者，貪欲是熱、瞋恚是熱、愚癡是熱、飢渴",
    "T04n0212_025:0742c22": "是熱，能斷此飢渴熱者，其事甚難；正使飲",
    "T04n0212_025:0742c23": "此四大海水欲消其渴者，未始見也。欲除其",
    "T04n0212_025:0742c24": "渴永使不生，唯有八解澄淨之味，乃得消",
    "T04n0212_025:0742c25": "此眾渴之本。是故說曰，無熱無渴想。當服",
    "T04n0212_025:0742c26": "於法味者，所謂法味，眾施法施勝，眾味法味",
    "T04n0212_025:0742c27": "勝，得此味者法身不離苦本，斷諸世俗飢渴",
    "T04n0212_025:0742c28": "之患，人欲修學求其解脫，不得甘露至要之",
    "T04n0212_025:0742c29": "味者，安坐無為？不自慇懃欲求得道跡者甚",
    "T04n0212_025:0743a01": "為難矣。是故說曰，當服於法味也。",
    "T04n0212_025:0743a02": "人不損其心，　　亦不毀其意，",
    "T04n0212_025:0743a03": "以善永滅惡，　　不憂墮惡道。",
    "T04n0212_025:0743a04": "人不損其心，亦不毀其意者，人初立行先習",
    "T04n0212_025:0743a05": "善法，初意猶豫乍信乍不信，其意勇者聞輒",
    "T04n0212_025:0743a06": "信解，意狐疑者不達於法，此人必當經歷生",
    "T04n0212_025:0743a07": "死，億佛超過不蒙得度。設損其心不毀其",
    "T04n0212_025:0743a08": "意，欲得至道取之甚易。人欲脩學專意乃獲，",
    "T04n0212_025:0743a09": "如匹夫聞彼有法，中路多難無由經過，一意",
    "T04n0212_025:0743a10": "念彼形意以達。何以故知？如彼得通之人，心",
    "T04n0212_025:0743a11": "念形以隨，是故說曰，人不損其心，亦不毀其",
    "T04n0212_025:0743a12": "意也。以善永滅惡，不憂墮惡道者，夫人習行",
    "T04n0212_025:0743a13": "敦崇道業，世俗見根而現在前，雖有善根，斯",
    "T04n0212_025:0743a14": "是世俗有漏之行，不興想著求於上及，斯人",
    "T04n0212_025:0743a15": "終不憂墮惡趣。是故說曰，以善永滅惡，不憂",
    "T04n0212_025:0743a16": "墮惡道也。",
    "T04n0212_025:0743a17": "人欲練其神，　　要當數修琢，",
    "T04n0212_025:0743a18": "智者易彫飾，　　乃名世之雄，",
    "T04n0212_025:0743a19": "能親近彼者，　　安隱無憂惱。",
    "T04n0212_025:0743a20": "人欲練其神，要當數修琢者，舊學之人外虛",
    "T04n0212_025:0743a21": "內實，或有潛隱山藪，或有佯狂遊世，行雖",
    "T04n0212_025:0743a22": "不同所濟等一，此不取形器，此純練精神定",
    "T04n0212_025:0743a23": "意不錯，行人權現千轉百化，要設方便導引",
    "T04n0212_025:0743a24": "眾生至百練室；所謂室者，泥洹虛寂無為城",
    "T04n0212_025:0743a25": "是。是故說曰，人欲練其神，要當數修琢也。",
    "T04n0212_025:0743a26": "智者易彫飾，乃名世之雄者，捷疾利根之人",
    "T04n0212_025:0743a27": "出言成律，必欲所度得四辯才，義辯法辯辭",
    "T04n0212_025:0743a28": "辯應辯，義辯法辯者此二攝內法，辭辯應辯",
    "T04n0212_025:0743a29": "者此二攝外法。是故說曰，智者易彫飾，乃名",
    "T04n0212_025:0743b01": "世之雄也。能親近彼者，安隱無憂惱者，人執",
    "T04n0212_025:0743b02": "威儀進止去來周旋往返，皆執威儀不失其",
    "T04n0212_025:0743b03": "節，猶如眾花競敷香氣遠布；履行之人亦",
    "T04n0212_025:0743b04": "復如是，戒聞施德諸總持門定意不散者，",
    "T04n0212_025:0743b05": "能親近此無所違失，便能成就無漏聖行。是",
    "T04n0212_025:0743b06": "故說曰，能親近彼者，安隱無憂惱。",
    "T04n0212_025:0743b07": "永息無過者，　　柔和不卒暴，",
    "T04n0212_025:0743b08": "吹棄諸惡法，　　如風落其葉。",
    "T04n0212_025:0743b09": "永息無過者，柔和不卒暴者，諸根具足無所",
    "T04n0212_025:0743b10": "流溢，所說專正言不卒暴，威儀禮節無所漏",
    "T04n0212_025:0743b11": "失，如斯之人，無有儔匹亦無過者，是故說曰，",
    "T04n0212_025:0743b12": "永息無過者，柔和不卒暴也。吹棄諸惡法，如",
    "T04n0212_025:0743b13": "風去其葉者，行人執意鏗然不動，執信堅",
    "T04n0212_025:0743b14": "固毫釐不犯，去諸惡法日進其善，晝夜挍",
    "T04n0212_025:0743b15": "飾不令有塵，如鐵生垢瑩治乃明，人心重垢",
    "T04n0212_025:0743b16": "須慧乃照，是故說曰：吹棄諸惡法，如風去其",
    "T04n0212_025:0743b17": "葉也。",
    "T04n0212_025:0743b18": "無故畏彼人，　　謗毀清淨者，",
    "T04n0212_025:0743b19": "尋惡獲其力，　　煙雲風所吹。",
    "T04n0212_025:0743b20": "無故畏彼人，謗毀清淨者，人之脩學除穢為",
    "T04n0212_025:0743b21": "上，行人除垢唯修清淨，功德充滿何懼不達，",
    "T04n0212_025:0743b22": "心無慳嫉者，崇其道根豁然自寤，斯由通達",
    "T04n0212_025:0743b23": "了深要故。清淨之人無有結使，愚者謗毀謂",
    "T04n0212_025:0743b24": "為不淨，謗毀聖者受無擇罪。斯由福報積行",
    "T04n0212_025:0743b25": "所致。是故說曰，無故畏彼人，謗毀清淨者也。尋",
    "T04n0212_025:0743b26": "惡獲其力，煙雲風所吹者，世人執迷以惡為",
    "T04n0212_025:0743b27": "妙，由是殃禍漸入泰山，造地獄餓鬼雜畜生",
    "T04n0212_025:0743b28": "之罪，是故說曰，尋惡獲其力，煙雲風所吹也。",
    "T04n0212_025:0743b29": "人之為行，　　各各自知，　　善之為善，",
    "T04n0212_025:0743c01": "惡之為惡。",
    "T04n0212_025:0743c02": "人之為行，各各自知者，人之修行志趣若干，",
    "T04n0212_025:0743c03": "惡者自知惡、善者自知善，雖為善惡不自知",
    "T04n0212_025:0743c04": "者受報一倍，善者受福無窮，惡者受罪一倍，",
    "T04n0212_025:0743c05": "淨者受淨行，不淨者受不淨行；臨終之時善",
    "T04n0212_025:0743c06": "惡然別，若神來迎，見宮殿屋舍園觀浴池神",
    "T04n0212_025:0743c07": "不錯亂，衣被服飾自然著體，天女圍遶共相",
    "T04n0212_025:0743c08": "娛樂，還自見光所照無礙。積惡之人臨死之",
    "T04n0212_025:0743c09": "日神識倒錯，但見大火劍戟，見蹲鵄野狐羅",
    "T04n0212_025:0743c10": "剎妖魅虎狼惡獸，復見刀山劍樹荊棘坑坎",
    "T04n0212_025:0743c11": "惡鬼圍遶。是故說曰，善之為善，惡之為惡也。",
    "T04n0212_025:0743c12": "人之為惡，　　後自受報，　　已不為惡，",
    "T04n0212_025:0743c13": "後無所憂。",
    "T04n0212_025:0743c14": "人之為惡，後自受報者，夫人為惡自招禍患，",
    "T04n0212_025:0743c15": "非有父母兄弟宗族代受其罪；自不為惡後",
    "T04n0212_025:0743c16": "不受報，如此之人，生則遇聖當受其福，非",
    "T04n0212_025:0743c17": "父母兄弟代獲其慶，意自清潔不累於人，自",
    "T04n0212_025:0743c18": "行清淨自受其報。是故說曰，人之為惡，後自",
    "T04n0212_025:0743c19": "受報，已不為惡，後無所憂也。",
    "T04n0212_025:0743c20": "達己淨不淨，　　何慮他人淨？",
    "T04n0212_025:0743c21": "愚者不自練，　　如鐵鑽純鋼。",
    "T04n0212_025:0743c22": "達己淨不淨，何慮他人淨者，己自清淨亦能",
    "T04n0212_025:0743c23": "使彼行清淨，己行不均焉能使彼得清淨行？",
    "T04n0212_025:0743c24": "是故說曰，達己淨不淨，何慮他人淨也。愚者",
    "T04n0212_025:0743c25": "不自練，如鐵鑽純鋼者，愚人所習終日不窮，",
    "T04n0212_025:0743c26": "一日所造墜墮永劫，雖遇賢聖不蒙濟度，猶",
    "T04n0212_025:0743c27": "鐵鑽純鋼功至不可獲。是故說曰，愚者不自",
    "T04n0212_025:0743c28": "練，如鐵鑽純鋼也。",
    "T04n0212_025:0743c29": "若眼見非邪，　　黠人求方便，",
    "T04n0212_025:0744a01": "智者善壽世，　　亦不為眾惡。",
    "T04n0212_025:0744a02": "若眼見非邪者，夫人習行專精為惡，若眼",
    "T04n0212_025:0744a03": "見色不起眼識，若好若醜意悉平等，設見好",
    "T04n0212_025:0744a04": "色不興染著，設見惡色亦不懷慼，是故說曰，",
    "T04n0212_025:0744a05": "若眼見非邪。黠人求方便者，見彼眼色知為",
    "T04n0212_025:0744a06": "非真，為磨滅法遷轉不住，生者有盡常者亦",
    "T04n0212_025:0744a07": "滅，愚者翫習智者所嗤，是故說曰，黠人求方",
    "T04n0212_025:0744a08": "便也。智者善壽世，亦不為眾惡者，智人所施",
    "T04n0212_025:0744a09": "教權化非一，防惡於無形，養福於自然，執",
    "T04n0212_025:0744a10": "行不累於世，言教不損於形質；在世周旋，",
    "T04n0212_025:0744a11": "未幾彼壽，見短如有恥，見長不自稱，在世訖",
    "T04n0212_025:0744a12": "其壽，終不為惡行。是故說曰，智者善壽世，不",
    "T04n0212_025:0744a13": "為眾惡也。",
    "T04n0212_025:0744a14": "商人在路懼，　　伴少而貨多，",
    "T04n0212_025:0744a15": "經過嶮難處，　　然有折軸憂。",
    "T04n0212_025:0744a16": "商人在路懼，伴少而貨多者，昔有眾賈商人",
    "T04n0212_025:0744a17": "冒涉途路，經過曠野嶮難之中，路多盜賊",
    "T04n0212_025:0744a18": "無由自免，所齎財寶無有資糧，同伴行人",
    "T04n0212_025:0744a19": "無有器仗用自防備，行人既少財寶極多，心",
    "T04n0212_025:0744a20": "懷恐懼神識熾然。有一黠者告其同伴：「勿生",
    "T04n0212_025:0744a21": "恐懼，吾當設計得免此難。」眾人意正便得無",
    "T04n0212_025:0744a22": "他。是故說曰，商人在路懼，伴少而貨多也。經",
    "T04n0212_025:0744a23": "過嶮難處，然有折軸憂者，道路嶮難不遇良",
    "T04n0212_025:0744a24": "伴，捨其大道隨其細徑，不達所至中遇車",
    "T04n0212_025:0744a25": "壞，前伴不顧後伴共相捐棄。是以世尊借此",
    "T04n0212_025:0744a26": "為喻，欲使後生深識罪福，受化者無毫釐之",
    "T04n0212_025:0744a27": "礙，演教者不捐其功。是故說曰，經過嶮難處，",
    "T04n0212_025:0744a28": "然有折軸憂。",
    "T04n0212_025:0744a29": "有身無瘡痏，　　不為毒所害，",
    "T04n0212_025:0744b01": "毒無奈瘡何，　　無惡無所造。",
    "T04n0212_025:0744b02": "猶如調達在羅閱城，興謀害心，後事彰露舉",
    "T04n0212_025:0744b03": "國聞知，時王阿闍世語調達曰：「汝宜出國，",
    "T04n0212_025:0744b04": "不須住此，十六大國莫不聞知。云何此有",
    "T04n0212_025:0744b05": "調達造作眾惡，起傷害心向於如來？」調達聞",
    "T04n0212_025:0744b06": "已內懷憂慼，心不自寧便還本國，宿怨不",
    "T04n0212_025:0744b07": "盡為恚結所纏，唐突菩薩宮內，語瞿夷曰：",
    "T04n0212_025:0744b08": "「我今取汝拜為第一夫人，不審聖女為可爾",
    "T04n0212_025:0744b09": "不？」瞿夷聞之語調達曰：「前汝右手吾欲把之。」",
    "T04n0212_025:0744b10": "調達尋舒手使把，扼腕骨碎五指血出，當時",
    "T04n0212_025:0744b11": "迷悶良久乃穌。瞿夷語曰：「除悉達力，更無",
    "T04n0212_025:0744b12": "有人出我上者，設當與汝相把持者，身體",
    "T04n0212_025:0744b13": "碎爛劇於塵霧，猶如力人指壞千樹，隨意碎",
    "T04n0212_025:0744b14": "之有何難乎？」是時調達，轉進入宮殿坐菩薩",
    "T04n0212_025:0744b15": "床，宮人見之悉共嫌恨，即前競捉擲于床下，",
    "T04n0212_025:0744b16": "即傷左臗不堪行來，家人輦輿還歸本舍。諸",
    "T04n0212_025:0744b17": "釋皆嫌皆來告語：「汝今調達宜可改更向佛",
    "T04n0212_025:0744b18": "懺悔。」調達聞之私設巧詐，密作鐵爪害毒",
    "T04n0212_025:0744b19": "塗之，外形柔和內懷瞋恚。爾時調達憶佛所",
    "T04n0212_025:0744b20": "說：「瞿曇沙門恒陳此言：『有身無瘡痏，不為",
    "T04n0212_025:0744b21": "毒所害，毒無奈瘡何，無惡無所造。』我今當往",
    "T04n0212_025:0744b22": "佯如懺悔，以爪摑壞其脚，毒氣流溢自當",
    "T04n0212_025:0744b23": "取死。」諸人輦輿往詣世尊，去世尊三七仞，",
    "T04n0212_025:0744b24": "語左右人：「下我在地，吾欲步往。」尋下在地。尋",
    "T04n0212_025:0744b25": "時地中勇火沸出，纏裹其身將入地獄。是",
    "T04n0212_025:0744b26": "故說曰，有身無瘡痏，不為毒所害，毒無奈瘡",
    "T04n0212_025:0744b27": "何也。",
    "T04n0212_025:0744b28": "多有行眾惡，　　必為身作累，",
    "T04n0212_025:0744b29": "施善布恩德，　　此事甚為難。",
    "T04n0212_025:0744c01": "多有行眾惡，必為身作累者，世多有人布惡",
    "T04n0212_025:0744c02": "自侵不合聖諦，屠割魚獵養猪畜雞，張施",
    "T04n0212_025:0744c03": "懸弶以捕群鹿，為賊殺賊縛就獄卒，真陀",
    "T04n0212_025:0744c04": "羅種絃索飛綸，如是惡行眾生不可稱說，",
    "T04n0212_025:0744c05": "如斯之類必為身作患，死入地獄受痛難量，",
    "T04n0212_025:0744c06": "是故說曰，多有行眾惡，必為身作累也。施善",
    "T04n0212_025:0744c07": "布恩德，此事甚為難者，人能自察前世後世",
    "T04n0212_025:0744c08": "善惡報應，廣施周窮，侵肌之貨，以施於人，此",
    "T04n0212_025:0744c09": "事甚難。是故說曰，施善布恩德，此事甚為難",
    "T04n0212_025:0744c10": "也。",
    "T04n0212_025:0744c11": "善哉修善者，　　善哉為甚惡，",
    "T04n0212_025:0744c12": "惡惡自為易，　　惡人為善難。",
    "T04n0212_025:0744c13": "善哉脩善者，善人脩善行應自然，為惡之徒",
    "T04n0212_025:0744c14": "不可親近，為善之人諸佛衛護，諸天世人所",
    "T04n0212_025:0744c15": "可愛敬，所至之方終不離善知識，是故說曰，",
    "T04n0212_025:0744c16": "善哉脩善者。善哉為甚惡者，人之為惡日",
    "T04n0212_025:0744c17": "增無損，猶如蔓草不種自滋，正使鏟其地",
    "T04n0212_025:0744c18": "淨故處，猶生不息，是故說曰，善哉為甚惡也。",
    "T04n0212_025:0744c19": "惡惡自為易，惡人為善難者，猶如真陀羅種，",
    "T04n0212_025:0744c20": "恒擔死人捐棄塚間，心恒喜歡無所畏忌，心",
    "T04n0212_025:0744c21": "倍歡喜以自娛樂；猶若典獄之人守護杻械，",
    "T04n0212_025:0744c22": "晝夜行惡自謂為尊。賢聖之人觀此眾變以",
    "T04n0212_025:0744c23": "為大患，應死之人將詣都市，舉足下足以近",
    "T04n0212_025:0744c24": "死地，三界酸楚何可貪慕？是故說曰，惡惡自",
    "T04n0212_025:0744c25": "為易，惡人為善難也。",
    "T04n0212_025:0744c26": "愚者自謂正，　　猶惡未成熟，",
    "T04n0212_025:0744c27": "惡以成熟滿，　　諸苦亦復熟。",
    "T04n0212_025:0744c28": "愚者自謂正，猶惡未成熟者，愚人自念所行",
    "T04n0212_025:0744c29": "專正，餘者所作皆為非法，見行善者共憎嫉",
    "T04n0212_025:0745a01": "之，罪根以具癡心純熟，然後乃知我所作",
    "T04n0212_025:0745a02": "非。今我造惡非父母為，亦非兄弟宗親所造，",
    "T04n0212_025:0745a03": "分受其罪悔無所及，非天非鬼非沙門梵志",
    "T04n0212_025:0745a04": "之所造，我今自知罪之根本，上不怨天下不",
    "T04n0212_025:0745a05": "尤地，甘心受罪知復奈何。是故說曰，愚者自",
    "T04n0212_025:0745a06": "謂正，猶惡未成熟也。惡以成熟滿，諸苦亦復",
    "T04n0212_025:0745a07": "受者，積罪之人入獄受報，十三種焰纏裹",
    "T04n0212_025:0745a08": "其身，死而復穌求死不得，要償故罪以盡無",
    "T04n0212_025:0745a09": "餘，然後乃出；若在畜生，愚癡所蔽不識真道，",
    "T04n0212_025:0745a10": "領腫脊壞穿鼻羈頭枷鎖手脚；若生餓鬼，晝",
    "T04n0212_025:0745a11": "夜飢渴腹若泰山咽細若鍼，身長四十里，",
    "T04n0212_025:0745a12": "一寸千隔；若在人中，貧賤困悴衣不蓋形",
    "T04n0212_025:0745a13": "食不充口。是故說曰，惡以成熟滿，諸苦亦復",
    "T04n0212_025:0745a14": "熟也。",
    "T04n0212_025:0745a15": "賢者見於惡，　　不為惡所熟，",
    "T04n0212_025:0745a16": "如惡以不熟，　　惡者觀其惡。",
    "T04n0212_025:0745a17": "賢者見於惡，不為惡所熟者，彼執行人見其",
    "T04n0212_025:0745a18": "行惡隨時訶諫，此非妙行輪轉生死求出甚",
    "T04n0212_025:0745a19": "難，於三惡道造罪根本，是故說曰，賢者見於",
    "T04n0212_025:0745a20": "惡，不為惡所熟也。如惡以不熟，惡者觀其惡",
    "T04n0212_025:0745a21": "者，如人作惡後尋懷悔：「咄我所作，將非其",
    "T04n0212_025:0745a22": "宜，人之所嫉，我今習之，將非是我執意誤乎？",
    "T04n0212_025:0745a23": "自今改悔，觀惡穢污。」是故說曰，如惡以不熟，",
    "T04n0212_025:0745a24": "惡者觀其惡也。",
    "T04n0212_025:0745a25": "賢者觀其惡，　　乃至賢不熟，",
    "T04n0212_025:0745a26": "設以賢熟者，　　賢賢自相觀。",
    "T04n0212_025:0745a27": "賢者觀其惡，乃至賢不熟者，賢人守戒眾德",
    "T04n0212_025:0745a28": "具足，多聞辯慧言無缺漏，出言柔和常行真",
    "T04n0212_025:0745a29": "誠，行四等心慈愍一切，見小過隙便懷恐懼，",
    "T04n0212_025:0745b01": "況當造無擇之罪？是故說曰，賢者觀其惡，乃",
    "T04n0212_025:0745b02": "至賢不熟也。設以賢熟者，賢賢自相觀者，",
    "T04n0212_025:0745b03": "賢者自察自觀性行：「我今所致供養者，皆由",
    "T04n0212_025:0745b04": "前身積學所致，宿不種福布恩施德，今日何",
    "T04n0212_025:0745b05": "緣得此福報？今不謹慎重行其德者，後更受",
    "T04n0212_025:0745b06": "形無福可憑，復當流浪經歷生死，方便積行",
    "T04n0212_025:0745b07": "久乃成就，其間艱難非度所知非算所籌，過",
    "T04n0212_025:0745b08": "佛恒沙不覩不聞，由行自墜至今不度。」是故",
    "T04n0212_025:0745b09": "說曰，設以賢熟者，賢賢自相觀也。",
    "T04n0212_025:0745b10": "人雖為惡行，　　亦不數數作，",
    "T04n0212_025:0745b11": "於彼意不樂，　　知惡之為苦。",
    "T04n0212_025:0745b12": "人雖為惡行，亦不數數作者，人為惡行當自",
    "T04n0212_025:0745b13": "改更，備受三塗八難之苦，於中求出亦甚難",
    "T04n0212_025:0745b14": "得。是故智者，制以禁法防以未然，設受其報",
    "T04n0212_025:0745b15": "猶輕，若在地獄湯冷水微受苦無幾，斯由悔",
    "T04n0212_025:0745b16": "過知罪根本；若作畜生負擔不重，食以隨時",
    "T04n0212_025:0745b17": "不加苦痛；若為餓鬼，鬼有四種，生作豪尊",
    "T04n0212_025:0745b18": "餓鬼，衣食自然；若處人間，豪富大族無所渴",
    "T04n0212_025:0745b19": "乏；若生於天，微福之報，食以覆口自恥福少。",
    "T04n0212_025:0745b20": "是故說曰，人雖為惡行，亦不數數作也。於彼",
    "T04n0212_025:0745b21": "意不樂，知惡之為苦者，學人見惡意不願樂，",
    "T04n0212_025:0745b22": "自攝其意不使分散，罪雖微細報如泰山，猛",
    "T04n0212_025:0745b23": "火雖小焚燒山野，是以智者常當防慮，知惡",
    "T04n0212_025:0745b24": "根源眾苦之首。是故說曰，於彼意不樂，知惡",
    "T04n0212_025:0745b25": "之為苦也。",
    "T04n0212_025:0745b26": "人能作其福，　　亦當數數造，",
    "T04n0212_025:0745b27": "於彼意願樂，　　善受其福報。",
    "T04n0212_025:0745b28": "人能作其福，亦當數數造者，人生一世所以",
    "T04n0212_025:0745b29": "致貧窮者，皆由前身慳結所誤。是以聖人觸",
    "T04n0212_025:0745c01": "類所說，先以施惠為首，雖復貧窮，要當少多",
    "T04n0212_025:0745c02": "減損以補曩愆，雖無財貨當自役己出力作",
    "T04n0212_025:0745c03": "使，脩補神祠佐助眾事，不使日夜闕其福業，",
    "T04n0212_025:0745c04": "彈指之頃念善亦是，況復躬自行功德乎？是",
    "T04n0212_025:0745c05": "故說曰，人能作其福，亦當數數造也。於彼意",
    "T04n0212_025:0745c06": "願樂，善受其福報者，人之脩福多所潤及，見",
    "T04n0212_025:0745c07": "行善者代其歡喜，輒自出財勸助為福，見身",
    "T04n0212_025:0745c08": "獲祐善名流布，見者心歡靡不致敬，生輒遇",
    "T04n0212_025:0745c09": "聖不墮八無閑處，是故說曰，於彼意願樂，善",
    "T04n0212_025:0745c10": "受其福報。",
    "T04n0212_025:0745c11": "先當制善心，　　攝持惡根本，",
    "T04n0212_025:0745c12": "由是興福業，　　心由樂於惡。",
    "T04n0212_025:0745c13": "先當制善心，攝持惡根本者，善心具足勿令",
    "T04n0212_025:0745c14": "分散，執意在前如擎油鉢，戰戰兢兢如避劫",
    "T04n0212_025:0745c15": "燒，當以無常苦空非身，除心穢垢沐浴使淨，",
    "T04n0212_025:0745c16": "是故說曰，先當制善心，攝持惡根本也。由是",
    "T04n0212_025:0745c17": "興福業，心由樂於惡者，人不行善作後世資",
    "T04n0212_025:0745c18": "糧者，命終燒身之患，日夜為惡不能自改，是",
    "T04n0212_025:0745c19": "故說曰，由是興福業，心由樂於惡也。",
    "T04n0212_025:0745c20": "為惡雖復少，　　後世受苦深，",
    "T04n0212_025:0745c21": "當獲無邊報，　　如毒在心腹。",
    "T04n0212_025:0745c22": "為惡雖復少，後世受苦深者，人意不固所行",
    "T04n0212_025:0745c23": "無記，少多為罪或覺不覺，要當受報不免其",
    "T04n0212_025:0745c24": "對，無慚無愧不求出要求度世道，是故說曰，",
    "T04n0212_025:0745c25": "為惡雖復少，後世受苦深也。當獲無邊報，如",
    "T04n0212_025:0745c26": "毒在心腹者，少多有隙塵垢染意，便當受於",
    "T04n0212_025:0745c27": "無邊之罪，或觸嬈人使興惡行，由是自致墮",
    "T04n0212_025:0745c28": "無邊罪，或離別眷屬鬪亂家室，如此之苦眾",
    "T04n0212_025:0745c29": "惱無數。是故說曰，當獲無邊報，如毒在心腹",
    "T04n0212_025:0746a01": "也。",
    "T04n0212_025:0746a02": "為福雖少，　　後受大福，　　當獲大報，",
    "T04n0212_025:0746a03": "如種獲實。",
    "T04n0212_025:0746a04": "為福雖少，後受大福者，人之為福唯存在心，",
    "T04n0212_025:0746a05": "不在財物有多有少，設施物多內心悋惜，後",
    "T04n0212_025:0746a06": "獲其福亦不足言；施物雖少心意普等，廣",
    "T04n0212_025:0746a07": "及一切不自為己，後獲其福不可稱限。是故",
    "T04n0212_025:0746a08": "說曰，為福雖少，後受大福也。當獲大報，如種",
    "T04n0212_025:0746a09": "獲實者，後受天人自然之福，顏色從容，恒",
    "T04n0212_025:0746a10": "處中國不在邊境，言從語用不傷人意，饒財",
    "T04n0212_025:0746a11": "多寶不懷憎嫉，在家脩德宗族和穆，設當出",
    "T04n0212_025:0746a12": "家捐棄恩愛，剃除鬚髮著三法衣，苦形學道",
    "T04n0212_025:0746a13": "除榮冀心，越次取證盡其有漏成無漏行，眾",
    "T04n0212_025:0746a14": "德普備功福具滿，猶如田夫多種獲報，倉庫",
    "T04n0212_025:0746a15": "盈滿意志歡喜，內自慶賀功不唐舉。是故說",
    "T04n0212_025:0746a16": "曰，當獲大報，如種獲實也。",
    "T04n0212_025:0746a17": "無過而強輕，　　無恚而強侵，",
    "T04n0212_025:0746a18": "當於十品處，　　便當趣於彼。",
    "T04n0212_025:0746a19": "無過而強輕，無恚而強侵者，如彼有人無有",
    "T04n0212_025:0746a20": "恚嫉憍慢之心，然愚騃之人，興意向彼起謀",
    "T04n0212_025:0746a21": "害心，諸佛世尊慈愍一切，見有哀苦拔濟其",
    "T04n0212_025:0746a22": "難，興念生類如母愛子。是故說曰，無過而強",
    "T04n0212_025:0746a23": "輕，無恚而強侵也。當於十品處，便當趣於彼",
    "T04n0212_025:0746a24": "者，所謂十品者，一名無救，二名焰，三名大",
    "T04n0212_025:0746a25": "焰，四名黑繩，五名啼哭，六名大啼哭，七名等",
    "T04n0212_025:0746a26": "害，八名等命，九者畜生，十者餓鬼。其有眾生",
    "T04n0212_025:0746a27": "惡心熾盛，壽終之後不離此十處。是故說曰，",
    "T04n0212_025:0746a28": "當於十品處，便當趣於彼也。",
    "T04n0212_025:0746a29": "痛痒語麤獷，　　此形必壞敗，",
    "T04n0212_025:0746b01": "眾病所酷切，　　心亂而不定，",
    "T04n0212_025:0746b02": "宗族別離散，　　財貨費耗盡，",
    "T04n0212_025:0746b03": "王者所劫略，　　所願不從意，",
    "T04n0212_025:0746b04": "或復無數變，　　為火所焚燒，",
    "T04n0212_025:0746b05": "身壞無智慧，　　亦趣於十品。",
    "T04n0212_025:0746b06": "此上諸偈，盡是如來神口所說，調達愚教阿",
    "T04n0212_025:0746b07": "闍世酒飲暴象醉向如來。是時，世尊尋向彼",
    "T04n0212_025:0746b08": "象而說斯偈。",
    "T04n0212_025:0746b09": "作惡勿言無，　　久作言無罪，",
    "T04n0212_025:0746b10": "屏猥言無罪，　　斯皆有證驗。",
    "T04n0212_025:0746b11": "夫人作惡事有輕重，意盛不捨不能去離不",
    "T04n0212_025:0746b12": "求出要，藏隱自匿，亦復不能向人陳說；是",
    "T04n0212_025:0746b13": "以世尊教誨後人，新作舊造下至屏猥之處，",
    "T04n0212_025:0746b14": "善惡冥報不可藏匿。是故說曰，作惡勿言無，",
    "T04n0212_025:0746b15": "久作言無罪也。屏猥言無罪，斯皆有證驗者，",
    "T04n0212_025:0746b16": "人欲設意在屏猥處造諸罪根，當時雖可免",
    "T04n0212_025:0746b17": "萌類謗，然復不免後世報對。是故說曰，屏",
    "T04n0212_025:0746b18": "猥言無罪，斯皆有證驗也。",
    "T04n0212_025:0746b19": "作惡言有憂，　　久作亦言憂，",
    "T04n0212_025:0746b20": "屏猥亦言憂，　　彼報亦有憂。",
    "T04n0212_025:0746b21": "人之造惡初意赫熾不自覺知，當時心勇謂",
    "T04n0212_025:0746b22": "為應爾。爾時世尊便引其喻，如日初沒之際，",
    "T04n0212_025:0746b23": "山川樹影皆各垂陰遂至於冥，今此群惑之",
    "T04n0212_025:0746b24": "徒執迷亦爾，造身口行不善之本，臨終之",
    "T04n0212_025:0746b25": "日諸惡重陰，各各自隨漸漸將至冥室受報。",
    "T04n0212_025:0746b26": "是故說曰，作惡言有憂，久作亦言憂，屏猥亦",
    "T04n0212_025:0746b27": "言憂，彼報亦有憂也。",
    "T04n0212_025:0746b28": "此憂彼亦憂，　　惡行二俱憂，",
    "T04n0212_025:0746b29": "彼憂彼受報，　　見行乃知審。",
    "T04n0212_025:0746c01": "所謂此憂者今現世憂，所謂彼憂者後世之",
    "T04n0212_025:0746c02": "憂，所謂此憂，不死不命終，所謂彼憂者已",
    "T04n0212_025:0746c03": "死已命終，是故說曰，此憂彼亦憂也。惡行二",
    "T04n0212_025:0746c04": "俱憂者，彼憂彼受報，見行乃知審。",
    "T04n0212_025:0746c05": "此喜彼亦喜，　　福行二俱喜，",
    "T04n0212_025:0746c06": "彼喜彼受報，　　見行自清淨。",
    "T04n0212_025:0746c07": "昔琉璃王興兵，攻伐迦維羅竭國，摧破人",
    "T04n0212_025:0746c08": "民擒獲七千，聖人見道跡者悉埋其足，使暴",
    "T04n0212_025:0746c09": "象蹋蹈殺之。略說其義。佛告比丘：「拘薩羅",
    "T04n0212_025:0746c10": "王現無反復，違聖叛真，興無擇罪，斯等",
    "T04n0212_025:0746c11": "之類却後七日自當受報。拘薩羅國，王種當",
    "T04n0212_025:0746c12": "絕，無復繼嗣，無擇地獄火焰當出，纏裹王",
    "T04n0212_025:0746c13": "身及諸侍從，悉入無擇地獄之中。」琉璃聞之",
    "T04n0212_025:0746c14": "即日嚴駕四種之兵，宮人婇女出城避災，尋",
    "T04n0212_025:0746c15": "詣恒水張帆乘船謂為免難。時，阿鼻地獄火",
    "T04n0212_025:0746c16": "焰來接及諸群眾，翼從多少悉入地獄無得",
    "T04n0212_025:0746c17": "脫者。琉璃王先未避災之時，來至舍衛城內，",
    "T04n0212_025:0746c18": "遙聞作倡伎樂歌舞戲笑五樂自娛，王問",
    "T04n0212_025:0746c19": "左右：「斯是誰家戲笑之聲乃徹於此？」諸臣白",
    "T04n0212_025:0746c20": "曰：「此是祇頭太子家中音樂之聲。」王尋遣信",
    "T04n0212_025:0746c21": "速喚使來。「我今征伐與賊戰鬪憂慮國事，祇",
    "T04n0212_025:0746c22": "頭今日方更歡樂，以五樂自娛，設我戰鬪不",
    "T04n0212_025:0746c23": "如賊者，此人必望得王尊位。」祇頭太子聞王",
    "T04n0212_025:0746c24": "召喚，尋出奉迎。王告太子：「吾與賊戰心憂",
    "T04n0212_025:0746c25": "萬國，汝今方更五樂自娛。」即拔利劍斬而捨",
    "T04n0212_025:0746c26": "去。祇頭捨身即生天上，內宮妓女五樂自娛",
    "T04n0212_025:0746c27": "不覺失主，天上婇女前後圍遶，亦復作倡伎",
    "T04n0212_025:0746c28": "樂共相娛樂。爾時世尊以天眼，觀見祇頭王",
    "T04n0212_025:0746c29": "子二處受福，在大眾中而說斯偈：",
    "T04n0212_025:0747a01": "「此喜彼亦喜，　　福行二俱喜，",
    "T04n0212_025:0747a02": "彼喜彼受報，　　見行自清淨。」",
    "T04n0212_025:0747a03": "爾時世尊，復與琉璃王而說斯偈：",
    "T04n0212_025:0747a04": "「此煮彼亦煮，　　罪行二俱煮，",
    "T04n0212_025:0747a05": "彼煮彼受罪，　　見行自有驗。」",
    "T04n0212_025:0747a06": "爾時世尊，以天眼觀見琉璃王處在地獄，拷",
    "T04n0212_025:0747a07": "掠榜笞五毒酸楚，是故世尊而說斯偈：",
    "T04n0212_025:0747a08": "「作福不作惡，　　皆由宿行法，",
    "T04n0212_025:0747a09": "終不畏死徑，　　如船截流渡。」",
    "T04n0212_025:0747a10": "昔佛先世未成等正覺時，為菩薩身，號曰一",
    "T04n0212_025:0747a11": "切施，為婆羅門故，自縛詣闕。敵國王曰：「汝",
    "T04n0212_025:0747a12": "今畏吾？」爾時一切施而說斯偈：",
    "T04n0212_025:0747a13": "「作福不作惡，　　皆由宿行法，",
    "T04n0212_025:0747a14": "終不畏死徑，　　如船截流渡。」",
    "T04n0212_025:0747a15": "昔有噉人鬼，在人中作王，恒食人肉以為厨",
    "T04n0212_025:0747a16": "宰，隣國征伐得九十九王，二十一人以為常",
    "T04n0212_025:0747a17": "則，九十九王白羅剎王曰：「隣國有王名曰善",
    "T04n0212_025:0747a18": "宿，好行施惠脩菩薩德，有所求索不逆人意，",
    "T04n0212_025:0747a19": "大王設能擒獲彼者，我等甘心受死萬無一",
    "T04n0212_025:0747a20": "恨。」爾時羅剎人王即起鬼兵往伺其便，正值",
    "T04n0212_025:0747a21": "善宿大王在外園觀浴池遊戲。有一梵志，辭",
    "T04n0212_025:0747a22": "家外學，夫梵志之法，臨辭去時白父母言：",
    "T04n0212_025:0747a23": "「我今離家追伴學問，計還之日且未有期，設",
    "T04n0212_025:0747a24": "財貨窮乏從王舉貸我還當償。」其人學問以",
    "T04n0212_025:0747a25": "得成就，來至家中，但見空屋不見人眾，即問",
    "T04n0212_025:0747a26": "隣比：「我今父母兄弟姊妹竟為所在？」隣比報",
    "T04n0212_025:0747a27": "曰：「汝學之後舉王財賄無以當償，為王所繫",
    "T04n0212_025:0747a28": "今在牢獄，欲往看者宜知是時。」其人自念：「家",
    "T04n0212_025:0747a29": "窮事狹無有財寶，設我詣獄親覲父母，復",
    "T04n0212_025:0747b01": "當拘執同受其苦不免王法，宜令在外改形",
    "T04n0212_025:0747b02": "易服竊行求索，畢償官物乃得出身耳。」其人",
    "T04n0212_025:0747b03": "復念：「隣國有王號善宿，脩行道德施心不絕，",
    "T04n0212_025:0747b04": "當往至彼至誠告情，必不見違，足償王物。」尋",
    "T04n0212_025:0747b05": "往至彼隨王乞索。王言：「大佳！當相供給，須",
    "T04n0212_025:0747b06": "吾沐浴訖當惠施，小停勿憂不負言信。」王詣",
    "T04n0212_025:0747b07": "浴池為鬼兵所擒，王尋還顧悲慼涕零，鬼王",
    "T04n0212_025:0747b08": "問曰：「我等聞王仁和博愛靡不周濟，雖遭厄",
    "T04n0212_025:0747b09": "困何為悲慼？」王報鬼曰：「我生惠施未曾有悔，",
    "T04n0212_025:0747b10": "向有梵志在外乞索，許而未與，是以憂慼耳。」",
    "T04n0212_025:0747b11": "鬼王白王：「王守誠信由來不改，如今放王施",
    "T04n0212_025:0747b12": "訖時還。」乃知王心不失誠信，王得還宮開",
    "T04n0212_025:0747b13": "藏惠施恣彼人意，尋還就信詣鬼王所。鬼王",
    "T04n0212_025:0747b14": "告曰：「汝不畏吾乎？何為受死而來？」爾時善",
    "T04n0212_025:0747b15": "宿大王向彼鬼王，而說斯偈：",
    "T04n0212_025:0747b16": "「作福不作惡，　　皆由宿行法，",
    "T04n0212_025:0747b17": "終不畏死徑，　　如船截流渡。」",
    "T04n0212_025:0747b18": "鬼王聞之內懷慚愧，改心易行思脩善本，即",
    "T04n0212_025:0747b19": "告善宿王曰：「今聞所說人中難有，今放九",
    "T04n0212_025:0747b20": "十九王。我捨此位，願王統領以法治化，我",
    "T04n0212_025:0747b21": "領鬼眾還歸本居住，若俱健者自當數覲。」即",
    "T04n0212_025:0747b22": "共離別各還所在。萬民稱慶國界清泰，共行",
    "T04n0212_025:0747b23": "十善不脩惡業，善宿積行不息，後得成佛於",
    "T04n0212_025:0747b24": "樹王下，復說斯偈：",
    "T04n0212_025:0747b25": "「作福不作惡，　　皆由宿行法，",
    "T04n0212_025:0747b26": "終不畏死徑，　　如船截流渡。」",
    "T04n0212_025:0747b27": "惡行品第二十九竟",
    "T04n0212_025:0747b28": "出曜經卷第二十五"
}