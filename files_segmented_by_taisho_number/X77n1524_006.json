{
    "X77n1524_006:0402b01": "補續高僧傳卷第六",
    "X77n1524_006:0402b02": "明吳郡華山寺沙門　明河　撰",
    "X77n1524_006:0402b03": "習禪篇",
    "X77n1524_006:0402b04": "唐　龜洋．佛手岩二師傳",
    "X77n1524_006:0402b05": "龜洋禪師。慧忠。泉之仙遊陳氏子也。九歲出家。具戒",
    "X77n1524_006:0402b06": "後。杖錫觀方。謁草菴。問。何方來。師曰。六眸峰。菴曰。還",
    "X77n1524_006:0402b07": "見六眸否。師曰。患非重瞳。菴然之。留草菴十年。旋回",
    "X77n1524_006:0402b08": "故山。屬唐武宗廢教。及宣宗詔興之。師曰。仙去者。未",
    "X77n1524_006:0402b09": "必受籙。佛去者。未必須僧。遂過中不食。不宇而禪。迹",
    "X77n1524_006:0402b10": "不出山者。三十餘年。述三偈以自見曰。雪後始知松",
    "X77n1524_006:0402b11": "栢操。雲收方見濟河分。不因世主教還俗。那辨雞羣",
    "X77n1524_006:0402b12": "與鶴羣。多年塵土謾騰騰。雖著方袍未是僧。今日修",
    "X77n1524_006:0402b13": "行依善慧。滿頭留髮候然燈。形儀雖變道常存。混俗",
    "X77n1524_006:0402b14": "心源亦不昏。試讀善財巡禮偈。當時豈例是沙門。常",
    "X77n1524_006:0402b15": "謂門弟子。眾生不能解脫者。情累爾。悟道易。明道難。",
    "X77n1524_006:0402b16": "夫明之為言。信也。如禁蛇人。信其藥呪力。以蛇綰弄",
    "X77n1524_006:0402b17": "揣懷袖中無難。未知者。怖駭棄去。但諦見自心。情見",
    "X77n1524_006:0402b18": "便破。今千疑萬慮不得用。是未見自心也。一日。忽索",
    "X77n1524_006:0402b19": "香焚罷。安坐而化。全身葬於無了禪師塔之東隅二",
    "X77n1524_006:0402b20": "百步。目為東塔。後數年。塔忽坼裂。主塔者。將發視之。",
    "X77n1524_006:0402b21": "夜寂中見無了。曰。不必更發也。今為沈陳二真身。沈",
    "X77n1524_006:0402b22": "無了姓。見馬祖。",
    "X77n1524_006:0402b23": "佛手岩行因者。鴈門人。未詳姓氏。少習儒。捨俗出家。",
    "X77n1524_006:0402b24": "遂雲遊。首謁鹿門真公。言下有省。尋抵江淮。登廬山。",
    "X77n1524_006:0402c01": "山北有岩如五指。下石窟可三丈餘。師宴處其中。因",
    "X77n1524_006:0402c02": "號佛手岩和尚。不度弟子。有鄰菴僧。為供侍。常有異",
    "X77n1524_006:0402c03": "鹿錦囊烏馴遶其側。江南李主。三詔不起。堅請就棲",
    "X77n1524_006:0402c04": "賢開法。不逾月。仍潛歸岩室。寂音為之贊曰。淮山深",
    "X77n1524_006:0402c05": "處。容我卓錫。樹下經行。岩間宴寂。六十餘年。脇不至",
    "X77n1524_006:0402c06": "席。天子三詔。掉頭不應。知不可致。南向加敬。山搖海",
    "X77n1524_006:0402c07": "驚。天空地逈。後代兒孫。則反於是。如乳中蟲。貪著世",
    "X77n1524_006:0402c08": "味。我尋其跡。為隕涕淚。師後下禪床行數步。屹立而",
    "X77n1524_006:0402c09": "化。岩頂有松一株。同日枯瘁。壽七十餘。岩之陰。骨塔",
    "X77n1524_006:0402c10": "存焉(二師皆曹山嫡孫)。",
    "X77n1524_006:0402c11": "瑞龍璋．黃檗慧傳",
    "X77n1524_006:0402c12": "瑞龍禪師。幼璋。唐相國夏侯孜猶子也。大中初。伯父",
    "X77n1524_006:0402c13": "司空。出鎮廣陵。師方七歲。游慧照寺。聞誦妙法蓮華",
    "X77n1524_006:0402c14": "經。於是跪伯父前。求出家。伯父難之。師因不飲食。不",
    "X77n1524_006:0402c15": "得已許之。依慧遠禪師剃髮。又十年受具足戒。年二",
    "X77n1524_006:0402c16": "十五游方。至高安。見白水。又謁署山二大老。皆器許",
    "X77n1524_006:0402c17": "焉。咸通十三年。見騰騰和尚者於江陵。騰騰囑曰。汝",
    "X77n1524_006:0402c18": "往天台。尋靜而居。遇安即止。已而又見憨憨和尚者。",
    "X77n1524_006:0402c19": "憨拊之曰。汝却後四十年。有巾子山下菩薩。王於江",
    "X77n1524_006:0402c20": "南。於時我法乃昌。遂去至天台山。於靜安鄉。建福唐",
    "X77n1524_006:0402c21": "院。已符騰騰之言。又住隱龍院。中和四年。浙東飢疫。",
    "X77n1524_006:0402c22": "師於溫台明三郡。收瘞遺骸數千。時謂悲增大士。乾",
    "X77n1524_006:0402c23": "寧時。雪峰甞見之。以椶櫚拂子。授師而去。天祐三年。",
    "X77n1524_006:0402c24": "錢尚父遣使童建。齎衣服香藥。入山致請。至府。署志",
    "X77n1524_006:0403a01": "德大師。館於功臣院。日夕問道。辭還山。尚父不可。乃",
    "X77n1524_006:0403a02": "建瑞龍寺於城中。以延之。禪者雲趨而集。又契憨憨",
    "X77n1524_006:0403a03": "之語。甞謂門弟子曰。老僧頃年。游歷江外嶺南荊湖。",
    "X77n1524_006:0403a04": "但有知識叢林。無不參問來。蓋為今日與諸人聚會。",
    "X77n1524_006:0403a05": "各要知箇去處。然諸方終無異說。只教諸人。歇却狂",
    "X77n1524_006:0403a06": "心。休從他覓。但隨方任真。亦無真可任。隨時受用。亦",
    "X77n1524_006:0403a07": "無時可用。設垂慈苦口。且不可呼晝作夜。更饒善巧。",
    "X77n1524_006:0403a08": "終不能指東為西。說或能爾。自是神通作怪。非干我",
    "X77n1524_006:0403a09": "事。若學語之流。不省己知非。直欲向空裏採花。波中",
    "X77n1524_006:0403a10": "取月。還著得心力否。汝今日各自退思。忽然肯去。始",
    "X77n1524_006:0403a11": "知瑞龍老漢。事不獲已。迂迴大甚。還肯麼。天成二年",
    "X77n1524_006:0403a12": "丁亥四月。師從尚父乞墳。尚父笑曰。師便爾乎。遣陸",
    "X77n1524_006:0403a13": "仁璋者。擇地西關建塔。塔畢。師往辭尚父。囑以護法",
    "X77n1524_006:0403a14": "卹民。還安坐而化。閱世八十有七。坐七十夏。詔改天",
    "X77n1524_006:0403a15": "台隱龍。為隱跡云。",
    "X77n1524_006:0403a16": "黃檗山。慧禪師。洛陽人也。少出家。業小經論學。因增",
    "X77n1524_006:0403a17": "受菩薩戒。嘆曰大士攝律儀。與吾本受聲聞戒。俱止",
    "X77n1524_006:0403a18": "持作犯也。然篇聚增減。支本通別。制意且殊。既微細",
    "X77n1524_006:0403a19": "難防。攝善中。未甞行於少分。況饒益有情乎。且世間",
    "X77n1524_006:0403a20": "泡幻。身命何可留戀哉。遂置講課。欲捐身水中。飼鱗",
    "X77n1524_006:0403a21": "甲。念已將行。偶二禪者接之款話。謂南方頗多知識。",
    "X77n1524_006:0403a22": "師何滯一隅也。師從此回意參尋。屬關津嚴緊。乃謂",
    "X77n1524_006:0403a23": "守吏曰。吾非翫山水。誓求祖道。他日必不忘恩。守者",
    "X77n1524_006:0403a24": "察其志。遂不苛留。且曰。師既為法忘軀。回時願無吝",
    "X77n1524_006:0403b01": "所聞。師欣謝。直造疏山。時。仁和尚坐法堂受參。師先",
    "X77n1524_006:0403b02": "顧大眾。然後致問曰。剎那便去時如何。疏山曰。畐塞",
    "X77n1524_006:0403b03": "虗空。汝作麼生去。師曰。畐塞虗空。不如不去。疏山便",
    "X77n1524_006:0403b04": "休。師下堂參第一座。座曰。適觀座主對和尚。語甚奇",
    "X77n1524_006:0403b05": "特。師曰。此乃率爾。寔自偶然。敢望慈悲開示。座曰。一",
    "X77n1524_006:0403b06": "剎那間還有擬議否。師言下頓省。禮謝退茶堂。悲喜",
    "X77n1524_006:0403b07": "交盈。如是三日。尋住黃檗山。聚眾開法。後終本山。今",
    "X77n1524_006:0403b08": "塔中全身如生。",
    "X77n1524_006:0403b09": "雲居簡傳",
    "X77n1524_006:0403b10": "禪師道簡。其先范陽人。史失其氏。天姿粹美。閑靜寡",
    "X77n1524_006:0403b11": "言。童子剃髮。受滿分戒。徧遊叢席。造雲居謁膺禪師。",
    "X77n1524_006:0403b12": "膺與語連三日。大奇之。戒令刻苦事眾。遂躬操井臼。",
    "X77n1524_006:0403b13": "司樵爨。徧掌寺務。不妨商略古今。眾莫有知者。以臘",
    "X77n1524_006:0403b14": "高為堂中第一座。先是高安洞山。有神靈甚。膺公往",
    "X77n1524_006:0403b15": "三峰。時受服役。既來雲居。神亦從至。舍于枯樹下。樹",
    "X77n1524_006:0403b16": "茂。號安樂樹神。屬膺將順寂。主事僧白曰。和尚即不",
    "X77n1524_006:0403b17": "諱。誰可繼者。曰。堂中簡。主事僧。意不在簡。謂令揀選",
    "X77n1524_006:0403b18": "可當說法者。僉曰。第二座可然。且攝禮先請簡。簡豈",
    "X77n1524_006:0403b19": "敢當也。既申請。簡無所辭讓。即自持道具入方丈。攝",
    "X77n1524_006:0403b20": "眾演法自如。主事僧大沮。師知之。一夕遁去。安樂樹",
    "X77n1524_006:0403b21": "神號泣。詰旦眾追至麥莊。悔過迎歸。聞空中連呼。曰",
    "X77n1524_006:0403b22": "和尚來也。僧問。如何是和尚家風。曰。隨處得自在。問",
    "X77n1524_006:0403b23": "維摩豈不是金粟如來。曰是。曰。為甚麼却在釋迦會",
    "X77n1524_006:0403b24": "下聽法。曰。他不爭人我。問如何是朱頂王菩薩。曰。問",
    "X77n1524_006:0403c01": "這赤頭漢作麼。問橫身蓋覆時如何。曰。還蓋得麼。問",
    "X77n1524_006:0403c02": "蛇子什麼吞却蛇師。曰。在理何傷。問。諸佛道不得處。",
    "X77n1524_006:0403c03": "和尚還道得麼。曰。汝道什麼處道不得。問。路逢猛虎",
    "X77n1524_006:0403c04": "時如何。曰。千人萬人不逢。偏汝便逢。問。獨宿孤峰時",
    "X77n1524_006:0403c05": "如何。曰。閑著七間堂。誰教汝孤峰獨宿。問。古人云。若",
    "X77n1524_006:0403c06": "欲保任此事。直須向高高山頂立。深深海裏行。意旨",
    "X77n1524_006:0403c07": "如何。曰。高峰深海。迴絕孤危。似汝閨閣中軟暖麼。又",
    "X77n1524_006:0403c08": "問。叢林多好論尊貴邊事如何。曰。要汝知大唐天子。",
    "X77n1524_006:0403c09": "不會書斷會麼。簡契悟精深。履踐明驗。而對機應物。",
    "X77n1524_006:0403c10": "度越凡量。天下宗之。壽八十餘。無疾而化。廬州帥張",
    "X77n1524_006:0403c11": "崇。為建塔本山。",
    "X77n1524_006:0403c12": "系曰。有同安丕禪師者。與師同為膺公嫡嗣。難兄弟",
    "X77n1524_006:0403c13": "也。丕之嗣曰同安志。志之嗣曰梁山緣觀。自丕。自觀。",
    "X77n1524_006:0403c14": "皆失考生。緣不及傳。觀之子。則為大陽玄矣。別具膺",
    "X77n1524_006:0403c15": "公。見宋傳。",
    "X77n1524_006:0403c16": "蜆子和尚傳",
    "X77n1524_006:0403c17": "蜆子和尚。不知何許人也。事跡頗異。居無定所。自印",
    "X77n1524_006:0403c18": "心於洞山。混俗閩川。不畜道具。不循律儀。冬夏唯披",
    "X77n1524_006:0403c19": "一衲。逐日沿江岸。採掇鰕蜆。以充其腹。暮即宿東山",
    "X77n1524_006:0403c20": "白馬廟紙錢中。居民目為蜆子和尚。華嚴靜禪師聞",
    "X77n1524_006:0403c21": "之。欲決真假。先潛入紙錢中。深夜師歸。嚴把住曰。如",
    "X77n1524_006:0403c22": "何是祖師西來意。師遽答曰。神前酒臺盤。嚴放手曰。",
    "X77n1524_006:0403c23": "不虗。與我同根生。嚴後赴莊宗詔。入長安。師亦先至。",
    "X77n1524_006:0403c24": "每日歌唱自拍。或乃佯狂。泥雪去來。俱無踪跡。後不",
    "X77n1524_006:0404a01": "知所終。靜。出洞山。故曰同根生耳。",
    "X77n1524_006:0404a02": "惟勁大師傳",
    "X77n1524_006:0404a03": "寶聞大師惟勁。福州人也。素持苦行。不衣繒纊。惟壞",
    "X77n1524_006:0404a04": "衲度寒暑。時謂頭陀焉。初參雪峰。深入淵奧。復問法",
    "X77n1524_006:0404a05": "玄沙之席。心印符會。一日謂鑒上座曰。聞汝註楞嚴",
    "X77n1524_006:0404a06": "經。是否。曰不敢。師曰。二文殊如何註。曰請師鑒。師乃",
    "X77n1524_006:0404a07": "揚袂而去。唐光化中。入南岳。住三生藏。藏中有鏡燈",
    "X77n1524_006:0404a08": "一座。華嚴第三祖賢首大師所製也。師覩之。頓悟廣",
    "X77n1524_006:0404a09": "大法界重重帝網之門。佛佛羅光之像。因歎曰。此先",
    "X77n1524_006:0404a10": "哲奇功。非具不思議善權之智。何以創焉。乃著五字",
    "X77n1524_006:0404a11": "頌五章。覧者悟理事相融。後終南嶽。師著述。有寶林",
    "X77n1524_006:0404a12": "傳四卷。紀貞元後。禪門繼踵源流。又製七言覺地頌。",
    "X77n1524_006:0404a13": "廣明諸教緣起。又著南岳高僧傳。皆流傳於世云。",
    "X77n1524_006:0404a14": "鼓山國師傳(從展附)",
    "X77n1524_006:0404a15": "鼓山國師。神晏。大梁人也。姓李氏。幼惡葷羶。樂聞鐘",
    "X77n1524_006:0404a16": "梵。年十二。時有白氣數道。騰于所居屋壁。師即揮毫",
    "X77n1524_006:0404a17": "書璧曰。白道從茲速改張。休來顯現作妖祥。定祛邪",
    "X77n1524_006:0404a18": "行歸真見。必得超凡入聖鄉。題罷。氣即隨滅。年甫志",
    "X77n1524_006:0404a19": "學。遘疾甚。亟夢神人與藥。覺而頓愈。明年又夢梵僧",
    "X77n1524_006:0404a20": "告云。出家時至矣。遂依衛州白鹿山道規禪師披削。",
    "X77n1524_006:0404a21": "嵩嶽受具。謂同學曰。古德云。白四羯磨後全體戒定",
    "X77n1524_006:0404a22": "慧。豈準繩而可拘也。於是。杖錫遍叩禪關。但記語言。",
    "X77n1524_006:0404a23": "存乎知解。及造雪嶺。朗然符契。一日參雪峰。峰知其",
    "X77n1524_006:0404a24": "緣熟。忽起搊住曰。是什麼。師釋然了悟。亦忘其了心。",
    "X77n1524_006:0404b01": "惟舉手搖曳而已。雪峰曰。子作道理耶。師曰。何道理",
    "X77n1524_006:0404b02": "之有。雪峰審其懸解。撫而印之。暨雪峰歸寂。閩帥。於",
    "X77n1524_006:0404b03": "府城左二十里。開鼓山創禪宮。請揚宗教。曰今為諸",
    "X77n1524_006:0404b04": "仁者刺頭。入諸聖化門裏。斗藪不出。所以向仁者道。",
    "X77n1524_006:0404b05": "教排不到。祖不西來。三世諸佛不能唱。十二分教載",
    "X77n1524_006:0404b06": "不起。凡聖攝不得。古今傳不得。忽爾是个漢。未通个",
    "X77n1524_006:0404b07": "消息。向他恁麼道。被他驀口摑。還怪得他麼。雖然如",
    "X77n1524_006:0404b08": "此。也不得亂摑。鼓山尋常道。更有一人不跨石門。須",
    "X77n1524_006:0404b09": "有不跨石門句。作麼生是不跨石門句。鼓山自住三",
    "X77n1524_006:0404b10": "十餘年。五湖四海來者。向高山頂上。看山玩水。未見",
    "X77n1524_006:0404b11": "一人快利通得。如今還有人通得也。不昧兄弟。珍重。",
    "X77n1524_006:0404b12": "乃有偈。示眾曰。直下猶難會。尋言轉更賖。若論佛與",
    "X77n1524_006:0404b13": "祖。特地隔天涯。閩帥禮重。常詢法要焉。",
    "X77n1524_006:0404b14": "保福禪師從展。福州人也。生陳氏。年十五。禮雪峰為",
    "X77n1524_006:0404b15": "受業師。十八本州大中寺具戒。游吳楚間。後歸執侍",
    "X77n1524_006:0404b16": "雪峰。一日忽召曰。還會麼。師欲近前。峰以杖拄之。師",
    "X77n1524_006:0404b17": "當下知歸。又常以古今因緣。詢長慶稜和尚。稜深許",
    "X77n1524_006:0404b18": "之。梁貞明四年丁丑。漳州刺史王公欽。承道風。創保",
    "X77n1524_006:0404b19": "福院。迎請居之。師曰。上座行脚事作麼生不會。會取",
    "X77n1524_006:0404b20": "好莫傍家取人處分。若是久在叢林。粗委些子遠近。",
    "X77n1524_006:0404b21": "可以隨處任真。後學未知次序。山僧不惜口業。向汝",
    "X77n1524_006:0404b22": "道。塵劫來事。只在如今。還會麼。問。因言辯急時如何。",
    "X77n1524_006:0404b23": "師曰。因甚麼言。僧低頭良久。師曰。擊電之機。徒勞佇",
    "X77n1524_006:0404b24": "思。問。欲達無生路。應須識本源。如何是本源。師良久",
    "X77n1524_006:0404c01": "却問侍者。適來僧問甚麼。其僧再舉。師乃喝出曰。我",
    "X77n1524_006:0404c02": "不患聾。師因僧侍立。問曰。汝得恁麼麤心。僧曰。甚麼",
    "X77n1524_006:0404c03": "是某甲麤心處。師拈一塊土。度與僧曰。拋向門前著。",
    "X77n1524_006:0404c04": "僧拋却來曰。甚處某甲麤心。師曰。我見築著磕著道",
    "X77n1524_006:0404c05": "汝麤心。師住保福。僅一紀。學眾不下七百。其接機利",
    "X77n1524_006:0404c06": "物。不可備錄。唐天成三年戊子。示有微疾。僧入丈室",
    "X77n1524_006:0404c07": "問訊。師曰。吾與汝相識年深。有何方術相救。僧曰。方",
    "X77n1524_006:0404c08": "術甚有。聞說和尚不解忌口。又謂眾曰。吾旬日來。氣",
    "X77n1524_006:0404c09": "力困劣。別無他。只是時至。僧問。時既至矣。師去即是。",
    "X77n1524_006:0404c10": "住即是。師曰道道。曰怎麼即某甲不敢造次。師曰。失",
    "X77n1524_006:0404c11": "錢遭罪。言訖而寂。",
    "X77n1524_006:0404c12": "系曰。予登鼓山。覽國師遺跡。至喝水巖。風景凄楚。相",
    "X77n1524_006:0404c13": "傳。師甞宴坐於此。溪水喧聒。師喝之。水為倒流遠去。",
    "X77n1524_006:0404c14": "至今猶然。國師高風。千載可想見矣。保福機語。如嚴",
    "X77n1524_006:0404c15": "霜急颸。亦足摧殺。但君子不欲多上人。陳老師那應",
    "X77n1524_006:0404c16": "便築受降城耶。",
    "X77n1524_006:0404c17": "羅山閑傳",
    "X77n1524_006:0404c18": "羅山道閑禪師。長溪陳氏子。出家龜山。年滿受具。徧",
    "X77n1524_006:0404c19": "歷諸方。甞謁石霜。問。去住不寧時如何。霜曰。直須盡",
    "X77n1524_006:0404c20": "却。師不契。乃參巖頭。亦如前問。頭曰。從他去住。管他",
    "X77n1524_006:0404c21": "作麼。師于是服膺。閩帥飲其法味。請居羅山。號法寶",
    "X77n1524_006:0404c22": "禪師。僧辭保福。福問。甚處去。曰。禮拜羅山。福曰。汝向",
    "X77n1524_006:0404c23": "羅山道。保福秋間上府朝覲大王。置四十箇問。頭問。",
    "X77n1524_006:0404c24": "和尚忽若一句不相當。莫言不道。僧舉似師。師呵呵",
    "X77n1524_006:0405a01": "大笑曰。陳老師自入福建道洪塘橋下一寨。未曾見",
    "X77n1524_006:0405a02": "有箇毛頭星現。汝與我向從展道。陳老師無許多問",
    "X77n1524_006:0405a03": "頭。祗有一口劒。一劒下有分身意。有出身路。不明便",
    "X77n1524_006:0405a04": "須成末。僧迴舉似福。福曰。我當時也祗是謔伊。至秋",
    "X77n1524_006:0405a05": "入府。師特為辦茶筵請福。福不赴。却向僧曰。我中間",
    "X77n1524_006:0405a06": "曾有謔語。恐和尚問著。僧歸舉似。師曰。汝向他道。猛",
    "X77n1524_006:0405a07": "虎終不食伏肉。僧又去。福遂來。臨遷化。上堂集眾良",
    "X77n1524_006:0405a08": "久。展左手。主事罔測。乃令東邊師僧退後。又展右手。",
    "X77n1524_006:0405a09": "令西邊師僧退後。乃曰。欲報佛恩。無過流通大教。歸",
    "X77n1524_006:0405a10": "去也珍重。言訖莞爾而寂。",
    "X77n1524_006:0405a11": "系曰。巖頭門下得法者。傳燈現錄六人。而二彥一閑",
    "X77n1524_006:0405a12": "最著。僧統僅傳瑞岩彥。而玄泉彥與閑師不載。予故",
    "X77n1524_006:0405a13": "表之。使知黃龍明招二公所自出也。",
    "X77n1524_006:0405a14": "黃龍機．明招謙傳",
    "X77n1524_006:0405a15": "黃龍山。誨機禪師。清河張氏子。初參巖頭。問如何是",
    "X77n1524_006:0405a16": "祖師西來意。頭曰。你還解救糍麼。曰解。頭曰。且救糍",
    "X77n1524_006:0405a17": "去。後到玄泉。又問。泉拈起一莖皂角曰。會麼。師不會。",
    "X77n1524_006:0405a18": "泉放下作洗衣勢。師便禮拜曰。信知佛法無別。泉曰。",
    "X77n1524_006:0405a19": "見甚道理。師曰。某甲問巖頭。頭曰你解救糍麼。救糍",
    "X77n1524_006:0405a20": "也祗是解粘。和尚提起皂角。亦是解粘。所以道無別。",
    "X77n1524_006:0405a21": "泉呵呵大笑。師遂有省。唐天祐中。游化至此山。節帥",
    "X77n1524_006:0405a22": "施俸建宇。奏賜紫衣師號。大張法席。師將順世。有僧",
    "X77n1524_006:0405a23": "問。百年後鉢囊子何人將去。師曰。一任將去。曰。裏面",
    "X77n1524_006:0405a24": "事如何。師曰。線綻方知。曰。何人得。師曰。海燕雷聲即",
    "X77n1524_006:0405b01": "向汝道。言訖告寂。先是呂岩真人洞賓。京川人。唐末",
    "X77n1524_006:0405b02": "三舉不第。偶於長安酒肆。遇鍾離權。授以延命術。自",
    "X77n1524_006:0405b03": "爾人莫之究。甞遊廬山歸宗。書鐘樓壁曰。一日清閑",
    "X77n1524_006:0405b04": "自在身。六神和合報平安。丹田有寶休尋道。對境無",
    "X77n1524_006:0405b05": "心莫問禪。未幾。道經黃龍山。覩紫雲成蓋。疑有異人。",
    "X77n1524_006:0405b06": "乃入謁。值師擊鼓升堂。師見意必呂公也。欲誘而進。",
    "X77n1524_006:0405b07": "厲聲曰。座旁有竊法者。呂毅然出問。一粒粟中藏世",
    "X77n1524_006:0405b08": "界。半升鐺內煑山川。此意如何。師指曰。這守尸鬼。呂",
    "X77n1524_006:0405b09": "曰。爭奈囊有長生不死藥。師曰。饒君八萬劫。終是落",
    "X77n1524_006:0405b10": "空亡。呂薄訝飛劒脅之。不能入。遂再拜求指歸。師詰",
    "X77n1524_006:0405b11": "曰。半升鐺內煑山川即不問。如何是一粒粟中藏世",
    "X77n1524_006:0405b12": "界。呂言下頓契。作偈曰。棄却瓢囊摵碎琴。如今不戀",
    "X77n1524_006:0405b13": "汞中金。自從一見黃龍後。始覺從前錯用心。師囑令",
    "X77n1524_006:0405b14": "加護。",
    "X77n1524_006:0405b15": "明招德謙禪師。受羅山印記。靡滯于一隅。激揚玄旨。",
    "X77n1524_006:0405b16": "諸老宿畏其敏捷。後學鮮敢當者。甞到昭慶。指壁畫",
    "X77n1524_006:0405b17": "問僧。那箇是甚麼神。曰護法善神。師曰。會昌沙汰時。",
    "X77n1524_006:0405b18": "何處去來。僧無對。師令問演侍者。演曰。汝甚劫中遭",
    "X77n1524_006:0405b19": "此難來。僧回舉似師。師曰。直饒演上座。他後聚一千",
    "X77n1524_006:0405b20": "眾。有甚用處。僧禮拜請別語。師曰。甚麼處去也。次到",
    "X77n1524_006:0405b21": "坦長老處。坦曰。夫參學。一人所在亦須到。半人所在",
    "X77n1524_006:0405b22": "亦須到。師便問。一人所在即不問。作麼生是半人所",
    "X77n1524_006:0405b23": "在。坦無對。後令小師問師。師曰。汝欲識半人所在。祇",
    "X77n1524_006:0405b24": "是弄泥團漢。清上座舉仰山插鍬話問師。古人意在",
    "X77n1524_006:0405c01": "叉手處插鍬處。師召清。清應話。師曰。還夢見仰山麼。",
    "X77n1524_006:0405c02": "清曰。不要上座下語。祇要商量。師曰。若要商量。堂頭",
    "X77n1524_006:0405c03": "自有一千五百人老師在。又到雙岩。巖請喫茶次曰。",
    "X77n1524_006:0405c04": "某甲致一問。若道得。便捨院與闍黎住。若道不得。即",
    "X77n1524_006:0405c05": "不捨院。遂舉金剛經云一切諸佛及諸佛阿耨多羅",
    "X77n1524_006:0405c06": "三藐三菩提法皆從此經出。且道此經是何人說。師",
    "X77n1524_006:0405c07": "曰。說與不說。拈向這邊著。祇如和尚。決定喚甚麼作",
    "X77n1524_006:0405c08": "此經。巖無對。師曰。一切賢聖。皆以無為法而有差別。",
    "X77n1524_006:0405c09": "祇如差別。是過不是過。若是過。一切賢聖皆是過。若",
    "X77n1524_006:0405c10": "不是過。決定喚甚麼作差別。巖亦無語。師曰。噫雪峰",
    "X77n1524_006:0405c11": "道底。師訪保寧。中路相遇。便問。兄是道伴中人。乃點",
    "X77n1524_006:0405c12": "鼻頭曰。這箇礙塞我不徹。與我拈却少時得麼。寧曰。",
    "X77n1524_006:0405c13": "和尚有來多少時。師曰。噫洎賺我踏破一緉草鞋便",
    "X77n1524_006:0405c14": "回。國泰代曰。非但某甲。諸佛亦不奈何。師曰。因甚麼",
    "X77n1524_006:0405c15": "以己方人。師在婺州智者寺。居第一座。尋甞不受淨",
    "X77n1524_006:0405c16": "水。主事嗔曰。上座不識觸淨。為甚麼不受淨水。師跳",
    "X77n1524_006:0405c17": "下床。提起淨瓶曰。這箇是觸是淨。事無語。師乃撲破。",
    "X77n1524_006:0405c18": "師有師叔在廨院。患甚。附書來問曰。某甲有此大病。",
    "X77n1524_006:0405c19": "如今正受疼痛。一切處安置伊不得。還有人救得麼。",
    "X77n1524_006:0405c20": "師乃復曰。頂門上中此金剛箭。逶過那邊去也。有一",
    "X77n1524_006:0405c21": "僧。曾在師法席。辭去住菴一年。後來禮拜曰。古人道。",
    "X77n1524_006:0405c22": "三日不相見。莫作舊時看。師乃露胸問曰。汝道我有",
    "X77n1524_006:0405c23": "多少蓋膽毛。僧無對。師却問。汝什麼時離菴。曰今朝。",
    "X77n1524_006:0405c24": "師曰。來時折脚鐺子。分付與阿誰。僧又無語。師乃喝",
    "X77n1524_006:0406a01": "出。師住明招山四十載。語句流布四方。將欲遷化。上",
    "X77n1524_006:0406a02": "堂告眾囑付。其夜展足。問侍者曰。昔釋迦如來。展開",
    "X77n1524_006:0406a03": "雙足。放百寶光明。汝道吾今放多少。侍者曰。昔日鶴",
    "X77n1524_006:0406a04": "林。今日和尚。師以手拂眉曰。莫辜負麼。說偈曰。驀刀",
    "X77n1524_006:0406a05": "叢裏逞全威。汝等應當善護持。火裏鐵牛生犢子。臨",
    "X77n1524_006:0406a06": "岐誰解湊吾機。偈畢安坐。寂然長往。今塔院存焉。",
    "X77n1524_006:0406a07": "系曰。常言學仙須骨。學佛須緣。洞賓蓋有骨有緣者",
    "X77n1524_006:0406a08": "耳。然非黃龍手段斬截。恐此漢未易壓倒。明招悟入",
    "X77n1524_006:0406a09": "沒量。如鄧天君下視草木皆焦。所謂但知盡法不顧",
    "X77n1524_006:0406a10": "無民。由是知巖頭門日孤冷弗振。不得如象骨老子",
    "X77n1524_006:0406a11": "法澤綿長矣。",
    "X77n1524_006:0406a12": "太原上座傳",
    "X77n1524_006:0406a13": "太原孚上座。初在揚州光孝寺。講涅槃經。有禪者阻",
    "X77n1524_006:0406a14": "雪。因往聽講。至三因佛性三德法身。廣談法身妙理。",
    "X77n1524_006:0406a15": "禪者失笑。師講罷。請禪者喫茶白曰。某甲素志狹劣。",
    "X77n1524_006:0406a16": "依文解義。適蒙見笑。且望見教。禪者曰。寔笑座主不",
    "X77n1524_006:0406a17": "識法身。師曰。如此解說。何處不是。曰。請座主更說一",
    "X77n1524_006:0406a18": "遍。師曰。法身之理。猶若太虗。豎窮三際。橫亘十方。彌",
    "X77n1524_006:0406a19": "綸八極。包括二儀。隨緣赴感。靡不周徧。曰。不道座主",
    "X77n1524_006:0406a20": "說不是。祇是說得法身量邊事。寔未識法身在。師曰。",
    "X77n1524_006:0406a21": "既如是。禪德當為我說。曰。座主還信否。師曰。焉敢不",
    "X77n1524_006:0406a22": "信。曰。座主試輟講旬日。掩關端坐。收心攝念。善惡諸",
    "X77n1524_006:0406a23": "緣一時放却。師。一依所教。從初夜至五更。聞鼓角聲。",
    "X77n1524_006:0406a24": "忽然契悟。便去叩門。禪者曰。誰。師曰。某甲。禪者咄曰。",
    "X77n1524_006:0406b01": "教汝傳持大教。代佛說法。夜來為甚醉酒臥街。師曰。",
    "X77n1524_006:0406b02": "禪德。自來講經。將生身父母鼻孔杻揑。今已去更不",
    "X77n1524_006:0406b03": "敢如是。禪者曰。且去。來日相見。師遂罷講。徧歷諸方。",
    "X77n1524_006:0406b04": "名聞宇內。甞游浙中。登徑山法會。一日于大佛殿前",
    "X77n1524_006:0406b05": "有僧問。上座曾到五臺否。曰到。見文殊否。曰見。甚處",
    "X77n1524_006:0406b06": "見。曰。徑山佛殿前見。其僧後適閩川。舉似雪峰。峰曰。",
    "X77n1524_006:0406b07": "何不令入嶺來。師聞。趨裝而往。初至峰。廨院憩錫。因",
    "X77n1524_006:0406b08": "分柑子與僧。長慶問甚處將來。師曰。自嶺外。曰遠涉",
    "X77n1524_006:0406b09": "不易擔負得來。師曰。柑子柑子。次日上山。雪峰聞乃",
    "X77n1524_006:0406b10": "集眾。師到法堂上。顧視雪峰。便下看知事。明日却上",
    "X77n1524_006:0406b11": "禮拜曰。某甲昨日觸忤和尚。峰曰。知是般事便休。峰",
    "X77n1524_006:0406b12": "一日見師。乃指日示之。師搖手而出。峰曰。汝不肯我",
    "X77n1524_006:0406b13": "耶。師曰。和尚搖頭。某甲擺尾。甚麼處是不肯。峰曰。到",
    "X77n1524_006:0406b14": "處也須諱却。一日眾僧晚參。峰在中庭臥。師曰。五州",
    "X77n1524_006:0406b15": "管內。祇有這老和尚較些子。峰便起去。峰甞問師。見",
    "X77n1524_006:0406b16": "說臨濟有三句是否。師曰是。曰作麼生是第一句。師",
    "X77n1524_006:0406b17": "舉目視之。峰曰。此猶是第二句。如何是第一句。師叉",
    "X77n1524_006:0406b18": "手而退。自是雪峰深器之。室中印解。師資道契。更不",
    "X77n1524_006:0406b19": "他游。而掌浴焉。一日玄沙上問訊雪峰。峰曰。此間有",
    "X77n1524_006:0406b20": "箇老鼠子。今在浴室裏。沙曰。待與和尚勘過。言訖到",
    "X77n1524_006:0406b21": "浴室。遇師打水。沙曰。相看上座。師曰。已相見了。沙曰。",
    "X77n1524_006:0406b22": "甚劫中相見。師曰。瞌睡作麼。沙却入方丈。白峰曰。已",
    "X77n1524_006:0406b23": "勘破了。峰曰。作麼生勘伊。沙舉前話。峰曰。汝著賊也。",
    "X77n1524_006:0406b24": "鼓山問師。父母未生時。鼻孔在甚麼處。師曰。老兄先",
    "X77n1524_006:0406c01": "道。山曰。如今生也。汝道在甚麼處。師不肯。山却問作",
    "X77n1524_006:0406c02": "麼生。師曰。將手中扇子來。山與扇子。再徵前話。師搖",
    "X77n1524_006:0406c03": "扇不對。山罔測。乃毆師一拳。鼓山赴大王請。雪峰門",
    "X77n1524_006:0406c04": "送。同至法堂。乃曰。一隻聖箭。直射九重城裏去也。師",
    "X77n1524_006:0406c05": "曰。是伊未在。曰。渠是徹底人。師曰。若不信。待某甲去",
    "X77n1524_006:0406c06": "勘過。遂趂至中路。便問師兄甚處去。山曰。九重城裏。",
    "X77n1524_006:0406c07": "師曰。忽遇三軍圍繞時如何。山曰。他家自有通霄路。",
    "X77n1524_006:0406c08": "師曰。恁麼則離宮失殿去也。山曰。何處不稱尊。師拂",
    "X77n1524_006:0406c09": "袖便回。峰問如何。師曰。好隻聖箭。中路折却了也。遂",
    "X77n1524_006:0406c10": "舉前話。峰乃曰。奴渠語在。師曰。這老凍膿。猶有鄉情",
    "X77n1524_006:0406c11": "在。師在庫前立。有問。如何是觸目菩提。師踢狗子作",
    "X77n1524_006:0406c12": "聲走。僧無對。師曰。小狗子不消一踢。保福簽瓜次。師",
    "X77n1524_006:0406c13": "至福曰。道得與汝瓜喫。師曰。把將來。福度與一片。師",
    "X77n1524_006:0406c14": "接得便去。師不出世。諸方目為太原孚上座。後歸維",
    "X77n1524_006:0406c15": "揚。陳尚書留供養。一日謂尚書曰。來日講一遍大涅",
    "X77n1524_006:0406c16": "槃經。報答尚書。書至期致齋茶畢。師遂陞座。良久揮",
    "X77n1524_006:0406c17": "尺一下曰。如是我聞。乃召尚書。書應諾。師曰。一時佛",
    "X77n1524_006:0406c18": "在。便乃脫去。",
    "X77n1524_006:0406c19": "大靜．小靜傳",
    "X77n1524_006:0406c20": "國清寺師靜上座。始遇玄沙和尚。示眾云。汝諸人。但",
    "X77n1524_006:0406c21": "能一生如喪考妣。吾保汝。究得徹去。師乃躡前語問",
    "X77n1524_006:0406c22": "曰。只如教中。不得以所知心。測度如來無上知見。又",
    "X77n1524_006:0406c23": "作麼生。玄沙曰。汝道究得徹底所知心。還測度得及",
    "X77n1524_006:0406c24": "否。師從此信入。後居天台。三十餘載不下山。博綜三",
    "X77n1524_006:0407a01": "學。操行孤立。禪寂之餘。常閱龍藏。遐邇欽重。時謂大",
    "X77n1524_006:0407a02": "靜上座。甞有人問曰。弟子每當夜坐。心念紛飛。未明",
    "X77n1524_006:0407a03": "攝伏之方。願垂明誨。師答曰。汝將紛飛心。以究紛飛",
    "X77n1524_006:0407a04": "處。究之無處。則紛飛之念何存。返究究心。則能究之",
    "X77n1524_006:0407a05": "心安在。又能照之智本空。所緣之境亦寂。寂非寂者。",
    "X77n1524_006:0407a06": "無能寂之人。照非照者。無所照之境。境智俱寂。心慮",
    "X77n1524_006:0407a07": "安然。外不尋枝。內不住定。二途俱泯。一性怡然。此乃",
    "X77n1524_006:0407a08": "還源要道也。師因覩教中幻義。乃述一偈。問諸學流。",
    "X77n1524_006:0407a09": "偈曰。若道法皆如幻有。造諸過惡應無咎。云何所作",
    "X77n1524_006:0407a10": "業不忘。而藉佛慈興接誘。時有小靜上座。答曰。幻人",
    "X77n1524_006:0407a11": "興幻幻輪圍。幻業能招幻所治。不了幻生諸幻苦。覺",
    "X77n1524_006:0407a12": "知如幻幻無為。二靜上座。並終本山。今國清寺遺蹤",
    "X77n1524_006:0407a13": "在焉。",
    "X77n1524_006:0407a14": "烏巨晏禪師傳",
    "X77n1524_006:0407a15": "烏巨山儀晏禪師。吳興許氏子。於唐乾符三年。將誕",
    "X77n1524_006:0407a16": "之夕。異香滿室。紅光如晝。光啟中。隨父鎮信安。強為",
    "X77n1524_006:0407a17": "娶。師不願。遂歷諸方。機契鏡清。歸省父母。乃於郭南。",
    "X77n1524_006:0407a18": "剏別舍以遂師志。舍旁陳司徒廟。有凜禪師像。師往",
    "X77n1524_006:0407a19": "瞻禮。失其所之。後郡守展祀。祠下見師入定廟後叢",
    "X77n1524_006:0407a20": "竹間。蟻蠧其衣。敗葉沒髀。或者云。是許鎮將子也。自",
    "X77n1524_006:0407a21": "此三昧。或出或入。子湖訥禪師。未知師造。問曰。子所",
    "X77n1524_006:0407a22": "住定。蓋少乘定耳。時方啜茶。師呈起槖曰。是大是小。",
    "X77n1524_006:0407a23": "訥駭然。尋謁栝倉唐山德嚴禪師。嚴問汝何姓。曰姓",
    "X77n1524_006:0407a24": "許。嚴曰誰許汝。曰不別。嚴嘿識之。遂與剃染。甞令摘",
    "X77n1524_006:0407b01": "桃。浹旬不歸。往尋見師攀桃倚石。泊然在定。嚴鳴指",
    "X77n1524_006:0407b02": "出之。開運中。游江郎巖。覩石龕。謂弟子慧興曰。予入",
    "X77n1524_006:0407b03": "定此山。汝當壘石塞門。勿以吾為念。興如所戒。明年。",
    "X77n1524_006:0407b04": "興意師長往。啟龕視之。師素髮披肩。胸臆尚煖。徐自",
    "X77n1524_006:0407b05": "定起。了無異容。復回。烏巨侍郎慎公。鎮信安。馥師之",
    "X77n1524_006:0407b06": "道。命義學僧守榮。詰其定相。師不與之辯。榮意輕之。",
    "X77n1524_006:0407b07": "時信安人。競圖師像而尊事。皆獲舍利。榮因愧服。禮",
    "X77n1524_006:0407b08": "像謝愆。亦獲舍利。歎曰。此後不敢以淺解測度矣。錢",
    "X77n1524_006:0407b09": "忠懿王。感師見夢。遣使圖像。至。適王患目疾。展像作",
    "X77n1524_006:0407b10": "禮。如夢所見。隨雨舍利。目疾頓瘳。因錫號開明。及述",
    "X77n1524_006:0407b11": "偈讚。寶器供具千計。端拱初。太宗皇帝聞師定力。詔",
    "X77n1524_006:0407b12": "本州加禮津發赴闕。師力辭。僧再至諭旨。特令肩輿",
    "X77n1524_006:0407b13": "入對便殿。命坐賜茗。咨問禪定。奏對簡盡。深契上旨。",
    "X77n1524_006:0407b14": "丐歸。復詔入對。得請還山。送車塞途。淳化元年示寂。",
    "X77n1524_006:0407b15": "壽一百十五。臘五十七。闍維白光屬天。舍利五色。邦",
    "X77n1524_006:0407b16": "人以骨塑像。至今州郡雨暘禱之。如嚮斯答。",
    "X77n1524_006:0407b17": "梁　普靜覺傳",
    "X77n1524_006:0407b18": "普靜院常覺禪師。陳留人也。生李氏。幼習儒。絕無干",
    "X77n1524_006:0407b19": "祿意。志樂山水。頗務游觀。至廬山歸宗。適弘章禪師",
    "X77n1524_006:0407b20": "開法。乃言下有省。固求出家。未幾。章將順寂。命師前。",
    "X77n1524_006:0407b21": "撫之曰。汝於大法有緣。後濟度無量。吾呼吸間人耳。",
    "X77n1524_006:0407b22": "不能遂汝志。即以披剃事。囑之門人。章乃寂。師至梁",
    "X77n1524_006:0407b23": "乾化二年落髮。明年納戒於東林甘露壇。尋游五臺。",
    "X77n1524_006:0407b24": "抵上都。干麗景門外。獨居二年。有比鄰張生者。清信",
    "X77n1524_006:0407c01": "士也。屈師供養偶榻焉。其家至深夜。與妻竊窺之。見",
    "X77n1524_006:0407c02": "師體遍滿榻中。頭足俱出榻外。生大驚。及令奴婢視",
    "X77n1524_006:0407c03": "之如常。生倍加信。敬曰弟子。夫婦偕老。願割宅前區。",
    "X77n1524_006:0407c04": "以裨丈室可乎。師欣然受之。後唐天成三年。遂成大",
    "X77n1524_006:0407c05": "院。賜額曰普靜。師以時機淺昧。難任極旨。苟啟之非",
    "X77n1524_006:0407c06": "器。謗讟由生。未若不言之為愈。于是每月三八日。隨",
    "X77n1524_006:0407c07": "緣行施。僧俗受惠者。以萬計。甞謂諸徒曰。但得慧門",
    "X77n1524_006:0407c08": "無壅。則福何滯哉。一日給事中陶穀。入院見師所為。",
    "X77n1524_006:0407c09": "因問曰。經云。離一切相即名諸佛。今目前紛然。如何",
    "X77n1524_006:0407c10": "離得。師曰。給事見箇甚麼。陶欣然仰重。自是王公大",
    "X77n1524_006:0407c11": "人。屢薦章服師號。皆却不受。以開寶四年冬。右脇而",
    "X77n1524_006:0407c12": "化。",
    "X77n1524_006:0407c13": "梁　重雲暉禪師傳",
    "X77n1524_006:0407c14": "重雲禪師智暉。生咸秦高氏。總角時。即好游佛寺。喜",
    "X77n1524_006:0407c15": "動顏色。自誓出家。年二十受滿足戒。印心于白水仁",
    "X77n1524_006:0407c16": "禪師。因愛中灘山水。剏屋居之。號溫室院。日以施水",
    "X77n1524_006:0407c17": "給藥為事。有比丘患白癩。眾惡之。師引歸。日夕與摩",
    "X77n1524_006:0407c18": "洗。久之。忽神光異香煥發。失僧所在。視瘡痂皆異香",
    "X77n1524_006:0407c19": "也。梁開平中。思故山。乃還終南圭峰。于是翛然深往。",
    "X77n1524_006:0407c20": "獨步岩石。徘徊顧望。忽見磨納數珠銅瓶椶笠。在石",
    "X77n1524_006:0407c21": "壁間。觸之即壞。宛如常寢處。遂恍然曰。此吾前身道",
    "X77n1524_006:0407c22": "具也。因就其處建寺。以酧昔因。方薙草有祥雲。出眾",
    "X77n1524_006:0407c23": "峰間。遂名重雲。虎豹引去。有龍湫險惡不可犯。師夷",
    "X77n1524_006:0407c24": "之為路。龍亦去之。後唐明宗。聞而嘉歎。賜額曰長興。",
    "X77n1524_006:0408a01": "住持四十餘年。接引後學。老而無倦。節度使王彥超。",
    "X77n1524_006:0408a02": "微時甞從暉游。願為沙門。暉曰。汝世緣深。當為吾家",
    "X77n1524_006:0408a03": "垣墻。彥超後果鎮永興。于是益敬師。周顯德三年夏。",
    "X77n1524_006:0408a04": "詣別彥超。囑以山門事。初秋體尚無恙。忽說偈曰。我",
    "X77n1524_006:0408a05": "有一間舍。父母為修蓋。住來八十年。近來覺損壞。早",
    "X77n1524_006:0408a06": "擬移他處。事涉有憎愛。待他摧毀時。彼此無相礙。乃",
    "X77n1524_006:0408a07": "加趺而化。閱世八十有四。臘六十四。塔於本山。",
    "X77n1524_006:0408a08": "周　大章清豁沖煦傳",
    "X77n1524_006:0408a09": "大章山契如菴主。福州永泰人。素蘊孤操。志探祖道。",
    "X77n1524_006:0408a10": "預玄沙之室。頴悟幽旨。玄沙記曰。子禪已逸格。則他",
    "X77n1524_006:0408a11": "後要一人侍立也無。師自此不務集徒。不畜童侍。隱",
    "X77n1524_006:0408a12": "於小界山。刳大朽杉。處其中。容身而已。凡游僧至。皆",
    "X77n1524_006:0408a13": "隨扣而應。有問生死到來。如何迴避。師曰。符到奉行。",
    "X77n1524_006:0408a14": "曰。然則被生死拘將去也。師曰。阿[口*耶][口*耶]。清豁沖煦聞",
    "X77n1524_006:0408a15": "師名。造之值師採粟。豁問曰。道者如菴主在何所。師",
    "X77n1524_006:0408a16": "曰。從何處來。曰。山下來。師曰。因何得到這裏。曰。這裏",
    "X77n1524_006:0408a17": "是何處所。師揖曰。那下喫茶去。二公方省是。師遂至",
    "X77n1524_006:0408a18": "菴。夜覩豺虎奔至菴前。自然馴擾。豁有詩曰。行不等",
    "X77n1524_006:0408a19": "閒行。誰知去住情。一餐猶未飽。萬戶勿聊生。非道應",
    "X77n1524_006:0408a20": "難伏。空拳莫與爭。龍吟雲起處。閑嘯兩三聲。二公。尋",
    "X77n1524_006:0408a21": "于大章山創菴。請師居之。兩處孤坐。垂五十二載而",
    "X77n1524_006:0408a22": "化。豁亦永泰人。少聰敏。鼓山國師。與落髮。初謁大章。",
    "X77n1524_006:0408a23": "後參睡龍。龍一日問曰。豁闍黎。見何尊宿來。還悟也",
    "X77n1524_006:0408a24": "未。曰。清豁常訪大章。得箇信處。睡龍于是上堂。集大",
    "X77n1524_006:0408b01": "眾召曰。清豁闍黎。出對眾燒香說悟處。老僧與汝證",
    "X77n1524_006:0408b02": "明。師乃拈香曰。香已拈了。悟即不悟。睡龍大悅而許",
    "X77n1524_006:0408b03": "之。僧問。家貧遭劫時如何。師曰。不能盡底去。曰。為甚",
    "X77n1524_006:0408b04": "麼不盡底去。曰。賊是家親。是家親。為甚翻成家賊。師",
    "X77n1524_006:0408b05": "曰。內既無應外不能為。忽然捉敗功歸何所。師曰。賞",
    "X77n1524_006:0408b06": "亦未曾聞。曰。恁麼即勞而無功也。曰功不無成但不",
    "X77n1524_006:0408b07": "處。為何不處。師曰。不見道太平本是將軍定。未許將",
    "X77n1524_006:0408b08": "軍見太平。師後將順世。忽捨眾入山。乃遺偈曰。世人",
    "X77n1524_006:0408b09": "休說路行難。鳥道羊腸只尺間。珍重苧溪溪畔水。汝",
    "X77n1524_006:0408b10": "歸滄海我歸山。即往貴湖卓庵。未幾。謂門人曰。吾滅",
    "X77n1524_006:0408b11": "後。將遺骸施諸蟲螘。勿置墳塔。言訖入湖頭山。坐磐",
    "X77n1524_006:0408b12": "石。儼然而化。門人稟遺命。延留七日。竟無蟲螘侵食。",
    "X77n1524_006:0408b13": "遂就闍維。散于林野。",
    "X77n1524_006:0408b14": "煦。福州人。生和氏。幼不染葷血。剃度于鼓山。得法受",
    "X77n1524_006:0408b15": "記。年始二十四。即開法洪州豐城。道聲藉藉。時稱小",
    "X77n1524_006:0408b16": "長老。周顯德中。江南國主。延住光睦。久之移廬山開",
    "X77n1524_006:0408b17": "先。後居淨德。並聚徒說法。開寶八年圓寂。三師。章嗣",
    "X77n1524_006:0408b18": "玄沙。豁嗣睡龍。煦嗣鼓山。皆雪峰嫡孫。",
    "X77n1524_006:0408b19": "宋　風穴沼禪師傳",
    "X77n1524_006:0408b20": "風穴延沼禪師。餘杭劉氏子。少魁礨有英氣。于書無",
    "X77n1524_006:0408b21": "所不窺。然無經世意。初祝髮業教義。久乃歸禪。發跡",
    "X77n1524_006:0408b22": "于鏡清怤公。鍼芥不投。乃北游湘沔。遇守廓上座。南",
    "X77n1524_006:0408b23": "院侍者也。乃密探南院宗旨。忻然赴之。初見不禮拜。",
    "X77n1524_006:0408b24": "便問曰。入門須辯主。端的請師分。院以左手拊膝。師",
    "X77n1524_006:0408c01": "便喝。院右手拊膝。師亦喝。院曰。左邊一拍且止。右邊",
    "X77n1524_006:0408c02": "一拍作麼生。師曰。瞎。院擬拈拄杖。師曰。作甚麼。奪拄",
    "X77n1524_006:0408c03": "杖打著老和尚。莫言不道。院倚拄杖曰。三十年住持。",
    "X77n1524_006:0408c04": "今日被黃面浙子上門羅織。師曰。和尚大似持鉢不",
    "X77n1524_006:0408c05": "得。詐言不飢。院曰。子到此間乎。師曰。是何言與。院曰",
    "X77n1524_006:0408c06": "好問汝。師曰。也不得放過。便禮拜。南院喜賜坐命茶。",
    "X77n1524_006:0408c07": "因問所與游者何人。對曰。襄州與廓侍者同夏。院曰。",
    "X77n1524_006:0408c08": "親見作家來。始敘師資禮。依止六年。辭去至汝水。住",
    "X77n1524_006:0408c09": "風穴廢寺。日乞村落。夜燃松脂。單丁者七年。而後學",
    "X77n1524_006:0408c10": "徒麏至。開法嗣南院法席。冠天下傳法者。首山念公。",
    "X77n1524_006:0408c11": "與廣慧真也。一日上堂曰。若立一塵。家國興盛。野老",
    "X77n1524_006:0408c12": "顰顣。不立一塵。家國喪亡。野老安帖。于此明得。闍黎",
    "X77n1524_006:0408c13": "無分。全是老僧。于此不明。老僧即是闍黎。闍黎與老",
    "X77n1524_006:0408c14": "僧。能悟天下人。能瞎天下人。欲識闍黎麼。拊左膝曰。",
    "X77n1524_006:0408c15": "這裏是。欲識老僧麼。拊右膝曰。這裏是。其辯才無礙",
    "X77n1524_006:0408c16": "如此。以宋開寶六年癸酉八月旦日。登座說偈。至十",
    "X77n1524_006:0408c17": "五日。加趺而化。閱世七十有八。坐五十九夏。",
    "X77n1524_006:0408c18": "系曰。廓侍者以三喝。觕忤老華嚴時。師為維那。上方",
    "X77n1524_006:0408c19": "丈問訊。嚴曰。汝來適守廓不應當眾扭揑。老僧須痛",
    "X77n1524_006:0408c20": "與一頓趂出。師曰。趂他遲了也。他是臨濟下兒孫。本",
    "X77n1524_006:0408c21": "分如此。師舉似廓。廓曰。汝何必勸止。我未問前早要",
    "X77n1524_006:0408c22": "棒喫得我話行。如今搭却我話也。穴曰。雖然已聞天",
    "X77n1524_006:0408c23": "下矣。廓公四楞塌地。師壁立萬仞。老華嚴一矮人看",
    "X77n1524_006:0408c24": "場耳。臨濟宗所以不可攀仰湊泊也。",
    "X77n1524_006:0409a01": "歸宗詮師傳",
    "X77n1524_006:0409a02": "禪師。名道詮。生劉氏。吉州安福人也。童子棄家。事思",
    "X77n1524_006:0409a03": "禪師。思為剃落。受具足戒。後聞長沙慧輪禪師。思一",
    "X77n1524_006:0409a04": "見之。時馬氏竊據荊楚。與建康接壤。詮年二十餘。結",
    "X77n1524_006:0409a05": "友冒險造焉。會馬氏滅。劉言有其地。以王逵代劉言。",
    "X77n1524_006:0409a06": "領其事。逵見詮輩。疑為諜者。捕縛欲投江中。詮怡然",
    "X77n1524_006:0409a07": "無怖。逵異之。以問輪曰。此道人。視死如見鼻端。何種",
    "X77n1524_006:0409a08": "人乃能爾。輪曰。彼蓋為法忘軀之人。聞老僧虗名。故",
    "X77n1524_006:0409a09": "來決擇耳。逵釋之加敬。詮傲然而去。依延壽十年輪",
    "X77n1524_006:0409a10": "歿。詮還廬山。乾德初。庵于東南牛首峰下。開寶五年。",
    "X77n1524_006:0409a11": "洪帥林仁肇。請住九峰。賜大沙門。尋屬江南國絕。僧",
    "X77n1524_006:0409a12": "徒例試經業。師之眾並習禪觀。乃述一偈。聞于州牧",
    "X77n1524_006:0409a13": "曰。比擬忘言合太虗。免教和氣有親疎。誰知道德全",
    "X77n1524_006:0409a14": "無用。今日為僧貴識書。州牧閱之。與僚佐議曰。旃檀",
    "X77n1524_006:0409a15": "林中。必無雜樹。惟師一院特免試。太平興國九年。南",
    "X77n1524_006:0409a16": "康牧張南金。請居歸宗。雍熙二年十一月二十八日",
    "X77n1524_006:0409a17": "中夜。辭眾而化。",
    "X77n1524_006:0409a18": "法燈欽公傳",
    "X77n1524_006:0409a19": "泰欽。字法燈。魏府人也。辯才無礙。入法眼之室。雖解",
    "X77n1524_006:0409a20": "悟逸格。未為人知。性忽略不事事。甞自清涼。遣化維",
    "X77n1524_006:0409a21": "揚。不奉戒律。過時未歸。一眾傳以為笑。法眼遣偈往",
    "X77n1524_006:0409a22": "呼之。既歸。使為眾燒浴。一日法眼問大眾曰。虎項下",
    "X77n1524_006:0409a23": "金鈴。何人解得。對者皆不契。欽適自外至。法眼理前",
    "X77n1524_006:0409a24": "語問之。欽謂大眾何不道繫者解得。於是人人改觀。",
    "X77n1524_006:0409b01": "法眼曰。汝輩這回笑渠不得也。出世。初住洪州雙林。",
    "X77n1524_006:0409b02": "次遷上藍護國院。未幾。李國主。請住清凉道場。乃曰。",
    "X77n1524_006:0409b03": "山僧。本擬深藏山谷。遣日過生。緣清凉老人有不了",
    "X77n1524_006:0409b04": "底公案。所以出來。為他了却。若有人問。便說似伊。時",
    "X77n1524_006:0409b05": "一僧出問。欽曳杖擊之。僧曰。我有何過。欽曰。祖禰不",
    "X77n1524_006:0409b06": "了。殃及兒孫。國主從容問曰。先師有何不了公案。欽",
    "X77n1524_006:0409b07": "曰。現分析者。國主駭之。開寶七年六月示疾。告眾曰。",
    "X77n1524_006:0409b08": "老僧住持。將逾一紀。每承國王助發。至於檀越道侶",
    "X77n1524_006:0409b09": "主事小僧。皆赤心為我。默而難言。或披麻帶布。甚違",
    "X77n1524_006:0409b10": "吾道。我之遺骸。但于南山大智藏和尚左右。乞一墳",
    "X77n1524_006:0409b11": "塚。升沈皎然不淪化也。又示眾曰。但識口必無咎。縱",
    "X77n1524_006:0409b12": "有咎因汝有。珍重。二十四日。安坐而逝。",
    "X77n1524_006:0409b13": "奉先深．清凉明傳",
    "X77n1524_006:0409b14": "奉先深。清凉智明。二禪師者。亦雲門嗣也。二師同游",
    "X77n1524_006:0409b15": "方。時聞僧問法眼。如何是色。眼豎起拂子。或曰。雞冠",
    "X77n1524_006:0409b16": "花。或曰貼肉汗衫。二人特往請益。問曰。承聞和尚有",
    "X77n1524_006:0409b17": "三種色語。是否。眼曰。是。深曰。鷂子過新羅。便歸眾。時",
    "X77n1524_006:0409b18": "李主在座下不肯。乃白法眼曰。寡人。來日致茶筵。請",
    "X77n1524_006:0409b19": "二人重新問話。明日茶罷。備綵一箱劒一口。謂二深",
    "X77n1524_006:0409b20": "曰。上座若問話得是。奉賞雜綵一箱。若問不是。祇賜",
    "X77n1524_006:0409b21": "一劒。法眼陞座。深復出問。今日奉敕問話。師還許也",
    "X77n1524_006:0409b22": "無。眼曰。許。曰。鷂子過新羅。捧綵便行。大眾一時散去。",
    "X77n1524_006:0409b23": "時法燈作維那。乃鳴鍾集眾僧堂前勘深。眾集。燈問。",
    "X77n1524_006:0409b24": "承聞二上座。久在雲門。有甚奇特因緣。舉一兩則來",
    "X77n1524_006:0409c01": "商量看。深曰。古人道。白鷺下田千點雪。黃鶯上樹一",
    "X77n1524_006:0409c02": "枝花。維那作麼生商量。燈擬議。深打一座具。便歸眾。",
    "X77n1524_006:0409c03": "深同明和尚。到淮河。見人牽網。有魚從網透出。深曰。",
    "X77n1524_006:0409c04": "明兄俊哉。一似箇衲僧相似。明曰。雖然如此。爭如當",
    "X77n1524_006:0409c05": "初不撞入網羅好。深曰。明兄你欠悟在。明至中夜方",
    "X77n1524_006:0409c06": "省。二師並出世金陵。深于奉先。明于清凉。皆江南主",
    "X77n1524_006:0409c07": "虔請也。蓮華祥庵主。深之嗣。西峰豁公。明之嗣。別具。",
    "X77n1524_006:0409c08": "洞山稟．薦福古傳",
    "X77n1524_006:0409c09": "洞山清稟。泉州仙游人。生李氏。幼禮中峰院鴻謐為",
    "X77n1524_006:0409c10": "師。年十六。福州太平寺受戒。初詣南岳。參惟勁頭陀。",
    "X77n1524_006:0409c11": "未染指。及抵韶陽禮祖塔。回造雲門。門問曰。今日離",
    "X77n1524_006:0409c12": "什麼處。曰。慧林。門舉拄杖曰。慧林大師恁麼去。汝見",
    "X77n1524_006:0409c13": "麼。曰。深領此問。門顧左右。微笑而已。師自此入室印",
    "X77n1524_006:0409c14": "悟。乃之金陵。國主李氏。請居光睦。未幾。復命入澄心",
    "X77n1524_006:0409c15": "堂。集諸方要語。經十稔。迎住洞山。",
    "X77n1524_006:0409c16": "薦福承古。西州人。不知誰氏子。少為書生。博學有聲。",
    "X77n1524_006:0409c17": "及壯。以鄉選至禮部。議論不合。有司怒裂其冠。從山",
    "X77n1524_006:0409c18": "水中來。客潭州了山。見敬玄禪師斷髮。從之游。已謁",
    "X77n1524_006:0409c19": "南岳雅公。雅洞山子。知見甚高。容以入室。後游廬山。",
    "X77n1524_006:0409c20": "經歐峰。愛宏覺塔院閑寂。求居之。清規凜然。過者肅",
    "X77n1524_006:0409c21": "恭。時叢林號古塔主。初說法于芝山。嗣雲門。景祐初。",
    "X77n1524_006:0409c22": "范文正公仲淹守饒。迎住薦福。示眾曰。夫出家者。為",
    "X77n1524_006:0409c23": "無為法。無為法中。無利益無功德。近來出家人。貪著",
    "X77n1524_006:0409c24": "福慧。與道全乖。若為福慧。須至明心。若要達道。無汝",
    "X77n1524_006:0410a01": "用心處。所以常勸諸人。莫學佛法。但自休心。利根者。",
    "X77n1524_006:0410a02": "畫時解脫。鈍根者。或三五年。遠不過十年。若不悟去。",
    "X77n1524_006:0410a03": "老僧與汝。墮拔舌地獄。",
    "X77n1524_006:0410a04": "系曰。師去雲門近百年。覽語而悟。遂嗣之不疑。時雲",
    "X77n1524_006:0410a05": "門子孫方盛。無敢異詞者。蓋所得真耳。不知傳燈何",
    "X77n1524_006:0410a06": "以不錄師耶。",
    "X77n1524_006:0410a07": "首山念禪師傳",
    "X77n1524_006:0410a08": "首山省念禪師。萊州狄□子。幼棄家。得度於南禪寺。",
    "X77n1524_006:0410a09": "為人簡重有精識。甞誦法華經。眾目為念法華。晚于",
    "X77n1524_006:0410a10": "風穴會中。充知客。隨眾作止。無所參扣。然終疑教外",
    "X77n1524_006:0410a11": "有別傳之妙不言也。風穴。每念大仰讖臨濟法道有",
    "X77n1524_006:0410a12": "遇風則止之語。懼身當之。注意于念。一日陞座曰。世",
    "X77n1524_006:0410a13": "尊以青蓮華目。顧迦葉。正當是時。且道箇甚麼。若言",
    "X77n1524_006:0410a14": "不說而說。又成埋沒先聖。語未卒。念便下去。侍者進",
    "X77n1524_006:0410a15": "曰。念法華。無言而去。何也。穴曰。渠會也。明日念與真",
    "X77n1524_006:0410a16": "園頭。同上問訊。穴問真曰。如何是世尊不說說。對曰。",
    "X77n1524_006:0410a17": "鵓鳩樹頭鳴。穴曰。汝作許多癡福何用。因問師。師曰。",
    "X77n1524_006:0410a18": "動容揚古路。不墮悄然機。穴謂真曰。看渠下語。穴一",
    "X77n1524_006:0410a19": "日又陞座。顧視大眾。師便下去。穴即歸方丈。自是聲",
    "X77n1524_006:0410a20": "名重諸方。一日白兆楚和上。至汝州宣化。穴令師往",
    "X77n1524_006:0410a21": "傳語。纔相見。提起坐具便問。展即是不展即是。兆曰。",
    "X77n1524_006:0410a22": "自家看取。師便喝。兆曰。我曾親近知識來。未甞輒敢",
    "X77n1524_006:0410a23": "如此造次。師曰。草賊大敗。兆曰。來日若見風穴。待一",
    "X77n1524_006:0410a24": "一舉似。師曰。一任一任。不得忘却。師乃先還。舉似穴。",
    "X77n1524_006:0410b01": "穴曰。今日又被汝收下一員草賊也。師曰。好手不張",
    "X77n1524_006:0410b02": "名。兆次日見穴。舉前話。穴曰。非但昨日。今日和贓捉",
    "X77n1524_006:0410b03": "敗。師後開法首山。為第一世。登其門者。皆叢林精練",
    "X77n1524_006:0410b04": "衲子。然天下稱法席之冠。必指首山。甞謂眾曰。佛法",
    "X77n1524_006:0410b05": "無多子。只是汝輩自信不及。若能自信。千聖出頭來。",
    "X77n1524_006:0410b06": "無奈汝何。何故如此。為向汝面前。無開口處。祇為汝",
    "X77n1524_006:0410b07": "自信不及。向外馳求。所以到這裏。假如便是釋迦佛。",
    "X77n1524_006:0410b08": "也與汝三十棒。然雖如是。初機後學。憑箇什麼道理。",
    "X77n1524_006:0410b09": "且問汝輩還得與麼也未。良久曰。若得與麼。方名無",
    "X77n1524_006:0410b10": "事。僧問。臨濟喝。德山棒。未審明什麼邊事。師曰。汝試",
    "X77n1524_006:0410b11": "道看。僧便喝。師曰瞎。僧又喝。師曰。這瞎漢。只管亂喝",
    "X77n1524_006:0410b12": "作麼。僧禮拜。師打之。因曰。諸上座。不得胡喝亂喝。尋",
    "X77n1524_006:0410b13": "常向汝道。賓則始終賓。主則始終主。賓無二賓。主無",
    "X77n1524_006:0410b14": "二主。若有二賓二主。即是兩箇瞎漢。所以我若立汝",
    "X77n1524_006:0410b15": "須坐。我若坐汝須立。坐則共汝坐。立則共汝立。雖然",
    "X77n1524_006:0410b16": "如是。也須著眼始得。師道被天下。移寶安山廣教院。",
    "X77n1524_006:0410b17": "眾不過四十輩。老於寶應。淳化三年十二月四日。留",
    "X77n1524_006:0410b18": "僧過歲。作偈曰。吾今年邁六十七。老病相依且過日。",
    "X77n1524_006:0410b19": "今年記取來年事。來年記著今朝日。至明年是月是",
    "X77n1524_006:0410b20": "日。陞座辭眾曰。白銀世界金色身。情與無情共一真。",
    "X77n1524_006:0410b21": "明暗盡時都不照。日輪午後示全身。言訖安坐。日將",
    "X77n1524_006:0410b22": "昳而逝。茶毗得五色舍利。塔于首山。",
    "X77n1524_006:0410b23": "系曰。當大仰為讖時。溈山固問之。仰良久曰。將此身",
    "X77n1524_006:0410b24": "心奉塵剎。是則名為報佛恩。即有越爼代庖之意。故",
    "X77n1524_006:0410c01": "首山即大仰後身無疑也。伸脚在縮脚裏。又何怪溈",
    "X77n1524_006:0410c02": "仰之後寥寥哉。",
    "X77n1524_006:0410c03": "汾陽昭．葉縣省．神鼎諲三禪師傳",
    "X77n1524_006:0410c04": "汾州太子院。善昭禪師。生太原俞氏。器識沈邃。少緣",
    "X77n1524_006:0410c05": "飾。具大智。少失恃怙。既孤苦。雅不喜世俗。遂祝髮受",
    "X77n1524_006:0410c06": "具。杖策飄然。所至不稍停覧。乃曰。從上先德行脚。正",
    "X77n1524_006:0410c07": "以聖心未通。驅馳決擇耳。不緣山水也。歷參七十一",
    "X77n1524_006:0410c08": "員知識。最後至首山。問百丈卷席意旨如何。山曰。龍",
    "X77n1524_006:0410c09": "袖拂開全體現。進曰。師意如何。曰。象王行處絕狐踪。",
    "X77n1524_006:0410c10": "于是大悟。拜起曰。萬古碧潭空界月。再三撈摝始應",
    "X77n1524_006:0410c11": "知。有問者曰。見何道理。便爾自肯。曰。正是我放身命",
    "X77n1524_006:0410c12": "處。自是陸沈襄沔間。每為郡守。以名剎力致。前後八",
    "X77n1524_006:0410c13": "請。堅臥不起。及首山歿。西河道俗。協心削牘。遣沙門",
    "X77n1524_006:0410c14": "契聰。請師住汾州太子院。師時方閉關。聰排闥入。讓",
    "X77n1524_006:0410c15": "以大義曰。佛法大事。靖退小節。風穴懼應讖。憂宗旨",
    "X77n1524_006:0410c16": "墜滅。幸有先師。先師棄世。汝有力荷擔如來大法者。",
    "X77n1524_006:0410c17": "今何時。欲安眠哉。師起握聰手曰。非公不聞此語。趨",
    "X77n1524_006:0410c18": "辦嚴吾行矣。既至。燕坐一榻。足不越閫者三十年。天",
    "X77n1524_006:0410c19": "下仰曰汾陽。而不敢名。一日上堂謂眾曰。汾陽門下",
    "X77n1524_006:0410c20": "有西河。師子當門踞坐。但有來者即便咬殺。有何方",
    "X77n1524_006:0410c21": "便。入得此門。見得此人。若見此人者。堪與祖佛為師。",
    "X77n1524_006:0410c22": "不見此人。盡是立地死漢。如今還有人入得麼。快須",
    "X77n1524_006:0410c23": "入取免負平生。不是龍門客。切忌遭點額。那箇是龍",
    "X77n1524_006:0410c24": "門客。一齊點下。舉起拄杖曰。速退速退。珍重。并汾地",
    "X77n1524_006:0411a01": "苦寒。師罷夜參。有異僧振錫至。謁師曰。會中有大士",
    "X77n1524_006:0411a02": "六人。奈何不說法。言訖升空而去。師密記以偈曰。胡",
    "X77n1524_006:0411a03": "僧金錫光。請法到汾陽。六人成大器。勸請為敷揚。時",
    "X77n1524_006:0411a04": "楚圓守芝。號上首。叢林知名。龍德府尹李侯。與師有",
    "X77n1524_006:0411a05": "舊。虗承天致之。使三反不赴。使者受罰。復至曰。必欲",
    "X77n1524_006:0411a06": "得師俱往。不然有死而已。師笑曰。老病業已不出院。",
    "X77n1524_006:0411a07": "借往當先後之。何必俱耶。使者曰。師諾則先後唯所",
    "X77n1524_006:0411a08": "擇。昭令設饌。且俶裝曰。吾先行矣。停箸而化。有侍者",
    "X77n1524_006:0411a09": "出眾曰。和尚到處。某甲即到。亦立化歸。",
    "X77n1524_006:0411a10": "省禪師。住葉縣廣教院。冀州賈氏子也。弱冠依易州",
    "X77n1524_006:0411a11": "保壽院。出家受具。後游方。參首山。山一日舉竹篦問",
    "X77n1524_006:0411a12": "曰。喚作竹篦即觸。不喚作竹篦即背。喚作甚麼。師掣",
    "X77n1524_006:0411a13": "得擲地上曰。是甚麼。山曰。瞎。師于言下豁然頓悟。浮",
    "X77n1524_006:0411a14": "山遠公。其得法子也。",
    "X77n1524_006:0411a15": "洪諲者。生扈氏。襄水人。自受首山印記。隱衡岳三生",
    "X77n1524_006:0411a16": "藏。有湘陰男子來游。即師室見師。氣貌閑靜。一鉢掛",
    "X77n1524_006:0411a17": "壁。莫能親疎。愛之忘去。謂曰。師寧甘長客于人。亦欲",
    "X77n1524_006:0411a18": "住山乎。家神鼎下鄰寺。乃吾世植福之地。久無住持",
    "X77n1524_006:0411a19": "者。可俱往。師笑曰。喏。乃以己馬馱師還。十年始成叢",
    "X77n1524_006:0411a20": "席。一朽床為說法座。甘枯淡。無倫比。僧契嵩。少時游",
    "X77n1524_006:0411a21": "焉。師坐堂上受其展。指庭下兩小甕。詫曰汝來。乃其",
    "X77n1524_006:0411a22": "時。寺始有醬食矣。明日將粥。一力挾筐。取物投僧鉢",
    "X77n1524_006:0411a23": "中。嵩睨上下。有即呾嚼者。有置之自若者。嵩袖之下",
    "X77n1524_006:0411a24": "堂。出以觀。皆碎餅餌。問諸耆老。曰。此寺自來不煑粥。",
    "X77n1524_006:0411b01": "脫有檀越請應供。諲次第撥僧赴之。祝令攜乾殘者。",
    "X77n1524_006:0411b02": "歸納庫下。碎焙之。均而分俵。以當麵也。堂頭言汝來。",
    "X77n1524_006:0411b03": "適丁其時。良然。嵩大驚止此。已見諲老平生爾。他具",
    "X77n1524_006:0411b04": "燈錄。",
    "X77n1524_006:0411b05": "系曰。頌古自汾陽始。觀其頌布毛公案。曰。侍者初心",
    "X77n1524_006:0411b06": "慕勝緣。辭師擬去學參禪。鳥窠知是根機熟。吹毛當",
    "X77n1524_006:0411b07": "下獲心安。與胡僧金錫光偈。看他吐露。終是作家。真",
    "X77n1524_006:0411b08": "寔宗師一拈一舉。皆從性中流出。殊不以攢華疊錦",
    "X77n1524_006:0411b09": "為貴也。",
    "X77n1524_006:0411b10": "谷隱聰．廣慧璉二師傳",
    "X77n1524_006:0411b11": "禪師。諱蘊聰。廣州張氏子。初參百丈恒。不契。乃見首",
    "X77n1524_006:0411b12": "山。問勞人親到寶山空手回時如何。山曰。家家門前",
    "X77n1524_006:0411b13": "火把子。言下大悟。呈偈曰。我今二十七。訪道曾尋覓。",
    "X77n1524_006:0411b14": "今朝喜得逢。要且不相識。後住襄州谷隱山。諸方稱",
    "X77n1524_006:0411b15": "谷隱聰云。達觀頴者。其克家子也。別具傳。",
    "X77n1524_006:0411b16": "元璉禪師。泉州陳氏子。褊顱廣顙。瞻視凝遠。望見令",
    "X77n1524_006:0411b17": "人意消。參首山。山問近離何處。璉曰。漢上。山豎起拳",
    "X77n1524_006:0411b18": "曰。漢上還有這個麼。曰這是甚麼盌鳴聲。山曰。瞎。璉",
    "X77n1524_006:0411b19": "曰。恰是拍一拍便出。他日又見。於火把子話下大悟",
    "X77n1524_006:0411b20": "云。某甲。不疑天下老和尚舌頭也。後出世汝州廣慧",
    "X77n1524_006:0411b21": "院。華嚴隆為嗣法上首。楊龜山大年。亦出師位下。有",
    "X77n1524_006:0411b22": "寄內翰李公書。敘師承本末云。",
    "X77n1524_006:0411b23": "系曰。首山一把火。前燒谷隱。後燒廣慧。二老故得出",
    "X77n1524_006:0411b24": "頭光燄。又有二智嵩。一住三交。一住銕佛。亦首山門",
    "X77n1524_006:0411c01": "下。皎皎者也。不及傳。",
    "X77n1524_006:0411c03": "補續高僧傳卷第六"
}