{
    "X79n1560_017:0526a18": "禪林僧寶傳卷第十七",
    "X79n1560_017:0526a20": "宋明白庵居沙門　惠洪　撰",
    "X79n1560_017:0526a21": "浮山遠禪師",
    "X79n1560_017:0526a22": "禪師名法遠。鄭圃田人也。出于王氏。年十九。游并州。",
    "X79n1560_017:0526a23": "見三交嵩禪師。求出世法。嵩曰。汝當剃落。墮三寶數。",
    "X79n1560_017:0526a24": "乃可受法。遠曰。法有僧俗乎。嵩曰。與其為俗。曷若為",
    "X79n1560_017:0526b01": "僧。僧則能續佛壽命故也。於是斷髮。受具足戒。謁汾",
    "X79n1560_017:0526b02": "州昭公。又謁汝海省公。皆受記莂。天禧中。游襄漢隋",
    "X79n1560_017:0526b03": "郢。至大陽。機語與明安延公相契。延嘆曰。吾老矣。洞",
    "X79n1560_017:0526b04": "上一宗。遂竟無人耶。以平生所著直裰皮履。示之。遠",
    "X79n1560_017:0526b05": "曰。當為持此衣履。求人付之如何。延許之曰。他日果",
    "X79n1560_017:0526b06": "得人。出吾偈為證。偈曰。楊廣山前草。憑君待價焞。異",
    "X79n1560_017:0526b07": "苗翻茂處。深密固靈根。其尾云。得法者。潛眾十年。方",
    "X79n1560_017:0526b08": "可闡揚。遠拜受辭去。依滁州瑯瑘覺禪師。應舒州太",
    "X79n1560_017:0526b09": "平興國寺請。說法為省公之嗣。次住姑蘇天平山。又",
    "X79n1560_017:0526b10": "住浮山。既老退休於會聖岩。因閱班固九流。遂擬之",
    "X79n1560_017:0526b11": "作九帶。敘佛祖教義。博採先德機語。參同印證。其一",
    "X79n1560_017:0526b12": "曰。佛正法眼帶。其二曰。佛法藏帶。其三曰。理貫帶。其",
    "X79n1560_017:0526b13": "四曰。事貫帶。其五曰理事縱橫帶。其六曰屈曲帶。其",
    "X79n1560_017:0526b14": "七曰妙挾兼帶。其八曰金鍼雙鏁帶。其九曰。平懷常",
    "X79n1560_017:0526b15": "實帶。學者既已傳誦。遠曰。若據圓極法門。本具十數。",
    "X79n1560_017:0526b16": "今此九帶。已為諸人說了。更有一帶。還見得麼。若也",
    "X79n1560_017:0526b17": "見得親切分明。却請出來。說看。說得分明。許汝通前",
    "X79n1560_017:0526b18": "九帶圓明道眼。若見不親切。說不相應。唯依吾語。而",
    "X79n1560_017:0526b19": "為己解。則名謗法。大眾到此如何。眾無語。遠叱去之。",
    "X79n1560_017:0526b20": "舉僧問夾山。如何是夾山境。答曰猿抱子歸青嶂後。",
    "X79n1560_017:0526b21": "鳥銜花落碧岩前。法眼曰。我二十年來。將作境語會。",
    "X79n1560_017:0526b22": "遠曰不作境會。作麼生會。僧曰。師意如何。曰。犀因玩",
    "X79n1560_017:0526b23": "月文生角。象被雷驚花入牙(或遠云。直饒不作境語會。亦未會在。何謂也云",
    "X79n1560_017:0526b24": "犀因玩月文生角。象被雷驚花入牙也)。遠玉骨插額。目光外射。狀如王",
    "X79n1560_017:0526c01": "孫。凜然可畏。初歐陽文忠公。聞遠奇逸。造其室。未有",
    "X79n1560_017:0526c02": "以異之。與客棊。遠坐其旁。文忠収局。請遠因棊說法。",
    "X79n1560_017:0526c03": "乃鳴鼓升座曰。若論此事。如兩家著棊相似。何謂也。",
    "X79n1560_017:0526c04": "敵手知音當機不讓。若是綴五饒三。又通一路始得。",
    "X79n1560_017:0526c05": "有一般底。只解閉門作活。不會奪角沖關。硬節與虎",
    "X79n1560_017:0526c06": "口齊彰。局破後徒勞逴斡。所以道。肥邊易得。瘦肚難",
    "X79n1560_017:0526c07": "求思。行則往往失黏。心粗而時時頭撞。休誇國手。謾",
    "X79n1560_017:0526c08": "說神仙。贏局輸籌即不問。且道黑白未分時一著。落",
    "X79n1560_017:0526c09": "在什麼處。良久曰。從前十九路。迷悟幾多人。文忠嘉",
    "X79n1560_017:0526c10": "歎久之。遠偈語妙密。諸方服其工作。三交嵩公贊曰。",
    "X79n1560_017:0526c11": "黃金打作鍮石箸。白玉碾成象牙梳。千手大悲拈不",
    "X79n1560_017:0526c12": "動。無言童子暗嗟吁。又作明安延公贊。曰。黑狗爛銀",
    "X79n1560_017:0526c13": "蹄。白象崑崙騎。於斯二無礙。木馬火中嘶。遠雅自稱",
    "X79n1560_017:0526c14": "柴石野人。歿時已七十餘。少時與達觀頴公。薛大頭",
    "X79n1560_017:0526c15": "七八輩游蜀。幾遭橫逆。遠以智脫之。眾以其曉吏事。",
    "X79n1560_017:0526c16": "號遠錄公。",
    "X79n1560_017:0526c17": "投子青禪師",
    "X79n1560_017:0526c18": "禪師名義青。本青杜人。李氏子也。七齡頴異。去妙相",
    "X79n1560_017:0526c19": "寺出家。十五試法華經。得度為大僧。其師使習百法",
    "X79n1560_017:0526c20": "論。歎曰。三祗塗遠。自困何益哉。入洛中聽華嚴五年。",
    "X79n1560_017:0526c21": "反觀文字。一切如肉受串。處處同其義味。甞講至諸",
    "X79n1560_017:0526c22": "林(或作楮林)菩薩偈曰。即心自性。忽猛省曰。法離文字。寧",
    "X79n1560_017:0526c23": "可講乎。即棄去游方。至浮山。時圓鑒遠禪師退席。居",
    "X79n1560_017:0526c24": "會聖岩。遠夢得俊鷹畜之。既覺而青適至。遠以為吉",
    "X79n1560_017:0527a01": "徵。加意延禮之。留止三年。遠問曰。外道問佛。不問有",
    "X79n1560_017:0527a02": "言。不問無言時如何。世尊默然。汝如何會。青擬進語。",
    "X79n1560_017:0527a03": "遠驀以手掩其口。於是青開悟。拜起。遠曰。汝妙悟元",
    "X79n1560_017:0527a04": "機耶。對曰。設有妙悟。也須吐却。時有資侍者在旁曰。",
    "X79n1560_017:0527a05": "青華嚴今日。如病得汗。青回顧曰。合取狗口。汝更忉",
    "X79n1560_017:0527a06": "忉。我即便嘔。服勤又三年。圓鑒以大陽皮履布直裰",
    "X79n1560_017:0527a07": "付之曰。代吾續洞上之風。吾住世非久。善自護持。無",
    "X79n1560_017:0527a08": "留此間。青遂辭出山。閱大藏於廬山慧日寺。熈甯六",
    "X79n1560_017:0527a09": "年還龍舒。道俗請住白雲山海會寺。計其得法之歲。",
    "X79n1560_017:0527a10": "至此適幾十年。又八年移住投子山。道望日遠禪者",
    "X79n1560_017:0527a11": "日增。潛通暗證者比比有之。異苗翻茂。果符前讖。青",
    "X79n1560_017:0527a12": "平生不畜長物。弊衲楮衾而已。初開山慈濟有記曰。",
    "X79n1560_017:0527a13": "吾塔若紅。是吾再來。邦人偶修飾其塔。作瑪瑙色。未",
    "X79n1560_017:0527a14": "幾而青領院事。山中素無水。眾每以為病。忽有泉出",
    "X79n1560_017:0527a15": "山石間。甘凉清潔。郡守賀公。名為再來泉。元豐六年",
    "X79n1560_017:0527a16": "四月末。示微疾。以書辭郡官諸檀越。五月四日。盥沐",
    "X79n1560_017:0527a17": "升座。別眾罷。寫偈曰。兩處住持無可助道。珍重諸人",
    "X79n1560_017:0527a18": "不須尋討。遂泊然而化。闍維収舍利靈骨。以閏六月。",
    "X79n1560_017:0527a19": "塔于寺之西北。三峯庵之後。閱世五十有二。坐三十",
    "X79n1560_017:0527a20": "有七夏。無為子楊傑。為贊其像曰。一隻履。兩牛皮。金",
    "X79n1560_017:0527a21": "烏啼處木雞飛。半夜賣油翁發笑。白頭生得黑頭兒",
    "X79n1560_017:0527a22": "(一本云。黑頭生得白頭兒)。有得法上首一。名道楷禪師。",
    "X79n1560_017:0527a23": "天寧楷禪師",
    "X79n1560_017:0527a24": "禪師名道楷。沂州沂水人。生崔氏。為人剛勁孤硬。自",
    "X79n1560_017:0527b01": "其少時。即能辟穀學道。隱伊陽山中。後游京師。籍名",
    "X79n1560_017:0527b02": "術臺寺。試所習。得度具戒。謁青華嚴於淮山海會。問。",
    "X79n1560_017:0527b03": "佛祖言句。如家常茶飯。離此之外。別有為人言句也",
    "X79n1560_017:0527b04": "無。青曰。汝道寰中天子勑。還假禹湯堯舜也無。楷擬",
    "X79n1560_017:0527b05": "詶之。青以拂子摵之。曰。汝發意來。早有二十棒也。於",
    "X79n1560_017:0527b06": "是。楷悟旨於言下。再拜即去。青呼曰。且來。楷亦不顧。",
    "X79n1560_017:0527b07": "青曰。汝到不疑之地耶。楷以手掩耳。後掌眾食。青問。",
    "X79n1560_017:0527b08": "廚務勾當良苦。對曰不敢。曰。汝炊飯耶。煑粥耶。對曰。",
    "X79n1560_017:0527b09": "人工淘米著火。行者煑粥炊飯。曰。汝作什麼。對曰。和",
    "X79n1560_017:0527b10": "尚慈悲。放他閑去。又甞從青游園。青以拄杖付楷曰。",
    "X79n1560_017:0527b11": "理合與麼。對曰。與和尚提鞋挈杖。不為分外。曰。有同",
    "X79n1560_017:0527b12": "行在。對曰。那一人不受教。青遂休去。至晚青謂曰。早",
    "X79n1560_017:0527b13": "來說話未盡。對曰。更請舉看。青曰。卯生日戌生月。楷",
    "X79n1560_017:0527b14": "即點燈來曰。上來下去。總不空然。對曰。在左右。理合",
    "X79n1560_017:0527b15": "如此。曰。奴兒婢子。誰家屋裏無。對曰。和尚尊年。闕他",
    "X79n1560_017:0527b16": "不可。曰與麼殷勤。對曰。報恩有分。元豐五年。北還沂。",
    "X79n1560_017:0527b17": "閑居馬鞍山。遂出世說法。初住沂州之仙洞。後遷西",
    "X79n1560_017:0527b18": "洛之招提龍門。又遷住郢州之大陽。隋州之大洪。皆",
    "X79n1560_017:0527b19": "一時名公卿。為之勸請。洞上之風大震西北。崇寧三",
    "X79n1560_017:0527b20": "年有　詔。住東京十方淨因禪院。大觀元年冬。移住",
    "X79n1560_017:0527b21": "天寧。差中使押入。不許辭免。俄開封尹李孝壽奏。楷",
    "X79n1560_017:0527b22": "道行卓冠叢林。宜有以褒顯之。即賜紫伽棃。號定照",
    "X79n1560_017:0527b23": "禪師。楷焚香謝恩罷。上表辭之。曰。伏蒙聖慈。特差彰",
    "X79n1560_017:0527b24": "善閣。祗候譚禎。賜臣定照禪師號。及紫衣牒一道。臣",
    "X79n1560_017:0527c01": "感戴　睿恩。已即時焚香升座。仰祝　聖壽訖。伏念",
    "X79n1560_017:0527c02": "臣行業迂疎。道力綿薄。常發誓願。不受利名。堅持此",
    "X79n1560_017:0527c03": "意。積有歲年。庶幾如此傳道。後來使人專意佛法。今",
    "X79n1560_017:0527c04": "雖蒙異恩。若遂忝[曰/月]。則臣自違素願。何以教人。豈能",
    "X79n1560_017:0527c05": "仰稱　陛下所以命臣住持之意。所有前件恩牒。不",
    "X79n1560_017:0527c06": "敢祇受。伏望聖慈察臣微悃。非敢飾詞。特賜俞允臣",
    "X79n1560_017:0527c07": "沒齒行道。上報　天恩　上聞之。以付李孝壽。躬往",
    "X79n1560_017:0527c08": "諭　朝廷旌善之意。而楷確然不回。開封尹具以聞。",
    "X79n1560_017:0527c09": "上怒收付有司。有司知楷忠誠(一本知楷疎憃)。而適犯天威。",
    "X79n1560_017:0527c10": "問曰。長老枯瘁有疾乎。楷曰。平日有疾。今實無。又曰。",
    "X79n1560_017:0527c11": "言有疾。即於法免罪譴。楷曰。豈敢僥倖稱疾。而求脫",
    "X79n1560_017:0527c12": "罪譴乎。吏太息。於是受罸。著縫掖編管緇州。都城道",
    "X79n1560_017:0527c13": "俗。見者流涕。楷氣色閑暇。至緇州僦屋而居。學者益",
    "X79n1560_017:0527c14": "親。明年冬勑放令自便。庵于芙蓉湖中。數百人環繞",
    "X79n1560_017:0527c15": "坐臥。楷慮禍(或作患之)。乃日各食粥一杯。不堪者稍稍去。",
    "X79n1560_017:0527c16": "在者猶百許人。政和七年冬　勑賜所居庵額華嚴",
    "X79n1560_017:0527c17": "禪寺。明年五月十四日。無疾而歿。先寫偈付侍者曰。",
    "X79n1560_017:0527c18": "吾年七十六。世緣今已足。生不愛天堂。死不怕地獄。",
    "X79n1560_017:0527c19": "撒手橫身三界外。騰騰任運何拘束。初楷在大陽。青",
    "X79n1560_017:0527c20": "華嚴遣果侍者。以大陽皮履直裰付之。楷以付襄州",
    "X79n1560_017:0527c21": "洞山道微。微退罷還浙東。歿於雙林小寺。今取以還",
    "X79n1560_017:0527c22": "鹿門山。建閣藏之曰藏衣。楷偈句精深有旨法。作五",
    "X79n1560_017:0527c23": "偈。述其門風。一曰妙唱不干舌。偈曰。剎剎塵塵處處",
    "X79n1560_017:0527c24": "譚。不勞彈子善財參。空生也解通消息。花雨巖前鳥",
    "X79n1560_017:0528a01": "不銜。二曰死蛇驚出草。偈曰日炙風吹草裡埋。觸他",
    "X79n1560_017:0528a02": "毒氣又還乖。暗地若教開死口。長安依舊絕人來。三",
    "X79n1560_017:0528a03": "曰解鍼枯骨吟。偈曰。死中活得是非常。密用他家別",
    "X79n1560_017:0528a04": "有長。半夜髑髏吟一曲。冰河紅燄却清凉。四曰鐵鋸",
    "X79n1560_017:0528a05": "和三臺。偈曰。不是宮商調。誰人和一場。伯牙何所措。",
    "X79n1560_017:0528a06": "此曲舊來長。五曰古今無間。偈曰。一法元無萬法空。",
    "X79n1560_017:0528a07": "箇中那許悟圓通。將謂少林消息斷。桃花依舊笑春",
    "X79n1560_017:0528a08": "風。楷舊隱與虎為鄰。虎甞乳四子月餘。楷闞其出。往",
    "X79n1560_017:0528a09": "視之。腥臭不可言。竊擕其一還。虎得彘曳至。弄穴前",
    "X79n1560_017:0528a10": "伏地。喜見脊尾。但見三子怒。以足跑地吼。群鳥皆鳴",
    "X79n1560_017:0528a11": "翔其上。楷即放還之。其寄伊陽宰韓承議偈曰。老愛",
    "X79n1560_017:0528a12": "依山人事稀。虎馴庵畔怪來遲。寥寥石室塵埃滿。不",
    "X79n1560_017:0528a13": "知何日是歸期。又曰。數里無人到。山黃始覺秋。嵓間",
    "X79n1560_017:0528a14": "一覺睡。忘却百年憂。",
    "X79n1560_017:0528a15": "贊曰。宗門尚繼嗣。則若依彷世典禮。為之後者。為之",
    "X79n1560_017:0528a16": "子。遠使青續洞上已墜之綱。是也。然青楷父子。任重",
    "X79n1560_017:0528a17": "道遠。皆能刻苦。生死以之卒。勃然而興。賢矣哉。",
    "X79n1560_017:0528a19": "禪林僧寶傳卷第十七"
}