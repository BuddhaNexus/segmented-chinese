{
    "X73n1452_003:0165b01": "紫栢老人集卷之三",
    "X73n1452_003:0165b02": "明　憨山德清　閱",
    "X73n1452_003:0165b03": "法語",
    "X73n1452_003:0165b04": "貪則不止。瞋則不反。癡則不覺。是以無窮之苦。長劫",
    "X73n1452_003:0165b05": "淪墜。皆三者所致。然此三者。不越乎瞥然一念。果能",
    "X73n1452_003:0165b06": "念起即覺。覺之不息。雖至愚之人。可以鑄三毒為三",
    "X73n1452_003:0165b07": "德。猶己指之屈信耳。況聰明者乎。雖然愚者欲寡。智",
    "X73n1452_003:0165b08": "者多緣。多緣則精神不一。而照功有隙。故反不若愚",
    "X73n1452_003:0165b09": "人之專也。由是推之。於世故之中。非智則不利。惟於",
    "X73n1452_003:0165b10": "學道智為大障。故曰以智治國國之賊。不以智治國",
    "X73n1452_003:0165b11": "國之福。或曰既以智為障道。而念起即覺。非智乎。曰",
    "X73n1452_003:0165b12": "智無二體。用之克念則謂覺。用之利私則謂智。且覺",
    "X73n1452_003:0165b13": "之為言。如大夢忽醒。智之為言。如夢中之計較也。故",
    "X73n1452_003:0165b14": "覺之與智。少有不同耳。",
    "X73n1452_003:0165b15": "古人云自訟。此言少通文義者。未必不能了了。然觸",
    "X73n1452_003:0165b16": "好惡關頭。便昧却了也。故知見愈多。行門愈廣。反為",
    "X73n1452_003:0165b17": "障道之賊。此賊不滅。雖與佛同胞無益。英靈男子能",
    "X73n1452_003:0165b18": "於好惡境上。如急流撐篙相似。篙篙不失。則萬斛之",
    "X73n1452_003:0165b19": "舟。輕若鴻毛矣。且道好惡之流。怒如奔馬。若何著鞭。",
    "X73n1452_003:0165b20": "咄。直於好其人。知其惡。惡其人。知其善。好好惡惡。此",
    "X73n1452_003:0165b21": "知較然不惑。如明鏡當臺。妍醜交臨。本光常淨。便是",
    "X73n1452_003:0165b22": "篙篙不失的樣子也。雖然。亦有好惡不能瞞者。但知",
    "X73n1452_003:0165b23": "而不能行。不行之弊。非外魔障礙。乃我多生我相現",
    "X73n1452_003:0165b24": "行。為之崇耳。此崇現前。即當於我有仇之人。觀想其",
    "X73n1452_003:0165c01": "相。以其兩足加我頸上。口呼我名而罵我。手搥我頭",
    "X73n1452_003:0165c02": "而恨我。爾時反照自心。起惡念否。若有念起。即當於",
    "X73n1452_003:0165c03": "是人作父母想。作如來想。直待我之惡念消融。譬如",
    "X73n1452_003:0165c04": "陽回大地。層冰頓釋。則逆境之賊破矣。爾時自信戰",
    "X73n1452_003:0165c05": "功可立。又於順境之賊。更增勇猛。凡所愛者。必以天",
    "X73n1452_003:0165c06": "下至公之理。痛折私暱。如折之不斷。即作仇想。此想",
    "X73n1452_003:0165c07": "現前。愛魔自滅。如是頭頭不肯放過。愛魔之窟。破之",
    "X73n1452_003:0165c08": "何難乎。或曰但以心外無法觀之。善惡好惡境界。自",
    "X73n1452_003:0165c09": "然不可得矣。何必瑣瑣碎碎。作這等笨工夫耶。噫。慧",
    "X73n1452_003:0165c10": "勝而無實行者。是不知事障還須事消。理障還須理",
    "X73n1452_003:0165c11": "遣。故患弱病者。不可進之以瀉藥。患實病者。不可進",
    "X73n1452_003:0165c12": "之以參苓。若然者。慧勝而無實行。果勝乎哉。果不勝",
    "X73n1452_003:0165c13": "乎哉。知此可以言自訟之効也。",
    "X73n1452_003:0165c14": "夫止觀無門。即以昏散為戶。昏散無地。即以明靜為",
    "X73n1452_003:0165c15": "源。是以善造道者。必以止觀之火。煆昏散之鑛。煆之",
    "X73n1452_003:0165c16": "既精。精成定慧。故聖人反復乾坤而不亂。定之力也。",
    "X73n1452_003:0165c17": "徹窮萬有而不迷。慧之功也。若然者。凡則即明靜而",
    "X73n1452_003:0165c18": "為昏散。聖則即昏散而成定慧。如土為器。善作者即",
    "X73n1452_003:0165c19": "成上器。而不善作者。即為下器耳。究始終而推之。上",
    "X73n1452_003:0165c20": "器土也。下器亦土也。然上器以盛宗廟之饍。下器以",
    "X73n1452_003:0165c21": "貯輿臺之食。譬夫聖凡皆性。特苦樂天淵耳。故凡不",
    "X73n1452_003:0165c22": "可不仰於聖。苦不可不慕乎樂。仰聖在乎明道。慕樂",
    "X73n1452_003:0165c23": "必須斷苦。明道貴悟自心。斷苦必先絕惡。雖然自心",
    "X73n1452_003:0165c24": "未悟。則出苦之志豈堅。出苦志疲。則惡緣之本寧易",
    "X73n1452_003:0166a01": "拔哉。以是之故。自心不徹。難與言止觀之作略者也",
    "X73n1452_003:0166a02": "○凡煉心者。必以話頭為椎輪。然而有有心話頌。有",
    "X73n1452_003:0166a03": "無心話頭。有心話頭。則初機精進者。有無心話頭。則",
    "X73n1452_003:0166a04": "無功任運者。有有心話頭。於現行時。即伎倆窮矣。惟",
    "X73n1452_003:0166a05": "無功任運者。生則於昏沉睡熟之際。死則於悶絕息",
    "X73n1452_003:0166a06": "斷之時。如水清珠。雖汩汩乎濁流之中。而光耀炯然",
    "X73n1452_003:0166a07": "也。余以是知尋常世所謂散心稱佛者。臨命終時。冀",
    "X73n1452_003:0166a08": "其得力不殊一星之火。欲沸滄海。豈不愚哉。",
    "X73n1452_003:0166a09": "夫嗜羶臭者。不可與語芳潔也。執狹小者。不可與語",
    "X73n1452_003:0166a10": "廣大也。然而至羶至臭。至狹至小者。身也。至芳至潔",
    "X73n1452_003:0166a11": "至廣至大者。心也。而天下自古自今。自男自女。自賢",
    "X73n1452_003:0166a12": "自愚。皆以至羶至臭。至狹至小者。執嗜而不厭。何哉。",
    "X73n1452_003:0166a13": "良以皆未悟至芳至潔。至廣至大者故也。如悟而知",
    "X73n1452_003:0166a14": "之。雖鳥獸蟲魚之微。亦莫不慕此而厭彼矣。況首出",
    "X73n1452_003:0166a15": "萬物。至靈至聖者乎。雖然此身之羶臭狹小。吾不件",
    "X73n1452_003:0166a16": "數而示之。此心之芳潔廣大。吾不若揭日月以明之。",
    "X73n1452_003:0166a17": "使其昭然共覩。天下豈能即信之哉。噫。此身之羶臭",
    "X73n1452_003:0166a18": "狹小。自足至頂。自內至外。周觀悉數。地則皮肉筋骨。",
    "X73n1452_003:0166a19": "水則涕唾津液。黃痰白痰赤痰。又若血之腥。尿之臊。",
    "X73n1452_003:0166a20": "屎之臭。蛔蟯百蟲。蟠屈宛轉。伸縮浮沈於五臟六腑",
    "X73n1452_003:0166a21": "之間。以為高天厚地。嘉山秀水。奇花艶草。瑤宮金屋。",
    "X73n1452_003:0166a22": "珍飡寶味。皆樂之而不厭也。以臭為香。以穢為潔。以",
    "X73n1452_003:0166a23": "苦為樂。竊謂是足以為極樂矣。寧知天地之外。更有",
    "X73n1452_003:0166a24": "他樂耶。由是觀之。人為萬物最靈者。而嗜執至羶至",
    "X73n1452_003:0166b01": "臭。至狹至小之身。曾不知覺。何異乎彼之蛔蟯百蟲。",
    "X73n1452_003:0166b02": "蟠屈於革囊之中。以為至芳至潔。至廣至大。而竟弗",
    "X73n1452_003:0166b03": "悟者哉。且皮肉之類。感土而有。濕者感水而有。暖者",
    "X73n1452_003:0166b04": "感火而有。動者感風而有。凡有感必有還。還則所謂",
    "X73n1452_003:0166b05": "至羶至臭。至狹至小者。皆不可得也。況嗜而執之者",
    "X73n1452_003:0166b06": "乎。豈不即化羶臭狹小。而成芳潔廣大之心乎。故曰",
    "X73n1452_003:0166b07": "心山育功德。流馨萬由延。又曰。空生大覺中。如海一",
    "X73n1452_003:0166b08": "漚發。知此始可與語心之芳潔廣大矣。紙盡姑置之",
    "X73n1452_003:0166b09": "○古人之交朋友也。取其長而舍其短。就其賢而矜",
    "X73n1452_003:0166b10": "其愚。長則補。賢則師。是以心愈誠而志愈堅。德愈茂",
    "X73n1452_003:0166b11": "而身愈下。下則受。受則廣。廣則大。大則無極。無極則",
    "X73n1452_003:0166b12": "不窮。不窮則能常矣。故反愆而責己者。進德之基也。",
    "X73n1452_003:0166b13": "含怒而尤人者。召禍之始也。冀其不窮而能常。惡可",
    "X73n1452_003:0166b14": "得哉。",
    "X73n1452_003:0166b15": "心無好惡。好惡由情。故情有愛憎。而境成順逆也。是",
    "X73n1452_003:0166b16": "以遇順境。如登春臺。熈然與之偕忘。觸逆境不啻乎",
    "X73n1452_003:0166b17": "白刃撼胸。與之偕死。嗚呼。人生若夢。憎愛如雲。夢有",
    "X73n1452_003:0166b18": "惺寐。雲有聚散。惟所以能惺能夢者。如太虗焉。故知",
    "X73n1452_003:0166b19": "太虗者。何妨雲之聚散乎。今有人於此。好其人。推之",
    "X73n1452_003:0166b20": "層霄之上。惡其人。陷之重泉之下。吾知其寸虗無竇。",
    "X73n1452_003:0166b21": "天光奚生哉。",
    "X73n1452_003:0166b22": "眼光照境。初無憎愛。不為旃檀先照。不為狗糞後照。",
    "X73n1452_003:0166b23": "是謂平等光也。此片平等之光。在佛祖分上。一喜一",
    "X73n1452_003:0166b24": "怒。一哀一樂。無往而非本光。於凡夫分上。熱惱雲中。",
    "X73n1452_003:0166c01": "時一迸露。而現行力猛。即復蔽之。故曰彩雲影裏神",
    "X73n1452_003:0166c02": "仙現。手把紅羅扇遮面。急須著眼看神仙。莫看神仙",
    "X73n1452_003:0166c03": "手中扇。所謂雲之與扇者。即五蘊坑中。煩惱執著也。",
    "X73n1452_003:0166c04": "故善造道者。能於好惡難克之際。此光迸露之頃。著",
    "X73n1452_003:0166c05": "眼窺徹。不被現行所轉。是謂豪雄。少不精彩。痴雲頓",
    "X73n1452_003:0166c06": "合。始作觀照。則力費排遣。如一夫當萬。幸克者幾人",
    "X73n1452_003:0166c07": "哉。於光露之時。一肩領過。積劫無明當下冰消。如兵",
    "X73n1452_003:0166c08": "不血刃。天下太平矣。",
    "X73n1452_003:0166c09": "南印度香至國王。施無價寶珠。供養般若多羅尊者。",
    "X73n1452_003:0166c10": "時國王有三子。其季開士也。尊者欲試彼所得。乃以",
    "X73n1452_003:0166c11": "所施珠。問三王子曰。此珠圓明。有能及此否。第一子",
    "X73n1452_003:0166c12": "月淨多羅。第二子功德多羅。皆曰。此珠七寶中尊。固",
    "X73n1452_003:0166c13": "無踰此。非尊者道力孰能受之。第三子菩提多羅曰。",
    "X73n1452_003:0166c14": "此是世寶未足為上。於諸寶中法寶為上。此是世光",
    "X73n1452_003:0166c15": "未足為上。於諸光中智光為上。此是世明未足為上。",
    "X73n1452_003:0166c16": "於諸明中心明為上。此珠光明不能自照。要假智光。",
    "X73n1452_003:0166c17": "光辨於此。既辨此已。即知是珠。知既是珠。即明其寶。",
    "X73n1452_003:0166c18": "若明其寶。寶不自寶。若辨其珠。珠不自珠。珠不自珠。",
    "X73n1452_003:0166c19": "要假智珠而辨世珠。寶不自寶。要假智寶以明法寶。",
    "X73n1452_003:0166c20": "然則師有其道。其寶即現。眾生有道。心寶亦然。尊者",
    "X73n1452_003:0166c21": "歎其辯慧。又戰國諸侯之所寶。惟以珠玉為論。而知",
    "X73n1452_003:0166c22": "所寶者。惟齊威王。楚王孫圉而已。威王不以徑寸之",
    "X73n1452_003:0166c23": "珠為寶。楚王孫圉不以白珩為寶。是知所寶在此。兩",
    "X73n1452_003:0166c24": "不在彼。雖然華竺不同。而邦風軌未始不同。故以寶",
    "X73n1452_003:0167a01": "為寶者。照惟盈丈。以人為寶直照千里。震旦鼻祖菩",
    "X73n1452_003:0167a02": "提多羅。知寶外無道。道外無寶。惟時有通塞。用有行",
    "X73n1452_003:0167a03": "藏。既而少林壁觀九年。得一神光。華聯珠貫。以色為",
    "X73n1452_003:0167a04": "聲。聽之以目。頓使心精遺聞。珠體獨露。靈焰為燈。光",
    "X73n1452_003:0167a05": "傳無盡。象先而不曜。畫後而圓照。不曜近昏。圓照近",
    "X73n1452_003:0167a06": "智。重以悲承之。則燈又化為高廣大車矣。是車也。竪",
    "X73n1452_003:0167a07": "窮三際。橫徧十方。兼載凡聖。包舉古今。由是而觀。則",
    "X73n1452_003:0167a08": "魏王之乘。小大何如哉。故曰化家為國者。不知道。化",
    "X73n1452_003:0167a09": "心為道者。可以兼忘天下。予以是知萬物一物。萬神",
    "X73n1452_003:0167a10": "一神。唯善用其心者。何物非神。反是者。何神非物。何",
    "X73n1452_003:0167a11": "物非神。雖雲山重疊。眼絕纖塵。何神非物。雖靜默淵",
    "X73n1452_003:0167a12": "澄。心多窒礙。又曰道遠乎哉。觸事而真。聖遠乎哉。體",
    "X73n1452_003:0167a13": "之即神。又曰中有一寶。秘在形山。然此寶復有解寶。",
    "X73n1452_003:0167a14": "行寶。證寶。忘寶。唯解寶者。則知尊其所知矣。行寶者。",
    "X73n1452_003:0167a15": "其寶光漸將完矣。証寶者。寶雖已完。不忘則用不全。",
    "X73n1452_003:0167a16": "故惟忘寶者。乃能用寶也。嗟乎。寶之所以然。寧易知",
    "X73n1452_003:0167a17": "哉。如知而不能行。行而不能證。中道廢弛。証而不能",
    "X73n1452_003:0167a18": "忘。如人在甕。如魚在陸。且未能自用。況能用物乎。",
    "X73n1452_003:0167a19": "萬物浮沈。出沒苦海。雖人天有異。橫竪不倫。長劫迷",
    "X73n1452_003:0167a20": "墜。情為其根。情之所起。以迷自心。自心靈徹。照極循",
    "X73n1452_003:0167a21": "動。動則有昏。昏又生動。昏動交加。如轆轤下上。靡有",
    "X73n1452_003:0167a22": "窮已。究實言之。情本於愛。愛滋貪疾。貪而不足。遂生",
    "X73n1452_003:0167a23": "不悅。好惡無常。互生互滅。於如意境。係戀躭湎。如醉",
    "X73n1452_003:0167a24": "如癡。害當頃刻。猶自嬉嬉。以相忘故耳。大都不忘。則",
    "X73n1452_003:0167b01": "一體生異。忘則異體如一。有二有對。有對角立。角立",
    "X73n1452_003:0167b02": "之際。抗然爾我。微逆即知。惟於順境相忘之至。異而",
    "X73n1452_003:0167b03": "如一。一則無對。無對難覺。又眾生最初受生。由愛而",
    "X73n1452_003:0167b04": "來。順境滋之。任運冥合。所以逆境易覺。順境常迷。能",
    "X73n1452_003:0167b05": "於順境。照之不昧。則愛源漸竭。嗔波亦停。瞋不自瞋。",
    "X73n1452_003:0167b06": "由愛所生。愛既漸除。瞋豈不滅。譬如伐木。既截其根。",
    "X73n1452_003:0167b07": "枝柯自墜。瞋愛交損。亦復如是。",
    "X73n1452_003:0167b08": "地無邊際。皆吾足履。聲無邊際。皆吾心聞。地乃所履。",
    "X73n1452_003:0167b09": "心乃能聞。所履者死。能靜不能動。能聞者活而恒。活",
    "X73n1452_003:0167b10": "故萬聲不昧。巨細了然。恒故聲自起滅。聞者不遷。譬",
    "X73n1452_003:0167b11": "諸寶鏡。光明圓滿。象觸即照。妍媸難瞞。唯其照而不",
    "X73n1452_003:0167b12": "情。叢應無迹。無迹之妙。應不流影。所以從古至今。彌",
    "X73n1452_003:0167b13": "照彌閒。我心本光。普應萬有。有未嘗關。足之履也。其",
    "X73n1452_003:0167b14": "亦如然。吾言地死。指物之權。耳根既妙。身根亦圓。足",
    "X73n1452_003:0167b15": "不自顯。因地以彰。地不自露。因足以知。猶若交蘆。兩",
    "X73n1452_003:0167b16": "虗相倚。頓悟足地。能聞亦爾。",
    "X73n1452_003:0167b17": "夫人之所以有生死者。以見思未斷耳。見則五利使",
    "X73n1452_003:0167b18": "也。思則五鈍使也。歷三界九地而言之。故所以有開",
    "X73n1452_003:0167b19": "合也。五利使者。謂身見。邊見。邪見。戒取見。戒禁取見",
    "X73n1452_003:0167b20": "是也。五鈍使者。謂貪瞋癡慢疑是也。此十合言也。開",
    "X73n1452_003:0167b21": "則天台四教儀註中。可尋偹覽也。此十斷盡。藏教果",
    "X73n1452_003:0167b22": "頭位也。圓教七信相似位也。果頭七信二位賢聖。便",
    "X73n1452_003:0167b23": "能六通縱任無違。山壁由之直度矣。斷此十惑。初修",
    "X73n1452_003:0167b24": "空觀。空分別我法二執。二執即十惑也。亦開合有異",
    "X73n1452_003:0167c01": "耳。惟圓教修進逈異常途。而一心三觀。圓修滿進。最",
    "X73n1452_003:0167c02": "初行者。存志意在直破根本無明。不在見思塵沙也。",
    "X73n1452_003:0167c03": "然而觀志堅猛。任運而進。見思粗惑帶落之也。如壯",
    "X73n1452_003:0167c04": "夫入陣。射人先射馬。擒賊先擒王也。然刀頭展處。王",
    "X73n1452_003:0167c05": "之左右。任運而傷者。未嘗不有也。王者根本無明也。",
    "X73n1452_003:0167c06": "左右者。見思惑也。見思如盡。將破塵沙矣。然而非空",
    "X73n1452_003:0167c07": "觀能破。惟用假觀。此惑可破。塵沙之為言者。言其不",
    "X73n1452_003:0167c08": "明者多也。不明者何法耶。謂世出世法。世則經濟王",
    "X73n1452_003:0167c09": "伯。天文地理。陰陽筭數。吉凶消長。文武雜秇。萬物所",
    "X73n1452_003:0167c10": "由。周知根本。出世則三學六度。十方塵剎佛土。或說",
    "X73n1452_003:0167c11": "法之軌。度生之儀。種種方便三十七品。及八萬法門",
    "X73n1452_003:0167c12": "等。一皆通徹。則塵沙無明斷矣。此菩薩初斷此惑。徧",
    "X73n1452_003:0167c13": "遊十方國土。承事十方諸佛。一一問明。一一印正。了",
    "X73n1452_003:0167c14": "無餘疑。自是而後。烏玄鵠白。莫不知之矣。此假觀工",
    "X73n1452_003:0167c15": "夫。不過博訪先覺。無事不知也。言無明者。謂觸事面",
    "X73n1452_003:0167c16": "墻也。塵沙既破。將破根本無明矣。根本之為言者。言",
    "X73n1452_003:0167c17": "其能為一切眾生惑業根本故也。此根本無明。最初",
    "X73n1452_003:0167c18": "本淨。本不覺故。迷而循動。三細生焉。此三細者。為見",
    "X73n1452_003:0167c19": "思。塵沙。根本。見思塵沙。是其枝條。枝條雖則先斷。根",
    "X73n1452_003:0167c20": "本猶在。行者此際。惟以中觀之斧破之。然此三細。於",
    "X73n1452_003:0167c21": "楞嚴經中。分為四十二品破之。四十二位者。謂十住。",
    "X73n1452_003:0167c22": "十行。十迴向。十地。等覺。(後心)兼前塵沙無明。故曰四十",
    "X73n1452_003:0167c23": "二品。初住菩薩以中觀力。四十二品中。斷最初一品",
    "X73n1452_003:0167c24": "無明。而入初住。即能王百佛土封疆矣。一佛土封疆",
    "X73n1452_003:0168a01": "一大千是也。一大千者。即積一千箇天地。謂之小千。",
    "X73n1452_003:0168a02": "積一千箇小千。謂之中千。積一千箇中千。謂之大千。",
    "X73n1452_003:0168a03": "而初住菩薩。如此大千佛土。能王一百矣。",
    "X73n1452_003:0168a04": "夫飲食男女。聲色貨利。未始為障道。而所以障道者。",
    "X73n1452_003:0168a05": "特自身自心耳。故昔人有言。功勞莫先於有智。大患",
    "X73n1452_003:0168a06": "莫若於有身。智即妄心也。身即妄身也。夫妄心者。託",
    "X73n1452_003:0168a07": "物而生者也。妄身者。假物而成者也。然唯真心。物生",
    "X73n1452_003:0168a08": "不生。物滅不滅。真身。氣聚不聚。氣散不散。物者何。前",
    "X73n1452_003:0168a09": "塵之謂也。氣者何。四大之謂也。所謂妄心者。觸境生",
    "X73n1452_003:0168a10": "情。好惡代謝。從生至老。從老至死。綿然不斷。於不淨",
    "X73n1452_003:0168a11": "處。躭湎味著。如自髓腦。執吝不舍。雖有良師父兄善",
    "X73n1452_003:0168a12": "友。言以覺之。非唯不能頓然棄舍。改惡遷善。猶至於",
    "X73n1452_003:0168a13": "結恨者。不少也。此縱妄心情識。順則歡然。逆則不悅。",
    "X73n1452_003:0168a14": "如此者。所謂人頭牛耳。又有勞勞勤勤。深謀遠慮。以",
    "X73n1452_003:0168a15": "養生為計者。貧則冀富。富則冀貴。貴則冀壽。壽則冀",
    "X73n1452_003:0168a16": "仙。情波浩浩。無有窮已。此謂痴眾生也。究而言之。如",
    "X73n1452_003:0168a17": "此妄念。終朝汩汩。畢世辛勤。不過最初一點妄心不",
    "X73n1452_003:0168a18": "能空耳。我故曰飲食男女聲色貨利。非能障道也。障",
    "X73n1452_003:0168a19": "道者。惟此妄心也。此妄心。又名智者何哉。以其善謀",
    "X73n1452_003:0168a20": "能畫故也。若能廢此妄心。從前種種勤勞。如湯消氷。",
    "X73n1452_003:0168a21": "泮然蕩矣。然能廢此心者。非真為死生漢子。英靈豪",
    "X73n1452_003:0168a22": "傑。未易易也。金剛般若經中。須菩提首以降心為問",
    "X73n1452_003:0168a23": "者。葢知此心苦海源頭生死根株故也。此心一廢。智",
    "X73n1452_003:0168a24": "識銷融。所謂真心者。如浮雲散而明月彰矣。明月照",
    "X73n1452_003:0168b01": "世。高低遠近。四海百川。行潦蹄涔。處處影見。然未嘗",
    "X73n1452_003:0168b02": "有心也。惟悟此心者。雖凡夫而即佛矣。不悟。佛亦凡",
    "X73n1452_003:0168b03": "夫也。妄心真心。並陳於此。有志出世者留心焉。妄身",
    "X73n1452_003:0168b04": "真身不暇言矣。",
    "X73n1452_003:0168b05": "能所分而不斷者。良以能本非所。所本非能。然則能",
    "X73n1452_003:0168b06": "不自能。所不自所。能不自能。由所故能。所不自所。由",
    "X73n1452_003:0168b07": "能故所。由所故能。則功屬於所矣。由能故所。亦功歸",
    "X73n1452_003:0168b08": "於能矣。功屬於所。則獨立者所也。功歸於能。則獨立",
    "X73n1452_003:0168b09": "者能也。凡謂獨立則無待。故曰不分。不獨立則有待。",
    "X73n1452_003:0168b10": "故曰分。知此則得實相之用矣。實相者。毫無滲漏之",
    "X73n1452_003:0168b11": "謂也。",
    "X73n1452_003:0168b12": "古人云。難易相成。是以難即易之機。故畏難者。謂之",
    "X73n1452_003:0168b13": "自塞易機。易者。靈而常通之謂也。通即易。易即變。變",
    "X73n1452_003:0168b14": "則神。",
    "X73n1452_003:0168b15": "大智道人每曉人曰。世之迷倒者。莫甚貪欲。而貪欲",
    "X73n1452_003:0168b16": "之起。起於前境。前境雖眾。惟男女色相最為妖嫚。男",
    "X73n1452_003:0168b17": "愛女色。觀女如花。女愛男相。觀男如寶。綿著生愛。雖",
    "X73n1452_003:0168b18": "白刃甘蹈。湯火可赴。敗名喪德。玷俗戕生。亦不暇顧",
    "X73n1452_003:0168b19": "矣。殊不知揭妝飾而觀之。四衢之中。頭蓬醜露。豈惟",
    "X73n1452_003:0168b20": "不生愛著。且嘔噦不勝矣。再揭皮而觀之。寧獨嘔噦。",
    "X73n1452_003:0168b21": "且不勝恐怖矣。再去肉而觀之。則白骨頺然。寧獨恐",
    "X73n1452_003:0168b22": "怖已哉。始悟由空有骨。由骨有肉。由肉有皮。四者具",
    "X73n1452_003:0168b23": "而加嚴飾。乃能惑人。今天下紛然。如登春臺。如觀好",
    "X73n1452_003:0168b24": "花。至死不悟。可不哀哉。奚若外嚴飾而觀其皮。外皮",
    "X73n1452_003:0168c01": "而觀其肉骨。外肉骨而觀其空。外空而觀無生。夫無",
    "X73n1452_003:0168c02": "生者。眾聖之所宅。萬靈之所始。故曰惟得始者。可以",
    "X73n1452_003:0168c03": "善終。如不窮其始而死。雖金棺銀槨藏之吉地。謂之",
    "X73n1452_003:0168c04": "善終者乎。",
    "X73n1452_003:0168c05": "作若有作。安能有止。止若有止。豈復有任。任若有任。",
    "X73n1452_003:0168c06": "安得有滅。惟其不作不止不任不滅。所以能作作止",
    "X73n1452_003:0168c07": "止任任滅滅也。有人薦此。則三世十方。五蘊十八界。",
    "X73n1452_003:0168c08": "拈取絲毫許。向人前拋擲。吾恐黃面瞿曇亦無辣手",
    "X73n1452_003:0168c09": "○楞嚴經曰。妙觸宣明。此語開剖本光無剩矣。第學",
    "X73n1452_003:0168c10": "者。思致不妙。往往當面蹉過。昔有堂頭問僧。隔壁聽",
    "X73n1452_003:0168c11": "釵釧聲即破戒。戒作麼持。僧曰。好箇入路。由是而觀。",
    "X73n1452_003:0168c12": "在身則為妙觸宣明。在耳則為妙聲宣明。一根既然。",
    "X73n1452_003:0168c13": "何根不爾。又四祖信大師年十四。參粲大師曰。願和",
    "X73n1452_003:0168c14": "尚與信箇解脫法門。粲曰。解脫則且止。即今誰縛汝。",
    "X73n1452_003:0168c15": "信遂大悟於言下。古德有言曰。搕著撞著。無非入路。",
    "X73n1452_003:0168c16": "良不我欺也。",
    "X73n1452_003:0168c17": "師曰。坐靜有三品。曰下劣坐。平等坐。增上坐。下劣坐",
    "X73n1452_003:0168c18": "者。但能舌拄齦齶。齒關謹密。雙手握拳夾脊。天柱挺",
    "X73n1452_003:0168c19": "竪不欹。以信力為主。或持半偈。或持佛號及呪。上有",
    "X73n1452_003:0168c20": "嚴師慈護。下有法侶夾輔。是謂下劣坐也。平等坐者。",
    "X73n1452_003:0168c21": "初以識破根塵識三界為主。於三界始末。洞悉無疑。",
    "X73n1452_003:0168c22": "臨坐時。視身如雲影。視心如網風。別無作手。若能堅",
    "X73n1452_003:0168c23": "勁。昏散痛痒。自然剝落。或一坐半日。或兩三日。飲食",
    "X73n1452_003:0168c24": "不進。氣力仍舊。是謂平等坐也。增上坐者。是以洞徹",
    "X73n1452_003:0169a01": "本心為事。或以古德機緣。關技癢者。自然凝結不化。",
    "X73n1452_003:0169a02": "若負戴天不共之仇。我不欲瞋悶。而瞋悶塞破虗空。",
    "X73n1452_003:0169a03": "直得依正聖凡。合下盡翻窠窟。有此等志氣力量。累",
    "X73n1452_003:0169a04": "足蒲團。以刻超劫。而無超劫之心。到此時昏散無渠",
    "X73n1452_003:0169a05": "栖泊處。盡十方三世都盧是一箇話頭。迥迥然在前",
    "X73n1452_003:0169a06": "塞煞眉眼。忽然心地有爆荳之機。不生欣喜。何以故。",
    "X73n1452_003:0169a07": "渠我故有。今適相逢。有何奇特。是謂增上坐也。",
    "X73n1452_003:0169a08": "小人與君子處。莫之然恒有不快君子之心。此正小",
    "X73n1452_003:0169a09": "人之情也。如小人幸而自知此情。痛力克治。則不煩",
    "X73n1452_003:0169a10": "歲月。便覺與君子處。則快然。與眾人處。則惕然矣。從",
    "X73n1452_003:0169a11": "此以明勇為前茅。克治弗已。將來與眾人處則快然。",
    "X73n1452_003:0169a12": "與君子處則惕然也。如至此。更克治之不休。則又非",
    "X73n1452_003:0169a13": "深於悟自心者不能耳。",
    "X73n1452_003:0169a14": "天機粗澁。佛語即障。萬苦駢集。而天機深者。皆導師",
    "X73n1452_003:0169a15": "也。故曰善用其心。觸處緣因。不善用心。頭頭障礙。如",
    "X73n1452_003:0169a16": "威音之前。未有佛興。而因緣無地。則威音之師。畢竟",
    "X73n1452_003:0169a17": "其誰。殊不知苦即導師。何用別徵。然威音之後。亦以",
    "X73n1452_003:0169a18": "苦。亦以樂。亦以不苦不樂。雜示而為熏機。又萬不同",
    "X73n1452_003:0169a19": "也。惟威音非苦煎逼。雖天機深。覺亦難開。覺開則一",
    "X73n1452_003:0169a20": "切緣因。皆從中流出。此威音果上之用也。思之。則凡",
    "X73n1452_003:0169a21": "有疑滯。可觸類而通矣。",
    "X73n1452_003:0169a22": "凡夫之知周乎六尺。聖人之知無外不了。然凡夫之",
    "X73n1452_003:0169a23": "知。離無外不了之知。則知無所本。如喚六尺之知心",
    "X73n1452_003:0169a24": "為自心。則心惟六尺。而六尺之外。毫無所知。如洗蕩",
    "X73n1452_003:0169b01": "此知。則無外不了之知。終不得矣。如不洗蕩此知。則",
    "X73n1452_003:0169b02": "無外不了之知。亦終不得矣。故曰即能知不得徧知。",
    "X73n1452_003:0169b03": "離能知不得徧知。離即離非。不得徧知。即離即非。不",
    "X73n1452_003:0169b04": "得徧知。此聖人萬古不欺之言也。",
    "X73n1452_003:0169b05": "大抵眾生之機。不越四料簡。有高而不能下者。有下",
    "X73n1452_003:0169b06": "而不能高者。有不能高下者。有能高能下者。善教者",
    "X73n1452_003:0169b07": "隨機引接。",
    "X73n1452_003:0169b08": "夫真心明淨。本自圓照。照極昏生。瞥成業相。由是轉",
    "X73n1452_003:0169b09": "現頓興。冥然能所。然而智相未起。猶無分別。因不了",
    "X73n1452_003:0169b10": "現相。從自心生。妄生分別。分別即智相也。智相即是",
    "X73n1452_003:0169b11": "意識。種種愛憎。千態萬狀變幻無常。妄分彊界。若無",
    "X73n1452_003:0169b12": "意識。而眼耳鼻舌身之五識。雖各寄根。各守分限。然",
    "X73n1452_003:0169b13": "皆無分別。既無分別。五本無五。則眼耳等識。言一亦",
    "X73n1452_003:0169b14": "可。言五亦可。六根不能互用。總因意識橫計。眼則能",
    "X73n1452_003:0169b15": "見。耳則能聞等。意識若空。則眼耳識等。終日見聞。未",
    "X73n1452_003:0169b16": "嘗見聞。以無分別故。凡有分別。即有能所。能分別者",
    "X73n1452_003:0169b17": "是心。所分別者是境。心境角立。物我紛然。故迷彼明",
    "X73n1452_003:0169b18": "淨。所以一箇精明。分為六用。眼乃見色。耳乃聞聲。情",
    "X73n1452_003:0169b19": "塵交互。妄生妄滅。無有了期。故眼離明暗。則無見體。",
    "X73n1452_003:0169b20": "餘五亦然。見體既無。誰明塵相。塵相既無。見體亦無。",
    "X73n1452_003:0169b21": "塵見雙亡。元一真心。此箇真心。情生則轉為根塵。情",
    "X73n1452_003:0169b22": "空則根塵元是真心。根塵真心。迷之成二。悟之元一。",
    "X73n1452_003:0169b23": "只此一名。待二乃有。二若不有。一何所寄。譬如說箇",
    "X73n1452_003:0169b24": "不可得。待有可得。有此不可得。始有可得。若無不可",
    "X73n1452_003:0169c01": "得。可得亦何所寄。則前所謂業轉現三相及智相。復",
    "X73n1452_003:0169c02": "歸元真。葢迷元真。而有此等。悟此等而顯元真。此等",
    "X73n1452_003:0169c03": "元真。不是兩物。譬如一箇醒人。少有昏生。雖聞外聲。",
    "X73n1452_003:0169c04": "又不明了。雖不明了。又聞外聲。喚他作醒。實不明了。",
    "X73n1452_003:0169c05": "喚他作昏。又聞外聲。到此境界。謂之昏醒相半。有人",
    "X73n1452_003:0169c06": "喚之。則隨醒邊。無人喚之。則隨昏邊。既隨昏邊。外不",
    "X73n1452_003:0169c07": "了境。內不作夢。昏然而凝。能所未成。少頃入夢。能所",
    "X73n1452_003:0169c08": "則有。初者謂之證自證分。二者謂之自證分。入夢則",
    "X73n1452_003:0169c09": "分兩分。能見者謂之見分。所見者謂之相分。法喻參",
    "X73n1452_003:0169c10": "合。理自曉然。",
    "X73n1452_003:0169c11": "色生處即是空生。空生處即是色生。萬法雖廣。無越",
    "X73n1452_003:0169c12": "空色。苟能洞達色空。則無塞非通。無通非圓。圓則理",
    "X73n1452_003:0169c13": "徹事窮。佛祖聖賢。便可同一鼻孔出氣矣。",
    "X73n1452_003:0169c14": "根塵非物。妄想成迷。妄想元空。根塵成滯。余以是知",
    "X73n1452_003:0169c15": "根塵。非妄想而不有。妄想非根塵而本無。不有則山",
    "X73n1452_003:0169c16": "河非礙。本無則念慮非知。山河非礙。則無往而非身。",
    "X73n1452_003:0169c17": "念慮非知。則無往而非心。無往而非身。則塵塵剎剎",
    "X73n1452_003:0169c18": "皆功德之聚。無往而非心。則念念心心總妙應之機。",
    "X73n1452_003:0169c19": "情與無情。本來一片。佛與眾生。元非兩致。是以眾生",
    "X73n1452_003:0169c20": "笑語。即如來圓極之談。諸佛梵音。即眾生詼諧之語。",
    "X73n1452_003:0169c21": "或謂我但按指。海印發光。或謂我謦欬涕唾。皆西來",
    "X73n1452_003:0169c22": "意。真不我欺。自是眾生不了自心。非幻成幻。直下知",
    "X73n1452_003:0169c23": "歸。本來成現。雖然造斯玄極。功由慧力。譬夫觀語實",
    "X73n1452_003:0169c24": "相者。究語所從。若生於覺觀。外無匡郭。則音韻不成。",
    "X73n1452_003:0170a01": "若生於根器。內無覺觀。則鼓擊無由。反復推窮。兩端",
    "X73n1452_003:0170a02": "不有。二既不有。中又何來。當體無依。豁然獨露。如是",
    "X73n1452_003:0170a03": "則豈五目之能窺。四智之可測哉(示弟子)。",
    "X73n1452_003:0170a04": "修行易而悟心難。悟心易而治心難。治心易而無心",
    "X73n1452_003:0170a05": "難。無心易而用心難。如倚門傍戶者。不可與語此也。",
    "X73n1452_003:0170a06": "學佛者。倚傍釋迦。學儒者倚傍孔子。學道者倚傍老",
    "X73n1452_003:0170a07": "子。離却倚傍。露地上立脚。如師子王往返遊行。跳躑",
    "X73n1452_003:0170a08": "自在。了無依倚。唯悟徹心光者。信手便用。若定上座",
    "X73n1452_003:0170a09": "從臨濟來。或問如何是禪和窮到底。定即搊住。擲向",
    "X73n1452_003:0170a10": "橋下。有同行者解之。定曰。若不是這老凍膿。直教禪",
    "X73n1452_003:0170a11": "和窮到底。定可謂信手便用者矣。如是之用。出世即",
    "X73n1452_003:0170a12": "名為佛。經世即名為儒。養生即名為老。彼倚門傍戶",
    "X73n1452_003:0170a13": "者。譬猶賈舟。自無勢力。假冐他勢。扁其額曰。某翰閣。",
    "X73n1452_003:0170a14": "某部寺。某臺諫。以欺誑一切不知者。鮮不望風而靡。",
    "X73n1452_003:0170a15": "若彼真主卒然相值。則所冐扁。不唯不敢炫燿。而且",
    "X73n1452_003:0170a16": "覆藏之不暇矣。嗚呼。男兒家頂天立地。睜眉努眼。高",
    "X73n1452_003:0170a17": "談濶論。孰不自謂聖賢豪傑之徒。一朝撞著個沒面",
    "X73n1452_003:0170a18": "目漢子。將無孔鐵椎。輕輕敲擊。未有不眼目動定。支",
    "X73n1452_003:0170a19": "吾不及。如是而安望其能知四難之旨乎。",
    "X73n1452_003:0170a20": "皮裘子曰。外離無合。外合無離。離由合生。合由離起。",
    "X73n1452_003:0170a21": "以離推合。合無所從。以合推離。離無所自。至人知離",
    "X73n1452_003:0170a22": "合無我。遂推自於遠近無常古今無待也。是以先天",
    "X73n1452_003:0170a23": "而生不為老。後天而降不為少。近取諸身。既其然矣。",
    "X73n1452_003:0170a24": "遠取諸物。未始有二道焉。於六塵之中。就觸塵推之",
    "X73n1452_003:0170b01": "如此。然受杖楚者。不能究痛之始終。則不免魂驚骨",
    "X73n1452_003:0170b02": "駭。酸楚入心。雖息斷形消。神遊氣散。而能知者。尚抱",
    "X73n1452_003:0170b03": "痛取生。生隔世矣。而痛猶歷然。或自祖而傳於父。自",
    "X73n1452_003:0170b04": "父而傳於子。子孫相繼。積五代而痛始化。嗚呼眾生",
    "X73n1452_003:0170b05": "積情。情積成堅。至於賢女化為貞石。萇弘血光為碧。",
    "X73n1452_003:0170b06": "推其所以然之故。始從迷性為情。情積而萬化無恒。",
    "X73n1452_003:0170b07": "故變化者。不出乎有待。有待。始終之別名也。智者知",
    "X73n1452_003:0170b08": "其如此。直推痛於未痛之前。於既痛之後。始終了無",
    "X73n1452_003:0170b09": "受痛之地。正當痛時。以勇乘明。應念化痛為樂。痛化",
    "X73n1452_003:0170b10": "則在有而能無。樂存則在無而能有。在有而能無。可",
    "X73n1452_003:0170b11": "以卷舒塵剎於毛孔。在無而能有。可以展毛孔而吐",
    "X73n1452_003:0170b12": "山河也。故曰。善觀察者。即一塵而入佛智。乃今以觸",
    "X73n1452_003:0170b13": "之一塵。始於離合相推。延而至遠近古今。靡不達也。",
    "X73n1452_003:0170b14": "況入塵塵三昧者哉。",
    "X73n1452_003:0170b15": "一切寤時。於有色處則見色。於無色處不見色。此天",
    "X73n1452_003:0170b16": "下之常情也。一切夢時。於無色處則見有色。於有色",
    "X73n1452_003:0170b17": "處不見色。此亦天下之常情也。惟達道者。以夢時無",
    "X73n1452_003:0170b18": "色處見色之情。驗寤時有色處見色之妄。皎如日星。",
    "X73n1452_003:0170b19": "更有何惑哉。",
    "X73n1452_003:0170b20": "夫疑情縱想。則情愈滯而惑愈深。繫意念明。則澄鑑",
    "X73n1452_003:0170b21": "朗照而造極彌密。心如水火。擁之聚之。則其用彌全。",
    "X73n1452_003:0170b22": "決之散之。則其勢彌薄。故論云。質微則勢重。質重則",
    "X73n1452_003:0170b23": "勢微。如地質重故勢不如水。水性重故力不如火。火",
    "X73n1452_003:0170b24": "不如風。風不如心。心無形。故力無上。神通變化。入不",
    "X73n1452_003:0170c01": "思議。心之力也。心力既全。乃能轉昏入明。明雖愈於",
    "X73n1452_003:0170c02": "不明。而明未全也。明全在於忘照。照忘然後無明非",
    "X73n1452_003:0170c03": "明。無非明耳。乃幾乎息矣。幾乎息者。慧之功也。故經",
    "X73n1452_003:0170c04": "云。無禪不智。無智不禪。然則禪非智不照。照非禪不",
    "X73n1452_003:0170c05": "成。大哉禪智之業。可不務乎。",
    "X73n1452_003:0170c06": "僧問臨濟見大愚還。如何黃蘗便知渠大事已徹。師",
    "X73n1452_003:0170c07": "曰。寒者得酒。顏面生春。飢者得飯。精神發悅。況醉無",
    "X73n1452_003:0170c08": "上醍醐者哉。",
    "X73n1452_003:0170c09": "包萬物者。天地也。包天地者。泰清也。包泰清者知是",
    "X73n1452_003:0170c10": "何物。有物則不能載有形。無物則功何所存。知則不",
    "X73n1452_003:0170c11": "疑。疑則不知。不知而不求其知。終不知矣。人為萬物",
    "X73n1452_003:0170c12": "之靈。知愚知賢。知寒知暑。知香知臭。知古知今。於是",
    "X73n1452_003:0170c13": "物也。而獨不知。人果靈乎。不靈乎。",
    "X73n1452_003:0170c14": "般若者。真智慧火也。凡夫二乘皆有。而不皆善用之。",
    "X73n1452_003:0170c15": "或執有。或執無。知有知無所謂真知也。真智慧火。觸",
    "X73n1452_003:0170c16": "有有壞。觸無無壞矣。",
    "X73n1452_003:0170c17": "因境有之心。凡有而聖無。惟無生之心。聖凡共有。凡",
    "X73n1452_003:0170c18": "有而聖無者。有待之影也。聖凡共有者。無待之光也。",
    "X73n1452_003:0170c19": "向上一路。則又非無待有待可能彷彿。惟本色衲子",
    "X73n1452_003:0170c20": "鼻孔在手。所以生殺自在。聖凡交馳。正與而奪。正殺",
    "X73n1452_003:0170c21": "而生。夜光在盤。其宛轉橫斜。衝突流轉。不可以意得",
    "X73n1452_003:0170c22": "之。惟其不可以意得者。不可以即知求。離知求。非即",
    "X73n1452_003:0170c23": "非離求。",
    "X73n1452_003:0170c24": "因送亡僧骨入普同塔。問大眾曰。此把骨頭。與天界",
    "X73n1452_003:0171a01": "寺佛牙。且道是同是別。同則凡聖不分。別則心外有",
    "X73n1452_003:0171a02": "法。速道速道。眾無對。良久曰。一入普同僧海裏。慈悲",
    "X73n1452_003:0171a03": "波浪潑天香。",
    "X73n1452_003:0171a04": "饑渴燒心。令人熱惱幾死。少得飲食濟之。便覺無限",
    "X73n1452_003:0171a05": "清涼。不求而足。殊不知飢渴之初。有不饑渴者存焉。",
    "X73n1452_003:0171a06": "但肯徐而察之。如池開水滿。月忽現前。豈待傍人指",
    "X73n1452_003:0171a07": "點。然後見哉。雖然眾人以飲食男女生飢渴。自眾人",
    "X73n1452_003:0171a08": "而上者。以功名生飢渴。或以義理道德性命生飢渴。",
    "X73n1452_003:0171a09": "雖復高明與卑暗之不同。而飢渴之前者。未始不同",
    "X73n1452_003:0171a10": "也。故君子急以聞道為前茅。",
    "X73n1452_003:0171a11": "夫空色一條。而或兩之。兩之者。人自兩耳。所謂一者。",
    "X73n1452_003:0171a12": "果兩乎者。然一若不兩。則萬物奚源。兩若不一。則眾",
    "X73n1452_003:0171a13": "人絕梯聖之階矣。故曰但願空諸所有。慎物實諸所",
    "X73n1452_003:0171a14": "無。",
    "X73n1452_003:0171a15": "梧桐壯風。芭蕉壯雨。梧桐芭蕉產於地。而風雨來乎",
    "X73n1452_003:0171a16": "天。如風雨不資乎兩者之善壯。則飄風驟雨。乃知其",
    "X73n1452_003:0171a17": "威。而微細時。桐蕉雖有若無也。故曰天不資地無以",
    "X73n1452_003:0171a18": "生。地不資天無以長。夫有形之大者。莫過乎天地。尚",
    "X73n1452_003:0171a19": "必相須而能成其體。故毛蟲羽蟲苟無雌雄。則其化",
    "X73n1452_003:0171a20": "也易窮。今有人於此。進道德而退勢利。殊不知微進",
    "X73n1452_003:0171a21": "則退無其母。微退則進無其資。若然者。道德勢利。初",
    "X73n1452_003:0171a22": "非兩物也。惟善用者。勢力皆道德也。不善用。則道德",
    "X73n1452_003:0171a23": "隱然流而為勢利。昧者不知也。是故道不足。則以德",
    "X73n1452_003:0171a24": "濟之。德不足必資乎仁義。仁義不足。必流於刑名。惟",
    "X73n1452_003:0171b01": "聖繼聖則不流降。是吾不得而知焉。",
    "X73n1452_003:0171b02": "古之憂天下者。以飲食男女為大欲。思欲治之。殊不",
    "X73n1452_003:0171b03": "知憂其一而不憂其二者也。夫飲食男女。若無能知。",
    "X73n1452_003:0171b04": "則相悅之地。甘味之本無由矣。能知之不憂。而憂所",
    "X73n1452_003:0171b05": "知。是不知類也。然能知難破。類油入麵。以其習熟成",
    "X73n1452_003:0171b06": "性。苟不能洞明本心。以無我而靈者治之。則油終不",
    "X73n1452_003:0171b07": "出矣。今天下號稱講道者。不知能知是賊。豢養無法。",
    "X73n1452_003:0171b08": "又力滋培之。所謂無我而靈者。亦終屈而不伸矣。更",
    "X73n1452_003:0171b09": "有甚者。認能知為主人公。為見性。為良知。噫。喚奴作",
    "X73n1452_003:0171b10": "郎。何其甚也。夫螻蟻之知。能周芥許。鵾鵬之知。能周",
    "X73n1452_003:0171b11": "數千里。然究其所從。名有大小。能則一也。故曰剖一",
    "X73n1452_003:0171b12": "微塵。出大千經卷。非聞道者不能焉。如龍聞以神。蛇",
    "X73n1452_003:0171b13": "眼聞。牛鼻聞。根易而聞不殊。則能知者。可以類推矣。",
    "X73n1452_003:0171b14": "一身九想。初皆強觀。強觀力熟。應念但見。見脹則惡。",
    "X73n1452_003:0171b15": "見壞則恐。恐惡難堪。計棄此身。如厭死蛇。腥臭逆鼻。",
    "X73n1452_003:0171b16": "魂夢觳觫。況復眼觀。行者至此。欲覔淫心。等焦穀芽。",
    "X73n1452_003:0171b17": "如石女兒。十方推求。五內徧搜。一切毛孔。往復搜剔。",
    "X73n1452_003:0171b18": "臭穢薰蒸。淫念何地。推求一死。乃快吾意。一想力成",
    "X73n1452_003:0171b19": "慾海頓枯。若彼諸想。一一成就。何穢不滌。穢想既爾。",
    "X73n1452_003:0171b20": "淨想之因。初無定相。一微之忽。忽而隨流。流而不返。",
    "X73n1452_003:0171b21": "計臭為香。由忽積刻。由刻積時。由時積日。由日積月。",
    "X73n1452_003:0171b22": "由月積歲。由歲積劫。由劫積迷。如油入麵。情不復性。",
    "X73n1452_003:0171b23": "麵難出油。一迷永迷。覺路昏黑。愛欲為命。升沉萬端。",
    "X73n1452_003:0171b24": "六道板築。三塗習熟。刀血火燒。飲食衣服。苦痛無量。",
    "X73n1452_003:0171c01": "徹心入骨。聖人哀之。教即此想。強觀不淨。不淨功圓。",
    "X73n1452_003:0171c02": "顛倒習化。即蛇而龍。即凡而聖。長揖苦趣。生死縛解。",
    "X73n1452_003:0171c03": "無我之樂。樂無有盡。逆推其功。由一想始。",
    "X73n1452_003:0171c04": "發揮談論。是文字般若。能勘破身心迷情。是觀照般",
    "X73n1452_003:0171c05": "若。佛與眾生同體。是實相般若。",
    "X73n1452_003:0171c06": "此心本來。喚識不得。喚智不得。故曰。說是一物則不",
    "X73n1452_003:0171c07": "中。柰何無性隨緣。瞥生一念。自爾之後。三細六粗次",
    "X73n1452_003:0171c08": "第名焉。所謂大圓鏡智者。法身上用平等性智。在凡",
    "X73n1452_003:0171c09": "夫時名染污識。此染污。非是外染污。謂其計八識見",
    "X73n1452_003:0171c10": "分為我。究理言之。見分實非其我。以其橫執而計之。",
    "X73n1452_003:0171c11": "為此識體。此識體以我為主。即生癡見慢愛。謂之四",
    "X73n1452_003:0171c12": "惑。此四惑不比六識。煩惱動心。發念乃生。乃是莫知",
    "X73n1452_003:0171c13": "然而然。凡觸境界。自然而憎。自然而惡。此習最細。又",
    "X73n1452_003:0171c14": "喚做俱生無明。此就染言也。若就淨言之。六識作法",
    "X73n1452_003:0171c15": "空觀。即七識法執自伏。如六識作二空觀久。六識自",
    "X73n1452_003:0171c16": "轉為妙觀察智。久而精進。觀力漸猛。即七識我法二",
    "X73n1452_003:0171c17": "執。溶然冰銷。成平等性智。至於八識。及前五識。化為",
    "X73n1452_003:0171c18": "大圓鏡智。成所作智。此二智在果上。一念相應時轉。",
    "X73n1452_003:0171c19": "不涉階級者也。前所謂三細六粗者。八識之異稱也。",
    "X73n1452_003:0171c20": "由是觀之。莫愁八識不成大圓鏡智。五識不成成所",
    "X73n1452_003:0171c21": "作智。但要六識上著得力。見得透。日積月深。自然轉",
    "X73n1452_003:0171c22": "識成智。六識既轉成智。不坐頂墮。加功不已。七識自",
    "X73n1452_003:0171c23": "然轉平等性智。此二智在凡夫最初發心。出世一念。",
    "X73n1452_003:0171c24": "至於第七地。是其收功也。至於八地九地十地。及等",
    "X73n1452_003:0172a01": "覺皆無功用到也。",
    "X73n1452_003:0172a02": "此來佛法大患。患不在天魔外道。患在盲師資七大",
    "X73n1452_003:0172a03": "錯耳。一者。以為禪家古德機緣。可以悟道。悟道斷不",
    "X73n1452_003:0172a04": "在教乘上。我且問你。安禪師讀楞嚴破句悟道。永嘉",
    "X73n1452_003:0172a05": "看維摩經悟道。普菴肅禪師。英邵武。皆讀華嚴論悟",
    "X73n1452_003:0172a06": "道。你謂唯禪家機緣可悟道。教乘不可悟道。豈非大",
    "X73n1452_003:0172a07": "錯。二者。以為知見理路。障自悟門。道不從眼耳入。須",
    "X73n1452_003:0172a08": "一切屏絕。直待冷灰豆爆。發明大事。始為千了百當。",
    "X73n1452_003:0172a09": "一得永得。我且問你。當世黑白中。誰是有知見理路",
    "X73n1452_003:0172a10": "者。你若果檢點得一個半個出。我也不管他悟道不",
    "X73n1452_003:0172a11": "悟道。敢不惜之。只恐亦不多得。一日王介甫。問蔣山",
    "X73n1452_003:0172a12": "元禪師曰。教外別傳。可得聞乎。元曰。公有障。且以教",
    "X73n1452_003:0172a13": "海資茂霛根。更一兩生來乃可耳。今人去介甫遠甚。",
    "X73n1452_003:0172a14": "尚未解爬先學走。豈非大錯。三者。以為念佛求生淨",
    "X73n1452_003:0172a15": "土。易而不難。比之參禪看教。唯此著子最為穩當。我",
    "X73n1452_003:0172a16": "且問你。淨土染心人生耶。淨心人生耶。半淨半染人",
    "X73n1452_003:0172a17": "生耶。全淨心人生耶。若染心人可生淨土。則名實相",
    "X73n1452_003:0172a18": "乖。因果離背。若半染半淨生淨土者。吾聞古德有言。",
    "X73n1452_003:0172a19": "若人臨終之際。有芥子許情識念娑婆世。斷不能生",
    "X73n1452_003:0172a20": "淨土。若全淨心生者。心既全淨。何往而非淨土。奚用",
    "X73n1452_003:0172a21": "淨土為。如是以為念佛一著子。能勝參禪看教。豈非",
    "X73n1452_003:0172a22": "大錯。四者。有等瞎公雞。聞真雞啼。假雞啼。皆倣効作",
    "X73n1452_003:0172a23": "種種聲。以為動念即乖本體。思量便落鬼家活計。況",
    "X73n1452_003:0172a24": "復有言乎。我且問你。此等見識。為是解。為是行。解則",
    "X73n1452_003:0172b01": "何乖動念。何病思量。古人有五斗米飯熟後。方能酬",
    "X73n1452_003:0172b02": "一轉語。亦不乖本體。諸大禪老皆許其悟徹。又曰。思",
    "X73n1452_003:0172b03": "之思之。鬼神將通之。非鬼神通之。心開而明也。思量",
    "X73n1452_003:0172b04": "何傷。觀音聞思修三慧。熏化一切。你徧以思量為病。",
    "X73n1452_003:0172b05": "豈非大錯。五者。人生未必無欲。有欲能制而弗隨。非",
    "X73n1452_003:0172b06": "賢者不能。又有縱而不制者。頗籍多生慧種。稍涉獵",
    "X73n1452_003:0172b07": "教乘。或得一知半解。即眼空一切。以為古人造理不",
    "X73n1452_003:0172b08": "過如此。本來無事何必別參。於逆順境風之中。又東",
    "X73n1452_003:0172b09": "飄西蕩。作不得一毫主宰。我且問你。古人見得即用",
    "X73n1452_003:0172b10": "得著。你這般沒頭腦。即見得用不得。尚未夢見。敢無",
    "X73n1452_003:0172b11": "慚無愧。莾撞說大話。徒招苦報。豈非大錯。六者。三教",
    "X73n1452_003:0172b12": "中人。各無定見。學儒未通。棄儒學佛。學佛未通。棄佛",
    "X73n1452_003:0172b13": "學老。學老未通。流入傍門。無所不至。我且問你。你果",
    "X73n1452_003:0172b14": "到孔孟境界也未。若已到。決不作這般去就。若未到",
    "X73n1452_003:0172b15": "儒尚未通。安能學佛。佛尚未通。何暇學老。又有一等",
    "X73n1452_003:0172b16": "人。謂佛家道理。先是義利關頭。便見不明白。何況聖",
    "X73n1452_003:0172b17": "道。且其書汪洋汗漫。卒不能摸其邊徼。不如各守己",
    "X73n1452_003:0172b18": "道。却不省事。我且問你。你悟佛心否。若悟佛心。心自",
    "X73n1452_003:0172b19": "無疑。無疑則無悔。無悔即入信。今你不愧自己。天機",
    "X73n1452_003:0172b20": "淺陋。反疑佛經。豈非大錯。七者。在家出家之人。較唐",
    "X73n1452_003:0172b21": "宋黑白。天淵不同。唐宋時人。若裴休。蘇軾。於宗教兩",
    "X73n1452_003:0172b22": "途。並皆有所悟入。或一句一偈。讚揚吾道。猶夜光照",
    "X73n1452_003:0172b23": "乘。千古之下。光不可掩。粲然與佛日爭明。即吾曹或",
    "X73n1452_003:0172b24": "與之酬酢。若韜光禪師。答白樂天偈。寂音尊者。酬陳",
    "X73n1452_003:0172c01": "瑩中之古詩。亦自風致有餘。至於碑文經序。雖長篇",
    "X73n1452_003:0172c02": "短述不等。然與修多羅。若合符契。非真得佛心者。孰",
    "X73n1452_003:0172c03": "能臻此。至　本朝自宋濂以來。能以語言文字。讚揚",
    "X73n1452_003:0172c04": "吾道者。不道全無。敢謂亦少。葢唐宋諸公。與方外人",
    "X73n1452_003:0172c05": "遊。俱能超情離見。裂破俗網。置得失榮辱於空華之",
    "X73n1452_003:0172c06": "中。心心相照。如兩鏡交光相似。故其遺風餘烈。後人",
    "X73n1452_003:0172c07": "自不能附贅。嗚呼以情求道。所謂首越而之燕也。去",
    "X73n1452_003:0172c08": "情求道。所謂離波而覔水也。若人於兩者之間。別有",
    "X73n1452_003:0172c09": "出身之路。不涉忌諱。管取不參禪。不看教。敢保他悟",
    "X73n1452_003:0172c10": "道有日。如以兩者之間立脚跟不定。不若做個長行",
    "X73n1452_003:0172c11": "粥飯人。豈不是好。又今之僧俗。或親師訪友。未見師",
    "X73n1452_003:0172c12": "友之心。便乃揣摩卜度。某師不過如此。某友亦不過",
    "X73n1452_003:0172c13": "如此。此心既生。則雖如來復起。亦不能利益渠矣。況",
    "X73n1452_003:0172c14": "其它乎。凡親師訪友。譬如摘桃。寧暇管其樹之曲直。",
    "X73n1452_003:0172c15": "唯在桃美而已。若然者。親師訪友。剛以情識求道。豈",
    "X73n1452_003:0172c16": "非大錯。如是七錯。我也是趂口胡說。一上不知。黑白",
    "X73n1452_003:0172c17": "賢豪以為如何。然此七錯。亦是醍醐。亦是毒藥。能善",
    "X73n1452_003:0172c18": "用之。毒藥未始非醍醐。不善用之。醍醐未始非毒藥。",
    "X73n1452_003:0172c19": "我又問你。此七錯。一念未生時著在何處。一念已生",
    "X73n1452_003:0172c20": "時。著在何處。若人辨得出。老漢與他提鞋挈瓶有日",
    "X73n1452_003:0172c21": "在。如辨不出。不可草草。惹他明眼人笑你去。",
    "X73n1452_003:0172c22": "念非忘塵而不息者。葢念與塵。如形與影。若謂形先",
    "X73n1452_003:0172c23": "而影後。影先而形後。形影本非能所。此皆未了心外",
    "X73n1452_003:0172c24": "無法。而隨情穿鑿者也。夫心外無法。法外無心。然心",
    "X73n1452_003:0173a01": "法若似二者何哉。良由以理照之。則心外無法。法外",
    "X73n1452_003:0173a02": "無心。以情分別。則物我抗然。難以消釋。橫謂見前分",
    "X73n1452_003:0173a03": "別者我心何疑。見前所分別者彼物何疑。物我橫執。",
    "X73n1452_003:0173a04": "積執成堅。堅塞十方。何往非執。辟如蜂蜜。初無中邊。",
    "X73n1452_003:0173a05": "嗚呼。此執之累我。遡流窮源。自無始以來。至於今日。",
    "X73n1452_003:0173a06": "猶澆水於冰。冰日漸厚。堅者不化。而厚者愈堅。如是",
    "X73n1452_003:0173a07": "積習。堅於大地。厚於須彌。若欲破蕩。苟非了悟本心。",
    "X73n1452_003:0173a08": "目前無待。於境緣逆順中。痛以無待之光。智慧猛火",
    "X73n1452_003:0173a09": "燒然力深。則此習千佛出世。終難化也。靈潤法師野",
    "X73n1452_003:0173a10": "火四來。無逃避處。同行逸散。潤師即作唯心觀禦之。",
    "X73n1452_003:0173a11": "以為火寔自心。豈有心能燒心之理。此觀稍入。火即",
    "X73n1452_003:0173a12": "潛息。此乃破蕩堅習之樣子也。如是而塵自忘。而念",
    "X73n1452_003:0173a13": "自消。塵忘念消。本心始全。以全應物。物無不順。物無",
    "X73n1452_003:0173a14": "不順。雖應無應。應而無應。則古今中外。誰物誰我。即",
    "X73n1452_003:0173a15": "如以我周旋於我。我外何物。以物周旋於物。物外何",
    "X73n1452_003:0173a16": "我。故曰。艮其背不獲其身。行其庭不見其人也。此葢",
    "X73n1452_003:0173a17": "自遠而習近者之能事也。如得近者。駕近以接物。則",
    "X73n1452_003:0173a18": "此道光大矣(示學者)。",
    "X73n1452_003:0173a19": "圓顱方服。頂冠束帶。謂之黑白之徒。此兩種人。或由",
    "X73n1452_003:0173a20": "儒而入佛。由佛而入儒。或終不相入。或相入而變化",
    "X73n1452_003:0173a21": "無窮。儒亦可。佛亦可。此之種種。遡而上之。云何忽生",
    "X73n1452_003:0173a22": "之前。辟如大火聚上。無一可泊。泊則焦爛不旋踵矣。",
    "X73n1452_003:0173a23": "故曰。眾生攀緣之心。處處能緣。唯不能緣於般若之",
    "X73n1452_003:0173a24": "上。由是而觀。以攀緣心學出世法。出世法。皆攀緣也。",
    "X73n1452_003:0173b01": "以無攀緣心。學世間法。世間法。皆般若也。今有人於",
    "X73n1452_003:0173b02": "此。謂文字語言。不足以見道。惟參禪究話頭。足以見",
    "X73n1452_003:0173b03": "道。如文字語言。不足以見道。則永嘉讀維摩經而悟。",
    "X73n1452_003:0173b04": "六祖聽金剛經而悟。普菴肅看棗柏華嚴論而悟。天",
    "X73n1452_003:0173b05": "台智者。讀法華經得旋陀羅尼三昧。如此樣子。難以",
    "X73n1452_003:0173b06": "廣舉。又宗門機緣。皆諸祖舊案。苟得其人。據案則典",
    "X73n1452_003:0173b07": "刑可步。賞罰可行。照用不惑。綱宗在握。於暗嗚叱咤",
    "X73n1452_003:0173b08": "之間。棒喝雷霆之下。偷心頓死。活句縱橫。苟不得其",
    "X73n1452_003:0173b09": "人。所謂千七百則葛藤。翻成魔繞。一遭纏縛。萬劫難",
    "X73n1452_003:0173b10": "解。何以故。見刺入心故。古德有言曰。文字語言。葛藤",
    "X73n1452_003:0173b11": "閒具。本無死活。死活由人。活人用之。則無往不活。死",
    "X73n1452_003:0173b12": "人則無往不死。所患不在語言文字葛藤。顧其人所",
    "X73n1452_003:0173b13": "用何如耳。又外語言文字而求道者。即語言文字而",
    "X73n1452_003:0173b14": "求道者。世人謂之宗教。宗教既分。各相非是。一則以",
    "X73n1452_003:0173b15": "為宗可以悟心。教惟義路。義路惡足明自心哉。殊不",
    "X73n1452_003:0173b16": "知精義則能入神。入神便能致用。悟心亦精義之別",
    "X73n1452_003:0173b17": "名。故宗門大老。有大機大用。苟不入神。機用何自。故",
    "X73n1452_003:0173b18": "曰解得佛語。祖師語自然現前。真萬古之名言也。常",
    "X73n1452_003:0173b19": "黑庸白。菽麥不辨。雌雄未識。妄自謂文字語言。我不",
    "X73n1452_003:0173b20": "必求之。離文字。頓然超語者。吾始快心。如此之流。眼",
    "X73n1452_003:0173b21": "中親曾勘驗。十個却有五雙。都懷此見不化。管取佛",
    "X73n1452_003:0173b22": "語終不精。佛心終不明。兩者既無所入。復旁搜曲問。",
    "X73n1452_003:0173b23": "雌黃諸方。某善知識如何。某善知識不如何。一旦利",
    "X73n1452_003:0173b24": "害當頭。死生信急。如何不如何。亦總記不起了。況能",
    "X73n1452_003:0173c01": "死生自在乎。故曰憂不深不免忽略病多。太細求猜",
    "X73n1452_003:0173c02": "刻鬼在。我願一切黑白賢豪。教不可不精。宗不可不",
    "X73n1452_003:0173c03": "明。教精則佛語我語也。宗明則祖心我心也。到此田",
    "X73n1452_003:0173c04": "地。即佛入儒。即儒入佛。終不相入。無可無不可。自知",
    "X73n1452_003:0173c05": "用處。誰搖動得汝。雖然猶是途路之勞。向上一著猶",
    "X73n1452_003:0173c06": "未夢見在(示法屬)。",
    "X73n1452_003:0173c08": "紫栢老人集卷之三"
}