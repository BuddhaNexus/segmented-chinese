{
    "T46n1921_004:0607c24": "觀心論疏卷第四",
    "T46n1921_004:0607c26": "隋天台沙門灌頂撰",
    "T46n1921_004:0607c27": "◎論曰。問觀自生心。云何是因心。起十種境",
    "T46n1921_004:0607c28": "界。成一心三智。此是第六一偈。明正觀理實。",
    "T46n1921_004:0607c29": "而諸境雜發不同。然上四種三昧。及二十五",
    "T46n1921_004:0608a01": "方便。皆是明修正觀之前方便。今去正是明",
    "T46n1921_004:0608a02": "圓觀方法也。言因心者。觀起十境名為因",
    "T46n1921_004:0608a03": "心。起十種境界者。一陰入境。二煩惱境。三病",
    "T46n1921_004:0608a04": "患境。四魔事境。五業相境。六禪定境。七諸見",
    "T46n1921_004:0608a05": "境。八增上慢境。九二乘境。十菩薩境。初觀陰",
    "T46n1921_004:0608a06": "界境者。然一切眾生常以陰界入俱故。須先",
    "T46n1921_004:0608a07": "觀次陰界後而觀煩惱者。然概流則水涌",
    "T46n1921_004:0608a08": "由觀陰境擊發煩惱。則動三毒越逸異常。若",
    "T46n1921_004:0608a09": "不明之。行者不識則必為之沈溺。所以第二",
    "T46n1921_004:0608a10": "明煩惱發動用觀治之也。次觀病患境者。然",
    "T46n1921_004:0608a11": "一切眾生以四大毒蛇。共為一身。常自是病。",
    "T46n1921_004:0608a12": "然病有多種。或業病。或四大違返病。或魔",
    "T46n1921_004:0608a13": "鬼病。或因坐用心不調得病。今觀陰入界境",
    "T46n1921_004:0608a14": "不發。而但發諸病。若不明者發時。行者不識。",
    "T46n1921_004:0608a15": "則壞三觀之心。破毀浮囊亡失正念故。第三",
    "T46n1921_004:0608a16": "明病患境。次觀業相境者。然一切眾生過去",
    "T46n1921_004:0608a17": "皆有一切善惡之業。但眾生心水波浪不靜。",
    "T46n1921_004:0608a18": "業不得現。今因觀陰界入澄神靜慮。過去之",
    "T46n1921_004:0608a19": "業因靜心而發。若不明之。發時不識。則為",
    "T46n1921_004:0608a20": "破壞故。第四明業發相也。次觀魔事境者。經",
    "T46n1921_004:0608a21": "云。菩薩道若成。當化導眾生空我宮殿。及",
    "T46n1921_004:0608a22": "其道未成我當破之。故云。道高魔盛。今觀",
    "T46n1921_004:0608a23": "陰入多發動魔。若不先明之。發時行者不識。",
    "T46n1921_004:0608a24": "則為之所惑故。第五明觀魔事境也。次觀禪",
    "T46n1921_004:0608a25": "定境者。經云。一切眾生有三種定。謂上中下。",
    "T46n1921_004:0608a26": "下者。謂十大地心數中定也。中者。一切眾生",
    "T46n1921_004:0608a27": "皆有初地味禪也。上定者。一切眾生皆有佛",
    "T46n1921_004:0608a28": "性首楞嚴定也。所以今觀陰入境靜心多發",
    "T46n1921_004:0608a29": "諸禪。若不明之。發時行者不識。則為所破",
    "T46n1921_004:0608b01": "故。第六明禪定境也。次觀諸見境者。一切眾",
    "T46n1921_004:0608b02": "生常在諸見網中。今觀陰入境。種種推畫多",
    "T46n1921_004:0608b03": "發諸見。若不明之。發時不識。則為諸見所破",
    "T46n1921_004:0608b04": "故。第七明諸見境也。次觀增上慢境者。今觀",
    "T46n1921_004:0608b05": "陰界入境。或隨發少許。即自謂之是聖。未得",
    "T46n1921_004:0608b06": "謂證墮增上慢。若不明之。發時不識為之沈",
    "T46n1921_004:0608b07": "溺故。第八明增上慢境也。次觀二乘境者。經",
    "T46n1921_004:0608b08": "云。我見恒河眾生發菩提心。少有得成就者",
    "T46n1921_004:0608b09": "多墮二乘地。今行者初觀陰入境。發菩提心",
    "T46n1921_004:0608b10": "學菩薩道。但菩薩之道難成。多退。發二乘之",
    "T46n1921_004:0608b11": "心。若不明之。發時不識壞菩薩道故。第九",
    "T46n1921_004:0608b12": "明二乘境也。次觀菩薩境者。菩薩有四種。一",
    "T46n1921_004:0608b13": "三藏菩薩。二通教菩薩。三別教菩薩。四圓教",
    "T46n1921_004:0608b14": "菩薩。今觀陰入境正是第四明圓菩薩。但圓",
    "T46n1921_004:0608b15": "教微妙修圓菩薩行位難成。多墮前三教菩",
    "T46n1921_004:0608b16": "薩中。若不明之。發時不識必退失圓位故。第",
    "T46n1921_004:0608b17": "十明觀菩薩境也。然因觀陰界入境。發餘諸",
    "T46n1921_004:0608b18": "境種種不同。何者。或次第發如前分別。或不",
    "T46n1921_004:0608b19": "次第發。或具足發十。或不具足發。或諸境",
    "T46n1921_004:0608b20": "雜發。或發一境成就更發一境。或未成就",
    "T46n1921_004:0608b21": "更發餘境。或發一境竟重復更發。或不更發。",
    "T46n1921_004:0608b22": "或發一境久久而謝。或不久即滅如是十義",
    "T46n1921_004:0608b23": "料簡陰界入境。發既爾。餘九境發亦十義料",
    "T46n1921_004:0608b24": "揀也。然十境既多合論。只成一心三智三觀。",
    "T46n1921_004:0608b25": "何者。陰入煩惱病患業相魔事禪定見慢等",
    "T46n1921_004:0608b26": "八境。即是假觀道種智攝。二乘境即是空觀",
    "T46n1921_004:0608b27": "一切智攝。菩薩境即是中道觀一切種智攝。",
    "T46n1921_004:0608b28": "此三觀三智並在一心中。故偈云。問觀自生",
    "T46n1921_004:0608b29": "心起十種境界。成一心三智等是也。",
    "T46n1921_004:0608c01": "論曰。問觀自生心。云何知十境。各成十法乘。",
    "T46n1921_004:0608c02": "遊四方快樂。此是第七一偈。明十境之中。隨",
    "T46n1921_004:0608c03": "觀一境用十法成乘。是則十境是有百法成",
    "T46n1921_004:0608c04": "乘。今且先觀陰界入一境。辯十法成乘者。問",
    "T46n1921_004:0608c05": "何故。先觀陰界入耶。答陰即五陰。入即十二",
    "T46n1921_004:0608c06": "入。界即十八界。還約色心二法開合為陰界",
    "T46n1921_004:0608c07": "入。只是五陰之身耳。今先觀者。為一切眾生",
    "T46n1921_004:0608c08": "與五陰旃陀羅。相隨而復常被其害。行者既",
    "T46n1921_004:0608c09": "已覺知。仍欲度涅槃彼岸故先觀也。且復今",
    "T46n1921_004:0608c10": "觀心論始終。正明問觀自生心。今觀五陰即",
    "T46n1921_004:0608c11": "是觀一念心也。偈云。各成十法乘者。即是正",
    "T46n1921_004:0608c12": "就觀陰入境。更開十法成乘。何者。一明不思",
    "T46n1921_004:0608c13": "議境。二發菩提心。三明止觀。四明破法遍。五",
    "T46n1921_004:0608c14": "識知通塞。六明道品調停。七明六度助道。八",
    "T46n1921_004:0608c15": "明次位。九明安忍。十不起順道法愛。然斯之",
    "T46n1921_004:0608c16": "十法是學道之方軌。還源之要術。出火宅之",
    "T46n1921_004:0608c17": "良津。度生死河之橋梁。所以今行者宜記憶",
    "T46n1921_004:0608c18": "斯之十法。細心尋之。釋出十知其妙也。而",
    "T46n1921_004:0608c19": "言十法成乘者。乘是運出之義。斯之十法共",
    "T46n1921_004:0608c20": "成一大乘。運出生死涅槃二樂。直入中道。",
    "T46n1921_004:0608c21": "故法華云。乘此寶乘遊於四方。嬉戲快樂直",
    "T46n1921_004:0608c22": "至道場。四方者。十住行向地等四十位也。直",
    "T46n1921_004:0608c23": "至道場。即妙覺也。今第一觀心是如來藏故。",
    "T46n1921_004:0608c24": "即是不可思議境也。但眾生理具而情迷有",
    "T46n1921_004:0608c25": "而不知故。第二起私誓慈悲也。欲顯出心中",
    "T46n1921_004:0608c26": "如來寶藏。必須修定慧方可顯故。第三明修",
    "T46n1921_004:0608c27": "止觀安心止觀。即定慧。定慧照了有壅滯不",
    "T46n1921_004:0608c28": "通。即須破之故。第四明破法遍也。雖復遍破。",
    "T46n1921_004:0608c29": "然塞處須破。通處不須故。第五明善知通塞",
    "T46n1921_004:0609a01": "也。雖知通塞。復須道品調停故。第六明三十",
    "T46n1921_004:0609a02": "七品調停得所也。此六章多明正道而復須",
    "T46n1921_004:0609a03": "助道故。第七明六度為助道也。然正助既具",
    "T46n1921_004:0609a04": "必證勝法。行者不識即謂是極聖。多墮增上",
    "T46n1921_004:0609a05": "慢故。第八明識次位也。雖知次位。不墮上慢",
    "T46n1921_004:0609a06": "而發勝法不能不說。說畢則破菩薩行故。第",
    "T46n1921_004:0609a07": "九明安忍也。雖外忍不說而內心不能不愛",
    "T46n1921_004:0609a08": "著。愛著名菩薩頂墮故。第十明不起順道法",
    "T46n1921_004:0609a09": "愛也。今略明十法次第之相如是。次廣明十",
    "T46n1921_004:0609a10": "法。第一先觀心是不思境者。即是觀知一念",
    "T46n1921_004:0609a11": "自生之心。而是如來藏。而具十界百如。生",
    "T46n1921_004:0609a12": "死涅槃在一念心中而不相妨故。名不可思",
    "T46n1921_004:0609a13": "議境也。言十法界者。六道為六。二乘為八。菩",
    "T46n1921_004:0609a14": "薩為九。佛為十。此十界同是真如實際之法。",
    "T46n1921_004:0609a15": "故云法界。又十法隔別不同。故云法界也。百",
    "T46n1921_004:0609a16": "如者。一界有十。十界有百也。所言十者。法",
    "T46n1921_004:0609a17": "華云。如是相。如是性。如是體。如是力。如是",
    "T46n1921_004:0609a18": "作。如是因。如是緣。如是果。如是報。如是本",
    "T46n1921_004:0609a19": "末究竟等。此是十如也。可攬名相不改名",
    "T46n1921_004:0609a20": "性。主質名體。堪任為力。運動為作。習因為",
    "T46n1921_004:0609a21": "因。報因為緣。習果為果。報果為報。初相為本。",
    "T46n1921_004:0609a22": "本即空假中後報為末。末亦空假中。如是本",
    "T46n1921_004:0609a23": "末同等有三觀。故云本末究竟等也。今且約",
    "T46n1921_004:0609a24": "地獄界有十如者。地獄相者。相是惡相。表墮",
    "T46n1921_004:0609a25": "不如意處。性者。黑業是。體者。麁惡摧折色心",
    "T46n1921_004:0609a26": "是。力者。登刀山上劍樹之功力是。作者。運動",
    "T46n1921_004:0609a27": "三業建創諸惡是。因者。惡習因是。緣者。惡緣",
    "T46n1921_004:0609a28": "助也。果者。習果是。如多欲人墮地獄。見刀山",
    "T46n1921_004:0609a29": "是可愛色境。即往趣之是。其習果登山即變",
    "T46n1921_004:0609b01": "受刀山劍樹之苦。即是報也。本末究竟等者。",
    "T46n1921_004:0609b02": "如是相是初故是本。如是報是後故是末。初",
    "T46n1921_004:0609b03": "本相空末報亦空。此就空為等也。假中等亦",
    "T46n1921_004:0609b04": "然。今相師初見相。即記其後受果報之事",
    "T46n1921_004:0609b05": "者。良由後末報在於初相中。故逆記也。是本",
    "T46n1921_004:0609b06": "與末等。如佛逆記鴿後為支佛。相師見其後",
    "T46n1921_004:0609b07": "報追記前相之事者。良由初本相在於後末",
    "T46n1921_004:0609b08": "報中。是即末報與初等。如佛追記鴿前生事。",
    "T46n1921_004:0609b09": "此就假論等也。初後皆同真如法界。即中論",
    "T46n1921_004:0609b10": "等也。故云。即本末究竟等也。此就地獄法",
    "T46n1921_004:0609b11": "界論十如之相也。次約佛法界論十如者。緣",
    "T46n1921_004:0609b12": "因是佛相。了因是佛性。正因是佛體。菩提心",
    "T46n1921_004:0609b13": "是佛力。智慧莊嚴是佛因。福德莊嚴是佛緣。",
    "T46n1921_004:0609b14": "朗然大覺是佛果。斷德涅槃是佛報。初相後",
    "T46n1921_004:0609b15": "報皆三觀三諦。故云究竟等也。問何以獨約",
    "T46n1921_004:0609b16": "地獄及佛兩法界辯十如耶。答地獄最惡。佛",
    "T46n1921_004:0609b17": "界最善。今約善惡辯十如。可見者中間八界",
    "T46n1921_004:0609b18": "十如例知。不能委說。若得意者亦足除疑。",
    "T46n1921_004:0609b19": "不得意者徒繁無益也。若就別說十界百如。",
    "T46n1921_004:0609b20": "曆別如前。今就圓論一念之心。即具百界千",
    "T46n1921_004:0609b21": "如故。目此心為不可思議境也。問凡夫罪心",
    "T46n1921_004:0609b22": "何得有佛清淨法界十如者耶斯義若明。餘",
    "T46n1921_004:0609b23": "界十如則可知也。答實如所問難行之事。所",
    "T46n1921_004:0609b24": "以法華教起。正以此為大事。只為眾生有佛",
    "T46n1921_004:0609b25": "法界十如之知見故。而眾生理具情迷。為無",
    "T46n1921_004:0609b26": "明醉有而不見。故云不覺。內衣裏有無價寶",
    "T46n1921_004:0609b27": "珠。今示所繫珠。故云大事。何者。為令眾生",
    "T46n1921_004:0609b28": "開示悟入佛之知見道。故出現於世。眾生若",
    "T46n1921_004:0609b29": "無佛之知見。何所開悟。若貧女無藏何所",
    "T46n1921_004:0609c01": "示耶。佛將此為大事。何可得易解耶。如前釋",
    "T46n1921_004:0609c02": "圓教義同。可將彼以釋今也。更略釋者。經",
    "T46n1921_004:0609c03": "云。一切眾生即菩提相。豈非眾生有佛如是",
    "T46n1921_004:0609c04": "相耶。經云。一切眾生皆有佛性。豈非眾生有",
    "T46n1921_004:0609c05": "佛如是性耶。經云。煩惱即菩提。豈非眾生有",
    "T46n1921_004:0609c06": "佛如是力如是作如是因如是緣四如耶。經",
    "T46n1921_004:0609c07": "云。生死即涅槃。豈非眾生有佛如是體如是",
    "T46n1921_004:0609c08": "果如是報三如耶。經云。一切眾生心是三十",
    "T46n1921_004:0609c09": "二相八十隨形好。是心是佛是心作佛。又云。",
    "T46n1921_004:0609c10": "心佛及眾生是三無差別。斯則證眾生有",
    "T46n1921_004:0609c11": "本末佛法界十如。明文可見。經譬貧女伏藏。",
    "T46n1921_004:0609c12": "力士額珠。內衣之寶。水內瑠璃。並是諭此。",
    "T46n1921_004:0609c13": "是則人法界有佛法界十如。其義已明。人法",
    "T46n1921_004:0609c14": "界有二乘菩薩六道八界十如等。可以意知。",
    "T46n1921_004:0609c15": "無勞更說。故經云。眾生身有毒草。復有微妙",
    "T46n1921_004:0609c16": "藥王者。六道法界十如。即是身毒草。四聖",
    "T46n1921_004:0609c17": "法界十如。即是藥王。問佛菩薩二乘四聖。",
    "T46n1921_004:0609c18": "即是涅槃。六道十如。即是生死。生死涅槃昇",
    "T46n1921_004:0609c19": "沈永別。云何得同在一心中耶。答譬解者氷",
    "T46n1921_004:0609c20": "喻六道。水喻四聖。而氷水一質何妨生死涅",
    "T46n1921_004:0609c21": "槃體同。只為空有不相礙二河不相妨。而在",
    "T46n1921_004:0609c22": "一心故。名不可思議境也。問既云。眾生有佛",
    "T46n1921_004:0609c23": "法界十如佛之知見。而眾生何以不見。何不",
    "T46n1921_004:0609c24": "遮眾生墮地獄耶。答涅槃中迦葉等諸菩薩",
    "T46n1921_004:0609c25": "處處共佛。論難斯事有之與無見與不見。佛",
    "T46n1921_004:0609c26": "諭如箜篌之聲。何者。菩薩有善方便修習。",
    "T46n1921_004:0609c27": "則見佛性。故名為有。即能遮地獄。亦如善彈",
    "T46n1921_004:0609c28": "箜篌者。其聲則出。而凡夫無方便修習。則不",
    "T46n1921_004:0609c29": "見佛性。故墮地獄雖不見性。不可言無。亦如",
    "T46n1921_004:0610a01": "癡王斷絃求聲不得。而不可言箜篌無聲。今",
    "T46n1921_004:0610a02": "眾生有佛法界十如。有之與無其相如是。是",
    "T46n1921_004:0610a03": "則聞有不可即責其形質。聞無不可即謂如",
    "T46n1921_004:0610a04": "兔角。故經云。佛性非有非無。非有破虛空非",
    "T46n1921_004:0610a05": "無破兔角。眾生佛性既爾。餘九如亦然。斯則",
    "T46n1921_004:0610a06": "亦得是有亦得是無。亦有亦無非有非無。若",
    "T46n1921_004:0610a07": "取相生著四句皆是邪見。經云。般若波羅",
    "T46n1921_004:0610a08": "蜜四邊不可取。邪見火燒故。若無相潛",
    "T46n1921_004:0610a09": "流。聞佛四說時能悟理。四句皆是門也。故云。",
    "T46n1921_004:0610a10": "般若四門入清涼池。薩遮尼乾子受記經云。",
    "T46n1921_004:0610a11": "一切眾生煩惱身。即是如來藏。當知一切煩",
    "T46n1921_004:0610a12": "惱藏有如來法身。湛然滿足。如麻中油。如",
    "T46n1921_004:0610a13": "木中火。如地中水。如乳中酪。如藏中寶。是",
    "T46n1921_004:0610a14": "故眾生。即如來藏。此並是經明文也。問",
    "T46n1921_004:0610a15": "生死眾生有佛法界十如。經論明證理應可",
    "T46n1921_004:0610a16": "信。但佛是出生死人。何得復有六道法界十",
    "T46n1921_004:0610a17": "如耶。答斯義微隱實難可取信。經云。五眼",
    "T46n1921_004:0610a18": "具足成菩提。又佛問須菩提。佛有肉眼不乃",
    "T46n1921_004:0610a19": "至問有佛眼不。答云有。然既有凡夫之肉眼。",
    "T46n1921_004:0610a20": "豈無凡夫之六根。是即肉眼天眼及六根。即",
    "T46n1921_004:0610a21": "是六道法界。慧眼即二乘法界。法眼即菩薩",
    "T46n1921_004:0610a22": "法界。佛眼即佛界。斯則佛既具五眼。則有",
    "T46n1921_004:0610a23": "十法界百如明矣。問眾生六根法界十如。皆",
    "T46n1921_004:0610a24": "悉無常。佛既有者亦應無常耶。答經云。所謂",
    "T46n1921_004:0610a25": "彼眼根。於諸如來常具足無減修。了了分明",
    "T46n1921_004:0610a26": "見。乃至彼意根。於諸如來常具足無減修。了",
    "T46n1921_004:0610a27": "了分明知。經云彼者。彼指眾生。是則眾生",
    "T46n1921_004:0610a28": "六根於諸如來是常。況佛有肉眼等諸根而",
    "T46n1921_004:0610a29": "不是常耶。經云。凡人所知者。名為世諦。如來",
    "T46n1921_004:0610b01": "所知者。名為真諦。斯則雖同照一境。境",
    "T46n1921_004:0610b02": "隨於照有真俗之殊。雖同有六根而有常",
    "T46n1921_004:0610b03": "無常之異也。問何以然。答中論云。因緣所生",
    "T46n1921_004:0610b04": "法我說即是空。亦名為假名亦名中道義。六",
    "T46n1921_004:0610b05": "道十如即是因緣生法。二乘十如即是空。菩",
    "T46n1921_004:0610b06": "薩十如即是假。佛十如即是中。是則十界百",
    "T46n1921_004:0610b07": "如。只是三觀。佛有空假而常中。不為二邊所",
    "T46n1921_004:0610b08": "染。所以佛有十界皆常。而眾生雖有三觀。不",
    "T46n1921_004:0610b09": "得空中二觀用故。為六塵所染。而復無常雖",
    "T46n1921_004:0610b10": "不得用。不可言無空中二觀也。貧女不知伏",
    "T46n1921_004:0610b11": "藏。不可言無財。如癡王不善取聲。不可言",
    "T46n1921_004:0610b12": "無響也。二諭況之。可以意知。無勞疑也。如",
    "T46n1921_004:0610b13": "是圓信成就名初隨喜品人。所以法華格量。",
    "T46n1921_004:0610b14": "此人功德不可思議。諸佛窮劫歎其功德不",
    "T46n1921_004:0610b15": "能令盡。況凡夫耶。事如經說。以常不輕作",
    "T46n1921_004:0610b16": "此圓信故。敬一切眾生皆作佛想。所以六道",
    "T46n1921_004:0610b17": "眾生皆有佛法界體力性相等妙法。豈可",
    "T46n1921_004:0610b18": "輕耶。以其圓信故。得六根清淨。龍女以圓而",
    "T46n1921_004:0610b19": "修。速成三菩提。故經云。我本立誓願。欲令",
    "T46n1921_004:0610b20": "一切眾皆令入佛道。我願已滿足。一期事",
    "T46n1921_004:0610b21": "辦。所以二萬燈明佛說法華竟。即入涅槃。良",
    "T46n1921_004:0610b22": "有以也。問一心只是一法。何得有十界百如",
    "T46n1921_004:0610b23": "耶。答若具論者。有百界千如。恐聞者疑謗故。",
    "T46n1921_004:0610b24": "且略說耳。若信十界百如則不疑百界千如",
    "T46n1921_004:0610b25": "也。何者。如人界有地獄畜生餓鬼修羅天聲",
    "T46n1921_004:0610b26": "聞支佛菩薩佛十界百如。在於人心而一界",
    "T46n1921_004:0610b27": "既有十界。如地獄復有畜生等十如。是更互",
    "T46n1921_004:0610b28": "相有故。十界有百界千如也。並在乎一心而",
    "T46n1921_004:0610b29": "不相礙故。名不可思議境也。譬如一念之心。",
    "T46n1921_004:0610c01": "而有八萬四千煩惱心。有百界千如。何足可",
    "T46n1921_004:0610c02": "疑。又如一鏡而現萬像。無情尚爾。何況心",
    "T46n1921_004:0610c03": "靈智識耶。又如安樂行品明一念眠心夢。初",
    "T46n1921_004:0610c04": "發心行菩薩道。次成佛轉法輪入涅槃。百千",
    "T46n1921_004:0610c05": "萬億阿僧祇事。而在一念夢心耳。以諭況之。",
    "T46n1921_004:0610c06": "可以意得。但勤研修勿致疑而自妨道。若眾",
    "T46n1921_004:0610c07": "生心無百界千如者。佛何得記。眾生應墮六",
    "T46n1921_004:0610c08": "道。應得四聖者也。然以眾生心空而常假故。",
    "T46n1921_004:0610c09": "有百界千如故。為佛三明十力之所照也。假",
    "T46n1921_004:0610c10": "而常空。如來雖照百界千如寂。而無相空假",
    "T46n1921_004:0610c11": "而常中故。如來雖復寂照。無空假二相。雖無",
    "T46n1921_004:0610c12": "二相不失雙照俱遊。是則境智相稱感應",
    "T46n1921_004:0610c13": "相關也。斯則雖言心是百界千如。何可定存",
    "T46n1921_004:0610c14": "有之與非有非無者乎。故云。心是不可思",
    "T46n1921_004:0610c15": "議境一法者也。二明發四弘誓之心者。觀一",
    "T46n1921_004:0610c16": "念自生心具十界百如。而六道界即是生死",
    "T46n1921_004:0610c17": "苦集二諦。四聖界即是涅槃道滅二諦。然既",
    "T46n1921_004:0610c18": "十界在乎一念。是則四諦亦在乎一心。而十",
    "T46n1921_004:0610c19": "界名殊而體同是一。是則四諦名異而理同。",
    "T46n1921_004:0610c20": "何以知然。迷則苦集。悟則道滅。迷悟起於行",
    "T46n1921_004:0610c21": "者之心。而道滅苦集未嘗有二。故云一體。",
    "T46n1921_004:0610c22": "一體即實諦也。故經云。唯一實諦方便說",
    "T46n1921_004:0610c23": "二。是則一實四諦。如來寶藏在一念心中。",
    "T46n1921_004:0610c24": "我昔不知今始覺悟。而眾生迷惑不曉所以。",
    "T46n1921_004:0610c25": "於此四諦而起四弘慈悲之心。經云。弟子眾",
    "T46n1921_004:0610c26": "塵勞。即以心數為弟子。心有六道法界。即",
    "T46n1921_004:0610c27": "是八萬四千塵勞成假名眾生弟子。是名苦",
    "T46n1921_004:0610c28": "諦。即起誓心。眾生無邊誓願度。一弘也。八萬",
    "T46n1921_004:0610c29": "四千塵勞實法名為集諦。即起誓心。煩惱無",
    "T46n1921_004:0611a01": "數誓願斷。二弘也。心有四聖法界。即有八萬",
    "T46n1921_004:0611a02": "四千法藏諸波羅蜜。而起誓心。法門無盡",
    "T46n1921_004:0611a03": "誓願知。三弘也。攬此法門名諸佛。即起誓心。",
    "T46n1921_004:0611a04": "無上佛道誓願成。四弘也。然十界百如在乎",
    "T46n1921_004:0611a05": "一心。經云。緣於如來名曰無緣。今觀心九界。",
    "T46n1921_004:0611a06": "即佛界是緣於如來。即是同體無緣四弘慈",
    "T46n1921_004:0611a07": "也。問云。何是思議慈耶。答見四趣苦。悲拔",
    "T46n1921_004:0611a08": "慈與人天之樂。名眾生緣慈。見六道生死苦。",
    "T46n1921_004:0611a09": "悲拔慈與即空涅槃之法樂。名法緣慈。見二",
    "T46n1921_004:0611a10": "乘無知苦。悲拔慈與出假法喜多聞分別樂。",
    "T46n1921_004:0611a11": "亦是眾生緣慈。見二邊分別苦。悲拔慈與如",
    "T46n1921_004:0611a12": "來中道法身之樂。名曰無緣是則次第拔苦",
    "T46n1921_004:0611a13": "與樂。雖緣如來非同體無緣故是思議慈耳。",
    "T46n1921_004:0611a14": "今觀九界。即是佛界。更何苦集異樂。而言拔",
    "T46n1921_004:0611a15": "苦與樂。故是同體。觀心九界。即是如來。名",
    "T46n1921_004:0611a16": "曰無緣慈。而緣如來界不失九界枯榮雙照。",
    "T46n1921_004:0611a17": "即大涅槃珍寶。大聚經云。是慈即是大法聚。",
    "T46n1921_004:0611a18": "是慈即是大涅槃故。慈亦不可思議也。三明",
    "T46n1921_004:0611a19": "修止觀者。然一心有十界。十界即三觀。已",
    "T46n1921_004:0611a20": "如前說。是則心性之理寂而常照。照而常寂。",
    "T46n1921_004:0611a21": "而眾生迷寂故而起妄亂。自破寂定迷照故。",
    "T46n1921_004:0611a22": "而起闇惑。自破慧眼之明。破慧眼故。不能",
    "T46n1921_004:0611a23": "照了本源。顛倒造罪妄勞每害。破寂定故。",
    "T46n1921_004:0611a24": "惑亂理珠。心水不清瑠璃不現。欲令還源本",
    "T46n1921_004:0611a25": "寂令修止也。使歸本照令修觀也。又本源不",
    "T46n1921_004:0611a26": "寂不照者。散不可止闇不可破。雖修止觀散",
    "T46n1921_004:0611a27": "闇。終無滅理。亦無得聖之佛。以其散闇虛",
    "T46n1921_004:0611a28": "而不實。所以可破可滅者耳。問何能知本",
    "T46n1921_004:0611a29": "寂。答身為本又問。身孰為本。淨名云。欲貪",
    "T46n1921_004:0611b01": "為本。又問欲貪孰為本。答虛妄分別為本。",
    "T46n1921_004:0611b02": "又問。虛妄誰為本。答顛倒為本。又云。顛倒",
    "T46n1921_004:0611b03": "誰為本。答無住為本。又問無住誰為本。答無",
    "T46n1921_004:0611b04": "住則無本。從無住本立一切法無住。豈非本",
    "T46n1921_004:0611b05": "寂而妄起一切法耶。又既悟心是如來藏。具",
    "T46n1921_004:0611b06": "足一切佛法。若不修止觀顯出者。無殊悟伏",
    "T46n1921_004:0611b07": "藏於宅而不施功。常患貧也。渴遇泉而不",
    "T46n1921_004:0611b08": "飲。飢遇食而不餐。飢渴終不息也。苟欲修",
    "T46n1921_004:0611b09": "心研習者。莫過定慧止觀二輪也。經云。毘婆",
    "T46n1921_004:0611b10": "舍那能破煩惱。何故復須奢摩他耶。佛言。",
    "T46n1921_004:0611b11": "先以定動。後以慧拔。釋論云。覺觀風動心",
    "T46n1921_004:0611b12": "禪定能滅之。是則定止散風觀照惑闇。心偏",
    "T46n1921_004:0611b13": "沈則用觀察起。心偏浮則用止息之。沈浮迭",
    "T46n1921_004:0611b14": "謝。宜用四悉檀。修止觀便宜治之(云云)。四明",
    "T46n1921_004:0611b15": "破法遍者。然上止觀研修而未入者。必由見",
    "T46n1921_004:0611b16": "著。苟執之心事須破也。文為二。一竪次第",
    "T46n1921_004:0611b17": "破。二非橫非竪圓破。就初為三。一從假入空",
    "T46n1921_004:0611b18": "破。二從空出假破。三得中道破。就初又二。",
    "T46n1921_004:0611b19": "一破見假惑。二破思假惑。然夫破惑取",
    "T46n1921_004:0611b20": "理。必須依門而入。然門有種種非一。至如小",
    "T46n1921_004:0611b21": "乘五百羅漢。各說身因。即是五百門也。華嚴",
    "T46n1921_004:0611b22": "云無量空門汝猶未入。又如五千菩薩。各說",
    "T46n1921_004:0611b23": "入不二法門。即五千門也。經略出三十二菩",
    "T46n1921_004:0611b24": "薩耳。而最初法自在菩薩而說生滅。為不二",
    "T46n1921_004:0611b25": "法。本不生今則無滅。是為入不二法門者。即",
    "T46n1921_004:0611b26": "是初明無生門也。淨名最後默然。入不二法",
    "T46n1921_004:0611b27": "門。還是無生門也。欲表四十二字門。初阿後",
    "T46n1921_004:0611b28": "茶皆是不生。今論亦初辨四不可說。即初不",
    "T46n1921_004:0611b29": "生門。最後偈云。云何無文字。一切言語斷寂",
    "T46n1921_004:0611c01": "然無言說。即同淨名無言入不二。法門也。今",
    "T46n1921_004:0611c02": "約無生門破法遍。同法自在菩薩。體法無生",
    "T46n1921_004:0611c03": "觀門也。今且會通四不可說者。法本不生者。",
    "T46n1921_004:0611c04": "即是不生心中六道。生生即有門也。今則",
    "T46n1921_004:0611c05": "無滅者。即是無滅心中二乘。生不生之滅。",
    "T46n1921_004:0611c06": "即空門也。是為入不二法門者。即是入心中",
    "T46n1921_004:0611c07": "佛界不生不生不二法門。即非空非有門也。",
    "T46n1921_004:0611c08": "雖入不二法門。而復能雙照。即是心中菩薩",
    "T46n1921_004:0611c09": "界不生生。亦空亦有門也。今觀心六道。即四",
    "T46n1921_004:0611c10": "聖界者。豈非一門即三門。生生一句。即三",
    "T46n1921_004:0611c11": "句耶。觀心二乘界。即八界者。豈非空門。即三",
    "T46n1921_004:0611c12": "門生不生一句。即三句耶。觀心菩薩界。即",
    "T46n1921_004:0611c13": "九界者。豈非亦空亦有一門。即三門不生生",
    "T46n1921_004:0611c14": "一句。即三句耶。觀心佛界。即九界者。即是",
    "T46n1921_004:0611c15": "非空非有一門。即三門不生不生一句。即三",
    "T46n1921_004:0611c16": "句耶。是則四句四門十界融通無閡。即是圓",
    "T46n1921_004:0611c17": "人之所用也。今為圓破難見。先明三觀次第",
    "T46n1921_004:0611c18": "竪破。今約有門破見惑見者。即是見理時",
    "T46n1921_004:0611c19": "斷。故名見惑。從解得名也。就中有二。一明見",
    "T46n1921_004:0611c20": "惑之過。二明體法觀門。即約三假四句撿責。",
    "T46n1921_004:0611c21": "今明見惑過者。由止觀心有百界千如即生。",
    "T46n1921_004:0611c22": "苟執空謂心有百界千如形相可存。因生",
    "T46n1921_004:0611c23": "八十八使苦集。何者。由此觀生死不識見心",
    "T46n1921_004:0611c24": "苦集。火宅所燒為諸蟲獸所噉。今示相者。恃",
    "T46n1921_004:0611c25": "此觀解陵慢於他。如經鵄梟鵰鷲。譬慢使也。",
    "T46n1921_004:0611c26": "讚其見解則喜。訶之則瞋。如經蚖蛇蝮蝎。譬",
    "T46n1921_004:0611c27": "瞋使也。不識見心苦集即癡。如經守宮百足。",
    "T46n1921_004:0611c28": "譬癡使。纏綿貪愛此見如經狐狼野干。譬貪",
    "T46n1921_004:0611c29": "使也。今雖無疑後當大疑。或被人破。即生疑",
    "T46n1921_004:0612a01": "心。如經鬪諍[齒*(虎-儿+且)]掣。譬疑使也。因此有見撥",
    "T46n1921_004:0612a02": "無因果即邪見。如經夜叉惡鬼食噉人肉。譬",
    "T46n1921_004:0612a03": "邪見使也。計此為道望通至涅槃即戒取。如",
    "T46n1921_004:0612a04": "經鳩槃茶鬼蹲踞土埵。譬戒取使也。計我能",
    "T46n1921_004:0612a05": "解即身見。如經其身長大裸形黑瘦。譬身見",
    "T46n1921_004:0612a06": "也。謂我所計。即是涅槃。即是見取。如經復",
    "T46n1921_004:0612a07": "有。諸鬼其咽如針。譬見取也。計我斷常不當",
    "T46n1921_004:0612a08": "中理。即是邊見。如經復有諸鬼首如牛頭。譬",
    "T46n1921_004:0612a09": "邊見也。此十使約欲界四諦。苦十集七除身",
    "T46n1921_004:0612a10": "邊戒。道八除身邊。滅七除身邊戒。合三十二。",
    "T46n1921_004:0612a11": "是欲界被火燒也。上界通除瞋。色界四諦二",
    "T46n1921_004:0612a12": "十八。加經惡獸毒蛇藏竄孔穴。明色界被",
    "T46n1921_004:0612a13": "燒也無色界四諦二十八。如經蜈蚣蚰蜓毒",
    "T46n1921_004:0612a14": "蛇之類。譬無色界被燒也。合三界有八十八",
    "T46n1921_004:0612a15": "使為集諦。是見依色起即苦諦。又五十校計",
    "T46n1921_004:0612a16": "經云。若眼見好色中有陰中有集。見惡色",
    "T46n1921_004:0612a17": "中有陰中有集。見平等色中有陰中有集。乃",
    "T46n1921_004:0612a18": "至意識好法有陰有集。餘根亦然。是則集即",
    "T46n1921_004:0612a19": "集諦。陰即苦諦。斯則由計執此。又十二因",
    "T46n1921_004:0612a20": "緣愛取有無明行五是集諦。識名色六入觸",
    "T46n1921_004:0612a21": "受生老死七是苦諦。是見心苦集。即是十二",
    "T46n1921_004:0612a22": "因緣。又無明愛取。即是煩惱道。行有即業",
    "T46n1921_004:0612a23": "道。識名色六入觸受生老死七。即是苦道。又",
    "T46n1921_004:0612a24": "五因。即是六弊。又生老病死。即四苦。求悟",
    "T46n1921_004:0612a25": "理不得。即求不得苦。今起倒惑為惑所燒。即",
    "T46n1921_004:0612a26": "怨憎會苦。識名色六入觸受。即五盛陰苦。此",
    "T46n1921_004:0612a27": "即八苦也。是即由計定謂者。執心有百界",
    "T46n1921_004:0612a28": "千如。因起八十八使。諸毒蟲等四倒八苦之",
    "T46n1921_004:0612a29": "火燒五陰舍宅。常遭猛火所燒。寧知其過。為",
    "T46n1921_004:0612b01": "是苦集煩惱煎迫。自障道門寧得悟理也。二",
    "T46n1921_004:0612b02": "明體法觀者。經云無明體相。即約三假四句",
    "T46n1921_004:0612b03": "撿責。何者。一念心起必藉法塵而起。即因成",
    "T46n1921_004:0612b04": "假。見心相續而起。即相續假。此有見之心待",
    "T46n1921_004:0612b05": "於無見。即相待假也。一假之中復作自他四",
    "T46n1921_004:0612b06": "句撿責。何者今問觀一念自生之心。謂有百",
    "T46n1921_004:0612b07": "界千如者。為從何生。若云。從內心生觀解心",
    "T46n1921_004:0612b08": "者。即自生。若謂自生即應常生。不須待緣前",
    "T46n1921_004:0612b09": "境法塵而生耶。經云。有緣思生無緣思不生。",
    "T46n1921_004:0612b10": "云何得自生耶。經云。非內觀故得是智慧。云",
    "T46n1921_004:0612b11": "何自生。中論云。諸法不自生。云何自生耶。若",
    "T46n1921_004:0612b12": "謂由緣前境法塵而生者。即是他生。是即不",
    "T46n1921_004:0612b13": "可。經云。非外觀得是智慧。云何從境生耶。",
    "T46n1921_004:0612b14": "論云。亦不從他生。云何他生耶。若必謂他生",
    "T46n1921_004:0612b15": "境應常生觀智。何待內心觀緣方生耶。若謂",
    "T46n1921_004:0612b16": "由內心對外境法塵而生。觀智即是共生是",
    "T46n1921_004:0612b17": "亦不可前責。自他無生合共云何得生。如一",
    "T46n1921_004:0612b18": "沙無油合眾多沙亦無油也。若前自他各有",
    "T46n1921_004:0612b19": "生者。合則應有兩生。又若各有生者。云何",
    "T46n1921_004:0612b20": "復用合生。論云。諸法不共生。經云。非內外",
    "T46n1921_004:0612b21": "觀故。得是智慧。云何計共生耶。若謂離心離",
    "T46n1921_004:0612b22": "境生者。即是無因生是亦不可。論云。有因緣",
    "T46n1921_004:0612b23": "生尚不可。何況無因緣。經云。不離內外觀得",
    "T46n1921_004:0612b24": "是智慧。云何無因生耶。行者如是四句檢責",
    "T46n1921_004:0612b25": "求心。雖不可得意猶未已。終計見有心相續",
    "T46n1921_004:0612b26": "而生。今即約相續假破問。為前心滅後心生。",
    "T46n1921_004:0612b27": "為前心不滅後心生。為亦滅亦不滅生。為非",
    "T46n1921_004:0612b28": "滅非不滅生。若前心不滅生即自生。若前心",
    "T46n1921_004:0612b29": "滅生即他生。若亦滅亦不滅生即共生。若非",
    "T46n1921_004:0612c01": "滅非不滅生即無因生。四句俱不可得故論",
    "T46n1921_004:0612c02": "云。諸法不自生。亦不從他生。不共不無因。云",
    "T46n1921_004:0612c03": "何四句計有生耶。即復度入相待假。今即約",
    "T46n1921_004:0612c04": "相待假破問。此心為待生心生。為待不生心",
    "T46n1921_004:0612c05": "生。為待亦生亦不生心生。為待非生非不生",
    "T46n1921_004:0612c06": "心生。若待生心生即自生。若待不生心生即",
    "T46n1921_004:0612c07": "他生。若待亦生亦不生心生即共生。若待非",
    "T46n1921_004:0612c08": "生非不生心生即無因生。四句檢皆不可得。",
    "T46n1921_004:0612c09": "如是三假四句求檢生不可得。即自知所計。",
    "T46n1921_004:0612c10": "定謂心有百界千如形相。是妄起顛倒。悔過",
    "T46n1921_004:0612c11": "自責愧懺先罪。是則八十八使苦集。十二因緣",
    "T46n1921_004:0612c12": "被伏不起六弊名為滅諦。能伏苦集之道。名",
    "T46n1921_004:0612c13": "為道諦。知苦集之過即不更造。名行道人也。",
    "T46n1921_004:0612c14": "復次如上檢責求心不得。即發一重空解。定",
    "T46n1921_004:0612c15": "心湛湛空見逾明。尚不見心。豈有百界千如",
    "T46n1921_004:0612c16": "者乎。尋經讀論有明空處。與心相扶計心",
    "T46n1921_004:0612c17": "轉盛。因而我慢自高陵他不解。即慢使也。",
    "T46n1921_004:0612c18": "讚空則喜。訶空則瞋。貪愛空見。即貪無明。",
    "T46n1921_004:0612c19": "不了即癡。疑惑諦理即疑。我能解即身見。由",
    "T46n1921_004:0612c20": "身見起邊見。因空見撥無因果。即邪見。謂",
    "T46n1921_004:0612c21": "空見能通涅槃。即戒取。謂空見是道。即見取。",
    "T46n1921_004:0612c22": "如是十使約三界。有八十八使為集諦。是見",
    "T46n1921_004:0612c23": "依色而起是苦諦。因此苦集流轉生死。為四",
    "T46n1921_004:0612c24": "倒八苦之火所燒。為鈍使諸蟲利使諸鬼之",
    "T46n1921_004:0612c25": "所殘害。寧得悟解識第一義空者也。今破此",
    "T46n1921_004:0612c26": "見。還約三假四句破。何者。如一念心起必",
    "T46n1921_004:0612c27": "因空境法塵生。即是因成假。空見相續而",
    "T46n1921_004:0612c28": "生。即相續假。空見待不空見生即相待假。今",
    "T46n1921_004:0612c29": "問空見之解心生。為從內心生。為從外空境",
    "T46n1921_004:0613a01": "法塵生。為內外合共生。為離內外生。若內心",
    "T46n1921_004:0613a02": "生即自生。若外法塵生即他生。若內外合",
    "T46n1921_004:0613a03": "生即共生。若離內心外法塵生即無因生。四",
    "T46n1921_004:0613a04": "句皆有過事如前破。計心未已者更約相續",
    "T46n1921_004:0613a05": "假。何者若謂一念空心從前不滅心生即自",
    "T46n1921_004:0613a06": "生。前心滅生。即他生。前心亦滅亦不滅生。",
    "T46n1921_004:0613a07": "即共生。若前心非滅非不滅生。即無因生。",
    "T46n1921_004:0613a08": "四句皆不可得。事如前破。若復執相待假",
    "T46n1921_004:0613a09": "者。今破。若待生心生。即自生。若待不生心",
    "T46n1921_004:0613a10": "生。即他生若待亦生亦不生心生。即共生。",
    "T46n1921_004:0613a11": "若待非生非不生心生。即無因生。四句皆不",
    "T46n1921_004:0613a12": "可得。如是三假四句寂撿空見不可得。而自",
    "T46n1921_004:0613a13": "知計。定心空無百界。無聖人妙法還是妄倒。",
    "T46n1921_004:0613a14": "經云。若云眾生定有佛性。即謗佛法僧。若云",
    "T46n1921_004:0613a15": "眾生定無佛生。亦是謗佛法僧。故知我所計",
    "T46n1921_004:0613a16": "心定有定無。即謗毀三寶。悔過自責愧懺先",
    "T46n1921_004:0613a17": "罪。是則八十八使。苦集十二因緣六弊不",
    "T46n1921_004:0613a18": "生。名為滅諦。能伏苦集之道即是道諦也。次",
    "T46n1921_004:0613a19": "復思惟若心定有即是常見。若心定無即是",
    "T46n1921_004:0613a20": "斷見。即計心亦有亦無。即發一品定心湛湛。",
    "T46n1921_004:0613a21": "亦有亦無見心明淨。即謂為道因。此見心還",
    "T46n1921_004:0613a22": "起八十八使。苦集流轉自障其道。是則約三",
    "T46n1921_004:0613a23": "假四句撿責。例前可知。求撿既不可得。即識",
    "T46n1921_004:0613a24": "亦有亦無見心苦集道滅四諦也。次復計心",
    "T46n1921_004:0613a25": "非有非無。心起苦集還約三假四句求撿。不",
    "T46n1921_004:0613a26": "可得。即識非有非無見心四諦。次復計心",
    "T46n1921_004:0613a27": "出四句外不可說。因不可說。見心復起。苦",
    "T46n1921_004:0613a28": "集還約三假四句。撿責不可得。即識不可說",
    "T46n1921_004:0613a29": "見心。苦集道滅。如是單四句外。複四句",
    "T46n1921_004:0613b01": "外有不可說句。具足四句及具足四句外不",
    "T46n1921_004:0613b02": "可說。如是次第起過次第撿破。乃至橫竪破",
    "T46n1921_004:0613b03": "皆求撿不可得。即知所計皆是顛倒。悔過自",
    "T46n1921_004:0613b04": "責愧懺先罪。見心苦集被伏名為滅諦。能伏",
    "T46n1921_004:0613b05": "之智名為道諦。能識見心四諦。名行道人也。",
    "T46n1921_004:0613b06": "是中應有五句料揀。何者一舊病不除更起",
    "T46n1921_004:0613b07": "新病。如不得定外道二舊病除新病起。如得",
    "T46n1921_004:0613b08": "禪外道三舊病不除。新病被伏即五方便人。",
    "T46n1921_004:0613b09": "四舊病不除而新病滅。即初果人。五舊新病",
    "T46n1921_004:0613b10": "俱除即羅漢人也。次約位簡者。外道既起見",
    "T46n1921_004:0613b11": "惑新病則無道諦之車。不能運出生死也。若",
    "T46n1921_004:0613b12": "三藏伏見惑行人乘似道諦。運至五方便也。",
    "T46n1921_004:0613b13": "若通教伏見行人。運至乾慧地姓地。若別教",
    "T46n1921_004:0613b14": "人運至十信。若圓教人運至五品。今行者觀",
    "T46n1921_004:0613b15": "心從六道界出運。至二乘界。若斷見惑者。三",
    "T46n1921_004:0613b16": "藏即苦忍真明。通則見地。別則初住。圓則",
    "T46n1921_004:0613b17": "初信。問單複具足四句。何得皆云是見耶。",
    "T46n1921_004:0613b18": "答迦葉是得證人。猶言自此之前皆名邪見",
    "T46n1921_004:0613b19": "人也。況今凡情推劃而言非見。若言非見。",
    "T46n1921_004:0613b20": "今應得聖果。若未得謂得是增上慢。斯人未",
    "T46n1921_004:0613b21": "可論道。若撫臆論。心未得道前雖復千重萬",
    "T46n1921_004:0613b22": "疊絕言百句。何得非見耶。如長爪思惟諸法",
    "T46n1921_004:0613b23": "于久不得一法入心。難佛云。一切法不受此豈",
    "T46n1921_004:0613b24": "不濫於大乘不受三昧也。長爪利根尚不識",
    "T46n1921_004:0613b25": "其見心苦集。況今凡淺寧識者乎。二破思假",
    "T46n1921_004:0613b26": "惑者。就思惑為二。一明思惑過。二明觀法。思",
    "T46n1921_004:0613b27": "惑者。欲界貪瞋癡慢。上二界通除瞋。各三合",
    "T46n1921_004:0613b28": "三界有十。欲界地思有九品。色無色八禪",
    "T46n1921_004:0613b29": "一禪有九品。是則三界九地九九八十一品",
    "T46n1921_004:0613c01": "思惑。重慮所斷故名為思。然三果為之所惑。",
    "T46n1921_004:0613c02": "況於凡也。經云。貪狼於財色坐之不得道。又",
    "T46n1921_004:0613c03": "云。一念起瞋障千法明門。淨名云。從癡有愛",
    "T46n1921_004:0613c04": "則我病生。故經云。今我病者皆從前世妄想",
    "T46n1921_004:0613c05": "諸煩惱生。即貪愛無明為本也。由無明故則",
    "T46n1921_004:0613c06": "有諸行識名色六入觸受愛取有生。則十二",
    "T46n1921_004:0613c07": "因緣流轉。六道妄縈毒苦。五因為集諦。七果",
    "T46n1921_004:0613c08": "為苦諦。如是從十二因緣出三道。四倒八苦",
    "T46n1921_004:0613c09": "六弊八萬四千皆從三毒而生。三毒十使潤",
    "T46n1921_004:0613c10": "三業。遍造十惡眾多重罪。是則思惑覆障",
    "T46n1921_004:0613c11": "行人。理觀何由得發。故須破也。然皆是忘",
    "T46n1921_004:0613c12": "惑。皆以無明為本。一切受生莫不無明為",
    "T46n1921_004:0613c13": "始。是則界外五位之惑。無明為根。經云。無",
    "T46n1921_004:0613c14": "明之體本自不有。妄想因緣和合而有。斯則",
    "T46n1921_004:0613c15": "無明之本虛而不實。況一切諸惑何得不虛。",
    "T46n1921_004:0613c16": "三界果報豈應是實。是則無明之源本自不",
    "T46n1921_004:0613c17": "生。亦無今之可滅。本性清淨生死即涅槃也。",
    "T46n1921_004:0613c18": "何緣而起妄惑滅耶。若妄情未息者。今更約",
    "T46n1921_004:0613c19": "三假四句撿責也。何者外人云。世間現見云",
    "T46n1921_004:0613c20": "何言無。論主破云。何得信汝牛羊眼所見。即",
    "T46n1921_004:0613c21": "謂之為有耶。何以須四句破撿。然心生藉於",
    "T46n1921_004:0613c22": "六塵而生。即因成假。貪心念念相續而起",
    "T46n1921_004:0613c23": "即相續假。待不生得有今生即相待假也。今",
    "T46n1921_004:0613c24": "問。思惑生為從內心生。為從外六塵生。為",
    "T46n1921_004:0613c25": "內心外塵合生。為離內心外塵生耶。四句俱",
    "T46n1921_004:0613c26": "不可得。若內生即自生。如穀子不藉水土應",
    "T46n1921_004:0613c27": "能生。若外塵生即他生。如水土無穀子應能",
    "T46n1921_004:0613c28": "生。若內外合生即共生。上撿內外無生。合云",
    "T46n1921_004:0613c29": "何生。如合二沙俱無油也。若各有生合則有兩",
    "T46n1921_004:0614a01": "生。若離內外生即無因生。有因生尚不可得。",
    "T46n1921_004:0614a02": "何況無因生。是則四句皆不可得也。然雖破",
    "T46n1921_004:0614a03": "因成假。情猶謂心相續而生。今問。為前心滅",
    "T46n1921_004:0614a04": "生為不滅生。為亦滅亦不滅生。為非滅非不",
    "T46n1921_004:0614a05": "滅生。若前心不滅生後貪心者。即自生過。若",
    "T46n1921_004:0614a06": "前心滅後貪心生者。即他生過。若亦滅亦不",
    "T46n1921_004:0614a07": "滅生後貪心者。即共生過。若前心非滅非",
    "T46n1921_004:0614a08": "不滅後貪心生者。即無因生過。四句之過例",
    "T46n1921_004:0614a09": "前可知。是則四句窮撿思惑生不可得也。然",
    "T46n1921_004:0614a10": "雖破相續。而情猶謂心相待而生。今問。謂",
    "T46n1921_004:0614a11": "待生心生。為待無生心生。為待亦生亦無生",
    "T46n1921_004:0614a12": "心生。為待非生非不生心生。若待生心生。即",
    "T46n1921_004:0614a13": "自生。若待無生心生。即他生。若待亦生亦無",
    "T46n1921_004:0614a14": "生心生。即共生。若待非生非無生心生。即無",
    "T46n1921_004:0614a15": "因生。四句之過例前可知。是則四句撿相待",
    "T46n1921_004:0614a16": "假。亦究竟空無也。如是三假四句求心不可",
    "T46n1921_004:0614a17": "得。即悟心空不生執計。定有六塵境界色聲",
    "T46n1921_004:0614a18": "可存。思惑被伏名為滅諦。能伏惑之智。名為",
    "T46n1921_004:0614a19": "道諦。苦集滅故即無明滅。乃至老死滅因緣",
    "T46n1921_004:0614a20": "滅故。即三道六弊四倒八苦皆滅。六弊滅故",
    "T46n1921_004:0614a21": "得牛車。苦集滅故得羊車。十二因緣滅故得",
    "T46n1921_004:0614a22": "鹿車。故經云。為聲聞說四諦。為辟支佛說",
    "T46n1921_004:0614a23": "十二因緣。為諸菩薩說六波羅蜜。乘此三",
    "T46n1921_004:0614a24": "乘出五陰之宅。滅四倒八苦之火。名出火宅。",
    "T46n1921_004:0614a25": "即入化城。得一切智。真諦一切法門也。是名",
    "T46n1921_004:0614a26": "從假入空觀也。約位者。三藏即羅漢位。通",
    "T46n1921_004:0614a27": "即已辦地。別即十住。圓即十信。約觀心者",
    "T46n1921_004:0614a28": "從六道界入二乘界也。第二從空出假觀者。",
    "T46n1921_004:0614a29": "經云。未具佛法不應滅受而取證也。設身有",
    "T46n1921_004:0614b01": "苦。當念一切苦惱眾生。我既調伏亦當調伏",
    "T46n1921_004:0614b02": "一切眾生。此是明出假之意。然出假有五意。",
    "T46n1921_004:0614b03": "一慈悲心重先人後己。二憶本誓願。初發心",
    "T46n1921_004:0614b04": "時誓拔一切眾苦與一切樂。從假入空。既自",
    "T46n1921_004:0614b05": "拔四住苦已。今從空出假宜拔眾生苦也。三",
    "T46n1921_004:0614b06": "智慧猛利。知住空有棄眾生之過。不能淨佛",
    "T46n1921_004:0614b07": "國土成就眾生。又未具足佛法教。四有善方",
    "T46n1921_004:0614b08": "便。雖即入假不為六塵所染。五有精進勇心。",
    "T46n1921_004:0614b09": "於生死意而有勇也。今取淨名經中五義配",
    "T46n1921_004:0614b10": "之意同。經云。以己之疾愍於彼疾。即慈悲同",
    "T46n1921_004:0614b11": "也。當識宿世無數億苦。豈非憶本誓願也。當",
    "T46n1921_004:0614b12": "念饒益一切眾生。豈非智慧知住空失利眾",
    "T46n1921_004:0614b13": "生之過同也。念於淨命。即善巧方便同也。",
    "T46n1921_004:0614b14": "常起精進即是精進同也。此是經明五義。與",
    "T46n1921_004:0614b15": "此五意同矣。然二乘無此五事故。不能出假。",
    "T46n1921_004:0614b16": "正出假有三事。一知病。二識藥。三授藥。一知",
    "T46n1921_004:0614b17": "病者。即知眾生見思世間出世間種種苦集",
    "T46n1921_004:0614b18": "之病。經云。苦有無量相。我於彼經竟不說之。",
    "T46n1921_004:0614b19": "非聲聞之所能解。集諦亦爾。遍知此無量苦",
    "T46n1921_004:0614b20": "集故。云知病也。二識藥者。諭如大醫師。善",
    "T46n1921_004:0614b21": "能了知一切眾生種種諸病藥。亦非一知藥。",
    "T46n1921_004:0614b22": "即是知世間出世間種種道滅之藥。遍學恒",
    "T46n1921_004:0614b23": "沙佛法。經云。道有無量相。我於彼經竟不說",
    "T46n1921_004:0614b24": "之。非諸聲聞緣覺所知。滅亦如是。菩薩遍學",
    "T46n1921_004:0614b25": "此無量道滅法門。故云識藥也。三應病授藥",
    "T46n1921_004:0614b26": "者。經云。舍利弗教金師之子。作不淨觀。教浣",
    "T46n1921_004:0614b27": "衣之子作數息觀。二俱不悟道。非但不悟而",
    "T46n1921_004:0614b28": "更增其邪見。此是不解應病授藥之失也。佛",
    "T46n1921_004:0614b29": "為說法即得悟道。此是應病授藥之相。今菩",
    "T46n1921_004:0614c01": "薩亦爾。學是應病授藥之法。隨應所堪稱其",
    "T46n1921_004:0614c02": "所宜而授法藥。令無差機之失。為此三事而",
    "T46n1921_004:0614c03": "出假也。前從假入空遍破見思。慧眼照真名",
    "T46n1921_004:0614c04": "破法遍。今從空入假遍學恒沙佛法。而破無",
    "T46n1921_004:0614c05": "知塵沙。而法眼照俗。應病授藥而無差機之",
    "T46n1921_004:0614c06": "過。名破法遍也。◎",
    "T46n1921_004:0614c07": "觀心論疏卷第四"
}