{
    "X88n1646_004:0189b18": "居士傳四",
    "X88n1646_004:0189b20": "安陽董何魏陳劉傳",
    "X88n1646_004:0189b21": "安陽沮渠侯京聲者。天水臨城縣人。河西王蒙遜之",
    "X88n1646_004:0189b22": "從弟也。為人疎通彊識。幼稟五戒銳意內典。少時甞",
    "X88n1646_004:0189b23": "到于闐國。經衢摩帝太寺。遇天竺法師佛陀斯陀。咨",
    "X88n1646_004:0189b24": "問道義從受禪要秘密治病經。既而東歸高昌。求得",
    "X88n1646_004:0189c01": "觀世音．彌勒二觀經各一卷。及還河西。即譯出禪要。",
    "X88n1646_004:0189c02": "居數年。魏主燾破河西。安陽奔宋。晦志卑身不交世",
    "X88n1646_004:0189c03": "務。常遊止塔寺。初出觀世音彌勒二觀經。丹陽尹孟",
    "X88n1646_004:0189c04": "顗見而善之。請與相見。厚設供養。至孝建二年。比丘",
    "X88n1646_004:0189c05": "尼慧濬聞其諷禪經。請得傳寫。遂出為五卷。其年於",
    "X88n1646_004:0189c06": "鍾山定林寺續出佛母泥洹經一卷。安陽居絕妻拏。",
    "X88n1646_004:0189c07": "不樂榮利。從容法侶宣通經典。是以緇白交敬禮焉。",
    "X88n1646_004:0189c08": "大明末遘疾而卒(出三藏記集)。",
    "X88n1646_004:0189c09": "董吉於潛人也。奉法三世。至吉尤精進。恒齋戒誦首",
    "X88n1646_004:0189c10": "楞嚴經。所居村人有疾病。請吉誦經輙愈。同縣何晃",
    "X88n1646_004:0189c11": "亦奉法。卒中毒。請吉往會。溪水暴漲不得度。吉默禱",
    "X88n1646_004:0189c12": "於大士。裸而戴囊經以度。及岸忽囊經為水漂沒。甚",
    "X88n1646_004:0189c13": "悲恨。至晃家懺悔自責。俛仰之間乃見經囊在高座",
    "X88n1646_004:0189c14": "上。啟視之。未甞沾濕。於是縣人一時皆奉法。吉家西",
    "X88n1646_004:0189c15": "北有山高險。中多妖魅犯害居民。吉欲降之。乃闢山",
    "X88n1646_004:0189c16": "地四五畆。構造小屋。設高座。轉首楞嚴經百餘日。民",
    "X88n1646_004:0189c17": "害遂止。後有數人來謁曰。聞君德行清肅。故來相觀。",
    "X88n1646_004:0189c18": "并請一事。想當見聽。吾世有此山。今君來止。慮相犯",
    "X88n1646_004:0189c19": "冒。當更作界分。以殺樹為斷。吉知是山鬼。乃曰。僕貪",
    "X88n1646_004:0189c20": "此寂靜。讀誦經典。不干君等。願見祐助。鬼許諾而去。",
    "X88n1646_004:0189c21": "越一宿。自吉所闢地四際之外。樹皆枯死如焚焉(冥祥",
    "X88n1646_004:0189c22": "記)。",
    "X88n1646_004:0189c23": "何曇遠廬江人。宋御史中丞萬壽之子也。少奉法持",
    "X88n1646_004:0189c24": "菩薩戒。年十八居父喪。哀毀成疾。遂歸心淨土。請僧",
    "X88n1646_004:0190a01": "數人於家懺悔宿業。久而益虔。一夕轉經竟。眾僧已",
    "X88n1646_004:0190a02": "眠。曇遠忽自歌誦。僧異而問之。曰。見佛身黃金色。光",
    "X88n1646_004:0190a03": "丈餘。自西而至。幡花翼從。充滿虗空。佛熈怡微笑詔",
    "X88n1646_004:0190a04": "曇遠速去。曇遠素羸弱。至是神色壯厲。便取香花散",
    "X88n1646_004:0190a05": "之空中。至五更忽然而終。宅中芬香數日乃歇(冥祥記)。",
    "X88n1646_004:0190a06": "魏世子梁郡人。生當宋世。奉佛精進。率諸子女修西",
    "X88n1646_004:0190a07": "方淨業。唯婦獨不信。其女病死七日復蘇。即升高座",
    "X88n1646_004:0190a08": "誦無量壽經。下啟父言。兒去便往無量壽國。兒及父",
    "X88n1646_004:0190a09": "兄池中各有大蓮華。當生其內。唯母獨無。不勝此悲。",
    "X88n1646_004:0190a10": "故歸啟報。語竟而瞑。母自是亦奉法焉(冥祥記)。",
    "X88n1646_004:0190a11": "陳參軍名鍼。荊州華容人。天台智者禪師之兄也。仕",
    "X88n1646_004:0190a12": "梁為普安王中兵參軍。年四十遇仙人張果謂之曰。",
    "X88n1646_004:0190a13": "吾觀汝相。陽筭已盡。死在朞月。參軍懼以白智者。智",
    "X88n1646_004:0190a14": "者授以童蒙止觀。教行方等懺法。先具十法。一者明",
    "X88n1646_004:0190a15": "信因果。二者生重怖畏。三者深起慚愧。四者求滅罪",
    "X88n1646_004:0190a16": "方法。所謂大乘經中明諸行法。應當如法修行。五者",
    "X88n1646_004:0190a17": "發露先罪。六者斷相續心。七者起護法心。八者發大",
    "X88n1646_004:0190a18": "誓願度脫眾生。九者常念十方諸佛。十者觀罪性無",
    "X88n1646_004:0190a19": "生。具此十法莊嚴道場。著潔淨衣燒香散華。於三寶",
    "X88n1646_004:0190a20": "前如法修行。一七三七一月三月。乃至經年專心懺",
    "X88n1646_004:0190a21": "悔。即得重罪消滅禪定現前。參軍奉教修習夙夜不",
    "X88n1646_004:0190a22": "怠。未及一載復見果。果大驚異曰服何藥而致此。曰",
    "X88n1646_004:0190a23": "但修懺法未甞服食。果以手加額曰。奇哉道力。越死",
    "X88n1646_004:0190a24": "超生。後參軍於禪定中升天宮見金殿。榜曰陳鍼之",
    "X88n1646_004:0190b01": "室。後十五年當生於此。及期。徧謁親知言別。端坐而",
    "X88n1646_004:0190b02": "逝(佛祖統記．小止觀)。",
    "X88n1646_004:0190b03": "劉謙之魏孝文帝時中官也。太和中自傷刑餘。奏乞",
    "X88n1646_004:0190b04": "入山修道。齎華嚴經一部。晝夜禮誦。絕粒飲水。經三",
    "X88n1646_004:0190b05": "七日忽髯髭盡生。復丈夫相。神思通悟洞曉幽旨。遂",
    "X88n1646_004:0190b06": "殫精造華嚴經論共六百卷。奏聞孝文。倍加敬信。華",
    "X88n1646_004:0190b07": "嚴一教遂盛於時(大唐內典錄．華嚴經疏鈔○疏鈔以謙之為北齊人。又言感第三王",
    "X88n1646_004:0190b08": "子焚身供養文殊事。因而發心。按北齊無太和年號。且魏齊諸王子盡列於史。並無焚身事。今據內典錄削之)。",
    "X88n1646_004:0190b09": "嚴恭泉州人也。隋開皇中客於揚州。造精舍。寫法華",
    "X88n1646_004:0190b10": "經。道俗崇敬常送錢供給。後有人從貸經錢一萬。恭",
    "X88n1646_004:0190b11": "不獲已與之。貸者載至中路。船覆失錢。是日恭入庫。",
    "X88n1646_004:0190b12": "見一萬錢如新出水。怪之。已而其人以船覆告。乃知",
    "X88n1646_004:0190b13": "庫中錢即其所貸也。一商人至衖亭湖祭神。夜夢神",
    "X88n1646_004:0190b14": "云。諸君以所贈物與嚴法華為書經用也。其他感應",
    "X88n1646_004:0190b15": "甚眾。恭遂以書經終。大業末。子孫猶傳其業。群盜相",
    "X88n1646_004:0190b16": "約不入其里。里人賴之。同時益州新繁有荀生者。居",
    "X88n1646_004:0190b17": "縣西三十里許曰王李村。工書。然自重不肯為人書。",
    "X88n1646_004:0190b18": "人雖辱毆之。不顧也。一日把筆走前村。向空中四面",
    "X88n1646_004:0190b19": "書般若經。數日而畢曰。好令諸天讀之。人初不覺其",
    "X88n1646_004:0190b20": "異。其後大雷雨。牧牛小兒住其地中可丈許。雨不能",
    "X88n1646_004:0190b21": "濕。自後遇雨牧兒輙避雨其處。武德中有異僧語村",
    "X88n1646_004:0190b22": "人曰。此地空中有般若經。諸天於上設葢覆之。不可",
    "X88n1646_004:0190b23": "輕踐。村人遂以闌楯周之。齋日設供。每聞天樂聲(冥報",
    "X88n1646_004:0190b24": "記．三寶感通記)。",
    "X88n1646_004:0190c01": "知歸子曰。數君之奉法。可謂專且勤矣。其能格天人",
    "X88n1646_004:0190c02": "而度生死也。宜哉。夫陽氣奮而萌芽作。秋風至而木",
    "X88n1646_004:0190c03": "葉零。至誠而不動者。不亦鮮乎。"
}