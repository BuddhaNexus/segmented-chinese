{
    "T14n0475_002:0544a22": "維摩詰所說經卷中",
    "T14n0475_002:0544a24": "姚秦三藏鳩摩羅什譯",
    "T14n0475_002:0544a25": "5 文殊師利問疾品文殊師利問疾品第五",
    "T14n0475_002:0544a26": "爾時佛告文殊師利：「汝行詣維摩詰問疾。」",
    "T14n0475_002:0544a27": "文殊師利白佛言：「世尊！彼上人者，難為詶",
    "T14n0475_002:0544a28": "對。深達實相，善說法要，辯才無滯，智慧無",
    "T14n0475_002:0544a29": "礙；一切菩薩法式悉知，諸佛祕藏無不得",
    "T14n0475_002:0544b01": "入；降伏眾魔，遊戲神通，其慧方便，皆已得",
    "T14n0475_002:0544b02": "度。雖然，當承佛聖旨，詣彼問疾。」於是眾",
    "T14n0475_002:0544b03": "中諸菩薩、大弟子、釋、梵、四天王等，咸作是",
    "T14n0475_002:0544b04": "念：「今二大士文殊師利、維摩詰共談，必說妙",
    "T14n0475_002:0544b05": "法！」即時八千菩薩、五百聲聞、百千天人皆欲",
    "T14n0475_002:0544b06": "隨從。",
    "T14n0475_002:0544b07": "於是文殊師利與諸菩薩、大弟子眾及諸天",
    "T14n0475_002:0544b08": "人，恭敬圍繞，入毘耶離大城。",
    "T14n0475_002:0544b09": "爾時長者維摩詰心念：「今文殊師利與大眾",
    "T14n0475_002:0544b10": "俱來！」即以神力空其室內，除去所有及",
    "T14n0475_002:0544b11": "諸侍者；唯置一床，以疾而臥。文殊師利既",
    "T14n0475_002:0544b12": "入其舍，見其室空，無諸所有，獨寢一床。時",
    "T14n0475_002:0544b13": "維摩詰言：「善來文殊師利！不來相而來，不見",
    "T14n0475_002:0544b14": "相而見。」",
    "T14n0475_002:0544b15": "文殊師利言：「如是！居士！若來已，更不來；若",
    "T14n0475_002:0544b16": "去已，更不去。所以者何？來者無所從來，去",
    "T14n0475_002:0544b17": "者無所至，所可見者，更不可見。且置是",
    "T14n0475_002:0544b18": "事，居士！是疾寧可忍不？療治有損，不至增",
    "T14n0475_002:0544b19": "乎？世尊慇懃致問無量。居士！是疾何所因",
    "T14n0475_002:0544b20": "起？其生久如？當云何滅？」維摩詰言：「從癡、有",
    "T14n0475_002:0544b21": "愛，則我病生。以一切眾生病，是故我病；若",
    "T14n0475_002:0544b22": "一切眾生病滅，則我病滅。所以者何？菩薩",
    "T14n0475_002:0544b23": "為眾生故入生死，有生死則有病；若眾生",
    "T14n0475_002:0544b24": "得離病者，則菩薩無復病。譬如長者唯有",
    "T14n0475_002:0544b25": "一子。其子得病，父母亦病；若子病愈，父母亦",
    "T14n0475_002:0544b26": "愈。菩薩如是，於諸眾生愛之若子。眾生病，",
    "T14n0475_002:0544b27": "則菩薩病；眾生病愈，菩薩亦愈。又言『是疾何",
    "T14n0475_002:0544b28": "所因起？』菩薩病者，以大悲起。」文殊師利言：",
    "T14n0475_002:0544b29": "「居士！此室何以空無侍者？」維摩詰言：「諸佛國",
    "T14n0475_002:0544c01": "土亦復皆空。」又問：「以何為空？」答曰：「以空空。」",
    "T14n0475_002:0544c02": "又問：「空何用空？」答曰：「以無分別空故空。」又",
    "T14n0475_002:0544c03": "問：「空可分別耶？」答曰：「分別亦空。」又問：「空當",
    "T14n0475_002:0544c04": "於何求？」答曰：「當於六十二見中求。」又問：「六",
    "T14n0475_002:0544c05": "十二見當於何求？」答曰：「當於諸佛解脫中",
    "T14n0475_002:0544c06": "求。」又問：「諸佛解脫當於何求？」答曰：「當於一",
    "T14n0475_002:0544c07": "切眾生心行中求。又仁所問：『何無侍者？』一",
    "T14n0475_002:0544c08": "切眾魔及諸外道，皆吾侍也。所以者何？眾魔",
    "T14n0475_002:0544c09": "者樂生死，菩薩於生死而不捨；外道者樂",
    "T14n0475_002:0544c10": "諸見，菩薩於諸見而不動。」文殊師利言：「居",
    "T14n0475_002:0544c11": "士所疾為何等相？」維摩詰言：「我病無形不",
    "T14n0475_002:0544c12": "可見。」又問：「此病身合耶？心合耶？」答曰：「非身",
    "T14n0475_002:0544c13": "合，身相離故；亦非心合，心如幻故。」又問：「地",
    "T14n0475_002:0544c14": "大、水大、火大、風大，於此四大，何大之病？」答",
    "T14n0475_002:0544c15": "曰：「是病非地大，亦不離地大；水、火、風大，亦",
    "T14n0475_002:0544c16": "復如是。而眾生病從四大起，以其有病，是",
    "T14n0475_002:0544c17": "故我病。」爾時文殊師利問維摩詰言：「菩薩",
    "T14n0475_002:0544c18": "應云何慰喻有疾菩薩？」維摩詰言：「說身無",
    "T14n0475_002:0544c19": "常，不說厭離於身；說身有苦，不說樂於",
    "T14n0475_002:0544c20": "涅槃；說身無我，而說教導眾生；說身空寂，",
    "T14n0475_002:0544c21": "不說畢竟寂滅；說悔先罪，而不說入於",
    "T14n0475_002:0544c22": "過去；以己之疾，愍於彼疾；當識宿世無數",
    "T14n0475_002:0544c23": "劫苦，當念饒益一切眾生；憶所修福，念於",
    "T14n0475_002:0544c24": "淨命，勿生憂惱，常起精進；當作醫王，療",
    "T14n0475_002:0544c25": "治眾病：菩薩應如是慰喻有疾菩薩，令其",
    "T14n0475_002:0544c26": "歡喜。」文殊師利言：「居士！有疾菩薩云何調伏",
    "T14n0475_002:0544c27": "其心？」維摩詰言：「有疾菩薩應作是念：『今我",
    "T14n0475_002:0544c28": "此病，皆從前世妄想顛倒、諸煩惱生，無有",
    "T14n0475_002:0544c29": "實法，誰受病者？所以者何？四大合故，假名為",
    "T14n0475_002:0545a01": "身；四大無主，身亦無我。又此病起，皆由著",
    "T14n0475_002:0545a02": "我，是故於我不應生著。』既知病本，即除",
    "T14n0475_002:0545a03": "我想及眾生想。當起法想，應作是念：『但以",
    "T14n0475_002:0545a04": "眾法合成此身；起唯法起，滅唯法滅；又此法",
    "T14n0475_002:0545a05": "者各不相知，起時不言我起，滅時不言我",
    "T14n0475_002:0545a06": "滅。』彼有疾菩薩為滅法想，當作是念：『此法",
    "T14n0475_002:0545a07": "想者，亦是顛倒，顛倒者是即大患，我應離",
    "T14n0475_002:0545a08": "之。』云何為離？離我、我所。云何離我、我所？謂",
    "T14n0475_002:0545a09": "離二法。云何離二法？謂不念內外，諸法行",
    "T14n0475_002:0545a10": "於平等。云何平等？謂我等、涅槃等。所以者",
    "T14n0475_002:0545a11": "何？我及涅槃，此二皆空。以何為空？但以名",
    "T14n0475_002:0545a12": "字故空。如此二法，無決定性，得是平等，無",
    "T14n0475_002:0545a13": "有餘病，唯有空病；空病亦空。是有疾菩薩",
    "T14n0475_002:0545a14": "以無所受而受諸受，未具佛法，亦不滅",
    "T14n0475_002:0545a15": "受而取證也。「設身有苦，念惡趣眾生，起大",
    "T14n0475_002:0545a16": "悲心。我既調伏，亦當調伏一切眾生；但除",
    "T14n0475_002:0545a17": "其病，而不除法，為斷病本而教導之。何",
    "T14n0475_002:0545a18": "謂病本？謂有攀緣，從有攀緣，則為病本。",
    "T14n0475_002:0545a19": "何所攀緣？謂之三界。云何斷攀緣？以無所",
    "T14n0475_002:0545a20": "得，若無所得，則無攀緣。何謂無所得？謂離",
    "T14n0475_002:0545a21": "二見——何謂二見？謂內見、外見——是無所得。文殊",
    "T14n0475_002:0545a22": "師利！是為有疾菩薩調伏其心，為斷老病",
    "T14n0475_002:0545a23": "死苦，是菩薩菩提。若不如是，己所修治，為",
    "T14n0475_002:0545a24": "無慧利。譬如勝怨，乃可為勇。如是兼除",
    "T14n0475_002:0545a25": "老病死者，菩薩之謂也。「彼有疾菩薩應復作",
    "T14n0475_002:0545a26": "是念：『如我此病，非真非有，眾生病亦非真",
    "T14n0475_002:0545a27": "非有。』作是觀時，於諸眾生若起愛見大",
    "T14n0475_002:0545a28": "悲，即應捨離。所以者何？菩薩斷除客塵煩",
    "T14n0475_002:0545a29": "惱而起大悲，愛見悲者，則於生死有疲厭",
    "T14n0475_002:0545b01": "心；若能離此，無有疲厭，在在所生，不為愛",
    "T14n0475_002:0545b02": "見之所覆也。所生無縛，能為眾生說法解",
    "T14n0475_002:0545b03": "縛，如佛所說：『若自有縛能解彼縛，無有是",
    "T14n0475_002:0545b04": "處；若自無縛能解彼縛，斯有是處。』是故菩",
    "T14n0475_002:0545b05": "薩不應起縛。何謂縛？何謂解？貪著禪味，",
    "T14n0475_002:0545b06": "是菩薩縛；以方便生，是菩薩解。又無方便",
    "T14n0475_002:0545b07": "慧縛，有方便慧解；無慧方便縛，有慧方便",
    "T14n0475_002:0545b08": "解。何謂無方便慧縛？謂菩薩以愛見心莊",
    "T14n0475_002:0545b09": "嚴佛土、成就眾生；於空、無相、無作法中，而",
    "T14n0475_002:0545b10": "自調伏，是名無方便慧縛。何謂有方便慧",
    "T14n0475_002:0545b11": "解？謂不以愛見心莊嚴佛土、成就眾生，",
    "T14n0475_002:0545b12": "於空、無相、無作法中，以自調伏而不疲厭，是",
    "T14n0475_002:0545b13": "名有方便慧解。何謂無慧方便縛？謂菩薩",
    "T14n0475_002:0545b14": "住貪欲、瞋恚、邪見等諸煩惱，而植眾德本，",
    "T14n0475_002:0545b15": "是名無慧方便縛。何謂有慧方便解？謂離",
    "T14n0475_002:0545b16": "諸貪欲、瞋恚、邪見等諸煩惱，而植眾德本，迴",
    "T14n0475_002:0545b17": "向阿耨多羅三藐三菩提，是名有慧方便解。",
    "T14n0475_002:0545b18": "文殊師利！彼有疾菩薩，應如是觀諸法。又",
    "T14n0475_002:0545b19": "復觀身無常、苦、空、非我，是名為慧，雖身有",
    "T14n0475_002:0545b20": "疾，常在生死，饒益一切，而不厭倦，是名方",
    "T14n0475_002:0545b21": "便；又復觀身，身不離病，病不離身，是病是",
    "T14n0475_002:0545b22": "身，非新非故，是名為慧，設身有疾，而不永",
    "T14n0475_002:0545b23": "滅，是名方便。「文殊師利！有疾菩薩應如是",
    "T14n0475_002:0545b24": "調伏其心，不住其中，亦復不住不調伏心。",
    "T14n0475_002:0545b25": "所以者何？若住不調伏心，是愚人法；若住調",
    "T14n0475_002:0545b26": "伏心，是聲聞法。是故菩薩不當住於調伏、",
    "T14n0475_002:0545b27": "不調伏心，離此二法，是菩薩行。在於生死，",
    "T14n0475_002:0545b28": "不為污行；住於涅槃，不永滅度，是菩薩行；",
    "T14n0475_002:0545b29": "非凡夫行，非賢聖行，是菩薩行；非垢行，非",
    "T14n0475_002:0545c01": "淨行，是菩薩行；雖過魔行，而現降眾魔，",
    "T14n0475_002:0545c02": "是菩薩行；求一切智，無非時求，是菩薩行；",
    "T14n0475_002:0545c03": "雖觀諸法不生，而不入正位，是菩薩行；雖",
    "T14n0475_002:0545c04": "觀十二緣起，而入諸邪見，是菩薩行；雖攝",
    "T14n0475_002:0545c05": "一切眾生，而不愛著，是菩薩行；雖樂遠離，",
    "T14n0475_002:0545c06": "而不依身心盡，是菩薩行；雖行三界，而不",
    "T14n0475_002:0545c07": "壞法性，是菩薩行；雖行於空，而植眾德",
    "T14n0475_002:0545c08": "本，是菩薩行；雖行無相，而度眾生，是菩薩",
    "T14n0475_002:0545c09": "行；雖行無作，而現受身，是菩薩行；雖行無",
    "T14n0475_002:0545c10": "起，而起一切善行，是菩薩行；雖行六波羅",
    "T14n0475_002:0545c11": "蜜，而遍知眾生心、心數法，是菩薩行；雖行",
    "T14n0475_002:0545c12": "六通，而不盡漏，是菩薩行；雖行四無量心，",
    "T14n0475_002:0545c13": "而不貪著生於梵世，是菩薩行；雖行禪定",
    "T14n0475_002:0545c14": "解脫三昧，而不隨禪生，是菩薩行；雖行四",
    "T14n0475_002:0545c15": "念處，而不永離身、受、心、法，是菩薩行；雖",
    "T14n0475_002:0545c16": "行四正勤，而不捨身心精進，是菩薩行；",
    "T14n0475_002:0545c17": "雖行四如意足，而得自在神通，是菩薩行；",
    "T14n0475_002:0545c18": "雖行五根，而分別眾生諸根利鈍，是菩薩",
    "T14n0475_002:0545c19": "行；雖行五力，而樂求佛十力，是菩薩行；雖",
    "T14n0475_002:0545c20": "行七覺分，而分別佛之智慧，是菩薩行；雖",
    "T14n0475_002:0545c21": "行八聖道，而樂行無量佛道，是菩薩行；雖",
    "T14n0475_002:0545c22": "行止觀助道之法，而不畢竟墮於寂滅，是",
    "T14n0475_002:0545c23": "菩薩行；雖行諸法不生不滅，而以相好莊",
    "T14n0475_002:0545c24": "嚴其身，是菩薩行；雖現聲聞、辟支佛威儀，",
    "T14n0475_002:0545c25": "而不捨佛法，是菩薩行；雖隨諸法究竟淨",
    "T14n0475_002:0545c26": "相，而隨所應為現其身，是菩薩行；雖觀諸",
    "T14n0475_002:0545c27": "佛國土永寂如空，而現種種清淨佛土，是菩",
    "T14n0475_002:0545c28": "薩行；雖得佛道轉于法輪、入於涅槃，而不",
    "T14n0475_002:0545c29": "捨於菩薩之道，是菩薩行。」說是語時，文殊",
    "T14n0475_002:0546a01": "師利所將大眾其中八千天子，皆發阿耨多",
    "T14n0475_002:0546a02": "羅三藐三菩提心。",
    "T14n0475_002:0546a03": "6 不思議品維摩詰所說經不思議品第六",
    "T14n0475_002:0546a04": "爾時舍利弗見此室中無有床座，作是念：",
    "T14n0475_002:0546a05": "「斯諸菩薩、大弟子眾，當於何坐？」長者維摩詰",
    "T14n0475_002:0546a06": "知其意，語舍利弗言：「云何仁者？為法來耶？",
    "T14n0475_002:0546a07": "求床座耶？」舍利弗言：「我為法來，非為床",
    "T14n0475_002:0546a08": "座。」維摩詰言：「唯，舍利弗！夫求法者，不貪軀",
    "T14n0475_002:0546a09": "命，何況床座？夫求法者，非有色、受、想、行、識",
    "T14n0475_002:0546a10": "之求，非有界、入之求，非有欲、色、無色之求。",
    "T14n0475_002:0546a11": "唯，舍利弗！夫求法者，不著佛求，不著法",
    "T14n0475_002:0546a12": "求，不著眾求；夫求法者，無見苦求，無斷",
    "T14n0475_002:0546a13": "集求，無造盡證、修道之求。所以者何？法無",
    "T14n0475_002:0546a14": "戲論，若言我當見苦、斷集、證滅、修道，是則",
    "T14n0475_002:0546a15": "戲論，非求法也。唯，舍利弗！法名寂滅，若行",
    "T14n0475_002:0546a16": "生滅，是求生滅，非求法也；法名無染，若",
    "T14n0475_002:0546a17": "染於法乃至涅槃，是則染著，非求法也；法",
    "T14n0475_002:0546a18": "無行處，若行於法，是則行處，非求法也；法",
    "T14n0475_002:0546a19": "無取捨，若取捨法，是則取捨，非求法也；法",
    "T14n0475_002:0546a20": "無處所，若著處所，是則著處，非求法也；法",
    "T14n0475_002:0546a21": "名無相，若隨相識，是則求相，非求法也；法",
    "T14n0475_002:0546a22": "不可住，若住於法，是則住法，非求法也；",
    "T14n0475_002:0546a23": "法不可見、聞、覺、知，若行見、聞、覺、知，是則見、",
    "T14n0475_002:0546a24": "聞、覺、知，非求法也；法名無為，若行有為，是",
    "T14n0475_002:0546a25": "求有為，非求法也：是故，舍利弗！若求法者，",
    "T14n0475_002:0546a26": "於一切法，應無所求。」說是語時，五百天子",
    "T14n0475_002:0546a27": "於諸法中得法眼淨。",
    "T14n0475_002:0546a28": "爾時，長者維摩詰問文殊師利：「仁者遊於",
    "T14n0475_002:0546a29": "無量千萬億阿僧祇國，何等佛土有好上妙",
    "T14n0475_002:0546b01": "功德成就師子之座？」文殊師利言：「居士！東方",
    "T14n0475_002:0546b02": "度三十六恒河沙國，有世界名須彌相，其",
    "T14n0475_002:0546b03": "佛號須彌燈王，今現在。彼佛身長八萬四千",
    "T14n0475_002:0546b04": "由旬，其師子座高八萬四千由旬，嚴飾第一。」",
    "T14n0475_002:0546b05": "於是長者維摩詰現神通力，即時彼佛遣",
    "T14n0475_002:0546b06": "三萬二千師子座，高廣嚴淨，來入維摩詰",
    "T14n0475_002:0546b07": "室，諸菩薩、大弟子、釋、梵、四天王等，昔所未見。",
    "T14n0475_002:0546b08": "其室廣博，悉皆包容三萬二千師子座，無所",
    "T14n0475_002:0546b09": "妨礙。於毘耶離城及閻浮提、四天下，亦不迫",
    "T14n0475_002:0546b10": "迮，悉見如故。",
    "T14n0475_002:0546b11": "爾時維摩詰語文殊師利：「就師子座！與諸",
    "T14n0475_002:0546b12": "菩薩上人俱坐，當自立身如彼座像。」其得",
    "T14n0475_002:0546b13": "神通菩薩，即自變形為四萬二千由旬，坐",
    "T14n0475_002:0546b14": "師子座，諸新發意菩薩及大弟子皆不能",
    "T14n0475_002:0546b15": "昇。",
    "T14n0475_002:0546b16": "爾時維摩詰語舍利弗：「就師子座！」舍利弗",
    "T14n0475_002:0546b17": "言：「居士！此座高廣，吾不能昇。」維摩詰言：「唯，",
    "T14n0475_002:0546b18": "舍利弗！為須彌燈王如來作禮，乃可得坐。」",
    "T14n0475_002:0546b19": "於是新發意菩薩及大弟子即為須彌燈王",
    "T14n0475_002:0546b20": "如來作禮，便得坐師子座。舍利弗言：「居士！",
    "T14n0475_002:0546b21": "未曾有也！如是小室，乃容受此高廣之座，",
    "T14n0475_002:0546b22": "於毘耶離城無所妨礙，又於閻浮提聚落、",
    "T14n0475_002:0546b23": "城邑，及四天下諸天、龍王、鬼神宮殿，亦不迫",
    "T14n0475_002:0546b24": "迮。」維摩詰言：「唯，舍利弗！諸佛菩薩，有解脫",
    "T14n0475_002:0546b25": "名不可思議。若菩薩住是解脫者，以須彌",
    "T14n0475_002:0546b26": "之高廣內芥子中無所增減，須彌山王本",
    "T14n0475_002:0546b27": "相如故，而四天王、忉利諸天不覺不知己",
    "T14n0475_002:0546b28": "之所入，唯應度者乃見須彌入芥子中，是",
    "T14n0475_002:0546b29": "名住不思議解脫法門。又以四大海水入",
    "T14n0475_002:0546c01": "一毛孔，不嬈魚、鼈、黿、鼉水性之屬，而彼大海",
    "T14n0475_002:0546c02": "本相如故，諸龍、鬼神、阿修羅等不覺不知",
    "T14n0475_002:0546c03": "己之所入，於此眾生亦無所嬈。又，舍利弗！",
    "T14n0475_002:0546c04": "住不可思議解脫菩薩，斷取三千大千世",
    "T14n0475_002:0546c05": "界，如陶家輪，著右掌中，擲過恒河沙世界",
    "T14n0475_002:0546c06": "之外，其中眾生不覺不知己之所往；又復",
    "T14n0475_002:0546c07": "還置本處，都不使人有往來想，而此世界",
    "T14n0475_002:0546c08": "本相如故。又，舍利弗！或有眾生樂久住世",
    "T14n0475_002:0546c09": "而可度者，菩薩即延七日以為一劫，令彼",
    "T14n0475_002:0546c10": "眾生謂之一劫；或有眾生不樂久住而可",
    "T14n0475_002:0546c11": "度者，菩薩即促一劫以為七日，令彼眾生",
    "T14n0475_002:0546c12": "謂之七日。又，舍利弗！住不可思議解脫菩",
    "T14n0475_002:0546c13": "薩，以一切佛土嚴飾之事集在一國，示於",
    "T14n0475_002:0546c14": "眾生。又菩薩以一佛土眾生置之右掌，飛",
    "T14n0475_002:0546c15": "到十方遍示一切，而不動本處。又，舍利弗！",
    "T14n0475_002:0546c16": "十方眾生供養諸佛之具，菩薩於一毛孔皆",
    "T14n0475_002:0546c17": "令得見；又十方國土所有日、月、星宿，於一毛",
    "T14n0475_002:0546c18": "孔普使見之。又，舍利弗！十方世界所有諸",
    "T14n0475_002:0546c19": "風，菩薩悉能吸著口中，而身無損，外諸樹木",
    "T14n0475_002:0546c20": "亦不摧折；又十方世界劫盡燒時，以一切火",
    "T14n0475_002:0546c21": "內於腹中，火事如故而不為害。又於下方",
    "T14n0475_002:0546c22": "過恒河沙等諸佛世界，取一佛土舉著上",
    "T14n0475_002:0546c23": "方，過恒河沙無數世界，如持鍼鋒舉一棗",
    "T14n0475_002:0546c24": "葉，而無所嬈。又，舍利弗！住不可思議解脫",
    "T14n0475_002:0546c25": "菩薩，能以神通現作佛身，或現辟支佛身，",
    "T14n0475_002:0546c26": "或現聲聞身，或現帝釋身，或現梵王身，或",
    "T14n0475_002:0546c27": "現世主身，或現轉輪王身。又十方世界所",
    "T14n0475_002:0546c28": "有眾聲上、中、下音，皆能變之令作佛聲，演",
    "T14n0475_002:0546c29": "出無常、苦、空、無我之音，及十方諸佛所說種種",
    "T14n0475_002:0547a01": "之法，皆於其中普令得聞。舍利弗！我今略",
    "T14n0475_002:0547a02": "說菩薩不可思議解脫之力，若廣說者，窮劫",
    "T14n0475_002:0547a03": "不盡。」是時大迦葉聞說菩薩不可思議解",
    "T14n0475_002:0547a04": "脫法門，歎未曾有，謂舍利弗：「譬如有人，於",
    "T14n0475_002:0547a05": "盲者前現眾色像，非彼所見；一切聲聞聞",
    "T14n0475_002:0547a06": "是不可思議解脫法門，不能解了，為若此",
    "T14n0475_002:0547a07": "也！智者聞是，其誰不發阿耨多羅三藐三",
    "T14n0475_002:0547a08": "菩提心？我等何為永絕其根，於此大乘已",
    "T14n0475_002:0547a09": "如敗種！一切聲聞聞是不可思議解脫法門，",
    "T14n0475_002:0547a10": "皆應號泣，聲震三千大千世界；一切菩薩應",
    "T14n0475_002:0547a11": "大欣慶，頂受此法。若有菩薩信解不可思",
    "T14n0475_002:0547a12": "議解脫法門者，一切魔眾無如之何。」大迦葉",
    "T14n0475_002:0547a13": "說是語時，三萬二千天子皆發阿耨多羅",
    "T14n0475_002:0547a14": "三藐三菩提心。",
    "T14n0475_002:0547a15": "爾時維摩詰語大迦葉：「仁者！十方無量阿僧",
    "T14n0475_002:0547a16": "祇世界中作魔王者，多是住不可思議解脫",
    "T14n0475_002:0547a17": "菩薩。以方便力教化眾生，現作魔王。又，",
    "T14n0475_002:0547a18": "迦葉！十方無量菩薩，或有人從乞手足耳鼻、",
    "T14n0475_002:0547a19": "頭目髓腦、血肉皮骨、聚落城邑、妻子奴婢、象",
    "T14n0475_002:0547a20": "馬車乘、金銀琉璃、車磲馬碯、珊瑚琥珀、真珠",
    "T14n0475_002:0547a21": "珂貝、衣服飲食，如此乞者，多是住不可思議",
    "T14n0475_002:0547a22": "解脫菩薩，以方便力而往試之，令其堅固。",
    "T14n0475_002:0547a23": "所以者何？住不可思議解脫菩薩，有威德",
    "T14n0475_002:0547a24": "力，故現行逼迫，示諸眾生如是難事；凡",
    "T14n0475_002:0547a25": "夫下劣，無有力勢，不能如是逼迫菩薩。譬",
    "T14n0475_002:0547a26": "如龍象蹴踏，非驢所堪。是名住不可思議",
    "T14n0475_002:0547a27": "解脫菩薩智慧方便之門。」",
    "T14n0475_002:0547a28": "7 觀眾生品維摩詰所說經觀眾生品第七",
    "T14n0475_002:0547a29": "爾時文殊師利問維摩詰言：「菩薩云何觀於",
    "T14n0475_002:0547b01": "眾生？」維摩詰言：「譬如幻師，見所幻人，菩薩",
    "T14n0475_002:0547b02": "觀眾生為若此。如智者見水中月，如鏡",
    "T14n0475_002:0547b03": "中見其面像，如熱時焰，如呼聲響，如空",
    "T14n0475_002:0547b04": "中雲，如水聚沫，如水上泡，如芭蕉堅，如電",
    "T14n0475_002:0547b05": "久住，如第五大，如第六陰，如第七情，如十",
    "T14n0475_002:0547b06": "三入，如十九界，菩薩觀眾生為若此。如無",
    "T14n0475_002:0547b07": "色界色，如焦穀牙，如須陀洹身見，如阿那",
    "T14n0475_002:0547b08": "含入胎，如阿羅漢三毒，如得忍菩薩貪恚毀",
    "T14n0475_002:0547b09": "禁，如佛煩惱習，如盲者見色，如入滅盡",
    "T14n0475_002:0547b10": "定出入息，如空中鳥跡，如石女兒，如化人",
    "T14n0475_002:0547b11": "起煩惱，如夢所見已寤，如滅度者受身，",
    "T14n0475_002:0547b12": "如無烟之火，菩薩觀眾生為若此。」",
    "T14n0475_002:0547b13": "文殊師利言：「若菩薩作是觀者，云何行慈？」",
    "T14n0475_002:0547b14": "維摩詰言：「菩薩作是觀已，自念：『我當為眾",
    "T14n0475_002:0547b15": "生說如斯法。』是即真實慈也。行寂滅慈，",
    "T14n0475_002:0547b16": "無所生故；行不熱慈，無煩惱故；行等之",
    "T14n0475_002:0547b17": "慈，等三世故；行無諍慈，無所起故；行不",
    "T14n0475_002:0547b18": "二慈，內外不合故；行不壞慈，畢竟盡故；行",
    "T14n0475_002:0547b19": "堅固慈，心無毀故；行清淨慈，諸法性淨故；",
    "T14n0475_002:0547b20": "行無邊慈，如虛空故；行阿羅漢慈，破結",
    "T14n0475_002:0547b21": "賊故；行菩薩慈，安眾生故；行如來慈，得",
    "T14n0475_002:0547b22": "如相故；行佛之慈，覺眾生故；行自然慈，",
    "T14n0475_002:0547b23": "無因得故；行菩提慈，等一味故；行無等慈，",
    "T14n0475_002:0547b24": "斷諸愛故；行大悲慈，導以大乘故；行無",
    "T14n0475_002:0547b25": "厭慈，觀空無我故；行法施慈，無遺惜故；",
    "T14n0475_002:0547b26": "行持戒慈，化毀禁故；行忍辱慈，護彼我",
    "T14n0475_002:0547b27": "故；行精進慈，荷負眾生故；行禪定慈，不",
    "T14n0475_002:0547b28": "受味故；行智慧慈，無不知時故；行方便",
    "T14n0475_002:0547b29": "慈，一切示現故；行無隱慈，直心清淨故；行",
    "T14n0475_002:0547c01": "深心慈，無雜行故；行無誑慈，不虛假故；",
    "T14n0475_002:0547c02": "行安樂慈，令得佛樂故。菩薩之慈，為若此",
    "T14n0475_002:0547c03": "也。」",
    "T14n0475_002:0547c04": "文殊師利又問：「何謂為悲？」答曰：「菩薩所作功",
    "T14n0475_002:0547c05": "德，皆與一切眾生共之。」「何謂為喜？」答曰：「有",
    "T14n0475_002:0547c06": "所饒益，歡喜無悔。」「何謂為捨？」答曰：「所作福",
    "T14n0475_002:0547c07": "祐，無所悕望。」文殊師利又問：「生死有畏，菩",
    "T14n0475_002:0547c08": "薩當何所依？」維摩詰言：「菩薩於生死畏中，",
    "T14n0475_002:0547c09": "當依如來功德之力。」文殊師利又問：「菩薩欲",
    "T14n0475_002:0547c10": "依如來功德之力，當於何住？」答曰：「菩薩欲",
    "T14n0475_002:0547c11": "依如來功德力者，當住度脫一切眾生。」又",
    "T14n0475_002:0547c12": "問：「欲度眾生，當何所除？」答曰：「欲度眾生，",
    "T14n0475_002:0547c13": "除其煩惱。」又問：「欲除煩惱，當何所行？」答",
    "T14n0475_002:0547c14": "曰：「當行正念。」又問：「云何行於正念？」答曰：「當",
    "T14n0475_002:0547c15": "行不生不滅。」又問：「何法不生？何法不滅？」答",
    "T14n0475_002:0547c16": "曰：「不善不生，善法不滅。」又問：「善、不善孰為",
    "T14n0475_002:0547c17": "本？」答曰：「身為本。」又問：「身孰為本？」答曰：「欲貪",
    "T14n0475_002:0547c18": "為本。」又問：「欲貪孰為本？」答曰：「虛妄分別為",
    "T14n0475_002:0547c19": "本。」又問：「虛妄分別孰為本？」答曰：「顛倒想為",
    "T14n0475_002:0547c20": "本。」又問：「顛倒想孰為本？」答曰：「無住為本。」又",
    "T14n0475_002:0547c21": "問：「無住孰為本？」答曰：「無住則無本。文殊師",
    "T14n0475_002:0547c22": "利！從無住本，立一切法。」",
    "T14n0475_002:0547c23": "時維摩詰室有一天女，見諸大人聞所說",
    "T14n0475_002:0547c24": "法，便現其身，即以天華散諸菩薩、大弟子",
    "T14n0475_002:0547c25": "上。華至諸菩薩，即皆墮落，至大弟子，便著",
    "T14n0475_002:0547c26": "不墮。一切弟子神力去華，不能令去。爾時",
    "T14n0475_002:0547c27": "天女問舍利弗：「何故去華？」答曰：「此華不如",
    "T14n0475_002:0547c28": "法，是以去之。」天曰：「勿謂此華為不如法。所",
    "T14n0475_002:0547c29": "以者何？是華無所分別，仁者自生分別想",
    "T14n0475_002:0548a01": "耳！若於佛法出家，有所分別，為不如法；若",
    "T14n0475_002:0548a02": "無所分別，是則如法。觀諸菩薩華不著",
    "T14n0475_002:0548a03": "者，已斷一切分別想故。譬如人畏時，非人",
    "T14n0475_002:0548a04": "得其便；如是弟子畏生死故，色、聲、香、味、觸",
    "T14n0475_002:0548a05": "得其便也。已離畏者，一切五欲無能為也；",
    "T14n0475_002:0548a06": "結習未盡，華著身耳！結習盡者，華不著也。」",
    "T14n0475_002:0548a07": "舍利弗言：「天止此室，其已久如？」答曰：「我止",
    "T14n0475_002:0548a08": "此室，如耆年解脫。」舍利弗言：「止此久耶？」天",
    "T14n0475_002:0548a09": "曰：「耆年解脫，亦何如久？」舍利弗默然不答。天",
    "T14n0475_002:0548a10": "曰：「如何耆舊大智而默？」答曰：「解脫者無所",
    "T14n0475_002:0548a11": "言說，故吾於是不知所云。」天曰：「言說文字，",
    "T14n0475_002:0548a12": "皆解脫相。所以者何？解脫者，不內不外，不",
    "T14n0475_002:0548a13": "在兩間；文字亦不內不外，不在兩間。是故，",
    "T14n0475_002:0548a14": "舍利弗！無離文字說解脫也。所以者何？一",
    "T14n0475_002:0548a15": "切諸法是解脫相。」舍利弗言：「不復以離婬、",
    "T14n0475_002:0548a16": "怒、癡為解脫乎？」天曰：「佛為增上慢人說離",
    "T14n0475_002:0548a17": "婬、怒、癡為解脫耳；若無增上慢者，佛說婬、",
    "T14n0475_002:0548a18": "怒、癡性，即是解脫。」舍利弗言：「善哉，善哉！天女！",
    "T14n0475_002:0548a19": "汝何所得？以何為證？辯乃如是！」天曰：「我",
    "T14n0475_002:0548a20": "無得無證，故辯如是。所以者何？若有得有",
    "T14n0475_002:0548a21": "證者，即於佛法為增上慢。」",
    "T14n0475_002:0548a22": "舍利弗問天：「汝於三乘為何志求？」天曰：「以",
    "T14n0475_002:0548a23": "聲聞法化眾生故，我為聲聞；以因緣法化",
    "T14n0475_002:0548a24": "眾生故，我為辟支佛；以大悲法化眾生故，",
    "T14n0475_002:0548a25": "我為大乘。舍利弗！如人入瞻蔔林，唯嗅瞻",
    "T14n0475_002:0548a26": "蔔，不嗅餘香。如是，若入此室，但聞佛功德",
    "T14n0475_002:0548a27": "之香，不樂聞聲聞、辟支佛功德香也。舍利",
    "T14n0475_002:0548a28": "弗！其有釋、梵、四天王，諸天、龍、鬼神等，入此室",
    "T14n0475_002:0548a29": "者，聞斯上人講說正法，皆樂佛功德之香，",
    "T14n0475_002:0548b01": "發心而出。舍利弗！吾止此室十有二年，初",
    "T14n0475_002:0548b02": "不聞說聲聞、辟支佛法，但聞菩薩大慈大",
    "T14n0475_002:0548b03": "悲、不可思議諸佛之法。舍利弗！此室常現八",
    "T14n0475_002:0548b04": "未曾有難得之法。何等為八？此室常以金色",
    "T14n0475_002:0548b05": "光照，晝夜無異，不以日月所照為明，是",
    "T14n0475_002:0548b06": "為一未曾有難得之法；此室入者，不為諸垢",
    "T14n0475_002:0548b07": "之所惱也，是為二未曾有難得之法；此室常",
    "T14n0475_002:0548b08": "有釋、梵、四天王、他方菩薩來會不絕，是為",
    "T14n0475_002:0548b09": "三未曾有難得之法；此室常說六波羅蜜不",
    "T14n0475_002:0548b10": "退轉法，是為四未曾有難得之法；此室常作",
    "T14n0475_002:0548b11": "天人第一之樂，絃出無量法化之聲，是為",
    "T14n0475_002:0548b12": "五未曾有難得之法；此室有四大藏，眾寶積",
    "T14n0475_002:0548b13": "滿，賙窮濟乏，求得無盡，是為六未曾有難",
    "T14n0475_002:0548b14": "得之法；此室釋迦牟尼佛、阿彌陀佛、阿閦佛、",
    "T14n0475_002:0548b15": "寶德、寶炎、寶月、寶嚴、難勝、師子響一切利",
    "T14n0475_002:0548b16": "成，如是等十方無量諸佛，是上人念時即皆",
    "T14n0475_002:0548b17": "為來，廣說諸佛秘要法藏，說已還去，是為七",
    "T14n0475_002:0548b18": "未曾有難得之法；此室一切諸天嚴飾宮殿、",
    "T14n0475_002:0548b19": "諸佛淨土，皆於中現，是為八未曾有難得之",
    "T14n0475_002:0548b20": "法。舍利弗！此室常現八未曾有難得之法，",
    "T14n0475_002:0548b21": "誰有見斯不思議事，而復樂於聲聞法乎？」",
    "T14n0475_002:0548b22": "舍利弗言：「汝何以不轉女身？」天曰：「我從十",
    "T14n0475_002:0548b23": "二年來，求女人相了不可得，當何所轉？譬",
    "T14n0475_002:0548b24": "如幻師化作幻女，若有人問：『何以不轉女",
    "T14n0475_002:0548b25": "身？』是人為正問不？」舍利弗言：「不也！幻無定",
    "T14n0475_002:0548b26": "相，當何所轉？」天曰：「一切諸法亦復如是，無",
    "T14n0475_002:0548b27": "有定相，云何乃問不轉女身？」即時天女以",
    "T14n0475_002:0548b28": "神通力，變舍利弗令如天女，天自化身如",
    "T14n0475_002:0548b29": "舍利弗，而問言：「何以不轉女身？」舍利弗以",
    "T14n0475_002:0548c01": "天女像而答言：「我今不知何轉而變為女",
    "T14n0475_002:0548c02": "身？」天曰：「舍利弗！若能轉此女身，則一切女",
    "T14n0475_002:0548c03": "人亦當能轉。如舍利弗非女而現女身，一",
    "T14n0475_002:0548c04": "切女人亦復如是，雖現女身，而非女也。是",
    "T14n0475_002:0548c05": "故佛說一切諸法非男、非女。」即時天女還",
    "T14n0475_002:0548c06": "攝神力，舍利弗身還復如故。天問舍利弗：",
    "T14n0475_002:0548c07": "「女身色相今何所在？」舍利弗言：「女身色相，無",
    "T14n0475_002:0548c08": "在無不在。」天曰：「一切諸法，亦復如是，無在",
    "T14n0475_002:0548c09": "無不在。夫無在無不在者，佛所說也。」舍利",
    "T14n0475_002:0548c10": "弗問天：「汝於此沒，當生何所？」天曰：「佛化所",
    "T14n0475_002:0548c11": "生，吾如彼生。」曰：「佛化所生，非沒生也。」天曰：",
    "T14n0475_002:0548c12": "「眾生猶然，無沒生也。」舍利弗問天：「汝久如",
    "T14n0475_002:0548c13": "當得阿耨多羅三藐三菩提？」天曰：「如舍利",
    "T14n0475_002:0548c14": "弗還為凡夫，我乃當成阿耨多羅三藐三菩",
    "T14n0475_002:0548c15": "提。」舍利弗言：「我作凡夫，無有是處。」天曰：「我",
    "T14n0475_002:0548c16": "得阿耨多羅三藐三菩提，亦無是處。所以者",
    "T14n0475_002:0548c17": "何？菩提無住處，是故無有得者。」舍利弗言：",
    "T14n0475_002:0548c18": "「今諸佛得阿耨多羅三藐三菩提，已得、當得",
    "T14n0475_002:0548c19": "如恒河沙，皆謂何乎？」天曰：「皆以世俗文字",
    "T14n0475_002:0548c20": "數故，說有三世，非謂菩提有去、來、今。」天",
    "T14n0475_002:0548c21": "曰：「舍利弗！汝得阿羅漢道耶？」曰：「無所得故",
    "T14n0475_002:0548c22": "而得。」天曰：「諸佛、菩薩亦復如是，無所得故而",
    "T14n0475_002:0548c23": "得。」",
    "T14n0475_002:0548c24": "爾時維摩詰語舍利弗：「是天女已曾供養",
    "T14n0475_002:0548c25": "九十二億佛，已能遊戲菩薩神通，所願具",
    "T14n0475_002:0548c26": "足，得無生忍，住不退轉；以本願故，隨意能",
    "T14n0475_002:0548c27": "現，教化眾生。」",
    "T14n0475_002:0548c28": "8 佛道品維摩詰所說經佛道品第八",
    "T14n0475_002:0548c29": "爾時文殊師利問維摩詰言：「菩薩云何通達",
    "T14n0475_002:0549a01": "佛道？」維摩詰言：「若菩薩行於非道，是為通",
    "T14n0475_002:0549a02": "達佛道。」又問：「云何菩薩行於非道？」答曰：「若",
    "T14n0475_002:0549a03": "菩薩行五無間，而無惱恚；至于地獄，無諸",
    "T14n0475_002:0549a04": "罪垢；至于畜生，無有無明、憍慢等過；至于",
    "T14n0475_002:0549a05": "餓鬼，而具足功德；行色、無色界道，不以為",
    "T14n0475_002:0549a06": "勝。示行貪欲，離諸染著；示行瞋恚，於諸",
    "T14n0475_002:0549a07": "眾生無有恚閡；示行愚癡，而以智慧調",
    "T14n0475_002:0549a08": "伏其心；示行慳貪，而捨內外所有，不惜身",
    "T14n0475_002:0549a09": "命；示行毀禁，而安住淨戒，乃至小罪猶懷",
    "T14n0475_002:0549a10": "大懼；示行瞋恚，而常慈忍；示行懈怠，而",
    "T14n0475_002:0549a11": "懃修功德；示行亂意，而常念定；示行愚",
    "T14n0475_002:0549a12": "癡，而通達世間、出世間慧；示行諂偽，而善",
    "T14n0475_002:0549a13": "方便隨諸經義；示行憍慢，而於眾生猶如",
    "T14n0475_002:0549a14": "橋梁；示行諸煩惱，而心常清淨；示入於",
    "T14n0475_002:0549a15": "魔，而順佛智慧，不隨他教；示入聲聞，而",
    "T14n0475_002:0549a16": "為眾生說未聞法；示入辟支佛，而成就大",
    "T14n0475_002:0549a17": "悲，教化眾生；示入貧窮，而有寶手，功德無",
    "T14n0475_002:0549a18": "盡；示入刑殘，而具諸相好，以自莊嚴；示",
    "T14n0475_002:0549a19": "入下賤，而生佛種姓中，具諸功德；示入",
    "T14n0475_002:0549a20": "羸劣醜陋，而得那羅延身，一切眾生之所樂",
    "T14n0475_002:0549a21": "見；示入老病，而永斷病根，超越死畏；示",
    "T14n0475_002:0549a22": "有資生，而恒觀無常，實無所貪；示有妻",
    "T14n0475_002:0549a23": "妾采女，而常遠離五欲淤泥；現於訥鈍，",
    "T14n0475_002:0549a24": "而成就辯才，總持無失；示入邪濟，而以正",
    "T14n0475_002:0549a25": "濟度諸眾生；現遍入諸道，而斷其因緣；",
    "T14n0475_002:0549a26": "現於涅槃，而不斷生死：文殊師利！菩薩能",
    "T14n0475_002:0549a27": "如是行於非道，是為通達佛道。」",
    "T14n0475_002:0549a28": "於是維摩詰問文殊師利：「何等為如來種？」",
    "T14n0475_002:0549a29": "文殊師利言：「有身為種，無明有愛為種，貪恚",
    "T14n0475_002:0549b01": "癡為種，四顛倒為種，五蓋為種，六入為種，",
    "T14n0475_002:0549b02": "七識處為種，八邪法為種，九惱處為種，十",
    "T14n0475_002:0549b03": "不善道為種：以要言之，六十二見及一切煩",
    "T14n0475_002:0549b04": "惱，皆是佛種。」曰：「何謂也？」答曰：「若見無為入",
    "T14n0475_002:0549b05": "正位者，不能復發阿耨多羅三藐三菩提",
    "T14n0475_002:0549b06": "心。譬如高原陸地不生蓮華，卑濕淤泥乃",
    "T14n0475_002:0549b07": "生此華；如是見無為法入正位者，終不",
    "T14n0475_002:0549b08": "復能生於佛法，煩惱泥中，乃有眾生起佛",
    "T14n0475_002:0549b09": "法耳！又如殖種於空，終不得生，糞壤之",
    "T14n0475_002:0549b10": "地，乃能滋茂；如是入無為正位者，不生佛",
    "T14n0475_002:0549b11": "法，起於我見如須彌山，猶能發于阿耨",
    "T14n0475_002:0549b12": "多羅三藐三菩提心，生佛法矣！是故，當知",
    "T14n0475_002:0549b13": "一切煩惱為如來種。譬如不下巨海，不能",
    "T14n0475_002:0549b14": "得無價寶珠；如是不入煩惱大海，則不能",
    "T14n0475_002:0549b15": "得一切智寶。」",
    "T14n0475_002:0549b16": "爾時大迦葉歎言：「善哉，善哉！文殊師利！快說",
    "T14n0475_002:0549b17": "此語。誠如所言，塵勞之疇為如來種；我等",
    "T14n0475_002:0549b18": "今者，不復堪任發阿耨多羅三藐三菩提心，",
    "T14n0475_002:0549b19": "乃至五無間罪，猶能發意生於佛法，而今",
    "T14n0475_002:0549b20": "我等永不能發。譬如根敗之士，其於五欲",
    "T14n0475_002:0549b21": "不能復利；如是聲聞諸結斷者，於佛法中",
    "T14n0475_002:0549b22": "無所復益，永不志願。是故，文殊師利！凡夫",
    "T14n0475_002:0549b23": "於佛法有返復，而聲聞無也。所以者何？凡",
    "T14n0475_002:0549b24": "夫聞佛法，能起無上道心，不斷三寶；正使",
    "T14n0475_002:0549b25": "聲聞終身聞佛法、力、無畏等，永不能發無",
    "T14n0475_002:0549b26": "上道意。」",
    "T14n0475_002:0549b27": "爾時會中有菩薩，名普現色身，問維摩詰",
    "T14n0475_002:0549b28": "言：「居士！父母妻子、親戚眷屬、吏民知識，悉為",
    "T14n0475_002:0549b29": "是誰？奴婢僮僕、象馬車乘，皆何所在？」於是維",
    "T14n0475_002:0549c01": "摩詰以偈答曰：",
    "T14n0475_002:0549c02": "「智度菩薩母，　　方便以為父，",
    "T14n0475_002:0549c03": "一切眾導師，　　無不由是生。",
    "T14n0475_002:0549c04": "法喜以為妻，　　慈悲心為女，",
    "T14n0475_002:0549c05": "善心誠實男，　　畢竟空寂舍。",
    "T14n0475_002:0549c06": "弟子眾塵勞，　　隨意之所轉，",
    "T14n0475_002:0549c07": "道品善知識，　　由是成正覺。",
    "T14n0475_002:0549c08": "諸度法等侶，　　四攝為伎女，",
    "T14n0475_002:0549c09": "歌詠誦法言，　　以此為音樂。",
    "T14n0475_002:0549c10": "總持之園苑，　　無漏法林樹，",
    "T14n0475_002:0549c11": "覺意淨妙華，　　解脫智慧果。",
    "T14n0475_002:0549c12": "八解之浴池，　　定水湛然滿，",
    "T14n0475_002:0549c13": "布以七淨華，　　浴此無垢人。",
    "T14n0475_002:0549c14": "象馬五通馳，　　大乘以為車，",
    "T14n0475_002:0549c15": "調御以一心，　　遊於八正路。",
    "T14n0475_002:0549c16": "相具以嚴容，　　眾好飾其姿，",
    "T14n0475_002:0549c17": "慚愧之上服，　　深心為華鬘。",
    "T14n0475_002:0549c18": "富有七財寶，　　教授以滋息，",
    "T14n0475_002:0549c19": "如所說修行，　　迴向為大利。",
    "T14n0475_002:0549c20": "四禪為床座，　　從於淨命生，",
    "T14n0475_002:0549c21": "多聞增智慧，　　以為自覺音。",
    "T14n0475_002:0549c22": "甘露法之食，　　解脫味為漿，",
    "T14n0475_002:0549c23": "淨心以澡浴，　　戒品為塗香。",
    "T14n0475_002:0549c24": "摧滅煩惱賊，　　勇健無能踰，",
    "T14n0475_002:0549c25": "降伏四種魔，　　勝幡建道場。",
    "T14n0475_002:0549c26": "雖知無起滅，　　示彼故有生，",
    "T14n0475_002:0549c27": "悉現諸國土，　　如日無不見。",
    "T14n0475_002:0549c28": "供養於十方，　　無量億如來，",
    "T14n0475_002:0549c29": "諸佛及己身，　　無有分別想。",
    "T14n0475_002:0550a01": "雖知諸佛國，　　及與眾生空，",
    "T14n0475_002:0550a02": "而常修淨土，　　教化於群生。",
    "T14n0475_002:0550a03": "諸有眾生類，　　形聲及威儀，",
    "T14n0475_002:0550a04": "無畏力菩薩，　　一時能盡現。",
    "T14n0475_002:0550a05": "覺知眾魔事，　　而示隨其行，",
    "T14n0475_002:0550a06": "以善方便智，　　隨意皆能現。",
    "T14n0475_002:0550a07": "或示老病死，　　成就諸群生，",
    "T14n0475_002:0550a08": "了知如幻化，　　通達無有礙；",
    "T14n0475_002:0550a09": "或現劫盡燒，　　天地皆洞然，",
    "T14n0475_002:0550a10": "眾人有常想，　　照令知無常。",
    "T14n0475_002:0550a11": "無數億眾生，　　俱來請菩薩，",
    "T14n0475_002:0550a12": "一時到其舍，　　化令向佛道。",
    "T14n0475_002:0550a13": "經書禁呪術，　　工巧諸伎藝，",
    "T14n0475_002:0550a14": "盡現行此事，　　饒益諸群生。",
    "T14n0475_002:0550a15": "世間眾道法，　　悉於中出家，",
    "T14n0475_002:0550a16": "因以解人惑，　　而不墮邪見。",
    "T14n0475_002:0550a17": "或作日月天，　　梵王世界主，",
    "T14n0475_002:0550a18": "或時作地水，　　或復作風火。",
    "T14n0475_002:0550a19": "劫中有疾疫，　　現作諸藥草，",
    "T14n0475_002:0550a20": "若有服之者，　　除病消眾毒；",
    "T14n0475_002:0550a21": "劫中有飢饉，　　現身作飲食，",
    "T14n0475_002:0550a22": "先救彼飢渴，　　却以法語人；",
    "T14n0475_002:0550a23": "劫中有刀兵，　　為之起慈心，",
    "T14n0475_002:0550a24": "化彼諸眾生，　　令住無諍地。",
    "T14n0475_002:0550a25": "若有大戰陣，　　立之以等力，",
    "T14n0475_002:0550a26": "菩薩現威勢，　　降伏使和安。",
    "T14n0475_002:0550a27": "一切國土中，　　諸有地獄處，",
    "T14n0475_002:0550a28": "輒往到于彼，　　勉濟其苦惱；",
    "T14n0475_002:0550a29": "一切國土中，　　畜生相食噉，",
    "T14n0475_002:0550b01": "皆現生於彼，　　為之作利益。",
    "T14n0475_002:0550b02": "示受於五欲，　　亦復現行禪，",
    "T14n0475_002:0550b03": "令魔心憒亂，　　不能得其便。",
    "T14n0475_002:0550b04": "火中生蓮華，　　是可謂希有，",
    "T14n0475_002:0550b05": "在欲而行禪，　　希有亦如是。",
    "T14n0475_002:0550b06": "或現作婬女，　　引諸好色者，",
    "T14n0475_002:0550b07": "先以欲鉤牽，　　後令入佛道；",
    "T14n0475_002:0550b08": "或為邑中主，　　或作商人導，",
    "T14n0475_002:0550b09": "國師及大臣，　　以祐利眾生。",
    "T14n0475_002:0550b10": "諸有貧窮者，　　現作無盡藏，",
    "T14n0475_002:0550b11": "因以勸導之，　　令發菩提心。",
    "T14n0475_002:0550b12": "我心憍慢者，　　為現大力士，",
    "T14n0475_002:0550b13": "消伏諸貢高，　　令住無上道。",
    "T14n0475_002:0550b14": "其有恐懼眾，　　居前而慰安，",
    "T14n0475_002:0550b15": "先施以無畏，　　後令發道心。",
    "T14n0475_002:0550b16": "或現離婬欲，　　為五通仙人，",
    "T14n0475_002:0550b17": "開導諸群生，　　令住戒忍慈。",
    "T14n0475_002:0550b18": "見須供事者，　　現為作僮僕，",
    "T14n0475_002:0550b19": "既悅可其意，　　乃發以道心，",
    "T14n0475_002:0550b20": "隨彼之所須，　　得入於佛道，",
    "T14n0475_002:0550b21": "以善方便力，　　皆能給足之。",
    "T14n0475_002:0550b22": "如是道無量，　　所行無有涯，",
    "T14n0475_002:0550b23": "智慧無邊際，　　度脫無數眾。",
    "T14n0475_002:0550b24": "假令一切佛，　　於無量億劫，",
    "T14n0475_002:0550b25": "讚歎其功德，　　猶尚不能盡。",
    "T14n0475_002:0550b26": "誰聞如是法，　　不發菩提心？",
    "T14n0475_002:0550b27": "除彼不肖人，　　癡冥無智者。」",
    "T14n0475_002:0550b28": "9 入不二法門品維摩詰所說經入不二法門品第九",
    "T14n0475_002:0550b29": "爾時維摩詰謂眾菩薩言：「諸仁者！云何菩",
    "T14n0475_002:0550c01": "薩入不二法門？各隨所樂說之。」會中有",
    "T14n0475_002:0550c02": "菩薩名法自在，說言：「諸仁者！生滅為二。法",
    "T14n0475_002:0550c03": "本不生，今則無滅，得此無生法忍，是為入",
    "T14n0475_002:0550c04": "不二法門。」",
    "T14n0475_002:0550c05": "德守菩薩曰：「我、我所為二。因有我故，便有",
    "T14n0475_002:0550c06": "我所；若無有我，則無我所，是為入不二法",
    "T14n0475_002:0550c07": "門。」",
    "T14n0475_002:0550c08": "不眴菩薩曰：「受、不受為二。若法不受，則不可",
    "T14n0475_002:0550c09": "得；以不可得故，無取無捨、無作無行，是",
    "T14n0475_002:0550c10": "為入不二法門。」",
    "T14n0475_002:0550c11": "德頂菩薩曰：「垢、淨為二。見垢實性，則無淨",
    "T14n0475_002:0550c12": "相，順於滅相，是為入不二法門。」",
    "T14n0475_002:0550c13": "善宿菩薩曰：「是動、是念為二。不動則無念，",
    "T14n0475_002:0550c14": "無念則無分別，通達此者，是為入不二",
    "T14n0475_002:0550c15": "法門。」",
    "T14n0475_002:0550c16": "善眼菩薩曰：「一相、無相為二。若知一相即是",
    "T14n0475_002:0550c17": "無相，亦不取無相，入於平等，是為入不二",
    "T14n0475_002:0550c18": "法門。」",
    "T14n0475_002:0550c19": "妙臂菩薩曰：「菩薩心、聲聞心為二。觀心相空",
    "T14n0475_002:0550c20": "如幻化者，無菩薩心、無聲聞心，是為入",
    "T14n0475_002:0550c21": "不二法門。」",
    "T14n0475_002:0550c22": "弗沙菩薩曰：「善、不善為二。若不起善、不善，",
    "T14n0475_002:0550c23": "入無相際而通達者，是為入不二法門。」",
    "T14n0475_002:0550c24": "師子菩薩曰：「罪、福為二。若達罪性，則與福",
    "T14n0475_002:0550c25": "無異，以金剛慧決了此相，無縛無解者，",
    "T14n0475_002:0550c26": "是為入不二法門。」",
    "T14n0475_002:0550c27": "師子意菩薩曰：「有漏、無漏為二。若得諸法",
    "T14n0475_002:0550c28": "等，則不起漏、不漏想，不著於相，亦不住",
    "T14n0475_002:0550c29": "無相，是為入不二法門。」",
    "T14n0475_002:0551a01": "淨解菩薩曰：「有為、無為為二。若離一切數，",
    "T14n0475_002:0551a02": "則心如虛空，以清淨慧無所礙者，是為",
    "T14n0475_002:0551a03": "入不二法門。」",
    "T14n0475_002:0551a04": "那羅延菩薩曰：「世間、出世間為二。世間性空，",
    "T14n0475_002:0551a05": "即是出世間，於其中不入、不出、不溢、不",
    "T14n0475_002:0551a06": "散，是為入不二法門。」",
    "T14n0475_002:0551a07": "善意菩薩曰：「生死、涅槃為二。若見生死性，",
    "T14n0475_002:0551a08": "則無生死，無縛無解，不生不滅，如是解",
    "T14n0475_002:0551a09": "者，是為入不二法門。」",
    "T14n0475_002:0551a10": "現見菩薩曰：「盡、不盡為二。法若究竟盡、若不",
    "T14n0475_002:0551a11": "盡，皆是無盡相；無盡相即是空，空則無有",
    "T14n0475_002:0551a12": "盡、不盡相。如是入者，是為入不二法門。」",
    "T14n0475_002:0551a13": "普守菩薩曰：「我、無我為二。我尚不可得，非我",
    "T14n0475_002:0551a14": "何可得？見我實性者，不復起二，是為入",
    "T14n0475_002:0551a15": "不二法門。」",
    "T14n0475_002:0551a16": "電天菩薩曰：「明、無明為二。無明實性即是明，",
    "T14n0475_002:0551a17": "明亦不可取，離一切數，於其中平等無二",
    "T14n0475_002:0551a18": "者，是為入不二法門。」",
    "T14n0475_002:0551a19": "喜見菩薩曰：「色、色空為二。色即是空，非色滅",
    "T14n0475_002:0551a20": "空，色性自空；如是，受、想、行、識、識空為二，識",
    "T14n0475_002:0551a21": "即是空，非識滅空，識性自空，於其中而通",
    "T14n0475_002:0551a22": "達者，是為入不二法門。」",
    "T14n0475_002:0551a23": "明相菩薩曰：「四種異、空種異為二。四種性即",
    "T14n0475_002:0551a24": "是空種性，如前際、後際空故，中際亦空。若",
    "T14n0475_002:0551a25": "能如是知諸種性者，是為入不二法門。」",
    "T14n0475_002:0551a26": "妙意菩薩曰：「眼、色為二。若知眼性，於色不",
    "T14n0475_002:0551a27": "貪、不恚、不癡，是名寂滅；如是，耳、聲，鼻、香，舌、",
    "T14n0475_002:0551a28": "味，身、觸，意、法為二，若知意性，於法不貪、不",
    "T14n0475_002:0551a29": "恚、不癡，是名寂滅，安住其中，是為入不",
    "T14n0475_002:0551b01": "二法門。」",
    "T14n0475_002:0551b02": "無盡意菩薩曰：「布施、迴向一切智為二。布",
    "T14n0475_002:0551b03": "施性即是迴向一切智性，如是，持戒、忍辱、精",
    "T14n0475_002:0551b04": "進、禪定、智慧、迴向一切智為二，智慧性即",
    "T14n0475_002:0551b05": "是迴向一切智性，於其中入一相者，是為",
    "T14n0475_002:0551b06": "入不二法門。」",
    "T14n0475_002:0551b07": "深慧菩薩曰：「是空、是無相、是無作為二。空即",
    "T14n0475_002:0551b08": "無相，無相即無作；若空、無相、無作，則無心、意、",
    "T14n0475_002:0551b09": "識，於一解脫門即是三解脫門者，是為入",
    "T14n0475_002:0551b10": "不二法門。」",
    "T14n0475_002:0551b11": "寂根菩薩曰：「佛、法、眾為二。佛即是法，法即是",
    "T14n0475_002:0551b12": "眾，是三寶皆無為相，與虛空等，一切法亦",
    "T14n0475_002:0551b13": "爾。能隨此行者，是為入不二法門。」",
    "T14n0475_002:0551b14": "心無礙菩薩曰：「身、身滅為二。身即是身滅。所",
    "T14n0475_002:0551b15": "以者何？見身實相者，不起見身及見滅身，",
    "T14n0475_002:0551b16": "身與滅身無二無分別，於其中不驚、不",
    "T14n0475_002:0551b17": "懼者，是為入不二法門。」",
    "T14n0475_002:0551b18": "上善菩薩曰：「身、口、意業為二。是三業皆無作",
    "T14n0475_002:0551b19": "相，身無作相，即口無作相；口無作相，即意無",
    "T14n0475_002:0551b20": "作相；是三業無作相，即一切法無作相。能如",
    "T14n0475_002:0551b21": "是隨無作慧者，是為入不二法門。」",
    "T14n0475_002:0551b22": "福田菩薩曰：「福行、罪行、不動行為二。三行實",
    "T14n0475_002:0551b23": "性即是空，空則無福行、無罪行、無不動行。",
    "T14n0475_002:0551b24": "於此三行而不起者，是為入不二法門。」",
    "T14n0475_002:0551b25": "華嚴菩薩曰：「從我起二為二。見我實相者，",
    "T14n0475_002:0551b26": "不起二法；若不住二法，則無有識；無所",
    "T14n0475_002:0551b27": "識者，是為入不二法門。」",
    "T14n0475_002:0551b28": "德藏菩薩曰：「有所得相為二。若無所得，則無",
    "T14n0475_002:0551b29": "取捨；無取捨者，是為入不二法門。」",
    "T14n0475_002:0551c01": "月上菩薩曰：「闇與明為二。無闇、無明，則",
    "T14n0475_002:0551c02": "無有二。所以者何？如入滅受想定，無闇、",
    "T14n0475_002:0551c03": "無明，一切法相亦復如是，於其中平等入",
    "T14n0475_002:0551c04": "者，是為入不二法門。」",
    "T14n0475_002:0551c05": "寶印手菩薩曰：「樂涅槃、不樂世間為二。若",
    "T14n0475_002:0551c06": "不樂涅槃、不厭世間，則無有二。所以者",
    "T14n0475_002:0551c07": "何？若有縛，則有解；若本無縛，其誰求解？無",
    "T14n0475_002:0551c08": "縛無解，則無樂、厭，是為入不二法門。」",
    "T14n0475_002:0551c09": "珠頂王菩薩曰：「正道、邪道為二。住正道者，",
    "T14n0475_002:0551c10": "則不分別是邪是正，離此二者，是為入不",
    "T14n0475_002:0551c11": "二法門。」",
    "T14n0475_002:0551c12": "樂實菩薩曰：「實、不實為二。實見者尚不見",
    "T14n0475_002:0551c13": "實，何況非實？所以者何？非肉眼所見，慧眼",
    "T14n0475_002:0551c14": "乃能見，而此慧眼，無見無不見，是為入不",
    "T14n0475_002:0551c15": "二法門。」",
    "T14n0475_002:0551c16": "如是諸菩薩各各說已，問文殊師利：「何等是",
    "T14n0475_002:0551c17": "菩薩入不二法門？」",
    "T14n0475_002:0551c18": "文殊師利曰：「如我意者，於一切法無言無",
    "T14n0475_002:0551c19": "說，無示無識，離諸問答，是為入不二法門。」",
    "T14n0475_002:0551c20": "於是文殊師利問維摩詰：「我等各自說已，",
    "T14n0475_002:0551c21": "仁者當說何等是菩薩入不二法門？」",
    "T14n0475_002:0551c22": "時維摩詰默然無言。",
    "T14n0475_002:0551c23": "文殊師利歎曰：「善哉，善哉！乃至無有文字、語",
    "T14n0475_002:0551c24": "言，是真入不二法門。」",
    "T14n0475_002:0551c25": "說是入不二法門品時，於此眾中五千",
    "T14n0475_002:0551c26": "菩薩，皆入不二法門，得無生法忍。",
    "T14n0475_002:0551c27": "維摩詰所說經卷中"
}