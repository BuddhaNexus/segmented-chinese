{
    "X13n0282_004:0032c02": "大佛頂首楞嚴經玄義卷第四",
    "X13n0282_004:0032c03": "天台山幽溪沙門　傳燈　述",
    "X13n0282_004:0032c04": "大章第五明教相者。教者聖人被下之言。相者分別",
    "X13n0282_004:0032c05": "異同也。釋迦如來所說一代時教。適時而進。大小偏",
    "X13n0282_004:0032c06": "圓各有區分。天台智者大師以五時八教而判釋之。",
    "X13n0282_004:0032c07": "昭如日星麗天。靡不覽而可別。但智者之時此經未",
    "X13n0282_004:0032c08": "至。雖嘗企仰。終不獲瞻。後代諸師既無憑據。故阡陌",
    "X13n0282_004:0032c09": "縱橫莫之攸當。良由經文互指似非一時而生起有",
    "X13n0282_004:0032c10": "由。又如一席以故說者。收前則失其後。收後則失其",
    "X13n0282_004:0032c11": "前。時味之迷其來久矣。有宋栢庭法師者。法智之雲",
    "X13n0282_004:0032c12": "孫台宗之哲匠也。善秉天台判教通軌。而以此經大",
    "X13n0282_004:0032c13": "歸之於方等。故曰謹按一家判攝規矩凡為五時。而",
    "X13n0282_004:0032c14": "有通別。別則據其部類。通則言其說時。又有互徧之",
    "X13n0282_004:0032c15": "義(云云)。但非四時所攝悉得。以方等通收故。收經長",
    "X13n0282_004:0032c16": "攝法廣唯此時爾。此經既不專餘四時部類。謂屬方",
    "X13n0282_004:0032c17": "等則無餘論也。此論誠為釋經檃括判教指南。惜乎",
    "X13n0282_004:0032c18": "其言不廣。不能盡破學人封執。矧復近代義學。急於",
    "X13n0282_004:0032c19": "疏經。時味之要皆置而弗論。間有一二舉其大節。則",
    "X13n0282_004:0032c20": "又莫不習於孤山吳興味同醍醐之說。故使栢庭一",
    "X13n0282_004:0032c21": "定之旨翻為時隱。天台通別之判舉世蔑聞。此無異",
    "X13n0282_004:0032c22": "乎佛法已滅。深可嘅已。百松先師。覩斯滅裂。忍俊不",
    "X13n0282_004:0032c23": "禁。因取栢庭之意擴充其說裁為百問以詰諸方。務",
    "X13n0282_004:0032c24": "令即問端以求答意。因答處以見旨歸。其為定楞嚴",
    "X13n0282_004:0033a01": "天食之時決非亭午。闢法華象由之路迥絕兔蹤。實",
    "X13n0282_004:0033a02": "此數千言得矣。今因釋次秉而用之。凡遇事則加之",
    "X13n0282_004:0033a03": "以箋註。每問下敢申之以答詞。庶使時味易於發明",
    "X13n0282_004:0033a04": "判攝有所祖述云。",
    "X13n0282_004:0033a05": "○百問總序已下。先問五章。次辨時味。後明八教諸",
    "X13n0282_004:0033a06": "門四悉本迹。終推機應以盡疑情。惟時味之中。一",
    "X13n0282_004:0033a07": "往一復。欲明此經的在何時。八教之中而審地位。",
    "X13n0282_004:0033a08": "蓋位不離教故。",
    "X13n0282_004:0033a09": "○先問五章",
    "X13n0282_004:0033a10": "問天台智者大師。凡釋經題。須約五重玄義。初明名",
    "X13n0282_004:0033a11": "者。欲令行者因筌得魚尋名顯體。體既得於名下。名",
    "X13n0282_004:0033a12": "為體之先導。則知明名不可闕也。不知此經以何為",
    "X13n0282_004:0033a13": "名。昔孤山印海以人法為名。是耶非耶。若舍此兩名",
    "X13n0282_004:0033a14": "別有名稱。請指其要。",
    "X13n0282_004:0033a15": "答今亦以人法為名。但人法所以與彼大異。已如",
    "X13n0282_004:0033a16": "前釋。",
    "X13n0282_004:0033a17": "問經名有七。此經之名當何名耶。【註】經名有七者。經",
    "X13n0282_004:0033a18": "名甚多。天台立七種通名收盡。謂單三複三并具",
    "X13n0282_004:0033a19": "足一。單三者。單人。如阿彌陀經等。單法。如大般涅",
    "X13n0282_004:0033a20": "槃經等。單譬。如梵網經等。複三者。人法。如文殊問",
    "X13n0282_004:0033a21": "般若經等。法譬。如玅法蓮華經等。人譬。如如來師",
    "X13n0282_004:0033a22": "子吼經等。具足一者。謂人法譬。如勝鬘師子吼一",
    "X13n0282_004:0033a23": "乘大方便方廣經等。",
    "X13n0282_004:0033a24": "答今經乃複三中人法為名也。",
    "X13n0282_004:0033b01": "問經名有通有別有教有行有理。此題何通何別何",
    "X13n0282_004:0033b02": "教行理耶。",
    "X13n0282_004:0033b03": "答經之一字是通名。大佛等十九字是別目。若約",
    "X13n0282_004:0033b04": "一化教行理以明通別者。通則經之一字。別則有",
    "X13n0282_004:0033b05": "七。從此七種。立名不同即教別。同名為經即教通。",
    "X13n0282_004:0033b06": "為行不同從一乃至無量即行別。同會常樂我淨",
    "X13n0282_004:0033b07": "即行通。理雖無名。將門名理。理隨於門四四十六",
    "X13n0282_004:0033b08": "即名理別。門隨於理即名理通(觀經疏)若約一題以",
    "X13n0282_004:0033b09": "明通別者。了義屬教。密因萬行修證屬行。大佛頂",
    "X13n0282_004:0033b10": "如來諸菩薩屬理。首楞嚴通教行理。此三皆別。以",
    "X13n0282_004:0033b11": "對經字即是三通。通別之意任運而有。此教行理",
    "X13n0282_004:0033b12": "即是三德。所謂教是般若。智在說故。行是解脫。用",
    "X13n0282_004:0033b13": "從緣故。理屬法身。是所顯故。若就諸字互具說者。",
    "X13n0282_004:0033b14": "大即法身。佛即般若。頂即解脫。如來者。小般若云。",
    "X13n0282_004:0033b15": "無所從來亦無所去故名如來。此法身如來也。轉",
    "X13n0282_004:0033b16": "法輪論云。第一義諦名如正覺名來。此報身如來",
    "X13n0282_004:0033b17": "也。成實論云。乘如實道來成正覺。此應身如來也。",
    "X13n0282_004:0033b18": "密因者。奢摩他般若德也。三摩解脫德也。禪那法",
    "X13n0282_004:0033b19": "身德也。以全修在性故。修證者。修此三德證此三",
    "X13n0282_004:0033b20": "德也。諸菩薩者。以三般若上求佛道。三慈悲下化",
    "X13n0282_004:0033b21": "眾生也。萬行者。天然之理名為天行。即法身德。有",
    "X13n0282_004:0033b22": "三摩提具足萬行。即般若德。低頭合掌彈指散華。",
    "X13n0282_004:0033b23": "即解脫德。了義者。總說此三也。首楞嚴者。所謂教",
    "X13n0282_004:0033b24": "行理三悉號楞嚴也。天台云。當知即一達三。即三",
    "X13n0282_004:0033c01": "達一。一中解無量。無量中解一。於一字尚達無量。",
    "X13n0282_004:0033c02": "況諸字。況一題。況一經一切經耶。此經題目其義",
    "X13n0282_004:0033c03": "善成。",
    "X13n0282_004:0033c04": "問所言尋名者意在忘名。忘名者意在得體。未審此",
    "X13n0282_004:0033c05": "經以何為體。昔人以常住真心為體。又以禪那顯理",
    "X13n0282_004:0033c06": "為體。又以空如來藏為體。其所立體同耶異耶。經之",
    "X13n0282_004:0033c07": "體者。猶眾星之環北辰萬流之宗東海。今體罔辨歸",
    "X13n0282_004:0033c08": "者何從。",
    "X13n0282_004:0033c09": "答禪那顯理者。即經云。我以不滅不生合如來藏",
    "X13n0282_004:0033c10": "而如來藏惟玅覺明圓照法界也。既云不滅不生。",
    "X13n0282_004:0033c11": "又云合如來藏。則三師所立之體。名雖有異義乃",
    "X13n0282_004:0033c12": "攸同。但禪那顯理通而不的。空如來藏漫而寡要。",
    "X13n0282_004:0033c13": "惟孤山常住真心名義俱正。故承用之。",
    "X13n0282_004:0033c14": "問古師以圓通玅定為宗。亦以甄別真妄為宗。有以",
    "X13n0282_004:0033c15": "首楞大定為宗。宗之所長未知孰是。",
    "X13n0282_004:0033c16": "答二師所立俱得其旨。若分別較計則圓通為長。",
    "X13n0282_004:0033c17": "然今乃以佛之知見為宗。已如前說。其甄別真妄",
    "X13n0282_004:0033c18": "自是經用。以之為宗亦甚失旨。",
    "X13n0282_004:0033c19": "問此經宗體為相即不相即耶。相即不相即大師已",
    "X13n0282_004:0033c20": "破。今經宗體又何為耶。",
    "X13n0282_004:0033c21": "問普賢觀經云。大乘因者諸法實相是。大乘果者諸",
    "X13n0282_004:0033c22": "法實相是。實相因果不異而異故有宗。不一而一故",
    "X13n0282_004:0033c23": "有體。如斯宗體不定一異。倘屬此經為何定耶。",
    "X13n0282_004:0033c24": "答今經云。若因地以生滅心為本修因而求佛乘",
    "X13n0282_004:0034a01": "不生不滅之果無有是處。不生不滅即常住。常住",
    "X13n0282_004:0034a02": "即實相。因果皆須常住。即此經不異而異故有宗。",
    "X13n0282_004:0034a03": "常住不離因果。即此經不一而一故有體也。",
    "X13n0282_004:0034a04": "問此經舊以返妄歸真為用。有以廣破性惡為用。或",
    "X13n0282_004:0034a05": "以破疑生信為用。此等用別。義何所從。【註】性惡即性",
    "X13n0282_004:0034a06": "計也。性計有四。謂自他共無因。中論云。諸法不自",
    "X13n0282_004:0034a07": "生。亦不從他生。不共不無因。是故說無生。",
    "X13n0282_004:0034a08": "答今以破妄知見顯真知見為力用。則廣破性惡",
    "X13n0282_004:0034a09": "攝得在中。餘如前釋。",
    "X13n0282_004:0034a10": "問所言用者力用也。力有擲象樹倒之別。用有徹鼓",
    "X13n0282_004:0034a11": "不徹之異。此經之用。擲象耶。樹倒耶。徹鼓耶。不徹鼓",
    "X13n0282_004:0034a12": "耶。【註】擲象等者。佛本行經捔力爭婚品云。悉達調達",
    "X13n0282_004:0034a13": "及諸王子。爭婚瞿夷。種種捔力。瞿夷爾時在高樓",
    "X13n0282_004:0034a14": "上觀其捔試。是諸王子彎常人弓或滿不滿。一切",
    "X13n0282_004:0034a15": "諸弓皆悉不任悉達所彎。淨飯王曰。汝祖王廟中",
    "X13n0282_004:0034a16": "有輪王弓堪任汝彎。悉達得之。滿彎此弓。箭勢一",
    "X13n0282_004:0034a17": "發貫七鐵鼓。箭之餘勢仍至水輪。乃至斫樹。諸王",
    "X13n0282_004:0034a18": "子斫或一或二隨斫隨倒。悉達一刀斫過七樹而",
    "X13n0282_004:0034a19": "樹不倒。乃至擲象等(云云)。荊溪云。此並用中示為",
    "X13n0282_004:0034a20": "凡力。未關聖力。力中之大不過悉達。故智者借喻",
    "X13n0282_004:0034a21": "法華力用。昔三教及近成力用如諸王子。",
    "X13n0282_004:0034a22": "答徹鼓等法華力用也。不徹等餘經力用也。今經",
    "X13n0282_004:0034a23": "圓力。若對法華迹門佛之知見。一往似同。再研有",
    "X13n0282_004:0034a24": "異。如法華佛之知見所究盡十界十如權實之法。",
    "X13n0282_004:0034b01": "與今經不滅不生合如來藏十界三諦是同。但彼",
    "X13n0282_004:0034b02": "十界皆究竟顯。此經十界顯而猶覆。何者。蓋十界",
    "X13n0282_004:0034b03": "之中。惟二乘保果牙焦種敗心極難轉。法華則直",
    "X13n0282_004:0034b04": "會其權當體是實。故云汝等所行是菩薩道。二乘",
    "X13n0282_004:0034b05": "亦領悟云。我等今者真是聲聞以佛道聲令一切",
    "X13n0282_004:0034b06": "聞。我等今者真阿羅漢普於其中應受供養。今經",
    "X13n0282_004:0034b07": "則斥之云。皆由不知二種根本錯亂修習。乃至別",
    "X13n0282_004:0034b08": "成聲聞緣覺。又云。汝先厭離聲聞緣覺發心勤求",
    "X13n0282_004:0034b09": "正道(云云)。並無一言同法華會權之意。雖云令汝",
    "X13n0282_004:0034b10": "定性聲聞回向上乘阿羅漢等皆獲一乘寂滅場",
    "X13n0282_004:0034b11": "地。然但云獲而已矣。未曾說言當體即是。此則與",
    "X13n0282_004:0034b12": "法華同而復異。若望法華本門開迹顯本。而如來",
    "X13n0282_004:0034b13": "久遠本果。此經未甞見一言道及。普會之眾亦未",
    "X13n0282_004:0034b14": "甞想見。此則與法華永異。將擇其一分與迹門同",
    "X13n0282_004:0034b15": "者。則此經亦有徹鼓等力。其不同處但是凡弓數",
    "X13n0282_004:0034b16": "百步力耳。",
    "X13n0282_004:0034b17": "問或以醍醐為教相。或以生酥為教相。為用生酥耶",
    "X13n0282_004:0034b18": "為用醍醐耶。",
    "X13n0282_004:0034b19": "答應以生酥為教相。",
    "X13n0282_004:0034b20": "○次辨時味此中一往一復。欲明此經的在何時故",
    "X13n0282_004:0034b21": "問此經說何時教何味。若時味不知則前後紊亂。前",
    "X13n0282_004:0034b22": "後若亂則理義盡差深淺莫辨矣。從而釋之者。得不",
    "X13n0282_004:0034b23": "以深作淺以淺作深乎。若然則調御化儀幾乎昧矣。",
    "X13n0282_004:0034b24": "而曰不必究明時之與味。可乎。",
    "X13n0282_004:0034c01": "問此經。孤山等諸師判入法華涅槃之間。唯環師判",
    "X13n0282_004:0034c02": "入般若之後。又有判歸方等。并不一時。未知孰當。【註】",
    "X13n0282_004:0034c03": "孤山云。此經以上妙醍醐為教相。唯被圓機。開權",
    "X13n0282_004:0034c04": "顯實與法華無殊。扶律談常與涅槃不異。吳興云。",
    "X13n0282_004:0034c05": "今經所談唯一圓教。以明如來藏故非前藏通。中",
    "X13n0282_004:0034c06": "間無諸委曲相故非別教。環師云。楞嚴即般若法",
    "X13n0282_004:0034c07": "中大乘終極之教。良由般若慧學方盛定力未全。",
    "X13n0282_004:0034c08": "溺於多聞失於正受。於是示楞嚴大定資般若深",
    "X13n0282_004:0034c09": "慧。既定慧均學。解行兩全。而究竟於一乘之道。此",
    "X13n0282_004:0034c10": "楞嚴之所以作也。究夫三經大旨無非大事因緣。",
    "X13n0282_004:0034c11": "而必獲般若發明。次由楞嚴修證。終至法華印可。",
    "X13n0282_004:0034c12": "然後盡諸能事。判歸方等者。乃神智印海栢庭師",
    "X13n0282_004:0034c13": "也。栢庭如前所引。神智後當引之。不一時。亦二師。",
    "X13n0282_004:0034c14": "一神智。二長水。下亦當引。",
    "X13n0282_004:0034c15": "答今以判歸方等為當。",
    "X13n0282_004:0034c16": "問若在法華涅槃之間。則味同醍醐。時同當午。味既",
    "X13n0282_004:0034c17": "同。云何容有未全道力之餘味乎。時既同。云何容有",
    "X13n0282_004:0034c18": "不知真際之側影乎。",
    "X13n0282_004:0034c19": "問法華云。我今無復疑。此經云。若此發明不是心者",
    "X13n0282_004:0034c20": "我乃無心同諸土水。我實驚怖。兼此大眾無不疑惑。",
    "X13n0282_004:0034c21": "若謂同味。云何法華無疑此又驚疑耶。",
    "X13n0282_004:0034c22": "問法華云。安住於佛道。此經云。為彼所轉溺於婬舍。",
    "X13n0282_004:0034c23": "若謂同味。云何法華安住而於此經轉溺耶。",
    "X13n0282_004:0034c24": "問法華化城之人既到寶所。彼經云。既知是息已引",
    "X13n0282_004:0035a01": "入於佛慧。此經云。於是阿難及諸大眾觀佛菩提猶",
    "X13n0282_004:0035a02": "如有人明了其家所歸道路。此經菩提豈非法華佛",
    "X13n0282_004:0035a03": "慧乎。菩提佛慧既同寶所。其家何別。云何法華已到",
    "X13n0282_004:0035a04": "此方識路耶。",
    "X13n0282_004:0035a05": "問法華窮子既領寶藏。彼經云。我本無心有所希求",
    "X13n0282_004:0035a06": "今此寶藏自然而至。此經云。發心勤求無上菩提。若",
    "X13n0282_004:0035a07": "謂同味。云何法華早已領藏此經方勤求而未得耶。",
    "X13n0282_004:0035a08": "答誠如所問。不屬醍醐。",
    "X13n0282_004:0035a09": "問若謂阿難是權。不妨此語。如吳興岳師云。大權引",
    "X13n0282_004:0035a10": "物唯變是宜。且法華既稱開權顯實會權歸實廢權",
    "X13n0282_004:0035a11": "立實。云何阿難之權而不開會廢乎。",
    "X13n0282_004:0035a12": "問阿難在法華已蒙授記作佛。并得法性覺自在三",
    "X13n0282_004:0035a13": "昧。世尊開權云。我與阿難空王佛所同時發心。阿難",
    "X13n0282_004:0035a14": "即時憶念過去無量千萬億諸佛法藏通達無礙如",
    "X13n0282_004:0035a15": "今所聞。來至此經反云。不知身心本不相代。失我本",
    "X13n0282_004:0035a16": "心雖身出家心不入道。豈有開顯自覺之後又生迷",
    "X13n0282_004:0035a17": "哉。",
    "X13n0282_004:0035a18": "問若謂阿難在實後施權。妙玄云。華開蓮現華落蓮",
    "X13n0282_004:0035a19": "成。華開喻開權。蓮現喻顯實。華落喻廢權。蓮成喻立",
    "X13n0282_004:0035a20": "實。由此觀之。則知華落之後而不再敷華。豈有開權",
    "X13n0282_004:0035a21": "之後而又施權者乎。",
    "X13n0282_004:0035a22": "答俱無是理。",
    "X13n0282_004:0035a23": "問若謂阿難必欲施權。何不施在法華以前。待法華",
    "X13n0282_004:0035a24": "開顯耶。",
    "X13n0282_004:0035b01": "問若謂法華之後見有楞嚴機興故阿難權施方便",
    "X13n0282_004:0035b02": "接引此一類機。且施權引物貴生物信。故空拳楊葉",
    "X13n0282_004:0035b03": "能止兒啼。若阿難者。未得開權之時。而法華會機莫",
    "X13n0282_004:0035b04": "不顒望。既得開顯之後。而人天之眾無不欣知。今又",
    "X13n0282_004:0035b05": "實後施權示墮婬室。必將取信於誰人哉。",
    "X13n0282_004:0035b06": "問若謂楞嚴經前有法華機熟故先開廢。則法華招",
    "X13n0282_004:0035b07": "開廢不了之咎。何則。教既開前而不開後故也。彼經",
    "X13n0282_004:0035b08": "云。諸求三乘人若有疑悔者佛當為除斷令盡無有",
    "X13n0282_004:0035b09": "餘。如此開前四味麤令成一乘妙。云何獨存此經一",
    "X13n0282_004:0035b10": "人哉。",
    "X13n0282_004:0035b11": "問法華云。若眾生住於二地如來爾時即便為說汝",
    "X13n0282_004:0035b12": "等所作未辦。乃至云。當觀察籌量所得涅槃非真實",
    "X13n0282_004:0035b13": "也。若楞嚴經前先出此言而收法華已熟之機。法華",
    "X13n0282_004:0035b14": "之後未熟之者又云何耶。豈再說法華而收之乎。不",
    "X13n0282_004:0035b15": "然則法華有不了之咎。若然則法華有重繁之過。兩",
    "X13n0282_004:0035b16": "楹無措。謂楞嚴同於法華可乎。",
    "X13n0282_004:0035b17": "問法華乃純一無雜獨得妙名。如云。十方佛土中唯",
    "X13n0282_004:0035b18": "有一乘法無二亦無三。正直捨方便但說無上道。但",
    "X13n0282_004:0035b19": "為菩薩不為小乘。此經阿難隨聞獲證四果三果等。",
    "X13n0282_004:0035b20": "豈是惟有一乘法無二亦無三但為菩薩不為小乘",
    "X13n0282_004:0035b21": "乎。七徵八辨委曲搜揚。豈是正直捨方便但說無上",
    "X13n0282_004:0035b22": "道乎。二十五聖各陳圓通。大小有殊偏圓成異。豈是",
    "X13n0282_004:0035b23": "純一無雜獨得妙名乎。",
    "X13n0282_004:0035b24": "答誠如所諭。不同法華。",
    "X13n0282_004:0035c01": "問法華歎教。大如海。高如山。圓如月。照如日。自在如",
    "X13n0282_004:0035c02": "梵王。極如佛。若以此經同乎法華。何處齊其歎耶。",
    "X13n0282_004:0035c03": "答此經教相。若與法華相並。其中有齊有劣。何者。",
    "X13n0282_004:0035c04": "如法華歎教大如海。妙玄云。海是坎德。萬流歸故。",
    "X13n0282_004:0035c05": "同一醎故。法華亦爾。佛所證得萬善同歸同乘佛",
    "X13n0282_004:0035c06": "乘。江河川流無此大德。餘經亦爾。故法華最大也。",
    "X13n0282_004:0035c07": "(文)若論此經陰入處界本如來藏之圓。同法華諸",
    "X13n0282_004:0035c08": "法實相之圓。是則亦齊其歎。但有呵斥聲聞狹劣",
    "X13n0282_004:0035c09": "等語。終不如法華汝等所行是菩薩道萬善同歸",
    "X13n0282_004:0035c10": "同乘佛乘萬流歸海同一醎味。然則是經之海小",
    "X13n0282_004:0035c11": "海而已。江河雖歸猶未能盡夫百川也。次高如山",
    "X13n0282_004:0035c12": "者。妙玄云。山王最高。四寶所成故。純諸天居故。法",
    "X13n0282_004:0035c13": "華亦爾。住四味教之頂。離四誹謗。開示悟入純一",
    "X13n0282_004:0035c14": "根一緣同一道味。鈍是菩薩無聲聞弟子故。(文)若",
    "X13n0282_004:0035c15": "論此經得陀羅尼入佛知見。同彼開示悟入。則亦",
    "X13n0282_004:0035c16": "齊四寶所成之歎。但經有摩登慶喜初果而之三",
    "X13n0282_004:0035c17": "果阿那而之羅漢。終不如法華純一根緣同一道",
    "X13n0282_004:0035c18": "味純是菩薩無聲聞弟子及在四味教相之頂。然",
    "X13n0282_004:0035c19": "則是經之山亦寶山也。但不得迥居極頂純是諸",
    "X13n0282_004:0035c20": "天。秪在山之下停及乎山半。雖有四天之所居猶",
    "X13n0282_004:0035c21": "夾夜叉之在下也。(住世因本經云。須彌山下別有三級。皆七重墻院。夜叉所居)",
    "X13n0282_004:0035c22": "第三圓如月者。妙玄云。月能虧盈故。月漸圓故。法",
    "X13n0282_004:0035c23": "華亦爾。同體權實故。會漸入頓故。燈炬星月與闇",
    "X13n0282_004:0035c24": "共居。譬諸經存二乘道果與小並立。(文)若論此經",
    "X13n0282_004:0036a01": "有不滅不生合如來藏十界同體權實。則亦齊月",
    "X13n0282_004:0036a02": "能虧盈之歎。但猶存二乘道果。終不如法華會漸",
    "X13n0282_004:0036a03": "歸頓不與闇俱。然則是經之月弦月也。非望月也。",
    "X13n0282_004:0036a04": "雖非燈炬羣星之可比。豈能不與小闇並立哉。第",
    "X13n0282_004:0036a05": "四照如日者。妙玄云。日能破闇故。法華破化城除",
    "X13n0282_004:0036a06": "草菴故。又日映奪星月令不現故。法華拂迹除方",
    "X13n0282_004:0036a07": "便故。(文)夫二乘人也。化城草菴所居之處也。若但",
    "X13n0282_004:0036a08": "廢人不廢其處。則使先者雖去而後者還來。廝下",
    "X13n0282_004:0036a09": "繩繩何時能已。故法華破則俱破。所謂蕩化城之",
    "X13n0282_004:0036a10": "執教廢草菴之滯情。開方便之權門示真實之玅",
    "X13n0282_004:0036a11": "理。會眾善之小行歸廣大之一乘。上中下根皆與",
    "X13n0282_004:0036a12": "記莂。今經雖有定性聲聞皆獲一乘寂滅場地之",
    "X13n0282_004:0036a13": "語。但云令汝會中獲之而已。尚不廢人。矧能廢教。",
    "X13n0282_004:0036a14": "及乎隨聞獲證。經敘猶是小乘。此正方等之中過",
    "X13n0282_004:0036a15": "是已後心相體信入出無難然其所止猶在本處。",
    "X13n0282_004:0036a16": "豈同法華執教滯情一切俱破直指聲聞是我親",
    "X13n0282_004:0036a17": "子同年而語哉。然則是經之日被蝕初醒之日也。",
    "X13n0282_004:0036a18": "僅得一分還光猶是朦朧恍忽。是時星月雖不爭",
    "X13n0282_004:0036a19": "輝而乍有乍無。起滅還如熠燿。豈所謂皜日當天",
    "X13n0282_004:0036a20": "暎奪諸明者乎。第五自在如梵王者。玅句云。輪王",
    "X13n0282_004:0036a21": "號令止齊四天。帝釋號令齊三十三天。梵王號令",
    "X13n0282_004:0036a22": "總上冠下。譬餘經說三諦三昧各不相收不得自",
    "X13n0282_004:0036a23": "在。此經所說以實相入真決了聲聞法是諸經之",
    "X13n0282_004:0036a24": "王。實相入俗一切治生產業不相違背。實相入中",
    "X13n0282_004:0036b01": "諸法無非佛法。(文)若論此經陰入處界本如來藏。",
    "X13n0282_004:0036b02": "則亦同實相入中諸法無非佛法而得自在。但不",
    "X13n0282_004:0036b03": "能決了聲聞法是諸經之王。及不言治生產業不",
    "X13n0282_004:0036b04": "相違背。猶未得實相入真入俗而得自在。雖有我",
    "X13n0282_004:0036b05": "以不滅不生合如來藏十界俱非俱即俱非破立",
    "X13n0282_004:0036b06": "之文。然是佛於三諦自得自在。終不能開顯決了",
    "X13n0282_004:0036b07": "令一切人皆得自在也。然則是經之王摩醯首羅",
    "X13n0282_004:0036b08": "王也。雖得報勝居無色界頂為王。終不如梵王居",
    "X13n0282_004:0036b09": "大千之中以統御上下為王也。第六極如佛者。妙",
    "X13n0282_004:0036b10": "句云。此明果第一也。餘經明果近於寂場。此經明",
    "X13n0282_004:0036b11": "果遠指無量劫前本地。故最第一。(文)今經。佛告阿",
    "X13n0282_004:0036b12": "難既云汝我同氣情均天倫。以此而推。亦是寂場",
    "X13n0282_004:0036b13": "近得之果。非寂光無量劫前久遠久遠之果。然則",
    "X13n0282_004:0036b14": "法華能喻之佛等妙究竟佛也。是經能喻之佛十",
    "X13n0282_004:0036b15": "向分真佛也。容貌心行雖同。分極猶差兩間矣。",
    "X13n0282_004:0036b16": "問波斯匿王請佛營齋時當自恣。二卷問難猶有匿",
    "X13n0282_004:0036b17": "王。洎談七趣乃云琉璃廢父墜海而終。可見匿王父",
    "X13n0282_004:0036b18": "子不預法華。何謂此經與法華同味耶。【註】波斯匿王",
    "X13n0282_004:0036b19": "琉璃父也。廢父緣起出琉璃王經。言匿王不預法",
    "X13n0282_004:0036b20": "華者。蓋波斯匿王與佛同庚。二卷中云。我今六十",
    "X13n0282_004:0036b21": "又過于二。至第七卷。乃云琉璃廢父墜海而終。約",
    "X13n0282_004:0036b22": "經定日。則匿王父子崩于是年寒際。而世尊說法",
    "X13n0282_004:0036b23": "華時。年登七旬有二。則匿王已逝十載于茲。固不",
    "X13n0282_004:0036b24": "預于法華矣。是經既有匿王問答。孰謂同於法華",
    "X13n0282_004:0036c01": "乎。",
    "X13n0282_004:0036c02": "答誠如所顯。不同法華。",
    "X13n0282_004:0036c03": "問若見是經有是名妙蓮華之句而謂同味。則阿含",
    "X13n0282_004:0036c04": "經等亦有妙蓮華之稱。豈將小小純麤而並法華純",
    "X13n0282_004:0036c05": "玅乎。",
    "X13n0282_004:0036c06": "答名同義異。此例固然。借使名義俱同。今以文通",
    "X13n0282_004:0036c07": "義通收之。亦不屬於法華也。",
    "X13n0282_004:0036c08": "問若見此經有最後開示之句故置法華之後者。且",
    "X13n0282_004:0036c09": "涅槃之後方稱最後。何不置耶。【註】經稱最後者。乃楞",
    "X13n0282_004:0036c10": "嚴一經之最後。非如來一化之最後也。縱令即是。",
    "X13n0282_004:0036c11": "亦不必置於法華之後。以涅槃之後方稱最後故。",
    "X13n0282_004:0036c12": "問若謂此經與涅槃同味。經中何無唱滅之文。若在",
    "X13n0282_004:0036c13": "涅槃之前故無唱滅者。法華唱滅後文應置楞嚴之",
    "X13n0282_004:0036c14": "後。楞嚴一經應在法華流通之前。如斯倒置。若曰不",
    "X13n0282_004:0036c15": "可。云何同味。",
    "X13n0282_004:0036c16": "答誠如所破。不同法華。",
    "X13n0282_004:0036c17": "問楞嚴一經自夏徂冬。法華涅槃共乎八載。法華說",
    "X13n0282_004:0036c18": "竟即便唱滅。說涅槃經纔一日半夜。可見事甚急而",
    "X13n0282_004:0036c19": "時甚迫。寧將欵欵楞嚴插于迫時之間哉。【註】言楞嚴",
    "X13n0282_004:0036c20": "一經自夏徂冬者。此無文證。蓋是大約今經文秪",
    "X13n0282_004:0036c21": "十卷。欵欵而宣數月足矣。經始既值休夏自恣。不",
    "X13n0282_004:0036c22": "亦徂於是冬乎。",
    "X13n0282_004:0036c23": "問因果經云。佛與波斯匿王同日而生。今經云。我今",
    "X13n0282_004:0036c24": "六十又過于二。若除阿含十二方等八年三十成道。",
    "X13n0282_004:0037a01": "時當般若第十二年方說此經。何謂與法華同味耶。",
    "X13n0282_004:0037a02": "【註】若以此說而定。則似判入般若為當。但此經說",
    "X13n0282_004:0037a03": "非一時。終難以片言隻義而限。故有下文之破矣。",
    "X13n0282_004:0037a04": "答誠如所定。不同法華。",
    "X13n0282_004:0037a05": "問若謂此經同於熟酥。般若轉教不生一念愛樂之",
    "X13n0282_004:0037a06": "心。且云。但為菩薩說其實事而不為我說斯真要。此",
    "X13n0282_004:0037a07": "經發心勤求無上菩提。乃大人光用。豈與失明嬰兒",
    "X13n0282_004:0037a08": "同年而語哉。",
    "X13n0282_004:0037a09": "問般若領知家業而無希取一飡之意。豈同此經疑",
    "X13n0282_004:0037a10": "惑銷除心悟實相者乎。",
    "X13n0282_004:0037a11": "問般若所止猶在本處。豈獲一乘寂滅場地乎。",
    "X13n0282_004:0037a12": "問般若方不夭傷慧命。豈不歷僧祇而獲法身乎。",
    "X13n0282_004:0037a13": "問般若菩薩遊戲神通淨佛國土。聲聞不生一念愛",
    "X13n0282_004:0037a14": "樂。豈比應身無量度脫眾生者乎。",
    "X13n0282_004:0037a15": "答方等四教並談般若。帶通別二正說圓教。此經",
    "X13n0282_004:0037a16": "發心勤求無上菩提乃方等四教中之一圓。般若",
    "X13n0282_004:0037a17": "不生愛樂乃第四時之一偏耳。",
    "X13n0282_004:0037a18": "問若謂此經在般若後故不妨如是等語。所謂因般",
    "X13n0282_004:0037a19": "若但慧。次立楞嚴大定。至於法華印可授記。且經云。",
    "X13n0282_004:0037a20": "恨無始來一向多聞未全道力。若如所判。則抑般若",
    "X13n0282_004:0037a21": "以為小慧矣。豈般若果小慧乎。",
    "X13n0282_004:0037a22": "答般若佛母。諸佛由生。非小慧之足比也。",
    "X13n0282_004:0037a23": "問夫如來說般若之意者。蓋為二乘於阿含方等先",
    "X13n0282_004:0037a24": "已得定。但執小保果住而不進。故以般若空慧之水",
    "X13n0282_004:0037b01": "淘之汰之俾定慧均等。至於法華易為開顯。今抑之",
    "X13n0282_004:0037b02": "以為但慧。則使般若全無所以也。此云何通。",
    "X13n0282_004:0037b03": "問如來化物。舉必有則。所謂先以定動次以智拔。若",
    "X13n0282_004:0037b04": "謂般若但慧之後方立楞嚴大定。且阿含方等二十",
    "X13n0282_004:0037b05": "年間。如來何所作為。二乘何所利益耶。",
    "X13n0282_004:0037b06": "答誠如所諭。非般若後也。",
    "X13n0282_004:0037b07": "問此經若是般若慧後之定。則在法華般若兩者之",
    "X13n0282_004:0037b08": "間。今當攝歸何際。若法華味同醍醐。若般若時同禺",
    "X13n0282_004:0037b09": "中。兩難所屬教部何歸。為兩楹其歸耶。",
    "X13n0282_004:0037b10": "答歸後則礙同法華。歸前則礙同般若。兩楹其歸",
    "X13n0282_004:0037b11": "固無此理。",
    "X13n0282_004:0037b12": "問此經不屬兩際。則五時之外須添一時。五味之中",
    "X13n0282_004:0037b13": "更加一味。別何目名耶。天台四教。龍樹二輪。皆無是",
    "X13n0282_004:0037b14": "例。此如何歸。",
    "X13n0282_004:0037b15": "答誠無是例。教部難歸。",
    "X13n0282_004:0037b16": "問若歸般若邊際。般若結經自有仁王般若。仁王之",
    "X13n0282_004:0037b17": "後又有楞嚴稱為結經可乎。【註】仁王般若為結經者。",
    "X13n0282_004:0037b18": "仁王經云。如來成道二十九年已為我說摩訶般",
    "X13n0282_004:0037b19": "若。故知仁王在大品般若後。說仁王經已即說無",
    "X13n0282_004:0037b20": "量義經以為法華弄引。故今家指仁王以結般若。",
    "X13n0282_004:0037b21": "答固無此理。",
    "X13n0282_004:0037b22": "問此經若在方等。文云。心悟實相回向上乘。豈與焦",
    "X13n0282_004:0037b23": "穀敗種同耶。",
    "X13n0282_004:0037b24": "答若收後歸前。則心悟實相等文自在法華。若當",
    "X13n0282_004:0037c01": "時明義。則回向上乘之言是方等四教中之圓義",
    "X13n0282_004:0037c02": "也。",
    "X13n0282_004:0037c03": "問此經應身無量度脫眾生。豈與見不思議自鄙無",
    "X13n0282_004:0037c04": "分同耶。【註】淨名經云。摩訶迦葉聞維摩詰說菩薩芥",
    "X13n0282_004:0037c05": "納須彌無所增減海入毛孔不嬈魚鱉等不思議",
    "X13n0282_004:0037c06": "解脫法門。歎未曾有。謂舍利弗言。譬如有人於盲",
    "X13n0282_004:0037c07": "者前現眾色像非彼所見。一切聲聞聞是不可思",
    "X13n0282_004:0037c08": "議解脫法門不能解了為若此也。智者聞是其誰",
    "X13n0282_004:0037c09": "不發阿耨多羅三藐三菩提心。我等何為永絕其",
    "X13n0282_004:0037c10": "根。於此大乘已如敗種。一切聲聞聞是不可思議",
    "X13n0282_004:0037c11": "解脫法門皆應號泣。聲震三千大千世界。",
    "X13n0282_004:0037c12": "答應身無量。義通大小。若小乘應身。如目連神通",
    "X13n0282_004:0037c13": "第一。亦能化一身作無量身。應供於天上人間此",
    "X13n0282_004:0037c14": "方他界。雖不能稱機說法。亦非一向不能依教利",
    "X13n0282_004:0037c15": "生。此約方等當分說也。若大乘。不思議化彌滿法",
    "X13n0282_004:0037c16": "界。一音演唱羣情等悅。則是經家約後分之義而",
    "X13n0282_004:0037c17": "敘矣。",
    "X13n0282_004:0037c18": "問此經不歷僧祇獲法身。豈與三生六十劫同耶。【註】",
    "X13n0282_004:0037c19": "三生六十劫者。析玄明二乘修行云。聲聞利者三",
    "X13n0282_004:0037c20": "生。鈍者六十劫。支佛利者四生。鈍者百劫。",
    "X13n0282_004:0037c21": "答今經頓獲法身。或方等中圓。或法華中義。分別",
    "X13n0282_004:0037c22": "準前。",
    "X13n0282_004:0037c23": "問此經開示無生法身之理。豈與乞乳資身受殃崛",
    "X13n0282_004:0037c24": "維摩之所譏嫌耶。【註】維摩經云。昔時世尊身有小疾",
    "X13n0282_004:0038a01": "當用牛乳。阿難即持鉢。詣大婆羅門家門下立。時",
    "X13n0282_004:0038a02": "維摩詰來謂阿難言。唯阿難。何為晨朝持鉢在此。",
    "X13n0282_004:0038a03": "阿難言。居士。世尊身有小疾當用牛乳故來至此。",
    "X13n0282_004:0038a04": "維摩詰言。止止莫作是言。如來身者金剛之體。諸",
    "X13n0282_004:0038a05": "惡已斷。眾善普會。當有何疾。當有何惱。默往阿難。",
    "X13n0282_004:0038a06": "勿謗如來。莫使異人聞此麤言。無令大威德諸天",
    "X13n0282_004:0038a07": "及他方淨土諸來菩薩得聞斯語。(云云)。時阿難心",
    "X13n0282_004:0038a08": "懷慙愧。而作是念。得無近佛而謬聽耶。即聞空中",
    "X13n0282_004:0038a09": "聲曰阿難。如居士言。但為佛出五濁惡世。現行斯",
    "X13n0282_004:0038a10": "事度脫眾生。行矣阿難。取乳勿慙。即時阿難復詣",
    "X13n0282_004:0038a11": "取乳。殃崛譏呵詞意大同。茲不繁引。",
    "X13n0282_004:0038a12": "答乞乳受呵乃方等中追敘阿含時事。正使在於",
    "X13n0282_004:0038a13": "方等。今經開示無生法身之理。說在後時。亦無妨也。",
    "X13n0282_004:0038a14": "問此經有宣妙蓮華發菩提心入遍知海。若祖王弓",
    "X13n0282_004:0038a15": "滿洞地水輪。豈與凡弓數百步而較耶。",
    "X13n0282_004:0038a16": "答若約後分言之。此義自屬法華。若約當分言之。",
    "X13n0282_004:0038a17": "則方等中圓。與法華不異。亦無妨是名妙蓮華之",
    "X13n0282_004:0038a18": "語而褒美之。況所引者。乃持地追敘往生之事。且",
    "X13n0282_004:0038a19": "非釋迦所宣妙法蓮華。古師以此言而局是經。不",
    "X13n0282_004:0038a20": "亦昧哉。",
    "X13n0282_004:0038a21": "問經指楞伽山上破外自然。明知不屬方等。何同時",
    "X13n0282_004:0038a22": "耶。【註】楞伽破外。正是方等之經。問謂今經既追指方",
    "X13n0282_004:0038a23": "等中事。須別在一時。故曰不屬方等。",
    "X13n0282_004:0038a24": "答此正前分之語。而此經說在方等後時。追指前",
    "X13n0282_004:0038b01": "說。故無所妨。",
    "X13n0282_004:0038b02": "問或不一時教部何收。收前則失其後。收後則失其",
    "X13n0282_004:0038b03": "前。前後收經為有例耶為無例耶。無則且置。有如何",
    "X13n0282_004:0038b04": "收。",
    "X13n0282_004:0038b05": "答經既前後互指所說。的非一時。天台判攝通軌",
    "X13n0282_004:0038b06": "收經不無其例。如四明祖師光明玄記云。以凡判",
    "X13n0282_004:0038b07": "教有前後分。前分有次。後分不定。後雖不定須攝",
    "X13n0282_004:0038b08": "歸前。今經前分有次。後分不定。攝歸方等無容置",
    "X13n0282_004:0038b09": "喙矣。",
    "X13n0282_004:0038b10": "問若不一時。何故經文連貫生起都無間斷耶。",
    "X13n0282_004:0038b11": "問既不一時。何無追敘昔事乃成一席之說。況與摩",
    "X13n0282_004:0038b12": "登伽經所敘無別耶。",
    "X13n0282_004:0038b13": "答此乃結集經者要成部類庠序次第生起有由",
    "X13n0282_004:0038b14": "參入後事。故連環不絕似乎一席。故報恩經優波",
    "X13n0282_004:0038b15": "離問佛曰。佛云何一切說。為應時適會隨宜說耶。",
    "X13n0282_004:0038b16": "為當部黨相從說耶。答佛隨物適時說一切法。後",
    "X13n0282_004:0038b17": "諸弟子結集法藏以類撰之。",
    "X13n0282_004:0038b18": "問若非不一時經有知呵。非彈偏意耶。經有空藏等",
    "X13n0282_004:0038b19": "文。非淘汰意耶。經有回向上乘。非會歸意耶。",
    "X13n0282_004:0038b20": "答由此而知。正顯說不一時。",
    "X13n0282_004:0038b21": "問若不在方等。阿難示墮婬室。啟請楞嚴大定。執心",
    "X13n0282_004:0038b22": "在內在外。局見在面在眼。小大同譚。攝屬何耶。",
    "X13n0282_004:0038b23": "答約此前分。而判正屬方等。",
    "X13n0282_004:0038b24": "問圓師云。縱異阿含豈殊方等。意謂此經味同醍醐",
    "X13n0282_004:0038c01": "不屬方等。且醍醐之圓豈殊方等之圓耶。不亦迷法",
    "X13n0282_004:0038c02": "華純一無雜之旨乎。【註】圓師釋四卷中摩登婬息得",
    "X13n0282_004:0038c03": "阿那含云。此經惟圓。登伽所以證小者。以接引小",
    "X13n0282_004:0038c04": "乘故重施小而皆解圓。今云那含。即圓教相似位",
    "X13n0282_004:0038c05": "也。登伽實行乃證那含。阿難權人示居初果。若以",
    "X13n0282_004:0038c06": "登伽惟作小釋者。則使此經全同阿含。縱異阿含",
    "X13n0282_004:0038c07": "豈異方等。",
    "X13n0282_004:0038c08": "問玄文云。藏通別圓之圓義遍三時。三時之圓即同",
    "X13n0282_004:0038c09": "第五。與法華無二無別更不須開。若謂第五之圓不",
    "X13n0282_004:0038c10": "同方等者。不亦違背祖教乎。",
    "X13n0282_004:0038c11": "問若以此經之圓不與方等圓同。方等云。譬如日照",
    "X13n0282_004:0038c12": "平地影臨萬水。逐器方圓隨波動靜。示一佛土令淨",
    "X13n0282_004:0038c13": "穢不同。示現一身巨細各異。一音說法隨類各解。此",
    "X13n0282_004:0038c14": "等語言不成偏劣耶。",
    "X13n0282_004:0038c15": "答誠如所破。",
    "X13n0282_004:0038c16": "問若不在般若。匿王同佛六十二歲。數齊般若。豈定",
    "X13n0282_004:0038c17": "法不定年乎。",
    "X13n0282_004:0038c18": "答若約年定法則應屬般若。今為不專般若空慧",
    "X13n0282_004:0038c19": "部類。故攝後向前而判歸方等矣。",
    "X13n0282_004:0038c20": "問若不在法華。經有修菩薩乘入佛知見心悟實相",
    "X13n0282_004:0038c21": "等文。如何會通。",
    "X13n0282_004:0038c22": "答若約後分則文屬法華。若約當分則方等中圓。",
    "X13n0282_004:0038c23": "即第五時圓也。",
    "X13n0282_004:0038c24": "問判教既約五時。五時通別。此教何收。【註】妙玄云。夫",
    "X13n0282_004:0039a01": "五時半滿。論別別有齊限。論通通於初後。若華嚴",
    "X13n0282_004:0039a02": "頓乳。別但在初。通則至後。故無量義云。次說般若。",
    "X13n0282_004:0039a03": "歷劫脩行。華嚴海空。法華會入佛慧。即是通至二",
    "X13n0282_004:0039a04": "經。(釋籤云。二經者。謂般若法華。以般若亦得名華嚴故。法華佛慧。不殊初故)又像法決",
    "X13n0282_004:0039a05": "疑經云。今日坐中無央數眾各見不同。或見如來",
    "X13n0282_004:0039a06": "入涅槃。或見如來住世一劫若減一劫若無量劫。",
    "X13n0282_004:0039a07": "或見如來丈六之身。或見小身。或見大身。或見報",
    "X13n0282_004:0039a08": "身蓮華藏世界海為千百億釋迦牟尼佛說心地",
    "X13n0282_004:0039a09": "法門。或見法身同於虗空無有分別無相無礙遍",
    "X13n0282_004:0039a10": "同法界。或見此處山林土地沙。或見七寶。或見此",
    "X13n0282_004:0039a11": "處乃是三世諸佛所行之處。或見此處即是不可",
    "X13n0282_004:0039a12": "思議諸佛境界真實之法(釋籤云。彼經既有住世無量劫之言。又見報身",
    "X13n0282_004:0039a13": "蓮華藏海說心地法門等。故知華嚴至涅槃後。以彼像法決疑結涅槃故)夫日出初照",
    "X13n0282_004:0039a14": "高山。日若垂沒亦應餘輝峻嶺。故蓮華藏海。通至",
    "X13n0282_004:0039a15": "涅槃之後。況前教耶。○若修多羅半酪之教。別論",
    "X13n0282_004:0039a16": "在第二時。通論亦至於後。何者。如迦留陀夷於法",
    "X13n0282_004:0039a17": "華中面得受記。後入聚落被害作結戒緣起。又如",
    "X13n0282_004:0039a18": "身子法華請主。後入滅。均提持三衣至佛問(云云)",
    "X13n0282_004:0039a19": "豈非三藏至後耶。(釋籤云。二人雖於法華得記。此後猶作三藏結戒之緣。故知三",
    "X13n0282_004:0039a20": "藏至後)釋論云。從初鹿苑至涅槃夜。所說戒定慧。結",
    "X13n0282_004:0039a21": "為修多羅等藏。當知三藏通至於後。○若方等教",
    "X13n0282_004:0039a22": "半滿相對。是生蘇教。別論是第三時。通論亦至於",
    "X13n0282_004:0039a23": "後。何者。陀羅尼云。先於王舍城授諸聲聞記。今復",
    "X13n0282_004:0039a24": "於舍衛國祇陀林中。復授聲聞記。昔於波羅奈授",
    "X13n0282_004:0039b01": "聲聞記。身子云。世尊不虗所言真實故能第二第",
    "X13n0282_004:0039b02": "三授我等記。(釋籤云。言此經至法華後者即指王城授記。同于法華舍衛國記。即指方等在",
    "X13n0282_004:0039b03": "法華後)故知方等在法華後。○般若帶半論滿。是熟",
    "X13n0282_004:0039b04": "蘇教。別論在第四時。通論亦至初後。何者。從初得",
    "X13n0282_004:0039b05": "道夜至泥洹夜常說般若。又釋論云。須菩提問畢",
    "X13n0282_004:0039b06": "定不畢定。當知般若亦至於後。(釋論云。大論三十九先舉經云。須菩",
    "X13n0282_004:0039b07": "提白佛言。世尊。菩薩摩訶薩。為畢定為不畢定。佛言畢定非不畢定。須菩提言。為何處畢定。佛言。非二乘",
    "X13n0282_004:0039b08": "道中。須菩提復問。為初心菩薩。為後心菩薩。佛言。初心及跋致皆悉畢定。須菩提於法華中已聞菩薩得",
    "X13n0282_004:0039b09": "記。故已畢定。今復更問。故知須菩提更為未入者問。故知法華之後更說般若明矣。般若不殊故。結集者",
    "X13n0282_004:0039b10": "同為一部)。○若涅槃滿教。別論在第五時。通論亦至於",
    "X13n0282_004:0039b11": "初。何者。釋論云。從初發心常觀涅槃行道。前來諸",
    "X13n0282_004:0039b12": "教豈無發心菩薩觀涅槃耶。大經云。我坐道場菩",
    "X13n0282_004:0039b13": "提樹下初成正覺。爾時無量阿僧祇恒河沙世界",
    "X13n0282_004:0039b14": "諸菩薩。亦曾問我是甚深義。然其所問句義功德",
    "X13n0282_004:0039b15": "亦皆如是等無有異。如是問者則能利益無量眾",
    "X13n0282_004:0039b16": "生。此則通至於前。○若法華。顯露邊論不見在前。",
    "X13n0282_004:0039b17": "祕密邊論理無障礙。故身子云。我昔從佛聞如是",
    "X13n0282_004:0039b18": "法。見諸菩薩受記作佛。豈非證昔通記之文。(釋籤云。通",
    "X13n0282_004:0039b19": "記者。昔日授記。佛意不壅。小乘情隔自。無希取。況約祕密已記二乘。據斯以論。通至鹿苑)。",
    "X13n0282_004:0039b20": "答古師所謂收通歸別也。",
    "X13n0282_004:0039b21": "問結經須約文通義通攝歸時味。此經文何通義何",
    "X13n0282_004:0039b22": "通。文何歸義何歸耶。",
    "X13n0282_004:0039b23": "答北峰本無師云。文通義通者。如後分華嚴及方",
    "X13n0282_004:0039b24": "等陀羅尼之流。乃結集經家收通歸別。皆文通也。",
    "X13n0282_004:0039c01": "若義通者。如般若明華嚴海空。與夫蓮華藏海。通",
    "X13n0282_004:0039c02": "至涅槃之後。此於他部明華嚴義。不必結歸本部。",
    "X13n0282_004:0039c03": "今楞嚴經。前分有次。後分不次。收歸方等似合其",
    "X13n0282_004:0039c04": "宜。如先達所謂。一代教中除華嚴般若法華涅槃",
    "X13n0282_004:0039c05": "別部帙外。凡所說小乘皆收歸鹿苑。凡所說大乘",
    "X13n0282_004:0039c06": "皆收歸方等。栢庭玄覽云。但非四時所攝悉得以",
    "X13n0282_004:0039c07": "方等通收之。此經既不專餘四時部類。謂屬方等",
    "X13n0282_004:0039c08": "則無餘論也。雖經有定性聲聞皆獲一乘寂滅場",
    "X13n0282_004:0039c09": "地之言。但云令汝會中而已。固不與法華同日而",
    "X13n0282_004:0039c10": "語。政使出於方等不妨以彈斥意密示與進。況時",
    "X13n0282_004:0039c11": "在其後說。亦無違。(文)此則經之前分正屬方等。是",
    "X13n0282_004:0039c12": "故云爾。若經有耶輸受記等文。應是後分經。乃結",
    "X13n0282_004:0039c13": "集家收通歸別結歸前文。此正通五時中。文通之",
    "X13n0282_004:0039c14": "類也。",
    "X13n0282_004:0039c15": "問此經為全分耶。為有前後分耶。若有前後。何處為",
    "X13n0282_004:0039c16": "前。何處為後。若然者。以後歸前耶。以前歸後耶。",
    "X13n0282_004:0039c17": "答此經有前後分。但所判不同。長水師乃以第八",
    "X13n0282_004:0039c18": "卷文殊問名已還判為前分。廣辨七趣去判為後",
    "X13n0282_004:0039c19": "分。神智師判前後分則不定指。謂經文有次第者",
    "X13n0282_004:0039c20": "前分也。互相指者後分也。結集者以後分明義。氣",
    "X13n0282_004:0039c21": "類若同向前集之。如金光明經是方等後分乃指",
    "X13n0282_004:0039c22": "般若。為己廣說空。若其然者。今經波斯匿王年六",
    "X13n0282_004:0039c23": "十二。又云。是名玅蓮華。定性聲聞及諸一切皆獲",
    "X13n0282_004:0039c24": "一乘寂滅場地。豈非亦是後分之經耶。今詳二說",
    "X13n0282_004:0040a01": "神智為當。",
    "X13n0282_004:0040a02": "○後明八教諸門四悉本迹此中寄明地位。蓋位不",
    "X13n0282_004:0040a03": "離教故。",
    "X13n0282_004:0040a04": "問此經若是頓教所攝。經文何故從麤入細自淺而",
    "X13n0282_004:0040a05": "深。如七徵八辨五陰六入十八界等次第入藏耶。又",
    "X13n0282_004:0040a06": "如初果而之二果。阿那而之羅漢。此皆漸入之相。云",
    "X13n0282_004:0040a07": "何為頓。",
    "X13n0282_004:0040a08": "答夫言頓者須分人法。若論此經所說之法則一",
    "X13n0282_004:0040a09": "向是頓。如經初發軫即云。一切眾生不知常住真",
    "X13n0282_004:0040a10": "心性淨明體。舉此一端餘可知矣。其陰入處界雖",
    "X13n0282_004:0040a11": "次第而宣。乃次第之漸非漸頓之漸。所謂說雖次",
    "X13n0282_004:0040a12": "第理非次第也。若論能入之人。先假七徵八辨。然",
    "X13n0282_004:0040a13": "後初果而之二果。阿那而之羅漢。似應判入漸教。",
    "X13n0282_004:0040a14": "然觀當機。最初即以奢摩他等而為請由。至於不",
    "X13n0282_004:0040a15": "歷僧祇頓獲法身。是亦不漸中漸入之漸。終非偏",
    "X13n0282_004:0040a16": "漸之漸也。",
    "X13n0282_004:0040a17": "問此經若是漸教所攝。云何經有忽然狂歇頭非外",
    "X13n0282_004:0040a18": "得歇即菩提不從人得之文耶。",
    "X13n0282_004:0040a19": "答以此而知。正屬於頓。",
    "X13n0282_004:0040a20": "問若謂是漸。漸初耶漸中耶漸末耶。【註】漸有二。一漸",
    "X13n0282_004:0040a21": "部。二漸教。頓亦如是。前問頓漸之漸漸教也。今言",
    "X13n0282_004:0040a22": "漸初等者漸部也。漸部有三。阿含為漸初。方等為",
    "X13n0282_004:0040a23": "漸中。般若為漸末。若方等四教並談般若。帶通別",
    "X13n0282_004:0040a24": "二正說圓教。則前之二三部教俱漸。後之圓教部",
    "X13n0282_004:0040b01": "雖在漸教實在頓。乃圓頓之頓也。",
    "X13n0282_004:0040b02": "答是漸中。",
    "X13n0282_004:0040b03": "問若漸初者。阿難在家屬十二年前。阿含第八年中",
    "X13n0282_004:0040b04": "方始出家。其年八歲。縱盡阿含止年十二。豈被摩登",
    "X13n0282_004:0040b05": "牽攝婬躬撫摩而毀戒體耶。由此推之。明知不屬漸",
    "X13n0282_004:0040b06": "初。寧有定法不定年乎。",
    "X13n0282_004:0040b07": "答正由此說。不作漸初。",
    "X13n0282_004:0040b08": "問若中末者已如方等般若所奪必。謂中末云。何會通。",
    "X13n0282_004:0040b09": "答今經既屬方等故是漸中。然是漸部之漸。終非",
    "X13n0282_004:0040b10": "漸教之漸。會通之文已如前說。",
    "X13n0282_004:0040b11": "問此經若是祕密教收。如或為此人說頓或為彼人",
    "X13n0282_004:0040b12": "說漸說不定。或為此人說漸或為彼人說頓說不定。",
    "X13n0282_004:0040b13": "說默相對互不相知方為祕密。今經之文何為祕密",
    "X13n0282_004:0040b14": "耶。",
    "X13n0282_004:0040b15": "答此經是顯露非祕密。",
    "X13n0282_004:0040b16": "問此經若是不定教收。此則如來不思議力。一音演",
    "X13n0282_004:0040b17": "說。隨類各解。能令眾生於漸說中得頓益。於頓說中",
    "X13n0282_004:0040b18": "得漸益。如是得益不同方為不定。今經乃云。是諸大",
    "X13n0282_004:0040b19": "眾得未曾有各各普獲金剛三昧。又云。如阿難輩習",
    "X13n0282_004:0040b20": "漏未除兼此大眾無不疑惑。如此同聞同解。何為不",
    "X13n0282_004:0040b21": "定。",
    "X13n0282_004:0040b22": "答誠如所諭。非不定也。",
    "X13n0282_004:0040b23": "問經有天龍八部有學二乘新學菩薩。其數凡有十",
    "X13n0282_004:0040b24": "恒河沙。皆遠塵離垢得法眼淨。惟性比丘尼別成羅",
    "X13n0282_004:0040c01": "漢。無量眾生發菩提心。如此聞同證異。是不定否。",
    "X13n0282_004:0040c02": "答約證雖殊。約解恒一。故非不定。",
    "X13n0282_004:0040c03": "問此經若屬藏教。文云。於菩提心未自在者。又云。修",
    "X13n0282_004:0040c04": "菩薩乘入佛知見。又如二十五聖之中有諸聲聞指",
    "X13n0282_004:0040c05": "稱鹿苑所證。此既追敘昔事。明知不屬三藏。何為攝",
    "X13n0282_004:0040c06": "耶。",
    "X13n0282_004:0040c07": "答誠如所諭。不屬藏教。",
    "X13n0282_004:0040c08": "問若非藏教。阿難不知心之內外目之所在。執眼能",
    "X13n0282_004:0040c09": "見。認賊為心。與藏胡別耶。",
    "X13n0282_004:0040c10": "答此是大權引物入如來藏。從凡至聖深淺階差。",
    "X13n0282_004:0040c11": "文雖似藏。意非藏也。",
    "X13n0282_004:0040c12": "問此經若屬通教。所謂通者通前藏教通後別圓。此",
    "X13n0282_004:0040c13": "經何處通前何處通後耶。",
    "X13n0282_004:0040c14": "問此經若屬別教。所謂別者別前藏通別後圓教。此",
    "X13n0282_004:0040c15": "經何處別前何處別後耶。",
    "X13n0282_004:0040c16": "答今經始末惟談圓義。通別兩教不能預此。",
    "X13n0282_004:0040c17": "問此經若屬圓教。理宜飽飡王膳。云何經有不知寂",
    "X13n0282_004:0040c18": "常心性如人說食終不能飽之言耶。",
    "X13n0282_004:0040c19": "答此是首卷之文。當機正為顯發圓義故。以不知",
    "X13n0282_004:0040c20": "寂常如人說食之問以為請由。若第三卷中不歷",
    "X13n0282_004:0040c21": "僧祇頓獲法身。方是當教中圓餉飡王膳也。",
    "X13n0282_004:0040c22": "問凡立地位必依教為。此經地位依何教耶。",
    "X13n0282_004:0040c23": "答依圓教也。",
    "X13n0282_004:0040c24": "問依藏經有地等。依通非止十地。依別無明品多。依",
    "X13n0282_004:0041a01": "圓名字相濫。今經地位云何定耶。",
    "X13n0282_004:0041a02": "答誠如所並。不屬前三。以義定圓。名則不濫。",
    "X13n0282_004:0041a03": "問一家明位。以經論異文有借位之義。此經地位。借",
    "X13n0282_004:0041a04": "何教名名何教位耶。",
    "X13n0282_004:0041a05": "答今經位名。三教俱借。借三教名名圓教位也。",
    "X13n0282_004:0041a06": "問大品通教有乾慧地。今經圓教亦立乾慧。何耶。",
    "X13n0282_004:0041a07": "答此正今經借通教位也。",
    "X13n0282_004:0041a08": "問藏教加行有煖頂忍世第一位。今經列為圓教加",
    "X13n0282_004:0041a09": "行。何耶。",
    "X13n0282_004:0041a10": "答此正今經借藏教位也。",
    "X13n0282_004:0041a11": "問常途立位。等覺一生即入妙覺。今經等覺之後始",
    "X13n0282_004:0041a12": "獲金剛心中初乾慧地。何耶。",
    "X13n0282_004:0041a13": "答此正今經借別教之位。如纓絡別位等覺性中",
    "X13n0282_004:0041a14": "有一人名金剛幢慧。是也。由此菩薩以大願力住",
    "X13n0282_004:0041a15": "壽百劫。脩千三昧。破最後微細無明。而今始獲故",
    "X13n0282_004:0041a16": "云金剛心中初乾慧地。",
    "X13n0282_004:0041a17": "問如此位次參雜。為名同義異耶。為名同義同耶。",
    "X13n0282_004:0041a18": "答雖借前教之位。是種種地皆以奢摩他中用諸",
    "X13n0282_004:0041a19": "如來毗婆舍那清淨脩證故。名雖乍同而義理逈",
    "X13n0282_004:0041a20": "異。",
    "X13n0282_004:0041a21": "問四教各有四門。此經何教何門入道耶。若藏之四",
    "X13n0282_004:0041a22": "門。則門門皆見藏義。今經一一會歸藏性。豈藏門之",
    "X13n0282_004:0041a23": "義乎。",
    "X13n0282_004:0041a24": "答今經乃依圓門入道。而三藏之藏蓋以經律論",
    "X13n0282_004:0041b01": "各含一切文理為義。比之如來藏性具足十界三",
    "X13n0282_004:0041b02": "諦霄壤相懸。又藏等諸門雖皆見藏。但是約三界",
    "X13n0282_004:0041b03": "生滅實有之有滅有歸無之空。而互論雙亦雙非",
    "X13n0282_004:0041b04": "以離斷常而已。今經會歸藏性乃祕藏之理。故空",
    "X13n0282_004:0041b05": "則十界三諦俱非。有則十界三諦俱即。雙亦雙非",
    "X13n0282_004:0041b06": "則十界三諦俱非破立。豈藏門之足較哉。",
    "X13n0282_004:0041b07": "問若通之四門應見通義。云何遞遞生起世界眾生",
    "X13n0282_004:0041b08": "業果等事耶。【註】通之四門應見通義者。通教入道門",
    "X13n0282_004:0041b09": "雖有四。要之通以幻化為主。故妙玄云。通以若業",
    "X13n0282_004:0041b10": "若果善惡等法乃至涅槃皆如幻化。譬鏡中像。雖",
    "X13n0282_004:0041b11": "無實性而有幻化頭等六分。是為有門。諸法既如",
    "X13n0282_004:0041b12": "幻化。幻化本自無實。無實故空。乃至涅槃亦如幻",
    "X13n0282_004:0041b13": "化。如鏡中像假有形色本不可得。是為空門。諸法",
    "X13n0282_004:0041b14": "既如幻故名為有。幻不可得故名為空。如鏡中像",
    "X13n0282_004:0041b15": "見而不可見不可見而見。是亦空亦有門。幻有尚",
    "X13n0282_004:0041b16": "不可得況復幻空而當可得。即是非空非有門。",
    "X13n0282_004:0041b17": "答四教四門雖殊。莫不皆以因緣生法為所照境。",
    "X13n0282_004:0041b18": "故通之四門。皆歷若業若果善惡等法以明如幻",
    "X13n0282_004:0041b19": "之義。即今經世界眾生業果遞遞生起亦其事也。",
    "X13n0282_004:0041b20": "然所照之境雖同能照之觀則別。以今經所詮惟",
    "X13n0282_004:0041b21": "圓門故。雖有如幻三摩提及如幻等十種深喻之",
    "X13n0282_004:0041b22": "言。此是圓家妙體三止義言如幻也。",
    "X13n0282_004:0041b23": "問若別之四門。經中止用一奢摩他。何耶。【註】妙玄云。",
    "X13n0282_004:0041b24": "別教四門。所據決定妙有善色。不關於空。據畢竟",
    "X13n0282_004:0041c01": "空不關於有。乃至非空非有亦如是。(文)是故能入",
    "X13n0282_004:0041c02": "之觀三不相即。要須先空次假後中歷別而進。今",
    "X13n0282_004:0041c03": "經前後既止用一奢摩他。故非歷別義也。問經之",
    "X13n0282_004:0041c04": "前後亦有時言三摩。有時又雙舉云脩奢摩他毗",
    "X13n0282_004:0041c05": "婆舍那(云云)。至總結禪境又云禪那現境。何言前",
    "X13n0282_004:0041c06": "後止一奢摩他耶。答經之前後。雖有三名。皆是奢",
    "X13n0282_004:0041c07": "摩他中間出此義。已如釋密因中說。又言毗婆舍",
    "X13n0282_004:0041c08": "那者。所謂奢摩他中毗婆舍那也。故知雖有三名",
    "X13n0282_004:0041c09": "只是一義。蓋今經標心在於大定。以奢摩他屬於",
    "X13n0282_004:0041c10": "定故。",
    "X13n0282_004:0041c11": "答誠如所難。非別門也。",
    "X13n0282_004:0041c12": "問若圓之四門。云何聞大證小止得小果耶。",
    "X13n0282_004:0041c13": "答今經聞大證小惟摩登慶喜二人。摩登既非當",
    "X13n0282_004:0041c14": "機且置不論。若慶喜所證。名雖在小義無不圓。蓋",
    "X13n0282_004:0041c15": "圓家斷惑亦約不次而次。所入因位比前三教亦",
    "X13n0282_004:0041c16": "不齊而齊。如初信斷見惑與初果齊。乃至七信斷",
    "X13n0282_004:0041c17": "思惑與四果齊。所謂同除四住此處為齊也。阿難",
    "X13n0282_004:0041c18": "既先是小乘。經家乃順其本習即以小果敘其圓",
    "X13n0282_004:0041c19": "證。況部在方等。借位宜然。若不爾者。則當機自敘",
    "X13n0282_004:0041c20": "不歷僧祇獲法身等語難以會通矣。",
    "X13n0282_004:0041c21": "問四教之中。單約有等四門何門入道。有門不應一",
    "X13n0282_004:0041c22": "切俱非。空門不應一切皆是。雙亦雙非例此可推。其",
    "X13n0282_004:0041c23": "入道者是何門耶。",
    "X13n0282_004:0041c24": "答經中所以一切俱非俱是等者由今經圓教四",
    "X13n0282_004:0042a01": "門等開。門門法界攝法無餘。故說空門非則四門",
    "X13n0282_004:0042a02": "俱非。說有門是則四門俱是。至於雙亦雙非莫不",
    "X13n0282_004:0042a03": "咸爾。蓋他經所說。乃以六凡為有。二乘為空。菩薩",
    "X13n0282_004:0042a04": "為雙非。佛界為雙亦。今經既云我以不滅不生合",
    "X13n0282_004:0042a05": "如來藏而如來藏妙明元心十界俱非。此即空則",
    "X13n0282_004:0042a06": "四門俱空也。又云。而如來藏元明心妙十界俱即。",
    "X13n0282_004:0042a07": "此即是則四門俱是也。又云。而如來藏妙明心元",
    "X13n0282_004:0042a08": "離即離非是即非即。此即四門俱離即離非以為",
    "X13n0282_004:0042a09": "雙非。四門俱是即非即以為雙亦也。然雖四門俱",
    "X13n0282_004:0042a10": "立。而入道之要。約義當依有門。有門即十界也。以",
    "X13n0282_004:0042a11": "四門皆不離十界而說故。故依有門所脩之觀。曾",
    "X13n0282_004:0042a12": "於釋名之中備明十乘觀法。皆是此義。是則經中",
    "X13n0282_004:0042a13": "或奢摩他或三摩或禪那皆須照此妙有。耳根圓",
    "X13n0282_004:0042a14": "通即其要焉。經云。一門超出妙莊嚴路。又云。但於",
    "X13n0282_004:0042a15": "一門深入彼六知根一時清淨。又云。我從耳門圓",
    "X13n0282_004:0042a16": "照三昧緣心自在。又云。此是微塵佛一路涅槃門。",
    "X13n0282_004:0042a17": "又云。十方薄伽梵一路涅槃門。皆此謂也。",
    "X13n0282_004:0042a18": "問四門之中各有四悉。是何悉檀得益耶。若為人何",
    "X13n0282_004:0042a19": "處為善根未發耶。若世界何處為未種善根耶。若對",
    "X13n0282_004:0042a20": "治何處為未破惡耶。若第一義何處為已熟耶。",
    "X13n0282_004:0042a21": "問四悉既稱利益聞者。此經何處是信戒進念而得",
    "X13n0282_004:0042a22": "開發謂為人耶。",
    "X13n0282_004:0042a23": "問悉中既有世界。此經何處是歡喜讚用受行耶。",
    "X13n0282_004:0042a24": "問貪恚愚癡豁爾氷消謂之對治。革凡成聖入法流",
    "X13n0282_004:0042b01": "水謂第一義。今經何文是耶。",
    "X13n0282_004:0042b02": "答一經所說無非如來以四法遍施眾生。若隨聞",
    "X13n0282_004:0042b03": "獲益。其文蓋多。今且以一人言之。如阿難為登伽",
    "X13n0282_004:0042b04": "所攝。即未種善根也。七徵八辨正是為種善根。而",
    "X13n0282_004:0042b05": "阿難猶故種種迷執。即善根未發也。約陰入處界",
    "X13n0282_004:0042b06": "明如來藏廣破因緣自然正是破惡。而阿難猶執",
    "X13n0282_004:0042b07": "世諦以疑第一義諦。即惡未破也。如來更約如來",
    "X13n0282_004:0042b08": "藏性色真空以明七大非和不和。直使阿難情盡",
    "X13n0282_004:0042b09": "理窮。即是善根已熟也。及乎豁然大悟頓獲法身",
    "X13n0282_004:0042b10": "於如來前說偈讚佛。所謂歡喜讚用等四益一時",
    "X13n0282_004:0042b11": "頓得矣。此猶一往。若二往說。世界中非無為人等。",
    "X13n0282_004:0042b12": "乃至第一義中非無世界等。如如來藏者。第一義",
    "X13n0282_004:0042b13": "也。乃歷陰入處界種種差別而辨。此即世界也。莫",
    "X13n0282_004:0042b14": "不擬宜當機令生正念。即為人也。廣破因緣自然。",
    "X13n0282_004:0042b15": "即對治也。是故一經之中種種言說。若以意會。無",
    "X13n0282_004:0042b16": "非悉檀。",
    "X13n0282_004:0042b17": "問既有四悉。必對五章。且為人何對耶。乃至第一義",
    "X13n0282_004:0042b18": "何對耶。",
    "X13n0282_004:0042b19": "答妙玄云。世界悉檀對釋名。名該一部。世界亦冠",
    "X13n0282_004:0042b20": "於三。第一義對體最分明。為人對宗。宗論因果為",
    "X13n0282_004:0042b21": "人生善義同。對治對用。用破疑滯。與治病事齊。分",
    "X13n0282_004:0042b22": "別悉檀對於教相也。",
    "X13n0282_004:0042b23": "○終推機應以盡疑情",
    "X13n0282_004:0042b24": "問此經機應。為本耶。為迹耶。本經何不顯迹為久耶",
    "X13n0282_004:0042c01": "近耶。",
    "X13n0282_004:0042c02": "答此經機應是迹非本。亦是近迹非久迹也。開迹",
    "X13n0282_004:0042c03": "顯本功在法華。今經方等未預其事。",
    "X13n0282_004:0042c04": "問應者佛也。佛為弟子之師。今師之本為道樹已前",
    "X13n0282_004:0042c05": "之本。為道樹已後之本。前則無文所據。後則礙同法",
    "X13n0282_004:0042c06": "華。其本也何定乎。【註】道樹菩提樹也。自世尊近迹言",
    "X13n0282_004:0042c07": "之。六年苦行已畢。于菩提樹下實智始滿。起道樹",
    "X13n0282_004:0042c08": "始施權智。今言道樹已後之本。即始證之實智也。",
    "X13n0282_004:0042c09": "若言道樹已前之本。此中仍有遠近。法華壽量品",
    "X13n0282_004:0042c10": "塵點塵點所喻之劫為遠本。道樹已前一節兩節",
    "X13n0282_004:0042c11": "去為近本。今云道樹已前之本。即壽量品中之遠",
    "X13n0282_004:0042c12": "本也。言前則無文可據後則礙同法華者。諸師既",
    "X13n0282_004:0042c13": "判此經同於法華。應是遠本。奈何無文可證。若云",
    "X13n0282_004:0042c14": "道樹已後之本。又與法華遠本有礙矣。",
    "X13n0282_004:0042c15": "答若論說法華之佛即是今佛。法華既指遠本為",
    "X13n0282_004:0042c16": "本。今佛之本又豈異乎。但此經未經開顯。雖有遠",
    "X13n0282_004:0042c17": "本。敝而不言。隨情而說。猶是道樹已後之本。既有",
    "X13n0282_004:0042c18": "礙於法華。不同醍醐也明矣。",
    "X13n0282_004:0042c19": "問機者二乘弟子也。今弟之本為未入權實二智已",
    "X13n0282_004:0042c20": "前之本。為入實甚久。亦先解行權之本。先解行權若",
    "X13n0282_004:0042c21": "未開顯。雖本而不敢言。今經既無開顯。何謂同於法",
    "X13n0282_004:0042c22": "華。【註】妙玄云。諸經明二乘弟子不得入實智。亦不能",
    "X13n0282_004:0042c23": "施權智。今法華經明弟子入實甚久。亦先解行權。",
    "X13n0282_004:0042c24": "問此經之應。若謂是本。本則同於法華。法華云。我實",
    "X13n0282_004:0043a01": "成佛來久遠若斯。又云。一切世間皆謂。今始得道我",
    "X13n0282_004:0043a02": "成佛來無量無邊那由他劫。若以此經同於法華。何",
    "X13n0282_004:0043a03": "故無如是言耶。",
    "X13n0282_004:0043a04": "答誠如所諭。非遠本也。",
    "X13n0282_004:0043a05": "問華嚴前後推之遠迹近迹。楞嚴得非近乎。【註】言華",
    "X13n0282_004:0043a06": "嚴前後推之者。自華嚴已前。塵點劫已後。中間數",
    "X13n0282_004:0043a07": "數唱生數數唱滅為遠迹。華嚴已後五時施化為",
    "X13n0282_004:0043a08": "近迹。",
    "X13n0282_004:0043a09": "答誠如所諭。是近迹也。",
    "X13n0282_004:0043a10": "問所言本迹者。此經本迹。為即迹之本即本之迹。若",
    "X13n0282_004:0043a11": "迹本不二。義同法華。何無文證耶。",
    "X13n0282_004:0043a12": "答若約當部言之則本迹有殊。若跨節會之則本",
    "X13n0282_004:0043a13": "迹不二。未經開顯。故無證文。",
    "X13n0282_004:0043a14": "問此經之機何機耶。為權耶實耶。若如孤山等諸師。",
    "X13n0282_004:0043a15": "謂是大權。雖是小果即同大證。所謂名同體別。若爾",
    "X13n0282_004:0043a16": "苟按位升進。進何位。接何位。能接之教為別耶圓耶。",
    "X13n0282_004:0043a17": "答當機慶喜誠是大權。若按位升進。則所證初果",
    "X13n0282_004:0043a18": "進今二信。二三果進四五六信。既是升進信位。即",
    "X13n0282_004:0043a19": "是圓教受接。經雖無文。義合如之。",
    "X13n0282_004:0043a20": "問夫應者佛也。此經之應是何佛耶。為本菩提樹下",
    "X13n0282_004:0043a21": "生草為座之佛耶。為七寶菩提樹下天衣為座之佛",
    "X13n0282_004:0043a22": "耶。為蓮華藏世界大寶華王為座之佛耶。為以虗空",
    "X13n0282_004:0043a23": "為座之佛耶。機之與應乃教之大節。置而不明。為可",
    "X13n0282_004:0043a24": "乎為不可乎。",
    "X13n0282_004:0043b01": "答生草為座者藏教佛也。天衣為座者通教佛也。",
    "X13n0282_004:0043b02": "寶華為座者別教佛也。虗空為座者圓教佛也。圓",
    "X13n0282_004:0043b03": "佛是法身。別佛是報身。藏通是應身。法身屬本有。",
    "X13n0282_004:0043b04": "是一性。報應是莊嚴。屬二脩。雖是一性全性起修。",
    "X13n0282_004:0043b05": "雖是二修全修在性。如天王三目世伊三點。舉一",
    "X13n0282_004:0043b06": "即三言三即一者也。是故四教三佛。難以相之多",
    "X13n0282_004:0043b07": "少而定勝劣。須以鑒機及所說法。在圓則圓。在偏",
    "X13n0282_004:0043b08": "則偏矣。如今經教主。若約現迹而觀。始既休夏自",
    "X13n0282_004:0043b09": "恣赴波斯匿王之請。洎阿難答發心見相之由又",
    "X13n0282_004:0043b10": "曰我見如來三十二相勝妙殊絕。豈非藏教丈六",
    "X13n0282_004:0043b11": "老比丘乎。及乎敷演經義則唯一圓理。觀機拯溺",
    "X13n0282_004:0043b12": "則獨一圓鑒。由此而稽。又是圓教法身之佛。今以",
    "X13n0282_004:0043b13": "生草為座者。蓋是為化窮子示現如斯。所謂脫除",
    "X13n0282_004:0043b14": "纓絡細輭上服更著麤敝垢膩之衣。其實垢衣內",
    "X13n0282_004:0043b15": "身即是纓絡長者。祇為未經開顯。群機猶未即知。",
    "X13n0282_004:0043b16": "若觀阿難說偈讚佛。然亦未嘗不知。今佛即以虗",
    "X13n0282_004:0043b17": "空為座也。問今經唯演圓常。此說可爾。若鑑機者。",
    "X13n0282_004:0043b18": "且經文何處是其鑑機那又知是圓鑑。答天台云。",
    "X13n0282_004:0043b19": "佛之鑑機有乎多種。若言一日三時入定觀可度",
    "X13n0282_004:0043b20": "機。此三藏佛照九界機析空感應也。若言即俗而",
    "X13n0282_004:0043b21": "真不須入出任運能知。此通教佛照九界機體空",
    "X13n0282_004:0043b22": "感應也。若言用王三昧歷別照十法界機。此別佛",
    "X13n0282_004:0043b23": "次第感應也。若言王三昧一時照十法界機。此法",
    "X13n0282_004:0043b24": "佛圓妙感應也。今阿難既啟請十方如來得成菩",
    "X13n0282_004:0043c01": "提妙奢摩他。正是佛界寂光之機。經中又不言入",
    "X13n0282_004:0043c02": "定觀機等事。但云如來知彼婬術所加。此知之一",
    "X13n0282_004:0043c03": "字。即是無緣慈悲。寂而常照之地。所謂以王三昧",
    "X13n0282_004:0043c04": "一時頓照者也。問如來知彼婬術所加。此則正同",
    "X13n0282_004:0043c05": "通教不須入出任運而知。云何謂是圓鑒。答任運",
    "X13n0282_004:0043c06": "而知界內通佛。界外圓佛皆有此義。須以所鑒機",
    "X13n0282_004:0043c07": "之多少理之偏圓以分勝劣。如藏通兩佛。與而言",
    "X13n0282_004:0043c08": "之。雖云能照九界真俗。奪而言之。秪能照於八界",
    "X13n0282_004:0043c09": "真俗。以菩薩所證同二乘故。若別圓二佛。俱能照",
    "X13n0282_004:0043c10": "於十界三諦。惟有次不次之分。今經既云。我以不",
    "X13n0282_004:0043c11": "滅不生合如來藏。十界三諦俱非俱即俱非破立。",
    "X13n0282_004:0043c12": "以後騐前。故知必是圓鑒。",
    "X13n0282_004:0043c13": "上所錄百問。是先師再定之藁。故與舊刻稍有開",
    "X13n0282_004:0043c14": "合去取之異。其間雖前起五章後訖諸門四悉等。",
    "X13n0282_004:0043c15": "求其正意。惟在辨明時味。蓋為時師[蔑-戍+目]於法華純",
    "X13n0282_004:0043c16": "絕之圓。混同方等對麤之妙。故委曲搜敡以成百",
    "X13n0282_004:0043c17": "問。觀其末云。機之與應乃教之大節置而不明等",
    "X13n0282_004:0043c18": "(云云)。此其意良亦勤矣。研味之者。須識旨歸。",
    "X13n0282_004:0043c19": "大佛頂首楞嚴經玄義卷第四(終)"
}