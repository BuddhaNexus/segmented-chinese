{
    "T15n0590_001:0118a20": "No. 590",
    "T15n0590_001:0118a21": "佛說四天王經",
    "T15n0590_001:0118a23": "宋涼州沙門智嚴共寶雲譯",
    "T15n0590_001:0118a24": "聞如是：一時佛在舍衛國祇樹給孤獨園。佛",
    "T15n0590_001:0118a25": "告諸弟子：「慎爾心念，無愛六欲；漱情去垢，",
    "T15n0590_001:0118a26": "無求為首；內以清淨，外當盡孝；以四等心奉",
    "T15n0590_001:0118a27": "養所生；晨入尊廟，稽首悔過，朝稟暮誦，思經",
    "T15n0590_001:0118a28": "妙義；以佛重戒治心穢病；齋肅靜處，數息",
    "T15n0590_001:0118a29": "禪定；反流盡源，以求道真；",
    "T15n0590_001:0118b01": "壽命猶電，恍惚即滅。「齋日責心、慎身、守口，",
    "T15n0590_001:0118b02": "諸天齋日伺人善惡。須彌山上即第二忉利",
    "T15n0590_001:0118b03": "天，天帝名因，福德巍巍，典主四天。四天神",
    "T15n0590_001:0118b04": "王即因四鎮王也，各理一方，常以月八日",
    "T15n0590_001:0118b05": "遣使者下，案行天下，伺察帝王、臣民、龍鬼、蜎",
    "T15n0590_001:0118b06": "蜚、蚑行、蠕動之類心念、口言、身行善惡；十四",
    "T15n0590_001:0118b07": "日遣太子下；十五日四天王自下；二十三",
    "T15n0590_001:0118b08": "日使者復下；二十九日太子復下；三十日四",
    "T15n0590_001:0118b09": "王復自下。「四王下者，日、月、五星、二十八宿，",
    "T15n0590_001:0118b10": "其中諸天僉然俱下。四王命曰：『勤伺眾生，施",
    "T15n0590_001:0118b11": "行吉凶。若於斯日歸佛、歸法、歸比丘僧；清",
    "T15n0590_001:0118b12": "心守齋，布施貧乏；持戒，忍辱，精進，禪定；翫經",
    "T15n0590_001:0118b13": "散說，開化盲冥；孝順二親，奉事三尊；稽首受",
    "T15n0590_001:0118b14": "法，行四等心，慈育眾生者，具分別之以啟帝",
    "T15n0590_001:0118b15": "釋。』若多修德，精進不怠，釋及輔臣三十三",
    "T15n0590_001:0118b16": "人，僉然俱喜。",
    "T15n0590_001:0118b17": "「釋勅伺命，增壽益算；遣諸善神，營護其身。隨",
    "T15n0590_001:0118b18": "戒多少，若持一戒，令五神護之；五戒具者，令",
    "T15n0590_001:0118b19": "二十五神營衛門戶，殃疫、眾邪、陰謀消滅，夜",
    "T15n0590_001:0118b20": "無惡夢；縣官、盜賊、水火、災變終而不害；禳",
    "T15n0590_001:0118b21": "禍滅怪。唯斯四等、五戒、六齋猶如大水而滅",
    "T15n0590_001:0118b22": "小火，豈有不滅者乎？臨其壽終，迎其魂神",
    "T15n0590_001:0118b23": "上生天上七寶宮殿，無願不得。「若有不濟眾",
    "T15n0590_001:0118b24": "生之命、穢濁盜竊、婬犯他妻、兩舌惡罵、妄",
    "T15n0590_001:0118b25": "言綺語、厭禱呪詛、嫉妬恚癡、逆道不孝、違",
    "T15n0590_001:0118b26": "佛違法、謗比丘僧、善惡反論，有斯行者，",
    "T15n0590_001:0118b27": "四王以聞，帝釋及諸天僉然不悅，",
    "T15n0590_001:0118b28": "善神不復營護之，即令日月無光，星宿失度，",
    "T15n0590_001:0118b29": "風雨違時。「以現世人欲其改往修來，洗心齋",
    "T15n0590_001:0118c01": "肅；首過三尊，四等養親；忠于帝王，慈心諫",
    "T15n0590_001:0118c02": "諍；盡誠無欺，反前修來；捐穢濁之操，就清",
    "T15n0590_001:0118c03": "淨之道。「若有改邪行就正真者，帝釋及四",
    "T15n0590_001:0118c04": "王靡不歡喜。日月即清明，星宿有常；風雨順",
    "T15n0590_001:0118c05": "時，毒氣消歇；天降甘露，地出澤泉；水穀滋",
    "T15n0590_001:0118c06": "味，食之少病；華色奕奕，壽命益長；生不更",
    "T15n0590_001:0118c07": "牢獄，死得上生天上。福德所願，自然飛行；",
    "T15n0590_001:0118c08": "存亡自在，項有日光；食自消化，無有便利",
    "T15n0590_001:0118c09": "之患；身中香潔，口氣苾芬。今日、月、星宿即諸",
    "T15n0590_001:0118c10": "天宮宅也！七寶殿堂懸處虛空，在意所志。",
    "T15n0590_001:0118c11": "壽終下生侯王之家，顏容煒燁，見者心歡，",
    "T15n0590_001:0118c12": "逢佛值法、賢聖，相連力行，不與罪會，必得泥",
    "T15n0590_001:0118c13": "洹。斯皆五戒十善、撿情執欲、六齋使然！",
    "T15n0590_001:0118c14": "「拘留秦佛時，人壽六萬歲，民性無為，護彼",
    "T15n0590_001:0118c15": "猶養己，平等無二。彼佛去世，正教衰薄；民無",
    "T15n0590_001:0118c16": "正行，以漸為惡。其壽日減，至于百歲。吾善逝",
    "T15n0590_001:0118c17": "後，民違佛教，無復孝子；伺命減算，壽日有",
    "T15n0590_001:0118c18": "減。天神不祐，凶疫、惡鬼日來侵害；災怪首",
    "T15n0590_001:0118c19": "尾，願與意違，非禍縱橫。生罹王法之囹圄，",
    "T15n0590_001:0118c20": "死入地獄、餓鬼、畜生。若出為人，必為下賤。善",
    "T15n0590_001:0118c21": "惡追身，猶如五穀，隨其所種，獲其果實；亦",
    "T15n0590_001:0118c22": "如夜書，火滅字存。身死名滅，殃福不朽。慎",
    "T15n0590_001:0118c23": "護爾心、攝身、守口，五戒、十善可從得道。吾",
    "T15n0590_001:0118c24": "今得佛，積行所致！」諸比丘聞經，皆大歡",
    "T15n0590_001:0118c25": "喜，稽首禮佛而去。",
    "T15n0590_001:0118c26": "佛說四天王經"
}