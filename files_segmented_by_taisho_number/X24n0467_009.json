{
    "X24n0467_009:0745b15": "銷釋金剛科儀會要註解卷第九",
    "X24n0467_009:0745b16": "姚秦三藏法師　鳩摩羅什　　譯",
    "X24n0467_009:0745b17": "隆興府百福院　宗鏡禪師　　述",
    "X24n0467_009:0745b18": "曹洞正宗嗣祖沙門　覺連　重集",
    "X24n0467_009:0745b19": "昔梁武帝。請傅大士講經。大士揮案一聲。便乃下座。",
    "X24n0467_009:0745b20": "如斯洪範。千古分明。不悋弘慈。當機辨著。噫。大士揮",
    "X24n0467_009:0745b21": "尺講經。猶是曲垂方便。美則甚美。了則未了。若論最",
    "X24n0467_009:0745b22": "上頓宗。直是不通凡聖。以金剛王寶劒。盡情掃蕩無",
    "X24n0467_009:0745b23": "餘。一任渠明來暗來。四方八面來。普教他休去歇去。",
    "X24n0467_009:0745b24": "一念萬年去。雖然如是。且道末後一句。誰堪奉行。咄。",
    "X24n0467_009:0745c01": "此一節。科家引證。真空實相中。凡聖皆空。梁大通",
    "X24n0467_009:0745c02": "五年。有義烏雙林大士者。姓傅氏。名翕。法號善惠。",
    "X24n0467_009:0745c03": "年十六。納劉氏女妙光為室。生二子。名普建。普願。",
    "X24n0467_009:0745c04": "甞有西域沙門嵩頭陀者。見大士曰。吾與汝。毗婆",
    "X24n0467_009:0745c05": "尸佛所。同發誓願。今兜率宮衣鉢現在。何日當歸。",
    "X24n0467_009:0745c06": "因命臨水觀其影。見圓光寶盖。大士笑謂之曰。爐",
    "X24n0467_009:0745c07": "鞴之所多鈍鐵。良醫之門足病人。度生為急。何思",
    "X24n0467_009:0745c08": "彼樂乎。居無幾。常見釋迦。金粟定光三如來。放光",
    "X24n0467_009:0745c09": "襲其身。大士喜曰。吾得首楞嚴三昧。即捨田宅。及",
    "X24n0467_009:0745c10": "賣妻子。得錢五萬。以設法會。遂於松山之頂。因雙",
    "X24n0467_009:0745c11": "檮樹。剏寺而居。故名雙林。日則營作。夜則行道。一",
    "X24n0467_009:0745c12": "日梁武帝。請誌公講金剛經。公曰。貧道不能講。市",
    "X24n0467_009:0745c13": "中有賣魚翁。號傅大士。能講此經。帝詔大士。於壽",
    "X24n0467_009:0745c14": "光殿。講金剛經。大士陞座。即於案上揮桉一聲。便",
    "X24n0467_009:0745c15": "乃下座。誌公曰。陛下會麼。帝曰不會。公曰。大士講",
    "X24n0467_009:0745c16": "經已竟。此即凡聖情忘離言之道也。如斯洪範等",
    "X24n0467_009:0745c17": "者。指大士揮案處。可為千古規範。分明顯示不言",
    "X24n0467_009:0745c18": "之道。乃是不悋弘慈。悲心太甚。正是當機覿面。與",
    "X24n0467_009:0745c19": "人辨出一著子真理也。噫者。乃科家歎辭。有縱奪",
    "X24n0467_009:0745c20": "之意。似大士前來揮尺講經。雖是不涉言詮。當面",
    "X24n0467_009:0745c21": "顯理。猶是今時門頭曲垂方便。如唐宣宗。問弘辯",
    "X24n0467_009:0745c22": "法師曰。何為方便。對曰。隱實覆相。權巧門戶。被接",
    "X24n0467_009:0745c23": "中下之人。曲施誘進。謂之方便。設為上根利智言",
    "X24n0467_009:0745c24": "之。所謂。正直捨方便。但說無上道。乃至祖師門中。",
    "X24n0467_009:0746a01": "玄言密語。正案傍提。忘功絕謂。亦是方便之跡。帝",
    "X24n0467_009:0746a02": "乃然也。美則甚美者。乃科家先縱後奪之意。似大",
    "X24n0467_009:0746a03": "士如此揮案。直顯無言之道。甚是美妙。於理恰好。",
    "X24n0467_009:0746a04": "爭奈陞座揮案。乃是起模畫樣。未出建化之門。而",
    "X24n0467_009:0746a05": "未了也。故芙蓉楷上堂曰。纔陞此座。已涉塵勞。更",
    "X24n0467_009:0746a06": "乃凝眸。自彰瑕玷。別傳一句。勾賊破家。不失本宗。",
    "X24n0467_009:0746a07": "狐狸戀窟。所以道。真如凡聖皆是夢言。佛及眾生",
    "X24n0467_009:0746a08": "並為剩語。到這裡。回光返照。撒手承當。未免寒蟬",
    "X24n0467_009:0746a09": "抱枯枝。泣盡不回頭也。若論最上頓宗等者。乃科",
    "X24n0467_009:0746a10": "家顯示。最上一乘圓頓宗旨。直是不通凡聖。古德",
    "X24n0467_009:0746a11": "云。威音王未曉。彌勒豈惺惺。以金剛王寶劒者。寶",
    "X24n0467_009:0746a12": "劒喻理中。凡聖絲毫之情不容。故云。盡情掃蕩無",
    "X24n0467_009:0746a13": "餘。以般若真心外。了無片事可得也。故紹隆語曰。",
    "X24n0467_009:0746a14": "最初一步。十方世界現全身。最後一言。一微塵中",
    "X24n0467_009:0746a15": "深鎻斷。有時拈起。如倚天長劒光耀乾坤。有時放",
    "X24n0467_009:0746a16": "下。似大冶紅爐飛過片雪。乃至即此涅槃妙心。金",
    "X24n0467_009:0746a17": "剛王寶劒。敢問大眾。作麼生得到這般田地。如人",
    "X24n0467_009:0746a18": "上山。各自努力也。盡情掃蕩無餘者。古頌。金剛寶",
    "X24n0467_009:0746a19": "劒最威雄。一喝能摧萬仞峰。徧界乾坤皆失色。須",
    "X24n0467_009:0746a20": "彌倒卓半空中。一任渠明來暗來等者。乃科家。伸",
    "X24n0467_009:0746a21": "出掃蕩之義。昔鎮州普化和尚。於州中行化。或城",
    "X24n0467_009:0746a22": "市。或塚間。振鈴一聲曰。明頭來明頭打。暗頭來暗",
    "X24n0467_009:0746a23": "頭打。四方八面來旋風打。虗空來連架打。一日臨",
    "X24n0467_009:0746a24": "濟。令僧捉住曰。不恁麼來時如何。師拓開云。明日",
    "X24n0467_009:0746b01": "大悲院裏赴齋。似此說話。豈不是明暗相參。通身",
    "X24n0467_009:0746b02": "顯露也。普教他休去歇去等者。此正明金剛王寶",
    "X24n0467_009:0746b03": "劒。掃蕩無餘之義。乃是忘功罷業。一了百當。以斯",
    "X24n0467_009:0746b04": "前來金剛寶劒。譬最上頓宗。掃蕩無餘。喻不通凡",
    "X24n0467_009:0746b05": "聖。所以。科家普教行人。凡聖之念一齊休去歇去。",
    "X24n0467_009:0746b06": "所謂不慕諸聖。不重己靈。上無諸佛可成。下無眾",
    "X24n0467_009:0746b07": "生可度。直得一念即是萬年。萬年即是一念。可謂",
    "X24n0467_009:0746b08": "十世古今。始終不離於當念。無邊剎海。自他不隔",
    "X24n0467_009:0746b09": "於毫端。明斯一箇真心。含褁十虗也。雖然如是者。",
    "X24n0467_009:0746b10": "結前之義。既云休去歇去。掃除凡聖。且道此經末",
    "X24n0467_009:0746b11": "後佛說。不取於相。如如不動言句。誰堪奉行。乃是",
    "X24n0467_009:0746b12": "重審之意。咄者。科家要人。於末後一句上。直下承",
    "X24n0467_009:0746b13": "當。向下伸答露也。",
    "X24n0467_009:0746b14": "　直得虗空悉消殞　　天龍八部遍流通",
    "X24n0467_009:0746b15": "此二句。答上末後一句流通之義。既是不取於相。",
    "X24n0467_009:0746b16": "如如不動。總是一箇真理。更無虗空可得。所以悉",
    "X24n0467_009:0746b17": "皆消殞。楞嚴經云。一人發真歸源。十方虗空悉皆",
    "X24n0467_009:0746b18": "消殞也。流通者。有二種。一理。二事。理者。即末一句。",
    "X24n0467_009:0746b19": "如如不動之理。勝天王所問般若經云。若能發明",
    "X24n0467_009:0746b20": "般若真理。如來與天王授記。而流通斯道。須菩提",
    "X24n0467_009:0746b21": "岩中晏坐。帝釋天雨花讚歎。尊者問曰。何故雨花",
    "X24n0467_009:0746b22": "讚歎。帝云。我聞尊者善說般若。尊者曰。吾於般若",
    "X24n0467_009:0746b23": "無說。帝云。尊者無說。我亦無聞。無說無聞。乃真般",
    "X24n0467_009:0746b24": "若。事者。以此金剛般若經。功德甚深。讀者獲益。所",
    "X24n0467_009:0746c01": "以天上人間。龍宮海藏。在在處處。八部守護。鬼神",
    "X24n0467_009:0746c02": "欽崇。是故流通天上人間。普遍微塵剎海也。",
    "X24n0467_009:0746c03": "　空生疊疊窮迷妄　　大覺重重說偈言",
    "X24n0467_009:0746c04": "　末後了然超百億　　明如杲日耀乾坤",
    "X24n0467_009:0746c05": "初句。明善現疊疊請問。始從第二分中。總問菩薩。",
    "X24n0467_009:0746c06": "云何發阿耨多羅三藐三菩提心。應云何住。云何",
    "X24n0467_009:0746c07": "降伏其心。乃至經末而有九重請問。祇是深窮迷",
    "X24n0467_009:0746c08": "妄根源。故云。窮迷妄也。次句。明大覺世尊。答須菩",
    "X24n0467_009:0746c09": "提而重重徵問。展轉召告。總有三十重問答。然而",
    "X24n0467_009:0746c10": "說偈者。共有七處。即佛說。若有人受持四句偈等",
    "X24n0467_009:0746c11": "之言。自第八分中。說四句偈。第十一分中。說四句",
    "X24n0467_009:0746c12": "偈。第十二分中。說四句偈。第十三分中。說四句偈。",
    "X24n0467_009:0746c13": "第二十四分中。說四句偈。第二十六分中。說四句",
    "X24n0467_009:0746c14": "偈。第三十二分中。說四句偈。除十二分中四句偈。",
    "X24n0467_009:0746c15": "此偈在處尊如佛塔。除二十六分中。四句偈。以頌",
    "X24n0467_009:0746c16": "執著相好。即成邪見。其餘五處四句之偈。正是校",
    "X24n0467_009:0746c17": "量持經功德。倍勝之義。故云。大覺重重說偈也。後",
    "X24n0467_009:0746c18": "二句。言末後了然超百億者。牒經中義。明佛末後。",
    "X24n0467_009:0746c19": "道箇不取於相。如如不動。若人如此。受持讀誦。為",
    "X24n0467_009:0746c20": "人演說。其福。則超過無量阿僧祇。三千世界七寶",
    "X24n0467_009:0746c21": "布施功德。故云。超百億也。後總結云。此一卷金剛",
    "X24n0467_009:0746c22": "經。世尊與須菩提。如此問答。單顯實相真空。我今",
    "X24n0467_009:0746c23": "又以科文解釋分明顯示其理。猶如杲日當天。乾",
    "X24n0467_009:0746c24": "坤普照。故云。明如杲日耀乾坤也。",
    "X24n0467_009:0747a01": "　直截根源說與君　　了無些子涉情塵",
    "X24n0467_009:0747a02": "　奈何蹉過西來意　　猶道休將境示人",
    "X24n0467_009:0747a03": "前二句。明世尊末後所說之法。只此不取於相。如",
    "X24n0467_009:0747a04": "如不動。可謂直截根源。不曾牽枝引蔓囊藏被盖。",
    "X24n0467_009:0747a05": "分明與諸人說出。併無絲毫涉於情塵也。後二句。",
    "X24n0467_009:0747a06": "引證。佛與汝等直指。甚是分明。汝善不會。蹉過如",
    "X24n0467_009:0747a07": "來妙意。正如猶道休將境示人相似。昔僧問趙州",
    "X24n0467_009:0747a08": "曰。如何是祖師西來意。州云。庭前栢樹子。僧曰。和",
    "X24n0467_009:0747a09": "尚莫將境示人。州云。吾不將境示人。僧復曰。如何",
    "X24n0467_009:0747a10": "是西來意。州云。庭前柏樹子。此僧不會。却問廣教",
    "X24n0467_009:0747a11": "曰。某甲問西來意。趙州道庭前栢樹子。他只將境",
    "X24n0467_009:0747a12": "示某甲。教云。我不辭與汝道。汝還信得及麼。僧曰。",
    "X24n0467_009:0747a13": "爭敢不信。教云。汝試問我。僧曰。如何是西來意。教",
    "X24n0467_009:0747a14": "云。簷頭水滴聲歷。其僧悟入。遂述偈曰。簷頭水滴。",
    "X24n0467_009:0747a15": "分明歷歷。打破乾坤。當下心息。更不疑也。",
    "X24n0467_009:0747a16": "　極樂家鄉甚妙哉　　無諸憂苦樂常諧",
    "X24n0467_009:0747a17": "　因談果海圓音徹　　時禮金容歸去來",
    "X24n0467_009:0747a18": "前二句。言西方極樂世界。境妙無諸眾苦。所以楊",
    "X24n0467_009:0747a19": "無為曰。唯是淨邦。更無諸苦。蓮苞托質。無生苦也。",
    "X24n0467_009:0747a20": "寒暑不侵。無老苦也。身離分段。無病苦也。壽命無",
    "X24n0467_009:0747a21": "量。無死苦也。無父母妻子。無愛別離苦也。上善人",
    "X24n0467_009:0747a22": "聚。無怨憎苦也。華裓香食。珍寶受用。無求不得苦",
    "X24n0467_009:0747a23": "也。無諸憂苦。可謂真樂也。後二句。言西方人。勝此",
    "X24n0467_009:0747a24": "土凡夫。既生彼國。時時見佛聞法。即證無生。遂得",
    "X24n0467_009:0747b01": "補處。因談果海者。即彌陀因中。發四十八種願。果",
    "X24n0467_009:0747b02": "上不捨因門。而接引凡夫往生。即得聞法。瞻禮金",
    "X24n0467_009:0747b03": "容。可謂圓修圓證之行人也。",
    "X24n0467_009:0747b04": "金剛般若。六度根源。內外最牢堅。三千大千。萬古流",
    "X24n0467_009:0747b05": "傳。",
    "X24n0467_009:0747b06": "此科。金剛般若經後題。以金剛般若之智。為六度",
    "X24n0467_009:0747b07": "之根源。乃至一切萬行。皆因般若真智成立。故五",
    "X24n0467_009:0747b08": "度如盲。般若如導。所以布施無般若。惟得一世榮。",
    "X24n0467_009:0747b09": "後世受餘殃。持戒無般若。暫生上欲界。還墮泥犁",
    "X24n0467_009:0747b10": "中。忍辱無般若。報得端正形。不證寂滅忍。精進無",
    "X24n0467_009:0747b11": "般若。徒興生滅功。不趣真常果。禪定無般若。但行",
    "X24n0467_009:0747b12": "欲界禪。不如金剛定。萬善無般若。空成有漏因。不",
    "X24n0467_009:0747b13": "契無為果也。內外牢堅者。以此般若。既為六度根",
    "X24n0467_009:0747b14": "源。則內之六根。外之六塵。無非般若智用。故云。內",
    "X24n0467_009:0747b15": "外最堅也。三千大千等者。以斯金剛般若經。非為",
    "X24n0467_009:0747b16": "此土流通。而萬億四天下。皆悉流通。故云。萬古流",
    "X24n0467_009:0747b17": "傳也。",
    "X24n0467_009:0747b18": "雙林默語。祖祖重宣。開六悟入。眾生大有緣。",
    "X24n0467_009:0747b19": "雙林默語等者。以此道。唯可以心傳。不立於文字。",
    "X24n0467_009:0747b20": "故世尊拈華。而妙心。傳與迦葉。謂之默契真心。自",
    "X24n0467_009:0747b21": "迦葉已來。祖祖相傳。重宣此道。至於一花五葉。千",
    "X24n0467_009:0747b22": "花競秀。潛通後進。直接上根。故有瞬目揚眉。擎拳",
    "X24n0467_009:0747b23": "竪指。或行棒喝。竪拂拈搥。或持叉張弓。輥裘舞笏。",
    "X24n0467_009:0747b24": "或拽石搬土。打鼓吹毛。或一默一言。一呼一笑。乃",
    "X24n0467_009:0747c01": "至種種方便。皆是親切為人。於動靜中。顯示無言",
    "X24n0467_009:0747c02": "之道也。開示悟入等者。以宗教隱顯雖殊。同一開",
    "X24n0467_009:0747c03": "示其理。而行人各各悟入之處。皆不異也。溫陵曰。",
    "X24n0467_009:0747c04": "開者。破無明之封蔀。示者。指所迷之真體。悟者。豁",
    "X24n0467_009:0747c05": "然洞視。入者。深造自得也。又曰。開即道慧智。示即",
    "X24n0467_009:0747c06": "道種智。悟即一切智。入即一切種智也。眾生既悟",
    "X24n0467_009:0747c07": "此智。豈非大有因緣也。",
    "X24n0467_009:0747c08": "　說破無生話　　決定往西方　　彌陀極樂國",
    "X24n0467_009:0747c09": "　常聞般若香",
    "X24n0467_009:0747c10": "前二句。科家意云。我以此經科儀。如斯開示。講演",
    "X24n0467_009:0747c11": "分明。可謂。說破無生之話也。若有行人。信解受持。",
    "X24n0467_009:0747c12": "讀誦演說。見聞隨喜。永除四相。獨顯一真。決定往",
    "X24n0467_009:0747c13": "生。西方極樂世界也。後二句。言彌陀國中。受用境",
    "X24n0467_009:0747c14": "界。既見彌陀。常聞般若微妙之法。故般若是諸佛",
    "X24n0467_009:0747c15": "母。出生自性彌陀。所以生淨土者。祇聞佛功德香。",
    "X24n0467_009:0747c16": "不聞二乘之香。入簷蔔林。惟聞簷蔔香。不聞餘香。",
    "X24n0467_009:0747c17": "故優曇曰。一句彌陀自主張。更無一法可思量。明",
    "X24n0467_009:0747c18": "明徑指歸家路。優鉢華開徧界香。",
    "X24n0467_009:0747c19": "觀之為言。內心覺照。其在般若心經。則首云。觀自在",
    "X24n0467_009:0747c20": "菩薩。行深般若波羅蜜多時。照見五蘊皆空。在此經。",
    "X24n0467_009:0747c21": "則終以如是觀。如發菩提心者。印證諸法空義。學者",
    "X24n0467_009:0747c22": "勿以肉眼觀之而會之。則為親參黃面矣。凡諸聞者。",
    "X24n0467_009:0747c23": "莫不頓然開悟。無量歡喜。信而受之。奉而行之。且道",
    "X24n0467_009:0747c24": "信受奉行。箇甚麼。",
    "X24n0467_009:0748a01": "此科經中。應作如是觀之義。故觀之為言者。即訓",
    "X24n0467_009:0748a02": "釋之言也。觀之一字。訓為內心覺照之義。此之覺",
    "X24n0467_009:0748a03": "照。即今經末云。應作如是觀。即是圓融三觀也。其",
    "X24n0467_009:0748a04": "在般若心經者。其者指法之辭。指此觀之一字。即",
    "X24n0467_009:0748a05": "在般若心經。甚詳。所言心者。玄奘大師云。若歷事",
    "X24n0467_009:0748a06": "備陳。言過二十萬頌。若撮其樞要。理盡一十四行。",
    "X24n0467_009:0748a07": "心顯要妙所歸者。六百卷之中心。故云歸也。盖以",
    "X24n0467_009:0748a08": "彼心經。例此金剛經。亦六百卷之中心也。則首云。",
    "X24n0467_009:0748a09": "觀自在菩薩者。即指能觀之行人。觀者。即觀照之",
    "X24n0467_009:0748a10": "智慧也。自在者。即無拘無滯。謂之自在。以菩薩。運",
    "X24n0467_009:0748a11": "權實無礙之智。照空色融通之境。冥神心於真空。",
    "X24n0467_009:0748a12": "所不能滯。及耳目於聲色所不能礙。故云。自在菩",
    "X24n0467_009:0748a13": "薩也。行深般若波羅蜜多時者。明菩薩所觀之境。",
    "X24n0467_009:0748a14": "所行之行也。深即簡別義。非二乘之淺行。即菩薩",
    "X24n0467_009:0748a15": "甚深之般若。能觀之觀智。時者。即菩薩超觀之時",
    "X24n0467_009:0748a16": "也。照見五蘊皆空者。此菩薩以深般若。能觀之智。",
    "X24n0467_009:0748a17": "照見五蘊。所觀之境也。色蘊者。即五根六塵最粗。",
    "X24n0467_009:0748a18": "受想行者。此三蘊為心所。識蘊為心王。此之四蘊。",
    "X24n0467_009:0748a19": "最極微細。難斷難空。今言五蘊皆空。即法空也。然",
    "X24n0467_009:0748a20": "大乘菩薩。先觀法空。而能依之我。任運自空。即人",
    "X24n0467_009:0748a21": "空也。在此經等者。明所修之觀智。以此金剛經中",
    "X24n0467_009:0748a22": "之妙觀。例彼心經中之覺照也。如發菩提心者。明",
    "X24n0467_009:0748a23": "菩薩所發之大心也。此金剛經中發菩提心者。即",
    "X24n0467_009:0748a24": "彼心經中觀自在菩薩。乃至云。依般若故得阿耨",
    "X24n0467_009:0748b01": "菩提是也。印證諸法空義者。明所空諸法也。謂此",
    "X24n0467_009:0748b02": "二經。皆是大般若經所攝之部分。以斯二經校之。",
    "X24n0467_009:0748b03": "既部分同。則觀照亦同。發大心亦同。所空諸法亦",
    "X24n0467_009:0748b04": "同。所以印證諸法皆同。然法空義者。宗鏡云。一者",
    "X24n0467_009:0748b05": "三輪體空。檀波羅蜜實相也。二者罪性本空。尸波",
    "X24n0467_009:0748b06": "羅蜜實相也。三者三心安忍。羼波羅蜜實相也。四",
    "X24n0467_009:0748b07": "者勤修善法。精波羅蜜實相也。五者心不亂味。禪",
    "X24n0467_009:0748b08": "波羅蜜實相也。六者非境非智。智波羅蜜實相也。",
    "X24n0467_009:0748b09": "以擴而充之。萬法無非實相真空。故云。印證諸法",
    "X24n0467_009:0748b10": "空義也。學者勿以肉眼觀之等者。乃科家誡行人。",
    "X24n0467_009:0748b11": "不可以肉眼觀之。凡意會之。謂。隔紙膜不能見外",
    "X24n0467_009:0748b12": "物。隔皮膚不能見五臟。既有此礙。豈能照見諸法",
    "X24n0467_009:0748b13": "皆空也。似前二經之中。菩薩皆以般若智慧為眼。",
    "X24n0467_009:0748b14": "亦名爍迦羅金剛堅固正眼。照窮諸法無非真空。",
    "X24n0467_009:0748b15": "學者若能如斯觀之。則為親參黃面世尊。以法空",
    "X24n0467_009:0748b16": "即是見佛也。凡諸聞者莫不頓然開悟等者。凡一",
    "X24n0467_009:0748b17": "切行人。若以智眼觀諸法空。則頓然明了自性。便",
    "X24n0467_009:0748b18": "能信受奉行。方是親見如來。親聞法要。親自流通。",
    "X24n0467_009:0748b19": "天上人間利澤羣生也。且道信受奉行箇甚麼者。",
    "X24n0467_009:0748b20": "此是科家手眼。徵問行人。如前來要人信受奉行。",
    "X24n0467_009:0748b21": "端的奉行個甚麼道理。而下文伸答也。",
    "X24n0467_009:0748b22": "　觸目對揚真般若　　山河全露法王身",
    "X24n0467_009:0748b23": "此二句。答上之辭。若解信受奉行。即是般若真心",
    "X24n0467_009:0748b24": "信之。故觸目見色。對揚般若。所以青青翠竹總是",
    "X24n0467_009:0748c01": "真如。鬱鬱黃花無非般若。大地山河全露法王之",
    "X24n0467_009:0748c02": "身。此明諸法依真而起。法法全是真心。可謂。溪聲",
    "X24n0467_009:0748c03": "常瀉空王偈。山色全彰古佛心。",
    "X24n0467_009:0748c04": "　五千來字妙難量　　八百餘家解謾詳",
    "X24n0467_009:0748c05": "　珍重諸人休外覓　　回光直下自承當",
    "X24n0467_009:0748c06": "前二句。明金剛經始末經題。三十二分字數。共計",
    "X24n0467_009:0748c07": "五千一百七十五字。及昭明科目。二百五十七字。",
    "X24n0467_009:0748c08": "總該五千四百三十二字。故云。五千來字。妙難量",
    "X24n0467_009:0748c09": "者。以此金經。深含妙理。人難測量也。八百餘家者。",
    "X24n0467_009:0748c10": "當時譯經潤文。雖有八百之人。不曾詳細解明。與",
    "X24n0467_009:0748c11": "人指出。故云。解謾詳也。後二句。指出妙難量之義。",
    "X24n0467_009:0748c12": "所以珍重諸人。須要消歸自己。故休外覓。要人回",
    "X24n0467_009:0748c13": "光返照。見自本心。直下承當。不離動靜。於一切見",
    "X24n0467_009:0748c14": "聞覺知處。明了無疑。是為直下承當也。",
    "X24n0467_009:0748c15": "　鬼神稽首聽經聲　　妙悟圓通萬法明",
    "X24n0467_009:0748c16": "　從此諸人如會得　　這迴更不問前程",
    "X24n0467_009:0748c17": "前二句。以此經。獨顯真空。頓除色相。故鬼神稽首",
    "X24n0467_009:0748c18": "聽之。無不獲益。悉得妙悟圓通。萬法皆明也。後二",
    "X24n0467_009:0748c19": "句。科家指示行人。若於此經。直下會得般若真智。",
    "X24n0467_009:0748c20": "勝過鬼神異類。而得直成佛果。故云。這迴不必問",
    "X24n0467_009:0748c21": "前程也。",
    "X24n0467_009:0748c22": "　人身得處最為難　　莫把浮生過等閒",
    "X24n0467_009:0748c23": "　須藉金剛三昧力　　直教打破死生關",
    "X24n0467_009:0748c24": "前二句。歎人身難得。如須彌山。輥芥投針相似。故",
    "X24n0467_009:0749a01": "最為難也。既知人身難得。今已得之。須要生難遭",
    "X24n0467_009:0749a02": "想。不可虗度光陰。空延歲月也。後二句。科家指示",
    "X24n0467_009:0749a03": "行人。須借金剛三昧定力。斷除無始已來。俱生無",
    "X24n0467_009:0749a04": "明。一切煩惱。方得出離生死。古德云。百年只在暫",
    "X24n0467_009:0749a05": "時間。莫把光陰當等閒。努力修行成佛易。今生錯",
    "X24n0467_009:0749a06": "過出頭難。無常忽到教誰替。有債元來用自還。若",
    "X24n0467_009:0749a07": "要不經閻老案。祇須參透祖師關。",
    "X24n0467_009:0749a08": "三十二分。分分全真。言下好惺惺。四流浪息。六國安",
    "X24n0467_009:0749a09": "寧。",
    "X24n0467_009:0749a10": "此科三十二分之文言。此一部金剛經。從正宗中",
    "X24n0467_009:0749a11": "第二分善現請問。云何應住。云何降伏其心。佛答",
    "X24n0467_009:0749a12": "發菩提心者。應如是住。如是降伏其心。第三分中。",
    "X24n0467_009:0749a13": "住中降伏。第四方中。修中降伏。從第五分至末。唯",
    "X24n0467_009:0749a14": "一降伏。而斷二十七疑。以該安住修行。盖二十七",
    "X24n0467_009:0749a15": "種。疑妄已空。真空妙道。於斯明矣。故分分皆是真",
    "X24n0467_009:0749a16": "如妙理。至於字字皆是真如。十方法界色色皆真。",
    "X24n0467_009:0749a17": "故云。分分全真也。科家恐人。於斯錯過。故指示云。",
    "X24n0467_009:0749a18": "雖是分分全真。須要行人。言下惺悟。句前知歸。便",
    "X24n0467_009:0749a19": "得四流浪息。六國安寧。言四流者。即欲流。有流。無",
    "X24n0467_009:0749a20": "明流。見流也。六國者。迷時於六根境內。各有一類",
    "X24n0467_009:0749a21": "心心所法。心識。於自境中取捨未休。如國有賊。不",
    "X24n0467_009:0749a22": "得安靜。今則因經證理。達妄全真。生死之流。於是",
    "X24n0467_009:0749a23": "則息。六根之賊。於是則滅。故得心王安寧也。",
    "X24n0467_009:0749a24": "朝看暮轉。拔楔抽釘。春雷震嚮。推倒望州亭。",
    "X24n0467_009:0749b01": "此一節。明此經。雖是分分皆真。須要行人。二六時",
    "X24n0467_009:0749b02": "中。孜孜切切。常在於此。得義忘言。朝看暮轉。方得",
    "X24n0467_009:0749b03": "分明。了諸法空人空。自殞二執。自絕二障。亦忘二",
    "X24n0467_009:0749b04": "空。真如於斯明矣。故喻拔楔抽釘也。春雷震嚮等",
    "X24n0467_009:0749b05": "者。前云。言下惺惺不昧。即得四流浪息。六國安寧。",
    "X24n0467_009:0749b06": "此又喻春雷震嚮推倒州亭。以古誌書云。十里一",
    "X24n0467_009:0749b07": "亭。百里一跕。今或七十里。八十里。亦為一跕也。而",
    "X24n0467_009:0749b08": "行路之人。一程望一程。一跕望一跕。而進之。以此",
    "X24n0467_009:0749b09": "而比於修行人。進道階級也。所言推倒者。欲使行",
    "X24n0467_009:0749b10": "人。忘却階級。不歷修證。不涉途程。歸家穩坐。所謂。",
    "X24n0467_009:0749b11": "眼中撥盡黃金屑。觸處縱橫鳥道玄。",
    "X24n0467_009:0749b12": "　見色非干色　　聞聲不是聲　　色聲不礙處",
    "X24n0467_009:0749b13": "　親到法王城",
    "X24n0467_009:0749b14": "前二句。要令行人。於聲色中。返聞自性。返見真理。",
    "X24n0467_009:0749b15": "眼雖見色。心非干色。耳雖聽聲。意不著聲。古德云。",
    "X24n0467_009:0749b16": "祇此見聞非見聞。更無聲色可呈君。箇中若了全",
    "X24n0467_009:0749b17": "無事。體用何妨分不分。後二句。果能聲色不礙。即",
    "X24n0467_009:0749b18": "得親到法王之城。深入真如之理。六根門頭縱橫",
    "X24n0467_009:0749b19": "自在。所謂。回光返照便歸來。廓達靈光無向背。",
    "X24n0467_009:0749b20": "○般若無盡藏真言。",
    "X24n0467_009:0749b21": "【經】納謨薄伽伐帝鉢剌若(至)三蜜栗知佛社曳娑訶。",
    "X24n0467_009:0749b22": "佛言。如是真言。是諸佛母。能誦持者。一切罪滅。常",
    "X24n0467_009:0749b23": "見諸佛。得宿命智。所聞正法總持不忘。疾證無上",
    "X24n0467_009:0749b24": "正等菩提。",
    "X24n0467_009:0749c01": "今同善眾。共閱最上乘經。慶幸今辰佛事。時當滿散。",
    "X24n0467_009:0749c02": "普集良因。莊嚴會首之福田。成就無窮之善果。此事",
    "X24n0467_009:0749c03": "且止。試問諸人。這一場公案。作麼生施行。還會得麼。",
    "X24n0467_009:0749c04": "拈起則佛覷不破。展開則法界難藏。若能直下承當。",
    "X24n0467_009:0749c05": "管取本來具足。雖然如是。猶涉途程。且道即今兩手",
    "X24n0467_009:0749c06": "分付。又作麼生。",
    "X24n0467_009:0749c07": "首一節。乃科主。撫安在會眾善人等。同臨眼見耳",
    "X24n0467_009:0749c08": "聞。共閱金經般若。乃最上大乘教。如來。為發大乘",
    "X24n0467_009:0749c09": "者說也。次節。慶幸今辰佛事等者。科家意云。此金",
    "X24n0467_009:0749c10": "剛經。千生罕遇。萬劫難逢。今建道場。同共披閱。科",
    "X24n0467_009:0749c11": "判講演。豈非慶幸。今辰佛事時當滿散等者。乃是",
    "X24n0467_009:0749c12": "科判此經之時。正當圓滿將散。所以普集良因。普",
    "X24n0467_009:0749c13": "令見聞隨喜。受持讀誦講演開示。俱獲良因。無盡",
    "X24n0467_009:0749c14": "功德也。莊嚴會首等者。以前來科判講演無盡功",
    "X24n0467_009:0749c15": "德。先當回向會首之福田。言會首者。如來說法三",
    "X24n0467_009:0749c16": "百餘會。皆有會首。華嚴七處九會。各有會首。今經",
    "X24n0467_009:0749c17": "以善現為會首。而以般若轉教菩薩。各各授記作",
    "X24n0467_009:0749c18": "佛。而善現蒙佛授記。號名相如來。自他皆成菩提。",
    "X24n0467_009:0749c19": "利莫大焉。故云。成就無窮之善果。今之會首。因果",
    "X24n0467_009:0749c20": "亦然。此事且止等者。科家意云。上來科判回向等",
    "X24n0467_009:0749c21": "事且止。向下自彰手眼。審問大眾這二場公案。作",
    "X24n0467_009:0749c22": "麼生施行。試問此理如何施設。還會得麼。要人急",
    "X24n0467_009:0749c23": "須著眼。下文發明此理。拈起則佛覷不破者。以此",
    "X24n0467_009:0749c24": "理。沒踪跡。斷消息。三光猶未照。五眼尚難窺。展開",
    "X24n0467_009:0750a01": "則法界難藏者。以此理。逼塞乾坤。充滿法界。所謂",
    "X24n0467_009:0750a02": "法法不隱藏。古今常顯露。山河及大地。全露法王",
    "X24n0467_009:0750a03": "身。若能直下承當等者。科家誡勉行人。我今拈此",
    "X24n0467_009:0750a04": "公案。當面直指。汝等諸人。若能直下承當此理。管",
    "X24n0467_009:0750a05": "取本來具足。人人本有。個個不無。在聖不增。在凡",
    "X24n0467_009:0750a06": "不減。不從千聖借。豈向萬機求。是汝本有之道也。",
    "X24n0467_009:0750a07": "雖然如是等者。乃科家拈情。吾今拈提公案。猶涉",
    "X24n0467_009:0750a08": "途程。所以洞山守初曰。若論此事。放行則曹溪路",
    "X24n0467_009:0750a09": "上月白風清。把住則少室峰前雲收霧倦。如斯話",
    "X24n0467_009:0750a10": "會。已涉言詮。六祖云。祇此不立兩字。早是文墨。道",
    "X24n0467_009:0750a11": "個單傳直指。已落曲垂。經云。但凡言說。皆屬方便。",
    "X24n0467_009:0750a12": "且道即今兩手分付等者。即今兩手分付。恐抄錄",
    "X24n0467_009:0750a13": "者悞之。應是不涉途程一句。又作麼生。此是科家",
    "X24n0467_009:0750a14": "徵問。向下伸答是也。",
    "X24n0467_009:0750a15": "　言言見諦言非有　　句句超宗句本無",
    "X24n0467_009:0750a16": "此二句。答上不涉途程之義。此明道本無言。借言",
    "X24n0467_009:0750a17": "顯道。行人若能言言見諦。則不見有言。而唯見真",
    "X24n0467_009:0750a18": "理。可謂得義忘言。得魚忘筌也。下句。理借文句發",
    "X24n0467_009:0750a19": "明。行人若能句句超宗。於理無住。不見有句無句。",
    "X24n0467_009:0750a20": "而唯見中和之道也。川老頌曰。有相有求皆是妄。",
    "X24n0467_009:0750a21": "無形無見墮偏枯。堂堂密密何曾間。一道寒光爍",
    "X24n0467_009:0750a22": "太虗。超字。恐錄者而訛。當作朝字。智者再詳。",
    "X24n0467_009:0750a23": "　金剛本體湛然虗　　把斷牢關一物無",
    "X24n0467_009:0750a24": "　若要山僧通線路　　諸人收取護身符",
    "X24n0467_009:0750b01": "上二句。頌金剛經後題。言此經中所詮之理。乃是",
    "X24n0467_009:0750b02": "真如本體。清淨妙性。湛然空虗也。既是湛然空虗。",
    "X24n0467_009:0750b03": "於真如體上。了無一物。所以把斷牢關不通凡聖。",
    "X24n0467_009:0750b04": "故般若如太阿劍。觸之則喪身失命。似大火聚。燎",
    "X24n0467_009:0750b05": "之則燒破面門。十方無壁落。四面亦無門。初自五",
    "X24n0467_009:0750b06": "蘊。終至無上菩提。中間無有一法不空。故云。一物",
    "X24n0467_009:0750b07": "無也。下二句。科家意云。我如斯頌。若有人問。把斷",
    "X24n0467_009:0750b08": "牢關一物無處。請師通一線路。我向他道。若要山",
    "X24n0467_009:0750b09": "僧通達一線之路。汝等諸人。當收護身之符。即指",
    "X24n0467_009:0750b10": "金剛經中。所詮真理。若能會得。乃是脫生死法。出",
    "X24n0467_009:0750b11": "世之良方也。",
    "X24n0467_009:0750b12": "　閻王本是平等君　　不愛民財祇取人",
    "X24n0467_009:0750b13": "　陰司若用錢打當　　貧者先亡富者存",
    "X24n0467_009:0750b14": "此四句。明地府十王。乃是菩薩化現。所以至公無",
    "X24n0467_009:0750b15": "私。外現威惡之相。內懷慈愍之心。既是菩薩。豈愛",
    "X24n0467_009:0750b16": "錢財打當。故稱平等君也。觀佛三昧經云。化閻羅",
    "X24n0467_009:0750b17": "大王。告勑獄中痴人。昔造五逆十惡。命終生此阿",
    "X24n0467_009:0750b18": "鼻。汝今應當發菩提心。歸投三寶。將諸鬼等稱南",
    "X24n0467_009:0750b19": "無佛。承佛恩力。尋即命終。生四天中。生彼天已。發",
    "X24n0467_009:0750b20": "菩提心。故知閻羅王等皆大菩薩。所以教化地獄。",
    "X24n0467_009:0750b21": "既是菩薩。豈愛財耶。夫論作罪之人。命終之後。牛",
    "X24n0467_009:0750b22": "頭獄卒錄其精神。在閻羅王前。辯覈是非。當爾之",
    "X24n0467_009:0750b23": "時。一切冤對皆來證據。不可以錢財寶貨。囑託求",
    "X24n0467_009:0750b24": "脫。杳杳冥冥。恩赦無期。於是閻羅王。切齒訶責。將",
    "X24n0467_009:0750c01": "付地獄。歷無窮劫求出莫由。此事不遠不關他人。",
    "X24n0467_009:0750c02": "正是我身自作自受。父子雖親。一旦對至。無代受",
    "X24n0467_009:0750c03": "者。可謂。明明公道終難隱。暗暗私情到了知。古德",
    "X24n0467_009:0750c04": "云。盡說修行不在遲。今生還有後生期。三途一報",
    "X24n0467_009:0750c05": "五千劫。出明頭來是幾時。",
    "X24n0467_009:0750c06": "　西方極樂景幽深　　寶網光騰百萬尋",
    "X24n0467_009:0750c07": "　菩薩為鄰談妙旨　　聲聞作伴演圓音",
    "X24n0467_009:0750c08": "前二句。言西方景致幽深。佛言阿彌陀佛剎中。復",
    "X24n0467_009:0750c09": "有無量寶網彌覆其剎。皆以金銀珍珠。百千雜寶。",
    "X24n0467_009:0750c10": "奇妙莊嚴。周匝四面垂以寶鈴。光色晃耀。有百萬",
    "X24n0467_009:0750c11": "尋。盡極嚴麗。亦有自然德風徐動。不寒不暑。柔輭",
    "X24n0467_009:0750c12": "溫和。不速不遲。吹諸寶樹。及諸寶鈴。演發無量微",
    "X24n0467_009:0750c13": "妙法音。流布萬種清雅德香。其有聞者。塵勞垢習",
    "X24n0467_009:0750c14": "自然不生。風觸其身皆得快樂也。後二句。謂西方",
    "X24n0467_009:0750c15": "世界。諸大菩薩。聲聞之眾。既皆浴已。或在地上。講",
    "X24n0467_009:0750c16": "經者。誦經者。說經者。授經者。或虗空中。講經者。誦",
    "X24n0467_009:0750c17": "經者。說經者。授經者。有得須陀洹者。乃至阿羅漢",
    "X24n0467_009:0750c18": "者。得不退地菩薩。莫不欣然適意而悅。得與諸上",
    "X24n0467_009:0750c19": "善人。俱會一處。與菩薩為鄰。聲聞作伴。同談妙旨。",
    "X24n0467_009:0750c20": "共演圓音。",
    "X24n0467_009:0750c21": "良緣眾等。聊聽些箇。般若大摩訶。行住坐臥。不離這",
    "X24n0467_009:0750c22": "箇。",
    "X24n0467_009:0750c23": "此科。大摩訶般若經題言。良者善也。緣者。指講演",
    "X24n0467_009:0750c24": "聽受之緣也。眾者。即在會四眾之行人也。聊聽些",
    "X24n0467_009:0751a01": "箇者。科家誡勉眾等。諦實而聽。此大摩訶般若。即",
    "X24n0467_009:0751a02": "真空大智慧。目性分中本有真經。一向塵埋。迷而",
    "X24n0467_009:0751a03": "不知。吾今勸汝諦實聽信也。行住坐臥等者。此大",
    "X24n0467_009:0751a04": "般若真如妙性。只在諸人。行住坐臥四威儀中。動",
    "X24n0467_009:0751a05": "靜不離也。大人云。一切心中有法王。行住坐臥露",
    "X24n0467_009:0751a06": "堂堂。聲求色見空勞攘。笑倒東村孟八郎。",
    "X24n0467_009:0751a07": "人人本具。非我非他。諸人薦取。今生休蹉過。",
    "X24n0467_009:0751a08": "此一節。呈前般若大智。既是坐臥不離。豈非人人",
    "X24n0467_009:0751a09": "本具。自性圓明。故非我非他也。古德云。無相家風",
    "X24n0467_009:0751a10": "本現成。人人心地發光明。豁開自己神通藏。受用",
    "X24n0467_009:0751a11": "無窮出世人。諸人薦取者。科家要人。不可蹉過此",
    "X24n0467_009:0751a12": "理。既是當人本具。應須直下薦取。故云。今生休蹉",
    "X24n0467_009:0751a13": "過。可謂。此身不向今生度。更待何時度此身。",
    "X24n0467_009:0751a14": "　摩訶空最大　　最大是摩訶　　般若波羅蜜",
    "X24n0467_009:0751a15": "　撒手見彌陀",
    "X24n0467_009:0751a16": "此節。明摩訶般若心經之題。上二句。明摩訶最大。",
    "X24n0467_009:0751a17": "以此摩訶真空最大者。言心真如門中。示摩訶衍",
    "X24n0467_009:0751a18": "體。即是體大。乃諸佛眾生之心也。即此最大是摩",
    "X24n0467_009:0751a19": "訶者。牒上最大之義。言心生滅門中。示摩訶衍相。",
    "X24n0467_009:0751a20": "於自體相用中體大也。然於一心法中。兩言其體",
    "X24n0467_009:0751a21": "大者。盖以般若智之大。彌綸法界。細入微塵。縱脫",
    "X24n0467_009:0751a22": "凡證聖而妙體凝常。雖入死出生而真心不變。大",
    "X24n0467_009:0751a23": "包無外細入無內。故云。空最大也。下二句。明般若",
    "X24n0467_009:0751a24": "最大功能。以此大般若是能空之大智。世出世間。",
    "X24n0467_009:0751b01": "是所空之相法。故色相無邊。般若無際。此中祇言",
    "X24n0467_009:0751b02": "般若。而不云相者何耶。舉能空顯所空也。即生滅",
    "X24n0467_009:0751b03": "門中。三大之相大也。斯般若大智若有行人。於四",
    "X24n0467_009:0751b04": "威儀中。頓在目前。即得超出生死愛河。直到菩提",
    "X24n0467_009:0751b05": "彼岸。撒手見自性彌陀。舉步遊寂光淨土。此是生",
    "X24n0467_009:0751b06": "滅門中。三大之用大也。今言彌陀者。即本覺清淨",
    "X24n0467_009:0751b07": "真如。乃自性佛也。優曇頌曰。高超淨土勝娑婆。一",
    "X24n0467_009:0751b08": "步歸來快活多。常寂光中都坐斷塵塵剎剎見彌",
    "X24n0467_009:0751b09": "陀。",
    "X24n0467_009:0751b10": "摩訶般若波羅蜜多心經。",
    "X24n0467_009:0751b11": "此經。大般若經分所攝。故玄奘甞云。若歷事備陳。",
    "X24n0467_009:0751b12": "言過二十萬頌。若撮其樞要。理盡一十四行。心顯",
    "X24n0467_009:0751b13": "要妙所歸者。乃六百卷之中心。故云。心經也。",
    "X24n0467_009:0751b14": "夫欲了最上大乘。須具金剛正眼。看釋迦老與須菩",
    "X24n0467_009:0751b15": "提。顯大機。施大用。聚須彌山王等七寶。碎大千沙界",
    "X24n0467_009:0751b16": "若微塵。盡僧祇劫布施將來。獨最上乘無法可得。直",
    "X24n0467_009:0751b17": "得人天膽喪。魔外心寒。俱能捨命承當。依舊白雲萬",
    "X24n0467_009:0751b18": "里。",
    "X24n0467_009:0751b19": "此是科家。開示行人。夫欲了最上大乘。金剛經者。",
    "X24n0467_009:0751b20": "此經乃大乘終實之教。即般若大慧也。須具金剛",
    "X24n0467_009:0751b21": "堅固爍迦羅之正眼。照窮諸法體空。盡其底蘊。無",
    "X24n0467_009:0751b22": "不明了。方纔了此大乘之道也。看釋迦老與須菩",
    "X24n0467_009:0751b23": "提等者。明善現有九重請問。而如來以三十重問",
    "X24n0467_009:0751b24": "答。以斷二十七疑。皆是顯大機大用也。聚須彌山",
    "X24n0467_009:0751c01": "王等七寶者。牒前二十四分中。若三千大千世界。",
    "X24n0467_009:0751c02": "所有諸須彌山王。如是等七寶聚。有人持用布施。",
    "X24n0467_009:0751c03": "不如此經四句偈。為人演說。其福勝彼也。碎大千",
    "X24n0467_009:0751c04": "沙界若微塵者。牒前三十分中。若善男子。善女人。",
    "X24n0467_009:0751c05": "以三千大千世界。碎為微塵是微塵眾寧為多否",
    "X24n0467_009:0751c06": "也。盡僧祇劫布施將來者。牒前三十二分中。若有",
    "X24n0467_009:0751c07": "人以滿無量阿僧祇世界七寶持用布施不如為",
    "X24n0467_009:0751c08": "人演說四句之功也獨最上乘無法可得者。牒前",
    "X24n0467_009:0751c09": "如來與善現問答。顯出大機大用。以世界七寶布",
    "X24n0467_009:0751c10": "施。祇得有為之福。未離生死。獨最上乘無法可得",
    "X24n0467_009:0751c11": "者。牒前發菩提心菩薩。為人演說四句之偈。不取",
    "X24n0467_009:0751c12": "於相。如如不動。即是無法可得。心無所染。故勝前",
    "X24n0467_009:0751c13": "功德無量也。直得人天膽喪等者。此明無法可得",
    "X24n0467_009:0751c14": "之理。勝前布施之功。乃是最上大乘之道。非人天",
    "X24n0467_009:0751c15": "小機。天魔外道所及。故云。膽喪心寒也。俱能捨命",
    "X24n0467_009:0751c16": "承當者。科家教人。與最上一乘。捨命承當也。昔鄧",
    "X24n0467_009:0751c17": "隱峰。推車次。馬祖搌兩足。在路上坐。峰云。請祖收",
    "X24n0467_009:0751c18": "足。祖曰。已搌不縮。峰云。已進不退。峰乃推車。輾損",
    "X24n0467_009:0751c19": "祖脚。祖歸法堂。手執斧曰。適來輾損。老僧脚底僧",
    "X24n0467_009:0751c20": "出來。峰便出來於祖前。引頸受刃。祖擲斧子。如此",
    "X24n0467_009:0751c21": "捨命承當。真大丈夫也。依舊白雲萬里者。乃科家",
    "X24n0467_009:0751c22": "先縱後奪。若能於此大乘之道。捨命承當。還有個",
    "X24n0467_009:0751c23": "承當底心在。所以科主。道個白雲萬里。以此理。但",
    "X24n0467_009:0751c24": "有執著遠之遠矣。古人云。百丈有三訣。喫茶珍重",
    "X24n0467_009:0752a01": "歇。直下便承當。敢保君未徹。",
    "X24n0467_009:0752a02": "所以解此經者。八百餘家。頌此經者。不滿屈指。盖古",
    "X24n0467_009:0752a03": "人錯答一字。尚墮野狐。謬誦此經。應入地獄。宗鏡自",
    "X24n0467_009:0752a04": "惟不入地獄。何由拯濟羣生。既能為法忘軀。豈避彌",
    "X24n0467_009:0752a05": "天逆罪。橫按寶劍。重說偈言。摧涅槃心。滅正法眼。掃",
    "X24n0467_009:0752a06": "除知見。截斷命根。堪報不報之恩。用酬難酬之德。",
    "X24n0467_009:0752a07": "所以者。呈前起後之辭。科家意云。於最上乘直下",
    "X24n0467_009:0752a08": "承當。尚是於理轉遠。況今解此經者。譯人有八百",
    "X24n0467_009:0752a09": "餘家。皆是循行數墨逐句尋言。豈非遠乎。頌此經",
    "X24n0467_009:0752a10": "者不滿屈指者。言此般若經。當時翻譯場中。有八",
    "X24n0467_009:0752a11": "百人。解會其義者雖多。若論著書成頌者少。故不",
    "X24n0467_009:0752a12": "滿屈指者也。以滿其指者有五。不滿者三人而已。",
    "X24n0467_009:0752a13": "即傅大士。川老。科主。是也。盖古人錯答一字等者。",
    "X24n0467_009:0752a14": "乃科家設問難之辭。古人者。指前百丈。錯答。學人",
    "X24n0467_009:0752a15": "一字墮野狐身五百生盖以道眼未明。證性未圓",
    "X24n0467_009:0752a16": "見處偏枯。依文解義。而謬執邪解。僻說聖意。故於",
    "X24n0467_009:0752a17": "問答之時。不免有錯也。謬頌此經等者。有等之人。",
    "X24n0467_009:0752a18": "自恃天性明敏。善通文義。採取佛祖宗教語言。加",
    "X24n0467_009:0752a19": "以文彩效顰而作。緝成部卷。安置名題。流傳於世。",
    "X24n0467_009:0752a20": "若無道德戒行。發明見諦之處。皆成謬說壞亂正",
    "X24n0467_009:0752a21": "法。謂之誑談般若。瞎眾生眼。入阿鼻獄。吞噉鐵丸。",
    "X24n0467_009:0752a22": "無有出期也。我今科判此經。只恐凡情淺識。以思",
    "X24n0467_009:0752a23": "惟心。測度如來不思議智。有所差訛。招罪於己。故",
    "X24n0467_009:0752a24": "引錯答謬頌。而問焉。宗鏡自惟不入地獄等者。此",
    "X24n0467_009:0752b01": "是科主。自答難辭。我若不入地獄。何由拯濟羣生。",
    "X24n0467_009:0752b02": "涅槃經云。佛告迦葉菩薩。復入三途。拔其苦惱。一",
    "X24n0467_009:0752b03": "切趣中。脫未脫者。度未度者也。既能為法忌軀等",
    "X24n0467_009:0752b04": "者。科家意云。我今既弘大法。必然不顧形軀。豈避",
    "X24n0467_009:0752b05": "彌天五逆之罪也。昔提婆達多。推山壓佛。出佛身",
    "X24n0467_009:0752b06": "血。拳打華色比丘尼眼出。破和合僧。三逆重罪。入",
    "X24n0467_009:0752b07": "無間獄。佛告阿難言。提婆與汝。性均天倫。汝應問",
    "X24n0467_009:0752b08": "安。阿難承命。向阿鼻獄問訊云。汝安樂否。答曰。我",
    "X24n0467_009:0752b09": "雖在地獄。如三禪天樂佛又令問。還出地獄否。答",
    "X24n0467_009:0752b10": "曰。我待世尊來此獄中。我便出獄。阿難云。佛是三",
    "X24n0467_009:0752b11": "界大師。豈有入地獄分。提曰。佛既無入地獄分。我",
    "X24n0467_009:0752b12": "豈有出地獄時。盖謂提婆大權示現。為化眾生也。",
    "X24n0467_009:0752b13": "橫按寶劒重說偈言者。科家權衡在手。顯大機大",
    "X24n0467_009:0752b14": "用。以寶劒喻般若大智。能空聖解執情。重為說偈。",
    "X24n0467_009:0752b15": "此下文即偈也。摧涅槃心滅正法眼者。科家以金",
    "X24n0467_009:0752b16": "剛寶劒。將如來所傳涅槃妙心。正法眼藏。盡情摧",
    "X24n0467_009:0752b17": "滅。又言如來知見信解。亦併掃除。祇得截斷命根。",
    "X24n0467_009:0752b18": "不存凡聖。六祖謂智常偈曰。不見一法存無見。大",
    "X24n0467_009:0752b19": "似浮雲遮日面。不知一法守空知。還如太虗生閃",
    "X24n0467_009:0752b20": "電。此之知見瞥然興。錯認何曾解方便。汝當一念",
    "X24n0467_009:0752b21": "忽知非。自己靈光常顯現。堪報不報之恩等者。科",
    "X24n0467_009:0752b22": "家意謂。我以無切用智。掃除聖解之情堪報我佛",
    "X24n0467_009:0752b23": "未報之恩。用酬佛祖難酬之德。所以說法度生者。",
    "X24n0467_009:0752b24": "滿佛之願。報佛之恩也。",
    "X24n0467_009:0752c01": "　四十九年成露布　　五千餘卷盡言詮",
    "X24n0467_009:0752c02": "　妙明一句威音外　　折角泥牛雪裏眠",
    "X24n0467_009:0752c03": "前二句。明佛出世說法四十九年。談經三百餘會。",
    "X24n0467_009:0752c04": "而有三乘五教。皆是隨機所說。故成露布。如天子",
    "X24n0467_009:0752c05": "不封之書也。共有五千餘卷。其中盡是言詮。以文",
    "X24n0467_009:0752c06": "字是能詮之教體。真如是所詮之理性。故云。言詮",
    "X24n0467_009:0752c07": "也。後二句。顯妙明真心一句。貝葉收不盡超過威",
    "X24n0467_009:0752c08": "音之外。以此心。正如折角泥牛雪裏而眠此明尊",
    "X24n0467_009:0752c09": "貴人。全居那畔。正位一色也。此四句頌。乃是僧問",
    "X24n0467_009:0752c10": "百岩。如何是教。岩曰。貝葉收不盡。所以丹霞。頌此",
    "X24n0467_009:0752c11": "四句也。",
    "X24n0467_009:0752c12": "　阿彌陀佛色光輝　　白毫宛轉五須彌",
    "X24n0467_009:0752c13": "　頂上旋螺青絲髮　　三十二種相巍巍",
    "X24n0467_009:0752c14": "此四句。頌佛相好光明。欲令行人起觀思惟。若能",
    "X24n0467_009:0752c15": "一一觀想分明即得上品上生。親得見佛。觀經云。",
    "X24n0467_009:0752c16": "無量壽佛身。如百千萬億。夜魔天金色光明。高六",
    "X24n0467_009:0752c17": "十萬億。那由他由旬。白毫右旋。如五須彌山高。然",
    "X24n0467_009:0752c18": "佛青蓮目。如四大海。毛孔光。如一須彌山圓光。如",
    "X24n0467_009:0752c19": "百億三千大千世界大。八萬四千相好具足勝過",
    "X24n0467_009:0752c20": "一切諸佛相好。故云。種相巍巍也。",
    "X24n0467_009:0752c21": "　銷唱金經滿散緣　　回施今辰福無邊",
    "X24n0467_009:0752c22": "　合會眾等齊修證　　見聞熏種已周圓",
    "X24n0467_009:0752c23": "前二句。科家意云。我今銷釋演唱科判。此一卷金",
    "X24n0467_009:0752c24": "剛經。圓滿將散功德因緣。祇以四句偈。回施今辰",
    "X24n0467_009:0753a01": "眾等。勝過河沙七寶布施。百千萬億倍功德。何況",
    "X24n0467_009:0753a02": "全此一經功德。豈可窮盡。故云。福無邊也。後二句。",
    "X24n0467_009:0753a03": "科家普勸合會眾等修進。意云。若有行人欲要脩",
    "X24n0467_009:0753a04": "證者。此一經中。雖有三十二分。二十七疑。而其中",
    "X24n0467_009:0753a05": "唯住修降伏。是脩證之緊要也。果能或念佛。或參",
    "X24n0467_009:0753a06": "禪。祇是先要降伏妄心。而後修無住之行。安住大",
    "X24n0467_009:0753a07": "乘菩提心。故以斯大乘金剛種子。願今見者聞者",
    "X24n0467_009:0753a08": "熏此種子。納在八識田中。已為成佛之種。故云。周",
    "X24n0467_009:0753a09": "圓也。",
    "X24n0467_009:0753a10": "道場圓滿。不可思議。人人用心機。銷唱金經。佛聖徧",
    "X24n0467_009:0753a11": "知。上祝",
    "X24n0467_009:0753a12": "皇王。聖壽萬歲。法界有情。同生極樂國。",
    "X24n0467_009:0753a13": "科家以此經。三十二分。次第宣揚。科判演唱已周。",
    "X24n0467_009:0753a14": "故云。圓滿。斯金剛般若經。稱性之談。故云。不可思",
    "X24n0467_009:0753a15": "議亦勸進修。人人當可。於不思議法。用心也。機者。",
    "X24n0467_009:0753a16": "弩牙也。即心之妙用。故云。心機也。銷唱金經佛聖",
    "X24n0467_009:0753a17": "徧知者。科家望佛證明也。意云。我今銷釋演唱此",
    "X24n0467_009:0753a18": "金剛經。望佛聖徧知冥加守護盖以此經。一切諸",
    "X24n0467_009:0753a19": "佛。及諸佛阿耨多羅三藐三菩提法。皆從此經出。",
    "X24n0467_009:0753a20": "乃是諸佛守護之經故銷唱時佛聖徧知也。上祝",
    "X24n0467_009:0753a21": "皇王聖壽萬歲者。此經有無盡之功德。祝延聖壽",
    "X24n0467_009:0753a22": "無疆。邦畿永固。可謂。四海謳歌共享殷湯之世。八",
    "X24n0467_009:0753a23": "方鼓腹同歡堯舜之年。法界有情等者。以此經無",
    "X24n0467_009:0753a24": "盡功德。願十法界中有情。同生極樂淨土也。",
    "X24n0467_009:0753b01": "南無一乘宗。無量義。真空妙有。金剛般若經。",
    "X24n0467_009:0753b02": "南無者。歸敬之辭。一乘宗者。前云。為發最上乘者",
    "X24n0467_009:0753b03": "說。故知此經。是一乘所攝。科家剖判將終。即歸依",
    "X24n0467_009:0753b04": "一乘大道也。此一乘者。含無量妙義。恒沙性德。上",
    "X24n0467_009:0753b05": "文云。一切諸佛。及諸佛阿耨多羅三藐三菩提法。",
    "X24n0467_009:0753b06": "皆從此經出。故云。無量義也。真空妙有者無量義",
    "X24n0467_009:0753b07": "經云。顯示一事一理。一動一靜之中。莫不具無量",
    "X24n0467_009:0753b08": "義。五蘊即涅槃。妙有即真空也。涅槃即五蘊真空",
    "X24n0467_009:0753b09": "即妙有也。四大六根六塵。乃至無上菩提。例之可",
    "X24n0467_009:0753b10": "知。證一乘道。具無量義。二諦融。通。皆是般若智力",
    "X24n0467_009:0753b11": "也。故知此金剛經。能詮之文理。皆是真空妙有也。",
    "X24n0467_009:0753b12": "伏願。經聲琅琅。上徹穹蒼。梵語玲玲。下通幽府。",
    "X24n0467_009:0753b13": "伏願者。隱伏也。即心中所含之事。願即希慕仰望",
    "X24n0467_009:0753b14": "之辭。經聲琅琅者。荀子曰。崑崙山有琅玕樹。類瑠",
    "X24n0467_009:0753b15": "璃而五色擊之聲美今願此誦經之聲。上徹於穹",
    "X24n0467_009:0753b16": "蒼。以春為蒼天。其色蒼蒼然即天之色相也。梵語",
    "X24n0467_009:0753b17": "玲玲者乃梵天之語。即經聲也。玲玲者。大玄經云。",
    "X24n0467_009:0753b18": "玲瓏也。擊之聲美願此誦經之聲。下通幽府。其中",
    "X24n0467_009:0753b19": "多有罪苦眾生。承斯銷釋良緣。普願經聲至處。同",
    "X24n0467_009:0753b20": "息苦[車*念]離苦得樂。超登彼岸也。下文伸出息苦之",
    "X24n0467_009:0753b21": "所以也。",
    "X24n0467_009:0753b22": "一願刀山落刃。二願劒樹鋒摧。三願爐炭收焰。四願",
    "X24n0467_009:0753b23": "江河浪息。",
    "X24n0467_009:0753b24": "此四願。願地獄道中。四苦永息也。前二願落刃鋒",
    "X24n0467_009:0753c01": "摧者。慧燈云。刃力刀山誰人鍛煉。華含德水非彼",
    "X24n0467_009:0753c02": "開敷善因終值善緣。惡行難迯惡境。辨果知因。見",
    "X24n0467_009:0753c03": "未識本。施般若脫刀山之苦。寫金經痊劒樹之瘡",
    "X24n0467_009:0753c04": "也。後二句。收焰浪息者古德云。陰陽有至。水火無",
    "X24n0467_009:0753c05": "情。行善則焰消爐冷。修德則海宴河清。由嗔恚心。",
    "X24n0467_009:0753c06": "故遭爐炭之焚燒。因欺瞞意故陷波濤之沒溺。憑",
    "X24n0467_009:0753c07": "佛力。救鑊湯之沸煑。仗經功。離波浪之漂沉也。",
    "X24n0467_009:0753c08": "鍼喉餓鬼。永絕饑虗。鱗甲羽毛。莫相食噉。惡星變恠。",
    "X24n0467_009:0753c09": "掃出天門。異獸靈魑。潛藏地穴。",
    "X24n0467_009:0753c10": "鍼喉餓鬼者。此願鬼道中。有九種餓鬼。霑恩離苦",
    "X24n0467_009:0753c11": "也。此明慳貪者千生常受飢虗。障施者。萬切恒遭",
    "X24n0467_009:0753c12": "火焰。慧燈論曰蹈雲霞而飲甘露非他所授。臥烟",
    "X24n0467_009:0753c13": "燄而噉膿血。皆自所招。罪福昇沉。纖毫不忒慳恡",
    "X24n0467_009:0753c14": "珍鎈。易粗食以供僧。報常噉糞障遮施利。墮鍼喉",
    "X24n0467_009:0753c15": "蒙佛力果得生天也。鱗甲羽毛者。此願傍生道中",
    "X24n0467_009:0753c16": "霑恩。離互相食噉之苦也。所以佛印曰。鱗甲羽毛",
    "X24n0467_009:0753c17": "諸品類。眾生與佛心無二。祇為當初錯用心。致使",
    "X24n0467_009:0753c18": "今生頭角異。楞嚴經云。人死為羊羊死為人。傳曰。",
    "X24n0467_009:0753c19": "狗死為人。人死為狗。昔趙文若。一念佛名。使所殺",
    "X24n0467_009:0753c20": "生而盡得超昇。令五釘釘體。因思痛苦。當懷恐懼",
    "X24n0467_009:0753c21": "也。惡星變怪者。此願天上。息一切怪異之禎也。楞",
    "X24n0467_009:0753c22": "嚴經云。此娑婆世界。有八萬四千變恠惡星。作種",
    "X24n0467_009:0753c23": "種形出現世時。能生眾生種種灾疫。承佛威力。仗",
    "X24n0467_009:0753c24": "經功能。咎徵殄滅也。異獸靈魑者。此願人間。妖恠",
    "X24n0467_009:0754a01": "永息也。昔唐蜀。白衛嶺。多虎豹。光化有韋秀才。選",
    "X24n0467_009:0754a02": "調巴南宰。常念金剛經。赴任至泥溪。遇一女人挈",
    "X24n0467_009:0754a03": "二子。同秀才登山。行人呌譟。見女子。乃赤色大虫。",
    "X24n0467_009:0754a04": "二小虎隨後逡巡。與韋分路而去。韋終不覺盖持",
    "X24n0467_009:0754a05": "經之力也。又有隋僧法崇。篤志經論尤精法華。至",
    "X24n0467_009:0754a06": "湘州鹿山。山精化為夫人。詣寺請戒。因捨所居山",
    "X24n0467_009:0754a07": "為寺。潛處別山而去。此亦持經之力。故感異獸靈",
    "X24n0467_009:0754a08": "魑。潛藏地穴。可謂。念金剛感赤虎。而衛形引路。誦",
    "X24n0467_009:0754a09": "妙法使山精。而捨地移居。",
    "X24n0467_009:0754a10": "囚徒禁繫願降天恩。疾病纏身早逢良藥。盲者聾者",
    "X24n0467_009:0754a11": "願見願聞。跛者啞者能行能語。懷孕婦人子母團圓。",
    "X24n0467_009:0754a12": "證客遠行早還家國。貧窮下賤惡業眾生。誤殺故傷",
    "X24n0467_009:0754a13": "一切冤尤。並皆銷釋。金剛威力洗滌身心。般若威光",
    "X24n0467_009:0754a14": "照臨寶座。舉足下足皆是佛地。",
    "X24n0467_009:0754a15": "此是科家。普願人間。種種苦。難。仗此金剛般若威",
    "X24n0467_009:0754a16": "光。利益功德。悉皆消滅。初囚徒者。昔唐時僧神晏。",
    "X24n0467_009:0754a17": "被人告停劫。賊。繫縛獄中。惟精誠誦經月餘。忽於",
    "X24n0467_009:0754a18": "夜間滿獄有金光。枷鎻自脫遂蒙恩宥故云。願降",
    "X24n0467_009:0754a19": "天恩也。二疾病者。昔唐時。強伯達世傳惡疾二百",
    "X24n0467_009:0754a20": "年矣。伯達纔冠便患風癩。父母以為不可療。送入",
    "X24n0467_009:0754a21": "山中。其父褁粮。置伯達於岩下而去。忽有僧過。見",
    "X24n0467_009:0754a22": "傷謂曰。汝念金剛經內四句偈。或脫此苦。伯達受",
    "X24n0467_009:0754a23": "教念之數日。其瘡稍乾。前僧復至。授青草一握曰。",
    "X24n0467_009:0754a24": "可以洗瘡。以煎湯洗浴。身體潔然。皆無瘡[病丙+(角*ㄆ)]。故云。",
    "X24n0467_009:0754b01": "早逢良藥也。可謂。放光照獄。蒙皇恩以免刑。誦偈",
    "X24n0467_009:0754b02": "除災。遇善古而施藥。三盲者昔唐時。江陵。有力昌",
    "X24n0467_009:0754b03": "子。名僧護。因父悞傷聽經神蟒。冤訴陰府。托夢於",
    "X24n0467_009:0754b04": "妻。寫經超度神蟒。無錢寫經。賣子與蜀客。母得錢",
    "X24n0467_009:0754b05": "寫經回向。留。一卷自誦幾三十年。願求子母重見。",
    "X24n0467_009:0754b06": "母因憶子。雙目失明。隨處乞食。後僧護回至江陵",
    "X24n0467_009:0754b07": "修齋追薦父母。母因乞食。子母相見遂焚香云。果",
    "X24n0467_009:0754b08": "有孝心舐。目雙明。以水漱口以舌舐目。母眼雙明。",
    "X24n0467_009:0754b09": "平復如故。故云。盲者得見也。四啞者。昔有一人。室",
    "X24n0467_009:0754b10": "內誦金剛經隔壁有一惡人。憎惡毀謗。後感音啞",
    "X24n0467_009:0754b11": "之報。其人追悔曰。因我謗經感斯惡報。自今懺過",
    "X24n0467_009:0754b12": "發善讚經。夜感須菩提告曰。汝因毀謗般若。招報",
    "X24n0467_009:0754b13": "如是。令其出舌。以刀割之。此人即能言語。次後出",
    "X24n0467_009:0754b14": "家入山修道。故云。啞者能語也。可謂。堅志無疲。俾",
    "X24n0467_009:0754b15": "盲目而復得清明。至誠不倦。使失音而還能語話。",
    "X24n0467_009:0754b16": "五子母圍圓者昔宋時。有清信女王氏。身懷六甲。",
    "X24n0467_009:0754b17": "二十八箇月不能分娩。恐母子難全。命僧印施金",
    "X24n0467_009:0754b18": "剛經千卷。飯僧千員。至夜夢一金剛。以杵指腹疼",
    "X24n0467_009:0754b19": "痛覺已忽生二男。王氏既得子母雙全。不勝欣慶。",
    "X24n0467_009:0754b20": "至年六十一歲。無疾而終。故云。子母團圓。可謂金",
    "X24n0467_009:0754b21": "剛神力。令子母以團圓。般若功勛。使兒孃而得見。",
    "X24n0467_009:0754b22": "六征夫還家者。昔唐時有褚西倫。因亂被羗。充軍",
    "X24n0467_009:0754b23": "行營一鎮。河北經涉九年。家中莫知消息。其妻為",
    "X24n0467_009:0754b24": "夫。出錢寫金剛經每寫一字。合掌念一聲佛。其夜",
    "X24n0467_009:0754c01": "夫在陣交戰。忽遇風雨不知所適惟見一道大光。",
    "X24n0467_009:0754c02": "猶如火引。尋光信步備涉平川。即得至家夫妻相",
    "X24n0467_009:0754c03": "見。遂開經函視經猶濕。故云。早還家國也。七唐時。",
    "X24n0467_009:0754c04": "有一富商。常誦金剛經每以經卷自隨。客販外國",
    "X24n0467_009:0754c05": "宿於海島。眾商取財害之。以繩而繫。盛一大籠加",
    "X24n0467_009:0754c06": "之巨石。並經卷沉於海眾商平明發船而去。其海",
    "X24n0467_009:0754c07": "島。乃有僧院。其夕寺僧。聞念金剛經。在於海底。僧",
    "X24n0467_009:0754c08": "乃異之。命善泅者。入水訪之。見一老人在籠中讀",
    "X24n0467_009:0754c09": "經。仍撁挽而上。僧問其故。老人云。被殺沉於水。不",
    "X24n0467_009:0754c10": "知是籠中。忽覺身處宮殿。常有人送食。安樂自在。",
    "X24n0467_009:0754c11": "盖誦金剛經之靈驗。遂投寺出家。可謂。征夫九載。",
    "X24n0467_009:0754c12": "得經光而引路還家。商客一誠。感僧力而挽籠出",
    "X24n0467_009:0754c13": "水。貧窮下賤等者。即前能淨業障分中。若為人輕",
    "X24n0467_009:0754c14": "賤是人先世罪業。應墮惡道。以今世人輕故。先世",
    "X24n0467_009:0754c15": "罪業即為消滅。亦得阿耨菩提也。故殺悞傷者。可",
    "X24n0467_009:0754c16": "謂。承般若之殊勳復還魂而重增壽算。又能。仗金",
    "X24n0467_009:0754c17": "剛之妙力。解冤結而遂得重生。並皆消釋者。總結",
    "X24n0467_009:0754c18": "上文之義也。金剛威力。洗滌身心。般若威光照臨",
    "X24n0467_009:0754c19": "寶座。此四句。明金剛般若威光。加被在會之眾。身",
    "X24n0467_009:0754c20": "心清淨。無諸病苦。灾禍不生又祈道場法會寶座。",
    "X24n0467_009:0754c21": "勿使外魔[打丁+(唚口)]擾也。舉足下足皆是佛地者。以金剛",
    "X24n0467_009:0754c22": "般若之力。令諸在會之眾。舉足下足。皆是佛地之",
    "X24n0467_009:0754c23": "受用所以法華經云。佛子住此地。則是佛受用。常",
    "X24n0467_009:0754c24": "在於其中。經行及坐臥。",
    "X24n0467_009:0755a01": "更願。七祖先亡。離苦生天。地獄罪苦。悉皆解脫。",
    "X24n0467_009:0755a02": "乃科家。以斯金剛般若之力。普願各人七祖先亡。",
    "X24n0467_009:0755a03": "俱霑利益也。初一節。謂離苦生天者。即宋時。任觀",
    "X24n0467_009:0755a04": "察。寫能詮之大教。免錢棒之臨身。夢所生之父母。",
    "X24n0467_009:0755a05": "生忉利之天宮也。次一節。罪苦解脫者。即宋時。明",
    "X24n0467_009:0755a06": "州王氏。閻羅賜座誦金經。地獄心酸一時停。勑命",
    "X24n0467_009:0755a07": "還魂。精勤念佛。臨終淨土。得親登也。",
    "X24n0467_009:0755a08": "以此不盡功德。上報四恩。下資三有。法界有情。齊登",
    "X24n0467_009:0755a09": "正覺。",
    "X24n0467_009:0755a10": "科家意云。我今以此。科判講演金剛般若。不盡功",
    "X24n0467_009:0755a11": "德。上報天地盖載之恩。日月照臨之恩。皇王水土",
    "X24n0467_009:0755a12": "之恩。父母生育之恩。故云四恩也。復以般若不盡",
    "X24n0467_009:0755a13": "功德。下資三有。而欲有色有無色有中。即三界因",
    "X24n0467_009:0755a14": "果未忘。故屬於有也。法界有情等者。乃總回向。科",
    "X24n0467_009:0755a15": "主欲令十法界有情。承斯般若威光。齊登正覺者",
    "X24n0467_009:0755a16": "也。",
    "X24n0467_009:0755a17": "川老頌云。如飢得食渴得漿。病得瘥熱得涼。貧人得",
    "X24n0467_009:0755a18": "寶。嬰兒見孃。飄舟到岸。孤客還鄉。旱逢甘澤。國有忠",
    "X24n0467_009:0755a19": "良。四夷拱手。八表來降。頭頭總是。物物全彰。古今凡",
    "X24n0467_009:0755a20": "聖地獄天堂。東西南北不用思量。剎塵沙界諸羣品。",
    "X24n0467_009:0755a21": "盡入金剛大道場。",
    "X24n0467_009:0755a22": "此是。冶父川老之頌。總二十句。乃明金剛般若大",
    "X24n0467_009:0755a23": "智。世出世法無不周遍。此頌。乃是慶幸讚美之辭。",
    "X24n0467_009:0755a24": "我今得遇般若金經。如飢飡香積之美飯。似渴飲",
    "X24n0467_009:0755b01": "甘露之瓊漿。病逢善見藥王。頓然痊瘥。熱遇月愛",
    "X24n0467_009:0755b02": "之光。忽爾清凉。貧人獲如意之神珠。嬰兒見般若",
    "X24n0467_009:0755b03": "之親娘。慈舟載四生而直到彼岸。導師接九品而",
    "X24n0467_009:0755b04": "徑往蓮邦。亦如久旱忽逢甘雨。他鄉偶遇。故知。國",
    "X24n0467_009:0755b05": "有忠良。萬邦朝賀。四夷者。乃邊外之夷人也。以中",
    "X24n0467_009:0755b06": "國衣冠正統。代代相承。謂之中國。此中國四望極",
    "X24n0467_009:0755b07": "邊。謂之四夷。上國正統。四夷來貢。故云拱手。八表。",
    "X24n0467_009:0755b08": "即八方邊國。而臨時歲。皆進表章於中國。謂之來",
    "X24n0467_009:0755b09": "降。可謂。堯舜有德四海來賓。湯武施仁八方拱手。",
    "X24n0467_009:0755b10": "此喻眾生。得此般若之法。則四弘。八正。無不顯揚",
    "X24n0467_009:0755b11": "也。復以。頭頭總是真如智。物物全彰古佛心。古今",
    "X24n0467_009:0755b12": "凡聖皆同體。地獄天堂總一真。東西南北長安道。",
    "X24n0467_009:0755b13": "不用思量見本人。科家仍發願云。願此一佛剎微",
    "X24n0467_009:0755b14": "塵。恒河數羣品有情。俱明般若金剛智體。故云。同",
    "X24n0467_009:0755b15": "證金剛大道場也。",
    "X24n0467_009:0755b16": "　三塗永息常時苦　　六趣休隨汩沒因",
    "X24n0467_009:0755b17": "　恒沙含識悟真如　　一切有情登彼岸",
    "X24n0467_009:0755b18": "此四句。科主普同回向。我今科判金剛般若功勳。",
    "X24n0467_009:0755b19": "願地獄中。刀塗火塗血塗。此三塗霑恩。而永息其",
    "X24n0467_009:0755b20": "苦也。復願。天趣。人趣。阿脩羅趣。地獄趣。餓鬼趣。畜",
    "X24n0467_009:0755b21": "生趣。最初趣往是因。次趣已到為果。一切眾生而",
    "X24n0467_009:0755b22": "入六趣受種種身。今願六趣。休隨汩沒也。後二句。",
    "X24n0467_009:0755b23": "回向。願此恒沙含識有情。悉悟真如妙果。同入究",
    "X24n0467_009:0755b24": "竟實際。故云登彼岸也。",
    "X24n0467_009:0755c01": "　乃至虗空世界盡　　眾生及業煩惱盡",
    "X24n0467_009:0755c02": "　如是四法廣無邊　　願今回向亦如是",
    "X24n0467_009:0755c03": "此是科家。廣大回向。亦如普賢之行。乃以非喻而",
    "X24n0467_009:0755c04": "喻。廣大回向無盡之義。以虗空界盡。眾生界盡。眾",
    "X24n0467_009:0755c05": "生業盡。眾生煩惱盡。我此回向。無有窮盡。念念相",
    "X24n0467_009:0755c06": "續無有間斷。身語意業無有疲厭。如是四法。若無",
    "X24n0467_009:0755c07": "窮盡。願今道場之中。所有功德回向。亦無有窮盡",
    "X24n0467_009:0755c08": "也。",
    "X24n0467_009:0755c10": "銷釋金剛科儀會要註解卷第九(終)"
}