{
    "T53n2121_018:0094a26": "經律異相卷第十八(聲聞無學第六僧部第七)",
    "T53n2121_018:0094a28": "梁沙門僧旻寶唱等集",
    "T53n2121_018:0094a29": "重姓魚吞不死出家得道一",
    "T53n2121_018:0094b01": "二十耳億精進大過二",
    "T53n2121_018:0094b02": "賴吒為父所要三",
    "T53n2121_018:0094b03": "金財以兩錢施佛僧今生手把金錢四",
    "T53n2121_018:0094b04": "華天先世採花供養今天雨其花五",
    "T53n2121_018:0094b05": "寶天前身以一把石擬珠散僧故生時",
    "T53n2121_018:0094b06": "天雨七寶六",
    "T53n2121_018:0094b07": "少欲知足比丘聞法得道七",
    "T53n2121_018:0094b08": "工巧比丘思惟成道八",
    "T53n2121_018:0094b09": "賊作比丘遇佛悟道九",
    "T53n2121_018:0094b10": "貪食比丘觀察得道十",
    "T53n2121_018:0094b11": "乞兒比丘現神力入祇陀宮十一",
    "T53n2121_018:0094b12": "四比丘說苦遇佛得道十二",
    "T53n2121_018:0094b13": "四比丘說樂佛謂是苦心悟得道十三",
    "T53n2121_018:0094b14": "比丘拔母泥犁之苦十四",
    "T53n2121_018:0094b15": "比丘從師教得道十五",
    "T53n2121_018:0094b16": "比丘白骨觀入道十六",
    "T53n2121_018:0094b17": "比丘自恣受臘得道十七",
    "T53n2121_018:0094b18": "比丘喜眠佛樂宿習得道十八",
    "T53n2121_018:0094b19": "比丘好眠見應化深坑懼而得道十九",
    "T53n2121_018:0094b20": "比丘多食得羅漢道二十",
    "T53n2121_018:0094b21": "比丘久病佛為湔浣聞法捨命得無餘泥",
    "T53n2121_018:0094b22": "洹二十一",
    "T53n2121_018:0094b23": "比丘因怖得道二十二",
    "T53n2121_018:0094b24": "比丘與女戲有惡聲自殺天神悟之精進",
    "T53n2121_018:0094b25": "得道二十三",
    "T53n2121_018:0094b26": "比丘在俗害母為溥首菩薩所化出家得",
    "T53n2121_018:0094b27": "道二十四",
    "T53n2121_018:0094b28": "比丘貧老公垂殞佛說往行許其出家二",
    "T53n2121_018:0094b29": "十五",
    "T53n2121_018:0094c01": "比丘見一須陀洹作維那獲苦報畏故得",
    "T53n2121_018:0094c02": "道二十六",
    "T53n2121_018:0094c03": "二比丘所行不同得報亦異二十七",
    "T53n2121_018:0094c04": "沙門樹下坐貪想不除佛化身說法得",
    "T53n2121_018:0094c05": "羅漢道二十八",
    "T53n2121_018:0094c06": "沙門飯僧污手拭柱柱為之裂二十九",
    "T53n2121_018:0094c07": "沙門小便不彈指尿漈鬼面三十",
    "T53n2121_018:0094c08": "沙門開戶五指火出三十一",
    "T53n2121_018:0094c09": "重姓魚吞不死出家悟道一",
    "T53n2121_018:0094c10": "舍衛國有豪長者。財富無量。唯無子姓每",
    "T53n2121_018:0094c11": "懷悒遲。禱祀求索精誠欵篤。婦生一男端正",
    "T53n2121_018:0094c12": "希有。父母宗親。值時讌會共相聚集。詣大",
    "T53n2121_018:0094c13": "江邊飲食自娛。父母將兒詣其會所。愛念此",
    "T53n2121_018:0094c14": "兒從坐擔舞。父舞已竟。母復擔之。歡娛自",
    "T53n2121_018:0094c15": "樂。臨到河邊意卒散亂。執之不固失兒墮",
    "T53n2121_018:0094c16": "水。尋時搏撮竟不能得。父母憐念愛著傷",
    "T53n2121_018:0094c17": "懷。其兒福德遂復不死。隨水沈浮為一魚所",
    "T53n2121_018:0094c18": "吞。雖在魚腹猶自不死。下流村中有一富家。",
    "T53n2121_018:0094c19": "亦無兒子。種種求索困不能得。而彼富家",
    "T53n2121_018:0094c20": "恒令一奴捕生為業。值得吞小兒魚。剖腹得",
    "T53n2121_018:0094c21": "兒。施與大家。大家觀省。而自慶言。我家由",
    "T53n2121_018:0094c22": "來禱祠神祇。求索子息精誠報應。故天與我。",
    "T53n2121_018:0094c23": "即便摩拭乳哺養之。上村父母聞下村長者",
    "T53n2121_018:0094c24": "魚腹得兒。即往其所。追求索之言。是我兒。我",
    "T53n2121_018:0094c25": "於彼河而失是子。今汝得之。願以見還。時",
    "T53n2121_018:0094c26": "彼長者而答之曰。我家由來禱祠求子。今",
    "T53n2121_018:0094c27": "神報應賜我一兒。君之亡兒竟為所在。紛",
    "T53n2121_018:0094c28": "紜不了詣王求斷。於是二家各引道理。其",
    "T53n2121_018:0094c29": "兒父母說是我兒。我於某時失在河中。而",
    "T53n2121_018:0095a01": "彼長者復自說言。我於河中魚腹得之。此實",
    "T53n2121_018:0095a02": "我子非君所生。王聞其說靡知所如。即為二",
    "T53n2121_018:0095a03": "家平詳此事。卿二長者各名此兒。今若與一",
    "T53n2121_018:0095a04": "於理不可。更共供養。至兒長大。各為娶婦。安",
    "T53n2121_018:0095a05": "置家業。二處異居。此婦生子即屬此家。彼婦",
    "T53n2121_018:0095a06": "生兒。即屬彼家。時二長者各隨王教。兒年長",
    "T53n2121_018:0095a07": "大俱為娶婦。經給所須無有乏短。兒白二",
    "T53n2121_018:0095a08": "父母。我生已來遭羅艱苦。墮水魚吞垂死",
    "T53n2121_018:0095a09": "得濟。今我志意欲得出家。唯願父母當見",
    "T53n2121_018:0095a10": "聽許。時二父母心愛此兒。不能拒逆。即便",
    "T53n2121_018:0095a11": "聽許。往至佛所。求欲入道。佛言。善來。頭",
    "T53n2121_018:0095a12": "髮自墮即成沙門。字曰重姓。佛為說法。得",
    "T53n2121_018:0095a13": "盡諸苦成阿羅漢。佛言。過去久遠有佛世尊。",
    "T53n2121_018:0095a14": "號毘婆尸。集諸大眾為說妙法。時有長者來",
    "T53n2121_018:0095a15": "至會中。聞說大法施戒之福。生信敬心。受三",
    "T53n2121_018:0095a16": "自歸及不殺戒。復以一錢布施彼佛。世世",
    "T53n2121_018:0095a17": "受福財寶無乏。長者子者今重姓比丘是也。",
    "T53n2121_018:0095a18": "由其施佛一錢。九十一劫恒富錢財。至於",
    "T53n2121_018:0095a19": "今世二家父母供給所須。受不殺戒墮水魚",
    "T53n2121_018:0095a20": "吞不能令死。受三歸故得阿羅漢(出賢愚經第五卷)。",
    "T53n2121_018:0095a21": "二十耳億精進大過二",
    "T53n2121_018:0095a22": "佛在占波國雷聲池側。尊者二十耳億在",
    "T53n2121_018:0095a23": "一靜處。自修法本不捨頭陀。晝夜經行。行處",
    "T53n2121_018:0095a24": "脚跡如血流溢。恒自剋勵。而欲漏心不得",
    "T53n2121_018:0095a25": "解脫。是時二十耳億便作是念。苦行精進",
    "T53n2121_018:0095a26": "我為第一。我今漏心不得解脫。又我家業多",
    "T53n2121_018:0095a27": "財饒寶。宜可捨服還作白衣。持財廣施。佛",
    "T53n2121_018:0095a28": "心知之便至彼處。佛語二十耳億。汝本在",
    "T53n2121_018:0095a29": "家善能彈琴。琴絃極急響不齊等可聽不。不",
    "T53n2121_018:0095b01": "也世尊。佛言琴絃極緩復可聽不。不也世尊。",
    "T53n2121_018:0095b02": "佛言。不急不緩音可聽不。如是世尊。佛言。",
    "T53n2121_018:0095b03": "極精進者猶如調戲。若懈怠者此墮邪見。若",
    "T53n2121_018:0095b04": "能在中。此則上行。如是不久。當成無漏。二十",
    "T53n2121_018:0095b05": "耳億聞是語已。還雷音池側。思惟佛教。成",
    "T53n2121_018:0095b06": "阿羅漢(出增一阿含經第八卷)。",
    "T53n2121_018:0095b07": "賴吒為父所要三",
    "T53n2121_018:0095b08": "賴吒婆羅門。求佛出家。佛言。先辭父母。父",
    "T53n2121_018:0095b09": "母不聽。賴吒臥地多日不食。父母慰喻。終",
    "T53n2121_018:0095b10": "亦默然。既憐其志。便即聽許。出家受具",
    "T53n2121_018:0095b11": "足成阿羅漢。後十年還村。次第乞食。父見",
    "T53n2121_018:0095b12": "不識訶罵不與。婢取鉢盛棄爛食與。還啟大",
    "T53n2121_018:0095b13": "家。賴吒還。父即出看。問。汝還何不至我門。",
    "T53n2121_018:0095b14": "答言。已至得罵。父牽入室。辦種種美食。象負",
    "T53n2121_018:0095b15": "金銀著中庭。高於人。錢物無數。汝可還俗。",
    "T53n2121_018:0095b16": "母命新婦嚴莊至賴吒所。親戚共相諫數。賴",
    "T53n2121_018:0095b17": "吒啟欲施食與。何假見嬈(出中阿含經第二十八卷)。",
    "T53n2121_018:0095b18": "金財以兩錢施佛僧今生手把金錢四",
    "T53n2121_018:0095b19": "舍衛城中有大長者。婦生一男兒。名曰金",
    "T53n2121_018:0095b20": "財。端正殊特。是兒手捲。父母驚怖。即開兩",
    "T53n2121_018:0095b21": "手。見二金錢。在兒手中。歡喜收取輙更續",
    "T53n2121_018:0095b22": "生。如是懃取滿藏不盡。兒年轉大。即白父母",
    "T53n2121_018:0095b23": "求索出家。即便聽之。往至佛所剃除鬚髮身",
    "T53n2121_018:0095b24": "著袈裟。年滿受戒。臨壇眾僧。次第為禮。隨",
    "T53n2121_018:0095b25": "所禮處。時兩手按地。皆有二金錢。受戒已",
    "T53n2121_018:0095b26": "竟。精勤修習得羅漢道。阿難白佛。此金財",
    "T53n2121_018:0095b27": "比丘。先造何福手把金錢。佛言。過去九十",
    "T53n2121_018:0095b28": "一劫。有佛名毘婆尸。出現於世。與諸眾僧遊",
    "T53n2121_018:0095b29": "行國界。時諸長者。施設供養佛及弟子。時一",
    "T53n2121_018:0095c01": "貧人取薪賣之。時得兩錢。見佛歡喜。即以兩",
    "T53n2121_018:0095c02": "錢施佛及僧。貧人以兩錢。施佛及僧故。九十",
    "T53n2121_018:0095c03": "一劫恒把金錢。財寶自然。爾時貧人者。金",
    "T53n2121_018:0095c04": "財比丘是也(出賢愚經第二卷)。",
    "T53n2121_018:0095c05": "華天先世採花供養今天雨其花五",
    "T53n2121_018:0095c06": "舍衛國有豪富長者。生一男兒。面首端正。",
    "T53n2121_018:0095c07": "天雨眾花積滿舍內。即字此兒。名弗把提(梁言花天)",
    "T53n2121_018:0095c08": "兒年轉大。往至佛所。心自思惟。我出處世",
    "T53n2121_018:0095c09": "得值聖尊。即前白佛言。唯願世尊及與眾",
    "T53n2121_018:0095c10": "僧。明日屈意臨適鄙家。受少蔬食。佛即受請。",
    "T53n2121_018:0095c11": "花天還至。化作寶床遍其舍內。正設嚴飾。佛",
    "T53n2121_018:0095c12": "及眾僧即坐其座。花天福德飲食自辦。佛僧",
    "T53n2121_018:0095c13": "食已。廣為花天具說法要。花天合家得須",
    "T53n2121_018:0095c14": "陀洹。花天即辭父母。求索出俗。父母聽之。",
    "T53n2121_018:0095c15": "佛言善來。鬚髮自墮袈裟著身。遵修佛教",
    "T53n2121_018:0095c16": "逮得羅漢。阿難白佛。花天何福。而得如是。",
    "T53n2121_018:0095c17": "佛言。過去有佛。名毘婆尸。出現於世度脫",
    "T53n2121_018:0095c18": "眾生。時諸豪族皆悉供養。有一貧人。見僧",
    "T53n2121_018:0095c19": "歡喜。即於野澤。採眾草花用散大眾。佛告",
    "T53n2121_018:0095c20": "阿難。爾時貧人。今花天比丘是。散花之德。九",
    "T53n2121_018:0095c21": "十一劫身體端正。意有所須。如念而至(出賢愚經",
    "T53n2121_018:0095c22": "第二卷)。",
    "T53n2121_018:0095c23": "寶天前身以一把石擬珠散僧故生時天雨",
    "T53n2121_018:0095c24": "七寶六",
    "T53n2121_018:0096a01": "舍衛國有長者。生一男兒。當爾之時。天雨",
    "T53n2121_018:0096a02": "七寶。遍其家內。相師覩之。白長者言。兒相",
    "T53n2121_018:0096a03": "殊特。生時有瑞應。號為勒那提婆(梁言寶天)兒年",
    "T53n2121_018:0096a04": "轉大。才藝博通。聞佛神聖。心懷注仰。辭",
    "T53n2121_018:0096a05": "父母往詣佛所。而白佛言。願令出家。佛言",
    "T53n2121_018:0096a06": "善來。鬚髮自墮法衣在身。佛為說法。即得羅",
    "T53n2121_018:0096a07": "漢。毘婆尸佛出現於世。有諸居士。共請眾僧。",
    "T53n2121_018:0096a08": "種種供養。時有貧人。雖懷喜心無供養具。以",
    "T53n2121_018:0096a09": "一把白石擬珠。用散眾僧。發大誓願。貧人",
    "T53n2121_018:0096a10": "者今此寶天比丘是。乃至九十一劫受無量",
    "T53n2121_018:0096a11": "福。多饒財寶衣食自然。今遭我世。得道果",
    "T53n2121_018:0096a12": "證(出賢愚經第二卷)。",
    "T53n2121_018:0096a13": "少欲知足比丘聞法成道七",
    "T53n2121_018:0096a14": "時南天竺有一男子。於正法中出家。少欲",
    "T53n2121_018:0096a15": "知足不樂榮顯。不以蘇油摩身。不以湯水洗",
    "T53n2121_018:0096a16": "浴。不食蘇油。常畏生死四大無力。不得聖",
    "T53n2121_018:0096a17": "道。即生心念。唯有優波笈多。能為我說法。即",
    "T53n2121_018:0096a18": "詣摩偷羅國。合掌禮敬。優波笈多。見其後",
    "T53n2121_018:0096a19": "身。怖畏生死。常不樂麁惡。不願榮華。優波",
    "T53n2121_018:0096a20": "笈多語言。但隨我教。當為汝說。答言唯。優波",
    "T53n2121_018:0096a21": "笈多。令諸檀越設種種飲食洗浴眾僧。又語",
    "T53n2121_018:0096a22": "年少沙門。可以湯水洗浴此比丘。以蘇油摩",
    "T53n2121_018:0096a23": "其身。以種種美食與之。是比丘得食數日身",
    "T53n2121_018:0096a24": "有氣力。一聞笈多所說妙法。精進思惟得阿",
    "T53n2121_018:0096a25": "羅漢果(出阿育王經第九卷)。",
    "T53n2121_018:0096a26": "工巧比丘思惟成道八",
    "T53n2121_018:0096a27": "有一男子。於佛法中出家。善能工巧。在所",
    "T53n2121_018:0096a28": "至處。一切眾僧。令造寺舍日日不息。生大",
    "T53n2121_018:0096a29": "疲勌。即自念言。我當坐禪思惟。佛昔在世。",
    "T53n2121_018:0096b01": "說一切比丘應坐禪修道。不得放縱。即往優",
    "T53n2121_018:0096b02": "波笈多所。禮拜合掌言。佛已涅槃。大德今作",
    "T53n2121_018:0096b03": "佛事。願為說法。時優波笈多見其後身畏生",
    "T53n2121_018:0096b04": "死苦因緣未足。更為工巧。復見疲勌。不能",
    "T53n2121_018:0096b05": "復作。優波笈多語言。若隨我教。當為說法。",
    "T53n2121_018:0096b06": "答曰如是。優波笈多言。若地未起寺者。汝當",
    "T53n2121_018:0096b07": "於彼起寺。佛昔說此得梵功德。答曰。大德。",
    "T53n2121_018:0096b08": "我於摩偷羅國。不知誰精進誰不精進。笈",
    "T53n2121_018:0096b09": "多曰。汝能早起著衣持鉢入國不。答曰。能早",
    "T53n2121_018:0096b10": "起入國。遇一長者出。所未曾見。此比丘而",
    "T53n2121_018:0096b11": "今見之。即為作禮問言。大德。從遠近來。比",
    "T53n2121_018:0096b12": "丘答曰。從東國來。又問何事。答曰如是。長者",
    "T53n2121_018:0096b13": "言。大德。今不須思惟。是我當為比丘。種種辦",
    "T53n2121_018:0096b14": "具。時比丘共長者。捉繩墨度覓處。繩未至",
    "T53n2121_018:0096b15": "地。即自思惟。所作功德。除一切煩惱。得阿羅",
    "T53n2121_018:0096b16": "漢果(出阿育王經第九卷)。",
    "T53n2121_018:0096b17": "賊作比丘遇佛悟道九",
    "T53n2121_018:0096b18": "佛在舍衛國。時拘薩羅國。波斯匿王勅典獄",
    "T53n2121_018:0096b19": "者。諸有盜賊罪應入律詣市殺之。時有一賊",
    "T53n2121_018:0096b20": "在大眾中。逃竊得脫。外假法服。私為沙門。",
    "T53n2121_018:0096b21": "然內不思惟。謂為永離困厄之難。不復懼害。",
    "T53n2121_018:0096b22": "在閑靜處。不思道德。不習經戒。律儀禪誦",
    "T53n2121_018:0096b23": "之道。然未得證果。不勤求證果。佛告彼人。",
    "T53n2121_018:0096b24": "已免生死賊寇之難。故有餘恐。五盛陰身輪",
    "T53n2121_018:0096b25": "轉五趣。無有解已。為諸結使所見殘害。便當",
    "T53n2121_018:0096b26": "墮於餓鬼畜生之道。時彼比丘。在閑靜處。思",
    "T53n2121_018:0096b27": "惟校計。內自懇責。解知萬物皆悉無常。生",
    "T53n2121_018:0096b28": "不久在。盡歸於滅。興衰之變。斯來久矣。即",
    "T53n2121_018:0096b29": "於佛前。悔過自責。成羅漢道(出說竊為沙門經)。",
    "T53n2121_018:0096c01": "貪食比丘觀察得道十",
    "T53n2121_018:0096c02": "時摩偷羅國有一男子。於優波笈多所。離俗",
    "T53n2121_018:0096c03": "出家。為貪食故不能得道。笈多語言。我明",
    "T53n2121_018:0096c04": "日當與汝食。至時以一器盛滿鉢糜。又一空",
    "T53n2121_018:0096c05": "器并置其前。而語之言。汝可取食令此器空。",
    "T53n2121_018:0096c06": "又言。待冷稍稍食之。而此比丘貪心厚重。",
    "T53n2121_018:0096c07": "便吹使冷。白和上言。已冷乃併食之。笈多",
    "T53n2121_018:0096c08": "曰。乳糜雖冷。汝心故熱。復應冷之。當以不淨",
    "T53n2121_018:0096c09": "觀為水。除此心熱。若見飲食如服藥想。比丘",
    "T53n2121_018:0096c10": "食竟。即便吐出。滿於空器。笈多曰。汝可更",
    "T53n2121_018:0096c11": "食。比丘曰。不淨何可復食。又言。汝觀一切法",
    "T53n2121_018:0096c12": "猶如涕吐。因為說法。比丘精進思惟觀察。得",
    "T53n2121_018:0096c13": "阿羅漢果(出阿育王經第九卷)。",
    "T53n2121_018:0096c14": "乞兒比丘現神力入祇陀宮十一",
    "T53n2121_018:0096c15": "祇陀太子遣信。請佛及僧明日食。唯不請乞",
    "T53n2121_018:0096c16": "兒比丘。乞兒比丘善來盡隨佛僧入宮食。乞",
    "T53n2121_018:0096c17": "兒比丘。以神通力往北欝單越。取自然粳",
    "T53n2121_018:0096c18": "飯。各持威儀凌虛而下。入太子宮次第而坐。",
    "T53n2121_018:0096c19": "太子見之歎未曾有。問佛言。此諸賢聖從何",
    "T53n2121_018:0096c20": "許來。佛言。即五百乞兒為沙門也。太子深愧",
    "T53n2121_018:0096c21": "(出賢愚經第五卷)。",
    "T53n2121_018:0096c22": "四比丘說苦遇佛得道十二",
    "T53n2121_018:0096c23": "佛在舍衛精舍。有四比丘坐於樹下。共相",
    "T53n2121_018:0096c24": "問言。一切世間何者最苦。一人言。天下之",
    "T53n2121_018:0096c25": "苦無過婬欲。一人言。世間之苦無過飢渴。一",
    "T53n2121_018:0096c26": "人言。世間之苦無過瞋恚。一人言。天下之",
    "T53n2121_018:0096c27": "苦莫過驚怖。共諍苦義云何不止。佛知其",
    "T53n2121_018:0096c28": "言。往到其所。問其所論。即以事白佛言。汝",
    "T53n2121_018:0096c29": "等所論不究苦義。天下之苦莫過有身。飢渴",
    "T53n2121_018:0097a01": "寒熱瞋恚驚怖色欲怨禍皆由於身。夫身者",
    "T53n2121_018:0097a02": "眾苦之本患禍之器。勞心極慮憂畏萬端。三",
    "T53n2121_018:0097a03": "界蠕動更相殘賊。吾我縛著生死不息。皆由",
    "T53n2121_018:0097a04": "身興。欲離世苦當求寂滅。攝心守正怕然",
    "T53n2121_018:0097a05": "無想。可得泥洹。此為最樂。佛為說偈告諸比",
    "T53n2121_018:0097a06": "丘。往昔久遠無數世時。有五通比丘。名精進",
    "T53n2121_018:0097a07": "力。在山樹下閑寂求道。時有四禽依附左右",
    "T53n2121_018:0097a08": "常得安隱。一者鴿。二者烏。三者毒蛇。四者",
    "T53n2121_018:0097a09": "鹿。是四禽者。晝行求食。暮則還宿。四禽一",
    "T53n2121_018:0097a10": "夜。自相問言。世間之苦何者為重。烏言。飢",
    "T53n2121_018:0097a11": "渴之時身羸目冥神識不寧。投身羅網不顧",
    "T53n2121_018:0097a12": "鋒刃。我等喪身莫不由之。以此言之。飢渴為",
    "T53n2121_018:0097a13": "苦。鴿言。色欲熾盛無所顧念。危身滅命莫不",
    "T53n2121_018:0097a14": "由之。毒蛇言。恚意一起不避親疎。亦能殺人",
    "T53n2121_018:0097a15": "復能自殺。鹿言。我在林野心恒怵惕。畏懼獵",
    "T53n2121_018:0097a16": "師及諸虎狼。髣髴有聲奔投坑岸。母子相捐",
    "T53n2121_018:0097a17": "肝膽悼悸。以此言之。驚怖為苦。時精進力",
    "T53n2121_018:0097a18": "答言。汝等所論未耳。不究苦本。天下大苦",
    "T53n2121_018:0097a19": "無過有為。是為苦器憂畏無量。吾以是故捨",
    "T53n2121_018:0097a20": "俗學道。滅意斷想。不貪四大。欲斷苦源志存",
    "T53n2121_018:0097a21": "泥洹。泥洹道者寂滅無形。憂患永畢。爾乃大",
    "T53n2121_018:0097a22": "安。四禽聞之。心即開解。佛告比丘。爾時五",
    "T53n2121_018:0097a23": "通比丘則吾身是。時四禽者今四人是。前世",
    "T53n2121_018:0097a24": "已聞苦本之義。如何今日方復云云。比丘聞",
    "T53n2121_018:0097a25": "之慚愧自責。即於佛前得羅漢道(出法句經譬喻第四卷)。",
    "T53n2121_018:0097a26": "四比丘說樂佛謂是苦心悟得道十三",
    "T53n2121_018:0097a27": "佛在舍衛精舍。時有四新學比丘。至柰樹",
    "T53n2121_018:0097a28": "下坐禪修道。柰華榮茂色好且香。因相謂曰。",
    "T53n2121_018:0097a29": "世間萬事何者可樂。一人言。仲春之月百卉",
    "T53n2121_018:0097b01": "榮華。遊戲原野此最為樂。一人言。宗親吉會",
    "T53n2121_018:0097b02": "觴酌交錯。音樂歌舞此最為樂。一人言。多積",
    "T53n2121_018:0097b03": "財寶所欲即得。車馬服飾與眾有異。出入光",
    "T53n2121_018:0097b04": "顯行者屬目。此最為樂。一人言。妻妾端正綵",
    "T53n2121_018:0097b05": "服鮮明。香熏芬馥恣意縱情。此最為樂。佛知",
    "T53n2121_018:0097b06": "可化。往為宣說。此最為苦。言昔有國王。名",
    "T53n2121_018:0097b07": "曰普安。與隣國四王共為親友。請此四王宴",
    "T53n2121_018:0097b08": "會一月。飲食娛樂。臨別之日。普安王問曰。",
    "T53n2121_018:0097b09": "人居世間。以何為樂。四王所對。與汝不異。",
    "T53n2121_018:0097b10": "時普安王為體。四王聞之歡喜信解。時普",
    "T53n2121_018:0097b11": "安王我身是也。時四王者汝四人是。前已論",
    "T53n2121_018:0097b12": "之今又不解。生死延長何由休息。時四比",
    "T53n2121_018:0097b13": "丘。重聞此義慚愧悔過。心意開寤得羅漢道",
    "T53n2121_018:0097b14": "(出法句喻經第四卷)。",
    "T53n2121_018:0097b15": "比丘拔母泥犁之苦十四",
    "T53n2121_018:0097b16": "昔有一人。辭親學道得成應真。諸有恩已盡",
    "T53n2121_018:0097b17": "行濟之。觀見其母在泥犁中。廣求方便欲脫",
    "T53n2121_018:0097b18": "母苦。見邊境有王害父奪國。命餘七日。受罪",
    "T53n2121_018:0097b19": "之地與其母同。夜到王所。於壁現半身。王",
    "T53n2121_018:0097b20": "見怖懅。拔刀斫頸。頸即落地。比丘不動。王",
    "T53n2121_018:0097b21": "意方解。叩頭謝過。比丘語王。汝害父奪國不",
    "T53n2121_018:0097b22": "耶。對曰。實爾。曰汝命餘七日。當入地獄。吾",
    "T53n2121_018:0097b23": "故來相語。王即求哀。比丘曰。大作功德恐",
    "T53n2121_018:0097b24": "不相及。王但稱南無佛。七日不絕便得免",
    "T53n2121_018:0097b25": "罪。王便一心稱南無佛。七日不懈。命終神明",
    "T53n2121_018:0097b26": "猶憶入泥犁門。故稱南無佛。泥犁即冷。",
    "T53n2121_018:0097b27": "一城中人皆得脫出。比丘便為說法。比丘母",
    "T53n2121_018:0097b28": "及王。與泥犁中人皆得度脫(出十卷譬喻經第二卷)。",
    "T53n2121_018:0097b29": "比丘從師教得道十五",
    "T53n2121_018:0097c01": "南天竺國有一男子。於佛法出家。身為愛所",
    "T53n2121_018:0097c02": "縛。以蘇油摩身。又用湯水洗浴。資種種飲",
    "T53n2121_018:0097c03": "食。身為愛縛不得聖道。往摩偷羅國優波笈",
    "T53n2121_018:0097c04": "多所。禮足而言。願聞法要優波笈多。見其",
    "T53n2121_018:0097c05": "後身為愛所縛。語言。男子。能受我教當為",
    "T53n2121_018:0097c06": "汝說。答言能。優波笈多將其入山。以神通",
    "T53n2121_018:0097c07": "力化作大樹。語言。汝當上此大樹。是時比",
    "T53n2121_018:0097c08": "丘便即上樹。又於樹下化作大坑。深廣千",
    "T53n2121_018:0097c09": "肘。又語。放汝二脚。即便放脚。又令放一手。",
    "T53n2121_018:0097c10": "即放一手。更放一手。比丘答言。若復放手便",
    "T53n2121_018:0097c11": "墮坑死。優波笈多言。我先共約一切受教。",
    "T53n2121_018:0097c12": "汝云何不受。時身愛即滅。放手而墮。不見",
    "T53n2121_018:0097c13": "樹坑。笈多說法。精進思惟得羅漢果(出阿育王經第十卷)。",
    "T53n2121_018:0097c14": "比丘白骨觀入道十六",
    "T53n2121_018:0097c15": "摩偷羅國有一男子。從優波笈多出家。聞說",
    "T53n2121_018:0097c16": "不淨觀等。以不淨觀摧伏煩惱。謂已作所",
    "T53n2121_018:0097c17": "作。笈多言。汝當精進勿作懈想。答言。曰我",
    "T53n2121_018:0097c18": "已得阿羅漢。笈多語言。汝見乾陀羅國(翻地持)",
    "T53n2121_018:0097c19": "沽酒女人不。此女人。自言得道。如汝不異。",
    "T53n2121_018:0097c20": "煩惱未斷而自言斷。是增上慢。汝今觀此女",
    "T53n2121_018:0097c21": "人為得道不。答曰。我未能見。欲向彼國。師",
    "T53n2121_018:0097c22": "即聽之。是時比丘。至乾陀羅國。治下土石",
    "T53n2121_018:0097c23": "寺消息。早起著衣持鉢入聚落乞食。時沽",
    "T53n2121_018:0097c24": "酒女取食欲與。比丘見女。婬欲愛心便自",
    "T53n2121_018:0097c25": "取鉢中麨酪。與此女人。女人見之。亦婬欲變",
    "T53n2121_018:0097c26": "心露齒而笑。比丘即入不淨觀。乃至觀身作",
    "T53n2121_018:0097c27": "白骨想。從於是觀得羅漢果(出阿育王經第十卷)。",
    "T53n2121_018:0097c28": "比丘自恣受臘得道十七",
    "T53n2121_018:0097c29": "佛在舍衛國。夏居三月。以至新歲。告阿難",
    "T53n2121_018:0098a01": "言。汝擊揵搥。揵搥聲音遍一佛國。地獄",
    "T53n2121_018:0098a02": "餓鬼畜生一切病苦。聞音悉除皆得安隱。於",
    "T53n2121_018:0098a03": "時佛言。比丘汝等宜起行舍羅籌。各各相對",
    "T53n2121_018:0098a04": "悔過自責。相謝眾失所犯非法。各忍和同淨",
    "T53n2121_018:0098a05": "身口心。令無餘穢。時諸比丘即受佛教。事訖",
    "T53n2121_018:0098a06": "還坐。時佛慈愍。因從坐起。向諸比丘。叉手而",
    "T53n2121_018:0098a07": "言。雖無上尊至真無失。當可施行以為訓誨。",
    "T53n2121_018:0098a08": "時佛遷延懺謝聖眾。矜愍一切還就草蓐。佛",
    "T53n2121_018:0098a09": "適復坐聖眾亦然。各就故位。時萬比丘得成",
    "T53n2121_018:0098a10": "道迹。八千比丘得阿羅漢(明自恣受臘事出新歲經)。",
    "T53n2121_018:0098a11": "比丘憙眠佛樂宿習得道十八",
    "T53n2121_018:0098a12": "佛在祇樹精舍。諸比丘。勤修道業除棄陰蓋。",
    "T53n2121_018:0098a13": "有一比丘。飽食入室閉房靜眠。受身快意不",
    "T53n2121_018:0098a14": "觀非常。無復晝夜。却後七日其命將終。佛愍",
    "T53n2121_018:0098a15": "傷之。即入其室彈指寤之。為說妙偈。驚悟",
    "T53n2121_018:0098a16": "稽首作禮。佛告比丘汝本宿命。惟衛佛時",
    "T53n2121_018:0098a17": "曾得出家。貪身利養不念經戒。飽食却眠不",
    "T53n2121_018:0098a18": "惟非常。命終魂神生翁蟲中。積五萬歲。壽",
    "T53n2121_018:0098a19": "盡復為螺蜯之蟲樹中蠹蟲。各五萬歲。此",
    "T53n2121_018:0098a20": "四品蟲。生長冥中貪身愛命。樂處幽隱為家",
    "T53n2121_018:0098a21": "不喜光明。一眠之時百歲乃覺。連綿羅網不",
    "T53n2121_018:0098a22": "求出要。今始罪畢。得為沙門。如何睡眠不",
    "T53n2121_018:0098a23": "知厭足。比丘聞已慚怖自責。五蓋即除。成",
    "T53n2121_018:0098a24": "阿羅漢(出法句譬喻第三卷)。",
    "T53n2121_018:0098a25": "比丘好眠見應化深坑懼而得道十九",
    "T53n2121_018:0098a26": "摩偷羅國。有一男子。依優波笈多出家。常好",
    "T53n2121_018:0098a27": "眠睡。有時說法睡眠不聞。教樹下禪亦復",
    "T53n2121_018:0098a28": "睡眠。笈多以神通力。於其四邊化作深坑深",
    "T53n2121_018:0098a29": "一千肘。時比丘睡覺。即便驚怖。時優波笈",
    "T53n2121_018:0098b01": "多復化作路。令其得行。時此比丘。隨路而",
    "T53n2121_018:0098b02": "出。往優波笈多所。優波笈多令其更去。比丘",
    "T53n2121_018:0098b03": "答言。彼有深坑。優波笈多言。此深坑小生",
    "T53n2121_018:0098b04": "死。深坑大所謂生老病死憂悲苦惱。若人",
    "T53n2121_018:0098b05": "不知四諦。則墮其中。比丘聞之。復往樹下",
    "T53n2121_018:0098b06": "加趺而坐。心每思惟恐墮深坑。不復睡眠。",
    "T53n2121_018:0098b07": "以怖畏故思惟精進。除諸煩惱。得阿羅漢果。",
    "T53n2121_018:0098b08": "(出阿育王經第九卷)。",
    "T53n2121_018:0098b09": "比丘多食得羅漢道二十",
    "T53n2121_018:0098b10": "有一牸象。名曰磨荼。載佛舍利至罽賓國。",
    "T53n2121_018:0098b11": "以此善根死生人中。出家得阿羅漢果。因食",
    "T53n2121_018:0098b12": "飯一斛乃般涅槃。告諸比丘尼汝等集會。",
    "T53n2121_018:0098b13": "我當自說所得勝法。諸比丘尼不信其言。復",
    "T53n2121_018:0098b14": "語尼曰。莫生不信。前世為牸象。捨彼象身",
    "T53n2121_018:0098b15": "即得此身。能食飯一斛五斗。而食一斛。乃",
    "T53n2121_018:0098b16": "至廣說。如是等雖是多食。而是易滿。曾聞波",
    "T53n2121_018:0098b17": "斯匿王。食飯二斛。是彼功德因緣故。因一根",
    "T53n2121_018:0098b18": "粳米。一莖苷蔗。日日長生。爾許飯食故身",
    "T53n2121_018:0098b19": "體肥大。以此大身往詣佛所。佛問。大王。身",
    "T53n2121_018:0098b20": "體肥大得無疲耶。時波斯匿心生慚愧。具向",
    "T53n2121_018:0098b21": "佛說世尊說偈。",
    "T53n2121_018:0098b22": "　人當有正念　　於食知止足",
    "T53n2121_018:0098b23": "　亦不遭苦受　　易消而增壽",
    "T53n2121_018:0098b24": "時波斯匿王。聞佛所說。漸漸減食。乃至後時",
    "T53n2121_018:0098b25": "唯食一斛(出阿毘曇毘婆沙第二十二卷)。",
    "T53n2121_018:0098b26": "比丘久病佛為湔浣聞法捨命得無餘泥洹",
    "T53n2121_018:0098b27": "二十一",
    "T53n2121_018:0098b28": "佛在舍衛國。有一長者。請佛及僧。時比丘往。",
    "T53n2121_018:0098b29": "如來不往。遣信取食。有二因緣。一者欲與諸",
    "T53n2121_018:0098c01": "天說法。二者瞻視病人。是時世尊遍觀比丘。",
    "T53n2121_018:0098c02": "皆悉受請。即取鑰母開一房門。見一比丘。",
    "T53n2121_018:0098c03": "抱患頓篤臥大小便不能轉側。世尊問曰。汝",
    "T53n2121_018:0098c04": "有何患。比丘曰。受性闇鈍恒懷懈慢。初不勸",
    "T53n2121_018:0098c05": "他瞻視餘人。是故今日無看我者。今實孤窮",
    "T53n2121_018:0098c06": "所怙無處。爾時世尊。慈憐躬抱。除去不淨。",
    "T53n2121_018:0098c07": "湔浣坐具。水洗其身。更與著衣。敷新坐具。還",
    "T53n2121_018:0098c08": "置房中。躬自案摩。告比丘曰。汝不加勤求增",
    "T53n2121_018:0098c09": "上法。死後便當更受劇苦。漸與說法勸使勇",
    "T53n2121_018:0098c10": "猛。乃告諸僧。汝等比丘。無父母兄弟。亦無",
    "T53n2121_018:0098c11": "姊妹宗族。不相瞻視此非其宜。我法齊正",
    "T53n2121_018:0098c12": "上下和從。自今為始。弟子侍師如事父母。至",
    "T53n2121_018:0098c13": "死不捨。師看弟子視如己息。隨時將息至",
    "T53n2121_018:0098c14": "死不捨。師徒相慈流于永劫。所有什物平",
    "T53n2121_018:0098c15": "等分布。設無什物當廣分衛。有瞻病者則",
    "T53n2121_018:0098c16": "瞻我身。所獲功德亦無差降。時病比丘便",
    "T53n2121_018:0098c17": "自思惟。即捨形壽。便得無餘(出佛看比丘病不受長者請經)。",
    "T53n2121_018:0098c18": "比丘因怖得道二十二",
    "T53n2121_018:0098c19": "時摩偷羅國。有一男子。從優波笈多出家。多",
    "T53n2121_018:0098c20": "喜睡眠。笈多化作一鬼。而有七頭。手捉樹枝",
    "T53n2121_018:0098c21": "身懸空中。比丘見已即便驚覺。生大怖畏。還",
    "T53n2121_018:0098c22": "其本所。笈多語云。還坐禪處。比丘白言。和上",
    "T53n2121_018:0098c23": "彼林中有一鬼。七頭當我前。手捉樹枝懸在",
    "T53n2121_018:0098c24": "空中。甚可怖畏。笈多言。此鬼不足畏。睡眠最",
    "T53n2121_018:0098c25": "可畏。若比丘為此鬼所殺。必不入生死。若為",
    "T53n2121_018:0098c26": "睡眠所殺。則生死無窮。比丘即還坐禪處。復",
    "T53n2121_018:0098c27": "見此鬼。畏此鬼故不敢睡眠。是時比丘精進",
    "T53n2121_018:0098c28": "思惟。得阿羅漢果(出阿育王經第十卷)。",
    "T53n2121_018:0098c29": "比丘與女戲有惡聲自殺天神悟之精進得道",
    "T53n2121_018:0099a01": "二十三",
    "T53n2121_018:0099a02": "佛住舍衛國。有異比丘。在拘薩羅人間。住一",
    "T53n2121_018:0099a03": "林中。比丘與長者婦女嬉戲。起惡名聲。比丘",
    "T53n2121_018:0099a04": "自念。我今自殺。林中有天神。化作長者女",
    "T53n2121_018:0099a05": "身。語比丘言。世間諸人為我及汝。空作惡名",
    "T53n2121_018:0099a06": "言。我與汝共相習近。作不正事。既已有惡聲。",
    "T53n2121_018:0099a07": "可近還俗共相娛樂。比丘答曰。為有此聲。我",
    "T53n2121_018:0099a08": "今自殺。神復天身。而說偈言。",
    "T53n2121_018:0099a09": "　雖多惡名　　行者忍之　　不應自害",
    "T53n2121_018:0099a10": "　不應起惱　　比丘開悟　　專精思惟",
    "T53n2121_018:0099a11": "　斷除煩惱　　得阿羅漢(出比丘避女惡名欲自殺經)",
    "T53n2121_018:0099a12": "比丘在俗害母為溥首菩薩所化出家得道",
    "T53n2121_018:0099a13": "二十四",
    "T53n2121_018:0099a14": "路有一人。害所生母。止住樹下。啼哭懊惱。",
    "T53n2121_018:0099a15": "稱叫奈何。自責無狀而造大逆。自害我母當",
    "T53n2121_018:0099a16": "墮地獄。其人雖爾當修律行。溥首菩薩。見其",
    "T53n2121_018:0099a17": "現在應當得度。化作異人。携其父母詣害母",
    "T53n2121_018:0099a18": "人所。去之不遠中道而住。父母謂子此是正",
    "T53n2121_018:0099a19": "路。子言非正。遂共諍計。子現瞋怒殺化父",
    "T53n2121_018:0099a20": "母。已啼哭酸毒不能自勝。往殺母人所。謂",
    "T53n2121_018:0099a21": "言。我殺父母當墮地獄。哭言奈何。當設何計。",
    "T53n2121_018:0099a22": "其害母者而自念言。今此來人乃害二親。我",
    "T53n2121_018:0099a23": "但危母。其人癡冥罪莫大焉。我之為逆尚差",
    "T53n2121_018:0099a24": "於彼。知彼受罪吾猶覺輕。其人悲哀酸酷口",
    "T53n2121_018:0099a25": "並宣言。吾當往詣能仁佛所。其無救者佛為",
    "T53n2121_018:0099a26": "設救。其恐懅者佛能慰除。如佛所教我當",
    "T53n2121_018:0099a27": "奉還。於時化人啼哭進路在其前行。此害母",
    "T53n2121_018:0099a28": "者尋隨其後。如彼悔過吾亦當爾。吾罪微薄",
    "T53n2121_018:0099a29": "彼人甚重。化人詣佛稽首于地。而白佛言。唯",
    "T53n2121_018:0099b01": "然世尊。吾造大逆而害二親。犯斯大罪。佛告",
    "T53n2121_018:0099b02": "化人。善哉善哉。子為至誠而無所欺言行相",
    "T53n2121_018:0099b03": "副詣如來前。言說至誠。口不兩舌。亦不自",
    "T53n2121_018:0099b04": "侵。當自察觀心之法。以何所心。危二親者。",
    "T53n2121_018:0099b05": "用過去心當來心乎。現在心耶。其過去心即",
    "T53n2121_018:0099b06": "已滅。現在心即以別去。無有處所。亦無方面。",
    "T53n2121_018:0099b07": "不知安在。當來心者。此則未至。無集聚處。",
    "T53n2121_018:0099b08": "未見旋反。亦無往還。子當知之。心亦不立",
    "T53n2121_018:0099b09": "於身之內。亦不由外亦無境界。不處兩間不",
    "T53n2121_018:0099b10": "得中止(如此文多不可備載)化人歎曰。未曾有。如來成最",
    "T53n2121_018:0099b11": "正覺。了知法界無有作者。亦無有受無有生",
    "T53n2121_018:0099b12": "者。無滅度者。無所依倚。願得出家。因佛世尊",
    "T53n2121_018:0099b13": "得作沙門。受具足戒。佛言。比丘善來。於時",
    "T53n2121_018:0099b14": "化人前作沙門。即白佛言。唯然世尊。吾獲",
    "T53n2121_018:0099b15": "神通今欲滅度。佛之威神使彼化人去地四",
    "T53n2121_018:0099b16": "丈九尺。於虛空中而取滅度。身中出火。還自",
    "T53n2121_018:0099b17": "燒體。逆子見之。心自念言。彼作沙門便得滅",
    "T53n2121_018:0099b18": "度。吾効此人。往詣佛所。稽首聖足。我亦",
    "T53n2121_018:0099b19": "造逆。自危母命。佛言。善哉。至誠而無所欺。",
    "T53n2121_018:0099b20": "言行相副。於是逆人地獄之火從毛孔出。其",
    "T53n2121_018:0099b21": "痛甚劇。而無救護。白佛言。我今被燒。唯天中",
    "T53n2121_018:0099b22": "天而見救濟。世尊出金色臂。著人頭上。火",
    "T53n2121_018:0099b23": "時即滅。見如來身。若干相好。身痛休息。而",
    "T53n2121_018:0099b24": "得安隱。又前白佛。欲作沙門。佛尋聽之。即",
    "T53n2121_018:0099b25": "為出家。說四諦法。其人聞之。遠塵離垢得",
    "T53n2121_018:0099b26": "法眼淨。修行法教。逮得往還。證得羅漢。",
    "T53n2121_018:0099b27": "又白佛言。欲般泥洹。佛言隨意。時比丘踊在",
    "T53n2121_018:0099b28": "虛空。去地四丈九尺。身自出火。還燒己體。百",
    "T53n2121_018:0099b29": "千天人於虛空中。而來供養。時舍利弗白佛",
    "T53n2121_018:0099c01": "言。如來恩施所說律。乃令逆者得度。唯有",
    "T53n2121_018:0099c02": "如來。諸大菩薩能覩一切群萌根源。隨而度",
    "T53n2121_018:0099c03": "之。非聲聞緣覺境界。佛言如是(出心本淨經)。",
    "T53n2121_018:0099c04": "比丘貧老公垂殞佛說往行許其出家二十",
    "T53n2121_018:0099c05": "五",
    "T53n2121_018:0099c06": "舍衛國。有一貧窮老公。踰二百歲。眉生秀",
    "T53n2121_018:0099c07": "毛耳出於頭。齒如齊貝。手過於膝。貌而視之",
    "T53n2121_018:0099c08": "似如有相。而貧窮辛苦。衣不蓋形五體裸露。",
    "T53n2121_018:0099c09": "腹恒飢空行步。纔動示有氣息。欲往見佛。",
    "T53n2121_018:0099c10": "釋梵侍門勅不通之。老公大聲。言曰。吾雖貧",
    "T53n2121_018:0099c11": "窮。民之斯下。千載有幸。今得值佛。欲問罪",
    "T53n2121_018:0099c12": "福。求離眾苦。我聞世尊仁慈普逮。莫不受恩。",
    "T53n2121_018:0099c13": "而獨斷我亦誣聖意。佛呼使前。匍匐寸進。為",
    "T53n2121_018:0099c14": "佛作禮。悲喜交流。稱其窮苦。願一奉覲十",
    "T53n2121_018:0099c15": "年始果。氣力既惡。進退無路。但恐命絕穢",
    "T53n2121_018:0099c16": "污聖門。重增其罪。天尊哀矜不奪本願。如",
    "T53n2121_018:0099c17": "此而死無復恨矣。唯願速終願垂恩施。佛言。",
    "T53n2121_018:0099c18": "人之受生多以緣致。我為汝說。汝前世時。生",
    "T53n2121_018:0099c19": "豪強大國明慧王家。時為太子。憍貴非凡。上",
    "T53n2121_018:0099c20": "為父母所珍。下為臣民所奉。用此恣意輕",
    "T53n2121_018:0099c21": "凌於人。高目大視矜抗邈然。財寶億萬皆是",
    "T53n2121_018:0099c22": "民物。百姓貧弊皆以調斂。唯知聚積初不布",
    "T53n2121_018:0099c23": "施。時有寒素沙門。名曰靜志。從遠國來。故往",
    "T53n2121_018:0099c24": "詣卿所求不多。唯法衣耳。而卿了不當接。遇",
    "T53n2121_018:0099c25": "之甚惡。衣既不乞。又不與食。空坐著前去復",
    "T53n2121_018:0099c26": "不聽。晝夜七日。水漿乖絕。示有氣息。方大",
    "T53n2121_018:0099c27": "歡喜。聚眾看之。以為至樂。侍臣諫曰。沙門慈",
    "T53n2121_018:0099c28": "恭。道德內全。凍之不寒。餓之不飢。所以來",
    "T53n2121_018:0099c29": "乞欲為福耳。既不施與。安可窮逼。幸發遣之。",
    "T53n2121_018:0100a01": "勿招其罪。太子乃曰。此是何人詐稱道德。試",
    "T53n2121_018:0100a02": "小困之。纔令不死。正爾放去。無所憂也。即",
    "T53n2121_018:0100a03": "便遣去。驅逐出國。出界十餘里。逢遭餓賊。",
    "T53n2121_018:0100a04": "欲殺噉之。沙門言曰。我窮凍沙門。羸瘦骨立",
    "T53n2121_018:0100a05": "肉痟腥臊不中食也。空當見殺而無所任。餓",
    "T53n2121_018:0100a06": "賊答曰。我餓困累日但食土耳。卿雖小瘦故",
    "T53n2121_018:0100a07": "是肉也。終不相放但當就死。如此前却良",
    "T53n2121_018:0100a08": "久。太子得知便馳往曰。我以不能乞其衣食。",
    "T53n2121_018:0100a09": "寧當令賊殺之耶。賊見太子皆各叩頭謝罪。",
    "T53n2121_018:0100a10": "放沙門去。時沙門者彌勒是也。故卿今日受",
    "T53n2121_018:0100a11": "此貧窮之罪。坐慳貪也。所以長壽救沙門",
    "T53n2121_018:0100a12": "之命也罪福各應如有影響。老公曰。去事以",
    "T53n2121_018:0100a13": "爾。願畢於今。乞得如垂沒之命。得作沙門。",
    "T53n2121_018:0100a14": "後生世世常侍佛邊。佛言善哉。應時老公。鬚",
    "T53n2121_018:0100a15": "髮墮地。法衣在身。體氣更健。耳目聰明。立得",
    "T53n2121_018:0100a16": "上決。入三昧門。以偈讚佛。作禮而退。",
    "T53n2121_018:0100a17": "　我昔為寵子　　不識仁義方",
    "T53n2121_018:0100a18": "　驕貴自放恣　　時為大國王",
    "T53n2121_018:0100a19": "　自謂無罪福　　以此可保常",
    "T53n2121_018:0100a20": "　唐悟生死對　　於今受其殃",
    "T53n2121_018:0100a21": "　從罪復蒙祐　　得覩天中天",
    "T53n2121_018:0100a22": "　解脫既往罪　　垂命入法門",
    "T53n2121_018:0100a23": "　永離慳貪心　　長受智慧根",
    "T53n2121_018:0100a24": "　世世不遠佛　　保持萬劫存(出貧窮老公經卷)",
    "T53n2121_018:0100a25": "比丘見一須陀洹先作維那今獲苦報畏故得",
    "T53n2121_018:0100a26": "道二十六",
    "T53n2121_018:0100a27": "摩偷羅國有一男子。於優波笈多所出家。笈",
    "T53n2121_018:0100a28": "多說法。比丘精進思惟。得須陀洹果。不放逸",
    "T53n2121_018:0100a29": "故脫惡道怖。七生天上。七生人中。受人天",
    "T53n2121_018:0100b01": "樂。當入涅槃。笈多見其意。共入摩偷羅國。",
    "T53n2121_018:0100b02": "次第乞食至旃陀羅舍。有旃陀羅子。得須陀",
    "T53n2121_018:0100b03": "洹果。身有惡病。一切身體為蟲所食。口氣",
    "T53n2121_018:0100b04": "臭穢。優波笈多語弟子言。汝觀此小兒。得",
    "T53n2121_018:0100b05": "須陀洹。受如此苦。",
    "T53n2121_018:0100b06": "　生旃陀羅姓　　樂著於三月",
    "T53n2121_018:0100b07": "　惡蟲食其體　　為愛自在故",
    "T53n2121_018:0100b08": "　生死無有實　　猶如芭蕉林",
    "T53n2121_018:0100b09": "比丘問何緣。得須陀洹。而受此苦。笈多答",
    "T53n2121_018:0100b10": "曰。先身出家。眾僧坐禪其為維那。有一羅",
    "T53n2121_018:0100b11": "漢。居此惡病。搔刮作聲。維那語言。惡蟲食",
    "T53n2121_018:0100b12": "汝。而作此聲。即牽臂出言。汝入旃陀羅室去。",
    "T53n2121_018:0100b13": "阿羅漢語維那。汝當精進。莫往生死受苦。",
    "T53n2121_018:0100b14": "是維那即懺悔之。懺悔竟得須陀洹果。不復",
    "T53n2121_018:0100b15": "精進。今小兒是也。牽羅漢出。今生旃陀羅",
    "T53n2121_018:0100b16": "處。受此報也。比丘怖畏勤精進。即得阿羅",
    "T53n2121_018:0100b17": "漢果(出阿育王經第十卷)。",
    "T53n2121_018:0100b18": "二比丘所行不同得報亦異二十七",
    "T53n2121_018:0100b19": "昔有兩比丘。持戒智慧正等。俱得須陀洹道。",
    "T53n2121_018:0100b20": "一比丘但行乞匃。以用布施。飯諸比丘僧及",
    "T53n2121_018:0100b21": "貧窮者。一比丘但坐禪自守。謂行乞匃作布",
    "T53n2121_018:0100b22": "施者言。何以不坐禪。自守空自勤苦。一比丘",
    "T53n2121_018:0100b23": "答言。賢者。佛言。為比丘亦當布施。不則後",
    "T53n2121_018:0100b24": "世貧窮。後二比丘俱得羅漢。迦羅越子作沙",
    "T53n2121_018:0100b25": "門。前世乞匃。今得自守眾人。自持衣食日日",
    "T53n2121_018:0100b26": "與之。其一比丘前世但自守。今為婢子。作沙",
    "T53n2121_018:0100b27": "門乞匃。無有與者。常大飢渴故應持戒布施。",
    "T53n2121_018:0100b28": "不當自守也(出十卷譬喻經第三卷)。",
    "T53n2121_018:0100b29": "沙門樹下坐貪想不除佛化身說法得羅漢道",
    "T53n2121_018:0100c01": "二十八",
    "T53n2121_018:0100c02": "佛在世時。有一道人。在於河邊樹下學道。貪",
    "T53n2121_018:0100c03": "想不除。走心散意但念六欲。身靜意遊曾無",
    "T53n2121_018:0100c04": "寧息。十二年中不能得道。佛知可度。化作沙",
    "T53n2121_018:0100c05": "門。往至其所。樹下共宿。須臾月明。有龜",
    "T53n2121_018:0100c06": "從河中出。來至樹下。復有水狗飢行求食。",
    "T53n2121_018:0100c07": "與龜相逢。便欲噉龜。龜縮頭尾及其四脚。藏",
    "T53n2121_018:0100c08": "於甲中不能得噉。水狗小遠。復出頭足行步",
    "T53n2121_018:0100c09": "如故。遂便得免。時化沙門語言比丘。吾念",
    "T53n2121_018:0100c10": "世人不如此龜。有護命之鎧。能令水狗不",
    "T53n2121_018:0100c11": "得其便。世人無智放恣六情。天魔得便殺形",
    "T53n2121_018:0100c12": "壞神去。生死無端輪轉五道。苦惱百千。即",
    "T53n2121_018:0100c13": "為說偈而勸勉之。比丘聞偈貪斷望止。得",
    "T53n2121_018:0100c14": "羅漢道。知化沙門是佛世尊。敬肅正服稽",
    "T53n2121_018:0100c15": "首佛足(出法句經譬喻第二卷)。",
    "T53n2121_018:0100c16": "沙門飯僧污手拭柱柱為之裂二十九",
    "T53n2121_018:0100c17": "有沙門。作摩波利。飯比丘。分酪蘇著手。以",
    "T53n2121_018:0100c18": "手塗柱。柱即破裂(出譬喻經)。",
    "T53n2121_018:0100c19": "沙門小便不彈指尿漈鬼面三十",
    "T53n2121_018:0100c20": "有一沙門。不彈指來小便。漈清中鬼面。厲",
    "T53n2121_018:0100c21": "鬼大恚。欲殺沙門。沙門持戒。厲鬼隨逐。伺覓",
    "T53n2121_018:0100c22": "其短。不能得便。沙門後作摩波利。有人上此",
    "T53n2121_018:0100c23": "僧物者。即於坐上。得羅漢道(出一卷雜譬喻經)。",
    "T53n2121_018:0100c24": "沙門開戶五指火出三十一",
    "T53n2121_018:0100c25": "有沙門先共學道。同住一堂。一沙門言。此",
    "T53n2121_018:0100c26": "沙門惡性不可共止。捐往他國。還過視之。",
    "T53n2121_018:0100c27": "為得道未。夜到其舍。沙門鑰開召呼前坐。",
    "T53n2121_018:0100c28": "舉五指頭火出外來。沙門即大驚愕。歎其得",
    "T53n2121_018:0100c29": "道(出一卷雜喻經)。",
    "T53n2121_018:0101a01": "經律異相卷第十八"
}