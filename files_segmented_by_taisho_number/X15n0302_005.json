{
    "X15n0302_005:0311a05": "楞嚴經略疏卷之五",
    "X15n0302_005:0311a06": "福州鼓山湧泉禪寺沙門　元賢　述",
    "X15n0302_005:0311a07": "阿難白佛言世尊雖說(至)一路涅槃門。",
    "X15n0302_005:0311a08": "前章佛已明指六根為結復明示不循外塵為根結",
    "X15n0302_005:0311a09": "之要阿難却疑六根雖是結而結必有元恐別有所",
    "X15n0302_005:0311a10": "在則解結之要不止於不循外塵而已故茲雨淚翹",
    "X15n0302_005:0311a11": "誠懇請開示佛乃以手摩其頂撫而慰之即時十方",
    "X15n0302_005:0311a12": "普佛世界六種震動者表無明住地為六情根從此",
    "X15n0302_005:0311a13": "震破也微塵如來各有寶光從其頂出者表斯法為",
    "X15n0302_005:0311a14": "無上頂法也同時灌如來頂者表同說同證更無異",
    "X15n0302_005:0311a15": "路也諸佛同告阿難謂汝欲知俱生無明使汝輪轉",
    "X15n0302_005:0311a16": "生死結根者唯此六根言此根性即是俱生無明也",
    "X15n0302_005:0311a17": "汝欲知無上菩提令汝速證安樂解脫寂靜妙常者",
    "X15n0302_005:0311a18": "亦唯此六根言此根性即是菩提元清淨體也阿難",
    "X15n0302_005:0311a19": "雖聞佛言而猶未明厥旨葢諸佛尋常說法約而言",
    "X15n0302_005:0311a20": "之有十八界今何獨重六根故疑而問佛佛謂根之",
    "X15n0302_005:0311a21": "與塵雖分內外總由一心變現是同一源雖同一源",
    "X15n0302_005:0311a22": "而根為要縛而成凡唯此六根脫而成聖亦唯此六",
    "X15n0302_005:0311a23": "根而塵不與也此二句揀塵也若識性則又因根塵",
    "X15n0302_005:0311a24": "而妄起猶如空華了無實體既非縛結之本亦非解",
    "X15n0302_005:0311b01": "結之要此二句揀識也然此六根與六塵又豈有實",
    "X15n0302_005:0311b02": "性之可得哉必由塵而後發根之知必由知而後顯",
    "X15n0302_005:0311b03": "塵之相是相與見各無自性但相依而立同於蘆之",
    "X15n0302_005:0311b04": "交立者焉汝今於此根不達性無執為實有或遣有",
    "X15n0302_005:0311b05": "而更存無立此二知即是無明生死縛結之本於此",
    "X15n0302_005:0311b06": "根達其性無不執為有并不存無無此二見即是涅",
    "X15n0302_005:0311b07": "槃元清淨體是結唯根結解唯根解是中豈更容他",
    "X15n0302_005:0311b08": "物哉佛又重說偈言以申明之真性有為空下十句",
    "X15n0302_005:0311b09": "標宗破執因況顯根塵無性也真性之中絕諸對待",
    "X15n0302_005:0311b10": "無有為亦無無為有為之法空而非有但從緣生喻",
    "X15n0302_005:0311b11": "如幻事無為之法無有起滅亦非有實喻如空華夫",
    "X15n0302_005:0311b12": "有為固可言空無為何亦不實以其斥妄顯真則真",
    "X15n0302_005:0311b13": "與妄對對妄有真真還成妄以其為思慮所及之境",
    "X15n0302_005:0311b14": "故真與非真既已雙非況能見之根所見之塵又何",
    "X15n0302_005:0311b15": "有哉中無實性但如交蘆而已解結同所因下六句",
    "X15n0302_005:0311b16": "頌解結唯在根也言此根雖如交蘆而結之與解唯",
    "X15n0302_005:0311b17": "在于是故雖聖凡永隔雲泥有殊而更無二路良以",
    "X15n0302_005:0311b18": "交中之性既非是有亦非是無迷晦者執有執無便",
    "X15n0302_005:0311b19": "是無明為生死之根元發明者不執有亦不執無便",
    "X15n0302_005:0311b20": "成解脫無涅槃之要道豈此外更有異因哉解結因",
    "X15n0302_005:0311b21": "次第下四句頌從根解結之事謂結根時必從細至",
    "X15n0302_005:0311b22": "粗次第六重而根相始具故今解結亦必從麤至細",
    "X15n0302_005:0311b23": "次第六重而根元始盡至於六結俱盡則一亦不立",
    "X15n0302_005:0311b24": "始復圓湛之本然也但所用之根優劣有殊必須選",
    "X15n0302_005:0311c01": "擇圓通依而修入外塵不循還歸元真則入流而成",
    "X15n0302_005:0311c02": "正覺耳陀那微細識下四句頌根性之勝也茲法獨",
    "X15n0302_005:0311c03": "依六根而修者何以根性即陀那識也陀那乃第八",
    "X15n0302_005:0311c04": "識之別名此識親依藏性為體最為微細非佛不能",
    "X15n0302_005:0311c05": "盡知中有無明熏習種子能成無邊生死之法如暴",
    "X15n0302_005:0311c06": "流水流奔不息此識若說為真其奈帶持種子妄習",
    "X15n0302_005:0311c07": "未除若說為妄其奈體即藏性離此無真恐凡小不",
    "X15n0302_005:0311c08": "能分別故非時非機寧密之而不開演惟今經獨重",
    "X15n0302_005:0311c09": "此識豈輕易常說之法哉自心取自心下四句頌此",
    "X15n0302_005:0311c10": "法之最要也謂根之結無多法故解亦無多法但因",
    "X15n0302_005:0311c11": "不了六塵境界唯是一心乃誤以能見之心妄取所",
    "X15n0302_005:0311c12": "見之境是自心取自心也由是從無相非幻之中妄",
    "X15n0302_005:0311c13": "成幻法根塵宛爾前既妄見攬塵橫生妄法今但旋",
    "X15n0302_005:0311c14": "根脫塵不復取著則必人法俱空非幻之境亦逈然",
    "X15n0302_005:0311c15": "脫矣況幻法而可立乎是知結亦甚易而解亦甚要",
    "X15n0302_005:0311c16": "也是名妙蓮華下八句頌此法最勝也此法開佛知",
    "X15n0302_005:0311c17": "見示實相體即因含果處染常淨如妙蓮華也無上",
    "X15n0302_005:0311c18": "寶覺體性堅凝根境惑結擬之即銷如金剛王也全",
    "X15n0302_005:0311c19": "性起修定慧等持無修而修無斷而斷名如幻三摩",
    "X15n0302_005:0311c20": "提也依此而修進一彈指頃可以超無學而入圓位",
    "X15n0302_005:0311c21": "是謂最勝無比之法十方諸佛迥生出死速證涅槃",
    "X15n0302_005:0311c22": "莫不由斯矣汝等可不勉哉。",
    "X15n0302_005:0311c23": "於是阿難及諸大眾(至)得無生忍。",
    "X15n0302_005:0311c24": "此段阿難未達六解一亡及舒結倫次故復請佛垂",
    "X15n0302_005:0312a01": "示佛乃取一巾次第綰成六結以喻之謂一巾既綰",
    "X15n0302_005:0312a02": "成六結則第一第二乃至第六次第歷然豈可混亂",
    "X15n0302_005:0312a03": "強名哉此正猶根之六結決定成六也結既成六方",
    "X15n0302_005:0312a04": "顯元巾是一以對六方可說一若六總解除則尚不",
    "X15n0302_005:0312a05": "起一想何況六乎根之六解一亡義猶是也至於順",
    "X15n0302_005:0312a06": "成六結其倫次云何良以眾生從無始來心性不覺",
    "X15n0302_005:0312a07": "妄分能所狂見妄立所相亂興由是狂亂則知見妄",
    "X15n0302_005:0312a08": "發執法實有也發妄不息則勞見發塵執我我所也",
    "X15n0302_005:0312a09": "至於勞見發塵則一切世間山河大地生死涅槃種",
    "X15n0302_005:0312a10": "種顛倒皆從此現正如勞目見空華豈有實哉按此",
    "X15n0302_005:0312a11": "順成諸結雖未指出六者而意亦甚明心性乃八識",
    "X15n0302_005:0312a12": "心王自證分也分為見相二分為狂為亂乃二結也",
    "X15n0302_005:0312a13": "知見妄發正法執位法執有俱生分別乃二結也勞",
    "X15n0302_005:0312a14": "見發塵正人執位人執亦有俱生分別乃二結也此",
    "X15n0302_005:0312a15": "之六結元根於狂心而成今欲解之豈一切偏權之",
    "X15n0302_005:0312a16": "法所能解哉必須用中道妙觀直破其狂心而後結",
    "X15n0302_005:0312a17": "始能解正如世間結解之人左掣右牽俱不能解若",
    "X15n0302_005:0312a18": "欲解之必於結心也此解結心之法雖似屬於因緣",
    "X15n0302_005:0312a19": "然最為微妙非比世間和合麤相緣佛得無量智無",
    "X15n0302_005:0312a20": "微不照無遠不燭故能知此說此耳此法云何必須",
    "X15n0302_005:0312a21": "選擇六根用其圓通者從一根深入返觀根性不逐",
    "X15n0302_005:0312a22": "外塵則狂心可破而六結可除六結既除則前所謂",
    "X15n0302_005:0312a23": "顛倒塵相如勞目空華者皆已消滅無餘矣諸妄既",
    "X15n0302_005:0312a24": "銷不真而何待乎但此結未可頓除必須次第正如",
    "X15n0302_005:0312b01": "巾結結由次第則解亦由次第也此根初解先得人",
    "X15n0302_005:0312b02": "空即解人執中二結番前勞見發塵也法執尚存則",
    "X15n0302_005:0312b03": "空性未能圓明至空性圓明成法解脫即解法執中",
    "X15n0302_005:0312b04": "二結番前知見妄發也雖得人法二空而二空未泯",
    "X15n0302_005:0312b05": "正是微細無明尚存能證所證之影直得俱空不生",
    "X15n0302_005:0312b06": "則解後二結即番前狂亂也至此則寂滅現前不見",
    "X15n0302_005:0312b07": "一法生不見一法滅而得無生忍矣此即後諸聖入",
    "X15n0302_005:0312b08": "圓通位也。○按此中六結古註俱指六根愚謂六結",
    "X15n0302_005:0312b09": "次第而成未可謂六根亦次第而成六結次第而解",
    "X15n0302_005:0312b10": "未可謂六根亦次第而解法喻顯然不齊說者乃謂",
    "X15n0302_005:0312b11": "一根深入六根俱解為次第則牽強殊甚況此中由",
    "X15n0302_005:0312b12": "汝無始下已明言結之次第此根初解下已明言解",
    "X15n0302_005:0312b13": "之次第何都不顧獨以六結與六根其數偶同遂爾",
    "X15n0302_005:0312b14": "妄執耶但六結之名經文隱略今就本文分出意自",
    "X15n0302_005:0312b15": "昭然觀者詳之。",
    "X15n0302_005:0312b16": "阿難及諸大眾(至)法因為上。",
    "X15n0302_005:0312b17": "此阿難已領六解一亡之義但未知選擇何根易於",
    "X15n0302_005:0312b18": "修入故請開示佛乃廣命謂大菩薩及諸大阿羅漢",
    "X15n0302_005:0312b19": "各說入道方便者意顯一十八界均是入圓之法但",
    "X15n0302_005:0312b20": "根性不同則各有所宜故須徧說也憍陳如下六聖",
    "X15n0302_005:0312b21": "皆滅塵合覺而入圓通者也六塵雖屬外相而實即",
    "X15n0302_005:0312b22": "如來藏心若能於一塵上發明則塵相滅而藏性顯",
    "X15n0302_005:0312b23": "矣憍陳如從聲塵悟入者也初在鹿苑及雞園親見",
    "X15n0302_005:0312b24": "如來成道如來為轉四諦法輪最初領解是於佛音",
    "X15n0302_005:0312c01": "聲上徹見藏心故聲塵頓銷妙音密圓而成阿羅漢",
    "X15n0302_005:0312c02": "也優波尼沙陀從色塵悟入者也初因多欲佛令修",
    "X15n0302_005:0312c03": "不淨觀以對治之初觀身相不淨繼而唯見白骨復",
    "X15n0302_005:0312c04": "析白骨至微塵而歸於空即於空中見色實性則色",
    "X15n0302_005:0312c05": "之與空惟是一性豈有二法故色塵頓銷妙色密圓",
    "X15n0302_005:0312c06": "而成阿羅漢也香嚴從香塵悟入者也因佛教觀有",
    "X15n0302_005:0312c07": "為之法悉無有實故於聞香之際諦觀此香不從木",
    "X15n0302_005:0312c08": "生若從木生何藉於火不從空生若從空生何藉木",
    "X15n0302_005:0312c09": "火不從煙火生若從煙火何必燃此沈水四者推窮",
    "X15n0302_005:0312c10": "生不可得其相元空何有去來由是分別意銷真覺",
    "X15n0302_005:0312c11": "發現故香塵倐滅妙香密圓而成阿羅漢也藥王藥",
    "X15n0302_005:0312c12": "上從味塵悟入者也由宿為良醫故得遍嘗諸藥悉",
    "X15n0302_005:0312c13": "知其味由是觀察味因熾然有味故非空無形可得",
    "X15n0302_005:0312c14": "故非有諸藥不來舌識何知故非即身心舌識不嘗",
    "X15n0302_005:0312c15": "諸藥何味故非離身心如是分別了味無生則味塵",
    "X15n0302_005:0312c16": "頓滅惟是一味清淨實相得登菩薩位也跋陀波羅",
    "X15n0302_005:0312c17": "從觸塵悟入者也因隨例入浴忽悟水因本無自性",
    "X15n0302_005:0312c18": "水既無性塵體亦然故曰不洗塵不洗體水與塵體",
    "X15n0302_005:0312c19": "既寂中間覺觸又安有哉從此悟入藏心故觸塵頓",
    "X15n0302_005:0312c20": "滅妙觸宣明而成佛子住也摩訶迦葉從法塵悟入",
    "X15n0302_005:0312c21": "者也法塵乃意根攬五塵影子故總稱六塵此塵倐",
    "X15n0302_005:0312c22": "生倐滅不能暫住厭其變易乃修空觀入滅盡定既",
    "X15n0302_005:0312c23": "得此定則能度百千劫如一彈指葢以意根滅而法",
    "X15n0302_005:0312c24": "塵空也此法既空則契入藏心而妙法開明盡銷諸",
    "X15n0302_005:0313a01": "漏成阿羅漢也。○六塵之序尋常所說必先色今先",
    "X15n0302_005:0313a02": "聲者以此方教體在聲也此稱成阿羅漢者乃圓教",
    "X15n0302_005:0313a03": "七信位以斷惑與小乘同故借阿羅漢之號諸經皆",
    "X15n0302_005:0313a04": "然吳興每遇成阿羅漢者必作小釋大違佛意葢此",
    "X15n0302_005:0313a05": "經見道分中屢斥二乘極顯圓頓之旨至修道分中",
    "X15n0302_005:0313a06": "又先令其得圓湛不生滅性以為本修因便已非二",
    "X15n0302_005:0313a07": "乘境界至此命其各敘證入之方豈佛意更在說小",
    "X15n0302_005:0313a08": "乎佛意不在說小諸聖豈敢以權小當機況會中無",
    "X15n0302_005:0313a09": "數大乘安用小聖之強出哉故知諸聖直彰實證葢",
    "X15n0302_005:0313a10": "承佛密意也況後佛言彼等修行實無優劣差別則",
    "X15n0302_005:0313a11": "知諸聖之名位大小法門偏圓皆同一味圓實更不",
    "X15n0302_005:0313a12": "須疑吳興橫分大小前失佛意後抗佛言決不可從。",
    "X15n0302_005:0313a13": "阿那律陀(至)旋法歸無斯為第一。",
    "X15n0302_005:0313a14": "此五聖旋根歸性而獲圓通者也根有六今缺耳根",
    "X15n0302_005:0313a15": "者留觀音為殿後以當此方之機也阿那律陀從眼",
    "X15n0302_005:0313a16": "根悟入者也初因好睡眠為佛所呵乃啼泣自責七",
    "X15n0302_005:0313a17": "日不眠遂失雙目佛乃教以樂見照明金剛三昧言",
    "X15n0302_005:0313a18": "瞽者樂見照明必用此三昧此三昧體本不壞而能",
    "X15n0302_005:0313a19": "破重障故名金剛乃返觀見性之功也旋其妄見循",
    "X15n0302_005:0313a20": "彼真元則妄見頓銷真見內發故能不用眼見而十",
    "X15n0302_005:0313a21": "方洞然成阿羅漢也周利槃特迦從鼻根悟入者也",
    "X15n0302_005:0313a22": "初因不能誦持無多聞性佛教以安居調息初觀息",
    "X15n0302_005:0313a23": "風念念生滅至於微細窮盡生滅無從息風既空心",
    "X15n0302_005:0313a24": "無分別豁然無礙遂得漏盡而成阿羅漢也憍梵波",
    "X15n0302_005:0313b01": "提從舌根悟入者也昔因口業輕弄沙門得牛呞報",
    "X15n0302_005:0313b02": "佛教以一味清淨心地法門所謂一味者了味無味",
    "X15n0302_005:0313b03": "惟一實相故曰一味其法諦觀此味之知非從舌生",
    "X15n0302_005:0313b04": "若從舌生應不待物非從物生若從物生應不待舌",
    "X15n0302_005:0313b05": "各既無生共豈能有緣中不有非緣亦無了味之知",
    "X15n0302_005:0313b06": "竟從何有此知既泯塵味亦空清淨實相從茲頓露",
    "X15n0302_005:0313b07": "故得超諸漏而遺器界法眼淨而成阿羅漢也畢陵",
    "X15n0302_005:0313b08": "伽婆蹉從身根悟入者也初於路中毒刺覺身疼痛",
    "X15n0302_005:0313b09": "因念有覺痛之覺復有覺清淨心無所覺之痛亦無",
    "X15n0302_005:0313b10": "能覺之覺豈一身而有二覺哉從此起疑攝念諦觀",
    "X15n0302_005:0313b11": "至於身心忽空而諸漏消盡則真現而妄泯也葢前",
    "X15n0302_005:0313b12": "知有覺清淨心者秪是比知故真外有妄今此現證",
    "X15n0302_005:0313b13": "唯是一覺真外無妄故曰純覺遺身而獲入圓通也",
    "X15n0302_005:0313b14": "須菩提從意根悟入者也曠劫已來宿證空寂入胎",
    "X15n0302_005:0313b15": "不昧隔陰不昏故自憶受生如恒河沙而皆知空寂",
    "X15n0302_005:0313b16": "非獨身心不有亦乃十方俱空則人法雙空也非特",
    "X15n0302_005:0313b17": "已證空寂亦令眾生同證則自他兼利也然是但空",
    "X15n0302_005:0313b18": "未能證入妙覺真空今承佛發明乃得空性圓明成",
    "X15n0302_005:0313b19": "阿羅漢遂能頓入如來寶明空海而同佛之知見諸",
    "X15n0302_005:0313b20": "相入非即所證空寂非所非盡即所得真空旋法歸",
    "X15n0302_005:0313b21": "無即前二句此因返觀意根之性根盡性顯自然法",
    "X15n0302_005:0313b22": "旋歸無而入真空性海也。",
    "X15n0302_005:0313b23": "舍利弗即從(至)久成清瑩斯為第一。",
    "X15n0302_005:0313b24": "此六聖湛識循源而獲圓通者也此識與根最難分",
    "X15n0302_005:0313c01": "辨又前五識與後意識亦多混淆今就眼家辨之眼",
    "X15n0302_005:0313c02": "照境時一念不動但如鏡中無有分別此眼根也隨",
    "X15n0302_005:0313c03": "念麤略分別諸相歷然而不帶名言者眼識也由是",
    "X15n0302_005:0313c04": "次第標指詳細分析專計名言者乃第六意識也餘",
    "X15n0302_005:0313c05": "倣此推之舍利弗從眼識悟入者也從曠劫來眼識",
    "X15n0302_005:0313c06": "清淨一切諸法一見能了此但俗智也因聞因緣深",
    "X15n0302_005:0313c07": "義即悟入藏心周遍法界此見即妙覺圓明故得大",
    "X15n0302_005:0313c08": "無畏而成佛長子是始從眼識發起智光智光之極",
    "X15n0302_005:0313c09": "即佛知見矣普賢從耳識悟入者也久證極果退位",
    "X15n0302_005:0313c10": "揚化故為恒沙法王之子而弟子之發普賢行者皆",
    "X15n0302_005:0313c11": "因之立名能用耳識廣鑑羣機見有發普賢行者雖",
    "X15n0302_005:0313c12": "在他方恒沙界外悉為現身即彼障重難見亦暗為",
    "X15n0302_005:0313c13": "摩頂皆擁護安慰以成其行原其本因乃是從耳識",
    "X15n0302_005:0313c14": "發明故能隨念而分別眾生得大自在也孫陀羅難",
    "X15n0302_005:0313c15": "陀從鼻識悟入者也因心常散動佛乃教觀鼻端白",
    "X15n0302_005:0313c16": "初諦觀三七日見鼻息如煙者鼻識濁相也淨觀發",
    "X15n0302_005:0313c17": "明則內明外虗而煙消成白者識濁漸澄之相也至",
    "X15n0302_005:0313c18": "於藏心顯現識濁俱盡則息盡化為光明炳照十方",
    "X15n0302_005:0313c19": "矣是證無學記菩提皆消息之功也富樓那從舌識",
    "X15n0302_005:0313c20": "悟入者也從曠劫來得四辨才備演法門隨機善巧",
    "X15n0302_005:0313c21": "得無所畏今逢世尊教以口輪助揚法化得成羅漢",
    "X15n0302_005:0313c22": "葢是說法淨則智盡益淨外而魔冤因說破而自伏",
    "X15n0302_005:0313c23": "內而諸漏緣智顯而自銷也說法似是意識今言舌",
    "X15n0302_005:0313c24": "識者乃不假計度而隨念發揚耳優波離從身識悟",
    "X15n0302_005:0314a01": "入者也初隨佛出家親見佛成道後承佛教以戒法",
    "X15n0302_005:0314a02": "受持清淨因得身心寂滅成阿羅漢葢最初執身次",
    "X15n0302_005:0314a03": "執心漸能生定發慧故得一切通利是從檢防身識",
    "X15n0302_005:0314a04": "識滅歸元者也大目犍連從意識悟入者也初因聞",
    "X15n0302_005:0314a05": "因緣深義遂悟實相豁然心開得大通達由是入道",
    "X15n0302_005:0314a06": "而神通妙力為諸佛之所共推葢深悟實相則意識",
    "X15n0302_005:0314a07": "不生而旋歸妙湛旋湛之久則心光發宣而神力圓",
    "X15n0302_005:0314a08": "明也。",
    "X15n0302_005:0314a09": "烏芻瑟摩(至)得三摩地斯為第一。",
    "X15n0302_005:0314a10": "此七聖復大同本而獲圓通者也七大前五即塵後",
    "X15n0302_005:0314a11": "二即識與根總不出十八界但以其用之廣別得大",
    "X15n0302_005:0314a12": "名故茲別出烏芻瑟摩從火大悟入者也昔因欲火",
    "X15n0302_005:0314a13": "熾盛佛呼為猛火聚乃教觀周身冷煖諸氣悉為煖",
    "X15n0302_005:0314a14": "觸後觀煖觸無相無生我身自空煖依何住身心既",
    "X15n0302_005:0314a15": "寂性火妙發故神光內凝成智慧火以是三昧證阿",
    "X15n0302_005:0314a16": "羅漢復發大願現大威力破魔護法是所謂生大寶",
    "X15n0302_005:0314a17": "燄也持地從地大悟入者也積劫平地効力濟眾福",
    "X15n0302_005:0314a18": "業廣矣佛乃教以平心之法謂地不平由心不平心",
    "X15n0302_005:0314a19": "能達其理一不作差殊之觀則地自無不平由是即",
    "X15n0302_005:0314a20": "悟我心本來平等若身若界所有微塵皆無自性但",
    "X15n0302_005:0314a21": "從虗妄分別所現唯一實相復何相礙由是乃至刀",
    "X15n0302_005:0314a22": "兵亦無所觸此於諸法了無自性即證無生法忍而",
    "X15n0302_005:0314a23": "權取小果後復聞諸如來說妙蓮華佛知見地最先",
    "X15n0302_005:0314a24": "證明而為上首是地塵頓銷圓契藏心者也月光從",
    "X15n0302_005:0314b01": "水大悟入者也昔遇水天佛教習水觀初觀身中唯",
    "X15n0302_005:0314b02": "一水性更無他物次觀界外亦惟一水性等無差別",
    "X15n0302_005:0314b03": "此觀成時但見湛水遍十方界我執亡矣然尚見水",
    "X15n0302_005:0314b04": "相未得法空故身相未亡因舉童子投礫之事者見",
    "X15n0302_005:0314b05": "其為身之所累也後遇山海自在通王如來方得亡",
    "X15n0302_005:0314b06": "身則水相頓銷惟一真空乃人法雙亡契入圓通之",
    "X15n0302_005:0314b07": "境也瑠璃光從風大悟入者也初觀世界身心諸動",
    "X15n0302_005:0314b08": "同一妄緣風力所轉既而了此諸動同於空華來往",
    "X15n0302_005:0314b09": "非有全一虗妄故觀三千大千諸眾生如百千蚊蚋",
    "X15n0302_005:0314b10": "鼓於方寸而已由是動相頓銷不動性顯得無生忍",
    "X15n0302_005:0314b11": "而見東方不動佛為法王子也虗空藏從空大悟入",
    "X15n0302_005:0314b12": "者也初於定光佛所得無邊身者混虗空為體性而",
    "X15n0302_005:0314b13": "無邊際也手執四大寶珠等者緣觀四大無依妙智",
    "X15n0302_005:0314b14": "圓明照了法界一切皆空也又於自心現大圓鏡等",
    "X15n0302_005:0314b15": "者唯一寶覺清淨圓明內瑩發光炳照十方也十種",
    "X15n0302_005:0314b16": "光者即華嚴經十智同真三世智至知無邊諸佛智",
    "X15n0302_005:0314b17": "也攝諸剎而入一身不相妨礙分一身而入諸剎隨",
    "X15n0302_005:0314b18": "順施作者妙用之圓而神也如是神力皆由始觀四",
    "X15n0302_005:0314b19": "大無體全依妄想生滅妄想元虗四大何有故唯一",
    "X15n0302_005:0314b20": "虗空而佛國為之俱泯諸妄既銷真空始現方得無",
    "X15n0302_005:0314b21": "邊身而發大神力耳彌勒從識大悟入者也初心重",
    "X15n0302_005:0314b22": "世名好遊族姓乃是心外見境妄生貪著故日月燈",
    "X15n0302_005:0314b23": "明佛教修唯識定了達萬法惟是識變則外慕心歇",
    "X15n0302_005:0314b24": "但此所得三昧全屬修成非自性定至然燈佛世始",
    "X15n0302_005:0314c01": "成無上妙圓識心三昧乃冥契真如來藏性者也得",
    "X15n0302_005:0314c02": "此三昧則見無邊佛土皆從藏性變現無量諸佛皆",
    "X15n0302_005:0314c03": "從藏性流出至於今得蒙記莂次補佛位又豈有他",
    "X15n0302_005:0314c04": "哉是皆由諦觀十方染淨依正皆惟識變本無自性",
    "X15n0302_005:0314c05": "次了能變所變元是菩提妙覺明體則遠離徧計依",
    "X15n0302_005:0314c06": "他而入圓成實性得無生忍耳大勢至從根大悟入",
    "X15n0302_005:0314c07": "者也因遇超日月光佛教以念佛三昧所謂念佛者",
    "X15n0302_005:0314c08": "憶佛也會遇之緣起於相憶若一人專憶一人專忘",
    "X15n0302_005:0314c09": "則是二人豈能決定逢決定見哉由其一專憶故或",
    "X15n0302_005:0314c10": "逢或見由其一專忘故逢而不逢見而不見若二人",
    "X15n0302_005:0314c11": "交憶感應道交則歷劫不離非但一逢一見也十方",
    "X15n0302_005:0314c12": "諸佛憐愍眾生不啻母之憶子所謂一人專憶也眾",
    "X15n0302_005:0314c13": "生背覺合塵不肯念佛如子逃逝所謂一人專忘也",
    "X15n0302_005:0314c14": "如是則雖諸佛大悲念重彼又安能會遇哉若眾生",
    "X15n0302_005:0314c15": "念佛亦如佛之念眾生則或現在或當來必定見佛",
    "X15n0302_005:0314c16": "且不假他緣自得心開而三身為之圓現葢以念佛",
    "X15n0302_005:0314c17": "者感應道交必能見佛如染香者必得香耳此乃專",
    "X15n0302_005:0314c18": "憶一佛而普攝六根未嘗妄動是謂淨念此念相繼",
    "X15n0302_005:0314c19": "其入三摩地夫何有哉。",
    "X15n0302_005:0314c21": "楞嚴經略疏卷之五"
}