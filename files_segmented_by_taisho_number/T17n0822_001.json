{
    "T17n0822_001:0846a02": "No. 822 [Nos. 823, 824]",
    "T17n0822_001:0846a03": "佛說諸法勇王經",
    "T17n0822_001:0846a05": "宋罽賓三藏曇摩密多譯",
    "T17n0822_001:0846a06": "如是我聞：一時，佛在王舍城迦蘭陀竹林，與",
    "T17n0822_001:0846a07": "大比丘僧千二百五十人俱。其先悉是結髮",
    "T17n0822_001:0846a08": "梵志，優樓頻螺迦葉、優婆提舍、憍律陀等",
    "T17n0822_001:0846a09": "而為上首，一切皆是大阿羅漢——諸漏已盡無",
    "T17n0822_001:0846a10": "復煩惱，心得解脫、慧得解脫，其心調柔自在",
    "T17n0822_001:0846a11": "無礙，摩訶那伽所作已辦，離於重擔逮得己",
    "T17n0822_001:0846a12": "利，盡諸有結得正解脫，通達諸法到於彼岸——",
    "T17n0822_001:0846a13": "唯除一人尊者阿難。爾時，世尊於十五日說",
    "T17n0822_001:0846a14": "禁戒時，在顯露處結加趺坐，大眾圍繞恭敬",
    "T17n0822_001:0846a15": "尊重。是時會中有一比丘，出家未久便受具",
    "T17n0822_001:0846a16": "戒，即於其日來至佛所，頂禮佛足右繞三",
    "T17n0822_001:0846a17": "匝，合掌瞻仰而白佛言：「世尊！我於今日出",
    "T17n0822_001:0846a18": "家未久已受具戒，於出家事遺疑未了，唯願",
    "T17n0822_001:0846a19": "如來哀愍解說。云何比丘受人信施無有愚",
    "T17n0822_001:0846a20": "癡？既受施已，云何復得畢報施恩？若善男",
    "T17n0822_001:0846a21": "子有生淨信發心出家，所期之法云何復得",
    "T17n0822_001:0846a22": "具足成就？」即於佛前，重說偈言：",
    "T17n0822_001:0846a23": "「我出家未久，　　已受具足戒，",
    "T17n0822_001:0846a24": "於此事未了，　　唯願哀愍說。",
    "T17n0822_001:0846a25": "云何受信施，　　畢竟清淨報？",
    "T17n0822_001:0846a26": "信心出家已，　　具足諸所願？」",
    "T17n0822_001:0846a27": "爾時，如來告比丘言：「若有比丘成就三法，受",
    "T17n0822_001:0846a28": "諸信施無有愚癡；受已則能清淨畢報；諸善",
    "T17n0822_001:0846a29": "男子信心出家，所願之法悉得具足。何等為",
    "T17n0822_001:0846b01": "三？一者入於僧數；二者勤修僧業；三者得僧",
    "T17n0822_001:0846b02": "善利。比丘若能成就如是三法，受人信施無",
    "T17n0822_001:0846b03": "有愚癡；受已則能清淨畢報；信心出家所願",
    "T17n0822_001:0846b04": "具足。」爾時，世尊欲重宣此義而說偈言：",
    "T17n0822_001:0846b05": "「若有入僧數，　　僧業中勤進，",
    "T17n0822_001:0846b06": "獲得僧善利，　　與心而相應。",
    "T17n0822_001:0846b07": "如是之人等，　　畢能報信施，",
    "T17n0822_001:0846b08": "出家所願法，　　而悉得具足。」",
    "T17n0822_001:0846b09": "爾時，比丘復白佛言：「世尊！如來今者略說此",
    "T17n0822_001:0846b10": "義，我猶未解。唯願世尊重垂廣說。云何比",
    "T17n0822_001:0846b11": "丘入於僧數？云何比丘勤修僧業？云何比丘",
    "T17n0822_001:0846b12": "獲僧善利？」復於佛前而說偈言：",
    "T17n0822_001:0846b13": "「云何入僧數？　　僧業中勤進？",
    "T17n0822_001:0846b14": "獲得僧善利？　　唯垂分別說。」",
    "T17n0822_001:0846b15": "爾時，世尊讚是比丘：「善哉，善哉！能問斯義。",
    "T17n0822_001:0846b16": "諦聽，諦聽！善思念之，當為汝說僧數、僧業及",
    "T17n0822_001:0846b17": "僧善利。」是時比丘即蒙許可，渴仰欲聞。佛告",
    "T17n0822_001:0846b18": "比丘：「四向四得是名為僧，常為世間之所稱",
    "T17n0822_001:0846b19": "讚，世人、八部合掌恭敬，天人之中無上福田。」",
    "T17n0822_001:0846b20": "爾時，世尊欲重宣此義而說偈言：",
    "T17n0822_001:0846b21": "「我今說四向，　　及以四得等，",
    "T17n0822_001:0846b22": "是名為眾僧，　　無上之福田。",
    "T17n0822_001:0846b23": "「復次，比丘！云何僧業？四念處、四正勤、四如意",
    "T17n0822_001:0846b24": "足、五根、五力、七覺分、八聖道分——是名僧業。」爾",
    "T17n0822_001:0846b25": "時，世尊復說偈言：",
    "T17n0822_001:0846b26": "「常勤行精進，　　最勝八聖道，",
    "T17n0822_001:0846b27": "如是則得入，　　如上四雙僧。",
    "T17n0822_001:0846b28": "「復次，比丘！云何名為僧善利也？所謂四沙門",
    "T17n0822_001:0846b29": "果。何等為四？須陀洹果、斯陀含果、阿那含",
    "T17n0822_001:0846c01": "果、阿羅漢果——是名僧利。」爾時，世尊復說偈",
    "T17n0822_001:0846c02": "言：",
    "T17n0822_001:0846c03": "「大士之善利，　　是則入僧數，",
    "T17n0822_001:0846c04": "具四沙門果，　　則能畢報恩。」",
    "T17n0822_001:0846c05": "爾時，比丘聞是語已，即作是言：「如佛所說，",
    "T17n0822_001:0846c06": "若有比丘入於僧數、勤修僧業、獲僧善利，如",
    "T17n0822_001:0846c07": "是之人乃能堪受一切信施，無有愚癡；受已",
    "T17n0822_001:0846c08": "畢能報其施恩；信心出家所願具足。世尊！若",
    "T17n0822_001:0846c09": "有善男子發大乘心求一切智，淨信出家，如",
    "T17n0822_001:0846c10": "是之人得在僧數、勤修僧業、得僧利不？」佛言：",
    "T17n0822_001:0846c11": "「比丘！善哉，善哉！汝有大智，能作如是微妙",
    "T17n0822_001:0846c12": "善問。汝今以為多所利益安樂天人，能問如",
    "T17n0822_001:0846c13": "來如是深義。」復告比丘：「善持憶念！諦聽，諦",
    "T17n0822_001:0846c14": "聽！善思念之，當為汝說。」比丘白佛：「唯然，世",
    "T17n0822_001:0846c15": "尊！願樂欲聞。唯願如來分別善說。」佛言：「比",
    "T17n0822_001:0846c16": "丘！若有諸人發大乘心修行大乘，求一切智，",
    "T17n0822_001:0846c17": "信心捨家，如是之人不入僧數、不修僧業、不",
    "T17n0822_001:0846c18": "得僧利。」爾時，世尊復說偈言：",
    "T17n0822_001:0846c19": "「不入於僧數，　　不勤修僧業，",
    "T17n0822_001:0846c20": "不得僧善利，　　是修於菩提。」",
    "T17n0822_001:0846c21": "爾時，比丘復白佛言：「世尊！如來何緣聽如是",
    "T17n0822_001:0846c22": "人出家受具、受人信施？世尊！如是之人不入",
    "T17n0822_001:0846c23": "僧數、不勤僧業、不得僧利，云何而得畢報施",
    "T17n0822_001:0846c24": "恩？」佛言：「比丘！汝今不應問如是事。」比丘復言：",
    "T17n0822_001:0846c25": "「若如是人不入僧數、不勤僧業、不得僧利，云",
    "T17n0822_001:0846c26": "何而得畢報施恩？」佛言：「止，止！不復須問。」如第",
    "T17n0822_001:0846c27": "一請，第二、第三亦復如是。佛告比丘：「汝已三",
    "T17n0822_001:0846c28": "請，豈得不說。」宣是語已，以神通力放于眉間",
    "T17n0822_001:0846c29": "白毫相光，其明焰熾有百千色，悉照三千大",
    "T17n0822_001:0847a01": "千世界，幽闇黑冥、未曾覩見諸色之處悉令",
    "T17n0822_001:0847a02": "大明，諸大海水其中眾生，所謂魚鼈、走獸、摩",
    "T17n0822_001:0847a03": "羅、龍王、龍女，諸阿修羅、阿修羅女，諸迦樓羅、",
    "T17n0822_001:0847a04": "迦樓羅女，如是等眾悉蒙其光，心驚毛竪怪",
    "T17n0822_001:0847a05": "未曾有。其光亦照四天王、忉利天、焰摩天、兜",
    "T17n0822_001:0847a06": "率天、化樂天、他化自在天，梵天、梵眾天、梵輔",
    "T17n0822_001:0847a07": "天、大梵天、光天、光音天、少光天、無量光天、淨",
    "T17n0822_001:0847a08": "天、少淨天、遍淨天、無量淨天，果實天、少果天、",
    "T17n0822_001:0847a09": "廣果天、無量果天、無想天、無惱天、無熱天、善",
    "T17n0822_001:0847a10": "現天、妙見天、阿迦膩吒天。是眉間毫相悉皆",
    "T17n0822_001:0847a11": "遍照，乃至三千大千世界亦復如是，從四天",
    "T17n0822_001:0847a12": "王乃至阿迦膩吒諸天，莫不大明。如是諸天",
    "T17n0822_001:0847a13": "見如來光神通變化已，各來佛所，恭敬供養",
    "T17n0822_001:0847a14": "尊重讚歎，頂禮佛足却在一面，合掌而住。",
    "T17n0822_001:0847a15": "爾時，復有無量比丘遊行諸國，遇斯光已，皆",
    "T17n0822_001:0847a16": "悉集來至於佛所，恭敬供養尊重讚歎，頂禮",
    "T17n0822_001:0847a17": "佛足却在一面，合掌而住。爾時，比丘、比丘尼、",
    "T17n0822_001:0847a18": "優婆塞、優婆夷皆見如是變化神通，見已於",
    "T17n0822_001:0847a19": "佛生清淨信，即至佛所，恭敬供養尊重讚歎，",
    "T17n0822_001:0847a20": "頂禮佛足却坐一面，合掌而住。乃至三千大",
    "T17n0822_001:0847a21": "千世界天、龍、鬼神、乾闥婆、阿修羅、迦樓羅、緊",
    "T17n0822_001:0847a22": "那羅、摩睺羅伽、人及非人，如是大眾悉見如",
    "T17n0822_001:0847a23": "來神通變化，各各來到佛世尊所，恭敬供養",
    "T17n0822_001:0847a24": "尊重讚歎，頂禮佛足却坐一面，合掌而住。爾",
    "T17n0822_001:0847a25": "時，大德舍利弗即從坐起，偏袒右臂右膝著",
    "T17n0822_001:0847a26": "地，合掌向佛白佛言：「世尊！今日無量比丘、",
    "T17n0822_001:0847a27": "比丘尼、優婆塞、優婆夷，一切大眾悉共聚集；",
    "T17n0822_001:0847a28": "并及諸天、龍、神、乾闥婆、阿修羅、迦樓羅、緊那羅、",
    "T17n0822_001:0847a29": "摩睺羅伽、人非人等，從四天王乃至阿迦膩",
    "T17n0822_001:0847b01": "吒諸天，悉皆和合端坐佛前。如來何緣放",
    "T17n0822_001:0847b02": "此眉間白毫相光？唯願哀愍說其因緣。」爾時，",
    "T17n0822_001:0847b03": "舍利弗即於佛前而說偈言：",
    "T17n0822_001:0847b04": "「多有諸眾生，　　其數那由他，",
    "T17n0822_001:0847b05": "見是大神變，　　悉能來聚集。",
    "T17n0822_001:0847b06": "何緣放光明，　　集是諸大眾？",
    "T17n0822_001:0847b07": "唯願垂哀愍，　　分別說其因。」",
    "T17n0822_001:0847b08": "爾時，佛告舍利弗：「是一比丘出家未久，已受",
    "T17n0822_001:0847b09": "具戒來問我言：『世尊！若有人發大乘之心，",
    "T17n0822_001:0847b10": "求一切智，剃除鬚髮出家修道。云何善受一",
    "T17n0822_001:0847b11": "切信施，受已必能報其施福？若善男子發於",
    "T17n0822_001:0847b12": "信心出家學道，所願不久悉得成就？』舍利",
    "T17n0822_001:0847b13": "弗！以是因緣，有如是等無量大眾而來聚集。」",
    "T17n0822_001:0847b14": "舍利弗言：「今正是時，唯願如來分別演說",
    "T17n0822_001:0847b15": "如是之義。」佛告舍利弗：「我今若說如是義者，",
    "T17n0822_001:0847b16": "多有無量百千眾生心生疑惑。何以故？是諸",
    "T17n0822_001:0847b17": "大龍神通道力不可思議；是諸師子無所畏",
    "T17n0822_001:0847b18": "吼亦不可思議；是諸大人所有法界亦不可",
    "T17n0822_001:0847b19": "思議。舍利弗！諸佛世尊所有法界不可思議，",
    "T17n0822_001:0847b20": "一切凡夫、聲聞、緣覺不能信解。舍利弗！如來",
    "T17n0822_001:0847b21": "見是諸因緣故，默然不說。」時，舍利弗乃至三",
    "T17n0822_001:0847b22": "請，如來默然亦不許可。時，舍利弗復白佛言：",
    "T17n0822_001:0847b23": "「世尊！是大眾中，已有無量無邊比丘、比丘尼、",
    "T17n0822_001:0847b24": "優婆塞、優婆夷，諸天、龍、神、乾闥婆、阿修羅、迦",
    "T17n0822_001:0847b25": "樓羅、緊那羅、摩睺羅伽、人非人等，久於佛所",
    "T17n0822_001:0847b26": "心生淨信，唯願如來哀愍如是諸眾生等，",
    "T17n0822_001:0847b27": "分別演說如是之義。」復於佛前而說偈言：",
    "T17n0822_001:0847b28": "「善哉無上尊！　　惟願垂哀愍，",
    "T17n0822_001:0847b29": "廣為諸菩薩，　　善說頂功德。",
    "T17n0822_001:0847c01": "有諸眾生等，　　深願求菩提，",
    "T17n0822_001:0847c02": "已於是法中，　　生厚善欲心。」",
    "T17n0822_001:0847c03": "爾時，佛告舍利弗：「菩薩摩訶薩應受一切諸",
    "T17n0822_001:0847c04": "天、世人、阿修羅、迦樓羅、緊那羅、摩睺羅伽、人非",
    "T17n0822_001:0847c05": "人等恭敬供養。舍利弗！菩薩摩訶薩不畢報",
    "T17n0822_001:0847c06": "施恩。何以故？舍利弗！菩薩摩訶薩本已清",
    "T17n0822_001:0847c07": "淨畢報施故。舍利弗！假使菩薩摩訶薩日日",
    "T17n0822_001:0847c08": "受取一切眾生所施衣食，一一眾生所施之",
    "T17n0822_001:0847c09": "食摶如須彌，一一衣服覆四天下，一日之中",
    "T17n0822_001:0847c10": "受一切眾生如是衣、食，亦能清淨畢報施恩。",
    "T17n0822_001:0847c11": "何以故？舍利弗！是諸菩薩於眾生中最是福",
    "T17n0822_001:0847c12": "田，應受世間之供養者。舍利弗！汝見世間",
    "T17n0822_001:0847c13": "大富之人，多有珍寶——金、銀、琉璃、頗梨、真珠、",
    "T17n0822_001:0847c14": "車𤦲、馬瑙，種種之物柔軟敷具——所謂剎利大",
    "T17n0822_001:0847c15": "姓、婆羅門大姓、居士大家、粟散小王、轉輪",
    "T17n0822_001:0847c16": "聖帝七寶成就，人中自在。若四天王、三十三",
    "T17n0822_001:0847c17": "天釋提桓因、焰摩天子、兜率天子、化樂",
    "T17n0822_001:0847c18": "天子、他化自在天子；梵自在天王及餘色、",
    "T17n0822_001:0847c19": "無色界諸天；若須陀洹果、斯陀含果、阿那含",
    "T17n0822_001:0847c20": "果、阿羅漢果、辟支佛果；若阿耨多羅三藐三",
    "T17n0822_001:0847c21": "菩提——舍利弗！——如是等眾，皆由菩薩教化因",
    "T17n0822_001:0847c22": "緣出現於世。何以故？舍利弗！菩薩摩訶薩發",
    "T17n0822_001:0847c23": "心行於菩提之道，次當得佛、成阿耨多羅三",
    "T17n0822_001:0847c24": "藐三菩提；成已，復當轉於法輪，一切世間若",
    "T17n0822_001:0847c25": "沙門、婆羅門及梵天王、魔王波旬所不能轉。",
    "T17n0822_001:0847c26": "「爾時，當有無量眾生聞是法已，當得須陀洹",
    "T17n0822_001:0847c27": "果、斯陀含果、阿那含果、阿羅漢果、發緣覺心；",
    "T17n0822_001:0847c28": "有發阿耨多羅三藐三菩提心，聞說布施則",
    "T17n0822_001:0847c29": "勤修行，以施因緣生剎利大姓、婆羅門大姓、",
    "T17n0822_001:0848a01": "居士大家、若小王家、轉輪聖帝，七寶具足人",
    "T17n0822_001:0848a02": "中自在；聞說持戒則便堅持，以是因緣生",
    "T17n0822_001:0848a03": "四天王、三十三天、炎摩天、兜術天、化樂天、他",
    "T17n0822_001:0848a04": "化自在天；聞說四無量心隨順修行，以是因",
    "T17n0822_001:0848a05": "緣生於色界；聞四空定隨順行之，以是因緣",
    "T17n0822_001:0848a06": "生無色界。舍利弗！以是義故，當知皆由菩",
    "T17n0822_001:0848a07": "薩因緣，一切善法出現於世。「舍利弗！譬如",
    "T17n0822_001:0848a08": "阿耨達多龍王福德力故，其池流出四大河",
    "T17n0822_001:0848a09": "水——東方恒河、南方辛頭、西方博叉、北方私",
    "T17n0822_001:0848a10": "陀——此四大河流出四方，投四大海。恒河眷",
    "T17n0822_001:0848a11": "屬具五百河入于東海；辛頭眷屬具五百河",
    "T17n0822_001:0848a12": "入于南海；博叉眷屬具五百河入于西海；私",
    "T17n0822_001:0848a13": "陀眷屬具五百河入于北海。舍利弗！於意云",
    "T17n0822_001:0848a14": "何？此四大河流出四方，次第入于四大海中，",
    "T17n0822_001:0848a15": "於此四方為能利益諸眾生不？」舍利弗言：「世",
    "T17n0822_001:0848a16": "尊！實大利益無量眾生，所謂飛鳥走獸、人與",
    "T17n0822_001:0848a17": "非人。」舍利弗言：「世尊！近此河邊有諸稻、麥、",
    "T17n0822_001:0848a18": "粟、豆諸田亦得潤漬，如是諸田多獲穀麥，",
    "T17n0822_001:0848a19": "復能利益無量眾生，所謂飛鳥走獸、人非人",
    "T17n0822_001:0848a20": "等。」「舍利弗！於意云何？是四大海由何而有？」",
    "T17n0822_001:0848a21": "舍利弗言：「世尊！是四大海皆由四河。」佛復",
    "T17n0822_001:0848a22": "告舍利弗：「於意云何？是四大海於諸眾生有",
    "T17n0822_001:0848a23": "利益不？」舍利弗言：「如是。世尊！是海實能利益",
    "T17n0822_001:0848a24": "無量無邊眾生，謂水陸性、水性眾生，謂大小",
    "T17n0822_001:0848a25": "魚、走獸、摩羅、龜鼈、蝦蟇、鵝鴈、鴛鴦，亦為其餘",
    "T17n0822_001:0848a26": "無量無邊水性之屬而作窟穴。」「舍利弗！如",
    "T17n0822_001:0848a27": "是大海，復為餘眾而作住處，所謂諸龍、乾闥",
    "T17n0822_001:0848a28": "婆、阿修羅、迦樓羅；亦出無量無邊珍寶利益",
    "T17n0822_001:0848a29": "一切人、非人等，所謂真珠、珂貝、璧玉、珊瑚、琉",
    "T17n0822_001:0848b01": "璃、青毘、琉璃，及出其餘種種珠寶，悉為眾生",
    "T17n0822_001:0848b02": "之所受用而作利益。舍利弗！於意云何？此",
    "T17n0822_001:0848b03": "四大海由何而有？」舍利弗言：「世尊！是海皆",
    "T17n0822_001:0848b04": "由阿耨達池。」爾時，佛讚舍利弗言：「善哉，善哉！",
    "T17n0822_001:0848b05": "阿耨達多龍王體離三怖。何等為三？一者",
    "T17n0822_001:0848b06": "金翅鳥；二者熱沙；三者諸龍若行欲時便為",
    "T17n0822_001:0848b07": "蛇身，阿耨達多龍王無如是事。舍利弗！阿耨",
    "T17n0822_001:0848b08": "達多龍王所居宮殿，乃是坐禪神通之人所",
    "T17n0822_001:0848b09": "居住處。舍利弗！若有人能住是處者，當知",
    "T17n0822_001:0848b10": "是等亦得無惱。」舍利弗白佛言：「世尊！甚為",
    "T17n0822_001:0848b11": "希有。阿耨達多龍王宮殿，成就如是上善功",
    "T17n0822_001:0848b12": "德，於三怖畏尚無一事，況當具三？若有眾",
    "T17n0822_001:0848b13": "生在此宮殿，亦復具得無是三事。若是神通、",
    "T17n0822_001:0848b14": "善思惟仁所住處者，是處必能出四大河，於",
    "T17n0822_001:0848b15": "諸眾生多所利益。以是因緣，四大海水為諸",
    "T17n0822_001:0848b16": "眾生之所受用而作窟宅，所謂卵生、諸飛鳥",
    "T17n0822_001:0848b17": "等，及餘禽獸、人與非人。世尊！是阿耨達池",
    "T17n0822_001:0848b18": "成就如是無量功德。」佛告舍利弗：「譬如阿耨",
    "T17n0822_001:0848b19": "達多龍王體離三怖，菩薩亦爾，體離三怖。",
    "T17n0822_001:0848b20": "何等為三？一、地獄怖；二、畜生怖；三、餓鬼怖。",
    "T17n0822_001:0848b21": "舍利弗！如因阿耨達池出四大河利益無邊",
    "T17n0822_001:0848b22": "無量眾生，菩薩亦爾，以四攝法攝取眾生：",
    "T17n0822_001:0848b23": "一者布施；二者愛語；三者利行；四者同事。",
    "T17n0822_001:0848b24": "舍利弗！菩薩摩訶薩以四攝法利益眾生。舍",
    "T17n0822_001:0848b25": "利弗！如因阿耨達池出四大海，菩薩亦爾，",
    "T17n0822_001:0848b26": "因菩提心出一切智海。舍利弗！如因大海為",
    "T17n0822_001:0848b27": "諸眾生而作安隱、快樂住處。舍利弗！一切種",
    "T17n0822_001:0848b28": "智亦復如是，為三界眾生而作安隱、快樂住",
    "T17n0822_001:0848b29": "處。何等三界？欲界、色界、無色界也。舍利弗！",
    "T17n0822_001:0848c01": "皆由菩薩周旋教化故，令三千大千世界所",
    "T17n0822_001:0848c02": "有眾生得受安樂。何以故？舍利弗！若有菩",
    "T17n0822_001:0848c03": "薩出現於世行菩薩道，因修行道則得授記；",
    "T17n0822_001:0848c04": "因得授記則便得成阿耨多羅三藐三菩提，",
    "T17n0822_001:0848c05": "轉于法輪，一切世間沙門、婆羅門及梵天王、",
    "T17n0822_001:0848c06": "魔王波旬所不能轉。眾生聞已則有四眾，",
    "T17n0822_001:0848c07": "所謂比丘、比丘尼、優婆塞、優婆夷。是四眾等",
    "T17n0822_001:0848c08": "以是因緣，於天、人中而受種種微妙快樂及",
    "T17n0822_001:0848c09": "離欲樂。舍利弗！於意云何？如是之法因何",
    "T17n0822_001:0848c10": "而出？」舍利弗言：「皆由菩薩因緣而出。」「舍利",
    "T17n0822_001:0848c11": "弗！於意云何？三界繫法復因誰出？」舍利弗",
    "T17n0822_001:0848c12": "言：「亦由菩薩因緣而出。」佛告舍利弗：「於意",
    "T17n0822_001:0848c13": "云何？於是繫法，頗有一法能報菩薩所作恩",
    "T17n0822_001:0848c14": "不？」舍利弗言：「無也，世尊！何以故？由於菩薩",
    "T17n0822_001:0848c15": "如是之法出於世故。世尊！譬如有人多饒珍",
    "T17n0822_001:0848c16": "寶，有慈心故，以己庫藏無量珍寶、百千萬億",
    "T17n0822_001:0848c17": "那由他物，施於貧人。如是展轉給二人、三人、",
    "T17n0822_001:0848c18": "四人、五人、十人、二十人、三十、四十、五十、百人、千",
    "T17n0822_001:0848c19": "人、百千萬人，如是乃至無量眾生及色、非色，",
    "T17n0822_001:0848c20": "悉捨一切所有財寶，給施如是無量眾生，亦",
    "T17n0822_001:0848c21": "為除其怖畏、繫縛、鞭杖、訶責、諸惡趣等，兼復",
    "T17n0822_001:0848c22": "安止於人、天樂。而是眾中有一士夫，析破一",
    "T17n0822_001:0848c23": "錢以為百分，以一分錢欲報是人所施之恩。",
    "T17n0822_001:0848c24": "世尊！於意云何？是大施主於諸眾生多所利",
    "T17n0822_001:0848c25": "益，是人方以一分之錢欲報其恩，寧得報不？」",
    "T17n0822_001:0848c26": "「不也。舍利弗！」舍利弗言：「菩薩摩訶薩亦復如",
    "T17n0822_001:0848c27": "是，如彼富人利益一切無量眾生及為斷滅",
    "T17n0822_001:0848c28": "一切諸惡，以一分錢而報其恩。世尊！行大",
    "T17n0822_001:0848c29": "乘者亦復如是，以如是等無量眾生所受種",
    "T17n0822_001:0849a01": "種隨意快樂，欲報菩薩發意之恩，亦如彼人",
    "T17n0822_001:0849a02": "以一分錢報施主恩。」",
    "T17n0822_001:0849a03": "爾時，佛讚舍利弗言：「善哉，善哉！汝今則為隨",
    "T17n0822_001:0849a04": "順我行。舍利弗！一切眾生若於百世、千世、萬",
    "T17n0822_001:0849a05": "世、百千萬世，一一世中盡其形壽，捨身皮肉、",
    "T17n0822_001:0849a06": "骨髓、筋脈奉上菩薩，尚不能報如是菩薩百",
    "T17n0822_001:0849a07": "分、千分、百千億分乃至算數所不能知分中一",
    "T17n0822_001:0849a08": "分之恩。何以故？舍利弗！我觀一切人、天大",
    "T17n0822_001:0849a09": "眾及阿修羅，無有能報是菩薩恩；唯除善男",
    "T17n0822_001:0849a10": "子、善女人發阿耨多羅三藐三菩提心。何以",
    "T17n0822_001:0849a11": "故。舍利弗！若有善男子、善女人發阿耨多羅",
    "T17n0822_001:0849a12": "三藐三菩提心，則為一切無量眾生之所受",
    "T17n0822_001:0849a13": "用，多所利益。「舍利弗！如閻浮提出栴檀樹，其",
    "T17n0822_001:0849a14": "芽生時，能除一切嬰孩男、女所有病苦；其葉",
    "T17n0822_001:0849a15": "生時，復能療治童男、童女所有患苦；若樹增",
    "T17n0822_001:0849a16": "長枝葉扶踈能蔭涼時，眾生在中悉能除",
    "T17n0822_001:0849a17": "滅一切病苦；其花開敷，能令人天成就快樂；",
    "T17n0822_001:0849a18": "其果熟時，有大光明遍照十方，若有眾生見",
    "T17n0822_001:0849a19": "已生念，識其光明，即得除斷生老病死；及其",
    "T17n0822_001:0849a20": "壞時有諸眾生取其樹身，終不畏有貧窮之",
    "T17n0822_001:0849a21": "苦；若取枝葉還至家中，則無復有飢渴之患。",
    "T17n0822_001:0849a22": "舍利弗！是栴檀樹出現於世常益眾生，無有",
    "T17n0822_001:0849a23": "不作利益之時，從芽生時乃至取其枝葉",
    "T17n0822_001:0849a24": "還家，常為利益。「舍利弗！菩薩摩訶薩亦復如",
    "T17n0822_001:0849a25": "是。初發阿耨多羅三藐三菩提心時，以四攝",
    "T17n0822_001:0849a26": "法攝取眾生，既發心已，其心常緣於三解脫。",
    "T17n0822_001:0849a27": "何等為三？空，無相、願。樹增長者，謂無生忍",
    "T17n0822_001:0849a28": "法；花開發者，謂已成就一切種智；果實熟",
    "T17n0822_001:0849a29": "者，謂於如來入般涅槃；樹破壞者，謂涅槃",
    "T17n0822_001:0849b01": "已，以神通力碎身舍利，如葶藶子；取其枝葉",
    "T17n0822_001:0849b02": "而還家者，謂於如來既涅槃已，收取舍利起",
    "T17n0822_001:0849b03": "諸塔廟，眾生入中衰惡消除。舍利弗！是故",
    "T17n0822_001:0849b04": "當知善男子、善女人發阿耨多羅三藐三菩提",
    "T17n0822_001:0849b05": "心者，有諸眾生於中所種一切善根則得畢",
    "T17n0822_001:0849b06": "報。何以故？舍利弗！若有善男子、善女人發",
    "T17n0822_001:0849b07": "阿耨多羅三藐三菩提心，則為欲令行佛種",
    "T17n0822_001:0849b08": "者共相紹繼，亦欲令彼聲聞、緣覺無有斷絕，",
    "T17n0822_001:0849b09": "能與一切無量眾生人天快樂，及離煩惱無",
    "T17n0822_001:0849b10": "漏之樂。舍利弗！若有能與一切眾生人天快",
    "T17n0822_001:0849b11": "樂，及離煩惱無漏之樂，如是之人可得說喻",
    "T17n0822_001:0849b12": "明其比不？」舍利弗言：「不也，世尊。世尊！無有",
    "T17n0822_001:0849b13": "天人、沙門、婆羅門、若魔、若梵，及餘一切無量",
    "T17n0822_001:0849b14": "之眾，或於一劫、百劫、千劫、百千萬劫乃至無",
    "T17n0822_001:0849b15": "量阿僧祇劫，能報菩薩發心之恩。」「舍利弗！以",
    "T17n0822_001:0849b16": "是故，善男子、善女人欲得無上畢報施恩，應",
    "T17n0822_001:0849b17": "發阿耨多羅三藐三菩提心。舍利弗！若善男",
    "T17n0822_001:0849b18": "子、善女人欲報過去諸佛恩者，亦當如是發",
    "T17n0822_001:0849b19": "阿耨多羅三藐三菩提心。舍利弗！若善男子、",
    "T17n0822_001:0849b20": "善女人欲報未來諸如來恩者，亦當如是發",
    "T17n0822_001:0849b21": "阿耨多羅三藐三菩提心。舍利弗！若善男子、",
    "T17n0822_001:0849b22": "善女人欲報今現在十方諸佛恩者，亦當如",
    "T17n0822_001:0849b23": "是發阿耨多羅三藐三菩提心。舍利弗！唯有",
    "T17n0822_001:0849b24": "二人能報佛恩。何等為二？一者盡漏；二者發",
    "T17n0822_001:0849b25": "阿耨多羅三藐三菩提心。舍利弗！是二種人",
    "T17n0822_001:0849b26": "善能供養諸佛如來，善報諸佛所有恩惠。」爾",
    "T17n0822_001:0849b27": "時，世尊欲重宣此義而說偈言：",
    "T17n0822_001:0849b28": "「所說二種人，　　能供養諸佛，",
    "T17n0822_001:0849b29": "所謂阿羅漢、　　菩薩摩訶薩，",
    "T17n0822_001:0849c01": "是名曰二人，　　供養諸世尊，",
    "T17n0822_001:0849c02": "而於三界中，　　更無第三人。",
    "T17n0822_001:0849c03": "若有能平等，　　觀察一切法，",
    "T17n0822_001:0849c04": "如是等人輩，　　是則名智者。",
    "T17n0822_001:0849c05": "悉以妙五欲，　　可愛諸所須，",
    "T17n0822_001:0849c06": "供養是菩薩，　　猶不報其恩。",
    "T17n0822_001:0849c07": "若供養離愛，　　後身阿羅漢，",
    "T17n0822_001:0849c08": "及發無上心，　　行於菩提者，",
    "T17n0822_001:0849c09": "是則為第一，　　無上之福田。",
    "T17n0822_001:0849c10": "天人及諸梵，　　各以已所愛，",
    "T17n0822_001:0849c11": "供養是菩薩，　　亦不報其恩。",
    "T17n0822_001:0849c12": "如是二種人，　　其實無所須，",
    "T17n0822_001:0849c13": "雖得上供養，　　而心無貪著，",
    "T17n0822_001:0849c14": "以是因緣故，　　雖奉不能報。",
    "T17n0822_001:0849c15": "世間諸智者，　　若欲供養佛，",
    "T17n0822_001:0849c16": "應發菩提心，　　修行於忍辱。",
    "T17n0822_001:0849c17": "若欲作功德，　　數數無有量，",
    "T17n0822_001:0849c18": "當為菩提故，　　行於無上業。",
    "T17n0822_001:0849c19": "若欲得禪定，　　修四無量心，",
    "T17n0822_001:0849c20": "是人應精進，　　為於佛智慧。",
    "T17n0822_001:0849c21": "欲得一切樂，　　消除諸苦惱，",
    "T17n0822_001:0849c22": "如是諸人等，　　應於佛法中，",
    "T17n0822_001:0849c23": "而生厚重欲，　　畢求無上道。",
    "T17n0822_001:0849c24": "若欲得覲見，　　無量諸世尊，",
    "T17n0822_001:0849c25": "應生恭敬心，　　深求正真道。",
    "T17n0822_001:0849c26": "若欲從一界，　　至於無量界，",
    "T17n0822_001:0849c27": "應生勤精進，　　深欲於菩提。",
    "T17n0822_001:0849c28": "欲見過去佛，　　應生欲精進，",
    "T17n0822_001:0849c29": "為於菩提故，　　善順而修學。",
    "T17n0822_001:0850a01": "若欲得疾見，　　未來世諸佛，",
    "T17n0822_001:0850a02": "亦應為菩提，　　至心專修道。",
    "T17n0822_001:0850a03": "若復欲得見，　　現在諸世尊，",
    "T17n0822_001:0850a04": "亦應為菩提，　　生於善欲心，",
    "T17n0822_001:0850a05": "當知是等人，　　最上非凡下。",
    "T17n0822_001:0850a06": "若欲於眾生，　　普行慈心者，",
    "T17n0822_001:0850a07": "是人應勤進，　　速求無上道。",
    "T17n0822_001:0850a08": "若欲令眾生，　　悉除諸苦惱，",
    "T17n0822_001:0850a09": "應學無上智，　　中間莫廢捨。",
    "T17n0822_001:0850a10": "若欲與眾生，　　一切諸快樂，",
    "T17n0822_001:0850a11": "智者為菩提，　　應發深善欲。",
    "T17n0822_001:0850a12": "若欲滅眾生，　　無量諸惡趣，",
    "T17n0822_001:0850a13": "智者應攝取，　　畢竟菩提心。",
    "T17n0822_001:0850a14": "是人之所得，　　無量諸功德，",
    "T17n0822_001:0850a15": "一切無有人，　　能說其譬喻，",
    "T17n0822_001:0850a16": "謂發菩提心，　　欲成無上道。」",
    "T17n0822_001:0850a17": "爾時，世尊說是偈已，大德舍利弗白佛言：「世",
    "T17n0822_001:0850a18": "尊！今說此經得幾功德？幾所眾生發阿耨多",
    "T17n0822_001:0850a19": "羅三藐三菩提心？」佛告舍利弗：「汝今不應問",
    "T17n0822_001:0850a20": "如是義。何以故？舍利弗！如來若說一切智事，",
    "T17n0822_001:0850a21": "令多眾生生於疑惑。何以故？舍利弗！諸佛",
    "T17n0822_001:0850a22": "世尊有無量戒、禪定、智慧、無邊神力。舍利弗！",
    "T17n0822_001:0850a23": "於意云何？如來能說虛空邊際分界限齊可",
    "T17n0822_001:0850a24": "知、可計、可籌量不？」「不也，世尊！何以故？世尊！",
    "T17n0822_001:0850a25": "虛空邊際無有人能已知、今知、當知。」佛告舍",
    "T17n0822_001:0850a26": "利弗：「佛智亦爾，聲聞、緣覺已不知、今不知、當",
    "T17n0822_001:0850a27": "不知。何以故？舍利弗！如來所有無上智慧，",
    "T17n0822_001:0850a28": "非諸聲聞、緣覺境界所行處故。」舍利弗言：「是",
    "T17n0822_001:0850a29": "諸眾生甚為希有，善能分別無上菩提，而能",
    "T17n0822_001:0850b01": "發於阿耨多羅三藐三菩提心。」佛告舍利弗：",
    "T17n0822_001:0850b02": "「如是，如是！如汝所說，是諸眾生甚為希有，善",
    "T17n0822_001:0850b03": "能分別無上菩提，而能發阿耨多羅三藐三",
    "T17n0822_001:0850b04": "菩提心。舍利弗！於意云何？閻浮提中所有",
    "T17n0822_001:0850b05": "水、陸、空行眾生盡得人身，若有一人教是諸",
    "T17n0822_001:0850b06": "人，令其安住五戒十善，舍利弗！於意云何？",
    "T17n0822_001:0850b07": "是人以此因緣得福多不？」「甚多。世尊！是人得",
    "T17n0822_001:0850b08": "福不可以譬喻為比。」「我今當說，若善男子、善",
    "T17n0822_001:0850b09": "女人教一閻浮提所有眾生，令其安住五戒",
    "T17n0822_001:0850b10": "十善所得功德，不如有人教誨一人令得信",
    "T17n0822_001:0850b11": "行。舍利弗！且置是事。若有善男子、善女人",
    "T17n0822_001:0850b12": "教一閻浮提所有眾生令得信行，不如有人",
    "T17n0822_001:0850b13": "教誨一人令得法行。舍利弗！復置是事。若",
    "T17n0822_001:0850b14": "有善男子、善女人教一閻浮提所有眾生令",
    "T17n0822_001:0850b15": "得法行，不如有人教誨一人令得八人。舍利",
    "T17n0822_001:0850b16": "弗！復置是事。若有善男子、善女人教一閻",
    "T17n0822_001:0850b17": "浮提所有眾生令得八人，不如有人教誨一",
    "T17n0822_001:0850b18": "人令得須陀洹果。舍利弗！復置是事。若有善",
    "T17n0822_001:0850b19": "男子、善女人教一閻浮提所有眾生令得須",
    "T17n0822_001:0850b20": "陀洹果，不如有人教誨一人令得斯陀含果。",
    "T17n0822_001:0850b21": "舍利弗！復置是事。若有善男子、善女人教",
    "T17n0822_001:0850b22": "一閻浮提所有眾生得斯陀含果，不如有人",
    "T17n0822_001:0850b23": "教誨一人令得阿那含果。舍利弗！復置是事。",
    "T17n0822_001:0850b24": "若有善男子、善女人教一閻浮提所有眾生",
    "T17n0822_001:0850b25": "得阿那含果，不如有人教誨一人得阿羅漢",
    "T17n0822_001:0850b26": "果。舍利弗！復置是事。若有善男子、善女人",
    "T17n0822_001:0850b27": "教一閻浮提所有眾生令得阿羅漢果，不如",
    "T17n0822_001:0850b28": "有人教誨一人令得緣覺。舍利弗！復置是事。",
    "T17n0822_001:0850b29": "若有善男子、善女人教一閻浮提所有眾生",
    "T17n0822_001:0850c01": "令得緣覺，不如有人教誨一人令發阿耨多",
    "T17n0822_001:0850c02": "羅三藐三菩提心。舍利弗！復置是事。若有善",
    "T17n0822_001:0850c03": "男子、善女人教一閻浮提所有眾生發菩提",
    "T17n0822_001:0850c04": "心，不如有人教誨一人令得不退轉。舍利",
    "T17n0822_001:0850c05": "弗！復置是事。若有善男子、善女人教一閻",
    "T17n0822_001:0850c06": "浮提所有眾生令得不退轉，不如有人教誨",
    "T17n0822_001:0850c07": "一人令得無生法忍。舍利弗！復置是事。若",
    "T17n0822_001:0850c08": "有善男子、善女人教一閻浮提所有眾生得",
    "T17n0822_001:0850c09": "無生法忍，不如有人勸教一人令得速成無",
    "T17n0822_001:0850c10": "上智慧。舍利弗！復置是事。若有善男子、善",
    "T17n0822_001:0850c11": "女人教一閻浮提所有眾生令得速成無上",
    "T17n0822_001:0850c12": "智慧，不如有人精勤修集如是經典。何以",
    "T17n0822_001:0850c13": "故？是經能壞一切魔眾，能破諸陰不近諸界，",
    "T17n0822_001:0850c14": "分散諸入滅除煩惱，發白淨性除却累法。",
    "T17n0822_001:0850c15": "若能以是一切諸法勇王經典為他眾生廣",
    "T17n0822_001:0850c16": "分別說，所得功德無量無邊不可稱說。「舍利",
    "T17n0822_001:0850c17": "弗！置一閻浮提所有眾生，置四天下所有眾",
    "T17n0822_001:0850c18": "生，置小千世界所有眾生，置中千世界所有",
    "T17n0822_001:0850c19": "眾生，置三千大千世界所有眾生。舍利弗！",
    "T17n0822_001:0850c20": "若於東、南、西、北方，四維、上下，如恒河沙等所有",
    "T17n0822_001:0850c21": "世界，其中眾生若有色、若無色、有想、無",
    "T17n0822_001:0850c22": "想，水、陸、虛空，卵生、胎生、濕生、化生，是諸眾",
    "T17n0822_001:0850c23": "生漸漸次第得成人身，若有善男子、善女人",
    "T17n0822_001:0850c24": "悉教爾所無量眾生令得安住五戒十善，舍",
    "T17n0822_001:0850c25": "利弗！於意云何？是善男子、善女人，以是因",
    "T17n0822_001:0850c26": "緣得福多不？」舍利弗言：「甚多。世尊！是人所",
    "T17n0822_001:0850c27": "得功德不可以譬喻為比。」「舍利弗！復置是事。",
    "T17n0822_001:0850c28": "若教十方如恒河沙世界眾生令得信行、法",
    "T17n0822_001:0850c29": "行、八人、須陀洹果、斯陀含果、阿那含果、阿羅漢",
    "T17n0822_001:0851a01": "果、辟支佛道、發阿耨多羅三藐三菩提心、不",
    "T17n0822_001:0851a02": "退轉、無生法忍、速成無上一切智慧，不如有",
    "T17n0822_001:0851a03": "人以是一切法勇王經典，為他眾生分別廣",
    "T17n0822_001:0851a04": "說所得功德，於前勸化眾生功德最為殊",
    "T17n0822_001:0851a05": "勝，最尊、無上、最妙、最善、最勝、無過、無有比類、",
    "T17n0822_001:0851a06": "無與等者。舍利弗！當知如是無上方便，能令",
    "T17n0822_001:0851a07": "菩薩畢定修行於菩提道。何以故？舍利弗！若",
    "T17n0822_001:0851a08": "有菩薩聞一切法勇王經典，聞已即得不退轉",
    "T17n0822_001:0851a09": "於阿耨多羅三藐三菩提。當知是人能為眾",
    "T17n0822_001:0851a10": "生而作福田，無有等等、無有比類，已得解脫",
    "T17n0822_001:0851a11": "到于彼岸，清淨調柔寂滅涅槃，為佛真子，應",
    "T17n0822_001:0851a12": "受供養，是為勇健師子丈夫，過出人天，是人",
    "T17n0822_001:0851a13": "中龍、天中之天，是無所著、是不繫縛、是無罣",
    "T17n0822_001:0851a14": "礙，所作已辦成一切業，是無量功德成就具",
    "T17n0822_001:0851a15": "足。」爾時，世尊欲重宣此義而說偈言：",
    "T17n0822_001:0851a16": "「若發菩提心，　　畢竟到彼岸，",
    "T17n0822_001:0851a17": "如是諸大人，　　心無有疑惑。",
    "T17n0822_001:0851a18": "若施是等人，　　得福報無量，",
    "T17n0822_001:0851a19": "欲得如是福，　　當發菩提心。",
    "T17n0822_001:0851a20": "既發菩提心，　　所得福德聚，",
    "T17n0822_001:0851a21": "欲稱其少分，　　不可得計量。",
    "T17n0822_001:0851a22": "教無量世界，　　所有諸眾生，",
    "T17n0822_001:0851a23": "悉令住五戒，　　乃至轉增上，",
    "T17n0822_001:0851a24": "雖作如是教，　　不如發菩提，",
    "T17n0822_001:0851a25": "其餘更無等，　　唯除解是經。",
    "T17n0822_001:0851a26": "若學是經典，　　即是良福田，",
    "T17n0822_001:0851a27": "應受人天供，　　寂滅善調伏。",
    "T17n0822_001:0851a28": "若聽是經典，　　即是佛真子，",
    "T17n0822_001:0851a29": "亦名勤精進，　　寂靜到彼岸。",
    "T17n0822_001:0851b01": "是天龍師子，　　故名為大人，",
    "T17n0822_001:0851b02": "亦是天中天，　　眾生之最尊。",
    "T17n0822_001:0851b03": "若有能宣說，　　如是妙經典，",
    "T17n0822_001:0851b04": "是則得名為，　　人中之無上。」",
    "T17n0822_001:0851b05": "佛說偈已，大德舍利弗白佛言：「世尊！未曾",
    "T17n0822_001:0851b06": "有也。世尊於今一切法勇王經中，略說菩",
    "T17n0822_001:0851b07": "薩所有教誨。世尊！菩薩摩訶薩雖於無量阿",
    "T17n0822_001:0851b08": "僧祇劫奉修菩薩所應之行，猶難得成無上",
    "T17n0822_001:0851b09": "菩提；世尊而今於此經中說無上道則為不",
    "T17n0822_001:0851b10": "難。世尊！是諸眾生快得善利第一之利。世尊！",
    "T17n0822_001:0851b11": "若有眾生得聞是經，讀誦通利為他廣說，當",
    "T17n0822_001:0851b12": "知是人則為已向阿耨多羅三藐三菩提。世",
    "T17n0822_001:0851b13": "尊！善哉，善哉！是妙經典，惟願如來復垂重",
    "T17n0822_001:0851b14": "說。何以故？如我解佛所說義理，若過去諸",
    "T17n0822_001:0851b15": "佛所說經法，是經於中最為殊勝；未來諸佛",
    "T17n0822_001:0851b16": "所說經法，是經於中亦為最勝；若現在十方",
    "T17n0822_001:0851b17": "諸佛所轉無上法輪，是經於中亦為殊勝。世",
    "T17n0822_001:0851b18": "尊！我亦曾說無量經典及其文字，亦從如來",
    "T17n0822_001:0851b19": "聞無量經及其義味，未曾得聞如是經典。善",
    "T17n0822_001:0851b20": "哉，世尊！惟願哀愍數數廣說如是經典。」佛告",
    "T17n0822_001:0851b21": "舍利弗：「如是之義如來自知，隨有眾生生信",
    "T17n0822_001:0851b22": "解心，我於爾時當為廣說而攝取之。舍利弗！",
    "T17n0822_001:0851b23": "如此皆是如來所知，非是聲聞、辟支佛等所",
    "T17n0822_001:0851b24": "能及逮。舍利弗！我今說是微妙經典，八萬四",
    "T17n0822_001:0851b25": "千梵天與人、三十六億欲界諸天，未發阿耨",
    "T17n0822_001:0851b26": "多羅三藐三菩提心者，今悉發心；三十億諸",
    "T17n0822_001:0851b27": "天得無生忍法；因地諸天、諸龍、鬼神無量無",
    "T17n0822_001:0851b28": "數，未發阿耨多羅三藐三菩提心，今悉發心。",
    "T17n0822_001:0851b29": "舍利弗！我見如是利益義故，時時廣說如是",
    "T17n0822_001:0851c01": "經典。」爾時，會中有無量百千眾生，比丘、比丘",
    "T17n0822_001:0851c02": "尼、優婆塞、優婆夷，合掌長跪瞻仰如來目不",
    "T17n0822_001:0851c03": "曾眴。爾時，如來熙怡而笑——諸佛常法不以",
    "T17n0822_001:0851c04": "無緣而微笑也——既微笑已，從其面門放種種",
    "T17n0822_001:0851c05": "光，青、黃、赤、白、紫、頗梨色，照于無量無邊世界，",
    "T17n0822_001:0851c06": "上至梵天，繞身三匝從頂而入。爾時，大德舍",
    "T17n0822_001:0851c07": "利弗即從坐起，偏袒右肩右膝著地，長跪合",
    "T17n0822_001:0851c08": "掌白佛言：「世尊！諸佛不以無因緣笑。世尊！",
    "T17n0822_001:0851c09": "今者有何因緣而微笑也？」佛告舍利弗：「汝今",
    "T17n0822_001:0851c10": "見此無量無數百千眾生，比丘、比丘尼、優婆",
    "T17n0822_001:0851c11": "塞、優婆夷，向我合掌侍立瞻仰目不眴不？」",
    "T17n0822_001:0851c12": "「已見，世尊！」佛告舍利弗：「是諸大眾願樂欲聞",
    "T17n0822_001:0851c13": "菩薩所修無上之行。舍利弗！如來隨知一切",
    "T17n0822_001:0851c14": "眾生所念、所行，是故我今當為說之。舍利弗！",
    "T17n0822_001:0851c15": "若人不見過去、現在、未來世心，是則名為菩",
    "T17n0822_001:0851c16": "薩之行。復次，舍利弗！若復不見諸陰性想，",
    "T17n0822_001:0851c17": "不貪諸界、不著諸入，舍利弗！是名菩薩所行",
    "T17n0822_001:0851c18": "之法。是則如來正覺所說。」說是菩薩所行法",
    "T17n0822_001:0851c19": "已，三千大千佛之世界六種震動。爾時，波旬",
    "T17n0822_001:0851c20": "及其眷屬處在魔宮，驚怖戰慄尋即落地，各",
    "T17n0822_001:0851c21": "於佛前而說偈言：",
    "T17n0822_001:0851c22": "「我及眷屬等，　　今者悉破壞，",
    "T17n0822_001:0851c23": "一切皆落地，　　無有能還者。",
    "T17n0822_001:0851c24": "若佛演說此，　　經典無遺餘，",
    "T17n0822_001:0851c25": "能破煩惱魔、　　陰魔及死魔，",
    "T17n0822_001:0851c26": "令其勢力喪，　　一切無有殘。",
    "T17n0822_001:0851c27": "以聞諸法空，　　魔力遂羸損，",
    "T17n0822_001:0851c28": "得於無我智，　　死魔則退散。",
    "T17n0822_001:0851c29": "悟法性空故，　　更不受後生。」",
    "T17n0822_001:0852a01": "爾時，波旬復說偈言：",
    "T17n0822_001:0852a02": "「善哉勤精進，　　無上之大龍，",
    "T17n0822_001:0852a03": "我今與眷屬，　　悉受無量苦。",
    "T17n0822_001:0852a04": "惟願慈哀顏，　　矜愍見慰喻，",
    "T17n0822_001:0852a05": "令我緣是因，　　不入於死門。」",
    "T17n0822_001:0852a06": "爾時，如來即為波旬而說偈言：",
    "T17n0822_001:0852a07": "「波旬汝眷屬，　　若欲脫死門，",
    "T17n0822_001:0852a08": "應於此經典，　　深生信淨心。",
    "T17n0822_001:0852a09": "一切世間中，　　少有能信者，",
    "T17n0822_001:0852a10": "是故汝今應，　　信受奉行之。」",
    "T17n0822_001:0852a11": "爾時，波旬聞是偈已，歡喜踊躍忽然不現。佛",
    "T17n0822_001:0852a12": "說經已，大德舍利弗及所問比丘，并餘比丘、",
    "T17n0822_001:0852a13": "比丘尼、優婆塞、優婆夷一切大眾，天、龍、鬼神、",
    "T17n0822_001:0852a14": "人非人等，聞佛所說莫不歡喜，讚言善哉，",
    "T17n0822_001:0852a15": "作禮而去。",
    "T17n0822_001:0852a16": "佛說諸法勇王經"
}