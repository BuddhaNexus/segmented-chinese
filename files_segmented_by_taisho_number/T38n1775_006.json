{
    "T38n1775_006:0381a25": "注維摩詰經卷第六",
    "T38n1775_006:0381a27": "後秦釋僧肇撰",
    "T38n1775_006:0381a28": "6 不思議品(六)不思議品第六",
    "T38n1775_006:0381a29": "爾時舍利弗見此室中無有床座，作是念。",
    "T38n1775_006:0381b01": "什曰：法身大士身心無倦。聲聞結業之形，",
    "T38n1775_006:0381b02": "心雖樂法，身有疲厭，故發息止之想。身子",
    "T38n1775_006:0381b03": "於弟子中年耆體劣，故先發念，不用現其",
    "T38n1775_006:0381b04": "累迹。又以維摩必懸得其心，故直念而不",
    "T38n1775_006:0381b05": "言也。尋下言「諸大人當於何坐」，似是推",
    "T38n1775_006:0381b06": "己之疲以察眾人之體，恐其須故發念之",
    "T38n1775_006:0381b07": "也。",
    "T38n1775_006:0381b08": "斯諸菩薩大弟子眾當於何坐。生曰：前除",
    "T38n1775_006:0381b09": "座待須，故舍利弗發須之念也。",
    "T38n1775_006:0381b10": "長者維摩詰知其意，語舍利弗言：云何仁者為",
    "T38n1775_006:0381b11": "法來耶。什曰：不直譏而問者，欲現其所",
    "T38n1775_006:0381b12": "念乖理，進退入負門也。",
    "T38n1775_006:0381b13": "求床座耶。肇曰：獨寢床旨現於此。舍利",
    "T38n1775_006:0381b14": "弗默領懸機，故扣其興端。淨名將辨無求",
    "T38n1775_006:0381b15": "之道，故因而詰之也。生曰：須座之念迹在",
    "T38n1775_006:0381b16": "有求，有求則乖法，非所以來意者也。",
    "T38n1775_006:0381b17": "舍利弗言：我為法來，非為床座。維摩詰言：唯舍",
    "T38n1775_006:0381b18": "利弗！夫求法者。什曰：不取法相、理會於",
    "T38n1775_006:0381b19": "法，名為求法。若取相生著，心與法乖，非",
    "T38n1775_006:0381b20": "求法也。",
    "T38n1775_006:0381b21": "不貪軀命，何況床座。夫求法者，非有色受想行",
    "T38n1775_006:0381b22": "識之求。肇曰：真求乃不求法，況安身之具",
    "T38n1775_006:0381b23": "乎。自此下遍於諸法，明無求義也。",
    "T38n1775_006:0381b24": "非有界入之求。肇曰：界，十八界。入，十二入",
    "T38n1775_006:0381b25": "也。",
    "T38n1775_006:0381b26": "非有欲色無色之求。肇曰：無三界之求也。",
    "T38n1775_006:0381b27": "唯舍利弗！夫求法者，不著佛求、不著法求、不著",
    "T38n1775_006:0381b28": "眾求。夫求法者，無見苦求、無斷集求、無造盡證",
    "T38n1775_006:0381b29": "修道之求。所以者何？法無戲論。若言我當見",
    "T38n1775_006:0381c01": "苦斷集滅證修道，是則戲論，非求法也。肇",
    "T38n1775_006:0381c02": "曰：有求則戲論，戲論則非求，所以知真求",
    "T38n1775_006:0381c03": "之無求也。",
    "T38n1775_006:0381c04": "唯舍利弗！法名寂滅。若行生滅，是求生滅，非求",
    "T38n1775_006:0381c05": "法也。法名無染。若染於法乃至涅槃，是則染",
    "T38n1775_006:0381c06": "著，非求法也。法無行處。若行於法，是則行處，非",
    "T38n1775_006:0381c07": "求法也。法無取捨。若取捨法，是則取捨，非求法",
    "T38n1775_006:0381c08": "也。法無處所。若著處所，是則著處，非求法也。法",
    "T38n1775_006:0381c09": "名無相。若隨相識，是則求相，非求法也。法不可",
    "T38n1775_006:0381c10": "住。若住於法，是則住法，非求法也。法不可見聞",
    "T38n1775_006:0381c11": "覺知。肇曰：六識略為四名：見聞，眼耳識也；",
    "T38n1775_006:0381c12": "覺，鼻舌身識也；知，意識也。",
    "T38n1775_006:0381c13": "若行見聞覺知，是則見聞覺知，非求法也。法名",
    "T38n1775_006:0381c14": "無為。若行有為，是求有為，非求法也。是故舍利",
    "T38n1775_006:0381c15": "弗！若求法者，於一切法應無所求。肇曰：法",
    "T38n1775_006:0381c16": "相如此，豈可求乎？若欲求者，其唯無求乃",
    "T38n1775_006:0381c17": "真求耳。生曰：夫求法者，非謂求也，以無復",
    "T38n1775_006:0381c18": "諸求為求耳。",
    "T38n1775_006:0381c19": "說是語時，五百天子於諸法中得法眼淨。",
    "T38n1775_006:0381c20": "肇曰：大乘法眼淨也。",
    "T38n1775_006:0381c21": "爾時長者維摩詰問文殊師利言：仁者遊於",
    "T38n1775_006:0381c22": "無量千萬億阿僧祇國，何等佛土有好上妙功",
    "T38n1775_006:0381c23": "德成就師子之座。什曰：自知而問者，欲令",
    "T38n1775_006:0381c24": "眾會取信也。借座彼國，其義有二：一者欲",
    "T38n1775_006:0381c25": "現諸佛嚴淨功德致殊特之座，令始行菩薩",
    "T38n1775_006:0381c26": "深其志願也。二者欲因往反之迹，使化流",
    "T38n1775_006:0381c27": "二國也。肇曰：文殊大士遊化無疆，必見諸",
    "T38n1775_006:0381c28": "國殊妙之座。淨名欲生時會敬信之情，故",
    "T38n1775_006:0381c29": "問而後取，示審其事也。生曰：先問之者，",
    "T38n1775_006:0382a01": "欲明後所致是實也。",
    "T38n1775_006:0382a02": "文殊師利言：居士！東方度三十六恒河沙國，有",
    "T38n1775_006:0382a03": "世界名須彌相，其佛號須彌燈王，今現在。彼佛",
    "T38n1775_006:0382a04": "身長八萬四千由旬。肇曰：由旬，天竺里數",
    "T38n1775_006:0382a05": "名也。上由旬六十里，中由旬五十里，下由旬",
    "T38n1775_006:0382a06": "四十里也。",
    "T38n1775_006:0382a07": "其師子座，高八萬四千由旬，嚴飾第一。於是長",
    "T38n1775_006:0382a08": "者維摩詰現神通力，即時彼佛遣三萬二千師",
    "T38n1775_006:0382a09": "子之座高廣嚴淨，來入維摩詰室。肇曰：淨",
    "T38n1775_006:0382a10": "名雖以神力往取，彼佛不遣亦無由致。",
    "T38n1775_006:0382a11": "諸菩薩、大弟子、釋梵四天王等昔所未見。其室",
    "T38n1775_006:0382a12": "廣博，悉苞容三萬二千師子之座，無所妨閡。於",
    "T38n1775_006:0382a13": "毘耶離城及閻浮提四天下亦不迫迮，悉見如",
    "T38n1775_006:0382a14": "故。爾時維摩詰語文殊師利：就師子座。與諸菩",
    "T38n1775_006:0382a15": "薩上人俱坐，當自立身如彼座像。其得神通菩",
    "T38n1775_006:0382a16": "薩即自變形為四萬二千由旬，坐師子座。諸新",
    "T38n1775_006:0382a17": "發意菩薩及大弟子皆不能昇。爾時維摩詰語",
    "T38n1775_006:0382a18": "舍利弗：就師子座。舍利弗言：居士！此座高廣，吾",
    "T38n1775_006:0382a19": "不能昇。什曰：維摩神力所制，欲令眾知",
    "T38n1775_006:0382a20": "大小乘優劣若此之懸也。亦云諸佛功德之",
    "T38n1775_006:0382a21": "座，非無德所昇。理自冥純，非所制也。",
    "T38n1775_006:0382a22": "維摩詰言：唯舍利弗！為須彌燈王如來作禮乃",
    "T38n1775_006:0382a23": "可得坐。於是新發意菩薩及大弟子即為須彌",
    "T38n1775_006:0382a24": "燈王如來作禮，便得坐師子座。舍利弗言：居士！",
    "T38n1775_006:0382a25": "未曾有也。如是小室乃容受此高廣之座，於",
    "T38n1775_006:0382a26": "毘耶離城無所妨閡，又於閻浮提聚落城邑及",
    "T38n1775_006:0382a27": "四天下諸天龍王鬼神宮殿亦不迫迮。維摩詰",
    "T38n1775_006:0382a28": "言：唯舍利弗！諸佛菩薩有解脫名不可思議。",
    "T38n1775_006:0382a29": "肇曰：夫有不思議之迹顯於外，必有不思",
    "T38n1775_006:0382b01": "議之德著於內。覆尋其本，權智而已乎。何",
    "T38n1775_006:0382b02": "則！智無幽而不燭，權無德而不修。無幽不",
    "T38n1775_006:0382b03": "燭故理無不極，無德不修故功無不就。",
    "T38n1775_006:0382b04": "功就在于不就，故一以成之；理極存于",
    "T38n1775_006:0382b05": "不極，故虛以通之。所以智周萬物而無照，",
    "T38n1775_006:0382b06": "權積眾德而無功，冥寞無為而無所不為，",
    "T38n1775_006:0382b07": "此不思議之極也。巨細相容、殊形並應，此蓋",
    "T38n1775_006:0382b08": "耳目之麁迹，遽足以言乎？然將因末以示",
    "T38n1775_006:0382b09": "本、託麁以表微，故因借座略顯其事耳。",
    "T38n1775_006:0382b10": "此經自始于淨土、終于法供養，其中所載",
    "T38n1775_006:0382b11": "大乘之道無非不思議法者也。故囑累",
    "T38n1775_006:0382b12": "云「此經名不思議解脫法門，當奉持之」。此",
    "T38n1775_006:0382b13": "品因現外迹，故別受名耳。解脫者，自在心",
    "T38n1775_006:0382b14": "法也。得此解脫，則凡所作為內行外應自",
    "T38n1775_006:0382b15": "在無閡，此非二乘所能議也。七住法身已",
    "T38n1775_006:0382b16": "上乃得此解脫也。別本云「神足三昧解脫」，",
    "T38n1775_006:0382b17": "什曰：同體異名也。夫欲為而不能則為縛",
    "T38n1775_006:0382b18": "也，應念即成解脫。無不能，名為解脫。能",
    "T38n1775_006:0382b19": "然而莫知所以然，故曰不思議也。",
    "T38n1775_006:0382b20": "若菩薩住是解脫者，以須彌之高廣內芥子中，",
    "T38n1775_006:0382b21": "無所增減，須彌山王本相如故。什曰：須彌：",
    "T38n1775_006:0382b22": "地之精也。此地大也，下說水火風地其四大",
    "T38n1775_006:0382b23": "也。惑者謂四大有神，亦云最大亦云有常，",
    "T38n1775_006:0382b24": "今制以道力，明不神也。內之纖芥，明不",
    "T38n1775_006:0382b25": "大也。巨細相容物無定體，明不常也。此皆",
    "T38n1775_006:0382b26": "反其所封、拔其幽滯，以去其常習，令歸宗",
    "T38n1775_006:0382b27": "有塗焉。",
    "T38n1775_006:0382b28": "而四天王忉利諸天，不覺不知己之所入，唯應",
    "T38n1775_006:0382b29": "度者乃見須彌入芥子中，是名不可思議解脫",
    "T38n1775_006:0382c01": "法門。又以四大海水入一毛孔，不嬈魚鼈黿鼉",
    "T38n1775_006:0382c02": "水性之屬，而彼大海本相如故，諸龍鬼神阿修",
    "T38n1775_006:0382c03": "羅等不覺不知己之所入，於此眾生亦無所嬈。",
    "T38n1775_006:0382c04": "又舍利弗！住不可思議解脫菩薩，斷取三千大",
    "T38n1775_006:0382c05": "千世界，如陶家輪著右掌中，擲過恒沙世界",
    "T38n1775_006:0382c06": "之外，其中眾生不覺不知己之所往，又復還置",
    "T38n1775_006:0382c07": "本處，都不使人有往來想，而此世界本相如故。",
    "T38n1775_006:0382c08": "又舍利弗！或有眾生樂久住世而可度者，菩薩",
    "T38n1775_006:0382c09": "即演七日以為一劫。什曰：或者亦云時為",
    "T38n1775_006:0382c10": "常法，令脩短改度，示不常也。",
    "T38n1775_006:0382c11": "令彼眾生謂之一劫。或有眾生不樂久住而可",
    "T38n1775_006:0382c12": "度者，菩薩即促一劫以為七日，令彼眾生謂之",
    "T38n1775_006:0382c13": "七日。又舍利弗！住不可思議解脫菩薩，以一切",
    "T38n1775_006:0382c14": "佛土嚴飾之事集在一國示於眾生。又菩薩以",
    "T38n1775_006:0382c15": "一佛土眾生置之右掌，飛到十方遍示一切，而",
    "T38n1775_006:0382c16": "不動本處。又舍利弗！十方眾生供養諸佛之具，",
    "T38n1775_006:0382c17": "菩薩於一毛孔皆令得見。又十方國土所有日",
    "T38n1775_006:0382c18": "月星宿，於菩薩一毛孔普使見之。又舍利弗！",
    "T38n1775_006:0382c19": "十方世界所有諸風，菩薩悉能吸著口中而身",
    "T38n1775_006:0382c20": "無損，外諸樹木亦不摧折。又十方世界劫盡燒",
    "T38n1775_006:0382c21": "時，以一切火內於腹中，火事如故而不為害。又",
    "T38n1775_006:0382c22": "於下方過恒河沙等諸佛世界取一佛土，舉著",
    "T38n1775_006:0382c23": "上方過恒河沙無數世界，如持鍼鋒舉一棗葉",
    "T38n1775_006:0382c24": "而無所嬈。又舍利弗！住不可思議解脫菩薩，能",
    "T38n1775_006:0382c25": "以神通現作佛身，或現辟支佛身、或現聲聞身、",
    "T38n1775_006:0382c26": "或現帝釋身、或現梵王身、或現世主身、或現轉",
    "T38n1775_006:0382c27": "輪王身。又十方世界所有眾聲，上中下音皆能",
    "T38n1775_006:0382c28": "變之令作佛聲，演出無常苦空無我之音。及十",
    "T38n1775_006:0382c29": "方諸佛所說種種之法，皆於其中普令得聞。舍",
    "T38n1775_006:0383a01": "利弗！我今略說菩薩不可思議解脫之力，若廣",
    "T38n1775_006:0383a02": "說者，窮劫不盡。是時大迦葉聞說菩薩不可思",
    "T38n1775_006:0383a03": "議解脫法門，歎未曾有，謂舍利弗：譬如有人於",
    "T38n1775_006:0383a04": "盲者前現眾色像，非彼所見。一切聲聞聞是不",
    "T38n1775_006:0383a05": "可思議解脫法門，不能解了，為若此也。智者聞",
    "T38n1775_006:0383a06": "是，其誰不發阿耨多羅三藐三菩提心？我等何",
    "T38n1775_006:0383a07": "為永絕其根，於此大乘已如敗種。一切聲聞聞",
    "T38n1775_006:0383a08": "是不可思議解脫法門，皆應號泣，聲震三千大",
    "T38n1775_006:0383a09": "千世界。肇曰：所乖處重，故假言應號泣",
    "T38n1775_006:0383a10": "耳。二乘憂悲永除尚無微泣，況震三千乎？",
    "T38n1775_006:0383a11": "一切菩薩應大欣慶，頂受此法。肇曰：迦葉",
    "T38n1775_006:0383a12": "將明大小之殊，抑揚時聽，故非分者宜致",
    "T38n1775_006:0383a13": "絕望之泣，己分者宜懷頂受之歡也。",
    "T38n1775_006:0383a14": "若有菩薩信解不可思議解脫法門者，一切魔",
    "T38n1775_006:0383a15": "眾無如之何。肇曰：但能信解，魔不能嬈，何",
    "T38n1775_006:0383a16": "況行應者乎。",
    "T38n1775_006:0383a17": "大迦葉說是語時，三萬二千天子皆發阿耨多",
    "T38n1775_006:0383a18": "羅三藐三菩提心。爾時維摩詰語大迦葉：仁者！",
    "T38n1775_006:0383a19": "十方無量阿僧祇世界中作魔王者，多是住不",
    "T38n1775_006:0383a20": "可思議解脫菩薩，以方便力教化眾生現作魔",
    "T38n1775_006:0383a21": "王。肇曰：因迦葉云信解不可思議者魔",
    "T38n1775_006:0383a22": "不能嬈，而十方亦有信解菩薩為魔所嬈",
    "T38n1775_006:0383a23": "者，將明不思議大士所為自在，欲進始學",
    "T38n1775_006:0383a24": "故現為魔王，非魔力之所能也。此明不思",
    "T38n1775_006:0383a25": "議，亦成迦葉言意。",
    "T38n1775_006:0383a26": "又迦葉！十方無量菩薩，或有人從乞手足耳",
    "T38n1775_006:0383a27": "鼻、頭目髓腦、血肉皮骨、聚落城邑、妻子奴婢、象",
    "T38n1775_006:0383a28": "馬車乘、金銀琉璃、車𤦲瑪瑙、珊瑚琥珀、真珠珂",
    "T38n1775_006:0383a29": "貝、衣服飲食。如此乞者，多是住不可思議解脫",
    "T38n1775_006:0383b01": "菩薩，以方便力而往試之，令其堅固。什曰：",
    "T38n1775_006:0383b02": "結業菩薩於施度將盡而未極，是以不",
    "T38n1775_006:0383b03": "思議菩薩強從求索，令其無惜心盡具足堅",
    "T38n1775_006:0383b04": "固。亦令眾生知其堅固，亦使其自知堅固。",
    "T38n1775_006:0383b05": "肇曰：凡試之興，出于未分；不思議大士神通",
    "T38n1775_006:0383b06": "已備逆覩人根，何試之有？然為堅固彼志，",
    "T38n1775_006:0383b07": "故不須而索。不須而索者，同魔試迹，故以",
    "T38n1775_006:0383b08": "試為言耳。豈待試而後知耶？",
    "T38n1775_006:0383b09": "所以者何？住不可思議解脫菩薩有威德力，故",
    "T38n1775_006:0383b10": "行逼迫，示諸眾生如是難事。凡夫下劣無有",
    "T38n1775_006:0383b11": "力勢，不能如是逼迫菩薩。肇曰：截人手足、",
    "T38n1775_006:0383b12": "離人妻子、強索國財，生其憂悲，雖有目前",
    "T38n1775_006:0383b13": "小苦，而致永劫大安。是由深觀人根、輕",
    "T38n1775_006:0383b14": "重相權，見近不及遠者非其所能為也。",
    "T38n1775_006:0383b15": "譬如龍象蹴蹋，非驢所堪。肇曰：能不能",
    "T38n1775_006:0383b16": "為諭。象之上者名龍象也。",
    "T38n1775_006:0383b17": "是名住不可思議解脫菩薩智慧方便之門。",
    "T38n1775_006:0383b18": "肇曰：智慧遠通、方便近導，異迹所以形、眾",
    "T38n1775_006:0383b19": "庶所以成，物不無由而莫之能測，故權智",
    "T38n1775_006:0383b20": "二門為不思議之本也。",
    "T38n1775_006:0383b21": "7 觀眾生品(六)觀眾生品第七",
    "T38n1775_006:0383b22": "爾時文殊師利問維摩詰言：菩薩云何觀於眾",
    "T38n1775_006:0383b23": "生。什曰：眾生若有真實定相者，則不思議",
    "T38n1775_006:0383b24": "大士不應徒行逼試令其受苦。以非真",
    "T38n1775_006:0383b25": "實、易可成就，故行惱逼也。復次佛法有二",
    "T38n1775_006:0383b26": "種：一者有、二者空。若常在有則累於想著，",
    "T38n1775_006:0383b27": "若常觀空則捨於善本。若空有迭用則不",
    "T38n1775_006:0383b28": "設二過，猶日月代用萬物以成。上已說有，",
    "T38n1775_006:0383b29": "故今明空門也。觀眾生為若此。眾生、神主、",
    "T38n1775_006:0383c01": "我，是一義耳。如一癡人行路，遇見遺匣，",
    "T38n1775_006:0383c02": "匣中有大鏡。開匣視鏡，自見其影，謂",
    "T38n1775_006:0383c03": "是匣主，稽首歸謝捨之而走。眾生入佛法",
    "T38n1775_006:0383c04": "藏珍寶鏡中取相計我，棄之而去，亦復如",
    "T38n1775_006:0383c05": "是。亦如一盲人行道中，遇值國王子，堅抱",
    "T38n1775_006:0383c06": "不捨。須臾王官屬至，加極楚痛強逼奪之，",
    "T38n1775_006:0383c07": "然後放捨。如邪見眾生於非我見我，無常",
    "T38n1775_006:0383c08": "苦至，隨緣散壞乃知非我，亦復如是。如空",
    "T38n1775_006:0383c09": "中雲，近之則無也。真實慈觀諸法空則是",
    "T38n1775_006:0383c10": "真實慧，真實慧中生無緣慈名為真慈。亦",
    "T38n1775_006:0383c11": "以慈為本，為人說真實法名真慈。亦慈",
    "T38n1775_006:0383c12": "為本，然後行布施等眾行為名，或以自性",
    "T38n1775_006:0383c13": "為名、或以所因為名。自此已下，例可尋",
    "T38n1775_006:0383c14": "也。肇曰：悲疾大士自調之觀，微言幽旨亦備",
    "T38n1775_006:0383c15": "之前文矣。然法相虛玄，非有心之所覩；真",
    "T38n1775_006:0383c16": "觀冥默，非言者之所辯。而云何不證涅槃",
    "T38n1775_006:0383c17": "與群生同疾，又現不思議其迹無端，或",
    "T38n1775_006:0383c18": "為魔王逼迫初學，斯皆自調大士之所為",
    "T38n1775_006:0383c19": "也。自調之觀彼我一空，然其事為喻乃更彌",
    "T38n1775_006:0383c20": "甚，至令希宗者惑亡言之致、存己者增",
    "T38n1775_006:0383c21": "眾生之見，所以無言之道難為言也。將近",
    "T38n1775_006:0383c22": "取諸喻、遠況真觀、以去時人封言之累、故",
    "T38n1775_006:0383c23": "生斯問也。生曰：上不思議，是應化眾生之",
    "T38n1775_006:0383c24": "迹。無方應之，似有眾生之情矣。有眾生",
    "T38n1775_006:0383c25": "情者，不能為化，故須問焉。",
    "T38n1775_006:0383c26": "維摩詰言：譬如幻師見所幻人，菩薩觀眾生為",
    "T38n1775_006:0383c27": "若此。肇曰：幻師觀幻，知其非真。大士觀",
    "T38n1775_006:0383c28": "眾生亦若此也。生曰：非不有幻人，但無",
    "T38n1775_006:0383c29": "實人耳。既無實人，以悟幻人亦無實矣。苟",
    "T38n1775_006:0384a01": "幻人之不實，眾生豈獨實哉？",
    "T38n1775_006:0384a02": "如智者見水中月、如鏡中見其面像、如熱時炎、",
    "T38n1775_006:0384a03": "如呼聲響、如空中雲。肇曰：遠見有形，近則",
    "T38n1775_006:0384a04": "無像。",
    "T38n1775_006:0384a05": "如水聚沫、如水上泡、如芭蕉堅、如電久住、如第",
    "T38n1775_006:0384a06": "五大、如第六陰、如第七情、如十三入、如十九界。",
    "T38n1775_006:0384a07": "肇曰：經有定數。",
    "T38n1775_006:0384a08": "菩薩觀眾生為若此。如無色界色、如燋穀牙、如",
    "T38n1775_006:0384a09": "須陀洹身見、如阿那含入胎。肇曰：阿那含",
    "T38n1775_006:0384a10": "雖有暫退，必不經生也。",
    "T38n1775_006:0384a11": "如阿羅漢三毒。什曰：大乘法中云通三界",
    "T38n1775_006:0384a12": "外輕微耳。",
    "T38n1775_006:0384a13": "如得忍菩薩貪恚毀禁。肇曰：七住得無生",
    "T38n1775_006:0384a14": "忍，心結永除，況毀禁麁事乎？",
    "T38n1775_006:0384a15": "如佛煩惱習。肇曰：唯有如來結習都盡。",
    "T38n1775_006:0384a16": "如盲者見色、如入滅盡定出入息。肇曰：心",
    "T38n1775_006:0384a17": "馳動於內、息出入於外，心想既滅，故息無",
    "T38n1775_006:0384a18": "出入也。",
    "T38n1775_006:0384a19": "如空中鳥跡、如石女兒、如化人煩惱、如夢所見",
    "T38n1775_006:0384a20": "已寤、如滅度者受身。肇曰：未有入涅槃而",
    "T38n1775_006:0384a21": "復受身者。",
    "T38n1775_006:0384a22": "如無煙之火。肇曰：火必因質。",
    "T38n1775_006:0384a23": "菩薩觀眾生為若此。文殊師利言：若菩薩作是",
    "T38n1775_006:0384a24": "觀者，云何行慈。肇曰：慈以眾生為緣，若",
    "T38n1775_006:0384a25": "無眾生，慈心何寄乎？將明真慈無緣而不",
    "T38n1775_006:0384a26": "離緣，成上無相真慈義也。生曰：既悟眾生",
    "T38n1775_006:0384a27": "不實，必自兼物，是以有慈矣。然復似無",
    "T38n1775_006:0384a28": "所加慈，故復次問之焉。",
    "T38n1775_006:0384a29": "維摩詰言：菩薩作是觀已，自念：我當為眾生說",
    "T38n1775_006:0384b01": "如斯法。生曰：理常皎然若此，而眾生乖",
    "T38n1775_006:0384b02": "之彌劫。菩薩既以悟之，能不示諸？此",
    "T38n1775_006:0384b03": "假為觀意設念，非實念也。",
    "T38n1775_006:0384b04": "是即真實慈也。肇曰：眾生本空，不能自覺，",
    "T38n1775_006:0384b05": "故為說斯法令其自悟耳，豈我有彼哉？",
    "T38n1775_006:0384b06": "若能觀眾生空，則心行亦空，以此空心而",
    "T38n1775_006:0384b07": "於空中行慈者，乃名無相真實慈也。若有",
    "T38n1775_006:0384b08": "心於眾生而為慈者，此虛誑慈耳，何足以",
    "T38n1775_006:0384b09": "稱乎？生曰：必能實濟，非虛念而已矣。",
    "T38n1775_006:0384b10": "行寂滅慈，無所生故。什曰：知諸法寂滅無",
    "T38n1775_006:0384b11": "生，因此生慈而不失寂滅，故以寂滅為",
    "T38n1775_006:0384b12": "名也。肇曰：七住得無生忍已後，所行萬行",
    "T38n1775_006:0384b13": "皆無相無緣，與無生同體。無生同體，無分",
    "T38n1775_006:0384b14": "別也。真慈無緣無復心相，心相既無則泊然",
    "T38n1775_006:0384b15": "永寂，未甞不慈、未甞有慈，故曰行寂滅慈",
    "T38n1775_006:0384b16": "無所生也。自此下廣明無相慈行，以成",
    "T38n1775_006:0384b17": "真實之義。名行雖殊，而俱出慈體，故盡以",
    "T38n1775_006:0384b18": "慈為名焉。生曰：欲以眾生如幻為說之",
    "T38n1775_006:0384b19": "者，是即如幻慈也。凡曰可以為慈，莫不",
    "T38n1775_006:0384b20": "皆然，是以推而名之，不復甲乙言也。如幻",
    "T38n1775_006:0384b21": "已自辨之於前，無所釋也。下既無辨，得不",
    "T38n1775_006:0384b22": "釋乎。",
    "T38n1775_006:0384b23": "行不熱慈，無煩惱故。肇曰：煩惱之興出于",
    "T38n1775_006:0384b24": "愛見，慈無愛見，故無熱惱也。",
    "T38n1775_006:0384b25": "行等之慈，等三世故。肇曰：慈被三世而不",
    "T38n1775_006:0384b26": "覺三世之異也。",
    "T38n1775_006:0384b27": "行無諍慈，無所起故。什曰：見法有起則與",
    "T38n1775_006:0384b28": "法諍也。肇曰：彼我一虛，諍訟安起。",
    "T38n1775_006:0384b29": "行不二慈，內外不合故。什曰：內外，內外入",
    "T38n1775_006:0384c01": "也。內外為二，相對為合。肇曰：內慈外緣，俱",
    "T38n1775_006:0384c02": "空無合。",
    "T38n1775_006:0384c03": "行不壞慈，畢竟盡故。肇曰：無緣真慈，慈相",
    "T38n1775_006:0384c04": "永盡，何物能壞。",
    "T38n1775_006:0384c05": "行堅固慈，心無毀故。肇曰：上明外無能壞，",
    "T38n1775_006:0384c06": "此明內自無毀。",
    "T38n1775_006:0384c07": "行清淨慈，諸法性淨故。肇曰：真慈無相，與",
    "T38n1775_006:0384c08": "法性同淨也。",
    "T38n1775_006:0384c09": "行無邊慈，如虛空故。肇曰：無心於覆，而心",
    "T38n1775_006:0384c10": "無所不覆也。",
    "T38n1775_006:0384c11": "行阿羅漢慈，破結賊故。什曰：秦言殺結使",
    "T38n1775_006:0384c12": "賊也。此從除結中生，因以為名。亦能除結，",
    "T38n1775_006:0384c13": "故因能受名也。肇曰：阿羅漢，秦言破結賊。",
    "T38n1775_006:0384c14": "嫉恚邪疑諸惱結因慈而滅，可名羅漢矣。",
    "T38n1775_006:0384c15": "行菩薩慈，安眾生故。肇曰：菩薩之稱由安",
    "T38n1775_006:0384c16": "眾生，慈安眾生，可名菩薩。",
    "T38n1775_006:0384c17": "行如來慈，得如相故。肇曰：如來之稱由得",
    "T38n1775_006:0384c18": "如相，慈順如相，可名如來。",
    "T38n1775_006:0384c19": "行佛之慈，覺眾生故。什曰，群生長寢，菩薩",
    "T38n1775_006:0384c20": "覺之。肇曰：自覺覺彼，謂之佛也。慈既自悟",
    "T38n1775_006:0384c21": "又能覺彼，可名為佛也。",
    "T38n1775_006:0384c22": "行自然慈，無因得故。什曰：無因即自然，自",
    "T38n1775_006:0384c23": "然即無師義也。肇曰：大乘之道無師而成，謂",
    "T38n1775_006:0384c24": "之自然。菩薩真慈亦無因而就，可名自然",
    "T38n1775_006:0384c25": "乎。",
    "T38n1775_006:0384c26": "行菩提慈，等一味故。什曰：唯佛菩提能解",
    "T38n1775_006:0384c27": "一切法一相一味也，今無相解中生慈，故遠",
    "T38n1775_006:0384c28": "同菩提也。肇曰：平等一味無相之道謂之",
    "T38n1775_006:0384c29": "菩提。無相真慈亦平等一味，可名菩提也。",
    "T38n1775_006:0385a01": "行無等慈，斷諸愛故。什曰：凡夫有愛結而",
    "T38n1775_006:0385a02": "行慈則可與等，愛斷行慈者無能等也。肇",
    "T38n1775_006:0385a03": "曰：二乘、六住已下皆愛彼而起慈。若能無心",
    "T38n1775_006:0385a04": "愛彼而起慈者，此慈超絕，可名無等。",
    "T38n1775_006:0385a05": "行大悲慈，導以大乘故。肇曰：濟彼苦難、導",
    "T38n1775_006:0385a06": "以大乘，大悲之能。慈欲彼樂，亦導以大乘，",
    "T38n1775_006:0385a07": "可名大悲也。",
    "T38n1775_006:0385a08": "行無厭慈，觀空無我故。肇曰：疲厭之情出",
    "T38n1775_006:0385a09": "于存我。以空無我心而為慈者，與生死相",
    "T38n1775_006:0385a10": "畢，無復疲厭也。",
    "T38n1775_006:0385a11": "行法施慈，無遺惜故。肇曰：未有得真實",
    "T38n1775_006:0385a12": "慈而悋法財者，可名法施也。",
    "T38n1775_006:0385a13": "行持戒慈，化毀禁故。肇曰：未有得真實",
    "T38n1775_006:0385a14": "慈而為殺盜不兼化者，可名持戒。",
    "T38n1775_006:0385a15": "行忍辱慈，護彼我故。什曰：若能行忍，則",
    "T38n1775_006:0385a16": "內不自累、外不傷物、故言護彼我也。凡",
    "T38n1775_006:0385a17": "此中慈上行字、梵本中無。肇曰：未有得真",
    "T38n1775_006:0385a18": "實慈而不護彼己致忿諍者，可名忍辱",
    "T38n1775_006:0385a19": "也。",
    "T38n1775_006:0385a20": "行精進慈，荷負眾生故。肇曰：未有得真實",
    "T38n1775_006:0385a21": "慈而不荷負眾生者，可名精進也。",
    "T38n1775_006:0385a22": "行禪定慈，不受味故。肇曰，未有得真實",
    "T38n1775_006:0385a23": "慈而以亂心受五欲味者，可名禪定也。",
    "T38n1775_006:0385a24": "行智慧慈，無不知時故。什曰：行未滿而求",
    "T38n1775_006:0385a25": "果，名不知時也。肇曰：未有得真實慈而",
    "T38n1775_006:0385a26": "為不知時行者，可名智慧也。",
    "T38n1775_006:0385a27": "行方便慈，一切示現故。肇曰，未有得真實",
    "T38n1775_006:0385a28": "慈而不權現普應者，可名方便也。",
    "T38n1775_006:0385a29": "行無隱慈，直心清淨故。什曰：其心質直，有",
    "T38n1775_006:0385b01": "罪必悔不隱其過，此二業也。肇曰：未有",
    "T38n1775_006:0385b02": "得真實慈而心有曲隱不清淨者，可名",
    "T38n1775_006:0385b03": "無隱耳。",
    "T38n1775_006:0385b04": "行深心慈，無雜行故。什曰：直心中猶有累",
    "T38n1775_006:0385b05": "結，今深入佛法，無雜想也。肇曰：未有得",
    "T38n1775_006:0385b06": "真實慈而雜以淺行者，可名深心。",
    "T38n1775_006:0385b07": "行無誑慈，不虛假故。什曰：身業直正，不誑",
    "T38n1775_006:0385b08": "物也。肇曰：未有得真實慈而虛假無實者，",
    "T38n1775_006:0385b09": "可名無誑也。",
    "T38n1775_006:0385b10": "行安樂慈，令得佛樂故。什曰：梵本云「住涅",
    "T38n1775_006:0385b11": "槃樂」。肇曰：未有得真實慈而不令彼我",
    "T38n1775_006:0385b12": "得佛樂者，可名安樂。",
    "T38n1775_006:0385b13": "菩薩之慈為若此也。肇曰：自上諸名皆真",
    "T38n1775_006:0385b14": "實慈體，自有此能，故有此名耳，不外假他",
    "T38n1775_006:0385b15": "行以為己稱也。真慈若此，豈容眾生見",
    "T38n1775_006:0385b16": "乎？",
    "T38n1775_006:0385b17": "文殊師利又問：何謂為悲：答曰：菩薩所作功德，",
    "T38n1775_006:0385b18": "皆與一切眾生共之。什曰：功德及功德果",
    "T38n1775_006:0385b19": "報悉施眾生，此布施救苦眾生也。三等盡",
    "T38n1775_006:0385b20": "就施中明等，若廣說亦應如慈等。肇曰：因",
    "T38n1775_006:0385b21": "觀問慈，備釋四等也。哀彼長苦，不自計",
    "T38n1775_006:0385b22": "身所積眾德，願與一切。先人後己，大悲之",
    "T38n1775_006:0385b23": "行也。生曰：夫欲拔苦，要當捨己之樂以",
    "T38n1775_006:0385b24": "濟之也。又為實悲矣。",
    "T38n1775_006:0385b25": "何謂為喜？答曰：有所饒益，歡喜無悔。肇曰：",
    "T38n1775_006:0385b26": "自得法利與眾同歡喜，於彼己俱得法悅",
    "T38n1775_006:0385b27": "謂之喜。生曰：慈悲既以益之，唯喜而無悔",
    "T38n1775_006:0385b28": "也，亦為實喜矣。",
    "T38n1775_006:0385b29": "何謂為捨？答曰：所作福祐。什曰：亦施中明",
    "T38n1775_006:0385c01": "空也。",
    "T38n1775_006:0385c02": "無所希望。什曰：現世不求恩，未來不求",
    "T38n1775_006:0385c03": "報也。聲聞行四等，不能實益眾生。今菩",
    "T38n1775_006:0385c04": "薩行四等，已實能利益眾生，故四等皆名",
    "T38n1775_006:0385c05": "大也。肇曰：大悲苦行，憂以之生。慈喜樂行，",
    "T38n1775_006:0385c06": "喜以之生。憂喜既陳則愛惡徵起，是以行者",
    "T38n1775_006:0385c07": "捨苦樂行，平觀眾生。大乘正捨，行報俱亡，",
    "T38n1775_006:0385c08": "故無所希望也。三等俱無相無緣，與慈同",
    "T38n1775_006:0385c09": "行。慈行既備，類之可知也。生曰：虛想眾生",
    "T38n1775_006:0385c10": "以捨憎愛者，非實捨也。若能不望功德之",
    "T38n1775_006:0385c11": "報，捨之極者也。",
    "T38n1775_006:0385c12": "文殊師利又問：生死有畏菩薩當何所依。什",
    "T38n1775_006:0385c13": "曰：為物受身而未離結業，結業之體未能",
    "T38n1775_006:0385c14": "無畏，必有所依然後能剋終大業，故問其",
    "T38n1775_006:0385c15": "所依，趣能不廢退也。肇曰：生死為畏，畏",
    "T38n1775_006:0385c16": "莫之大。悲疾大士何所依恃，而能永處生",
    "T38n1775_006:0385c17": "死不以為畏乎，生曰：行實等者必入生",
    "T38n1775_006:0385c18": "死也。而據生死言之，是可畏之境。苟未",
    "T38n1775_006:0385c19": "能免，或為所得，菩薩何所依怙不畏之",
    "T38n1775_006:0385c20": "耶？",
    "T38n1775_006:0385c21": "維摩詰言：菩薩於生死畏中，當依如來功德",
    "T38n1775_006:0385c22": "之力。什曰：如來功德如是深妙，我當得",
    "T38n1775_006:0385c23": "之，寧可以此微苦而生疲厭？一心求佛",
    "T38n1775_006:0385c24": "道直進不迴，則眾苦自滅、恐畏斯除。亦以",
    "T38n1775_006:0385c25": "念為依，亦以求趣為依。肇曰：生死之畏，二",
    "T38n1775_006:0385c26": "乘所難。自不依如來功德力者，孰能處之？",
    "T38n1775_006:0385c27": "生曰？夫以等入生死者，必欲濟生死也。苟",
    "T38n1775_006:0385c28": "以濟而入，終成如來果矣。若以利重推之，",
    "T38n1775_006:0385c29": "故不應難于小苦。又乃有此冥報，生死豈",
    "T38n1775_006:0386a01": "能加諸苦？",
    "T38n1775_006:0386a02": "文殊師利又問：菩薩欲依如來功德之力，當於",
    "T38n1775_006:0386a03": "何住。什曰：欲依趣如來功德，要標心有",
    "T38n1775_006:0386a04": "在，故問其所住也。生曰：若直欲濟而入，或",
    "T38n1775_006:0386a05": "不必能濟。不必能濟，不成大果，故復問入",
    "T38n1775_006:0386a06": "當何住也。",
    "T38n1775_006:0386a07": "答曰：菩薩欲依如來功德力者，當住度脫一切",
    "T38n1775_006:0386a08": "眾生。肇曰，住化一切則其心廣大，廣大",
    "T38n1775_006:0386a09": "其心則所之無難，此住佛德力之謂也。生",
    "T38n1775_006:0386a10": "曰：明以濟而入，必住度脫中者也。",
    "T38n1775_006:0386a11": "又問：欲度眾生，當何所除。生曰：所謂度脫",
    "T38n1775_006:0386a12": "必有所度，有所脫故問之焉。",
    "T38n1775_006:0386a13": "答曰，欲度眾生，除其煩惱。肇曰，將尋其本，",
    "T38n1775_006:0386a14": "故先言其末也。生曰：度煩惱之河，脫煩",
    "T38n1775_006:0386a15": "惱之縛矣。",
    "T38n1775_006:0386a16": "又問：欲除煩惱，當何所行。生曰：問眾生既",
    "T38n1775_006:0386a17": "有煩惱，當作何行乃得除之耶？",
    "T38n1775_006:0386a18": "答曰：當行正念。生曰：夫有煩惱，出於惑",
    "T38n1775_006:0386a19": "情耳，便應觀察法理以遣之也。然始觀之",
    "T38n1775_006:0386a20": "時，見理未明、心不住理，要須念力然後得",
    "T38n1775_006:0386a21": "觀也。念以不忘為用，故得存觀焉。別",
    "T38n1775_006:0386a22": "本云「正憶念」，什曰：正憶念通始終、兼精麁，",
    "T38n1775_006:0386a23": "凡非邪想念不乖理皆名憶念也。",
    "T38n1775_006:0386a24": "又問：云何行於正念。生曰：問正念為行也，",
    "T38n1775_006:0386a25": "重問也。",
    "T38n1775_006:0386a26": "答曰：當行不生不滅。肇曰：正念，謂正心念",
    "T38n1775_006:0386a27": "法，審其善惡，善者增而不滅、惡者滅令不",
    "T38n1775_006:0386a28": "生。生曰：以不生不滅為行。",
    "T38n1775_006:0386a29": "又問：何法不生？何法不滅？答曰：不善不生，善法",
    "T38n1775_006:0386b01": "不滅。什曰：惡法生則滅之，未起不令生",
    "T38n1775_006:0386b02": "也。善法不滅，令其增廣也。生曰：念力而觀",
    "T38n1775_006:0386b03": "為造理之初，始是制惡就善者。",
    "T38n1775_006:0386b04": "又問：善不善孰為本。肇曰：既知善之可生、",
    "T38n1775_006:0386b05": "惡之可滅，將兩捨以求宗，故逆尋其本也。",
    "T38n1775_006:0386b06": "生曰：夫一善一惡者迭為根本，永無判也。",
    "T38n1775_006:0386b07": "要當求其本原而觀之者，然後判矣。",
    "T38n1775_006:0386b08": "答曰：身為本。什曰：身，謂五陰也。肇曰：善惡",
    "T38n1775_006:0386b09": "之行，非身不生。生曰：所以為善惡者，為身",
    "T38n1775_006:0386b10": "故也。",
    "T38n1775_006:0386b11": "又問：身孰為本？答曰：欲貪為本。什曰：由欲",
    "T38n1775_006:0386b12": "著情深，故廣生結業。亦以愛潤，所以受生。",
    "T38n1775_006:0386b13": "是以於諸結中偏舉欲貪也。肇曰：愛為生",
    "T38n1775_006:0386b14": "本，長眾結縛，凡在有身靡不由之。生曰：",
    "T38n1775_006:0386b15": "欲者，貪使在我，故受身者矣。",
    "T38n1775_006:0386b16": "又問：欲貪孰為本？答曰：虛妄分別為本。什",
    "T38n1775_006:0386b17": "曰：法無定相，相由惑生，妄想分別是好是",
    "T38n1775_006:0386b18": "醜。好惡既形，欲心自發，故為欲本也。肇曰：",
    "T38n1775_006:0386b19": "法無美惡，虛妄分別謂是美是惡，美惡既形",
    "T38n1775_006:0386b20": "則貪欲是生也。生曰：妄分別法，故有可貪",
    "T38n1775_006:0386b21": "著也。",
    "T38n1775_006:0386b22": "又問：虛妄分別孰為本？答曰：顛倒想為本。什",
    "T38n1775_006:0386b23": "曰：有無見反於法相，名為顛倒。先見有無，",
    "T38n1775_006:0386b24": "然後分別好惡。然則有無見是惑累之本、妄",
    "T38n1775_006:0386b25": "想之初，故偏受倒名也。肇曰：法本非有，倒",
    "T38n1775_006:0386b26": "想為有。既以為有，然後擇其美惡，謂之分",
    "T38n1775_006:0386b27": "別也。生曰：惑心內轉為倒，然後妄分別外",
    "T38n1775_006:0386b28": "事。",
    "T38n1775_006:0386b29": "又問：顛倒想孰為本：答曰：無住為本。什曰：",
    "T38n1775_006:0386c01": "法無自性，緣感而起。當其未起莫知所寄，",
    "T38n1775_006:0386c02": "莫知所寄故無所住，無所住故則非有",
    "T38n1775_006:0386c03": "無。非有無而為有無之本，無住則窮其原，",
    "T38n1775_006:0386c04": "更無所出，故曰無本。無本而為物之本，故",
    "T38n1775_006:0386c05": "言立一切法也。肇曰：心猶水也，靜則有照，",
    "T38n1775_006:0386c06": "動則無鑒。癡愛所濁、邪風所扇，湧溢波蕩，",
    "T38n1775_006:0386c07": "未始暫住。以此觀法，何往不倒？譬如臨面",
    "T38n1775_006:0386c08": "湧泉，而責以本狀者，未之有也。倒想之興，",
    "T38n1775_006:0386c09": "本乎不住，義存於此乎。一切法從眾緣",
    "T38n1775_006:0386c10": "會而成體，緣未會則法無寄，無寄則無",
    "T38n1775_006:0386c11": "住，無住則無法。以無法為本，故能立一",
    "T38n1775_006:0386c12": "切法也。生曰：所謂顛倒，正反實也為不實",
    "T38n1775_006:0386c13": "矣。苟以不實為體，是自無住也。既不自",
    "T38n1775_006:0386c14": "住，豈他住哉？若有所住，不得為顛倒也。",
    "T38n1775_006:0386c15": "又問：無住孰為本？答曰：無住則無本。肇曰：",
    "T38n1775_006:0386c16": "若以心動為本，則因有有相生。理極初",
    "T38n1775_006:0386c17": "動更無本也。若以無法為本，則有因無",
    "T38n1775_006:0386c18": "生，無不因無，故更無本也。生曰：無住即",
    "T38n1775_006:0386c19": "是無本之理也。",
    "T38n1775_006:0386c20": "文殊師利！從無住本立一切法。肇曰：無住",
    "T38n1775_006:0386c21": "故想倒，想倒故分別，分別故貪欲，貪欲故有",
    "T38n1775_006:0386c22": "身，既有身也則善惡並陳，善惡既陳則萬法",
    "T38n1775_006:0386c23": "斯起。自茲以往，言數不能盡也。若善得其",
    "T38n1775_006:0386c24": "本，則眾末可除矣。生曰：一切諸法莫不皆",
    "T38n1775_006:0386c25": "然。但為理現於顛倒，故就顛倒取之為",
    "T38n1775_006:0386c26": "所明矣。以此為觀，復得有煩惱乎？",
    "T38n1775_006:0386c27": "時維摩詰室有一天女。什曰：無宅無神，",
    "T38n1775_006:0386c28": "隨宅主有優劣，故神有精麁。未曾有室，故",
    "T38n1775_006:0386c29": "以天女為神也。生曰：外國亦以神為天也。",
    "T38n1775_006:0387a01": "夫有福之家必有福神附焉，是以菩薩託為",
    "T38n1775_006:0387a02": "之矣。是入生死事也。",
    "T38n1775_006:0387a03": "見諸大人聞所說法，便現其身即，以天華散諸",
    "T38n1775_006:0387a04": "菩薩、大弟子上。什曰：諸菩薩上嫌其室空，",
    "T38n1775_006:0387a05": "今所以供養，將以宅主處疾，故其神承旨",
    "T38n1775_006:0387a06": "而致供也。肇曰：天女即法身大士也，常與",
    "T38n1775_006:0387a07": "淨名共弘大乘不思議道，故現為宅神同",
    "T38n1775_006:0387a08": "處一室。見大士集聞所說法，故現身",
    "T38n1775_006:0387a09": "散華，欲以生論也。生曰：現女神散華者，",
    "T38n1775_006:0387a10": "示卑而重法，以敦仰法之懷。密欲因事",
    "T38n1775_006:0387a11": "暢理，以明不畏生死，故雖入而不染也。若",
    "T38n1775_006:0387a12": "畏而避之，愈致著也。",
    "T38n1775_006:0387a13": "華至諸菩薩即皆墮落。生曰：任之自墮。",
    "T38n1775_006:0387a14": "至大弟子便著不墮。什曰：天以此未曾有",
    "T38n1775_006:0387a15": "室無雜教，故毀賤小乘、顯揚大道，所以共",
    "T38n1775_006:0387a16": "為影響發明勝致也。生曰：雖曰天力使",
    "T38n1775_006:0387a17": "然，招之自有在矣。",
    "T38n1775_006:0387a18": "一切弟子神力去華，不能令去。肇曰：將辨",
    "T38n1775_006:0387a19": "大小之殊，故使華若此。生曰：夫制飾華者，",
    "T38n1775_006:0387a20": "本欲除其好情也。苟無情於好飾，終日在",
    "T38n1775_006:0387a21": "己，豈有犯哉？而用神力去華、惡其著身者，",
    "T38n1775_006:0387a22": "蓋託全戒。將明惡必致好，雖欲順律乃",
    "T38n1775_006:0387a23": "反違其意矣。然則以致好之本排之，豈可",
    "T38n1775_006:0387a24": "去乎？故因事以明斯義，理亦如事也。",
    "T38n1775_006:0387a25": "爾時天問舍利弗：何故去華。生曰：怪而問",
    "T38n1775_006:0387a26": "之。",
    "T38n1775_006:0387a27": "答曰：此華不如法，是以去之。肇曰：香華著",
    "T38n1775_006:0387a28": "身非沙門法，是以去之。一義華法散身應",
    "T38n1775_006:0387a29": "墮，不墮非華法也。生曰：不如律法。",
    "T38n1775_006:0387b01": "天曰：勿謂此華為不如法。別本云「不如法",
    "T38n1775_006:0387b02": "分別」，什曰：梵本云「不淨」，沙門絕於飾好，",
    "T38n1775_006:0387b03": "故以華為不淨也。",
    "T38n1775_006:0387b04": "所以者何？是華無所分別。什曰：華性本不",
    "T38n1775_006:0387b05": "二，故無分別也。生曰：華性無實，豈有如法",
    "T38n1775_006:0387b06": "不如法之分別哉？",
    "T38n1775_006:0387b07": "仁者自生分別想耳。肇曰：華豈有心於墮",
    "T38n1775_006:0387b08": "不墮乎？分別之想出自仁者耳。生曰：如法",
    "T38n1775_006:0387b09": "不如法，出惑想之情耳，非華理然也。",
    "T38n1775_006:0387b10": "若於佛法出家，有所分別為不如法，若無分別",
    "T38n1775_006:0387b11": "是則如法。肇曰：如法不如法，在心不在",
    "T38n1775_006:0387b12": "華。生曰：若體華理無好惡者，乃合律之",
    "T38n1775_006:0387b13": "法耳。",
    "T38n1775_006:0387b14": "觀諸菩薩華不著者，已斷一切分別想故。生",
    "T38n1775_006:0387b15": "曰：非直不致著，亦不能使著也。",
    "T38n1775_006:0387b16": "譬如人畏時，非人得其便。什曰：如一羅剎",
    "T38n1775_006:0387b17": "變形為馬，有一士夫乘之不疑。中道馬",
    "T38n1775_006:0387b18": "問士夫：「馬為好不？」士夫拔刀示之問言：「此",
    "T38n1775_006:0387b19": "刀好不？」知其心正無畏，竟不敢加害。若",
    "T38n1775_006:0387b20": "不如是，非人得其便也。生曰：恐畏之時情",
    "T38n1775_006:0387b21": "已怯弱，故得便者矣。",
    "T38n1775_006:0387b22": "如是弟子畏生死故。生曰：華香致好則增",
    "T38n1775_006:0387b23": "生死，然惡之者是畏生死也。",
    "T38n1775_006:0387b24": "色聲香味觸得其便。生曰：苟曰惡之，好",
    "T38n1775_006:0387b25": "得便矣。",
    "T38n1775_006:0387b26": "已離畏者，一切五欲無能為也。生曰：既已",
    "T38n1775_006:0387b27": "離惡，正使五情所欲陳列於前，不復能使",
    "T38n1775_006:0387b28": "好之矣。",
    "T38n1775_006:0387b29": "結習未盡，華著身耳；結習盡者，華不著也。什",
    "T38n1775_006:0387c01": "云：問曰：菩薩結習亦未盡，云何不著耶？答",
    "T38n1775_006:0387c02": "曰：有二種習，一結習、二佛法中愛習。得無",
    "T38n1775_006:0387c03": "生忍時結習都盡，而未斷佛法愛習。亦云",
    "T38n1775_006:0387c04": "法身菩薩雖有結習，以器淨故習氣不起",
    "T38n1775_006:0387c05": "也。肇曰：著與不著，一由內耳，華何心乎？生",
    "T38n1775_006:0387c06": "曰：向惡華去之，雖非結病，然是其習矣。習",
    "T38n1775_006:0387c07": "尚招華著身而不可去，況有結乎。",
    "T38n1775_006:0387c08": "舍利弗言：天止此室其已久如。什曰：梵本",
    "T38n1775_006:0387c09": "云「幾久」也。肇曰：止淨名大乘之室久近，妙辯",
    "T38n1775_006:0387c10": "若此乎。生曰：既已屈之，便嫌其止室為",
    "T38n1775_006:0387c11": "天，而不欲便相指斥，故寄久為問焉。",
    "T38n1775_006:0387c12": "答曰：我止此室，如耆年解脫。肇曰：將明第",
    "T38n1775_006:0387c13": "一無久近之義，故以解脫為諭。解脫，即無",
    "T38n1775_006:0387c14": "為解脫也。生曰：止室是有縛矣。如解脫，明",
    "T38n1775_006:0387c15": "無實縛矣。",
    "T38n1775_006:0387c16": "舍利弗言：止此久耶。肇曰：解脫之道無形",
    "T38n1775_006:0387c17": "無相，逆之不見其首、尋之不見其後，眇",
    "T38n1775_006:0387c18": "莾無朕，謂之解脫。若止此猶解脫久近不",
    "T38n1775_006:0387c19": "可知者，乃大久也。生曰：舍利弗前問意雖",
    "T38n1775_006:0387c20": "云止室，而語交在久。於不達者取之，便",
    "T38n1775_006:0387c21": "謂向答是矣。苟答其語，則云如舍利弗解",
    "T38n1775_006:0387c22": "脫來久也。今舍利弗解脫來實久，止室得",
    "T38n1775_006:0387c23": "不久乎？止室既已有久，不復得同解脫",
    "T38n1775_006:0387c24": "也，是以不得不以久為問焉。",
    "T38n1775_006:0387c25": "天曰：耆年解脫亦何如久。肇曰：逆問其所",
    "T38n1775_006:0387c26": "得，令自悟也。耆年所得無為解脫，寧可稱",
    "T38n1775_006:0387c27": "久乎？生曰：言耆年解脫之為久，亦何所似",
    "T38n1775_006:0387c28": "乎。",
    "T38n1775_006:0387c29": "舍利弗默然不答。肇曰：言久於前，責實於",
    "T38n1775_006:0388a01": "後，故莫知所答也。生曰：既言解脫無久，",
    "T38n1775_006:0388a02": "跡為實無也。解脫苟以無為實者，言亦實",
    "T38n1775_006:0388a03": "有也。有無相乖，豈可得以言解脫？是以託",
    "T38n1775_006:0388a04": "用斯默，以明解脫非實無矣。解脫既非",
    "T38n1775_006:0388a05": "實無，然後止言，乃可得必同之矣。",
    "T38n1775_006:0388a06": "天曰：如何耆舊大智而默。肇曰：五百弟子",
    "T38n1775_006:0388a07": "仁者智慧第一，默然何耶？生曰：默然似有",
    "T38n1775_006:0388a08": "所不達故爾也。",
    "T38n1775_006:0388a09": "答曰：解脫者無所言說，故吾於是不知所云。",
    "T38n1775_006:0388a10": "肇曰：向聞如解脫請始終難知，說以為",
    "T38n1775_006:0388a11": "久。而解脫相者，非心所知、非言所及，將",
    "T38n1775_006:0388a12": "順解脫無言之旨，故莫知所云焉。生曰：",
    "T38n1775_006:0388a13": "不知其會也。",
    "T38n1775_006:0388a14": "天曰：言說文字皆解脫相。肇曰：舍利弗以",
    "T38n1775_006:0388a15": "言久為失，故默然無言，謂順真解。未能",
    "T38n1775_006:0388a16": "語默齊致、觸物無閡，故天說等解，以曉其",
    "T38n1775_006:0388a17": "意也。生曰：有會矣乎。",
    "T38n1775_006:0388a18": "所以者何？解脫者不內不外、不在兩間。生",
    "T38n1775_006:0388a19": "曰：夫解脫者，我解於縛也。不偏在我，故不",
    "T38n1775_006:0388a20": "內也。亦不偏在縛，故不外也。會成解脫，",
    "T38n1775_006:0388a21": "又不兩在。",
    "T38n1775_006:0388a22": "文字亦不內不外、不在兩間。生曰。我為內。",
    "T38n1775_006:0388a23": "所說為外。合之為兩間矣。",
    "T38n1775_006:0388a24": "是故舍利弗無離文字說解脫也。肇曰：法",
    "T38n1775_006:0388a25": "之所在極於三處，三處求文字解脫俱不可",
    "T38n1775_006:0388a26": "得，如之何欲離文字而別說解脫乎？生",
    "T38n1775_006:0388a27": "曰：舍利弗向言解脫無所言說故默者，是",
    "T38n1775_006:0388a28": "謂言說異於解脫。既明無異，故誡之焉。",
    "T38n1775_006:0388a29": "所以者何？一切諸法是解脫相。肇曰：萬法",
    "T38n1775_006:0388b01": "雖殊，無非解脫相，豈文字之獨異焉？生曰：",
    "T38n1775_006:0388b02": "無不是解脫相故也。",
    "T38n1775_006:0388b03": "舍利弗言：不復以離婬怒癡為解脫乎。肇",
    "T38n1775_006:0388b04": "曰：二乘結盡無為為解脫。聞上等解，乖其",
    "T38n1775_006:0388b05": "本趣，故致斯問。生曰：以佛言離婬怒癡",
    "T38n1775_006:0388b06": "為解脫而問之耳。",
    "T38n1775_006:0388b07": "天曰：佛為增上慢人說離婬怒癡為解脫耳。",
    "T38n1775_006:0388b08": "生曰：增上慢人以得法為懷，不能即婬怒",
    "T38n1775_006:0388b09": "癡為解脫也。故驗終以語之，令其悟耳。",
    "T38n1775_006:0388b10": "若無增上慢者，佛說婬怒癡性即是解脫。肇",
    "T38n1775_006:0388b11": "曰：卑生死、尊己道，謂增上慢人也，為此",
    "T38n1775_006:0388b12": "人說離結為解脫。若不卑生死、不尊己",
    "T38n1775_006:0388b13": "道者，則為說三毒諸結性即解脫，無別解",
    "T38n1775_006:0388b14": "脫也。二乘雖無結慢，然卑生死、尊涅槃，",
    "T38n1775_006:0388b15": "猶有相似慢結。慢者，未得道，言已得，以生",
    "T38n1775_006:0388b16": "慢。生曰：以無執為懷者，不復待驗然後",
    "T38n1775_006:0388b17": "悟矣。",
    "T38n1775_006:0388b18": "舍利弗言：善哉善哉。天女！汝何所得、以何為證。",
    "T38n1775_006:0388b19": "什曰：有為果言得，無為果言證。",
    "T38n1775_006:0388b20": "辯乃如是。肇曰：善其所說，非己所及，故",
    "T38n1775_006:0388b21": "問得何道、證何果，辯乃如是乎？生曰：既解",
    "T38n1775_006:0388b22": "而善其言也。要有所得、有所證，然後有",
    "T38n1775_006:0388b23": "如此之辯，故問之焉。",
    "T38n1775_006:0388b24": "天曰：我無得無證，故辯如是。什曰：若見有",
    "T38n1775_006:0388b25": "得證則情有所封，有所封則有所閡，有",
    "T38n1775_006:0388b26": "閡則無辯。以無得證，故能若是也。肇曰：",
    "T38n1775_006:0388b27": "夫有閡之道不能生無閡之辯，無閡之辯必",
    "T38n1775_006:0388b28": "出于無閡之道。道有得有證者，必有所不",
    "T38n1775_006:0388b29": "得有所不證。以大乘之道無得無證，故",
    "T38n1775_006:0388c01": "無所不得無所不證。從此生辨，故無所",
    "T38n1775_006:0388c02": "不辨也。生曰：無得為得、無證為證，故辨如",
    "T38n1775_006:0388c03": "是也。",
    "T38n1775_006:0388c04": "所以者何？若有得有證者，則於佛法為增上慢。",
    "T38n1775_006:0388c05": "肇曰：若見己有所得，必見他不得。此於",
    "T38n1775_006:0388c06": "佛平等之法，猶為增上慢人，何能致無閡之",
    "T38n1775_006:0388c07": "辨乎？生曰：若有得者則不得也。以不得為",
    "T38n1775_006:0388c08": "得，增上慢矣。",
    "T38n1775_006:0388c09": "舍利弗問天：汝於三乘為何志求。什曰：伏",
    "T38n1775_006:0388c10": "其德音，知其不常，然則未測其所乘，故問",
    "T38n1775_006:0388c11": "其志也。肇曰：上直云無得無證，未知何乘，",
    "T38n1775_006:0388c12": "故復問也。生曰：三乘同以無得為懷，故不",
    "T38n1775_006:0388c13": "知為何志也。",
    "T38n1775_006:0388c14": "天曰：以聲聞法化眾生，故我為聲聞；以因緣法",
    "T38n1775_006:0388c15": "化眾生，故我為辟支佛；以大悲法化眾生，故我",
    "T38n1775_006:0388c16": "為大乘。肇曰：大乘之道無乘不乘，為彼",
    "T38n1775_006:0388c17": "而乘，吾何乘也？生曰：隨彼為之，我無定也。",
    "T38n1775_006:0388c18": "舍利弗！如人入瞻蔔林，唯嗅瞻蔔，不嗅餘香。",
    "T38n1775_006:0388c19": "什曰：非謂有而不嗅，謂足於所聞不復",
    "T38n1775_006:0388c20": "外求耳。依喻義可知也矣。",
    "T38n1775_006:0388c21": "如是若入此室，但聞佛功德之香，不樂聞聲聞、",
    "T38n1775_006:0388c22": "辟支佛功德香也。肇曰：無乘不乘乃為大",
    "T38n1775_006:0388c23": "乘，故以香林為諭。明淨名之室不雜二",
    "T38n1775_006:0388c24": "乘之香，止此室者豈他嗅哉？以此可知吾",
    "T38n1775_006:0388c25": "志何乘也。生曰：維摩詰居此室而應者，",
    "T38n1775_006:0388c26": "大明宗極之理也。而宗極之理無取小義，",
    "T38n1775_006:0388c27": "此則表佛功德外勳矣。",
    "T38n1775_006:0388c28": "舍利弗！其有釋梵四天王、諸天龍鬼神等入此",
    "T38n1775_006:0388c29": "室者，聞斯上人講說正法，皆樂佛功德之香，發",
    "T38n1775_006:0389a01": "心而出。舍利弗！吾止此室十有二年，初不聞說",
    "T38n1775_006:0389a02": "聲聞、辟支佛法，但聞菩薩大慈大悲不可思議",
    "T38n1775_006:0389a03": "諸佛之法。肇曰：大乘之法皆名不可思議。",
    "T38n1775_006:0389a04": "上問止室久近欲生論端，故答以解脫。今",
    "T38n1775_006:0389a05": "言實年，以明所聞之不雜也。生曰：諸天鬼",
    "T38n1775_006:0389a06": "神暫入此室，尚無不發大意而出，況我久",
    "T38n1775_006:0389a07": "聞妙法乎。然則不能不為大，非能為大矣。",
    "T38n1775_006:0389a08": "舍利弗！此室常現八未曾有難得之法。生曰：",
    "T38n1775_006:0389a09": "既聞妙法，又見未曾有事，豈得不為大哉。",
    "T38n1775_006:0389a10": "何等為八？此室常以金色光照。生曰：應主",
    "T38n1775_006:0389a11": "在慈，豈不有照時乎？而不見之者？彼自絕",
    "T38n1775_006:0389a12": "耳？非室無也。",
    "T38n1775_006:0389a13": "晝夜無異，不以日月所照為明，是為一未曾有",
    "T38n1775_006:0389a14": "難得之法。此室入者，不為諸垢之所惱也。什",
    "T38n1775_006:0389a15": "曰：其室清淨，無逆氣惡神，垢緣絕，故垢不生",
    "T38n1775_006:0389a16": "也。惡神起，如十頭羅剎入一王體，怒害即",
    "T38n1775_006:0389a17": "生，是其類也。肇曰：入此室者煩惱自息。生",
    "T38n1775_006:0389a18": "曰：此室常表於理，見之乃為入耳。果得入",
    "T38n1775_006:0389a19": "之，不復為諸垢所惱矣。",
    "T38n1775_006:0389a20": "是為二未曾有難得之法。此室常有釋梵四天",
    "T38n1775_006:0389a21": "王、他方菩薩來會不絕，是為三未曾有難得之",
    "T38n1775_006:0389a22": "法。此室常說六波羅蜜不退轉法，是為四未",
    "T38n1775_006:0389a23": "曾有難得之法。此室常作天人第一之樂，絃出",
    "T38n1775_006:0389a24": "無量法化之聲，是為五未曾有難得之法。此室",
    "T38n1775_006:0389a25": "有四大藏眾寶積滿，周窮濟乏求得無盡，是為",
    "T38n1775_006:0389a26": "六未曾有難得之法。此室釋迦牟尼佛、阿彌陀",
    "T38n1775_006:0389a27": "佛、阿閦佛、寶德、寶炎、寶月、寶嚴、難勝、師子響、一",
    "T38n1775_006:0389a28": "切利成，如是等十方無量諸佛，是上人念時即",
    "T38n1775_006:0389a29": "皆為來。生曰：佛理常在其心，念之便至矣。",
    "T38n1775_006:0389b01": "廣說諸佛祕要法藏，說已還去，是為七未曾有",
    "T38n1775_006:0389b02": "難得之法。此室一切諸天嚴飾宮殿、諸佛淨土",
    "T38n1775_006:0389b03": "皆於中現。什曰：如有方寸金剛，數十里內",
    "T38n1775_006:0389b04": "石壁之表所有形色悉於是現。此室明徹，其",
    "T38n1775_006:0389b05": "諭如此。",
    "T38n1775_006:0389b06": "是為八未曾有難得之法。舍利弗！此室常現八",
    "T38n1775_006:0389b07": "未曾有難得之法，誰有見斯不思議事而復樂",
    "T38n1775_006:0389b08": "於聲聞法乎？肇曰：顯室奇特之事，以成香",
    "T38n1775_006:0389b09": "林之義。",
    "T38n1775_006:0389b10": "舍利弗言：汝何以不轉女身。肇曰：汝以無",
    "T38n1775_006:0389b11": "礙之智受有礙之身，而不轉捨，何耶？",
    "T38n1775_006:0389b12": "天曰：我從十二年來，求女人相了不可得，當何",
    "T38n1775_006:0389b13": "所轉。肇曰：止此室來所聞正法，未覺女",
    "T38n1775_006:0389b14": "人異於男子，當何所轉？天悟女相焉十",
    "T38n1775_006:0389b15": "二年而已乎？欲明此室純一等教，無有雜",
    "T38n1775_006:0389b16": "聲，故齊此為言耳。天為女像，為生斯論",
    "T38n1775_006:0389b17": "矣。",
    "T38n1775_006:0389b18": "譬如幻師化作幻女，若有人問：何以不轉女",
    "T38n1775_006:0389b19": "身？是人為正問不？舍利弗言：不也。幻無定相，當",
    "T38n1775_006:0389b20": "何所轉？天曰：一切諸法亦復如是，無有定相。云",
    "T38n1775_006:0389b21": "何乃問不轉女身。肇曰：萬物如幻無有定",
    "T38n1775_006:0389b22": "相，誰好誰醜而欲轉之乎。",
    "T38n1775_006:0389b23": "即時天女以神通力，變舍利弗令如天女，天自",
    "T38n1775_006:0389b24": "化身如舍利弗，而問言：何以不轉女身。肇",
    "T38n1775_006:0389b25": "曰：將成幻化無定之義，故現變而問，令其",
    "T38n1775_006:0389b26": "自悟也。",
    "T38n1775_006:0389b27": "舍利弗以天女像而答言：我今不知所轉。",
    "T38n1775_006:0389b28": "什曰：此從解中據理而言。",
    "T38n1775_006:0389b29": "而變為女身。肇曰：吾不知所以轉而為",
    "T38n1775_006:0389c01": "此身，如之何又欲轉之乎？",
    "T38n1775_006:0389c02": "天曰：舍利弗若能轉此女身，則一切女人亦當",
    "T38n1775_006:0389c03": "能轉。肇曰：仁者不知所以轉而轉為女",
    "T38n1775_006:0389c04": "身，眾女亦不知所以轉而為女也。若仁者",
    "T38n1775_006:0389c05": "無心於為女而不能轉女身者，則眾女亦",
    "T38n1775_006:0389c06": "然不能自轉。如何勸人轉女身乎？此明女",
    "T38n1775_006:0389c07": "雖無定相，而因緣所成，不得自在轉也。",
    "T38n1775_006:0389c08": "如舍利弗非女而現女身，一切女人亦復如是，",
    "T38n1775_006:0389c09": "雖現女身而非女也。肇曰：如舍利弗實非",
    "T38n1775_006:0389c10": "女，而今現是女像。眾女亦現是女像，實非",
    "T38n1775_006:0389c11": "女也。男女無定相，類己可知矣。",
    "T38n1775_006:0389c12": "是故佛說一切諸法非男非女。肇曰：佛語",
    "T38n1775_006:0389c13": "豈虛妄哉！",
    "T38n1775_006:0389c14": "即時天女還攝神力，舍利弗身還復如故。天",
    "T38n1775_006:0389c15": "問舍利弗：女身色相今何所在。肇曰：將推",
    "T38n1775_006:0389c16": "女相之所在，故復身而問。",
    "T38n1775_006:0389c17": "舍利弗言：女身色相無在無不在。肇曰：欲",
    "T38n1775_006:0389c18": "言有在，今見無相；欲言無在，向復有相。猶",
    "T38n1775_006:0389c19": "幻化無定，莫知所在也。",
    "T38n1775_006:0389c20": "天曰：一切諸法亦復如是，無在無不在。夫無在",
    "T38n1775_006:0389c21": "無不在者，佛所說也。肇曰：豈唯女相，諸法",
    "T38n1775_006:0389c22": "皆爾。稱佛所說，以明理不可易。",
    "T38n1775_006:0389c23": "舍利弗問天：汝於此沒，當生何所？肇曰：既",
    "T38n1775_006:0389c24": "知現相之無在，又問當生之所在。",
    "T38n1775_006:0389c25": "天曰：佛化所生。什曰：不直說無生而說",
    "T38n1775_006:0389c26": "生者，欲據有生相結而理無生滅者也。",
    "T38n1775_006:0389c27": "吾如彼生。肇曰：此生身相既如幻化，沒此",
    "T38n1775_006:0389c28": "更生豈得異也。",
    "T38n1775_006:0389c29": "曰佛化所生，非沒生也。天曰：眾生猶然，無沒",
    "T38n1775_006:0390a01": "生也。肇曰：豈我獨如化，物無非化也。",
    "T38n1775_006:0390a02": "舍利弗問天：汝久如當得阿耨多羅三藐三菩",
    "T38n1775_006:0390a03": "提。肇曰：身相沒生可如幻化，菩提真道必",
    "T38n1775_006:0390a04": "應有實，故問久如當成。",
    "T38n1775_006:0390a05": "天曰：如舍利弗還為凡夫，我乃當成阿耨多羅",
    "T38n1775_006:0390a06": "三藐三菩提。肇曰：所期必無。",
    "T38n1775_006:0390a07": "舍利弗言：我作凡夫，無有是處。肇曰：聖人",
    "T38n1775_006:0390a08": "還為凡夫，何有是處耶？",
    "T38n1775_006:0390a09": "天曰：我得阿耨多羅三藐三菩提，亦無是處。",
    "T38n1775_006:0390a10": "肇曰：彼聖人為凡夫、我成菩提道，無處一",
    "T38n1775_006:0390a11": "也。",
    "T38n1775_006:0390a12": "所以者何？菩提無住處，是故無有得者。肇",
    "T38n1775_006:0390a13": "曰：菩提之道無為無相，自無住處，誰有得",
    "T38n1775_006:0390a14": "者？",
    "T38n1775_006:0390a15": "舍利弗言：今諸佛得阿耨多羅三藐三菩提，已",
    "T38n1775_006:0390a16": "得當得如恒河沙，皆謂何乎。肇曰：據得以",
    "T38n1775_006:0390a17": "問。",
    "T38n1775_006:0390a18": "天曰：皆以世俗文字數故說有三世，非謂菩提",
    "T38n1775_006:0390a19": "有去來今。什曰：菩提性空，故超於三世。菩",
    "T38n1775_006:0390a20": "提既空則無得佛，無得佛者則亦無菩提。",
    "T38n1775_006:0390a21": "緣會而生，理不相離，故有無宜同也。肇曰：",
    "T38n1775_006:0390a22": "世俗言數有三世得耳，非謂菩提第一真",
    "T38n1775_006:0390a23": "道有去來今也。",
    "T38n1775_006:0390a24": "天曰：舍利弗！汝得阿羅漢道耶。什曰：佛道",
    "T38n1775_006:0390a25": "深妙有之真極，己所未得猶謂不無，即其",
    "T38n1775_006:0390a26": "所得了其非有，故問令推己以悟佛也。肇",
    "T38n1775_006:0390a27": "曰：羅漢入無漏心不見得道，入有漏心",
    "T38n1775_006:0390a28": "則見有得。今問以第九解脫自證成道時",
    "T38n1775_006:0390a29": "見有得耶？欲令自悟無得義也。",
    "T38n1775_006:0390b01": "曰：無所得故而得。什曰：以其解法無得則",
    "T38n1775_006:0390b02": "理會於法，故因其所會假名為得。肇曰：",
    "T38n1775_006:0390b03": "推心而答也。無得故有得，有得則無得，此",
    "T38n1775_006:0390b04": "明真得乃在於不得。",
    "T38n1775_006:0390b05": "天曰：諸佛菩薩亦復如是，無所得故而得。什",
    "T38n1775_006:0390b06": "曰：二乘取證無得俱同，但大乘悟法既深，",
    "T38n1775_006:0390b07": "又無出入之異耳。",
    "T38n1775_006:0390b08": "爾時維摩詰語舍利弗：是天女曾已供養九",
    "T38n1775_006:0390b09": "十二億佛，已能遊戲菩薩神通，所願具足，得無",
    "T38n1775_006:0390b10": "生忍，住不退轉，以本願故隨意能現教化眾生。",
    "T38n1775_006:0390b11": "肇曰：上但即言生論，未知其道深淺。淨",
    "T38n1775_006:0390b12": "名傍顯其實，以生眾會敬信之情。",
    "T38n1775_006:0390b13": "注維摩詰經卷第六"
}