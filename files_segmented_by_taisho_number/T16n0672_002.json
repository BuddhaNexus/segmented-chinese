{
    "T16n0672_002:0594b02": "大乘入楞伽經卷第二",
    "T16n0672_002:0594b04": "大周于闐國三藏法師",
    "T16n0672_002:0594b05": "實叉難陀奉　勅譯",
    "T16n0672_002:0594b06": "集一切法品第二之二",
    "T16n0672_002:0594b07": "爾時大慧菩薩摩訶薩復白佛言：「世尊！唯願",
    "T16n0672_002:0594b08": "為我說心、意、意識五法自性相眾妙法門，",
    "T16n0672_002:0594b09": "此是一切諸佛菩薩入自心境離所行相，",
    "T16n0672_002:0594b10": "稱真實義諸佛教心。唯願如來為此山中諸",
    "T16n0672_002:0594b11": "菩薩眾，隨順過去諸佛，演說藏識海浪法身",
    "T16n0672_002:0594b12": "境界。」爾時世尊告大慧菩薩摩訶薩言：「有",
    "T16n0672_002:0594b13": "四種因緣眼識轉。何等為四？所謂：不覺自",
    "T16n0672_002:0594b14": "心現而執取故，無始時來取著於色虛妄習",
    "T16n0672_002:0594b15": "氣故，識本性如是故，樂見種種諸色相故。",
    "T16n0672_002:0594b16": "大慧！以此四緣，阿賴耶識如瀑流水，生轉",
    "T16n0672_002:0594b17": "識浪。如眼識，餘亦如是。於一切諸根微塵",
    "T16n0672_002:0594b18": "毛孔眼等，轉識或頓生，譬如明鏡現眾色",
    "T16n0672_002:0594b19": "像；或漸生，猶如猛風吹大海水。心海亦爾，",
    "T16n0672_002:0594b20": "境界風吹起諸識浪，相續不絕。大慧！因所",
    "T16n0672_002:0594b21": "作相非一非異，業與生相相繫深縛，不能",
    "T16n0672_002:0594b22": "了知色等自性，五識身轉。大慧！與五識俱，",
    "T16n0672_002:0594b23": "或因了別差別境相有意識生，然彼諸識",
    "T16n0672_002:0594b24": "不作是念：『我等同時，展轉為因。』而於自心",
    "T16n0672_002:0594b25": "所現境界，分別執著俱時而起，無差別相",
    "T16n0672_002:0594b26": "各了自境。大慧！諸修行者入於三昧，以習",
    "T16n0672_002:0594b27": "力微起而不覺知，但作是念：『我滅諸識入",
    "T16n0672_002:0594b28": "於三昧。』實不滅識而入三昧，以彼不滅習",
    "T16n0672_002:0594b29": "氣種故，但不取諸境，名為識滅。「大慧！如",
    "T16n0672_002:0594c01": "是藏識行相微細，唯除諸佛及住地菩薩，其",
    "T16n0672_002:0594c02": "餘一切二乘外道定慧之力皆不能知。唯",
    "T16n0672_002:0594c03": "有修行如實行者，以智慧力了諸地相善",
    "T16n0672_002:0594c04": "達句義，無邊佛所廣集善根，不妄分別自",
    "T16n0672_002:0594c05": "心所見，能知之耳。大慧！諸修行人宴處山",
    "T16n0672_002:0594c06": "林上中下修，能見自心分別流注，得諸三",
    "T16n0672_002:0594c07": "昧自在力通，諸佛灌頂菩薩圍繞，知心、意、意",
    "T16n0672_002:0594c08": "識所行境界，超愛業無明生死大海，是故",
    "T16n0672_002:0594c09": "汝等應當親近諸佛菩薩，如實修行大善知",
    "T16n0672_002:0594c10": "識。」爾時世尊重說頌言：",
    "T16n0672_002:0594c11": "「譬如巨海浪，　　斯由猛風起，",
    "T16n0672_002:0594c12": "　洪波鼓溟壑，　　無有斷絕時。",
    "T16n0672_002:0594c13": "　藏識海常住，　　境界風所動，",
    "T16n0672_002:0594c14": "　種種諸識浪，　　騰躍而轉生。",
    "T16n0672_002:0594c15": "　青赤等諸色，　　鹽貝乳石蜜，",
    "T16n0672_002:0594c16": "　花果日月光，　　非異非不異。",
    "T16n0672_002:0594c17": "　意等七種識，　　應知亦如是，",
    "T16n0672_002:0594c18": "　如海共波浪，　　心俱和合生。",
    "T16n0672_002:0594c19": "　譬如海水動，　　種種波浪轉；",
    "T16n0672_002:0594c20": "　藏識亦如是，　　種種諸識生。",
    "T16n0672_002:0594c21": "　心意及意識，　　為諸相故說；",
    "T16n0672_002:0594c22": "　八識無別相，　　無能相所相。",
    "T16n0672_002:0594c23": "　譬如海波浪，　　是則無差別；",
    "T16n0672_002:0594c24": "　諸識心如是，　　異亦不可得。",
    "T16n0672_002:0594c25": "　心能積集業，　　意能廣積集；",
    "T16n0672_002:0594c26": "　了別故名識，　　對現境說五。」",
    "T16n0672_002:0594c27": "爾時大慧菩薩摩訶薩以頌問曰：",
    "T16n0672_002:0594c28": "「青赤諸色像，　　眾生識顯現；",
    "T16n0672_002:0594c29": "　如浪種種法，　　云何願佛說？」",
    "T16n0672_002:0595a01": "爾時世尊以頌答曰：",
    "T16n0672_002:0595a02": "「青赤諸色像，　　浪中不可得；",
    "T16n0672_002:0595a03": "　言心起眾相，　　開悟諸凡夫。",
    "T16n0672_002:0595a04": "　而彼本無起，　　自心所取離；",
    "T16n0672_002:0595a05": "　能取及所取，　　與彼波浪同。",
    "T16n0672_002:0595a06": "　身資財安住，　　眾生識所現；",
    "T16n0672_002:0595a07": "　是故見此起，　　與浪無差別。」",
    "T16n0672_002:0595a08": "爾時大慧復說頌言：",
    "T16n0672_002:0595a09": "「大海波浪性，　　鼓躍可分別；",
    "T16n0672_002:0595a10": "　藏識如是起，　　何故不覺知？」",
    "T16n0672_002:0595a11": "爾時世尊以頌答曰：",
    "T16n0672_002:0595a12": "「阿賴耶如海，　　轉識同波浪；",
    "T16n0672_002:0595a13": "　為凡夫無智，　　譬喻廣開演。」",
    "T16n0672_002:0595a14": "爾時大慧復說頌言：",
    "T16n0672_002:0595a15": "「譬如日光出，　　上下等皆照；",
    "T16n0672_002:0595a16": "　世間燈亦然，　　應為愚說實。",
    "T16n0672_002:0595a17": "　已能開示法，　　何不顯真實？」",
    "T16n0672_002:0595a18": "爾時世尊以頌答曰：",
    "T16n0672_002:0595a19": "「若說真實者，　　彼心無真實。",
    "T16n0672_002:0595a20": "　譬如海波浪，　　鏡中像及夢；",
    "T16n0672_002:0595a21": "　俱時而顯現，　　心境界亦然。",
    "T16n0672_002:0595a22": "　境界不具故，　　次第而轉生；",
    "T16n0672_002:0595a23": "　識以能了知，　　意復意謂然。",
    "T16n0672_002:0595a24": "　五識了現境，　　無有定次第；",
    "T16n0672_002:0595a25": "　譬如工畫師，　　及畫師弟子，",
    "T16n0672_002:0595a26": "　布彩圖眾像，　　我說亦如是。",
    "T16n0672_002:0595a27": "　彩色中無文，　　非筆亦非素。",
    "T16n0672_002:0595a28": "　為悅眾生故，　　綺煥成眾像；",
    "T16n0672_002:0595a29": "　言說則變異，　　真實離文字。",
    "T16n0672_002:0595b01": "　我所住實法，　　為諸修行說；",
    "T16n0672_002:0595b02": "　真實自證處，　　能所分別離。",
    "T16n0672_002:0595b03": "　此為佛子說，　　愚夫別開演；",
    "T16n0672_002:0595b04": "　種種皆如幻，　　所見不可得。",
    "T16n0672_002:0595b05": "　如是種種說，　　隨事而變異；",
    "T16n0672_002:0595b06": "　所說非所應，　　於彼為非說。",
    "T16n0672_002:0595b07": "　譬如眾病人，　　良醫隨授藥；",
    "T16n0672_002:0595b08": "　如來為眾生，　　隨心應量說。",
    "T16n0672_002:0595b09": "　世間依怙者，　　證智所行處；",
    "T16n0672_002:0595b10": "　外道非境界，　　聲聞亦復然。",
    "T16n0672_002:0595b11": "「復次，大慧！菩薩摩訶薩若欲了知能取所取",
    "T16n0672_002:0595b12": "分別境界，皆是自心之所現者，當離憒閙",
    "T16n0672_002:0595b13": "昏滯睡眠，初中後夜勤加修習；遠離曾聞外",
    "T16n0672_002:0595b14": "道邪論及二乘法，通達自心分別之相。",
    "T16n0672_002:0595b15": "「復次，大慧！菩薩摩訶薩住智慧心所住相已，",
    "T16n0672_002:0595b16": "於上聖智三相當勤修學。何者為三？所謂：",
    "T16n0672_002:0595b17": "無影像相，一切諸佛願持相，自證聖智所",
    "T16n0672_002:0595b18": "趣相。諸修行者獲此相已，即捨跛驢智慧",
    "T16n0672_002:0595b19": "心相，入菩薩第八地，於此三相修行不捨。",
    "T16n0672_002:0595b20": "大慧！無影像相者，謂由慣習一切二乘外道",
    "T16n0672_002:0595b21": "相故而得生起；一切諸佛願持相者，謂由",
    "T16n0672_002:0595b22": "諸佛自本願力所加持故而得生起；自證聖",
    "T16n0672_002:0595b23": "智所趣相者，謂由不取一切法相成就如",
    "T16n0672_002:0595b24": "幻諸三昧身趣佛地智故而得生起。大慧！",
    "T16n0672_002:0595b25": "是名上聖智三種相。若得此相，即到自證",
    "T16n0672_002:0595b26": "聖智所行之處，汝及諸菩薩摩訶薩應勤修",
    "T16n0672_002:0595b27": "學。」爾時大慧菩薩摩訶薩知諸菩薩心之所",
    "T16n0672_002:0595b28": "念，承一切佛威神之力，白佛言：「唯願為說",
    "T16n0672_002:0595b29": "百八句差別所依聖智事自性法門，一切如",
    "T16n0672_002:0595c01": "來、應、正等覺，為諸菩薩摩訶薩墮自共相",
    "T16n0672_002:0595c02": "者，說此妄計性差別義門；知此義已，則能",
    "T16n0672_002:0595c03": "淨治二無我觀境照明諸地，超越一切二",
    "T16n0672_002:0595c04": "乘外道三昧之樂，見諸如來不可思議所行",
    "T16n0672_002:0595c05": "境界，畢竟捨離五法自性，以一切佛法身智",
    "T16n0672_002:0595c06": "慧而自莊嚴，入如幻境住一切剎，兜率陀",
    "T16n0672_002:0595c07": "宮色究竟天，成如來身。」佛言：「大慧！有一類",
    "T16n0672_002:0595c08": "外道，見一切法隨因而盡，生分別解，想兔",
    "T16n0672_002:0595c09": "無角起於無見，如兔角無，一切諸法悉亦",
    "T16n0672_002:0595c10": "如是。復有外道，見大種、求那、塵等諸物形",
    "T16n0672_002:0595c11": "量分位各差別已，執兔無角，於此而生牛",
    "T16n0672_002:0595c12": "有角想。大慧！彼墮二見不了唯心，但於",
    "T16n0672_002:0595c13": "自心增長分別。大慧！身及資生器世間等，",
    "T16n0672_002:0595c14": "一切皆唯分別所現。大慧！應知兔角離於有",
    "T16n0672_002:0595c15": "無，諸法悉然，勿生分別。云何兔角離於有",
    "T16n0672_002:0595c16": "無？互因待故，分析牛角乃至微塵，求其體",
    "T16n0672_002:0595c17": "相終不可得，聖智所行遠離彼見，是故於",
    "T16n0672_002:0595c18": "此不應分別。」",
    "T16n0672_002:0595c19": "爾時大慧菩薩摩訶薩復白佛言：「世尊！彼豈",
    "T16n0672_002:0595c20": "不以妄見起相，比度觀待妄計無耶？」佛言：",
    "T16n0672_002:0595c21": "「不以分別起相待以言無。何以故？彼以",
    "T16n0672_002:0595c22": "分別為生因故，以角分別為其所依，所依",
    "T16n0672_002:0595c23": "為因離異不異，非由相待顯兔角無。大",
    "T16n0672_002:0595c24": "慧！若此分別異兔角者，則非角因；若不異",
    "T16n0672_002:0595c25": "者，因彼而起。大慧！分析牛角乃至極微，求",
    "T16n0672_002:0595c26": "不可得；異於有角言無角者，如是分別決",
    "T16n0672_002:0595c27": "定非理。二俱非有誰待於誰？若相待不成，",
    "T16n0672_002:0595c28": "待於有故言兔角無，不應分別，不正因故。",
    "T16n0672_002:0595c29": "有無論者執有執無，二俱不成。「大慧！復有",
    "T16n0672_002:0596a01": "外道，見色形狀虛空分齊而生執著，言色",
    "T16n0672_002:0596a02": "異虛空起於分別。大慧！虛空是色隨入色",
    "T16n0672_002:0596a03": "種。大慧！色是虛空，能持所持建立性故，色空",
    "T16n0672_002:0596a04": "分齊應如是知。大慧！大種生時自相各別，",
    "T16n0672_002:0596a05": "不住虛空中，非彼無虛空。大慧！兔角亦",
    "T16n0672_002:0596a06": "爾，觀待牛角言彼角無。大慧！分析牛角",
    "T16n0672_002:0596a07": "乃至微塵，又析彼塵其相不現。彼何所待",
    "T16n0672_002:0596a08": "而言無耶？若待餘物彼亦如是。大慧！汝",
    "T16n0672_002:0596a09": "應遠離兔角、牛角、虛空及色所有分別，汝及",
    "T16n0672_002:0596a10": "諸菩薩摩訶薩，應常觀察自心所見分別之",
    "T16n0672_002:0596a11": "相，於一切國土為諸佛子說觀察自心修",
    "T16n0672_002:0596a12": "行之法。」爾時世尊即說頌言：",
    "T16n0672_002:0596a13": "「心所見無有，　　唯依心故起；",
    "T16n0672_002:0596a14": "　身資所住影，　　眾生藏識現。",
    "T16n0672_002:0596a15": "　心意及與識，　　自性五種法，",
    "T16n0672_002:0596a16": "　二無我清淨，　　諸導師演說。",
    "T16n0672_002:0596a17": "　長短共觀待，　　展轉互相生；",
    "T16n0672_002:0596a18": "　因有故成無，　　因無故成有。",
    "T16n0672_002:0596a19": "　微塵分析事，　　不起色分別；",
    "T16n0672_002:0596a20": "　唯心所安立，　　惡見者不信。",
    "T16n0672_002:0596a21": "　外道非行處，　　聲聞亦復然；",
    "T16n0672_002:0596a22": "　救世之所說，　　自證之境界。」",
    "T16n0672_002:0596a23": "爾時大慧菩薩摩訶薩，為淨心現流故而",
    "T16n0672_002:0596a24": "請佛言：「世尊！云何淨諸眾生自心現流？為",
    "T16n0672_002:0596a25": "漸次淨？為頓淨耶？」佛言：「大慧！漸淨非頓。如",
    "T16n0672_002:0596a26": "菴羅果漸熟非頓，諸佛如來淨諸眾生自",
    "T16n0672_002:0596a27": "心現流，亦復如是漸淨非頓；如陶師造器",
    "T16n0672_002:0596a28": "漸成非頓，諸佛如來淨諸眾生自心現流，亦",
    "T16n0672_002:0596a29": "復如是漸而非頓；譬如大地生諸草木漸",
    "T16n0672_002:0596b01": "生非頓，諸佛如來淨諸眾生自心現流，亦復",
    "T16n0672_002:0596b02": "如是漸而非頓。大慧！譬如人學音樂書畫",
    "T16n0672_002:0596b03": "種種伎術漸成非頓，諸佛如來淨諸眾生自",
    "T16n0672_002:0596b04": "心現流，亦復如是漸而非頓。譬如明鏡頓",
    "T16n0672_002:0596b05": "現眾像而無分別，諸佛如來淨諸眾生自",
    "T16n0672_002:0596b06": "心現流，亦復如是，頓現一切無相境界而",
    "T16n0672_002:0596b07": "無分別；如日月輪一時遍照一切色像，諸",
    "T16n0672_002:0596b08": "佛如來淨諸眾生自心過習，亦復如是，頓為",
    "T16n0672_002:0596b09": "示現不可思議諸佛如來智慧境界；譬如藏",
    "T16n0672_002:0596b10": "識頓現於身及資生國土一切境界，報佛亦",
    "T16n0672_002:0596b11": "爾，於色究竟天，頓能成熟一切眾生令修",
    "T16n0672_002:0596b12": "諸行；譬如法佛頓現報佛，及以化佛光明",
    "T16n0672_002:0596b13": "照曜自證聖境，亦復如是，頓現法相而為",
    "T16n0672_002:0596b14": "照曜，令離一切有無惡見。「復次，大慧！法性",
    "T16n0672_002:0596b15": "所流，佛說一切法自相共相，自心現習氣因",
    "T16n0672_002:0596b16": "相，妄計性所執因相，更相繫屬，種種幻事皆",
    "T16n0672_002:0596b17": "無自性，而諸眾生種種執著取以為實，悉不",
    "T16n0672_002:0596b18": "可得。「復次，大慧！妄計自性執著緣起自性",
    "T16n0672_002:0596b19": "起。大慧！譬如幻師以幻術力，依草木瓦石",
    "T16n0672_002:0596b20": "幻作眾生若干色像，令其見者種種分別，皆",
    "T16n0672_002:0596b21": "無真實。大慧！此亦如是，由取著境界習氣",
    "T16n0672_002:0596b22": "力故，於緣起性中，有妄計性種種相現，是",
    "T16n0672_002:0596b23": "名妄計性生。大慧！是名法性所流佛說法",
    "T16n0672_002:0596b24": "相。「大慧！法性佛者，建立自證智所行，離心",
    "T16n0672_002:0596b25": "自性相。大慧！化佛說施、戒、忍、進、禪定、智慧、蘊、",
    "T16n0672_002:0596b26": "界、處法及諸解脫諸識行相，建立差別，越外",
    "T16n0672_002:0596b27": "道見，超無色行。復次，大慧！法性佛非所攀",
    "T16n0672_002:0596b28": "緣，一切所緣一切所作相根量等相，悉皆遠",
    "T16n0672_002:0596b29": "離，非凡夫二乘及諸外道執著我相所取境",
    "T16n0672_002:0596c01": "界。是故大慧！於自證聖智勝境界相當勤",
    "T16n0672_002:0596c02": "修學，於自心所現分別見相當速捨離。「復",
    "T16n0672_002:0596c03": "次，大慧！聲聞乘有二種差別相，所謂：自證",
    "T16n0672_002:0596c04": "聖智殊勝相，分別執著自性相。云何自證聖",
    "T16n0672_002:0596c05": "智殊勝相？謂明見苦、空、無常、無我、諸諦境界，",
    "T16n0672_002:0596c06": "離欲寂滅故，於蘊、界、處若自若共外不壞相，",
    "T16n0672_002:0596c07": "如實了知故心住一境，住一境已獲禪解",
    "T16n0672_002:0596c08": "脫三昧道果而得出離，住自證聖智境界",
    "T16n0672_002:0596c09": "樂，未離習氣及不思議變易死，是名聲聞",
    "T16n0672_002:0596c10": "乘自證聖智境界相。菩薩摩訶薩雖亦得此",
    "T16n0672_002:0596c11": "聖智境界，以憐愍眾生故，本願所持故，不",
    "T16n0672_002:0596c12": "證寂滅門及三昧樂，諸菩薩摩訶薩於此自",
    "T16n0672_002:0596c13": "證聖智樂中不應修學。大慧！云何分別執",
    "T16n0672_002:0596c14": "著自性相？所謂：知堅、濕、煖、動、青黃赤白如是",
    "T16n0672_002:0596c15": "等法，非作者生，然依教理見自共相分別",
    "T16n0672_002:0596c16": "執著，是名聲聞乘分別執著相。菩薩摩訶薩",
    "T16n0672_002:0596c17": "於此法中應知應捨，離人無我見入法無",
    "T16n0672_002:0596c18": "我相，漸住諸地。」",
    "T16n0672_002:0596c19": "爾時大慧菩薩摩訶薩白佛言：「世尊！如來所",
    "T16n0672_002:0596c20": "說常不思議自證聖智第一義境，將無同",
    "T16n0672_002:0596c21": "諸外道所說常不思議作者耶？」佛言：「大慧！",
    "T16n0672_002:0596c22": "非諸外道作者得常不思議。所以者何？諸外",
    "T16n0672_002:0596c23": "道常不思議因，自相不成。既因自相不",
    "T16n0672_002:0596c24": "成，以何顯示常不思議？大慧！外道所說常",
    "T16n0672_002:0596c25": "不思議，若因自相成，彼則有常；但以作者",
    "T16n0672_002:0596c26": "為因相故，常不思議不成。大慧！我第一義",
    "T16n0672_002:0596c27": "常不思議，第一義因相成，遠離有無，自證",
    "T16n0672_002:0596c28": "聖智所行相故有相；第一義智為其因故",
    "T16n0672_002:0596c29": "有因，離有無故非作者，如虛空涅槃寂",
    "T16n0672_002:0597a01": "滅法故常不思議；是故我說常不思議，不",
    "T16n0672_002:0597a02": "同外道所有諍論。大慧！此常不思議，是諸",
    "T16n0672_002:0597a03": "如來自證聖智所行真理，是故菩薩當勤修",
    "T16n0672_002:0597a04": "學。「復次，大慧！外道常不思議，以無常異相",
    "T16n0672_002:0597a05": "因故常，非自相因力故常。大慧！外道常不",
    "T16n0672_002:0597a06": "思議，以見所作法有已還無，無常已比知",
    "T16n0672_002:0597a07": "是常；我亦見所作法有已還無，無常已不",
    "T16n0672_002:0597a08": "因此說為常。大慧！外道以如是因相成常",
    "T16n0672_002:0597a09": "不思議，此因相非有，同於兔角故，常不思",
    "T16n0672_002:0597a10": "議唯是分別，但有言說。何故彼因同於兔角？",
    "T16n0672_002:0597a11": "無自因相故。大慧！我常不思議，以自證為",
    "T16n0672_002:0597a12": "因相，不以外法有已還無無常為因；外道",
    "T16n0672_002:0597a13": "反此，曾不能知常不思議自因之相，而恒",
    "T16n0672_002:0597a14": "在於自證聖智所行相外，此不應說。",
    "T16n0672_002:0597a15": "「復次，大慧！諸聲聞畏生死妄想苦而求涅",
    "T16n0672_002:0597a16": "槃，不知生死涅槃差別之相，一切皆是妄分",
    "T16n0672_002:0597a17": "別有，無所有故，妄計未來諸根境滅以為",
    "T16n0672_002:0597a18": "涅槃，不知證自智境界轉所依藏識為大",
    "T16n0672_002:0597a19": "涅槃，彼愚癡人說有三乘，不說唯心無有",
    "T16n0672_002:0597a20": "境界。大慧！彼人不知去來現在諸佛所說自",
    "T16n0672_002:0597a21": "心境界，取心外境，常於生死輪轉不絕。「復",
    "T16n0672_002:0597a22": "次，大慧！去來現在諸如來說一切法不生。",
    "T16n0672_002:0597a23": "何以故？自心所見非有性故，離有無生故，",
    "T16n0672_002:0597a24": "如兔馬等角凡愚妄取，唯自證聖智所行之",
    "T16n0672_002:0597a25": "處，非諸愚夫二分別境。大慧！身及資生器世",
    "T16n0672_002:0597a26": "間等，一切皆是藏識影像，所取能取二種相",
    "T16n0672_002:0597a27": "現；彼諸愚夫，墮生住滅二見中故，於中妄",
    "T16n0672_002:0597a28": "起有無分別。大慧！汝於此義當勤修學。",
    "T16n0672_002:0597a29": "「復次，大慧！有五種種性。何等為五？謂：聲聞",
    "T16n0672_002:0597b01": "乘種性，緣覺乘種性，如來乘種性，不定",
    "T16n0672_002:0597b02": "種性，無種性。大慧！云何知是聲聞乘種性？",
    "T16n0672_002:0597b03": "謂若聞說於蘊、界、處自相共相，若知若證，舉",
    "T16n0672_002:0597b04": "身毛竪心樂修習，於緣起相不樂觀察，應",
    "T16n0672_002:0597b05": "知此是聲聞乘種性；彼於自乘見所證已，",
    "T16n0672_002:0597b06": "於五六地斷煩惱結，不斷煩惱習，住不思",
    "T16n0672_002:0597b07": "議死。正師子吼言：『我生已盡，梵行已立，所作",
    "T16n0672_002:0597b08": "已辦，不受後有。』修習人無我，乃至生於得",
    "T16n0672_002:0597b09": "涅槃覺。大慧！復有眾生求證涅槃，言能",
    "T16n0672_002:0597b10": "覺知我人眾生養者取者，此是涅槃；復有說",
    "T16n0672_002:0597b11": "言，見一切法因作者有，此是涅槃。大慧！彼",
    "T16n0672_002:0597b12": "無解脫，以未能見法無我故。此是聲聞乘",
    "T16n0672_002:0597b13": "及外道種性，於未出中生出離想，應勤修",
    "T16n0672_002:0597b14": "習捨此惡見。「大慧！云何知是緣覺乘種性？",
    "T16n0672_002:0597b15": "謂若聞說緣覺乘法，舉身毛竪悲泣流淚，",
    "T16n0672_002:0597b16": "離憒閙緣無所染著。有時聞說現種種",
    "T16n0672_002:0597b17": "身，或聚或散神通變化，其心信受無所違",
    "T16n0672_002:0597b18": "逆，當知此是緣覺乘種性；應為其說緣覺",
    "T16n0672_002:0597b19": "乘法。「大慧！如來乘種性所證法有三種，所謂：",
    "T16n0672_002:0597b20": "自性無自性法，內身自證聖智法，外諸佛剎",
    "T16n0672_002:0597b21": "廣大法。大慧！若有聞說此一一法及自心",
    "T16n0672_002:0597b22": "所現身財建立阿賴耶識不思議境，不驚不",
    "T16n0672_002:0597b23": "怖不畏，當知此是如來乘性。「大慧！不定種",
    "T16n0672_002:0597b24": "性者，謂聞說彼三種法時，隨生信解而順",
    "T16n0672_002:0597b25": "修學。大慧！為初治地人而說種性，欲令其",
    "T16n0672_002:0597b26": "入無影像地，作此建立。大慧！彼住三昧樂",
    "T16n0672_002:0597b27": "聲聞，若能證知自所依識，見法無我淨煩",
    "T16n0672_002:0597b28": "惱習，畢竟當得如來之身。」爾時世尊即說",
    "T16n0672_002:0597b29": "頌言：",
    "T16n0672_002:0597c01": "「預流一來果，　　不還阿羅漢；",
    "T16n0672_002:0597c02": "　是等諸聖人，　　其心悉迷惑。",
    "T16n0672_002:0597c03": "　我所立三乘，　　一乘及非乘；",
    "T16n0672_002:0597c04": "　為愚夫少智，　　樂寂諸聖說。",
    "T16n0672_002:0597c05": "　第一義法門，　　遠離於二取；",
    "T16n0672_002:0597c06": "　住於無境界，　　何建立三乘。",
    "T16n0672_002:0597c07": "　諸禪及無量，　　無色三摩提；",
    "T16n0672_002:0597c08": "　乃至滅受想，　　唯心不可得。",
    "T16n0672_002:0597c09": "「復次，大慧！此中一闡提，何故於解脫中不",
    "T16n0672_002:0597c10": "生欲樂？大慧！以捨一切善根故，為無始",
    "T16n0672_002:0597c11": "眾生起願故。云何捨一切善根？謂謗菩薩",
    "T16n0672_002:0597c12": "藏，言：『此非隨順契經調伏解脫之說。』作是",
    "T16n0672_002:0597c13": "語時，善根悉斷不入涅槃。云何為無始眾",
    "T16n0672_002:0597c14": "生起願？謂諸菩薩以本願方便，願一切眾",
    "T16n0672_002:0597c15": "生悉入涅槃，若一眾生未涅槃者，我終不",
    "T16n0672_002:0597c16": "入。此亦住一闡提趣，此是無涅槃種性相。」",
    "T16n0672_002:0597c17": "大慧菩薩言：「世尊！此中何者畢竟不入涅",
    "T16n0672_002:0597c18": "槃？」佛言：「大慧！彼菩薩一闡提，知一切法本",
    "T16n0672_002:0597c19": "來涅槃，畢竟不入，非捨善根。何以故？捨善",
    "T16n0672_002:0597c20": "根一闡提，以佛威力故，或時善根生。所以",
    "T16n0672_002:0597c21": "者何？佛於一切眾生無捨時故。是故菩薩",
    "T16n0672_002:0597c22": "一闡提不入涅槃。",
    "T16n0672_002:0597c23": "「復次，大慧！菩薩摩訶薩當善知三自性相。何",
    "T16n0672_002:0597c24": "者為三？所謂：妄計自性，緣起自性，圓成自",
    "T16n0672_002:0597c25": "性。大慧！妄計自性從相生。云何從相生？謂",
    "T16n0672_002:0597c26": "彼依緣起事相種類顯現，生計著故。大慧！",
    "T16n0672_002:0597c27": "彼計著事相，有二種妄計性生，是諸如來之",
    "T16n0672_002:0597c28": "所演說，謂：名相計著相，事相計著相。大慧！",
    "T16n0672_002:0597c29": "事計著相者，謂計著內外法；相計著相者，",
    "T16n0672_002:0598a01": "謂即彼內外法中計著自共相；是名二種妄",
    "T16n0672_002:0598a02": "計自性相。大慧！從所依所緣起，是緣起性。",
    "T16n0672_002:0598a03": "何者圓成自性？謂離名相事相一切分別，",
    "T16n0672_002:0598a04": "自證聖智所行真如。大慧！此是圓成自性如",
    "T16n0672_002:0598a05": "來藏心。」爾時世尊即說頌言：",
    "T16n0672_002:0598a06": "「名相分別，　　二自性相；　　正智真如，",
    "T16n0672_002:0598a07": "　是圓成性。",
    "T16n0672_002:0598a08": "「大慧！是名觀察五法自性相法門，自證聖智",
    "T16n0672_002:0598a09": "所行境界，汝及諸菩薩摩訶薩當勤修學。「復",
    "T16n0672_002:0598a10": "次，大慧！菩薩摩訶薩當善觀察二無我相。何",
    "T16n0672_002:0598a11": "者為二？所謂：人無我相，法無我相。大慧！何",
    "T16n0672_002:0598a12": "者是人無我相？謂：蘊、界、處離我我所，無知愛",
    "T16n0672_002:0598a13": "業之所生起眼等識生，取於色等而生計",
    "T16n0672_002:0598a14": "著；又自心所見身器世間，皆是藏心之所顯",
    "T16n0672_002:0598a15": "現，剎那相續變壞不停，如河流、如種子、如",
    "T16n0672_002:0598a16": "燈焰、如迅風、如浮雲，躁動不安如猨猴，",
    "T16n0672_002:0598a17": "樂不淨處如飛蠅，不知厭足如猛火，無",
    "T16n0672_002:0598a18": "始虛偽習氣為因，諸有趣中流轉不息如汲",
    "T16n0672_002:0598a19": "水輪，種種色身威儀進止，譬如死屍呪力故",
    "T16n0672_002:0598a20": "行，亦如木人因機運動，若能於此善知其",
    "T16n0672_002:0598a21": "相，是名人無我智。「大慧！云何為法無我",
    "T16n0672_002:0598a22": "智？謂知蘊、界、處是妄計性，如蘊、界、處離我",
    "T16n0672_002:0598a23": "我所，唯共積聚愛業繩縛，互為緣起無能",
    "T16n0672_002:0598a24": "作者，蘊等亦爾離自共相，虛妄分別種種相",
    "T16n0672_002:0598a25": "現，愚夫分別非諸聖者，如是觀察一切諸",
    "T16n0672_002:0598a26": "法，離心、意、意識五法自性，是名菩薩摩訶薩",
    "T16n0672_002:0598a27": "法無我智。得此智已知無境界，了諸地相，",
    "T16n0672_002:0598a28": "即入初地心生歡喜，次第漸進乃至善慧",
    "T16n0672_002:0598a29": "及以法雲，諸有所作皆悉已辦。住是地已，",
    "T16n0672_002:0598b01": "有大寶蓮花王眾寶莊嚴，於其花上有寶",
    "T16n0672_002:0598b02": "宮殿狀如蓮花，菩薩往修幻性法門之所成",
    "T16n0672_002:0598b03": "就，而坐其上，同行佛子前後圍繞，一切佛剎",
    "T16n0672_002:0598b04": "所有如來皆舒其手，如轉輪王子灌頂之法",
    "T16n0672_002:0598b05": "而灌其頂，超佛子地獲自證法，成就如來",
    "T16n0672_002:0598b06": "自在法身。大慧！是名見法無我相，汝及諸菩",
    "T16n0672_002:0598b07": "薩摩訶薩應勤修學。」",
    "T16n0672_002:0598b08": "爾時大慧菩薩摩訶薩復白佛言：「世尊！願說",
    "T16n0672_002:0598b09": "建立誹謗相，令我及諸菩薩摩訶薩離此",
    "T16n0672_002:0598b10": "惡見，疾得阿耨多羅三藐三菩提；得菩提",
    "T16n0672_002:0598b11": "已，破建立常、誹謗斷見，令於正法不生毀",
    "T16n0672_002:0598b12": "謗。」佛受其請即說頌言：",
    "T16n0672_002:0598b13": "「身資財所住，　　皆唯心影像。",
    "T16n0672_002:0598b14": "　凡愚不能了，　　起建立誹謗；",
    "T16n0672_002:0598b15": "　所起但是心，　　離心不可得。」",
    "T16n0672_002:0598b16": "爾時世尊欲重說此義，告大慧言：「有四",
    "T16n0672_002:0598b17": "種無有有建立。何者為四？所謂：無有相建",
    "T16n0672_002:0598b18": "立相，無有見建立見，無有因建立因，無",
    "T16n0672_002:0598b19": "有性建立性，是為四。大慧！誹謗者，謂於諸",
    "T16n0672_002:0598b20": "惡見所建立法求不可得，不善觀察遂生",
    "T16n0672_002:0598b21": "誹謗，此是建立誹謗相。大慧！云何無有相建",
    "T16n0672_002:0598b22": "立相？謂於蘊、界、處自相共相本無所有，而",
    "T16n0672_002:0598b23": "生計著，此如是、此不異，而此分別從無始",
    "T16n0672_002:0598b24": "種種惡習所生，是名無有相建立相。云何無",
    "T16n0672_002:0598b25": "有見建立見？謂於蘊、界、處建立我人眾生等",
    "T16n0672_002:0598b26": "見，是名無有見建立見。云何無有因建立因？",
    "T16n0672_002:0598b27": "謂初識前無因不生，其初識本無，後眼色明",
    "T16n0672_002:0598b28": "念等為因如幻生，生已有、有還滅，是名無",
    "T16n0672_002:0598b29": "有因建立因。云何無有性建立性？謂於虛空",
    "T16n0672_002:0598c01": "涅槃非數滅無作性，執著建立。大慧！此離性",
    "T16n0672_002:0598c02": "非性，一切諸法離於有無，猶如毛輪、兔馬等",
    "T16n0672_002:0598c03": "角，是名無有性建立性。大慧！建立誹謗，皆",
    "T16n0672_002:0598c04": "是凡愚不了唯心而生分別，非諸聖者，是",
    "T16n0672_002:0598c05": "故汝等當勤觀察遠離此見。「大慧！菩薩摩訶",
    "T16n0672_002:0598c06": "薩善知心、意、意識、五法、自性、二無我相已，為",
    "T16n0672_002:0598c07": "眾生故作種種身，如依緣起起妄計性，亦",
    "T16n0672_002:0598c08": "如摩尼隨心現色，普入佛會聽聞佛說，諸",
    "T16n0672_002:0598c09": "法如幻、如夢如影、如鏡中像、如水中月，",
    "T16n0672_002:0598c10": "遠離生滅及以斷常，不住聲聞辟支佛道，",
    "T16n0672_002:0598c11": "聞已成就無量百千億那由他三昧，得此三",
    "T16n0672_002:0598c12": "昧已，遍遊一切諸佛國土，供養諸佛生諸",
    "T16n0672_002:0598c13": "天上，顯揚三寶示現佛身，為諸聲聞菩",
    "T16n0672_002:0598c14": "薩大眾，說外境界皆唯是心，悉令遠離有",
    "T16n0672_002:0598c15": "無等執。」爾時世尊即說頌言：",
    "T16n0672_002:0598c16": "「佛子能觀見，　　世間唯是心。",
    "T16n0672_002:0598c17": "　示現種種身，　　所作無障礙；",
    "T16n0672_002:0598c18": "　神通力自在，　　一切皆成就。」",
    "T16n0672_002:0598c19": "爾時大慧菩薩摩訶薩復請佛言：「願為我說",
    "T16n0672_002:0598c20": "一切法空、無生、無二、無自性相。我及諸菩薩",
    "T16n0672_002:0598c21": "悟此相故，離有無分別，疾得阿耨多羅三",
    "T16n0672_002:0598c22": "藐三菩提。」佛言：「諦聽！當為汝說。大慧！空者",
    "T16n0672_002:0598c23": "即是妄計性句義。大慧！為執著妄計自性",
    "T16n0672_002:0598c24": "故，說空、無生、無二、無自性。大慧！略說空性",
    "T16n0672_002:0598c25": "有七種。謂：相空、自性空、無行空、行空、一",
    "T16n0672_002:0598c26": "切法不可說空、第一義聖智大空、彼彼空。",
    "T16n0672_002:0598c27": "云何相空？謂一切法自相共相空，展轉積聚",
    "T16n0672_002:0598c28": "互相待故，分析推求無所有故，自他及共皆",
    "T16n0672_002:0598c29": "不生故，自共相無生亦無住，是故名一切法",
    "T16n0672_002:0599a01": "自相空。云何自性空？謂一切法自性不生，是",
    "T16n0672_002:0599a02": "名自性空。云何無行空？所謂諸蘊本來涅槃",
    "T16n0672_002:0599a03": "無有諸行，是名無行空。云何行空？所謂諸",
    "T16n0672_002:0599a04": "蘊由業及因和合而起，離我我所，是名行",
    "T16n0672_002:0599a05": "空。云何一切法不可說空？謂一切法妄計自",
    "T16n0672_002:0599a06": "性無可言說，是名不可說空。云何第一義",
    "T16n0672_002:0599a07": "聖智大空？謂得自證聖智時，一切諸見過",
    "T16n0672_002:0599a08": "習悉離，是名第一義聖智大空。云何彼彼空？",
    "T16n0672_002:0599a09": "謂於此無彼，是名彼彼空，譬如鹿子母",
    "T16n0672_002:0599a10": "堂無象馬牛羊等，我說彼堂空，非無比丘",
    "T16n0672_002:0599a11": "眾。大慧！非謂堂無堂自性，非謂比丘無",
    "T16n0672_002:0599a12": "比丘自性，非謂餘處無象馬牛羊。大慧！一",
    "T16n0672_002:0599a13": "切諸法自共相，彼彼求不可得，是故說名彼",
    "T16n0672_002:0599a14": "彼空。是名七種空。大慧！此彼彼空，空中最",
    "T16n0672_002:0599a15": "麁，汝應遠離。",
    "T16n0672_002:0599a16": "「復次，大慧！無生者，自體不生而非不生，除",
    "T16n0672_002:0599a17": "住三昧，是名無生。大慧！無自性者，以無",
    "T16n0672_002:0599a18": "生故密意而說。大慧！一切法無自性，以剎",
    "T16n0672_002:0599a19": "那不住故，見後變異故，是名無自性。云何",
    "T16n0672_002:0599a20": "無二相？大慧！如光影如長短如黑白，皆相",
    "T16n0672_002:0599a21": "待立，獨則不成。大慧！非於生死外有涅槃，",
    "T16n0672_002:0599a22": "非於涅槃外有生死，生死涅槃無相違相。",
    "T16n0672_002:0599a23": "如生死涅槃，一切法亦如是，是名無二相。",
    "T16n0672_002:0599a24": "大慧！空、無生、無二、無自性相，汝當勤學。」爾時",
    "T16n0672_002:0599a25": "世尊重說頌言：",
    "T16n0672_002:0599a26": "「我常說空法，　　遠離於斷常；",
    "T16n0672_002:0599a27": "　生死如幻夢，　　而業亦不壞。",
    "T16n0672_002:0599a28": "　虛空及涅槃，　　滅二亦如是；",
    "T16n0672_002:0599a29": "　愚夫妄分別，　　諸聖離有無。」",
    "T16n0672_002:0599b01": "爾時世尊復告大慧菩薩摩訶薩言：「大慧！此",
    "T16n0672_002:0599b02": "空、無生、無自性、無二相，悉入一切諸佛所說",
    "T16n0672_002:0599b03": "修多羅中，佛所說經皆有是義。大慧！諸修多",
    "T16n0672_002:0599b04": "羅隨順一切眾生心說，而非真實在於言",
    "T16n0672_002:0599b05": "中，譬如陽焰誑惑諸獸令生水想而實無",
    "T16n0672_002:0599b06": "水，眾經所說亦復如是。隨諸愚夫自所分",
    "T16n0672_002:0599b07": "別令生歡喜，非皆顯示聖智證處真實之",
    "T16n0672_002:0599b08": "法。大慧！應隨順義莫著言說。」爾時大慧菩",
    "T16n0672_002:0599b09": "薩摩訶薩白佛言：「世尊！修多羅中說如來藏",
    "T16n0672_002:0599b10": "本性清淨，常恒不斷無有變易，具三十二",
    "T16n0672_002:0599b11": "相，在於一切眾生身中，為蘊、界、處垢衣所",
    "T16n0672_002:0599b12": "纏，貪、恚、癡等妄分別垢之所污染，如無價",
    "T16n0672_002:0599b13": "寶在垢衣中。外道說我是常作者，離於求",
    "T16n0672_002:0599b14": "那自在無滅。世尊所說如來藏義，豈不同",
    "T16n0672_002:0599b15": "於外道我耶？」佛言：「大慧！我說如來藏，不同",
    "T16n0672_002:0599b16": "外道所說之我。大慧！如來、應、正等覺，以性空、",
    "T16n0672_002:0599b17": "實際、涅槃、不生、無相無願等諸句義，說如來",
    "T16n0672_002:0599b18": "藏，為令愚夫離無我怖，說無分別無影像",
    "T16n0672_002:0599b19": "處如來藏門，未來現在諸菩薩摩訶薩，不應",
    "T16n0672_002:0599b20": "於此執著於我。大慧！譬如陶師於泥聚中，",
    "T16n0672_002:0599b21": "以人功水杖輪繩方便作種種器；如來亦",
    "T16n0672_002:0599b22": "爾，於遠離一切分別相無我法中，以種種智",
    "T16n0672_002:0599b23": "慧方便善巧，或說如來藏，或說為無我，種",
    "T16n0672_002:0599b24": "種名字各各差別。大慧！我說如來藏，為攝",
    "T16n0672_002:0599b25": "著我諸外道眾，令離妄見入三解脫，速得",
    "T16n0672_002:0599b26": "證於阿耨多羅三藐三菩提，是故諸佛說",
    "T16n0672_002:0599b27": "如來藏，不同外道所說之我。若欲離於外",
    "T16n0672_002:0599b28": "道見者，應知無我如來藏義。」爾時世尊即",
    "T16n0672_002:0599b29": "說頌曰：",
    "T16n0672_002:0599c01": "「士夫相續蘊，　　眾緣及微塵，",
    "T16n0672_002:0599c02": "　勝自在作者，　　此但心分別。」",
    "T16n0672_002:0599c03": "爾時大慧菩薩普觀未來一切眾生，復請",
    "T16n0672_002:0599c04": "佛言：「願為我說具修行法，如諸菩薩摩訶",
    "T16n0672_002:0599c05": "薩成大修行。」佛言：「大慧！菩薩摩訶薩具四",
    "T16n0672_002:0599c06": "種法成大修行。何者為四？謂：觀察自心所",
    "T16n0672_002:0599c07": "現故，遠離生住滅見故，善知外法無性",
    "T16n0672_002:0599c08": "故，專求自證聖智故。若諸菩薩成此四法，",
    "T16n0672_002:0599c09": "則得名為大修行者。大慧！云何觀察自心",
    "T16n0672_002:0599c10": "所現？謂觀三界唯是自心，離我我所，無動",
    "T16n0672_002:0599c11": "作無來去，無始執著過習所熏，三界種種",
    "T16n0672_002:0599c12": "色行名言繫縛身資所住分別隨入之所顯",
    "T16n0672_002:0599c13": "現，菩薩摩訶薩如是觀察自心所現。大慧！",
    "T16n0672_002:0599c14": "云何得離生住滅見？所謂觀一切法如幻",
    "T16n0672_002:0599c15": "夢生，自他及俱皆不生故，隨自心量之所現",
    "T16n0672_002:0599c16": "故，見外物無有故，見諸識不起故，及眾緣",
    "T16n0672_002:0599c17": "無積故，分別因緣起三界故。如是觀時，若",
    "T16n0672_002:0599c18": "內若外一切諸法皆不可得，知無體實遠",
    "T16n0672_002:0599c19": "離生見，證如幻性，即時逮得無生法忍，住",
    "T16n0672_002:0599c20": "第八地，了心、意、意識、五法、自性、二無我境，轉",
    "T16n0672_002:0599c21": "所依止獲意生身。」大慧言：「世尊！以何因",
    "T16n0672_002:0599c22": "緣名意生身？」佛言：「大慧！意生身者，譬如意",
    "T16n0672_002:0599c23": "去速疾無礙，名意生身。大慧！譬如心意於",
    "T16n0672_002:0599c24": "無量百千由旬之外，憶先所見種種諸物，念",
    "T16n0672_002:0599c25": "念相續疾詣於彼，非是其身及山河石壁所",
    "T16n0672_002:0599c26": "能為礙。意生身者亦復如是，如幻三昧力",
    "T16n0672_002:0599c27": "通自在諸相莊嚴，憶本成就眾生願故，猶",
    "T16n0672_002:0599c28": "如意去生於一切諸聖眾中，是名菩薩摩訶",
    "T16n0672_002:0599c29": "薩得遠離於生住滅見。大慧！云何觀察外",
    "T16n0672_002:0600a01": "法無性？謂觀察一切法，如陽焰、如夢境、如",
    "T16n0672_002:0600a02": "毛輪，無始戲論種種執著，虛妄惡習為其因",
    "T16n0672_002:0600a03": "故，如是觀察一切法時，即是專求自證聖",
    "T16n0672_002:0600a04": "智。大慧！是名菩薩具四種法成大修行，汝",
    "T16n0672_002:0600a05": "應如是勤加修學。」",
    "T16n0672_002:0600a06": "爾時大慧菩薩摩訶薩復請佛言：「願說一切",
    "T16n0672_002:0600a07": "法因緣相，令我及諸菩薩摩訶薩了達其義，",
    "T16n0672_002:0600a08": "離有無見，不妄執諸法漸生頓生。」佛言：「大",
    "T16n0672_002:0600a09": "慧！一切法因緣生有二種，謂：內及外。外者，謂",
    "T16n0672_002:0600a10": "以泥團、水、杖輪、繩、人功等緣和合成瓶；如泥",
    "T16n0672_002:0600a11": "瓶，縷疊草席、種牙酪蘇，悉亦如是，名外",
    "T16n0672_002:0600a12": "緣前後轉生。內者，謂無明愛業等生蘊、界、處",
    "T16n0672_002:0600a13": "法，是為內緣起，此但愚夫之所分別。「大慧！",
    "T16n0672_002:0600a14": "因有六種，謂：當有因，相屬因，相因，能作",
    "T16n0672_002:0600a15": "因，顯了因，觀待因。大慧！當有因者，謂內外",
    "T16n0672_002:0600a16": "法作因生果。相屬因者，謂內外法作緣，生",
    "T16n0672_002:0600a17": "果蘊種子等。相因者，作無間相，生相續果。",
    "T16n0672_002:0600a18": "能作因者，謂作增上而生於果，如轉輪王。",
    "T16n0672_002:0600a19": "顯了因者，謂分別生能顯境相，如燈照物。",
    "T16n0672_002:0600a20": "觀待因者，謂滅時相續斷，無妄想生。大慧！此",
    "T16n0672_002:0600a21": "是愚夫自所分別，非漸次生亦非頓生。何",
    "T16n0672_002:0600a22": "以故？大慧！若頓生者，則作與所作無有差",
    "T16n0672_002:0600a23": "別，求其因相不可得故。若漸生者，求其體",
    "T16n0672_002:0600a24": "相亦不可得，如未生子云何名父？諸計度",
    "T16n0672_002:0600a25": "人言以因緣、所緣緣、無間緣、增上緣等，",
    "T16n0672_002:0600a26": "所生能生互相繫屬次第生者，理不得成，皆",
    "T16n0672_002:0600a27": "是妄情執著相故。大慧！漸次與頓皆悉不生，",
    "T16n0672_002:0600a28": "但有心現身資等故，外自共相皆無性故，",
    "T16n0672_002:0600a29": "惟除識起自分別見。大慧！是故應離因緣",
    "T16n0672_002:0600b01": "所作和合相中漸頓生見。」爾時世尊重說頌",
    "T16n0672_002:0600b02": "言：",
    "T16n0672_002:0600b03": "「一切法無生，　　亦復無有滅。",
    "T16n0672_002:0600b04": "　於彼諸緣中，　　分別生滅相；",
    "T16n0672_002:0600b05": "　非遮諸緣會，　　如是滅復生。",
    "T16n0672_002:0600b06": "　但止於凡愚，　　妄情之所著；",
    "T16n0672_002:0600b07": "　緣中法有無，　　是悉無有生。",
    "T16n0672_002:0600b08": "　習氣迷轉心，　　從是三有現；",
    "T16n0672_002:0600b09": "　本來無有生，　　亦復無有滅。",
    "T16n0672_002:0600b10": "　觀一切有為，　　譬如虛空花；",
    "T16n0672_002:0600b11": "　離能取所取，　　一切迷惑見。",
    "T16n0672_002:0600b12": "　無能生所生，　　亦復無因緣；",
    "T16n0672_002:0600b13": "　但隨世俗故，　　而說有生滅。」",
    "T16n0672_002:0600b14": "大乘入楞伽經卷第二"
}