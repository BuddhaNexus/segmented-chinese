{
    "T51n2077_022:0613b02": "續傳燈錄卷第二十二",
    "T51n2077_022:0613b04": "大鑑下第十四世",
    "T51n2077_022:0613b05": "黃龍心禪師法嗣",
    "T51n2077_022:0613b06": "黃龍悟新禪師。王氏。韶州曲江人也。魁岸黑",
    "T51n2077_022:0613b07": "面如梵僧狀。依佛陀院落髮。以氣節蓋眾好",
    "T51n2077_022:0613b08": "面折人。初謁栖賢秀鐵面。秀問。上座甚處人。",
    "T51n2077_022:0613b09": "對曰。廣南。韶州又問。曾到雲門否。對曰。曾",
    "T51n2077_022:0613b10": "到。又問。曾到靈樹否。對曰。曾到。秀曰。如何",
    "T51n2077_022:0613b11": "是靈樹枝條。對曰。長底自長短底自短。秀曰。",
    "T51n2077_022:0613b12": "廣南蠻莫亂說。新曰。向北驢只恁麼拂袖而",
    "T51n2077_022:0613b13": "出。秀器之。而新無留意。乃之黃龍謁寶覺禪",
    "T51n2077_022:0613b14": "師。談辯無所抵捂。寶覺曰。若之技止此耶。是",
    "T51n2077_022:0613b15": "故說食耳。渠能飽人乎。新窘無以進。從容白",
    "T51n2077_022:0613b16": "曰。悟新到此弓折箭盡。願和尚慈悲指箇安",
    "T51n2077_022:0613b17": "樂處。寶覺曰。一塵飛而翳天。一芥墮而覆。地",
    "T51n2077_022:0613b18": "安樂處正忌上座許多骨董。直須死却無量",
    "T51n2077_022:0613b19": "劫來全心乃可耳。新趨出。一日默坐下板會",
    "T51n2077_022:0613b20": "知事捶行者。新聞杖聲忽大悟。奮起忘納其",
    "T51n2077_022:0613b21": "屨。趨方丈見寶覺自譽曰。天下人總是學得",
    "T51n2077_022:0613b22": "底。某甲是悟得底。寶覺笑曰。選佛得甲科何",
    "T51n2077_022:0613b23": "可當也。新自是號死心叟。榜其居曰死心室。",
    "T51n2077_022:0613b24": "蓋識悟也。久之去游湘西。是時哲禪師領嶽",
    "T51n2077_022:0613b25": "麓。新往造焉。哲問。是凡是聖。對曰。非凡非",
    "T51n2077_022:0613b26": "聖。哲曰。是什麼。對曰。高著眼。哲曰。恁麼則",
    "T51n2077_022:0613b27": "南山起雲北山下雨。對曰。且道是凡是聖。哲",
    "T51n2077_022:0613b28": "曰。爭奈頭上漫漫脚下漫漫。新仰屋作噓聲。",
    "T51n2077_022:0613b29": "哲曰。氣急殺人。對曰。恰是。拂袖便出。謁法",
    "T51n2077_022:0613c01": "昌遇禪師。遇問近離甚處對曰某甲自黃龍",
    "T51n2077_022:0613c02": "來。遇云。還見心禪師麼。對曰見。遇曰。什麼",
    "T51n2077_022:0613c03": "處見。對曰。喫粥喫飯處見。遇插火筯於爐中",
    "T51n2077_022:0613c04": "云。者箇又作麼生。新拽脫火筯便行。新初住",
    "T51n2077_022:0613c05": "雲岩。已而遷翠岩。翠岩舊有淫祠。鄉人禳禬",
    "T51n2077_022:0613c06": "酒胾汪穢無虛日。新誡知事毀之。知事辭以",
    "T51n2077_022:0613c07": "不敢掇禍。新怒曰。使能作禍吾自當之。乃躬",
    "T51n2077_022:0613c08": "自毀折。俄有巨蟒。蟠臥內引首作吞噬之狀。",
    "T51n2077_022:0613c09": "新叱之而遁。新安寢無他。未幾再領雲岩。建",
    "T51n2077_022:0613c10": "經藏太史黃公庭堅為作記。有以其親墓誌",
    "T51n2077_022:0613c11": "鑱於碑陰者。新恚罵曰。陵侮不避禍若是。語",
    "T51n2077_022:0613c12": "未卒電光翻屋雷擊自戶入。析其碑陰中分",
    "T51n2077_022:0613c13": "之。視之已成灰燼。而藏記安然無損。晚遷住",
    "T51n2077_022:0613c14": "黃龍。學者雲委。屬疾退居。晦堂夜參。竪起拂",
    "T51n2077_022:0613c15": "子云。看看。拂子病死心病。拂子安死心安。拂",
    "T51n2077_022:0613c16": "子穿却死心。死心穿却拂子。正當恁麼時。喚",
    "T51n2077_022:0613c17": "作拂子又是死心。喚作死心又是拂子。畢竟",
    "T51n2077_022:0613c18": "喚作什麼。良久云。莫把是非來辨我。浮生穿",
    "T51n2077_022:0613c19": "鑿不相干。有乞末後句者。新與偈云。末後一",
    "T51n2077_022:0613c20": "句子。直須心路絕。六根門既空。萬法無生滅。",
    "T51n2077_022:0613c21": "於此徹其源。不須求解脫。生平愛罵人。只為",
    "T51n2077_022:0613c22": "長快活。政和五年十二月十三日晚小參說",
    "T51n2077_022:0613c23": "偈。十五日泊然坐逝。訃聞。諸方衲子為之嗚",
    "T51n2077_022:0613c24": "咽流涕。茶毘得舍利五色。閱世七十二。坐四",
    "T51n2077_022:0613c25": "十五夏。塔于晦堂之後。",
    "T51n2077_022:0613c26": "隆興府黃龍靈源惟清禪師。本州陳氏子。印",
    "T51n2077_022:0613c27": "心於晦堂。每謂人曰。今之學者未脫生死。病",
    "T51n2077_022:0613c28": "在甚麼處。病在偷心未死耳。然非其罪。為師",
    "T51n2077_022:0613c29": "者之罪也。如漢高帝紿韓信而殺之。信雖死",
    "T51n2077_022:0614a01": "其心果死乎。古之學者言下脫生死。效在甚",
    "T51n2077_022:0614a02": "麼處。在偷心已死。然非學者自能爾。實為師",
    "T51n2077_022:0614a03": "者鉗鎚妙密也。如梁武帝御大殿見侯景不",
    "T51n2077_022:0614a04": "動聲氣。而景之心已枯竭無餘矣。諸方所說",
    "T51n2077_022:0614a05": "非不美麗。要之如趙昌畫花。花雖逼真而非",
    "T51n2077_022:0614a06": "真花也。上堂。鼓聲纔動大眾雲臻。無限天機",
    "T51n2077_022:0614a07": "一時漏泄。不孤正眼便合歸堂。更待繁詞沈",
    "T51n2077_022:0614a08": "埋宗旨。縱謂釋迦不出世。四十九年說。達磨",
    "T51n2077_022:0614a09": "不西來。少林有妙訣。修山主也似高里望鄉",
    "T51n2077_022:0614a10": "關。又道若人識祖佛。當處便超越。直饒恁麼",
    "T51n2077_022:0614a11": "悟入親切去。更有轉身一路。勘過了打。以拂",
    "T51n2077_022:0614a12": "子擊禪林下坐。上堂。江月照松風吹。永夜清",
    "T51n2077_022:0614a13": "宵更是誰。霧露雲霞遮不得。箇中猶道不如",
    "T51n2077_022:0614a14": "歸。復何歸。荷葉團團團似鏡。菱角尖尖尖似",
    "T51n2077_022:0614a15": "錐。上堂。三世諸佛不知有。恩無重報。狸奴白",
    "T51n2077_022:0614a16": "牯却知有。功不浪施。明大用曉全機。絕踪跡",
    "T51n2077_022:0614a17": "不思議。歸去好無人知。衝開碧落松千尺。截",
    "T51n2077_022:0614a18": "斷紅塵水一磎。上堂。至道無難惟嫌揀擇。但",
    "T51n2077_022:0614a19": "莫增愛洞然明白。祖師恁麼說話。瞎却天下",
    "T51n2077_022:0614a20": "人眼。識是非別緇素底衲僧。到這裏如何辨",
    "T51n2077_022:0614a21": "明。未能行到水窮處。難教坐看雲起時。",
    "T51n2077_022:0614a22": "隆慶府泐潭草堂善清禪師。南雄州何氏子。",
    "T51n2077_022:0614a23": "初謁大溈哲禪師無所得。後謁黃龍。龍示以",
    "T51n2077_022:0614a24": "風旛話。久而不契。一日龍問。風旛話子作麼",
    "T51n2077_022:0614a25": "生會。師曰。逈無入處乞師方便。龍曰。子見猫",
    "T51n2077_022:0614a26": "兒捕鼠乎。目睛不瞬四足踞地。諸根順向首",
    "T51n2077_022:0614a27": "尾一直擬無不中。子誠能如是。心無異緣六",
    "T51n2077_022:0614a28": "根自靜。默然而究萬無失一也。師從是屏去",
    "T51n2077_022:0614a29": "閑緣歲餘。豁然契悟。以偈告龍曰。隨隨隨昔",
    "T51n2077_022:0614b01": "昔昔隨隨隨後無人識。夜來明月上高峯。元",
    "T51n2077_022:0614b02": "來秖是這箇賊。龍頷之。復告之曰。得道非難",
    "T51n2077_022:0614b03": "弘道為難。弘道猶在己。說法為人難。既明之",
    "T51n2077_022:0614b04": "後在力行之。大凡宗師說法。一句中具三玄。",
    "T51n2077_022:0614b05": "一玄中具三要。子入處真實。得坐披衣向後",
    "T51n2077_022:0614b06": "自看。自然七通八達去。師復依止七年。乃辭",
    "T51n2077_022:0614b07": "遍訪叢林。後出世黃龍終于泐潭。僧問。牛頭",
    "T51n2077_022:0614b08": "未見四祖時如何。師曰。京三卞四。曰見後如",
    "T51n2077_022:0614b09": "何。師曰。灰頭土面。曰畢竟如何。師曰。一場",
    "T51n2077_022:0614b10": "懡[怡台+羅]。開堂上堂。舉浮山遠和尚云。欲得英",
    "T51n2077_022:0614b11": "俊麼。仍須四事俱備。方顯宗師蹊徑。何謂也。",
    "T51n2077_022:0614b12": "一者祖師巴鼻。二具金剛眼睛。三有師子爪",
    "T51n2077_022:0614b13": "牙。四得衲僧殺活。拄杖得此四事。方可縱橫",
    "T51n2077_022:0614b14": "變態任運卷舒。高聳人天壁立千仞。倘不如",
    "T51n2077_022:0614b15": "是守死善道者敗軍之地。何故棒打石人貴",
    "T51n2077_022:0614b16": "論實事。是以到這裏得不。修江耿耿大野雲",
    "T51n2077_022:0614b17": "凝。綠竹含煙青山鎖翠。風雲一致水月齊觀。",
    "T51n2077_022:0614b18": "一句該通已彰殘朽。師曰。黃龍今日出世。時",
    "T51n2077_022:0614b19": "當末季佛法澆漓。不用祖師巴鼻。不用金剛",
    "T51n2077_022:0614b20": "眼睛。不用師子爪牙。不用殺活拄杖。秖有一",
    "T51n2077_022:0614b21": "枝拂子以為蹊徑。亦能縱橫變態任運卷舒。",
    "T51n2077_022:0614b22": "亦能高聳人天壁立千仞。有時逢強即弱。有",
    "T51n2077_022:0614b23": "時遇貴即賤。拈起則群魔屏迹佛祖潛踪。放",
    "T51n2077_022:0614b24": "下則合水和泥聖凡同轍。且道。拈起好放下",
    "T51n2077_022:0614b25": "好。竿頭絲線從君弄。不犯清波意自殊。上堂。",
    "T51n2077_022:0614b26": "色心不異彼我無差。竪起拂子曰。若喚作拂",
    "T51n2077_022:0614b27": "子入地獄如箭。不喚作拂子有眼如盲。直饒",
    "T51n2077_022:0614b28": "透脫兩頭。也是黑牛臥死水。",
    "T51n2077_022:0614b29": "吉州青原惟信禪師上堂。老僧三十年前未",
    "T51n2077_022:0614c01": "參禪時。見山是山見水是水。及至後來親見",
    "T51n2077_022:0614c02": "知識有箇入處。見山不是山。見水不是水。而",
    "T51n2077_022:0614c03": "今得箇休歇處。依然見山秖是山。見水秖是",
    "T51n2077_022:0614c04": "水。大眾這三般見解是同是別。有人緇素得",
    "T51n2077_022:0614c05": "出。許汝親見老僧。",
    "T51n2077_022:0614c06": "澧州夾山靈泉院曉純禪師。嘗以木刻作一",
    "T51n2077_022:0614c07": "獸。師子頭。牛足馬身。每陞堂時持出示眾曰。",
    "T51n2077_022:0614c08": "喚作師子又是馬身。喚作馬身又是牛足。且",
    "T51n2077_022:0614c09": "道畢竟喚作甚麼。令僧下語莫有契者。師示",
    "T51n2077_022:0614c10": "頌曰。軒昂師子首。牛足馬身材。三道如能入。",
    "T51n2077_022:0614c11": "玄門疊疊開。上堂。有箇漢自從曠大劫無住",
    "T51n2077_022:0614c12": "亦無依。上無片瓦蓋頭。下無寸土立足。且道",
    "T51n2077_022:0614c13": "十二時中在甚麼處安身立命。若也知得。朝",
    "T51n2077_022:0614c14": "到西天暮歸東土。",
    "T51n2077_022:0614c15": "漢州三聖繼昌禪師。彭州黎氏子。上堂。木佛",
    "T51n2077_022:0614c16": "不度火。甘露臺前逢達磨。惆悵洛陽人未來。",
    "T51n2077_022:0614c17": "面壁九年空冷坐。金佛不度爐。坐嘆勞生走",
    "T51n2077_022:0614c18": "道途。不向華山圖上看。豈知潘閬倒騎驢。泥",
    "T51n2077_022:0614c19": "佛不度水。一道靈光照天地。堪羨玄沙老古",
    "T51n2077_022:0614c20": "錐。不要南山要鼈鼻。上堂。舉趙州訪二菴主。",
    "T51n2077_022:0614c21": "師曰。五陵公子爭誇富。百衲高僧不厭貧。近",
    "T51n2077_022:0614c22": "來世俗多顛倒。秖重衣衫不重人。",
    "T51n2077_022:0614c23": "隆慶府雙嶺化禪師上堂。翠竹黃花非外境。",
    "T51n2077_022:0614c24": "白雲明月露全真。頭頭盡是吾家物。信手拈",
    "T51n2077_022:0614c25": "來不是塵。遂舉拂子曰。會麼。認著依前還不",
    "T51n2077_022:0614c26": "是。擊禪床下座。",
    "T51n2077_022:0614c27": "泗州龜山水陸院曉津禪師。福州人也。僧問。",
    "T51n2077_022:0614c28": "如何是賓中賓。師曰。巢父飲牛。曰如何是賓",
    "T51n2077_022:0614c29": "中主。師曰。許由洗耳。曰如何是主中賓。師便",
    "T51n2077_022:0615a01": "喝。曰如何是主中主。師曰。禮拜了退。上堂。",
    "T51n2077_022:0615a02": "田地穩密過犯彌天。灼然擡脚不起。神通游",
    "T51n2077_022:0615a03": "戲無瘡自傷。特地下脚不得。且道過在甚麼",
    "T51n2077_022:0615a04": "處。具參學眼底出來共相理論。要見本分家",
    "T51n2077_022:0615a05": "山。不支岐路。莫秖管自家點頭蹉過歲月。他",
    "T51n2077_022:0615a06": "時異日頂上一椎。莫言不道。",
    "T51n2077_022:0615a07": "漳州保福本權禪師。臨漳人也。性質直而勇",
    "T51n2077_022:0615a08": "於道。乃於晦堂舉拳處徹證根源。機辯捷出。",
    "T51n2077_022:0615a09": "黃山谷初有所入問晦堂。此中誰可與語。堂",
    "T51n2077_022:0615a10": "曰。漳州權師方督役開田。山谷同晦堂往。致",
    "T51n2077_022:0615a11": "問曰。直歲還知露柱生兒麼。師曰。是男是女。",
    "T51n2077_022:0615a12": "黃擬議。師揮之。堂謂曰。不得無禮。師曰。這",
    "T51n2077_022:0615a13": "木頭不打更待何時。黃大笑。上堂舉寒山偈",
    "T51n2077_022:0615a14": "曰。吾心似秋月。碧潭清皎潔。無物堪比倫。教",
    "T51n2077_022:0615a15": "我如何說。老僧即不然。吾心似燈籠。點火內",
    "T51n2077_022:0615a16": "外紅。有物堪比倫。來朝日出東。傳者以為笑。",
    "T51n2077_022:0615a17": "死心和尚見之嘆曰。權兄提唱若此。誠不負",
    "T51n2077_022:0615a18": "先師所付囑也。",
    "T51n2077_022:0615a19": "潭州南嶽雙峯景齊禪師。上堂拈拄杖曰。橫",
    "T51n2077_022:0615a20": "拈倒用。諸方虎步龍行。打狥撐門。雙峯掉在",
    "T51n2077_022:0615a21": "無事甲裏。因風吹火別是一家。以拄杖靠肩",
    "T51n2077_022:0615a22": "顧視大眾曰。喚作無事得麼。良久曰。刀尺高",
    "T51n2077_022:0615a23": "懸著眼看。誌公不是閑和尚。卓拄杖一下。",
    "T51n2077_022:0615a24": "溫州護國寄堂景新禪師。郡之陳氏子。上堂。",
    "T51n2077_022:0615a25": "三界無法何處求心。欲知護國當陽句。且看",
    "T51n2077_022:0615a26": "門前竹一林。",
    "T51n2077_022:0615a27": "鄂州黃龍智明禪師。饒州人也。一日上堂眾",
    "T51n2077_022:0615a28": "纔集。師乃曰。不可更開眼說夢去也。便下座。",
    "T51n2077_022:0615a29": "上堂。南北一訣斬釘截鐵。切忌思量翻成途",
    "T51n2077_022:0615b01": "轍。師同胡巡檢到公安二聖。胡問。達磨對梁",
    "T51n2077_022:0615b02": "武帝云廓然無聖。公安為甚麼却有二聖。師",
    "T51n2077_022:0615b03": "曰。一點水墨兩處成龍。",
    "T51n2077_022:0615b04": "潭州道吾仲圓禪師上堂。不是心不是佛不",
    "T51n2077_022:0615b05": "是物。古人恁麼道。譬如管中窺豹但見一斑。",
    "T51n2077_022:0615b06": "設或入林不動草入水不動波。亦如騎馬向",
    "T51n2077_022:0615b07": "氷稜上行。若是射鵰手。何不向蛇頭上揩癢。",
    "T51n2077_022:0615b08": "具正眼者試辨看。良久曰。鴛鴦繡出自金",
    "T51n2077_022:0615b09": "針。",
    "T51n2077_022:0615b10": "杭州慈雲道清禪師。嘗垂語曰。箭鋒相拄底。",
    "T51n2077_022:0615b11": "隨機乃絲毫無差。邊方人語不相暗。如何辨",
    "T51n2077_022:0615b12": "他子細。又曰。格外明機底。問南則以北為酬。",
    "T51n2077_022:0615b13": "飢餒人急切相投。未審將何賑濟。又曰。妙用",
    "T51n2077_022:0615b14": "縱橫底臨機辨若懸河毘耶城彼上人來未審",
    "T51n2077_022:0615b15": "若為酬對。又曰。寒灰枯木底。到這裏無言。家",
    "T51n2077_022:0615b16": "中給侍之人。日用如何指授。又來參扣者設",
    "T51n2077_022:0615b17": "此數問。問之多不契。",
    "T51n2077_022:0615b18": "太史山谷居士黃庭堅字魯直。以般若夙習。",
    "T51n2077_022:0615b19": "雖膴仕澹如也。出入宗門未有所向。好作艶",
    "T51n2077_022:0615b20": "詞。嘗謁圓通秀禪師。秀呵曰。大丈夫翰墨之",
    "T51n2077_022:0615b21": "妙甘施於此乎。秀方戒。李伯時畫馬事。公誚",
    "T51n2077_022:0615b22": "之曰。無乃復置我於馬腹中耶。秀曰。汝以艶",
    "T51n2077_022:0615b23": "語動天下人婬心。不止馬腹中。正恐生泥犁",
    "T51n2077_022:0615b24": "耳。公悚然悔謝。由是絕筆惟孳孳於道。著發",
    "T51n2077_022:0615b25": "願文。痛戒酒色。但朝粥午飯而已。往依晦堂",
    "T51n2077_022:0615b26": "乞指徑捷處。堂曰。秖如仲尼道。二三子以我",
    "T51n2077_022:0615b27": "為隱乎。吾無隱乎爾者。太史居常如何理論。",
    "T51n2077_022:0615b28": "公擬對。堂曰。不是不是。公迷悶不已。一日侍",
    "T51n2077_022:0615b29": "堂山行次。時巖桂盛放。堂曰。聞木犀花香麼。",
    "T51n2077_022:0615c01": "公曰聞。堂曰。吾無隱乎爾。公釋然即拜之曰。",
    "T51n2077_022:0615c02": "和尚得恁麼老婆心切。堂笑曰。秖要公到家",
    "T51n2077_022:0615c03": "耳。久之謁雲巖死心新禪師。隨眾入室。心見",
    "T51n2077_022:0615c04": "張目問曰。新長老死學士。死燒作兩堆灰。向",
    "T51n2077_022:0615c05": "甚麼處相見。公無語。心約出曰。晦堂處參得",
    "T51n2077_022:0615c06": "底。使未著在後。左官黔南道力愈勝。於無思",
    "T51n2077_022:0615c07": "念中頓明死心所問。報以書曰。往年嘗蒙苦",
    "T51n2077_022:0615c08": "苦提撕。長如醉夢依稀在光影中。蓋疑情不",
    "T51n2077_022:0615c09": "盡命根不斷故。望崖而退耳。謫官在黔南道",
    "T51n2077_022:0615c10": "中晝臥覺來忽爾尋思。被天下老和尚謾了",
    "T51n2077_022:0615c11": "多少。唯有死心道人不肯。乃是第一相為也。",
    "T51n2077_022:0615c12": "不勝萬幸。後作晦堂塔銘曰。某夙承記莂堪",
    "T51n2077_022:0615c13": "任大法。道眼未圓而來瞻窣堵。實深宗仰之",
    "T51n2077_022:0615c14": "嘆。乃勒堅珉。敬頌遺美。公復設蘋蘩之供祭",
    "T51n2077_022:0615c15": "之以文。吊之以偈曰。海風吹落楞伽山。四海",
    "T51n2077_022:0615c16": "禪徒著眼看。一把柳絲收不得。和煙搭在玉",
    "T51n2077_022:0615c17": "闌干。",
    "T51n2077_022:0615c18": "洪州黃龍如曉禪師。僧問。有客遠方來示我",
    "T51n2077_022:0615c19": "徑寸璧。如何是徑寸璧。師曰。千峯排翠色。僧",
    "T51n2077_022:0615c20": "云。便恁麼時如何。師曰。萬卉長威稜。又問。",
    "T51n2077_022:0615c21": "如何是黃龍境。師曰。山連幕阜。水瀉洞庭。僧",
    "T51n2077_022:0615c22": "云。如何是境中人。師曰。形容雖醜陋。出語便",
    "T51n2077_022:0615c23": "成章。又問。語默涉離微。如何通不犯。師曰。",
    "T51n2077_022:0615c24": "山花開似錦。澗水湛如藍。僧云。謝師答話。師",
    "T51n2077_022:0615c25": "曰。向道莫行山下路。分明秖在路傍生乃曰。",
    "T51n2077_022:0615c26": "煙雲綻處樓殿撐天。水月松蘿交光相映。人",
    "T51n2077_022:0615c27": "和境照柳眼乍青。佛法人事無欠無少。雖然",
    "T51n2077_022:0615c28": "如是。不落時機一句作麼生道。良久曰。少林",
    "T51n2077_022:0615c29": "雖面壁。年老也心孤。又曰。白雲風卷宇宙豁",
    "T51n2077_022:0616a01": "清。月印長天形分眾水。若恁麼散去便道山",
    "T51n2077_022:0616a02": "僧無折合。更或歌風咏月。又成起浪生風。正",
    "T51n2077_022:0616a03": "當恁麼時如何即是。良久曰。幽鳥不嫌山勢",
    "T51n2077_022:0616a04": "闊。魚龍爭厭碧潭深。",
    "T51n2077_022:0616a05": "觀文王韶居士字子淳。出刺洪州。乃延晦堂",
    "T51n2077_022:0616a06": "問道。默有所契。因述投機頌曰。晝曾忘食夜",
    "T51n2077_022:0616a07": "忘眠。捧得驪珠欲上天。却向自身都放下。四",
    "T51n2077_022:0616a08": "稜塌地恰團圓。呈堂。堂深肯之。",
    "T51n2077_022:0616a09": "秘書吳恂居士字德夫。居晦堂入室次。堂謂",
    "T51n2077_022:0616a10": "曰。平生學解記憶多聞即不問。爾父母未生",
    "T51n2077_022:0616a11": "已前道將一句來。公擬議。堂以拂子擊之。即",
    "T51n2077_022:0616a12": "領深旨。連呈三偈。其後曰。咄這多知俗漢。齩",
    "T51n2077_022:0616a13": "盡古今公案。忽於狼藉堆頭。拾得蜣蜋糞彈。",
    "T51n2077_022:0616a14": "明明不直分文。萬兩黃金不換。等閑拈出示",
    "T51n2077_022:0616a15": "人。秖為走盤難看。咦。堂答曰。水中得火世還",
    "T51n2077_022:0616a16": "稀。看著令人特地疑。自古不存師弟子。如今",
    "T51n2077_022:0616a17": "却許老胡知。",
    "T51n2077_022:0616a18": "寶峯文禪師法嗣",
    "T51n2077_022:0616a19": "隆興府兜率從悅禪師。贛州熊氏子。初首眾",
    "T51n2077_022:0616a20": "於道吾。領數衲謁雲蓋智和尚。智與語未數",
    "T51n2077_022:0616a21": "句盡知所蘊。乃笑曰。觀首坐氣質不凡。奈何",
    "T51n2077_022:0616a22": "出言吐氣如醉人耶。師面熱汗下。曰。願和尚",
    "T51n2077_022:0616a23": "不吝慈悲。智復語與錐劄之。師茫然遂求入",
    "T51n2077_022:0616a24": "室。智曰。曾見法昌遇和尚否。師曰。曾看他",
    "T51n2077_022:0616a25": "語錄自了可。也不願見之。智曰。曾見洞山文",
    "T51n2077_022:0616a26": "和尚否。師曰。關西子沒頭。腦拕一條布裙作",
    "T51n2077_022:0616a27": "尿臭氣。有甚長處。智曰。爾但向尿臭氣處參",
    "T51n2077_022:0616a28": "取。師依教。即謁洞山深領奧旨。復謁智。智",
    "T51n2077_022:0616a29": "曰。見關西子後大事如何。師曰。若不得和尚",
    "T51n2077_022:0616b01": "指示。洎乎蹉過一生。遂禮謝。師復謁真淨。後",
    "T51n2077_022:0616b02": "出世鹿苑。有清素者久參慈明。寓居一室未",
    "T51n2077_022:0616b03": "始與人交。師因食蜜漬茘枝。偶素過門。師呼",
    "T51n2077_022:0616b04": "曰。此老人鄉果也可同食之。素曰。自先師亡",
    "T51n2077_022:0616b05": "後不得此食久矣。師曰。先師為誰。素曰。慈明",
    "T51n2077_022:0616b06": "也。某忝執侍十三年耳。師乃疑駭曰。十三年",
    "T51n2077_022:0616b07": "堪忍執侍之役非得其道而何。遂饋以餘果",
    "T51n2077_022:0616b08": "稍稍親之。素問。師所見者何人。曰洞山文。素",
    "T51n2077_022:0616b09": "曰。文見何人。師曰。黃龍南。素曰。南匾頭見",
    "T51n2077_022:0616b10": "先師不久。法道大振如此。師益疑駭。遂袖香",
    "T51n2077_022:0616b11": "詣素作禮。素起避之曰。吾以福薄先師授記",
    "T51n2077_022:0616b12": "不許為人。師益恭。素乃曰。憐子之誠違先師",
    "T51n2077_022:0616b13": "之記。子平生所得試語我。師具道所見。素曰。",
    "T51n2077_022:0616b14": "可以入佛而不能入魔。師曰。何謂也。素曰豈",
    "T51n2077_022:0616b15": "不見。古人道。末後一句始到牢關。如是累月",
    "T51n2077_022:0616b16": "素乃印可。仍戒之曰。文示子者皆正知正見。",
    "T51n2077_022:0616b17": "然子離文太早。不能盡其妙。吾今為子點破。",
    "T51n2077_022:0616b18": "使子受用得大自在。他日切勿嗣吾也。師後",
    "T51n2077_022:0616b19": "嗣真淨。僧問。提兵統將須憑帝主虎符。領眾",
    "T51n2077_022:0616b20": "匡徒密佩祖師心印。如何是祖師心印。師曰。",
    "T51n2077_022:0616b21": "滿口道不得。曰秖這箇別更有。師曰。莫將支",
    "T51n2077_022:0616b22": "遁鶴。喚作右軍鵝。問如何是兜率境。師曰。一",
    "T51n2077_022:0616b23": "水挼藍色。千峯削玉青。曰如何是境中人。師",
    "T51n2077_022:0616b24": "曰。七凹八凸無人見。百手千頭秖自知。上堂。",
    "T51n2077_022:0616b25": "耳目一何清。端居幽谷裏。秋風入古松。秋月",
    "T51n2077_022:0616b26": "生寒水。衲僧於此更求真。兩箇猢猻垂四尾。",
    "T51n2077_022:0616b27": "喝一喝。上堂。兜率都無辨別。却喚烏龜作鼈。",
    "T51n2077_022:0616b28": "不能說妙談真。秖解搖唇鼓舌。遂令天下衲",
    "T51n2077_022:0616b29": "僧覷見眼中滴血。莫有翻嗔作喜笑傲煙霞者",
    "T51n2077_022:0616c01": "麼。良久曰。笛中一曲昇平樂。算得生平未解",
    "T51n2077_022:0616c02": "愁。上堂。始見新春又逢初夏。四時若箭兩曜",
    "T51n2077_022:0616c03": "如梭。不覺紅顏翻成白首。直須努力別著精",
    "T51n2077_022:0616c04": "神。耕取自己田園。莫犯他人苗稼。既然如是",
    "T51n2077_022:0616c05": "牽犁拽耙。須是雪山白牛始得。且道鼻孔在",
    "T51n2077_022:0616c06": "甚麼處。良久曰。叱叱。上堂。常居物外度清",
    "T51n2077_022:0616c07": "時。牛上橫將竹笛吹。一曲自幽山自綠。此情",
    "T51n2077_022:0616c08": "不與白雲知。慶快諸禪德。翻思范蠡謾泛滄",
    "T51n2077_022:0616c09": "波。因念陳摶空眠太華。何曾夢見浪得高名。",
    "T51n2077_022:0616c10": "實未神遊閑漂野跡。既然如此。具眼衲僧莫",
    "T51n2077_022:0616c11": "道。龍安非他自己。好。上堂。無法亦無心。無",
    "T51n2077_022:0616c12": "心復何捨。要真盡屬真。要假全歸假。平地上",
    "T51n2077_022:0616c13": "行船。虛空裏走馬。九年面壁人。有口還如啞。",
    "T51n2077_022:0616c14": "參。上堂。夜夜抱佛眠。朝朝還共起。起坐鎮相",
    "T51n2077_022:0616c15": "隨。語默同居止。欲識佛去處。秖這語聲是。諸",
    "T51n2077_022:0616c16": "禪德。大小傅大士。秖會抱橋柱。澡洗把纜放",
    "T51n2077_022:0616c17": "船。印板上打將來。模子裏脫將去。豈知道本",
    "T51n2077_022:0616c18": "色衲僧。塞除佛祖窟。打破玄妙門。跳出斷常",
    "T51n2077_022:0616c19": "坑。不依清淨界。都無一物獨奮雙拳。海上橫",
    "T51n2077_022:0616c20": "行建家立國。有一般漢。也要向百尺竿頭凝",
    "T51n2077_022:0616c21": "然端坐。洎乎翻身之際捨命不得。豈不見雲",
    "T51n2077_022:0616c22": "門大師道。知是般事拈放一邊。直須擺動精",
    "T51n2077_022:0616c23": "神著些筋骨。向混沌未剖已前薦得。猶是鈍",
    "T51n2077_022:0616c24": "漢那堪更於他人舌頭上咂澹滋味終無了",
    "T51n2077_022:0616c25": "日。諸禪客。要會麼。剔起眉毛有甚難。分明不",
    "T51n2077_022:0616c26": "見一毫端。風吹碧落浮雲盡。月上青山玉一",
    "T51n2077_022:0616c27": "團。喝一喝下座。一日漕使無盡居士張公商",
    "T51n2077_022:0616c28": "英。按部過分寧。請五院長老就雲岩說法。師",
    "T51n2077_022:0616c29": "最後登座。橫拄杖曰。適來諸善知識。橫拈竪",
    "T51n2077_022:0617a01": "放直下斜拋。換步移身藏頭露角。既於學士",
    "T51n2077_022:0617a02": "面前各納敗闕。未免喫兜率手中痛棒。到這",
    "T51n2077_022:0617a03": "裏不由甘與不甘。何故見事不平爭忍得。衲",
    "T51n2077_022:0617a04": "僧正令自當行。卓拄杖下座。室中設三語以",
    "T51n2077_022:0617a05": "驗學者。一曰。撥草瞻風只圖見性。即今上座",
    "T51n2077_022:0617a06": "性在甚麼處。二曰。識得自性方脫生死。眼光",
    "T51n2077_022:0617a07": "落地時作麼生脫。三曰。脫得生死便知去處。",
    "T51n2077_022:0617a08": "四大分離向甚麼處去。元祐六年冬浴訖集",
    "T51n2077_022:0617a09": "眾說偈。曰四十有八。聖凡盡殺。不是英雄。龍",
    "T51n2077_022:0617a10": "安路滑。奄然而化。其徒遵師遺誡欲火葬捐",
    "T51n2077_022:0617a11": "骨江中。得法弟子無盡居士張公。遣使持祭。",
    "T51n2077_022:0617a12": "且曰。老師於祖宗門下有大道力。不可使來",
    "T51n2077_022:0617a13": "者無所起敬。俾塔於龍安之乳峯。諡真寂禪",
    "T51n2077_022:0617a14": "師。",
    "T51n2077_022:0617a15": "東京法雲佛照杲禪師。自妙年遊方謁圓通璣",
    "T51n2077_022:0617a16": "禪師。入室次璣舉。僧問投子。大死底人却活",
    "T51n2077_022:0617a17": "時如何。子曰。不許夜行投明須到意作麼生。",
    "T51n2077_022:0617a18": "師曰。恩大難酬。璣大喜遂命首眾。至晚為眾",
    "T51n2077_022:0617a19": "秉拂。璣遲而訥眾笑之。師有赧色。次日於僧",
    "T51n2077_022:0617a20": "堂點茶。因觸茶瓢墮地。見瓢跳乃得應機三",
    "T51n2077_022:0617a21": "昧。後依真淨。因讀祖偈曰。心同虛空界。示等",
    "T51n2077_022:0617a22": "虛空法。證得虛空時。無是無非法。豁然大悟。",
    "T51n2077_022:0617a23": "每謂人曰。我於紹聖三年十一月二十一日悟",
    "T51n2077_022:0617a24": "得方寸禪。出住歸宗詔居淨。因僧問。達磨西",
    "T51n2077_022:0617a25": "來傳箇甚麼。師曰。周秦漢魏。問昔日僧問雲",
    "T51n2077_022:0617a26": "門。如何是透法身句。門曰。北斗裏藏身。意旨",
    "T51n2077_022:0617a27": "如何。師曰。赤心片片。曰若是學人即不然。師",
    "T51n2077_022:0617a28": "曰。汝又作麼生。曰昨夜擡頭看北斗。依稀却",
    "T51n2077_022:0617a29": "似點糖糕。師曰。但念水草餘無所知。上堂。西",
    "T51n2077_022:0617b01": "來祖意教外別傳。非大根器不能證入。其證",
    "T51n2077_022:0617b02": "入者不被文字語言所轉。聲色是非所迷。亦",
    "T51n2077_022:0617b03": "無雲門臨濟之殊趙州德山之異。所以唱道",
    "T51n2077_022:0617b04": "須明有語中無語無語中有語。若向這裏薦",
    "T51n2077_022:0617b05": "得可謂終日著衣未嘗挂一縷絲。終日喫飯",
    "T51n2077_022:0617b06": "未嘗齩一粒米。直是呵佛罵祖有甚麼過。雖",
    "T51n2077_022:0617b07": "然如是。欲得不招無間業。莫謗如來正法輪。",
    "T51n2077_022:0617b08": "喝一喝下座。上堂拈拄杖曰。歸宗會斬蛇。禾",
    "T51n2077_022:0617b09": "山解打鼓。萬象與森羅。皆從這裏去。擲下拄",
    "T51n2077_022:0617b10": "杖曰。歸堂喫茶。師以力參深到。語不入時每",
    "T51n2077_022:0617b11": "示眾。常舉老僧熙寧八年文帳在鳳翔府供",
    "T51n2077_022:0617b12": "申。當年崩了華山四十里。壓倒八十村人家。",
    "T51n2077_022:0617b13": "汝輩後生茄子瓠子幾時知得。或問曰。寶華",
    "T51n2077_022:0617b14": "王座上。因甚麼一向世諦。師曰。癡人佛性豈",
    "T51n2077_022:0617b15": "有二種耶。",
    "T51n2077_022:0617b16": "泐潭文準禪師。興元府唐固梁氏子。生始幼",
    "T51n2077_022:0617b17": "見佛像輒笑。童子不喜聞酒胾。金仙寺沙門",
    "T51n2077_022:0617b18": "虛普乞食至其家。師膺門酬酢如老成。時年",
    "T51n2077_022:0617b19": "八歲即辭父母願從普歸。授以法華經伊吾",
    "T51n2077_022:0617b20": "即上口。元豐僧檢童子較所習。以籍名先後",
    "T51n2077_022:0617b21": "度。師藝精坐年少不得奏名。陝西經略范公",
    "T51n2077_022:0617b22": "過普盧。普臘高應對領略。師侍其傍伸辯詳",
    "T51n2077_022:0617b23": "明進止可喜。范公欲携與俱西。師辭曰。登山",
    "T51n2077_022:0617b24": "求玉入海求珠。人各有志。本行學道世好非",
    "T51n2077_022:0617b25": "素心。茫公陰奇其語。度以為僧剔髮。既往依",
    "T51n2077_022:0617b26": "梁山乘禪師。呵曰驅烏未受戒敢學佛乘乎。",
    "T51n2077_022:0617b27": "師捧手曰。壇場是戒耶。三羯磨梵行阿闍梨",
    "T51n2077_022:0617b28": "是戒耶。乘大驚。師笑曰。雖然敢不受教。遂受",
    "T51n2077_022:0617b29": "具足戒於唐安律師。遍遊成都講肆唱諸部",
    "T51n2077_022:0617c01": "綱目。即棄去曰。吾不求甚解。法師曇演佳其",
    "T51n2077_022:0617c02": "英特撫之曰。汝法船也。南方有大開士若溈",
    "T51n2077_022:0617c03": "山真如九峯真淨者。可往求之。師拜受戒。與",
    "T51n2077_022:0617c04": "同學志恭詣大溈久之不契。乃造九峯見真",
    "T51n2077_022:0617c05": "淨問曰。甚處來。曰興元府。問近離甚處。曰大",
    "T51n2077_022:0617c06": "仰。問夏在甚處。曰溈山。真淨展手曰。我手何",
    "T51n2077_022:0617c07": "似佛手。師罔然。真淨呵曰。適來句句無絲毫",
    "T51n2077_022:0617c08": "差錯靈明天真。纔說箇佛手便成隔碍。病在",
    "T51n2077_022:0617c09": "什麼處。師曰。不會。淨曰。一切見成更教誰",
    "T51n2077_022:0617c10": "會。師服膺就弟子之列餘。十年所至必隨。紹",
    "T51n2077_022:0617c11": "聖三年真淨移居石門衲子益盛。凡入室扣",
    "T51n2077_022:0617c12": "問必瞑目危坐無所示。見來者必起從園丁",
    "T51n2077_022:0617c13": "壅菜率以為常。師每謂恭曰。老漢無意於法",
    "T51n2077_022:0617c14": "道乎莫能測也。一日舉杖決渠水濺衣因大",
    "T51n2077_022:0617c15": "悟走敘其事。真淨罵曰。此中乃敢用藞苴耶。",
    "T51n2077_022:0617c16": "自是迹愈晦而名愈著。待制李景真守豫章。",
    "T51n2077_022:0617c17": "仰其風請開法於雲岩。未幾殿中監茫公。師",
    "T51n2077_022:0617c18": "南昌移居泐潭。師辭辯注射迅機電掃。衲子",
    "T51n2077_022:0617c19": "畏而慕之。槌拂之下常數千指。自號湛堂。每",
    "T51n2077_022:0617c20": "曰。我只畜一條拄杖佛來也打祖來也打。不",
    "T51n2077_022:0617c21": "將元字脚涴汝枯膓。如此臨濟一宗不致冷",
    "T51n2077_022:0617c22": "落。一日新到相看展坐具。師曰。未得人事上",
    "T51n2077_022:0617c23": "座近離甚處。曰廬山歸宗。師曰。宗歸何處。僧",
    "T51n2077_022:0617c24": "曰嗄。師曰。蝦蟇窟裏作活計。僧云。和尚何不",
    "T51n2077_022:0617c25": "領話。師曰。是爾豈不是從歸宗來。僧云是。師",
    "T51n2077_022:0617c26": "曰。驢前馬後漢。問第二上座。近離甚處。僧",
    "T51n2077_022:0617c27": "云。袁州。師云。夏在甚處。曰仰山。師曰。還見",
    "T51n2077_022:0617c28": "小釋迦麼。僧云見。師曰。鼻孔長多少。僧擬",
    "T51n2077_022:0617c29": "議。師云。話墮阿師。問僧。爾來作麼。曰特來",
    "T51n2077_022:0618a01": "問訊和尚。師云。雲在嶺頭閑不徹。水流澗下",
    "T51n2077_022:0618a02": "太忙生。僧云。和尚莫瞞人好。師曰。馬大師為",
    "T51n2077_022:0618a03": "什麼從闍梨脚跟下走過。僧無語。師云。却是",
    "T51n2077_022:0618a04": "闍梨謾老僧。僧云。有口道不得時如何。師云。",
    "T51n2077_022:0618a05": "洞庭湖裏倒撐船。雪居先馳到。師問。未離歐",
    "T51n2077_022:0618a06": "阜文彩已彰。既到寶峯如何吐露。馳云。目前",
    "T51n2077_022:0618a07": "有路。師舉起書云。既是雲居底。為甚在寶峯",
    "T51n2077_022:0618a08": "手中。馳云。兵隨印轉將逐符行。師云。下坡不",
    "T51n2077_022:0618a09": "走拍一拍。馳擬議。師曰。想先馳。只有先鋒且",
    "T51n2077_022:0618a10": "無殿後。一日法堂上逢首座。便問。向什麼處",
    "T51n2077_022:0618a11": "去。座云。擬與和尚商量一事。師云。便請。座",
    "T51n2077_022:0618a12": "曰。東家杓柄長西家杓柄短。師云。為甚拈",
    "T51n2077_022:0618a13": "起鞏縣茶瓶。却是饒州[茲/瓦]碗。座云。臨崖看滸",
    "T51n2077_022:0618a14": "眼特地一場愁。師叫屈。座吐舌而退。師在分",
    "T51n2077_022:0618a15": "寧遇死心和尚。問爾此回到山裏麼。師云。須",
    "T51n2077_022:0618a16": "去禮拜師兄。心云。爾來時善看方便。師曰。何",
    "T51n2077_022:0618a17": "故。心云。我黃龍路滑。師云。曾躂倒幾人來。",
    "T51n2077_022:0618a18": "心云。爾未到黃龍早脚澁也。師云。和尚何得",
    "T51n2077_022:0618a19": "閉門相待。死心又問。準老爾安許多僧。只是",
    "T51n2077_022:0618a20": "聚頭打鬨了噇飯。爾畢竟將何為人。師云。因",
    "T51n2077_022:0618a21": "風吹火。心云。亂統作麼。師云。從來有些子。",
    "T51n2077_022:0618a22": "師却問。和尚山中安多少眾。心云。四百人盡",
    "T51n2077_022:0618a23": "是精峭衲子。師云。師子窟中無異獸。心云。爾",
    "T51n2077_022:0618a24": "來時也須照顧。師云。也待臨時。心云。臨時作",
    "T51n2077_022:0618a25": "麼生。師云喚來洗脚。心云。爾川僧家開許大",
    "T51n2077_022:0618a26": "口。師云。準上座從來如此。心云。三十年弄馬",
    "T51n2077_022:0618a27": "騎。問僧。鄉里甚處。云青州。師曰。近離甚處。",
    "T51n2077_022:0618a28": "云雲居。師曰。安樂樹下道將一句來。僧無語。",
    "T51n2077_022:0618a29": "師却問傍僧云。爾道得麼。僧云。某甲道不得。",
    "T51n2077_022:0618b01": "却請和尚道。師云。向北驢似馬大。僧云。與麼",
    "T51n2077_022:0618b02": "那。師云。爾鼻孔為甚麼在寶峯手裏。僧便喝。",
    "T51n2077_022:0618b03": "師云。水裏火發。見僧看經。問看什麼經。曰金",
    "T51n2077_022:0618b04": "剛經。師云。經中道。是法平等無有高下是否。",
    "T51n2077_022:0618b05": "僧云是。師云。為什麼雲居山高寶峯山低。僧",
    "T51n2077_022:0618b06": "云。是法平等無有高下。師曰。爾却做得箇坐",
    "T51n2077_022:0618b07": "主使下。僧云。和尚又作麼生。師云。且放爾鼻",
    "T51n2077_022:0618b08": "孔出氣。一日廊下見僧問。爾還會也未。僧云。",
    "T51n2077_022:0618b09": "不會。師曰。左青龍右白虎。僧云。久嚮寶峯元",
    "T51n2077_022:0618b10": "來只是箇賣卜巡官。師乃點指云。上座今日",
    "T51n2077_022:0618b11": "不好。僧云。老漢敗闕也。師云。路逢劍客須呈",
    "T51n2077_022:0618b12": "劍。師問僧。安樂麼。僧云。無事。師云。爾大有",
    "T51n2077_022:0618b13": "事在。曰未審某甲有甚事。師云。近日上藍",
    "T51n2077_022:0618b14": "金剛與天寧土地相打。僧無語。師云。元來無",
    "T51n2077_022:0618b15": "事。問僧。如何是上座得力處。僧便喝。師云。",
    "T51n2077_022:0618b16": "好好相借問何得惡發。僧又喝。師云。元來是",
    "T51n2077_022:0618b17": "作家。僧以坐具便打。師低頭噓一聲。僧云。放",
    "T51n2077_022:0618b18": "過一著。師云。者裏不可放過隨後便打。師普",
    "T51n2077_022:0618b19": "說次眾欲散。忽問僧。明來明打暗來暗打。爾",
    "T51n2077_022:0618b20": "作麼生會。僧便喝。師云。點即不到。僧又喝。",
    "T51n2077_022:0618b21": "師云。到即不點。僧云。忽遇不明不暗來時又",
    "T51n2077_022:0618b22": "作麼生。師云。今日天寒且歸堂向火隨後。喝",
    "T51n2077_022:0618b23": "一喝便起。一日上堂云。寶峯一夜睡不著計",
    "T51n2077_022:0618b24": "較。今日上堂揣腹搜胸。總思量不就。而今臨",
    "T51n2077_022:0618b25": "時逼節事出急家門。遂拈起拂子云。準上座",
    "T51n2077_022:0618b26": "近日作得一柄拂子。且權將供養大眾。乃擲",
    "T51n2077_022:0618b27": "下云。竹根椶葉麻繩繫。樣度天然別一家。政",
    "T51n2077_022:0618b28": "和五年夏六月寢疾。首坐問。和尚近日尊位",
    "T51n2077_022:0618b29": "如何。師云。跛驢上壁。坐云。和尚也好喫一服",
    "T51n2077_022:0618c01": "藥。師云。朽木搭橋。座云。也知和尚不解忌",
    "T51n2077_022:0618c02": "口。師云。爾作麼生。坐擬進語。師云。爾也好",
    "T51n2077_022:0618c03": "喫一服藥。以七月二十二日更衣說偈而化。",
    "T51n2077_022:0618c04": "閱世五十五。坐三十五夏。靈骨舍利塔于石",
    "T51n2077_022:0618c05": "門之南源。丞相張無盡製其碑。諫議洪駒父",
    "T51n2077_022:0618c06": "敘語錄。名士李商老撰次逸事。同門弟德洪",
    "T51n2077_022:0618c07": "覺範紀師行實。其高道碩德可想見矣。琇公",
    "T51n2077_022:0618c08": "稱。雲居真牧和尚謂人曰。出關走江淮閱三",
    "T51n2077_022:0618c09": "十年。參一十八人善知識。於中無出佛果佛",
    "T51n2077_022:0618c10": "眼死心靈源湛堂五大士而已。誠哉斯言。蓋",
    "T51n2077_022:0618c11": "真正宗師攷其全才如此之難。若佛果佛眼",
    "T51n2077_022:0618c12": "死心靈源之嗣固已光明于世。獨湛堂開法",
    "T51n2077_022:0618c13": "日淺。未有繼其高躅者。然覽其遺編想其胸",
    "T51n2077_022:0618c14": "次。信餘子未易企及也。覺範稱。準於真淨之",
    "T51n2077_022:0618c15": "門。所謂家名辨才氣宇逸群者。抑知言哉。",
    "T51n2077_022:0618c16": "廬山慧日文雅禪師受請日。僧問。向上宗乘",
    "T51n2077_022:0618c17": "乞師不吝。師曰。拄杖正開封。曰小出大遇也。",
    "T51n2077_022:0618c18": "師曰。放過即不可便打。",
    "T51n2077_022:0618c19": "瑞州洞山梵言禪師。太平州人也。上堂有二",
    "T51n2077_022:0618c20": "僧齊出。一僧禮拜。一僧便問。得用便用時如",
    "T51n2077_022:0618c21": "何。師曰。伊蘭作旃檀之樹。曰有意氣時添意",
    "T51n2077_022:0618c22": "氣。不風流處也風流。師曰。甘露乃蒺藜之園。",
    "T51n2077_022:0618c23": "上堂。吾心似秋月。碧潭清皎潔。無物堪比倫。",
    "T51n2077_022:0618c24": "教我如何說。寒山子勞而無功。更有箇拾得",
    "T51n2077_022:0618c25": "道。不識這箇意。修行徒苦辛。恁麼說話自救",
    "T51n2077_022:0618c26": "不了。尋常拈糞箕把掃帚掣風掣顛。猶較些",
    "T51n2077_022:0618c27": "子。直饒是文殊普賢再出。若到洞山門下。一",
    "T51n2077_022:0618c28": "時分付與直歲。燒火底燒火。掃地底掃地。",
    "T51n2077_022:0618c29": "前廊後架。切忌攙匙亂筋。豐干老人更不饒",
    "T51n2077_022:0619a01": "舌。參退喫茶。上堂。一生二二生三。遏捺不住",
    "T51n2077_022:0619a02": "廓周沙界。德雲直上妙峯。善財却入樓閣。新",
    "T51n2077_022:0619a03": "婦騎驢阿家牽。山青水綠。桃華紅李華白。一",
    "T51n2077_022:0619a04": "塵一佛土。一葉一釋迦。乃合掌曰。不審諸佛",
    "T51n2077_022:0619a05": "子。今晨改旦季春極暄。起居輕利安樂行否。",
    "T51n2077_022:0619a06": "少間專到上寮問訊。不勞久立。上堂。臘月二",
    "T51n2077_022:0619a07": "十日。一年將欲盡。萬里未歸人。大眾總是他",
    "T51n2077_022:0619a08": "鄉之客。還有返本還源者麼。擊拂子曰。門前",
    "T51n2077_022:0619a09": "殘雪日輪消。室內紅塵遣誰掃。",
    "T51n2077_022:0619a10": "德安府文殊宣能禪師。僧問。如何是祖師燈。",
    "T51n2077_022:0619a11": "師曰。四生無不照。一點任君看。上堂。石鞏箭",
    "T51n2077_022:0619a12": "祕魔叉。直下會得眼裏空華。堪悲堪笑少林",
    "T51n2077_022:0619a13": "客。暗携隻履度流沙。",
    "T51n2077_022:0619a14": "桂州壽寧善資禪師上堂。若論此事如鵶啄",
    "T51n2077_022:0619a15": "鐵牛。無下口處無用心處。更向言中問覓句",
    "T51n2077_022:0619a16": "下尋思。縱饒卜度將來。翻成戲論邊事。殊不",
    "T51n2077_022:0619a17": "知。本來具足直下分明。佛及眾生纖毫不立。",
    "T51n2077_022:0619a18": "尋常向諸人道。凡夫具足聖人法。凡夫不知。",
    "T51n2077_022:0619a19": "聖人具足凡夫法。聖人不會。聖人若會即同",
    "T51n2077_022:0619a20": "凡夫。凡夫若知即是聖人。然則凡聖一致名",
    "T51n2077_022:0619a21": "相互陳。不識本源迷其真覺。所以逐境生心",
    "T51n2077_022:0619a22": "徇情附物。苟能一念情忘自然真常體露。良",
    "T51n2077_022:0619a23": "久曰。便請薦取。上堂。諸方五日一參。壽寧日",
    "T51n2077_022:0619a24": "日陞座莫怪重說偈言。過在西來達磨。上士",
    "T51n2077_022:0619a25": "處處逢渠。後學時時蹉過。且道蹉過一著落",
    "T51n2077_022:0619a26": "在甚麼處。舉起拂子曰。一片月生海。幾家人",
    "T51n2077_022:0619a27": "上樓。",
    "T51n2077_022:0619a28": "南嶽祝融上封慧和禪師上堂。未陞此座已",
    "T51n2077_022:0619a29": "前。盡大地人成佛已畢。更有何法可說。更有",
    "T51n2077_022:0619b01": "何生可利。況菩提煩惱本自寂然。生死涅槃",
    "T51n2077_022:0619b02": "猶如昨夢。門庭施設誑謼小兒。方便門開羅",
    "T51n2077_022:0619b03": "紋結角。於衲僧面前皆成幻惑。且道衲僧有",
    "T51n2077_022:0619b04": "甚麼長處。拈起拄杖曰。孤根自有擎天勢。不",
    "T51n2077_022:0619b05": "比尋常曲彔枝。卓拄杖下座。",
    "T51n2077_022:0619b06": "瑞州五峯淨覺本禪師。僧問。同聲相應時如",
    "T51n2077_022:0619b07": "何。師曰。鵓鳩樹上啼。曰同氣相求時如何。師",
    "T51n2077_022:0619b08": "曰。猛虎巖前嘯。問一進一退時如何。師曰。脚",
    "T51n2077_022:0619b09": "在肚下。曰如何是不動尊。師曰。行住坐臥。上",
    "T51n2077_022:0619b10": "堂僧問。寶座既陞願聞舉唱。師曰。雪裏梅花",
    "T51n2077_022:0619b11": "火裏開。曰莫便是為人處也無。師曰。井底紅",
    "T51n2077_022:0619b12": "塵已漲天。上堂。恁麼也不得。不恁麼也不得。",
    "T51n2077_022:0619b13": "恁麼不恁麼總不得。諸人作麼生會。直下會",
    "T51n2077_022:0619b14": "得不妨奇特。更或針錐西天此土。上堂。五峯",
    "T51n2077_022:0619b15": "家風南北西東。要用便用以橛釘空。咄。",
    "T51n2077_022:0619b16": "永州太平安禪師上堂。有利無利莫離行市。",
    "T51n2077_022:0619b17": "鎮州蘿蔔極貴。廬陵米價甚賤。爭似太平這",
    "T51n2077_022:0619b18": "裏。時豐道泰商賈駢闐。白米四文一升。蘿蔔",
    "T51n2077_022:0619b19": "一文一束。不用北頭買賤西頭賣貴。自然物",
    "T51n2077_022:0619b20": "及四生。自然利資王化。又怎生說箇佛法道",
    "T51n2077_022:0619b21": "理。良久云。勸君不用鐫頑石。路上行人口似",
    "T51n2077_022:0619b22": "碑。",
    "T51n2077_022:0619b23": "潭州報慈進英禪師。僧問。遠涉長途即不問。",
    "T51n2077_022:0619b24": "到家一句事如何。師曰。雪滿長空。曰此猶是",
    "T51n2077_022:0619b25": "時人知。有轉身一路又作麼生。師便喝。上堂。",
    "T51n2077_022:0619b26": "報慈有一公案。諸方未曾結斷。幸遇改旦拈",
    "T51n2077_022:0619b27": "出。各請高著眼看。遂趯下一隻鞋曰。還知這",
    "T51n2077_022:0619b28": "箇消息也無。達磨西歸時提携在身畔。上堂。",
    "T51n2077_022:0619b29": "與麼上來猛虎出林。與麼下去驚蛇入草。不",
    "T51n2077_022:0619c01": "上不下日輪杲杲。喝一喝曰。瀟湘江水碧溶",
    "T51n2077_022:0619c02": "溶。出門便是長安道。上堂擲下拄杖却召大",
    "T51n2077_022:0619c03": "眾曰。拄杖吞却祖師了也。教甚麼人說禪。還",
    "T51n2077_022:0619c04": "有人救得也無。喝一喝。上堂驀拈拄杖曰。三",
    "T51n2077_022:0619c05": "世一切佛。同入這窠窟。衲僧喚作遼天鶻。卓",
    "T51n2077_022:0619c06": "拄杖一下。",
    "T51n2077_022:0619c07": "瑞州洞山至乾禪師上堂。洞山不會談。禪不",
    "T51n2077_022:0619c08": "會說道。秖是饑來喫飯困來打睡。爾諸人必",
    "T51n2077_022:0619c09": "然別有長處。試出來盡力道一句看。有麼有",
    "T51n2077_022:0619c10": "麼。良久曰。陸州道底。",
    "T51n2077_022:0619c11": "平江府寶華普鑑佛慈禪師。本郡周氏子。幼",
    "T51n2077_022:0619c12": "不茹葷。依景德寺清智下髮。十七游方。初謁",
    "T51n2077_022:0619c13": "覺印英禪師不契。遂扣真淨之室。淨舉石霜",
    "T51n2077_022:0619c14": "虔侍者話問之。釋然契悟作偈曰。枯木無華",
    "T51n2077_022:0619c15": "幾度秋。斷雲猶挂樹稍頭。自從鬪折泥牛角。",
    "T51n2077_022:0619c16": "直至如今水逆流。淨肯之。命侍巾鉢。晚狥眾",
    "T51n2077_022:0619c17": "開法寶華。次移高峯。上堂。參禪別無奇特。秖",
    "T51n2077_022:0619c18": "要當人命根斷疑情脫。千眼頓開。如大洋海",
    "T51n2077_022:0619c19": "底輥一輪赫日上昇天門照破四天之下。萬",
    "T51n2077_022:0619c20": "別千差一時明了。便能握金剛王寶劍。七縱",
    "T51n2077_022:0619c21": "八橫受用自在。豈不快哉。其或見諦不真。影",
    "T51n2077_022:0619c22": "像彷彿。尋言逐句。受人指呼。驢年得快活去。",
    "T51n2077_022:0619c23": "不如屏淨塵緣。竪起脊梁骨著些精彩。究教",
    "T51n2077_022:0619c24": "七穿八穴百了千當。向水邊林下長養聖胎。",
    "T51n2077_022:0619c25": "亦不枉受人天供養。然雖如是。臥雲門下有",
    "T51n2077_022:0619c26": "箇鐵門限。更須猛著氣力跳過始得。擬議之",
    "T51n2077_022:0619c27": "間墮坑落塹以拂子擊禪床下座。上堂。月圓",
    "T51n2077_022:0619c28": "伏惟三世諸佛狸奴白牯。各各起居萬福。時",
    "T51n2077_022:0619c29": "中澹泊無可相延。切希寬抱。老水牯牛近日",
    "T51n2077_022:0620a01": "亦自多病多惱。不甘水草遇著。暖日和風當",
    "T51n2077_022:0620a02": "下和身便倒。教渠拽耙牽犁。直是搖頭擺腦。",
    "T51n2077_022:0620a03": "可憐萬頃良田。一時變為荒草。",
    "T51n2077_022:0620a04": "瑞州九峯希廣禪師。游方日謁雲蓋智和尚。",
    "T51n2077_022:0620a05": "乃問。興化打克賓意旨如何。智下禪床展兩",
    "T51n2077_022:0620a06": "手吐舌示之。師打一坐具。智曰。此是風力所",
    "T51n2077_022:0620a07": "轉。又問石霜琳禪師。琳曰。爾意作麼生。師亦",
    "T51n2077_022:0620a08": "打一坐具。琳曰。好一坐具秖是不知落處。又",
    "T51n2077_022:0620a09": "問真淨。淨曰爾意作麼生。師復打一坐具。淨",
    "T51n2077_022:0620a10": "曰。他打爾也打。師於言下大悟。淨因有頌曰。",
    "T51n2077_022:0620a11": "丈夫當斷不自斷。興化為人徹底漢。已後從",
    "T51n2077_022:0620a12": "教眼自開。棒了罰錢趁出院。後住九峯衲子",
    "T51n2077_022:0620a13": "宗仰。",
    "T51n2077_022:0620a14": "瑞州黃檗道全禪師上堂。以拂子擊禪床曰。",
    "T51n2077_022:0620a15": "一槌打透無盡藏。一切珍寶吾皆有。拈來普",
    "T51n2077_022:0620a16": "濟貧乏人。免使波吒路邊走。遂喝曰。誰是貧",
    "T51n2077_022:0620a17": "乏者。",
    "T51n2077_022:0620a18": "筠州情涼德洪禪師字覺範。郡之新昌喻氏",
    "T51n2077_022:0620a19": "子。年十四父母併月而歿。去依三峯靚禪師",
    "T51n2077_022:0620a20": "為童子。十九試經東都。假天王寺舊藉慧洪",
    "T51n2077_022:0620a21": "名。為大僧依宣祕律師。受唯識論臻其奧。博",
    "T51n2077_022:0620a22": "觀子史有異才。以詩鳴京華縉紳間。久之南",
    "T51n2077_022:0620a23": "歸依歸宗真淨禪師研究心法。隨遷泐潭凡",
    "T51n2077_022:0620a24": "七年得真淨之道。辭之東游歷沅湘。一日閱",
    "T51n2077_022:0620a25": "汾陽語重有發藥。於是胸次洗然辯博無礙。",
    "T51n2077_022:0620a26": "崇寧中顯謨朱世英請出世臨川之北禪。先",
    "T51n2077_022:0620a27": "是寺有古畫應真十六軸。久亡其一。師至以",
    "T51n2077_022:0620a28": "詩嘲之。未淹辰而應真見夢所匿之家。丐歸",
    "T51n2077_022:0620a29": "寺中因得之。世以謂尊者猶畏其嘲而歸焉。",
    "T51n2077_022:0620b01": "越明年以事退游金陵。漕使吳正仲請居清",
    "T51n2077_022:0620b02": "涼。未閱月為狂僧誣以度牒冒名旁連訕謗",
    "T51n2077_022:0620b03": "事。入制獄鍛鍊久之坐冒名。著縫掖走京師。",
    "T51n2077_022:0620b04": "見丞相。張無盡特奏得度改今名。太尉郭天",
    "T51n2077_022:0620b05": "民奏賜椹服。號寶覺圜明。自稱寂音尊者。未",
    "T51n2077_022:0620b06": "幾坐交張廓厚善張罷政事時。左司陳瑩中",
    "T51n2077_022:0620b07": "撰尊堯錄將進御。當軸者嫉之。謂師頗助其",
    "T51n2077_022:0620b08": "筆削。政和元年十月褫僧伽黎配海外。三年",
    "T51n2077_022:0620b09": "春遇赦歸于江西。是冬復證獄于并州。明年",
    "T51n2077_022:0620b10": "得還往來九峯洞山。野服蕭散以文章自娛。",
    "T51n2077_022:0620b11": "將自西安入衡湘。依法屬以老。復為狂道士",
    "T51n2077_022:0620b12": "執以為張懷素黨。下南昌獄治百餘日非是。",
    "T51n2077_022:0620b13": "會赦免歸湘西之南臺。仍治所居榜曰明白",
    "T51n2077_022:0620b14": "庵。自為之銘云云。於是覃思經論。著義疏發",
    "T51n2077_022:0620b15": "揮聖賢之祕奧。及解易。作僧寶傳成。將負之",
    "T51n2077_022:0620b16": "入京。抵襄陽會淵聖登極。大逐宣和用事者。",
    "T51n2077_022:0620b17": "詔贈丞相商英司徒。賜師重剃髮還舊師名。",
    "T51n2077_022:0620b18": "未幾國步多艱退游廬阜。建炎二年夏五月",
    "T51n2077_022:0620b19": "示寂于同安。閱世五十有八。門人建塔鳳棲",
    "T51n2077_022:0620b20": "山。師之才章蓋天稟。然幼覽書籍一過目畢",
    "T51n2077_022:0620b21": "世不忘。落筆萬言了無停思。其造端用意大",
    "T51n2077_022:0620b22": "抵規模。東坡而借潤山谷。至於出入禪教。議",
    "T51n2077_022:0620b23": "論精博其才實高。圜悟禪師以為筆端具大",
    "T51n2077_022:0620b24": "辯才不可及也。與士大夫游議論袞袞。雖稠",
    "T51n2077_022:0620b25": "人廣座至必奪席。初在湘西見山谷。與語終",
    "T51n2077_022:0620b26": "日不容去。因有詩贈之。略曰。不肯低頭拾卿",
    "T51n2077_022:0620b27": "相。又能落筆生雲煙。其後山谷過宜春。見其",
    "T51n2077_022:0620b28": "竹尊者詩咨賞。以為妙入作者之域。頗恨東",
    "T51n2077_022:0620b29": "坡不及見之。著林間錄二卷。僧寶傳三十卷。",
    "T51n2077_022:0620c01": "高僧傳十二卷。智證傳十卷。志林十卷。冷齋",
    "T51n2077_022:0620c02": "夜話十卷。天厨禁臠一卷。石門文字禪三十",
    "T51n2077_022:0620c03": "卷。語錄偈頌一編。法華合論七卷。楞嚴尊頂",
    "T51n2077_022:0620c04": "義十卷。圓覺皆證義二卷。金剛法源論一卷。",
    "T51n2077_022:0620c05": "起信論解義二卷。並行于世。丞相張無盡稱",
    "T51n2077_022:0620c06": "覺範。蓋天下之英物聖宋之異人。然古之高",
    "T51n2077_022:0620c07": "僧以才學名世。殆與覺範並驅者多矣。必以",
    "T51n2077_022:0620c08": "清標懿範相資而後美也。覺範少歸釋氏。長",
    "T51n2077_022:0620c09": "而博極群書。觀其發揮經論。光輔叢林孜孜",
    "T51n2077_022:0620c10": "焉。手不停綴而言滿天下。及陷于難著逢掖",
    "T51n2077_022:0620c11": "出九死而僅生。垂二十年重削髮。無一辭叛",
    "T51n2077_022:0620c12": "佛而改圖。此其為賢者也。然工呵古人而拙",
    "T51n2077_022:0620c13": "於用己。不能全身遠害。峻戒節以自高。數陷",
    "T51n2077_022:0620c14": "無辜之罪。抑其恃才暴耀太過而自取之邪。",
    "T51n2077_022:0620c15": "當自謂識不知微道不勝習者。不獨為洪實",
    "T51n2077_022:0620c16": "錄。亦以見其不自欺焉。惜哉。",
    "T51n2077_022:0620c17": "衢州超化靜禪師上堂。聲前認得已涉廉纖。",
    "T51n2077_022:0620c18": "句後承當猶為鈍漢。電光石火猶在遲疑。點",
    "T51n2077_022:0620c19": "著不來橫屍萬里。良久云。有甚用處。咄。",
    "T51n2077_022:0620c20": "南嶽石頭懷志菴主。婺州吳氏子。年十四師",
    "T51n2077_022:0620c21": "智慧院寶稱。二十二試所習落髮。肆講十二",
    "T51n2077_022:0620c22": "年。宿學敬慕。嘗欲會通諸宗正一代時教。有",
    "T51n2077_022:0620c23": "禪者問曰。杜順乃賢首宗祖師也。談法身則",
    "T51n2077_022:0620c24": "曰。懷州牛喫禾益州馬腹脹。此偈合歸天台",
    "T51n2077_022:0620c25": "何義邪。師無對。即出游方晚至洞山謁真淨",
    "T51n2077_022:0620c26": "問古人一喝不作一喝用意旨如何。淨叱之。",
    "T51n2077_022:0620c27": "師趨出。淨笑呼曰。浙子齋後游山好。師忽領",
    "T51n2077_022:0620c28": "悟。久之辭去。淨曰。子所造雖逸格。惜緣不勝",
    "T51n2077_022:0620c29": "耳。因識其意。自爾諸方力命出世。師却之。菴",
    "T51n2077_022:0621a01": "居二十年不與世接。士夫踵門略不顧。有偈",
    "T51n2077_022:0621a02": "曰。萬機休罷付癡憨。踪跡時容野鹿參。不脫",
    "T51n2077_022:0621a03": "麻衣拳作枕。幾生夢在緣蘿菴。或問。住山多",
    "T51n2077_022:0621a04": "年有何旨趣。師曰。山中住。獨掩柴門無別趣。",
    "T51n2077_022:0621a05": "三箇柴頭品字煨。不用援毫文彩露。崇寧改",
    "T51n2077_022:0621a06": "元冬曳杖造龍安。人莫之留。明年六月晦問",
    "T51n2077_022:0621a07": "侍僧曰。早暮。曰已夕矣。遂笑曰。夢境相逢。",
    "T51n2077_022:0621a08": "我睡已覺。汝但莫負叢林。即是報佛恩德。言",
    "T51n2077_022:0621a09": "訖示寂。於最樂堂茶毘。收骨塔于乳峯之",
    "T51n2077_022:0621a10": "不。",
    "T51n2077_022:0621a11": "婺州雙溪印首座。自見真淨徹證宗猷。歸遁",
    "T51n2077_022:0621a12": "雙溪。一日偶書曰。折脚鐺兒謾自煨。飯餘長",
    "T51n2077_022:0621a13": "是坐堆堆。一從近日生涯拙。百鳥啣花去不",
    "T51n2077_022:0621a14": "來。又以觸衣碎甚。作偈曰。不挂寸絲方免寒",
    "T51n2077_022:0621a15": "何須特地裊長竿。而今落落零零也。七佛之",
    "T51n2077_022:0621a16": "名甚處安。",
    "T51n2077_022:0621a17": "洪州奉新縣慧安慧淵禪師。北人孤硬自立。",
    "T51n2077_022:0621a18": "久參晦堂已有契證。復參真淨深詣幽奧。陸",
    "T51n2077_022:0621a19": "沈眾中與眾作息人無知者。時慧安禪院臨",
    "T51n2077_022:0621a20": "道左。凡衲子往來於泐潭黃龍洞山黃檗者",
    "T51n2077_022:0621a21": "無不經由。偶法席久虛。時真淨在寶峯。太守",
    "T51n2077_022:0621a22": "移書命擇人居之。眾中衲子耆宿皆憚其行。",
    "T51n2077_022:0621a23": "久之不決。師忽白真淨曰。慧淵去得否。真淨",
    "T51n2077_022:0621a24": "喜云。汝可去。遂復書舉師。時湛堂為首座。問",
    "T51n2077_022:0621a25": "師云。公去如何住持。師曰。慧淵無福。當為一",
    "T51n2077_022:0621a26": "切人結緣。自肩一栲栳打街供眾。湛堂云。須",
    "T51n2077_022:0621a27": "老兄始得。遂作頌餞之云。師入新吳誘携群",
    "T51n2077_022:0621a28": "有。且收驢脚先展佛手。指點是非分張好醜。",
    "T51n2077_022:0621a29": "秉殺活劍作師子吼。應群生機開布袋口。撒向",
    "T51n2077_022:0621b01": "南北東西。直教珠回玉走。含靈昧已之流。頓",
    "T51n2077_022:0621b02": "出無明窠臼。阿呵呵見三下。三三三如九。祖",
    "T51n2077_022:0621b03": "祖相傳佛佛授手。師既至逐日打化。遇暫到",
    "T51n2077_022:0621b04": "即延歸院中宿泊。且曰。容某甲歸修供養。如",
    "T51n2077_022:0621b05": "此三十五年風雨不易。鼎新創建佛殿輪藏",
    "T51n2077_022:0621b06": "羅漠堂。凡叢林所宜有者咸皆備焉。死心叟",
    "T51n2077_022:0621b07": "住黃龍訪之。師曰。新長老。汝常愛使沒意智",
    "T51n2077_022:0621b08": "一著子該抹人。今夜且宿此。待與公理會些",
    "T51n2077_022:0621b09": "細大法門。死心憚之語侍者云。這漢是真箇",
    "T51n2077_022:0621b10": "理會底。不能與他犛牙劈齒得。不若去休。不",
    "T51n2077_022:0621b11": "宿便行。師後納於慧安。闍維六根不壞者三。",
    "T51n2077_022:0621b12": "獲舍利無數。異香滿室累月不絕。奉新後遭",
    "T51n2077_022:0621b13": "兵火殘破無孑遺。獨慧安諸殿嶷然獨存。蓋",
    "T51n2077_022:0621b14": "願力成就神物護持所致云。",
    "T51n2077_022:0621b15": "續傳燈錄卷第二十二"
}