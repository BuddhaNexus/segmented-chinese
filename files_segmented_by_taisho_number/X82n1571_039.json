{
    "X82n1571_039:0053b15": "五燈全書卷第三十九",
    "X82n1571_039:0053b17": "京都聖感禪寺住持(臣)僧　(超永)　編輯",
    "X82n1571_039:0053b18": "京都古華嚴寺住持(臣)僧　(超揆)　較閱　進",
    "X82n1571_039:0053b19": "呈",
    "X82n1571_039:0053b20": "　　臨濟宗",
    "X82n1571_039:0053b21": "　　　南嶽下十三世",
    "X82n1571_039:0053b22": "雲居祐禪師法嗣",
    "X82n1571_039:0053b23": "廬山羅漢院系南禪師汀州張氏子。初參祐于道林。",
    "X82n1571_039:0053b24": "獲記莂。隨遷羅漢。掌堂司。即分座接衲。及祐移雲居。",
    "X82n1571_039:0053c01": "以師繼席。學者歸之。準世系。以黃龍是大父。名同而",
    "X82n1571_039:0053c02": "道望逼亞。故人目為小南　上堂。禪不禪。道不道。三",
    "X82n1571_039:0053c03": "寸舌頭胡亂掃。昨夜日輪飄桂華。今朝月窟生芝草。",
    "X82n1571_039:0053c04": "阿呵呵。萬兩黃金無處討。一向絕思量。諸法不相別",
    "X82n1571_039:0053c05": "　師臨示寂。陞座告眾曰。羅漢今日倒騎鐵馬。逆上",
    "X82n1571_039:0053c06": "須彌。踏破虗空。不留朕迹。乃歸方丈。跏趺而逝。住世",
    "X82n1571_039:0053c07": "四十有五。",
    "X82n1571_039:0053c08": "潭州慈雲彥隆禪師上堂。舉玄沙示眾曰。盡大地都",
    "X82n1571_039:0053c09": "來是一顆明珠。時有僧問。既是一顆明珠。學人為甚",
    "X82n1571_039:0053c10": "不識。沙曰。全體是珠。更教誰識。曰雖然全體是爭奈",
    "X82n1571_039:0053c11": "學人不識。沙曰。問取你眼。師曰。諸禪德。這個公案。喚",
    "X82n1571_039:0053c12": "作嚼飯餧。小兒把手更與杖。還會麼。若未會。須是扣",
    "X82n1571_039:0053c13": "己而參。直要真實。不得信口掠虗。徒自虗生浪死。",
    "X82n1571_039:0053c14": "郢州子陵山自瑜禪師僧問。如何是古佛心。師曰。赤",
    "X82n1571_039:0053c15": "脚[跳兆+叉]泥冷似冰。曰未審意旨如何。師曰。休要拖泥帶",
    "X82n1571_039:0053c16": "水　問泗洲大聖。為甚麼楊州出現。師曰。業在其中。",
    "X82n1571_039:0053c17": "曰意旨如何。師曰。降尊就卑。曰謝和尚答話。師曰。賊",
    "X82n1571_039:0053c18": "是小人。智過君子。",
    "X82n1571_039:0053c19": "隆興府東山景福省悅禪師上堂。十二時中。跛跛挈",
    "X82n1571_039:0053c20": "挈。且與麼過。大眾。利害在甚麼處。良久曰。聽諸方斷",
    "X82n1571_039:0053c21": "看。擊禪牀。下座。",
    "X82n1571_039:0053c22": "亳州白藻清儼禪師信州人。僧問。楊廣失槖駝。到處",
    "X82n1571_039:0053c23": "無人見。未審是甚麼人得見。師以拂子約曰。退後退",
    "X82n1571_039:0053c24": "後。莫妨他別人問。曰畢竟落在甚麼處。師曰。可煞不",
    "X82n1571_039:0054a01": "識好惡。便打。",
    "X82n1571_039:0054a02": "台州寶相元禪師僧問。一切諸佛。及諸佛阿耨多羅",
    "X82n1571_039:0054a03": "三藐三菩提。皆從此經出。如何是此經。師曰。長時誦",
    "X82n1571_039:0054a04": "不停。非義亦非聲。曰如何受持。師曰。若欲受持者。應",
    "X82n1571_039:0054a05": "須用眼聽。",
    "X82n1571_039:0054a06": "信州永豐慧日庵主本郡丘氏子。丱歲出家。於明心",
    "X82n1571_039:0054a07": "寺得度。自機契雲居。熟遊湘漢。暨歸里。或處巖谷。或",
    "X82n1571_039:0054a08": "居鄽市。令鄉民。以丘師伯稱。凡有所問。以莫曉答之。",
    "X82n1571_039:0054a09": "忽語邑人曰。吾明日行脚去。汝等可來相送。於是賮",
    "X82n1571_039:0054a10": "路者畢集。師笑不已。眾問其故。即書偈曰。丘師伯莫",
    "X82n1571_039:0054a11": "曉。寂寂明皎皎。日午打三更。誰人打得了。投筆而逝。",
    "X82n1571_039:0054a12": "泉州南峰永程禪師示眾。始自雞峰續燄。少室流芳。",
    "X82n1571_039:0054a13": "大布慈雲。宏開慧日。教分三藏。直指一心。或全提而",
    "X82n1571_039:0054a14": "棒喝齊施。或縱奪而賓主互設。或金剛按劒。或師子",
    "X82n1571_039:0054a15": "翻身。或照用雷奔。或機鋒電掣。無非剪除邪妄。開廓",
    "X82n1571_039:0054a16": "元微。直下明宗。到真實地。諸仁者到此。方許一線道。",
    "X82n1571_039:0054a17": "與你商量。苟或未然。盡是依師作解。無有是處。",
    "X82n1571_039:0054a18": "東京智海佛印智清禪師泉州同安葉氏子。依鹿苑",
    "X82n1571_039:0054a19": "惠儒出家。徧參至溈山。始明心地。初出世五祖。嗣奉",
    "X82n1571_039:0054a20": "詔住智海。開堂日。宋哲宗。遣中使降香。師登座問答",
    "X82n1571_039:0054a21": "罷。乃拈拂子。召眾曰。還見麼。層層。為諸人放百種寶",
    "X82n1571_039:0054a22": "光。復擊禪牀曰。還聞麼。句句。為諸人演一乘了義。諸",
    "X82n1571_039:0054a23": "人。向者裏悟得。便見靈山。正法眼藏。昭昭溢目全彰。",
    "X82n1571_039:0054a24": "少室涅槃妙心。晃晃通身獨露。演若悟鑑中面目。元",
    "X82n1571_039:0054b01": "來只是己頭。力士獲額上圓珠到了。不從他得。如斯",
    "X82n1571_039:0054b02": "則無量神通三昧。塵塵本爾圓成。恒沙諸佛法門。念",
    "X82n1571_039:0054b03": "念一時具足。諸仁者。有能便恁麼搆去者麼。良久曰。",
    "X82n1571_039:0054b04": "一氣不言含有象。萬靈何處謝無私。元符庚辰。哲宗",
    "X82n1571_039:0054b05": "上僊。百日宣師入內。賜佛印禪師號。明年二月。太后",
    "X82n1571_039:0054b06": "上僊。五七被旨。演法于慈德殿。",
    "X82n1571_039:0054b07": "安慶白雲海會守從禪師僧問。藥山一句人皆姿。白",
    "X82n1571_039:0054b08": "雲演唱事如何。師曰。逼塞虗空。曰誰知今日裏。明月",
    "X82n1571_039:0054b09": "鎖舒城。師曰。斫額望扶桑　問曹溪一滴。普洽大千。",
    "X82n1571_039:0054b10": "白雲出山。如何利物。師曰。雲橫洞口。歸鳥迷巢。曰指",
    "X82n1571_039:0054b11": "南一路又如何。師曰。鐵蛇當大道。通身黑似烟。",
    "X82n1571_039:0054b12": "大溈秀禪師法嗣",
    "X82n1571_039:0054b13": "潭州大溈祖瑃禪師福州吳氏子。僧問。如何是溈山",
    "X82n1571_039:0054b14": "家風。師曰。竹有上下節。松無今古青。曰未審其中飲",
    "X82n1571_039:0054b15": "噉何物。師曰。饑餐相公玉粒飯。渴點神運倉前茶",
    "X82n1571_039:0054b16": "　上堂。道無定亂。法離見知。言句相投。都無定義。自古",
    "X82n1571_039:0054b17": "龍門無宿客。至今鳥道絕行蹤。欲會個中端的意。火",
    "X82n1571_039:0054b18": "裏蝍蟟吞大蟲。咄　上堂。雨下堦頭濕。晴乾水不流。",
    "X82n1571_039:0054b19": "鳥巢滄海底。魚躍石山頭。眾中大有商量。前頭兩句。",
    "X82n1571_039:0054b20": "是平實語。後頭兩句。是格外談。若如是會。祇見石磊",
    "X82n1571_039:0054b21": "磊。不見玉落落。若見玉落落。方知道寬廓。咦。",
    "X82n1571_039:0054b22": "南嶽福嚴文演禪師僧問。如何是佛。師當面便唾",
    "X82n1571_039:0054b23": "　上堂。野華飄盡古城根。漸次蟬鳴湘水渡。霏霏梅雨",
    "X82n1571_039:0054b24": "灑高空。帀帀薰風滿庭戶。三十三兮老古錐。象轉龍",
    "X82n1571_039:0054c01": "蟠曾顯露。纔顯露成點污。謹白參玄人。光陰莫虗度。",
    "X82n1571_039:0054c02": "南嶽南臺允恭禪師開堂日。上堂。稀逢難遇。正在此",
    "X82n1571_039:0054c03": "時。何謂釋迦已滅。彌勒未生。拈拂子曰。正當今日。佛",
    "X82n1571_039:0054c04": "法盡在這個拂子頭上。放行把住。一切臨時。放行也",
    "X82n1571_039:0054c05": "風行草偃。瓦礫生光。拾得寒山。點頭拊掌。把住也。水",
    "X82n1571_039:0054c06": "洩不通。精金失色。德山臨濟。飲氣吞聲。當恁麼時。放",
    "X82n1571_039:0054c07": "行即是。把住即是。良久曰。後五日看。",
    "X82n1571_039:0054c08": "衡州南嶽後洞方廣有達禪師上堂。拈拄杖曰。諸禪",
    "X82n1571_039:0054c09": "德。展無礙手。和雲折取帶雪將來。對眾拈出。瞻之不",
    "X82n1571_039:0054c10": "足。玩之有餘。遂畫一畫曰。早晚散為霖。草木滋天下",
    "X82n1571_039:0054c11": "　上堂。離四句。絕百非。便恁麼息狂。機不恁麼轉狐",
    "X82n1571_039:0054c12": "疑。離此憑何旨。趙州東院西。還委悉麼。鎮州蘿蔔有",
    "X82n1571_039:0054c13": "滋味。喝一喝。",
    "X82n1571_039:0054c14": "黃檗勝禪師法嗣",
    "X82n1571_039:0054c15": "成都府昭覺紹覺純白禪師梓州飛烏支氏子。有宿",
    "X82n1571_039:0054c16": "根。因過溪有省。遂依峨嵋山。出家受具。首謁太平俊。",
    "X82n1571_039:0054c17": "次參黃檗。住歲餘。檗未始一顧。師奉事益勤。一日。檗",
    "X82n1571_039:0054c18": "擡眸熟視之。師咄曰。者老漢把不定作麼。檗大笑。乃",
    "X82n1571_039:0054c19": "為印可。宋神宗元豐末。南康郡王。邀檗詣輦下。師侍",
    "X82n1571_039:0054c20": "行。未幾。會太學生。上書訟博士者。語連檗。有旨。故歸",
    "X82n1571_039:0054c21": "蜀。門人星散。師獨從侍。會成都府帥。改昭覺為十方。",
    "X82n1571_039:0054c22": "師應之。既領院。變律而居　上堂。寒便向火。熱即搖",
    "X82n1571_039:0054c23": "扇。饑時喫飯。困來打眠。所以趙州庭前柏。香嚴嶺後",
    "X82n1571_039:0054c24": "松栽來無別用。祇要引清風。且道。畢竟事作麼生。甲",
    "X82n1571_039:0055a01": "子乙丑海中金。丙寅丁卯爐中火　示寂。以偈付小",
    "X82n1571_039:0055a02": "師宗顯曰。風高月冷。水遠天長。出門無影。四面八方。",
    "X82n1571_039:0055a03": "怡然而逝。壽五十九。臘三十四。塔于本山。",
    "X82n1571_039:0055a04": "開元琦禪師法嗣",
    "X82n1571_039:0055a05": "饒州薦福道英禪師僧問。佛未出世時如何。師曰。瑠",
    "X82n1571_039:0055a06": "璃缾貯花。曰出世後如何。師曰。瑪瑙鉢盛果。曰未審",
    "X82n1571_039:0055a07": "和尚今日是同是別。師曰。趯倒缾。較倒鉢　上堂。據",
    "X82n1571_039:0055a08": "實而論。語也不得。默也不得。直饒語默兩忘。亦沒交",
    "X82n1571_039:0055a09": "涉。何故句中無路。意在句中。無意無不意。非計較之",
    "X82n1571_039:0055a10": "所及。若是劈頭點一點。頂門豁然眼開者。於此却有",
    "X82n1571_039:0055a11": "疾速分。若低頭向意根下尋思。卒摸索不著。是知萬",
    "X82n1571_039:0055a12": "法無根。欲窮者錯。一源絕迹。欲返者迷。看他。古佛光",
    "X82n1571_039:0055a13": "明。先德風彩。一一從無欲無依中發現。或時孤峻峭",
    "X82n1571_039:0055a14": "拔。竟不可搆。或睦含融混會。了無所睹。終不椿定一",
    "X82n1571_039:0055a15": "處。亦不繫係兩頭。無是無不是。無非無不非。得亦無",
    "X82n1571_039:0055a16": "所得。失亦無所失。不曾隔越纖毫。不曾移易絲髮。明",
    "X82n1571_039:0055a17": "明古路。不屬元微。覿而擎來。瞥然便過。不居正位。豈",
    "X82n1571_039:0055a18": "落邪途。不蹈大方。那趨小徑。騰騰兀兀。何住何為。回",
    "X82n1571_039:0055a19": "首不逢。觸目無對。一念普觀。廓然空寂。此之宗要。千",
    "X82n1571_039:0055a20": "聖不傳。直下了知。當處超越。是知赤灑灑處。恁麼即",
    "X82n1571_039:0055a21": "易。明歷歷處。恁麼還難。不用沾黏點染。直須剝脫屏",
    "X82n1571_039:0055a22": "除。若是本分手脚放去。無收不來底。一一放光現瑞。",
    "X82n1571_039:0055a23": "一一削跡絕蹤。機上了不停。語中無可露。徹底攪不",
    "X82n1571_039:0055a24": "渾。通身撲不碎。且道。畢竟是個甚麼。得恁麼靈通。得",
    "X82n1571_039:0055b01": "恁麼奇特。得恁麼堅確。諸仁者。休要識渠面孔。不用",
    "X82n1571_039:0055b02": "安渠名字。亦勿覓渠所在。何故。渠無所在。渠無名字。",
    "X82n1571_039:0055b03": "渠無面孔。纔起一念追求。如微塵許。便隔十生五生。",
    "X82n1571_039:0055b04": "更擬管帶。思惟益見。紛紛叢雜。不如長時放教自由",
    "X82n1571_039:0055b05": "自在。要發便發。要住便住。即天然非天然。即如如非",
    "X82n1571_039:0055b06": "如如。即湛寂非湛寂。即敗壞非敗壞。無生戀。無死畏。",
    "X82n1571_039:0055b07": "無佛求。無魔怖。不與菩提會。不與煩惱俱。不受一法。",
    "X82n1571_039:0055b08": "不嫌一法。無在無不在。非離非不離。若能如是見得。",
    "X82n1571_039:0055b09": "釋迦自釋迦。達磨自達磨。干我甚磨椀。恁麼說話。衲",
    "X82n1571_039:0055b10": "僧門下。推勘將來。布裙芒鞋。不免撩他些些泥水。豈",
    "X82n1571_039:0055b11": "況汝等諸人。更道。信個是平實語句。這個是差別門",
    "X82n1571_039:0055b12": "庭。這個是關棙巴鼻。這個是道眼根塵。遞相教習。如",
    "X82n1571_039:0055b13": "七家村裏傳口令相似。有甚交涉。無事珍重。",
    "X82n1571_039:0055b14": "泉州尊勝有朋講師本郡蔣氏子。丱歲試經。中選下",
    "X82n1571_039:0055b15": "髮。多歷教肆。嘗疏楞嚴維摩等經。學者宗之。每疑祖",
    "X82n1571_039:0055b16": "師直指之道。故多與禪衲遊。一日謁開元跡。未及閫。",
    "X82n1571_039:0055b17": "心忽領悟。元出遂問。座主來作甚麼。師曰。不敢貴耳",
    "X82n1571_039:0055b18": "賤目。元曰。老老大大。何必如是。師曰。自是者不長。元",
    "X82n1571_039:0055b19": "曰。朝看華嚴。夜讀般若。則不問。如何是當今一句。師",
    "X82n1571_039:0055b20": "曰。日輪正當午。元曰。閑言語。更道來。師曰。平生仗忠",
    "X82n1571_039:0055b21": "信。今日任風波。然雖如是。祇如和尚恁麼道。有甚交",
    "X82n1571_039:0055b22": "涉。須要新戒草鞋穿。元曰。這裏且放你過。忽遇達磨",
    "X82n1571_039:0055b23": "問。你作麼生道。師便喝。元曰。這座主。今日見老僧。氣",
    "X82n1571_039:0055b24": "衝牛斗。師曰。再犯不容。元拊掌大笑。",
    "X82n1571_039:0055c01": "南康廬山雙溪寶嚴允光禪師上堂。阿呵呵。也大詫。",
    "X82n1571_039:0055c02": "不卷簾兮見天下。神光得髓是誰云。達磨不曾來東",
    "X82n1571_039:0055c03": "夏。西江一口吸易乾。中原至寶難酬價。也大詫。令人",
    "X82n1571_039:0055c04": "轉憶老興化。喝一喝。",
    "X82n1571_039:0055c05": "仰山偉禪師法嗣",
    "X82n1571_039:0055c06": "潭州龍王山善隨禪師僧問。如何是龍王境。師曰。水",
    "X82n1571_039:0055c07": "晶宮殿。曰如何是龍王如意寶珠。師曰。頂上髻中。僧",
    "X82n1571_039:0055c08": "禮拜。師曰。莫道不如意。好。",
    "X82n1571_039:0055c09": "瑞州黃檗山祇園永泰禪師僧問。如何是祖師西來",
    "X82n1571_039:0055c10": "意。師曰。鐵鑄就。僧擬議。師打曰。會麼。僧禮拜。師曰。何",
    "X82n1571_039:0055c11": "不早如此。",
    "X82n1571_039:0055c12": "廬山慧日明禪師上堂。不用求真。唯須息見。三祖大",
    "X82n1571_039:0055c13": "師。雖然回避金鉤。殊不知已吞紅線。慧日。又且不然。",
    "X82n1571_039:0055c14": "不用求真并息見。倒騎牛兮入佛殿。牧笛一聲天地",
    "X82n1571_039:0055c15": "寬。稽首瞿曇。真個黃面。",
    "X82n1571_039:0055c16": "襄陽谷隱靜顯禪師僧問。一鏃破三關。即不問。道人",
    "X82n1571_039:0055c17": "相見時如何。師曰。賊身已露　上堂。今朝正月五。大",
    "X82n1571_039:0055c18": "眾明看取。火上更加熱。苦中更加苦。堪笑谷隱太無",
    "X82n1571_039:0055c19": "端。空谷巖前流謎語。喝一喝。",
    "X82n1571_039:0055c20": "福嚴感禪師法嗣",
    "X82n1571_039:0055c21": "慶元府育王寶鑑法達禪師饒州余氏子。僧問。不落",
    "X82n1571_039:0055c22": "階級處請師道。師曰。蠟人向火。曰畢竟如何。師曰。薄",
    "X82n1571_039:0055c23": "處先穿　上堂。拈花示眾。空自點胸。微笑破顏。落第",
    "X82n1571_039:0055c24": "二月。少林面壁。旁若無人。半夜渡江。貪程太速。更乃",
    "X82n1571_039:0056a01": "說佛說祖。頭上安頭。演妙談真。泥中洗土。攢花簇錦。",
    "X82n1571_039:0056a02": "口是禍門。寂而無作。守株待兔。總不如是。無孔鐵鎚。",
    "X82n1571_039:0056a03": "行道之人。如何即是。還會麼。白雲雖是無心物。畢竟",
    "X82n1571_039:0056a04": "青山戀到頭。",
    "X82n1571_039:0056a05": "雲葢智禪師法嗣",
    "X82n1571_039:0056a06": "安吉州道場法如禪師衢州徐氏子。參雲葢。悟汾陽",
    "X82n1571_039:0056a07": "十智同真話。尋常多說十智同真。故叢林號為如十",
    "X82n1571_039:0056a08": "同也。水庵圓極。皆依之。極嘗贊之曰。生鐵面皮難湊",
    "X82n1571_039:0056a09": "泊。等閑舉步動乾坤。戲拈十智同真話。不負黃龍嫡",
    "X82n1571_039:0056a10": "骨孫　上堂。知見立知。即無明本。知見無見。斯即涅",
    "X82n1571_039:0056a11": "槃無漏真淨。云何是中更容他物。釋迦老子。和身放",
    "X82n1571_039:0056a12": "倒。後代兒孫。如何接續。要會麼。通玄不是人間世。滿",
    "X82n1571_039:0056a13": "目青山何處尋。",
    "X82n1571_039:0056a14": "福州寶壽最樂禪師古田人。上堂。諸佛不真實。說法",
    "X82n1571_039:0056a15": "度群生。菩薩有智慧。見性不分明。白雲無心意。灑為",
    "X82n1571_039:0056a16": "世間雨。大地不含情。能長諸草木。若也會得。猶存知",
    "X82n1571_039:0056a17": "解。若也不會。墮在無記。去此二途。如何即是。海濶難",
    "X82n1571_039:0056a18": "藏月。山深分外寒。",
    "X82n1571_039:0056a19": "紹興府石佛解空慧明禪師僧問。如何是寶相境。師",
    "X82n1571_039:0056a20": "曰。三生鑿成。曰如何是境中人。師曰。一佛二菩薩。",
    "X82n1571_039:0056a21": "玄沙文禪師法嗣",
    "X82n1571_039:0056a22": "福州廣慧達杲禪師上堂。佛為無心悟。心因有佛迷。",
    "X82n1571_039:0056a23": "佛心清淨處。雲外野猿啼。",
    "X82n1571_039:0056a24": "建隆慶禪師法嗣",
    "X82n1571_039:0056b01": "平江府泗洲用元禪師一日問建隆。臨濟在黃檗。三",
    "X82n1571_039:0056b02": "回問佛法大意。三回被打。意旨如何。語猶未了。被打",
    "X82n1571_039:0056b03": "一拂子。師頓領宗旨　開堂日。僧問。四眾雲臻。請師",
    "X82n1571_039:0056b04": "說法。師曰。有眼無耳朵。六月火邊坐。曰一句截流。萬",
    "X82n1571_039:0056b05": "機頓息。師曰。聽事不真。喚鐘作甕　問朝參暮請。成",
    "X82n1571_039:0056b06": "得甚麼邊事。師曰。祇要你歇去。曰早知燈是火。飯熟",
    "X82n1571_039:0056b07": "已多時。師曰。你鼻孔。因甚麼著拄杖子穿却。曰抝曲",
    "X82n1571_039:0056b08": "作直又爭得。師曰。且教出氣　上堂。一二三四五。火",
    "X82n1571_039:0056b09": "裏蝍蟟吞却虎。六七八九十。水底泥牛波上立。一日",
    "X82n1571_039:0056b10": "一夜雨霖霖。無孔鐵鎚灑不入。灑不入著底急。百川",
    "X82n1571_039:0056b11": "洶湧須彌岌。八臂那吒撞出來。稽首讚歎道難及。咦",
    "X82n1571_039:0056b12": "　上堂。橫按拄杖。顧視大眾曰。今日平地上喫交。便",
    "X82n1571_039:0056b13": "下座。",
    "X82n1571_039:0056b14": "荊州玉泉善超禪師僧問。不用拄杖子。離却語默動",
    "X82n1571_039:0056b15": "諍。未審如何為人。師畫一圓相。曰此猶是葛藤。師曰。",
    "X82n1571_039:0056b16": "了。",
    "X82n1571_039:0056b17": "報本元禪師法嗣",
    "X82n1571_039:0056b18": "平江府承天永安元正傳燈禪師鄆州鄭氏子。看栢",
    "X82n1571_039:0056b19": "樹子話有省。乃述偈曰。趙州栢樹子。去住少人知。拋",
    "X82n1571_039:0056b20": "却甜桃樹。尋山摘醋梨。呈元。元可之。後令住此寺。僧",
    "X82n1571_039:0056b21": "問。木人石女共談真。談即不問。如何是真。師曰。嶺上",
    "X82n1571_039:0056b22": "梅花白。溪邊楊柳青　上堂。天人群生類。皆承此恩",
    "X82n1571_039:0056b23": "力。大眾。有一人道。我不承佛恩力。不居三界。不屬五",
    "X82n1571_039:0056b24": "行。祖師不敢定當。先佛不敢安名。你且道。是個甚麼",
    "X82n1571_039:0056c01": "人。良久曰。倚石巖前燒鐵鉢。就松枝上挂銅缾。",
    "X82n1571_039:0056c02": "隆慶閑禪師法嗣",
    "X82n1571_039:0056c03": "潭州安化啟寧聞一禪師上堂。拈花微笑虗勞力。立",
    "X82n1571_039:0056c04": "雪齊腰枉用功。爭似老盧無用處。却傳衣鉢振真風。",
    "X82n1571_039:0056c05": "大眾且道。那個是老盧傳底衣鉢。莫是大廋擊頭。提",
    "X82n1571_039:0056c06": "不起底麼。且道。錯認定盤星。以拂子擊禪牀。下座。",
    "X82n1571_039:0056c07": "三祖宗禪師法嗣",
    "X82n1571_039:0056c08": "寧國府光孝惟爽禪師上堂。今朝六月旦。一年已過",
    "X82n1571_039:0056c09": "半。奉報參元人。識取娘生面。娘生面薦不薦。鷺鷥飛",
    "X82n1571_039:0056c10": "人碧波中。抖擻一團銀繡線。",
    "X82n1571_039:0056c11": "泐潭英禪師法嗣",
    "X82n1571_039:0056c12": "南嶽法輪齊添禪師僧問。學人上來。乞師指示。師曰。",
    "X82n1571_039:0056c13": "汝適來。聞鼓聲麼。曰聞師曰。還我話頭來。僧禪拜。師",
    "X82n1571_039:0056c14": "曰。令人疑著　上堂。喝一喝曰。師子哮吼。又喝一喝",
    "X82n1571_039:0056c15": "曰。象王嚬呻。又喝一喝曰。狂狗趂塊。又喝一喝曰。鰕",
    "X82n1571_039:0056c16": "跳不出斗。乃曰。此四喝。有一喝堪與祖佛為師明眼。",
    "X82n1571_039:0056c17": "衲僧試請揀看。若揀不出。大似日中迷路　上堂。良",
    "X82n1571_039:0056c18": "久曰。性靜情逸。乃喝一喝曰。心動神疲。遂顧左右曰。",
    "X82n1571_039:0056c19": "守真志滿。拈拄杖曰。逐物意移。驀召大眾曰。見怪不",
    "X82n1571_039:0056c20": "怪。其怪自壞。靠拄杖。便下座。",
    "X82n1571_039:0056c21": "泉州慧明雲禪師僧問。般若海中如何為人。師曰。雲",
    "X82n1571_039:0056c22": "開銀漢逈。曰畢竟如何。師曰。棒頭見血　問毗婆尸",
    "X82n1571_039:0056c23": "佛早留心。直至如今不得妙。意旨如何。師曰。醜拙不",
    "X82n1571_039:0056c24": "堪當。",
    "X82n1571_039:0057a01": "袁州仰山友恩禪師上堂。以拄杖擊禪牀曰。佛令祖",
    "X82n1571_039:0057a02": "令。瓦解冰消。半字滿字。千山萬水。衲僧門下。草偃風",
    "X82n1571_039:0057a03": "行。雖然。官不容鍼。私通車馬。有一則奇特因緣。舉似",
    "X82n1571_039:0057a04": "大眾。良久。卓一卓曰。達磨九年空面壁。西歸羞見洛",
    "X82n1571_039:0057a05": "陽人。",
    "X82n1571_039:0057a06": "長沙大溈齊恂禪師上堂。頭角未生時。薦得早犯人",
    "X82n1571_039:0057a07": "苗稼。更待擎頭帶角。異類中來。生兒養犢。其何以堪",
    "X82n1571_039:0057a08": "不見。仰山道。一回入草去。一回把鼻牽。雖然。如是不",
    "X82n1571_039:0057a09": "免犯人苗稼。且道。如何得不犯。良久曰。鐵牛不喫欄",
    "X82n1571_039:0057a10": "邊草。直上須彌頂上眠　上堂。青山疊疊水茫茫。猿",
    "X82n1571_039:0057a11": "愛巖前果熟香。更有一般堪羨處。夜深明月照山堂。",
    "X82n1571_039:0057a12": "保寧璣禪師法嗣",
    "X82n1571_039:0057a13": "慶元府育王無竭淨曇禪師嘉禾人。晚歸錢塘之法",
    "X82n1571_039:0057a14": "慧。一日上堂。本自深山臥白雲。偶然來此寄閑身。莫",
    "X82n1571_039:0057a15": "來問我禪兼道。我是喫飯屙屎人　宋高宗紹興丙",
    "X82n1571_039:0057a16": "寅夏。辭人貴歸。付院事。四眾擁眎。揮扇久之。書偈曰。",
    "X82n1571_039:0057a17": "這漢從來沒縫罅。五十六年成話霸。今朝死去見閻",
    "X82n1571_039:0057a18": "王。劒樹刀山得人怕。遂打一圓相曰。嗄一任諸方鑽",
    "X82n1571_039:0057a19": "龜打瓦。收足而化。火後設利如霰。門人持骨。歸阿育",
    "X82n1571_039:0057a20": "王山。建塔。",
    "X82n1571_039:0057a21": "台州真如戒香禪師興化林氏子。上堂。孟冬改旦曉",
    "X82n1571_039:0057a22": "天寒。葉落歸根露遠山。不是見聞生滅法。當頭莫作",
    "X82n1571_039:0057a23": "見聞看。",
    "X82n1571_039:0057a24": "五祖常禪師法嗣",
    "X82n1571_039:0057b01": "蘄州南烏崖壽聖楚清禪師僧問。亡僧遷化。向甚麼",
    "X82n1571_039:0057b02": "處去。師曰。靈峰水急。曰恁麼則不生也。師曰。蒼天蒼",
    "X82n1571_039:0057b03": "天。",
    "X82n1571_039:0057b04": "蘄州月頂延福道輪禪師九日上堂。重陽何物欵僧",
    "X82n1571_039:0057b05": "家。籬菊枝枝盡發花。不學故侯將伴飲。為君滿泛趙",
    "X82n1571_039:0057b06": "州茶。只此一盃醒大夢。盧仝七椀謾矜誇。良久曰。便",
    "X82n1571_039:0057b07": "請。卓杖一下　上堂。時雨頻過北屋凉。野田昆甲盡",
    "X82n1571_039:0057b08": "舒光。禪家高臥無餘事。贏得林梢磬韻長。正當恁麼",
    "X82n1571_039:0057b09": "時。誰是知音者。良久曰。子期別後空千載。月上蒼崖",
    "X82n1571_039:0057b10": "流水寒。",
    "X82n1571_039:0057b11": "黃龍肅禪師法嗣",
    "X82n1571_039:0057b12": "瑞州百丈維古禪師上堂。大眾集定。拈拄杖示眾曰。",
    "X82n1571_039:0057b13": "多虗不如少實。卓一下。便起。",
    "X82n1571_039:0057b14": "嘉定府月珠祖鑑禪師僧請筆師語要。師曰。達磨西",
    "X82n1571_039:0057b15": "來單傳心印。曹溪六祖。不識一字。今日諸方出世語",
    "X82n1571_039:0057b16": "句。如山重增繩索。乃拍禪牀曰。於斯薦得。猶是鈍根。",
    "X82n1571_039:0057b17": "若也未然。白雲深處從君臥。切忌寒猿中夜啼。",
    "X82n1571_039:0057b18": "袁州仰山清簡禪師上堂。僧問。集雲峰下分明事。請",
    "X82n1571_039:0057b19": "師分付四藤條。師曰。趙州八十方行脚。曰得恁麼不",
    "X82n1571_039:0057b20": "知時節。師曰。行到南泉即便休。乃曰。乍臨勝席。實慰",
    "X82n1571_039:0057b21": "靈襟。群峰列岫。常露自己家風。夾道青松。直透長安",
    "X82n1571_039:0057b22": "大路。烟雲橫野。殿閣凌空。不移跬步之間。頓入華藏",
    "X82n1571_039:0057b23": "世界。顧左右曰。大眾入則不無。還見善財麼。遂垂下",
    "X82n1571_039:0057b24": "一足曰。久參上士。已自知歸。乍到禪人。不妨搆取。",
    "X82n1571_039:0057c01": "石霜琳禪師法嗣",
    "X82n1571_039:0057c02": "鼎州德山靜照庵宗什庵主僧問。如何是庵中主。師",
    "X82n1571_039:0057c03": "曰。從來不相許。僧擬議。師曰。會即便會。不得安名著",
    "X82n1571_039:0057c04": "字。僧擬開口。師便打出　師室中常以拂子示眾曰。",
    "X82n1571_039:0057c05": "喚作拂子。依前不是。不喚作拂子。特地不識。汝喚作",
    "X82n1571_039:0057c06": "甚麼。因僧請益。師頌答之曰。我有一柄拂子。用處別",
    "X82n1571_039:0057c07": "無調度。有時挂在松枝。任他頭垂角露。",
    "X82n1571_039:0057c08": "華藥恭禪師法嗣",
    "X82n1571_039:0057c09": "郴州萬壽念禪師僧問。龍華勝會。肇啟茲晨。未審彌",
    "X82n1571_039:0057c10": "勒世尊。現居何處。師曰。猪肉案頭。曰既是彌勒世尊。",
    "X82n1571_039:0057c11": "為甚麼却在猪肉案頭。師曰。不是弄潮人。休入洪波",
    "X82n1571_039:0057c12": "裏。曰畢竟事又且如何。師曰。番人不繫腰　歲旦上",
    "X82n1571_039:0057c13": "堂。往復無際。動靜一源。含有德以還空。越無私而逈",
    "X82n1571_039:0057c14": "出。昔日日。今日日。照無兩明。昔日風。今日風。鼓無兩",
    "X82n1571_039:0057c15": "動。昔日雨。今日雨。澤無兩潤。於其中間。覓去來相。而",
    "X82n1571_039:0057c16": "不可得。何故。自他心起。起處無蹤。自我心忘。忘無滅",
    "X82n1571_039:0057c17": "迹。大眾若向這裏會去。與天地而同根。共萬物為一",
    "X82n1571_039:0057c18": "體。若也未明。山僧為你重重頌出。元正一。古佛家風",
    "X82n1571_039:0057c19": "從此出。不勞向上用工夫。歷劫何曾異今日。元正二。",
    "X82n1571_039:0057c20": "寂寥冷淡無滋味。趙州相喚喫茶來。剔起眉毛須瞥",
    "X82n1571_039:0057c21": "地。元正三。上來稽首各和南。若問香山山裏事。靈源",
    "X82n1571_039:0057c22": "一派碧如藍。遂喝一喝。下座。",
    "X82n1571_039:0057c23": "上藍順禪師法嗣",
    "X82n1571_039:0057c24": "參政蘇轍居士字子由。元豐三年。以睢陽從事。左遷",
    "X82n1571_039:0058a01": "瑞州搉筦之任。是時洪州上藍順。與其父文安洵公",
    "X82n1571_039:0058a02": "有契。因往訪焉。相得歡甚。公咨以心法。順示搐鼻因",
    "X82n1571_039:0058a03": "緣。已而有省。作偈呈曰。中年聞道覺前非。邂逅相逢",
    "X82n1571_039:0058a04": "老順師。搐鼻徑參真面目。掉頭不受別鉗鎚。枯藤破",
    "X82n1571_039:0058a05": "衲公何事。白酒青鹽我是誰。慚愧東軒殘月上。一杯",
    "X82n1571_039:0058a06": "甘露滑如飴。",
    "X82n1571_039:0058a07": "積翠永庵主法嗣",
    "X82n1571_039:0058a08": "吉安廬陵清平楚金禪師上堂。以拄杖卓一下曰。鐘",
    "X82n1571_039:0058a09": "乍歇。鼓鼕鼕。特地陞堂話祖風。千說萬喻翻成偽。分",
    "X82n1571_039:0058a10": "緇別素與誰通山僧拄杖子。細推窮三十年後。幾多",
    "X82n1571_039:0058a11": "白頭翁。靠却拄杖曰。珍重。",
    "X82n1571_039:0058a12": "佛印明禪師法嗣",
    "X82n1571_039:0058a13": "長沙龍興師定禪師僧問。如何是瀟湘境。師曰。猿到",
    "X82n1571_039:0058a14": "夜深啼嶽麓。曰如何是境中人。師曰。相逢不下馬。各",
    "X82n1571_039:0058a15": "自奔前程　上堂。秋風數夜漸寒。衲僧早覺身抖。通",
    "X82n1571_039:0058a16": "宵不睡。思量尀耐。祖師亂走不知念。釋迦出世蹉過。",
    "X82n1571_039:0058a17": "步步彌勒下生。可惜。自己神光。竟日昏昏到酉。諸昆",
    "X82n1571_039:0058a18": "仲。且作麼生說個自己神光。良久曰。一輪明月照瀟",
    "X82n1571_039:0058a19": "湘。喝一喝。",
    "X82n1571_039:0058a20": "南嶽下十四世",
    "X82n1571_039:0058a21": "黃龍新禪師法嗣",
    "X82n1571_039:0058a22": "吉州禾山超宗慧方禪師臨江龔氏子。上堂。舉拂子",
    "X82n1571_039:0058a23": "曰。看看祇這個。在臨濟則照用齊行。在雲門則理事",
    "X82n1571_039:0058a24": "俱備。在曹洞則偏正叶通。在溈山則暗機圓合。在法",
    "X82n1571_039:0058b01": "眼則何止唯心。然五家宗派。門庭施設則不無。直饒",
    "X82n1571_039:0058b02": "辯得倜儻分明去。猶是光影邊事。若要抵敵生死。則",
    "X82n1571_039:0058b03": "霄壤有隔。且超越生死一句。作麼生道。良久曰。洎合",
    "X82n1571_039:0058b04": "錯下注脚。",
    "X82n1571_039:0058b05": "臨安府崇覺法空禪師姑孰人。上堂。十方無壁落。四",
    "X82n1571_039:0058b06": "面亦無門。淨躶躶。赤灑灑。沒可把。遂舉拂子曰。灌溪",
    "X82n1571_039:0058b07": "老漢。向十字街頭逞風流。賣惺惺道。我解穿真珠。解",
    "X82n1571_039:0058b08": "玉版濄亂。絲卷筒絹。婬坊酒肆。瓦合輿臺。虎穴魔宮。",
    "X82n1571_039:0058b09": "那吒忿怒。遇文王興禮樂。逢桀紂逞干戈。今日被崇",
    "X82n1571_039:0058b10": "覺覷見。一場懡[怡台+羅]　師頌野狐話曰。含血噀人。先污",
    "X82n1571_039:0058b11": "其口。百丈野狐。失頭狂走。驀地喚回。打個筋斗。師為",
    "X82n1571_039:0058b12": "人強項。久侍死心。一日辭去。心曰。汝福薄。只宜以道",
    "X82n1571_039:0058b13": "自養。清艸堂亦以偈送曰。十年聚首龍峰寺。一悟真",
    "X82n1571_039:0058b14": "空萬境閒。此去隨緣且高隱。莫將名字落人間。後出",
    "X82n1571_039:0058b15": "世崇覺。不踰月而院受火災。師歎曰。吾違先師之言。",
    "X82n1571_039:0058b16": "故致此耳。有富人。欲獨迎齋。為造三門。師曰。公施財",
    "X82n1571_039:0058b17": "邀福。非長老受賜。若教我背眾而食。所不願也。艸堂",
    "X82n1571_039:0058b18": "清。甞遣僧。賷衣訪之。衲子聞風而至。師亦老矣。竟終",
    "X82n1571_039:0058b19": "于本山。",
    "X82n1571_039:0058b20": "潭州上封祖秀禪師常德府何氏子。上堂。枯木巖前",
    "X82n1571_039:0058b21": "夜放華。鐵牛依舊臥烟沙。儂家鞭影重拈出。擊拂子",
    "X82n1571_039:0058b22": "曰。一念回心便到家。遂喝一喝。下座。",
    "X82n1571_039:0058b23": "嘉定府九頂寂惺惠泉禪師成都張氏子。僧問。心迷",
    "X82n1571_039:0058b24": "法華轉。心悟轉法華。未審意旨如何。師曰。風暖鳥聲",
    "X82n1571_039:0058c01": "碎。日高華影重　上堂。昔日雲門有三句。謂函葢乾",
    "X82n1571_039:0058c02": "坤句。截斷眾流句。隨波逐浪句。九頂今日亦有三句。",
    "X82n1571_039:0058c03": "所謂饑來喫飯句。寒即向火句困來打睡句。若以佛",
    "X82n1571_039:0058c04": "法而論。則九頂望雲門。直立下風。若以世諦而論。則",
    "X82n1571_039:0058c05": "雲門望九頂。直立下風。二語相違且如何。是九頂為",
    "X82n1571_039:0058c06": "人處。",
    "X82n1571_039:0058c07": "秀州華亭性空妙普庵主漢州人。久依死心獲證。乃",
    "X82n1571_039:0058c08": "抵秀水。追船子遺風。結茅青龍之野。吹鐵笛以自娛。",
    "X82n1571_039:0058c09": "多賦詠。得之者必珍藏。其山居曰。心法雙忘猶隔妄。",
    "X82n1571_039:0058c10": "色空不二尚餘塵。百鳥不來春又過。不知誰是住庵",
    "X82n1571_039:0058c11": "人　又警眾曰。學道。猶如守禁城。晝防六賊夜惺惺。",
    "X82n1571_039:0058c12": "中軍主將能行令。不動干戈治太平。又曰。不耕而食",
    "X82n1571_039:0058c13": "不蠶衣。物外清閑適聖時。未透祖師關棙子。也須存",
    "X82n1571_039:0058c14": "意著便宜。又曰。十二時中莫住工。窮來窮去到無窮。",
    "X82n1571_039:0058c15": "直須洞徹無窮底。踏倒須彌第一峰　宋高宗建炎",
    "X82n1571_039:0058c16": "初。徐明叛。道經烏鎮。肆殺戮。民多逃亡。師獨荷策而",
    "X82n1571_039:0058c17": "往。賊見其偉異。疑必詭伏者。問其來。師曰。吾禪者。欲",
    "X82n1571_039:0058c18": "抵密印寺。賊怒欲斬之。師曰。大丈夫。要頭便斫取。奚",
    "X82n1571_039:0058c19": "以怒為。吾死必矣。願得一飯。以為送終。賊奉肉食。師",
    "X82n1571_039:0058c20": "如常齋出生畢。乃曰。孰當為我文之以祭。賊笑而不",
    "X82n1571_039:0058c21": "答。師索筆。大書曰。嗚呼。惟靈。勞我以生。則大塊之過。",
    "X82n1571_039:0058c22": "役我以壽。則陰陽之失。乏我以貧。則五行不正。困我",
    "X82n1571_039:0058c23": "以命。則時日不吉。吁哉至哉。賴有出塵之道。悟我之",
    "X82n1571_039:0058c24": "性與其妙心。則其妙心孰與為隣。上同諸佛之真化。",
    "X82n1571_039:0059a01": "下合凡夫之無明。纖塵不動。本自圓成。妙矣哉。妙矣",
    "X82n1571_039:0059a02": "哉。日月未足以為明。乾坤未足以為大。磊磊落落。無",
    "X82n1571_039:0059a03": "罣無礙。六十餘年。和光混俗。四十二臘。逍遙自在。逢",
    "X82n1571_039:0059a04": "人則喜。見佛不拜。笑矣乎。笑矣乎。可惜少年郎。風流",
    "X82n1571_039:0059a05": "太光彩。坦然歸去付春風。體似虗空終不壞。尚饗。遂",
    "X82n1571_039:0059a06": "舉箸飫餐。賊徒大笑。食罷。復曰。劫數既遭離亂。我是",
    "X82n1571_039:0059a07": "快活烈漢。如今正好乘時。便請一刀兩段。乃大呼斬",
    "X82n1571_039:0059a08": "斬。賊方駭異。稽首謝過。令衛而出。烏鎮之廬舍免焚。",
    "X82n1571_039:0059a09": "實師之惠也。道俗聞之愈敬　有僧。睹師見佛不拜",
    "X82n1571_039:0059a10": "歌。逆問曰。既見佛。為甚麼不拜。師掌之曰。會麼。云不",
    "X82n1571_039:0059a11": "會。師又掌曰。家無二主　紹興庚申冬。造大盆穴而",
    "X82n1571_039:0059a12": "塞之。修書寄雪竇持曰。吾將水葬矣。壬戌歲。持至。見",
    "X82n1571_039:0059a13": "其尚存。作偈嘲之曰。咄哉老性空。剛要餧魚鼈。去不",
    "X82n1571_039:0059a14": "索性去。祇管向人說。師讀偈笑曰。待兄來證明耳。令",
    "X82n1571_039:0059a15": "徧告四眾。眾集。師為說法要。仍說偈曰。坐脫立亡。不",
    "X82n1571_039:0059a16": "若水葬。一省柴燒。二省開壙。撒手便行。不妨快暢。誰",
    "X82n1571_039:0059a17": "是知音。船子和尚。高風難繼百千年。一曲漁歌少人",
    "X82n1571_039:0059a18": "唱。遂盤坐盆中。順潮而下。眾皆隨至海濵。望欲斷目。",
    "X82n1571_039:0059a19": "師取塞戽水而回。眾擁觀水無所入。復乘流而往。唱",
    "X82n1571_039:0059a20": "曰。船子當年返故鄉。沒蹤跡處妙難量。真風徧寄知",
    "X82n1571_039:0059a21": "音者。鐵笛橫吹作散場。其笛聲嗚咽頃。於蒼茫間見。",
    "X82n1571_039:0059a22": "以笛擲空而沒。眾號慕。圖像事之。後三日。於沙上趺",
    "X82n1571_039:0059a23": "坐如生。道俗爭往迎。歸留五日。闍維。設利大如菽者",
    "X82n1571_039:0059a24": "莫計。二鶴徘徊空中。火盡始去。眾奉設利靈骨。建塔",
    "X82n1571_039:0059b01": "于青龍。",
    "X82n1571_039:0059b02": "嚴州鍾山道隆首座桐廬董氏子。於鍾山寺得度。自",
    "X82n1571_039:0059b03": "遊方。所至耆衲皆推重。晚抵黃龍。死心延為座元。心",
    "X82n1571_039:0059b04": "順世。遂歸隱鍾山。慕陳尊宿高世之風。掩關不事事。",
    "X82n1571_039:0059b05": "日鬻數籰自適。人無識者。手常穿一襪。凡有禪者至。",
    "X82n1571_039:0059b06": "提以示之曰。老僧這襪著三十年了也。有寺僧戲問。",
    "X82n1571_039:0059b07": "如何是無諍三昧。師便掌。",
    "X82n1571_039:0059b08": "揚州齊謐首座本郡人。死心稱為飽參。諸儒屢以名",
    "X82n1571_039:0059b09": "山致之。不可。後示化於潭之谷山。異跡頗眾。門人甞",
    "X82n1571_039:0059b10": "繪其像請贊。為書云。個漢灰頭土面。尋常不欲露現。",
    "X82n1571_039:0059b11": "而今寫出人前。大似虗空著箭。怨怨可惜。人間三尺",
    "X82n1571_039:0059b12": "絹。",
    "X82n1571_039:0059b13": "蘇州西竺尼智通惟久禪師亦曰空室道人。龍圖范",
    "X82n1571_039:0059b14": "珣女也。幼聰慧。長歸丞相蘇頌之孫悌。未幾。厭世相。",
    "X82n1571_039:0059b15": "還家求祝髮。父難之。遂清修。因看法界觀。頓有省。連",
    "X82n1571_039:0059b16": "作二偈見意。一曰。浩浩塵中體一如。縱橫交互印毗",
    "X82n1571_039:0059b17": "盧。全波是水波非水全水成波水自殊。次曰。物我元",
    "X82n1571_039:0059b18": "無異。森羅境像同。明明超主伴。了了徹真空。一體含",
    "X82n1571_039:0059b19": "多法。交參帝網中。重重無盡處。動靜悉圓通。後父母",
    "X82n1571_039:0059b20": "俱亡。兄涓領分寧尉。通偕行。聞死心名重。往謁之。心",
    "X82n1571_039:0059b21": "見知其所得。便問。常啼菩薩。賣却心肝。教誰學般若。",
    "X82n1571_039:0059b22": "通曰。你若無心我也休。又問。一雨所滋。根苗有異。無",
    "X82n1571_039:0059b23": "陰陽地上。生個甚麼。通曰。一花五葉。復問。十二時中",
    "X82n1571_039:0059b24": "向甚麼處。安身立命。通曰。和尚惜取眉毛好心打。曰",
    "X82n1571_039:0059c01": "這婦女亂作次第。通禮拜。心然之。於是道聲籍甚。宋",
    "X82n1571_039:0059c02": "徽宗政和間。居金陵。甞設浴於保寧。揭榜于門曰。一",
    "X82n1571_039:0059c03": "物也無洗。個甚麼纖塵。若有起自何來。道取一句子。",
    "X82n1571_039:0059c04": "了乃可大家。入浴古靈。祇解揩背開士何曾明心。欲",
    "X82n1571_039:0059c05": "證離垢地時。須是通身汗出。盡道。水能洗垢。焉知水",
    "X82n1571_039:0059c06": "亦是塵。直饒水垢頓除。到此亦須洗却　後為尼。名",
    "X82n1571_039:0059c07": "惟久。挂錫姑蘇之西竺。緇白日夕參問。得其道者頗",
    "X82n1571_039:0059c08": "眾。俄示疾書偈。趺坐而終。有明心錄。行于世。",
    "X82n1571_039:0059c09": "黃龍清禪師法嗣",
    "X82n1571_039:0059c10": "潭州上封佛心本才禪師福州姚氏子。幼得度。受具",
    "X82n1571_039:0059c11": "遊方。至大中。依海印隆。見老宿達道者。看經。至一毛",
    "X82n1571_039:0059c12": "頭師子。百億毛頭一時現。師指問曰。一毛頭師子。作",
    "X82n1571_039:0059c13": "麼生得百億毛頭一時現。達曰。汝乍入叢林。豈可便",
    "X82n1571_039:0059c14": "理會許事。師因疑之。遂發心。領淨頭職。一夕汛掃次。",
    "X82n1571_039:0059c15": "印適夜參。至則遇結座。擲拄杖曰。了即毛端吞巨海。",
    "X82n1571_039:0059c16": "始知大地一微塵。師豁然有省。及出閩。造豫章。參黃",
    "X82n1571_039:0059c17": "龍新。機不契。乃參靈源。凡入室出。必揮淚自訟曰。此",
    "X82n1571_039:0059c18": "事。我見得甚分明。祇是臨機吐不出。若為奈何。靈源",
    "X82n1571_039:0059c19": "知師勤篤。告以須是大徹方得自在。未幾。竊觀鄰案",
    "X82n1571_039:0059c20": "僧。讀曹洞廣錄。至藥山採薪歸。有僧問。甚麼處來。山",
    "X82n1571_039:0059c21": "曰。討柴來。僧指腰下刀曰。鳴剝剝是個甚麼。山拔刀",
    "X82n1571_039:0059c22": "作斫勢。師忽欣然。摑鄰案僧一掌。揭簾趨出。衝口說",
    "X82n1571_039:0059c23": "偈曰。徹徹。大海乾枯。虗空迸裂。四方八面絕遮攔。萬",
    "X82n1571_039:0059c24": "象森羅齊漏泄。後分座於真乘。出應上封。屢遷名剎。",
    "X82n1571_039:0060a01": "　住乾元日。上堂。百千三昧門。無量福德藏。放行也",
    "X82n1571_039:0060a02": "如開武庫。錯落交輝。把住也似雪覆蘆花。通身莫辨。",
    "X82n1571_039:0060a03": "使見之者撩起便行。聞之者單刀直入。個個具頂門",
    "X82n1571_039:0060a04": "正眼。人人懸肘後靈符。掃佛祖見知。作叢林殃害。憶",
    "X82n1571_039:0060a05": "得寶壽開堂日。三聖推出一僧。寶壽便打。三聖曰。與",
    "X82n1571_039:0060a06": "麼為人。瞎却鎮州一城人眼去在。且如乾元今日開",
    "X82n1571_039:0060a07": "堂。或有僧出來。山僧亦打。不唯此話大行。且要開却",
    "X82n1571_039:0060a08": "福州一城人眼去。何也。劒為不平離寶匣。藥因救病",
    "X82n1571_039:0060a09": "出金缾　上堂。達磨未來東土已前。人人懷媚水之",
    "X82n1571_039:0060a10": "珠。個個抱荊山之璞。可謂壁立千仞。及乎二祖禮却",
    "X82n1571_039:0060a11": "三拜之後。一一南詢諸友。北禮文殊。好不丈夫。或有",
    "X82n1571_039:0060a12": "一個半個。不求諸聖。不重己靈。匹馬單鎗。投虗置刃。",
    "X82n1571_039:0060a13": "不妨慶快。平生如今有麼。自是不歸歸便得。五湖烟",
    "X82n1571_039:0060a14": "景有誰爭　上堂。宗乘提唱。妙絕名言。一句該通。乾",
    "X82n1571_039:0060a15": "坤函葢。直似首羅正眼。豎亞面門。又如圓∴三點。橫",
    "X82n1571_039:0060a16": "該法界。乃卓拄杖曰。向這一點下明得。出身猶可易。",
    "X82n1571_039:0060a17": "脫體道應難。又卓拄杖曰。向第二點下明得。縱橫三",
    "X82n1571_039:0060a18": "界外。隱顯十方身。又卓拄杖曰。向第三點下明得。魚",
    "X82n1571_039:0060a19": "龍鎖戶。佛祖潛蹤。不然。放過一著隨分有。春色一枝",
    "X82n1571_039:0060a20": "三四花　上堂。一法有形該動植。百川湍激競朝宗。",
    "X82n1571_039:0060a21": "昭琴不鼓雲天淡。想像毗耶老病翁。維摩病。則上封",
    "X82n1571_039:0060a22": "病。上封病。則拄杖子病。拄杖子病。則森羅萬象病。森",
    "X82n1571_039:0060a23": "羅萬象病。則凡之與聖病。諸人還覺病本起處麼。若",
    "X82n1571_039:0060a24": "也覺去。情與無情同一體。處處皆同真法界。其或未",
    "X82n1571_039:0060b01": "然。甜瓜徹蒂甜。苦瓠連根苦。",
    "X82n1571_039:0060b02": "隆興府黃龍通照德逢禪師郡之靖安胡氏子。生有",
    "X82n1571_039:0060b03": "龐眉。年十七。從上藍晉落髮。往依靈源。即明深旨",
    "X82n1571_039:0060b04": "　上堂。舉夾山境話。師曰。法眼徒有此語。殊不知夾山",
    "X82n1571_039:0060b05": "老漢。被這僧輕輕拶著。直得脚前脚後。設使不作境",
    "X82n1571_039:0060b06": "話會。未免猶在半途。",
    "X82n1571_039:0060b07": "潭州法輪應端禪師南昌徐氏子。少依化度善月。圓",
    "X82n1571_039:0060b08": "顱登具。謁真淨文。機不諧。至雲居。會靈源分座為眾",
    "X82n1571_039:0060b09": "激昂。師扣其旨。然以妙入諸經自負。源甞痛劄之。師",
    "X82n1571_039:0060b10": "乃援馬祖百丈機語。及華嚴宗旨為表。源笑曰。馬祖",
    "X82n1571_039:0060b11": "百丈固錯矣。而華嚴宗旨。與個事喜沒交涉。師憤然",
    "X82n1571_039:0060b12": "欲他往。因請辭。及揭簾忽大悟。汗流浹背。源見曰。端",
    "X82n1571_039:0060b13": "子識好惡矣。馬祖百丈。文殊普賢。幾被汝帶累。由此",
    "X82n1571_039:0060b14": "譽望四馳。士夫爭挽應世。皆不就。政和末。太師張司",
    "X82n1571_039:0060b15": "成。以百丈堅命開法。師不得已。始從之　上堂。舉大",
    "X82n1571_039:0060b16": "隋劫火洞然話畢。乃曰。六合傾翻劈面來。暫披麻縷",
    "X82n1571_039:0060b17": "混塵埃。因風吹火渾閑事。引得遊人不肯回。壞不壞。",
    "X82n1571_039:0060b18": "隨不隨。徒將聞見強鍼錐。太湖三萬六千頃。月在波",
    "X82n1571_039:0060b19": "心說向誰　僧問。如何是賓中賓。師曰。芒鞋竹杖走",
    "X82n1571_039:0060b20": "紅塵。曰如何是賓中主。師曰。十字街頭逢上祖。曰如",
    "X82n1571_039:0060b21": "何是主中賓。師曰。御馬金鞭混四民。曰如何是主中",
    "X82n1571_039:0060b22": "主。師曰。金門誰敢擡眸覷。曰賓主已蒙師指示。向上",
    "X82n1571_039:0060b23": "宗乘又若何。師曰。昨夜霜風刮地寒。老猿嶺上啼殘",
    "X82n1571_039:0060b24": "月。",
    "X82n1571_039:0060c01": "東京天寧長靈守卓禪師泉州莊氏子。上堂。三千劒",
    "X82n1571_039:0060c02": "客。獨許莊周。為甚麼跳不出。良醫之門多病人。因甚",
    "X82n1571_039:0060c03": "麼不消一劄。已透關者。更請辯看　上堂。譬如眼根",
    "X82n1571_039:0060c04": "不自見。眼性自平等。無平等者。便恁麼去。無孔鐵鎚。",
    "X82n1571_039:0060c05": "聊且安置。直得入林不動草。入水不動波也。是一期",
    "X82n1571_039:0060c06": "方便。若也。籬內竹抽籬外筍。澗東華發澗西紅。更待",
    "X82n1571_039:0060c07": "勘過了打　僧問。丹霞燒木佛。院主為甚麼眉鬚墮",
    "X82n1571_039:0060c08": "落。師曰。猫兒會上樹。曰早知如是。終不如是。師曰。惜",
    "X82n1571_039:0060c09": "取眉毛　問如何是衲衣下事。師曰。天旱為民愁",
    "X82n1571_039:0060c10": "　問。佛未出世時如何。師曰。絕毫絕釐。曰出世後如何。",
    "X82n1571_039:0060c11": "師曰。填溝塞壑。曰出與未出。相去幾何。師曰。人平不",
    "X82n1571_039:0060c12": "語。水平不流　上堂。平高就下。勾賊破家。截鐵斬釘。",
    "X82n1571_039:0060c13": "狐狸戀窟。總不恁麼。合作麼生。所以道。萬仞崖頭親",
    "X82n1571_039:0060c14": "撒手。須是其人。祇如香積國中持鉢。一句作麼生道。",
    "X82n1571_039:0060c15": "良久曰。切忌風吹別調中　上堂。釋迦掩室。過犯彌",
    "X82n1571_039:0060c16": "天。毗耶杜詞。自救不了。如何如何。口門太小。宋宣和",
    "X82n1571_039:0060c17": "癸卯十二月二十七日。奄然示寂。闍維日。徽宗遣中",
    "X82n1571_039:0060c18": "使賜香。持金盤求設利。爇香罷。盤中鏗然。視之五色",
    "X82n1571_039:0060c19": "者數顆。大如豆。使者持還。上見大悅。",
    "X82n1571_039:0060c20": "信州博山無隱子經禪師歲旦上堂。和氣生枯枿。寒",
    "X82n1571_039:0060c21": "雲散遠郊。木人占吉兆。夜半露龜爻。諸禪德。龜爻露",
    "X82n1571_039:0060c22": "處。文彩已彰。便見一年十二月。月月如然。一日十二",
    "X82n1571_039:0060c23": "時。時時相似。到這裏。直似黃金之黃。白玉之白。自從",
    "X82n1571_039:0060c24": "曠大劫來。未嘗異色。還見麼。其或未然。且狥張三通",
    "X82n1571_039:0061a01": "節序。從教李四鬢蒼浪。",
    "X82n1571_039:0061a02": "隆興府百丈以棲禪師興化人。上堂。摩騰入漢。達磨",
    "X82n1571_039:0061a03": "來梁。途轍既成。後代兒孫。開眼迷路。若是個惺惺底。",
    "X82n1571_039:0061a04": "終不向空裏採花。波中捉月。謾勞心力。畢竟何為。山",
    "X82n1571_039:0061a05": "僧。今日已是平地起骨堆。諸人行時。各自著精彩看。",
    "X82n1571_039:0061a06": "溫州光孝德週禪師信州璩氏子。於景德尊勝院染",
    "X82n1571_039:0061a07": "削。問道有年。後至黃龍。聞舉少林面壁頓悟。述二偈",
    "X82n1571_039:0061a08": "以呈。龍許之　住後上堂。舉體露堂堂。十方無罣礙。",
    "X82n1571_039:0061a09": "千聖不能傳。萬靈成頂戴。擬欲共商量。開口百雜碎。",
    "X82n1571_039:0061a10": "祇如未開口已前作麼生。咄　上堂。回互不回互。覰",
    "X82n1571_039:0061a11": "見沒可覩。透出祖師關。踏斷人天路。阿呵呵。悟不悟。",
    "X82n1571_039:0061a12": "落花流水知何處。",
    "X82n1571_039:0061a13": "寺丞戴道純居士字孚中。咨扣靈源。一日有省。乃呈",
    "X82n1571_039:0061a14": "偈曰。杳冥源底全機處。一片心華露印紋。知是幾生",
    "X82n1571_039:0061a15": "曾供養。時時微笑動香雲。",
    "X82n1571_039:0061a16": "泐潭清禪師法嗣",
    "X82n1571_039:0061a17": "隆興府黃龍山堂道震禪師金陵趙氏子。少依覺印",
    "X82n1571_039:0061a18": "英為童子。英移居泗之普照。適淑妃擇度童行。師得",
    "X82n1571_039:0061a19": "圓具。久之。辭謁丹霞淳。一日與論洞上宗旨。師呈偈",
    "X82n1571_039:0061a20": "曰。白雲深覆古寒巖。異草靈花彩鳳銜。夜半天明日",
    "X82n1571_039:0061a21": "當午。騎牛背面著靴衫。淳器之。師自以為礙。棄依草",
    "X82n1571_039:0061a22": "堂。見便契合。一夕聞晚參鼓。步出經堂。舉頭見月。遂",
    "X82n1571_039:0061a23": "大悟。亟趨方丈。堂望見。即為印可。初住曹山。次遷廣",
    "X82n1571_039:0061a24": "壽黃龍　上堂。舉個古人因緣問闍黎。闍黎不得作",
    "X82n1571_039:0061b01": "古會。若作古會。失却當面眼。舉個即今因緣問闍黎。",
    "X82n1571_039:0061b02": "闍黎不得作今會。若作今會。障却闍黎本來眼。假饒",
    "X82n1571_039:0061b03": "不失不障。非古非今。猶是藥病相治。止啼之說。祇如",
    "X82n1571_039:0061b04": "透脫一句。闍黎還道得也無。若道不得。直待羅漢峰",
    "X82n1571_039:0061b05": "點首。即向汝道　上堂。少林冷坐。門人各說異端。大",
    "X82n1571_039:0061b06": "似眾盲摸象。神光禮三拜。依位而立。達磨云。汝得吾",
    "X82n1571_039:0061b07": "髓。這黑面婆羅門。脚跟也未點地在　上堂。石人問",
    "X82n1571_039:0061b08": "枯樁。何時汝發華。枯樁怒石人。何得口吧吧。石人呵",
    "X82n1571_039:0061b09": "呵笑。枯樁吐異葩。紅霞輝玉象。白玉碾金沙。借問通",
    "X82n1571_039:0061b10": "玄士。何人不到家。",
    "X82n1571_039:0061b11": "台州萬年雪巢法一禪師太師襄陽郡王李用和遵",
    "X82n1571_039:0061b12": "勉玄孫也。世居開封祥符縣。母夢一老僧至。而產。年",
    "X82n1571_039:0061b13": "十七試上庠。從祖仕淮南。欲官之不就。將棄家事長",
    "X82n1571_039:0061b14": "蘆慈覺賾。祖弗許。母曰。此必宿世沙門。願勿奪其志。",
    "X82n1571_039:0061b15": "未幾。慈覺沒。宋徽宗大觀改元。禮靈巖愿。祝髮登具。",
    "X82n1571_039:0061b16": "依愿十年。迷悶不能入。謁圓悟於蔣山。悟奉詔徙京",
    "X82n1571_039:0061b17": "師天寧。師侍行。靖康求。謁草堂於疎山。一語之及大",
    "X82n1571_039:0061b18": "法頓明。高宗紹興丁巳。泉守劉彥修。請居延福。後四",
    "X82n1571_039:0061b19": "遷巨剎　上堂。拈拄杖曰。拄杖子。有時作出水蛟龍。",
    "X82n1571_039:0061b20": "萬里雲烟不斷。有時作踞地師子。百年妖怪潛蹤。有",
    "X82n1571_039:0061b21": "時心法兩忘。照體獨立。有時照用同時。主賓互用。以",
    "X82n1571_039:0061b22": "拄杖畫曰。延福門下。總用不著。且道。延福尋常用個",
    "X82n1571_039:0061b23": "甚麼。卓拄杖。喝一喝。下座　上堂。仰面不見天。低頭",
    "X82n1571_039:0061b24": "不見地。古劒髑髏前。大海波濤沸　退長蘆。歸天台",
    "X82n1571_039:0061c01": "萬年觀音院。忽示微疾。書偈曰。今年七十五。歸作庵",
    "X82n1571_039:0061c02": "中主。珍重觀世音。泥蛇吞石虎。人龕趺坐而逝。",
    "X82n1571_039:0061c03": "福州雪峰東山慧空禪師本郡陳氏子。十四圓頂。即",
    "X82n1571_039:0061c04": "遊諸方。徧謁諸老。晚契悟於草堂。宋高宗紹興癸酉。",
    "X82n1571_039:0061c05": "開法雪峰　受請日。上堂。俄快底。點著便行。癡鈍底。",
    "X82n1571_039:0061c06": "推挽不動。便行則人人歡喜。不動則個個生嫌。山僧",
    "X82n1571_039:0061c07": "而今轉此癡鈍。為俊快去也。彈指一下曰。從前推挽",
    "X82n1571_039:0061c08": "不出。而今出。從前有院不住。而今住。從前嫌佛不做。",
    "X82n1571_039:0061c09": "而今做。從前嫌法不說。而今說。出不出。住不住。即且",
    "X82n1571_039:0061c10": "置。敢問諸人。做底是甚麼佛。空王佛耶。然燈佛耶。釋",
    "X82n1571_039:0061c11": "迦佛耶。彌勒佛耶。說底又是甚麼法。根本法耶。無生",
    "X82n1571_039:0061c12": "法耶。世間法耶。出世間法耶。眾中莫有道得底麼。若",
    "X82n1571_039:0061c13": "道得。山僧出世事畢。如或未然。逢人不得錯舉。喝一",
    "X82n1571_039:0061c14": "喝。下座　上堂。舉雲門示眾曰。祇這個帶累殺人。師",
    "X82n1571_039:0061c15": "曰。雲門尋常氣宇如王。作恁麼說話。大似貧恨一身",
    "X82n1571_039:0061c16": "多。山僧即不然。祇這個快活殺人。何故。大雨方歸屋",
    "X82n1571_039:0061c17": "裏坐。業風吹又遶山行。然雖如是。也是乞兒見小利。",
    "X82n1571_039:0061c18": "且不傷物義一句。作麼生道　上堂。一拳拳倒黃鶴",
    "X82n1571_039:0061c19": "樓。一趯趯翻鸚鵡洲。有意氣時添意氣。不風流處也",
    "X82n1571_039:0061c20": "風流。俊哉俊哉。快活快活。一似十七八歲狀元相似。",
    "X82n1571_039:0061c21": "誰管你天。誰管你地。心王不妄動。六國一時通。罷拈",
    "X82n1571_039:0061c22": "三尺劒。休弄一張弓。自在自在。快活快活。恰似七八",
    "X82n1571_039:0061c23": "十老人作宰相相似。風以時。雨以時。五穀植。萬民安。",
    "X82n1571_039:0061c24": "豎起拄杖曰。大眾。這兩個并山僧拄杖子。共作得一",
    "X82n1571_039:0062a01": "個。衲僧到雪峰門下。但知隨例餐[飢几+追]子。也得三文買",
    "X82n1571_039:0062a02": "草鞋。喝一喝。卓拄杖。下座　僧問。和尚未見草堂時",
    "X82n1571_039:0062a03": "如何。師曰。江南有。曰見後如何。師曰。江北無。",
    "X82n1571_039:0062a04": "慶元府育王野堂普崇禪師本郡人。示眾。舉巴陵道。",
    "X82n1571_039:0062a05": "不是風動。不是幡動。不是風幡。又向甚麼處著。有人",
    "X82n1571_039:0062a06": "為祖師出氣出來。與巴陵相見。雪竇道。風動幡動。既",
    "X82n1571_039:0062a07": "是風幡。又向甚麼處著。有人為巴陵出氣出來。與雪",
    "X82n1571_039:0062a08": "竇相見。師曰。非風非幡無處著。是幡是風無著處。遼",
    "X82n1571_039:0062a09": "天俊鶻悉迷蹤。踞地金毛還失措。阿呵呵。悟不悟。令",
    "X82n1571_039:0062a10": "大轉憶謝三郎。一絲獨釣寒江雨。",
    "X82n1571_039:0062a11": "青原信禪師法嗣",
    "X82n1571_039:0062a12": "潭州梁山懽禪師僧問。大眾雲臻。請師開示。師曰。又",
    "X82n1571_039:0062a13": "靜不知雲去處。地寒留得雪多時。曰學人未曉元言。",
    "X82n1571_039:0062a14": "乞師再垂方便。師曰。一重山後一重人。",
    "X82n1571_039:0062a15": "成都府正法希明禪師漢州人。解制上堂。林葉紛紛",
    "X82n1571_039:0062a16": "落。乾坤報早秋。分明西祖意。何用更馳求。若恁麼會",
    "X82n1571_039:0062a17": "得。始信佛祖之道。本自平夷。大解脫門。元無關鑰。彌",
    "X82n1571_039:0062a18": "綸宇宙。偪塞虗空。量不可窮。智不能測。若也未明此",
    "X82n1571_039:0062a19": "旨。不達其源。任是百劫熏功。千生鍊行。徒自疲苦。了",
    "X82n1571_039:0062a20": "無交涉。若深明此旨。洞達其源。乃知動靜施為。經行",
    "X82n1571_039:0062a21": "坐臥。頭頭合道。念念朝宗。祖不云乎。迷生寂亂。悟無",
    "X82n1571_039:0062a22": "好惡。得失是非。一時放却。如是則誰迷誰悟。誰是誰",
    "X82n1571_039:0062a23": "非。自是諸人獨生異見。觀大觀小。執有執無。己靈獨",
    "X82n1571_039:0062a24": "耀。不肯承當。心月孤圓。自生違背。何異家中捨父。衣",
    "X82n1571_039:0062b01": "內忘珠。致使菩提路上。荊棘成林。解脫空中。迷雲蔽",
    "X82n1571_039:0062b02": "日。山僧今日幸值眾僧自恣。化主還山。諸上善人。得",
    "X82n1571_039:0062b03": "得光訪。不可緘默。隨分葛藤。曲為今時。少開方便也。",
    "X82n1571_039:0062b04": "須是諸人著眼。各自諦觀。若更擬讓尋思。豈止白雲",
    "X82n1571_039:0062b05": "萬里。",
    "X82n1571_039:0062b06": "衡州南嶽祖庵主見青原之後。縛屋衡嶽間。三十餘",
    "X82n1571_039:0062b07": "年人無知者。偶遣興作偈曰。小鍋煑菜上蒸飯。菜熟",
    "X82n1571_039:0062b08": "飯香人正饑。一補饑瘡了無事。明朝依樣畫貓兒。由",
    "X82n1571_039:0062b09": "是衲子披榛扣之。無盡張公。力挽其開法。不從。竟終",
    "X82n1571_039:0062b10": "于此山。",
    "X82n1571_039:0062b11": "夾山純禪師法嗣",
    "X82n1571_039:0062b12": "澧州欽山乾明普初禪師上堂。舉揚宗旨。上祝皇基。",
    "X82n1571_039:0062b13": "伏願。祥雲與景星俱現。醴泉與甘露雙呈。君乃堯舜",
    "X82n1571_039:0062b14": "之君。俗乃成康之俗。使林下野夫。不覺成太平曲。且",
    "X82n1571_039:0062b15": "作麼生是太平曲。無為而為。神而化之。灑德雨以霶",
    "X82n1571_039:0062b16": "霈。鼓仁風而雍熈。民如野鹿。上如標枝。十八子知不",
    "X82n1571_039:0062b17": "知。哩哩囉哩。拍一拍。下座。",
    "X82n1571_039:0062b18": "泐潭乾禪師法嗣",
    "X82n1571_039:0062b19": "楚州勝因戲魚咸靜禪師本郡高氏子。上堂。遊徧天",
    "X82n1571_039:0062b20": "下。當知寸步不曾移。歷盡門庭。家家竈底。少烟不得。",
    "X82n1571_039:0062b21": "所以肩笻捎履。乘興而行。掣釣沉絲。任性而住。不為",
    "X82n1571_039:0062b22": "故鄉田地好。因緣熟處便為家。今日信手拈來。從前",
    "X82n1571_039:0062b23": "幾曾計較。不離舊時科段。一回舉著一回新。明眼底",
    "X82n1571_039:0062b24": "瞥地便回。未悟者。識取面目。且道。如何是本來面目。",
    "X82n1571_039:0062c01": "良久曰。前臺華發後臺見。上界鐘聲下界聞。以拂子",
    "X82n1571_039:0062c02": "擊禪牀。下座　上堂。舉世尊在摩竭陀國。為眾說法。",
    "X82n1571_039:0062c03": "是時將欲白夏。乃謂阿難曰。諸大弟子。人天四眾。我",
    "X82n1571_039:0062c04": "常說法。不生敬仰。我今入因沙臼室中。坐夏九旬。忽",
    "X82n1571_039:0062c05": "有人來問法之時。汝代為我說。一切法不生。一切法",
    "X82n1571_039:0062c06": "不滅。言訖掩室而坐。師召眾曰。釋迦老子。初成佛道",
    "X82n1571_039:0062c07": "之時。大都事不獲已。纔方成個保社。便生退倦之心。",
    "X82n1571_039:0062c08": "勝因當時若見。將釘釘却室門。教他一生無出身之",
    "X82n1571_039:0062c09": "路。免得後代兒孫。遞相做斆。不見道。若不傳法度眾",
    "X82n1571_039:0062c10": "生。是不名為報恩者。擊拂子。下座　後晦處漣漪之",
    "X82n1571_039:0062c11": "天寧。示微疾。書偈曰。弄罷影戲。七十一載。更問如何。",
    "X82n1571_039:0062c12": "回來別賽。置筆而逝。",
    "X82n1571_039:0062c13": "潭州龍牙宗密禪師豫章人。僧問。如何是佛。師曰。莫",
    "X82n1571_039:0062c14": "寤語　問如何是一切法。師曰。早落第二　上堂。大",
    "X82n1571_039:0062c15": "眾集定。師曰。已是團圞。不勞雕琢。歸堂喫茶　上堂。",
    "X82n1571_039:0062c16": "休把庭華類此身。庭華落後更逢春。此身一往知何",
    "X82n1571_039:0062c17": "處。三界茫茫愁殺人。",
    "X82n1571_039:0062c18": "福州東禪祖鑑從密禪師汀州人。上堂。開口不是禪。",
    "X82n1571_039:0062c19": "合口不是道。踏步擬進前。全身落荒草。",
    "X82n1571_039:0062c20": "慶元府天童普交禪師郡之萬齡畢氏子。幼頴悟。未",
    "X82n1571_039:0062c21": "冠得度。往南屏聽台教。因為檀越修懺摩。有問曰。公",
    "X82n1571_039:0062c22": "之所懺。罪為自懺耶。為他懺耶。若自懺罪。罪性何來。",
    "X82n1571_039:0062c23": "若懺他罪。他罪非汝。烏能懺之。師不能對。遂改服遊",
    "X82n1571_039:0062c24": "方。造泐潭。足纔踵門。潭即呵叱。師擬問。潭即曳杖逐",
    "X82n1571_039:0063a01": "出。一日忽呼師至丈室。曰我有古人公案。要與你商",
    "X82n1571_039:0063a02": "量。師擬進語。潭遂喝。師豁然領悟。乃大笑。潭下繩牀。",
    "X82n1571_039:0063a03": "執師手曰。汝會佛法耶。師便喝。復拓開。潭大笑。於是",
    "X82n1571_039:0063a04": "名聞四馳。學者宗仰。後歸桑梓。留天童。掩關却掃者。",
    "X82n1571_039:0063a05": "八年。寺偶虗席。郡僚。命師開法恐其遯。預遣吏候于",
    "X82n1571_039:0063a06": "道。故不得力辭。受請日。上堂。咄哉。黃面老。佛法付王",
    "X82n1571_039:0063a07": "臣。林下無情客。官差逼殺人。莫有知心底。為我免得",
    "X82n1571_039:0063a08": "麼。若無。不免將錯就錯。便下座　師凡見僧來。必叱",
    "X82n1571_039:0063a09": "曰。楖栗未擔時。為汝說了也。且道。說個甚麼。招手洗",
    "X82n1571_039:0063a10": "鉢。拈扇張弓。趙州栢樹子。靈雲見桃花。且擲放一邊。",
    "X82n1571_039:0063a11": "山僧。無恁麼閒脣吻與汝打葛藤。何不休歇去。拈拄",
    "X82n1571_039:0063a12": "杖逐之　宋徽宗宣和甲辰三月二十日。沐浴。陞堂",
    "X82n1571_039:0063a13": "說偈。脫然示寂。偈曰。寶杖敲空觸處春。個中消息特",
    "X82n1571_039:0063a14": "彌綸。昨宵風動寒巖冷。驚起泥牛耕白雲。壽七十七。",
    "X82n1571_039:0063a15": "臘五十八。",
    "X82n1571_039:0063a16": "江州圓通圓機道旻禪師世稱古佛。興化蔡氏子。母",
    "X82n1571_039:0063a17": "夢吞摩尼寶珠。有孕。生五歲。足不履。口不言。母抱遊",
    "X82n1571_039:0063a18": "西明寺。見佛像遽履地。合爪稱南無佛。仍作禮。人大",
    "X82n1571_039:0063a19": "異之。及宦學大梁。依景德寺德祥出家。試經得度。徧",
    "X82n1571_039:0063a20": "往參激皆染指。依溈山喆最久。晚慕泐潭。往謁。潭見",
    "X82n1571_039:0063a21": "默器之。師陳歷參所得。不蒙印可。潭舉世尊拈華迦",
    "X82n1571_039:0063a22": "葉微笑語以問。復不契。後侍潭行次。潭以拄杖架肩。",
    "X82n1571_039:0063a23": "長噓曰。會麼。師擬對。潭便打。有頃。復拈草示之曰。是",
    "X82n1571_039:0063a24": "甚麼。師亦擬對。潭遂喝。於是頓明大法。作拈花勢。乃",
    "X82n1571_039:0063b01": "曰。這回瞞旻上座不得也。潭挽曰。更道更道。師曰。南",
    "X82n1571_039:0063b02": "山起雲。北山下雨。即禮拜。潭首肯。後開法灌溪。次居",
    "X82n1571_039:0063b03": "圓通。以符道濟之記。學者嚮臻。朝廷錫以命服與圓",
    "X82n1571_039:0063b04": "機號　上堂。諸佛出世。無法與人。祇是抽釘拔楔。除",
    "X82n1571_039:0063b05": "疑斷惑。學道之士。不可自謾。若有一疑。如芥子許。是",
    "X82n1571_039:0063b06": "汝真善知識。喝一喝曰。是甚麼。切莫刺腦入膠盆。",
    "X82n1571_039:0063b07": "慶元府二靈知和庵主蘇臺玉峰張氏子。兒時。甞習",
    "X82n1571_039:0063b08": "坐垂堂。堂傾。父母意其必死。師瞑目自若。因使出家。",
    "X82n1571_039:0063b09": "年滿得度。趨謁泐潭。潭見乃問。作甚麼。師擬對。潭便",
    "X82n1571_039:0063b10": "打。復喝曰。你喚甚麼作禪。師驀領旨。即曰。禪無後無",
    "X82n1571_039:0063b11": "先。波澄大海。月印青天。又問。如何是道。師曰。道紅塵",
    "X82n1571_039:0063b12": "浩浩。不用安排。本無欠少。潭然之。次謁衡嶽辯。辯尤",
    "X82n1571_039:0063b13": "器重。元符間。抵雪竇之中峰棲雲兩庵。逾二十年。甞",
    "X82n1571_039:0063b14": "有偈曰。竹筧二三升野水。松窗五七片閑雲。道人活",
    "X82n1571_039:0063b15": "計祇如此。留與人間作見聞。有志於道者。多往見之。",
    "X82n1571_039:0063b16": "　僧參。師曰。近離甚處。曰天童。師曰。太白峰高多少。",
    "X82n1571_039:0063b17": "僧以手斫額作望勢。師曰。猶有這個在。曰却請庵主",
    "X82n1571_039:0063b18": "道。師却作斫額勢。僧擬議。師便打　師初偕天童。交",
    "X82n1571_039:0063b19": "問道盟曰。他日。吾二人宜踞孤峰絕頂。目視霄漢。為",
    "X82n1571_039:0063b20": "世外之人。不可作今時藉名官府。屈節下氣於人者。",
    "X82n1571_039:0063b21": "後交爽盟至。則師竟不接　陳正言。以計誘師。出山",
    "X82n1571_039:0063b22": "住二靈。三十年間。居無長物。唯二虎侍其右。一日威",
    "X82n1571_039:0063b23": "於人。以偈遣之　宋徽宗宣和乙巳四月十二日。趺",
    "X82n1571_039:0063b24": "坐而逝。正言。狀師行實。及示疾。異跡甚詳。仍塑其像。",
    "X82n1571_039:0063c01": "二虎侍之。至今存焉。",
    "X82n1571_039:0063c02": "廬州西天王興化可都禪師上堂。真源湛寂。了無生",
    "X82n1571_039:0063c03": "滅。設使千聖出來。亦乃難尋縫罅。興雲吐霧。普徧河",
    "X82n1571_039:0063c04": "沙。縱橫有準。妙應無疑。把定放行。卷舒自得。起人天",
    "X82n1571_039:0063c05": "眼目。擴佛祖心源。諸法見前。更無欠少。所謂人人具",
    "X82n1571_039:0063c06": "足。個個圓成。不用纖毫心力。自然壁立千仞。喝一喝。",
    "X82n1571_039:0063c07": "長沙道吾楚方禪師上堂僧問。前道吾云。生也不道。",
    "X82n1571_039:0063c08": "死也不道。和尚今日為什麼却道。師曰。言不容鍼。私",
    "X82n1571_039:0063c09": "通車馬。曰真個泐潭無異水。清風宛爾不同常。師曰。",
    "X82n1571_039:0063c10": "伶俐衲僧。點一知二。乃曰。諸人十二時中。莫錯用心",
    "X82n1571_039:0063c11": "好。頭上是天。脚下是地。朝明夕晦。水綠山青。物像分",
    "X82n1571_039:0063c12": "明。亘古亘今。便恁麼承當去。早是無事生事。那更言",
    "X82n1571_039:0063c13": "中求元。句裏尋妙。正是埋沒自己。大眾。不如歸堂喫",
    "X82n1571_039:0063c14": "茶去。",
    "X82n1571_039:0063c15": "福州雪峰有需禪師莆田陳氏子。得法後。隱何巖南",
    "X82n1571_039:0063c16": "湖。懇田自食。郡使陳覺民。延至鼓山。繼住雪峰。後別",
    "X82n1571_039:0063c17": "眾。結庵石門。作歌見志。其詞典雅。有披雲入草不辭",
    "X82n1571_039:0063c18": "勞。逢人打破修行窟之句。傳誦亦廣。初陳聘君易在",
    "X82n1571_039:0063c19": "京師。謁乾時。問及鄉里尊宿。何人可親。乾曰。子歸見",
    "X82n1571_039:0063c20": "需足矣。於是。歸與師偕隱石門。",
    "X82n1571_039:0063c21": "開先瑛禪師法嗣",
    "X82n1571_039:0063c22": "紹興府慈氏瑞仙禪師本郡人。年二十去家。以試經",
    "X82n1571_039:0063c23": "披削。習毗尼。因覩戒性如虗空。持者為迷倒。師謂。戒",
    "X82n1571_039:0063c24": "者束身之法也。何自縛乎。遂探台教。閱諸法不自生。",
    "X82n1571_039:0064a01": "亦不從他生。不共不無因。是故說無生。疑曰。又不自",
    "X82n1571_039:0064a02": "他。不共不無因。生畢竟從何而生。即省曰。因緣所生。",
    "X82n1571_039:0064a03": "空假三觀。抑揚性海。心佛眾生。名異體同。十境十乘。",
    "X82n1571_039:0064a04": "轉識成智。不思議境。智照方明。非言詮所及。棄謁諸",
    "X82n1571_039:0064a05": "方。後至投子鑑。問鄉里甚處。師曰。兩浙東越。鑑曰。東",
    "X82n1571_039:0064a06": "越事作麼生。師曰。秦望峰高。鑑湖水濶。鑑曰。秦望峰。",
    "X82n1571_039:0064a07": "與你自己。是同是別。師曰。西天梵語。此土唐言。鑑曰。",
    "X82n1571_039:0064a08": "此猶是叢林祇對。畢竟是同是別。師便喝。鑑便打。師",
    "X82n1571_039:0064a09": "曰。恩大難酬。便禮拜。後歸里。開法慈氏　室中嘗問",
    "X82n1571_039:0064a10": "僧。三個槖馳兩隻脚。日行萬里趂不著。而今收在玉",
    "X82n1571_039:0064a11": "泉山。不許時人亂斟酌。諸人向甚麼處。與仙上座相",
    "X82n1571_039:0064a12": "見。",
    "X82n1571_039:0064a13": "潭州大溈海評禪師幼與小南。同師受學。將出游。同",
    "X82n1571_039:0064a14": "住僧。夢二大黑蛇。各一角長數丈。遶院三匝。騰躍而",
    "X82n1571_039:0064a15": "去。黎明師行。夢者曰。此二人。必法門龍象也。住後上",
    "X82n1571_039:0064a16": "堂。燈籠上作舞。露柱裏藏身。深沙神惡發。崑崙奴生",
    "X82n1571_039:0064a17": "嗔。喝一喝曰。一句合頭語。萬劫墮迷津。",
    "X82n1571_039:0064a18": "圓通僊禪師法嗣",
    "X82n1571_039:0064a19": "溫州淨光佛日了威禪師僧問。如何是祖師西來意。",
    "X82n1571_039:0064a20": "師曰。一宿二宿程。千山萬山月。曰意旨如何。師曰。朝",
    "X82n1571_039:0064a21": "看東南。暮看西北。曰向上更有事也無。師曰。人心難",
    "X82n1571_039:0064a22": "滿。溪壑易填　問時節因緣即不問。惠超佛話事如",
    "X82n1571_039:0064a23": "何。師曰。波斯彎弓面轉黑。曰意旨如何。師曰。穿過髑",
    "X82n1571_039:0064a24": "髏笑未休。曰學人好好借問。師曰。黃泉無邸店。今夜",
    "X82n1571_039:0064b01": "宿誰家。",
    "X82n1571_039:0064b02": "金華武義明招文慧禪師上堂。便與麼散去。早是落",
    "X82n1571_039:0064b03": "七落八。俯為初機。不免重重話會。今朝五月五。為汝",
    "X82n1571_039:0064b04": "諸人。舉個父母未生底句。光明烜赫耀乾坤。且是無",
    "X82n1571_039:0064b05": "今亦無古。三世諸佛強詮量。六代祖師徒指注。殿上",
    "X82n1571_039:0064b06": "迦葉謾擎拳。門外金剛肩卓竪。遂拊掌。呵呵大笑曰。",
    "X82n1571_039:0064b07": "笑個甚麼笑。燈籠入露柱。",
    "X82n1571_039:0064b08": "象田卿禪師法嗣",
    "X82n1571_039:0064b09": "慶元府雪竇持禪師郡之盧氏子。僧問。中秋不見月",
    "X82n1571_039:0064b10": "時如何。師曰。更待夜深看。曰忽若黑雲未散。又且如",
    "X82n1571_039:0064b11": "何。師曰。爭怪得老僧　上堂。悟心容易息心難。息得",
    "X82n1571_039:0064b12": "心源到處閑。斗轉星移天欲曉。白雲依舊覆青山。",
    "X82n1571_039:0064b13": "紹興府石佛益禪師上堂。一葉落天下秋。一塵起大",
    "X82n1571_039:0064b14": "地收。一法透萬法周。且道。透那一法。遂喝曰。切忌錯",
    "X82n1571_039:0064b15": "認驢鞍橋作阿爺下頷。便下座。",
    "X82n1571_039:0064b16": "褒親瑞禪師法嗣",
    "X82n1571_039:0064b17": "安州應城壽寧道完禪師僧問。雲從龍。風從虎。未審",
    "X82n1571_039:0064b18": "和尚從個甚麼。師曰。一字空中畫。曰得恁麼奇特。師",
    "X82n1571_039:0064b19": "曰。千手大悲提不起　問十方國土中。唯有一乘法。",
    "X82n1571_039:0064b20": "如何是一乘法。師曰。斗量不盡。曰恁麼則動容揚古",
    "X82n1571_039:0064b21": "路。不墮悄然機。師曰。作麼生是悄然機。僧舉頭看。師",
    "X82n1571_039:0064b22": "舉起拂子。僧喝一喝。師曰。大好悄然　上堂。古人見",
    "X82n1571_039:0064b23": "此月。今人見此月。此月鎮常存。古今人還別。若人心",
    "X82n1571_039:0064b24": "似月。碧潭光皎潔。決定是心源。此說更無說。咄　上",
    "X82n1571_039:0064c01": "堂。諸禪德。三冬告盡。臘月將臨三十夜。作麼生抵準。",
    "X82n1571_039:0064c02": "良久曰。衣穿瘦骨露屋破看星眠。",
    "X82n1571_039:0064c04": "五燈全書卷第三十九"
}