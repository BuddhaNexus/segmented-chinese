{
    "T31n1585_001:0001a02": "No. 1585 [cf. Nos. 1586, 1587]",
    "T31n1585_001:0001a03": "成唯識論卷第一",
    "T31n1585_001:0001a05": "護法等菩薩造",
    "T31n1585_001:0001a06": "三藏法師玄奘奉　詔譯",
    "T31n1585_001:0001a07": "稽首唯識性，滿分清淨者。我今釋彼說，利",
    "T31n1585_001:0001a08": "樂諸有情。今造此論，為於二空有迷謬者",
    "T31n1585_001:0001a09": "生正解故。生解為斷二重障故，由我法",
    "T31n1585_001:0001a10": "執二障具生，若證二空彼障隨斷。斷障為",
    "T31n1585_001:0001a11": "得二勝果故，由斷續生煩惱障故證真",
    "T31n1585_001:0001a12": "解脫，由斷礙解所知障故得大菩提。又為",
    "T31n1585_001:0001a13": "開示謬執我法迷唯識者，令達二空，於",
    "T31n1585_001:0001a14": "唯識理如實知故。復有迷謬唯識理者，或",
    "T31n1585_001:0001a15": "執外境如識非無、或執內識如境非有、或",
    "T31n1585_001:0001a16": "執諸識用別體同、或執離心無別心所，為",
    "T31n1585_001:0001a17": "遮此等種種異執，令於唯識深妙理中得",
    "T31n1585_001:0001a18": "如實解，故作斯論。若唯有識，云何世間及",
    "T31n1585_001:0001a19": "諸聖教說有我法？頌曰：",
    "T31n1585_001:0001a20": "１由假說我法，　　有種種相轉，",
    "T31n1585_001:0001a21": "彼依識所變，　　此能變唯三，",
    "T31n1585_001:0001a22": "２謂異熟思量，　　及了別境識。",
    "T31n1585_001:0001a23": "論曰：世間聖教說有我法，但由假立，非實",
    "T31n1585_001:0001a24": "有性。我謂主宰，法謂軌持，彼二俱有種種相",
    "T31n1585_001:0001a25": "轉。我種種相，謂有情命者等、預流一來等。法",
    "T31n1585_001:0001a26": "種種相，謂實德業等、蘊處界等。轉謂隨緣施",
    "T31n1585_001:0001a27": "設有異。如是諸相若由假說，依何得成？彼",
    "T31n1585_001:0001a28": "相皆依識所轉變而假施設。識謂了別，此中",
    "T31n1585_001:0001a29": "識言亦攝心所，定相應故。變謂識體轉似二",
    "T31n1585_001:0001b01": "分，相、見俱依自證起故。依斯二分施設我",
    "T31n1585_001:0001b02": "法，彼二離此無所依故。或復內識轉似外",
    "T31n1585_001:0001b03": "境，我法分別熏習力故，諸識生時變似我法，",
    "T31n1585_001:0001b04": "此我法相雖在內識，而由分別似外境現。",
    "T31n1585_001:0001b05": "諸有情類無始時來，緣此執為實我實法，如",
    "T31n1585_001:0001b06": "患夢者患夢力故，心似種種外境相現，緣此",
    "T31n1585_001:0001b07": "執為實有外境。愚夫所計實我實法都無所",
    "T31n1585_001:0001b08": "有，但隨妄情而施設故，說之為假。內識所",
    "T31n1585_001:0001b09": "變似我似法，雖有而非實我法性，然似彼",
    "T31n1585_001:0001b10": "現故說為假。外境隨情而施設故，非有如",
    "T31n1585_001:0001b11": "識；內識必依因緣生故，非無如境，由此便",
    "T31n1585_001:0001b12": "遮增減二執。境依內識而假立故，唯世俗",
    "T31n1585_001:0001b13": "有；識是假境所依事故，亦勝義有。",
    "T31n1585_001:0001b14": "云何應知實無外境唯有內識似外境",
    "T31n1585_001:0001b15": "生？實我實法不可得故。如何實我不可得",
    "T31n1585_001:0001b16": "耶？諸所執我略有三種：一者執我體常周遍",
    "T31n1585_001:0001b17": "量同虛空，隨處造業受苦樂故。二者執我",
    "T31n1585_001:0001b18": "其體雖常而量不定，隨身大小有卷舒故。",
    "T31n1585_001:0001b19": "三者執我體常至細如一極微，潛轉身中",
    "T31n1585_001:0001b20": "作事業故。初且非理。所以者何？執我常遍",
    "T31n1585_001:0001b21": "量同虛空，應不隨身受苦樂等。又常遍故",
    "T31n1585_001:0001b22": "應無動轉，如何隨身能造諸業？",
    "T31n1585_001:0001b23": "又所執我，一切有情為同為異？若言同者，一",
    "T31n1585_001:0001b24": "作業時一切應作，一受果時一切應受，一",
    "T31n1585_001:0001b25": "得解脫時一切應解脫，便成大過。若言異",
    "T31n1585_001:0001b26": "者，諸有情我更相遍故，體應相雜。又一作業",
    "T31n1585_001:0001b27": "一受果時，與一切我處無別故，應名一切",
    "T31n1585_001:0001b28": "所作所受。若謂作受各有所屬無斯過者，",
    "T31n1585_001:0001b29": "理亦不然，業果及身與諸我合，屬此非彼",
    "T31n1585_001:0001c01": "不應理故。一解脫時一切應解脫，所修證",
    "T31n1585_001:0001c02": "法一切我合故。中亦非理。所以者何？我體常",
    "T31n1585_001:0001c03": "住，不應隨身而有舒卷。既有舒卷，如槖籥",
    "T31n1585_001:0001c04": "風，應非常住。",
    "T31n1585_001:0001c05": "又我隨身應可分析，如何可執我體一耶？",
    "T31n1585_001:0001c06": "故彼所言如童竪戲。後亦非理。所以者何？",
    "T31n1585_001:0001c07": "我量至小如一極微，如何能令大身遍動？若",
    "T31n1585_001:0001c08": "謂雖小而速巡身如旋火輪似遍動者，則",
    "T31n1585_001:0001c09": "所執我非一非常，諸有往來非常一故。又",
    "T31n1585_001:0001c10": "所執我復有三種：一者即蘊、二者離蘊、三者",
    "T31n1585_001:0001c11": "與蘊非即非離。初即蘊我，理且不然，我應",
    "T31n1585_001:0001c12": "如蘊非常一故。又內諸色定非實我，如外",
    "T31n1585_001:0001c13": "諸色有質礙故。心心所法亦非實我，不恒",
    "T31n1585_001:0001c14": "相續待眾緣故。餘行餘色亦非實我，如虛",
    "T31n1585_001:0001c15": "空等非覺性故。中離蘊我，理亦不然，應如",
    "T31n1585_001:0001c16": "虛空無作受故。後俱非我，理亦不然，許依",
    "T31n1585_001:0001c17": "蘊立非即離蘊，應如瓶等非實我故。又",
    "T31n1585_001:0001c18": "既不可說有為無為，亦應不可說是我非",
    "T31n1585_001:0001c19": "我，故彼所執實我不成。",
    "T31n1585_001:0001c20": "又諸所執實有我體，為有思慮、為無思慮？",
    "T31n1585_001:0001c21": "若有思慮，應是無常，非一切時有思慮故。",
    "T31n1585_001:0001c22": "若無思慮，應如虛空，不能作業亦不受",
    "T31n1585_001:0001c23": "果。故所執我，理俱不成。",
    "T31n1585_001:0001c24": "又諸所執實有我體，為有作用、為無作用？",
    "T31n1585_001:0001c25": "若有作用，如手足等，應是無常。若無作用，",
    "T31n1585_001:0001c26": "如兔角等，應非實我。故所執我，二俱不",
    "T31n1585_001:0001c27": "成。",
    "T31n1585_001:0001c28": "又諸所執實有我體，為是我見所緣境不？若",
    "T31n1585_001:0001c29": "非我見所緣境者，汝等云何知實有我？若",
    "T31n1585_001:0002a01": "是我見所緣境者，應有我見非顛倒攝，如",
    "T31n1585_001:0002a02": "實知故。若爾，如何執有我者所信至教皆",
    "T31n1585_001:0002a03": "毀我見、稱讚無我，言無我見能證涅槃，執",
    "T31n1585_001:0002a04": "著我見沈淪生死？豈有邪見能證涅槃，正",
    "T31n1585_001:0002a05": "見翻令沈淪生死？",
    "T31n1585_001:0002a06": "又諸我見不緣實我，有所緣故，如緣餘心。",
    "T31n1585_001:0002a07": "我見所緣定非實我，是所緣故，如所餘法。是",
    "T31n1585_001:0002a08": "故我見不緣實我，但緣內識變現諸蘊，隨",
    "T31n1585_001:0002a09": "自妄情種種計度。然諸我執略有二種：一者",
    "T31n1585_001:0002a10": "俱生、二者分別。俱生我執，無始時來虛妄熏",
    "T31n1585_001:0002a11": "習內因力故恒與身俱，不待邪教及邪分",
    "T31n1585_001:0002a12": "別任運而轉，故名俱生。此復二種：一常相",
    "T31n1585_001:0002a13": "續在第七識，緣第八識起自心相執為實",
    "T31n1585_001:0002a14": "我。二有間斷，在第六識，緣識所變五取蘊",
    "T31n1585_001:0002a15": "相，或總或別起自心相執為實我。此二我",
    "T31n1585_001:0002a16": "執細故難斷，後修道中數數修習勝生空",
    "T31n1585_001:0002a17": "觀方能除滅。分別我執亦由現在外緣力故",
    "T31n1585_001:0002a18": "非與身俱，要待邪教及邪分別然後方",
    "T31n1585_001:0002a19": "起，故名分別，唯在第六意識中有。此亦二",
    "T31n1585_001:0002a20": "種：一緣邪教所說蘊相，起自心相分別計",
    "T31n1585_001:0002a21": "度執為實我。二緣邪教所說我相，起自心",
    "T31n1585_001:0002a22": "相分別計度執為實我。此二我執麁故易",
    "T31n1585_001:0002a23": "斷。初見道時，觀一切法生空真如即能除",
    "T31n1585_001:0002a24": "滅。如是所說一切我執，自心外蘊或有或無，",
    "T31n1585_001:0002a25": "自心內蘊一切皆有，是故我執皆緣無常五",
    "T31n1585_001:0002a26": "取蘊相妄執為我。然諸蘊相從緣生故是如",
    "T31n1585_001:0002a27": "幻有，妄所執我橫計度故決定非有。故契經",
    "T31n1585_001:0002a28": "說：苾芻當知，世間沙門婆羅門等所有我見，",
    "T31n1585_001:0002a29": "一切皆緣五取蘊起。實我若無，云何得有",
    "T31n1585_001:0002b01": "憶識誦習恩怨等事？所執實我既常無變，後",
    "T31n1585_001:0002b02": "應如前是事非有，前應如後是事非無，",
    "T31n1585_001:0002b03": "以後與前體無別故。若謂我用前後變易",
    "T31n1585_001:0002b04": "非我體者，理亦不然，用不離體應常有",
    "T31n1585_001:0002b05": "故，體不離用應非常故。然諸有情各有本",
    "T31n1585_001:0002b06": "識，一類相續任持種子，與一切法更互為",
    "T31n1585_001:0002b07": "因，熏習力故，得有如是憶識等事。故所設",
    "T31n1585_001:0002b08": "難，於汝有失，非於我宗。若無實我，誰能造",
    "T31n1585_001:0002b09": "業、誰受果耶？所執實我既無變易，猶如虛",
    "T31n1585_001:0002b10": "空，如何可能造業受果？若有變易，應是無",
    "T31n1585_001:0002b11": "常。然諸有情心心所法，因緣力故相續無斷，",
    "T31n1585_001:0002b12": "造業受果，於理無違。",
    "T31n1585_001:0002b13": "我若實無，誰於生死輪迴諸趣？誰復厭苦",
    "T31n1585_001:0002b14": "求趣涅槃？所執實我既無生滅，如何可說",
    "T31n1585_001:0002b15": "生死輪迴？常如虛空，非苦所惱，何為厭",
    "T31n1585_001:0002b16": "捨求趣涅槃？故彼所言，常為自害。然有情",
    "T31n1585_001:0002b17": "類身心相續，煩惱業力輪迴諸趣，厭患苦故",
    "T31n1585_001:0002b18": "求趣涅槃。由此故知定無實我。但有諸識",
    "T31n1585_001:0002b19": "無始時來前滅後生因果相續，由妄熏習",
    "T31n1585_001:0002b20": "似我相現，愚者於中妄執為我。",
    "T31n1585_001:0002b21": "如何識外實有諸法不可得耶？外道餘乘所",
    "T31n1585_001:0002b22": "執外法，理非有故。外道所執云何非有？且",
    "T31n1585_001:0002b23": "數論者執我是思，受用薩埵、刺闍、答摩所成",
    "T31n1585_001:0002b24": "大等二十三法。然大等法三事合成，是實非",
    "T31n1585_001:0002b25": "假，現量所得。彼執非理。所以者何？大等諸",
    "T31n1585_001:0002b26": "法多事成故，如軍林等，應假非實，如何可",
    "T31n1585_001:0002b27": "說現量得耶？",
    "T31n1585_001:0002b28": "又大等法若是實有，應如本事非三合成。",
    "T31n1585_001:0002b29": "薩埵等三即大等故，應如大等亦三合成。",
    "T31n1585_001:0002c01": "轉變非常，為例亦爾。又三本事各多功能，體",
    "T31n1585_001:0002c02": "亦應多。能體一故，三體既遍，一處變時餘亦",
    "T31n1585_001:0002c03": "應爾，體無別故。許此三事體相各別，如何",
    "T31n1585_001:0002c04": "和合共成一相？不應合時變為一相，與未",
    "T31n1585_001:0002c05": "合時體無別故。若謂三事體異相同，便違",
    "T31n1585_001:0002c06": "己宗體相是一。體應如相冥然是一，相應",
    "T31n1585_001:0002c07": "如體顯然有三，故不應言三合成一。又三",
    "T31n1585_001:0002c08": "是別，大等是總，總別一故，應非一三。此三變",
    "T31n1585_001:0002c09": "時若不和合成一相者，應如未變，如何現",
    "T31n1585_001:0002c10": "見是一色等？若三和合成一相者，應失本",
    "T31n1585_001:0002c11": "別相，體亦應隨失。不可說三各有二相，一",
    "T31n1585_001:0002c12": "總二別；總即別故，總亦應三，如何見一？若謂",
    "T31n1585_001:0002c13": "三體各有三相，和雜難知故見一者。既有",
    "T31n1585_001:0002c14": "三相，寧見為一？復如何知三事有異？若彼",
    "T31n1585_001:0002c15": "一一皆具三相，應一一事能成色等，何所",
    "T31n1585_001:0002c16": "𨵗少待三和合？體亦應各三，以體即相",
    "T31n1585_001:0002c17": "故。又大等法皆三合成，展轉相望應無差別，",
    "T31n1585_001:0002c18": "是則因果唯量諸大，諸根差別皆不得成。",
    "T31n1585_001:0002c19": "若爾，一根應得一切境，或應一境一切根所",
    "T31n1585_001:0002c20": "得。世間現見情與非情、淨穢等物，現比量等",
    "T31n1585_001:0002c21": "皆應無異，便為大失。故彼所執實法不成，",
    "T31n1585_001:0002c22": "但是妄情計度為有。勝論所執實等句義多",
    "T31n1585_001:0002c23": "實有性，現量所得。彼執非理。所以者何？諸",
    "T31n1585_001:0002c24": "句義中且常住者，若能生果，應是無常，有",
    "T31n1585_001:0002c25": "作用故，如所生果。若不生果，應非離識實",
    "T31n1585_001:0002c26": "有自性，如兔角等。諸無常者，若有質礙便",
    "T31n1585_001:0002c27": "有方分，應可分析，如軍林等，非實有性。若",
    "T31n1585_001:0002c28": "無質礙，如心心所，應非離此有實自性。",
    "T31n1585_001:0002c29": "又彼所執地水火風，應非有礙，實句義攝，",
    "T31n1585_001:0003a01": "身根所觸故。如堅濕煖動，即彼所執堅濕煖",
    "T31n1585_001:0003a02": "等，應非無礙德句義攝，身根所觸故，如地",
    "T31n1585_001:0003a03": "水火風。地水火三對青色等，俱眼所見。准",
    "T31n1585_001:0003a04": "此應責，故知無實地水火風與堅濕等各",
    "T31n1585_001:0003a05": "別有性，亦非眼見實地水火。",
    "T31n1585_001:0003a06": "又彼所執實句義中有礙常者，皆有礙故，",
    "T31n1585_001:0003a07": "如麁地等，應是無常。諸句義中色根所取",
    "T31n1585_001:0003a08": "無質礙法，應皆有礙，許色根取故，如地水",
    "T31n1585_001:0003a09": "火風。",
    "T31n1585_001:0003a10": "又彼所執非實德等，應非離識有別自性，",
    "T31n1585_001:0003a11": "非實攝故，如石女兒。非有實等，應非離識",
    "T31n1585_001:0003a12": "有別自性，非有攝故，如空花等。彼所執有，",
    "T31n1585_001:0003a13": "應離實等無別自性，許非無故，如實德",
    "T31n1585_001:0003a14": "等。若離實等，應非有性，許異實等故，如",
    "T31n1585_001:0003a15": "畢竟無等。如有非無，無別有性，如何實等",
    "T31n1585_001:0003a16": "有別有性？若離有法有別有性，應離無",
    "T31n1585_001:0003a17": "法有別無性。彼既不然，此云何爾？故彼有",
    "T31n1585_001:0003a18": "性，唯妄計度。又彼所執實德業性，異實德業，",
    "T31n1585_001:0003a19": "理定不然。勿此亦非實德業性，異實等故，",
    "T31n1585_001:0003a20": "如德業等。",
    "T31n1585_001:0003a21": "又應實等非實等攝，異實等性故，如德業",
    "T31n1585_001:0003a22": "實等。地等諸性對地等體更相徵詰，准此",
    "T31n1585_001:0003a23": "應知。如實性等無別實等性，實等亦應無",
    "T31n1585_001:0003a24": "別實性等。若離實等有實等性，應離非實",
    "T31n1585_001:0003a25": "等有非實等性。彼既不爾，此云何然？故同",
    "T31n1585_001:0003a26": "異性唯假施設。又彼所執和合句義定非實",
    "T31n1585_001:0003a27": "有，非有實等諸法攝故，如畢竟無。彼許實",
    "T31n1585_001:0003a28": "等現量所得，以理推徵尚非實有，況彼自許",
    "T31n1585_001:0003a29": "和合句義，非現量得而可實有。設執和合",
    "T31n1585_001:0003b01": "是現量境，由前理故亦非實有。然彼實等，",
    "T31n1585_001:0003b02": "非緣離識實有自體現量所得，許所知故，",
    "T31n1585_001:0003b03": "如龜毛等。又緣實智，非緣離識實句自體",
    "T31n1585_001:0003b04": "現量智攝，假合生故，如德智等。廣說乃至緣",
    "T31n1585_001:0003b05": "和合智，非緣離識和合自體現量智攝，假",
    "T31n1585_001:0003b06": "合生故，如實智等。故勝論者實等句義，亦是",
    "T31n1585_001:0003b07": "隨情妄所施設。有執有一大自在天，體實遍",
    "T31n1585_001:0003b08": "常能生諸法。彼執非理。所以者何？若法能",
    "T31n1585_001:0003b09": "生必非常故，諸非常者必不遍故，諸不遍",
    "T31n1585_001:0003b10": "者非真實故。體既常遍具諸功能，應一切",
    "T31n1585_001:0003b11": "處時頓生一切法。待欲或緣方能生者，違一",
    "T31n1585_001:0003b12": "因論。或欲及緣亦應頓起，因常有故。餘執",
    "T31n1585_001:0003b13": "有一大梵、時、方、本際、自然、虛空、我等常住",
    "T31n1585_001:0003b14": "實有，具諸功能生一切法，皆同此破。有餘",
    "T31n1585_001:0003b15": "偏執明論聲常，能為定量表詮諸法。有執",
    "T31n1585_001:0003b16": "一切聲皆是常，待緣顯發方有詮表。彼俱非",
    "T31n1585_001:0003b17": "理。所以者何？且明論聲許能詮故，應非常",
    "T31n1585_001:0003b18": "住，如所餘聲。餘聲亦應非常聲體，如瓶",
    "T31n1585_001:0003b19": "衣等待眾緣故。有外道執，地水火風極微",
    "T31n1585_001:0003b20": "實常，能生麁色。所生麁色不越因量，雖是",
    "T31n1585_001:0003b21": "無常而體實有。彼亦非理。所以者何？所執",
    "T31n1585_001:0003b22": "極微若有方分，如蟻行等，體應非實。若無",
    "T31n1585_001:0003b23": "方分，如心心所，應不共聚生麁果色。既能",
    "T31n1585_001:0003b24": "生果，如彼所生，如何可說極微常住？",
    "T31n1585_001:0003b25": "又所生果不越因量，應如極微不名麁",
    "T31n1585_001:0003b26": "色，則此果色應非眼等色根所取，便違自",
    "T31n1585_001:0003b27": "執。若謂果色量德合故，非麁似麁，色根能",
    "T31n1585_001:0003b28": "取。所執果色既同因量，應如極微無麁德",
    "T31n1585_001:0003b29": "合。或應極微亦麁德合，如麁果色，處無別",
    "T31n1585_001:0003c01": "故。若謂果色遍在自因，因非一故可名麁",
    "T31n1585_001:0003c02": "者，則此果色體應非一，如所在因，處各別",
    "T31n1585_001:0003c03": "故。既爾此果還不成麁，由此亦非色根所",
    "T31n1585_001:0003c04": "取。若果多分合故成麁，多因極微合應非",
    "T31n1585_001:0003c05": "細，足成根境，何用果為？既多分成，應非",
    "T31n1585_001:0003c06": "實有，則汝所執前後相違。",
    "T31n1585_001:0003c07": "又果與因俱有質礙，應不同處，如二極微。",
    "T31n1585_001:0003c08": "若謂果因體相受入，如沙受水、藥入鎔銅。",
    "T31n1585_001:0003c09": "誰許沙銅體受水藥？或應離變，非一非常。",
    "T31n1585_001:0003c10": "又麁色果體若是一，得一分時應得一切，",
    "T31n1585_001:0003c11": "彼此一故，彼應如此。",
    "T31n1585_001:0003c12": "不許違理、許便違事，故彼所執進退不成，",
    "T31n1585_001:0003c13": "但是隨情虛妄計度。然諸外道品類雖多，所",
    "T31n1585_001:0003c14": "執有法不過四種：一、執有法與有等性其",
    "T31n1585_001:0003c15": "體定一，如數論等。彼執非理。所以者何？勿",
    "T31n1585_001:0003c16": "一切法即有性故。皆如有性，體無差別，便",
    "T31n1585_001:0003c17": "違三德我等體異，亦違世間諸法差別。又若",
    "T31n1585_001:0003c18": "色等即色等性，色等應無青黃等異。二、執",
    "T31n1585_001:0003c19": "有法與有等性其體定異，如勝論等。彼執",
    "T31n1585_001:0003c20": "非理。所以者何？勿一切法非有性故。如已",
    "T31n1585_001:0003c21": "滅無，體不可得，便違實等自體非無，亦違",
    "T31n1585_001:0003c22": "世間現見有物。又若色等非色等性，應如",
    "T31n1585_001:0003c23": "聲等非眼等境。三、執有法與有等性亦一",
    "T31n1585_001:0003c24": "亦異，如無慚等。彼執非理。所以者何？一異",
    "T31n1585_001:0003c25": "同前一異過故，二相相違體應別故，一異",
    "T31n1585_001:0003c26": "體同俱不成故。勿一切法皆同一體，或應一",
    "T31n1585_001:0003c27": "異是假非實，而執為實，理定不成。四，執有",
    "T31n1585_001:0003c28": "法與有等性非一非異，如邪命等。彼執",
    "T31n1585_001:0003c29": "非理。所以者何？非一異執同異一故。非",
    "T31n1585_001:0004a01": "一異言，為遮為表？",
    "T31n1585_001:0004a02": "若唯是表，應不雙非。若但是遮，應無所執。",
    "T31n1585_001:0004a03": "亦遮亦表，應互相違。非表非遮，應成戲論。",
    "T31n1585_001:0004a04": "又非一異，違世共知有一異物，亦違自宗",
    "T31n1585_001:0004a05": "色等有法決定實有。是故彼言唯矯避過，諸",
    "T31n1585_001:0004a06": "有智者勿謬許之。",
    "T31n1585_001:0004a07": "餘乘所執離識實有色等諸法，如何非有？彼",
    "T31n1585_001:0004a08": "所執色、不相應行及諸無為，理非有故。且所",
    "T31n1585_001:0004a09": "執色總有二種：一者有對，極微所成；二者無",
    "T31n1585_001:0004a10": "對，非極微成。彼有對色定非實有，能成極微",
    "T31n1585_001:0004a11": "非實有故。謂諸極微若有質礙，應如瓶等，",
    "T31n1585_001:0004a12": "是假非實。若無質礙，應如非色，如何可集",
    "T31n1585_001:0004a13": "成瓶衣等？又諸極微若有方分，必可分析，",
    "T31n1585_001:0004a14": "便非實有。若無方分，則如非色，云何和合",
    "T31n1585_001:0004a15": "承光發影？日輪纔舉照柱等時，東西兩邊",
    "T31n1585_001:0004a16": "光影各現，承光發影處既不同，所執極微",
    "T31n1585_001:0004a17": "定有方分。又若見觸壁等物時，唯得此邊",
    "T31n1585_001:0004a18": "不得彼分，既和合物即諸極微，故此極微",
    "T31n1585_001:0004a19": "必有方分。",
    "T31n1585_001:0004a20": "又諸極微隨所住處必有上下四方差別，不",
    "T31n1585_001:0004a21": "爾便無共和集義，或相涉入，應不成麁，由",
    "T31n1585_001:0004a22": "此極微定有方分。執有對色即諸極微，若",
    "T31n1585_001:0004a23": "無方分，應無障隔，若爾便非障礙有對。是",
    "T31n1585_001:0004a24": "故汝等所執極微必有方分，有方分故便",
    "T31n1585_001:0004a25": "可分析，定非實有，故有對色實有不成。五",
    "T31n1585_001:0004a26": "識豈無所依緣色？",
    "T31n1585_001:0004a27": "雖非無色而是識變。謂識生時，內因緣力",
    "T31n1585_001:0004a28": "變似眼等色等相現，即以此相為所依緣。",
    "T31n1585_001:0004a29": "然眼等根非現量得，以能發識比知是有，",
    "T31n1585_001:0004b01": "此但功能非外所造。外有對色理既不成，故",
    "T31n1585_001:0004b02": "應但是內識變現。發眼等識名眼等根，此",
    "T31n1585_001:0004b03": "為所依生眼等識，此眼等識外所緣緣理",
    "T31n1585_001:0004b04": "非有故，決定應許自識所變為所緣緣，謂",
    "T31n1585_001:0004b05": "能引生似自識者，汝執彼是此所緣緣。非",
    "T31n1585_001:0004b06": "但能生，勿因緣等亦名此識所緣緣故。眼等",
    "T31n1585_001:0004b07": "五識了色等時，但緣和合似彼相故。非",
    "T31n1585_001:0004b08": "和合相異諸極微有實自體，分析彼時似",
    "T31n1585_001:0004b09": "彼相識定不生故。",
    "T31n1585_001:0004b10": "彼和合相既非實有，故不可說是五識緣，",
    "T31n1585_001:0004b11": "勿第二月等能生五識故。非諸極微共和合",
    "T31n1585_001:0004b12": "位可與五識各作所緣，此識上無極微相",
    "T31n1585_001:0004b13": "故。非諸極微有和合相，不和合時無此",
    "T31n1585_001:0004b14": "相故。非和合位與不合時，此諸極微體相",
    "T31n1585_001:0004b15": "有異，故和合位如不合時，色等極微非五",
    "T31n1585_001:0004b16": "識境。有執色等一一極微，不和集時非五識",
    "T31n1585_001:0004b17": "境，共和集位展轉相資，有麁相生為此識",
    "T31n1585_001:0004b18": "境，彼相實有，為此所緣。",
    "T31n1585_001:0004b19": "彼執不然，共和集位與未集時體相一故。瓶",
    "T31n1585_001:0004b20": "甌等物、極微等者，緣彼相識應無別故。共",
    "T31n1585_001:0004b21": "和集位一一極微，各各應捨微圓相故。非",
    "T31n1585_001:0004b22": "麁相識緣細相境，勿餘境識緣餘境故，一",
    "T31n1585_001:0004b23": "識應緣一切境故。許有極微尚致此失，",
    "T31n1585_001:0004b24": "況無識外真實極微。由此定知，自識所變",
    "T31n1585_001:0004b25": "似色等相為所緣緣，",
    "T31n1585_001:0004b26": "見託彼生帶彼相故。然識變時隨量大小",
    "T31n1585_001:0004b27": "頓現一相，非別變作眾多極微合成一物。",
    "T31n1585_001:0004b28": "為執麁色有實體者，佛說極微令其除",
    "T31n1585_001:0004b29": "析，非謂諸色實有極微。諸瑜伽師以假想",
    "T31n1585_001:0004c01": "慧，於麁色相漸次除析，至不可析假說極",
    "T31n1585_001:0004c02": "微。雖此極微猶有方分而不可析，若更析",
    "T31n1585_001:0004c03": "之便似空現不名為色，故說極微是色邊",
    "T31n1585_001:0004c04": "際。由此應知，諸有對色皆識變現，非極微",
    "T31n1585_001:0004c05": "成。餘無對色是此類故，亦非實有。或無對",
    "T31n1585_001:0004c06": "故，如心心所，定非實色。諸有對色現有色",
    "T31n1585_001:0004c07": "相，以理推究離識尚無，況無對色現無色",
    "T31n1585_001:0004c08": "相而可說為真實色法？表無表色，豈非實",
    "T31n1585_001:0004c09": "有？此非實有。所以者何？且身表色若是實",
    "T31n1585_001:0004c10": "有，以何為性？若言是形，便非實有，可分",
    "T31n1585_001:0004c11": "析故，長等極微不可得故。若言是動，亦非",
    "T31n1585_001:0004c12": "實有，纔生即滅，無動義故。有為法滅不待",
    "T31n1585_001:0004c13": "因故，滅若待因應非滅故。若言有色非顯",
    "T31n1585_001:0004c14": "非形，心所引生能動手等名身表業。理亦",
    "T31n1585_001:0004c15": "不然，此若是動，義如前破。若是動因，應即",
    "T31n1585_001:0004c16": "風界，風無表示不應名表。",
    "T31n1585_001:0004c17": "又觸不應通善惡性，非顯香味，類觸應",
    "T31n1585_001:0004c18": "知，故身表業定非實有。然心為因，令識所",
    "T31n1585_001:0004c19": "變手等色相生滅相續轉趣餘方，似有動",
    "T31n1585_001:0004c20": "作表示心故，假名身表。語表亦非實有聲",
    "T31n1585_001:0004c21": "性，一剎那聲無詮表故，多念相續便非實",
    "T31n1585_001:0004c22": "故，外有對色前已破故。然因心故，識變似聲",
    "T31n1585_001:0004c23": "生滅相續似有表示，假名語表，於理無違。",
    "T31n1585_001:0004c24": "表既實無，無表寧實？然依思願善惡分限，假",
    "T31n1585_001:0004c25": "立無表，理亦無違。謂此或依發勝身語善",
    "T31n1585_001:0004c26": "惡思種增長位立，或依定中止身語惡現",
    "T31n1585_001:0004c27": "行思立，故是假有。世尊經中說有三業，撥",
    "T31n1585_001:0004c28": "身語業豈不違經？不撥為無，但言非色。",
    "T31n1585_001:0004c29": "能動身思說名身業，能發語思說名語業，",
    "T31n1585_001:0005a01": "審決二思意相應故、作動意故，說名意業。",
    "T31n1585_001:0005a02": "起身語思有所造作，說名為業。是審決思",
    "T31n1585_001:0005a03": "所遊履故，通生苦樂異熟果故，亦名為道，",
    "T31n1585_001:0005a04": "故前七業道，亦思為自性。或身語表由思",
    "T31n1585_001:0005a05": "發故，假說為業。思所履故，說名業道。由此",
    "T31n1585_001:0005a06": "應知，實無外色，唯有內識變似色生。不相",
    "T31n1585_001:0005a07": "應行亦非實有。所以者何？得非得等，非如",
    "T31n1585_001:0005a08": "色心及諸心所體相可得，非異色心及諸",
    "T31n1585_001:0005a09": "心所作用可得，由此故知定非實有，但",
    "T31n1585_001:0005a10": "依色等分位假立。此定非異色心心所有",
    "T31n1585_001:0005a11": "實體用，如色心等，許蘊攝故。或心心所及",
    "T31n1585_001:0005a12": "色，無為所不攝故，如畢竟無，定非實有。或",
    "T31n1585_001:0005a13": "餘實法所不攝故，如餘假法非實有體。且",
    "T31n1585_001:0005a14": "彼如何知得非得異色心等有實體用？契",
    "T31n1585_001:0005a15": "經說故。如說如是補特伽羅成就善惡，聖",
    "T31n1585_001:0005a16": "者成就十無學法。又說異生不成就聖法，",
    "T31n1585_001:0005a17": "諸阿羅漢不成就煩惱。成不成言，顯得非",
    "T31n1585_001:0005a18": "得。經不說此異色心等有實體用，為證不",
    "T31n1585_001:0005a19": "成。亦說輪王成就七寶，豈即成就他身非",
    "T31n1585_001:0005a20": "情？若謂於寶有自在力，假說成就；於善惡",
    "T31n1585_001:0005a21": "法何不許然，而執實得？若謂七寶在現在",
    "T31n1585_001:0005a22": "故可假說成，寧知所成善惡等法離現在",
    "T31n1585_001:0005a23": "有？離現實法理非有故，現在必有善種等",
    "T31n1585_001:0005a24": "故。又得於法有何勝用？若言能起，應起無",
    "T31n1585_001:0005a25": "為，一切非情應永不起，未得已失應永不",
    "T31n1585_001:0005a26": "生。若俱生得為因起者，所執二生便為無",
    "T31n1585_001:0005a27": "用。又具善惡無記得者，善惡無記應頓現",
    "T31n1585_001:0005a28": "前，若待餘因得便無用。若得於法是不失",
    "T31n1585_001:0005a29": "因，有情由此成就彼故。諸可成法不離有",
    "T31n1585_001:0005b01": "情，若離有情實不可得，故得於法俱為無",
    "T31n1585_001:0005b02": "用。得實無故，非得亦無，然依有情可成諸法，",
    "T31n1585_001:0005b03": "分位假立三種成就：一種子成就、二自在成",
    "T31n1585_001:0005b04": "就、三現行成就。翻此假立不成就名。此類",
    "T31n1585_001:0005b05": "雖多，而於三界見所斷種未永害位，假立",
    "T31n1585_001:0005b06": "非得，名異生性，於諸聖法未成就故。復",
    "T31n1585_001:0005b07": "如何知異色心等有實同分？契經說故。如",
    "T31n1585_001:0005b08": "契經說，此天同分、此人同分，乃至廣說。此經",
    "T31n1585_001:0005b09": "不說異色心等有實同分，為證不成。若",
    "T31n1585_001:0005b10": "同智言因斯起故知實有者，則草木等應",
    "T31n1585_001:0005b11": "有同分。又於同分起同智言，同分復應有",
    "T31n1585_001:0005b12": "別同分。彼既不爾，此云何然？若謂為因起",
    "T31n1585_001:0005b13": "同事欲知實有者，理亦不然，宿習為因起",
    "T31n1585_001:0005b14": "同事欲，何要別執有實同分？然依有情身",
    "T31n1585_001:0005b15": "心相似分位差別，假立同分。復如何知異",
    "T31n1585_001:0005b16": "色心等有實命根？契經說故。如契經說，壽、",
    "T31n1585_001:0005b17": "煖、識三，應知命根說名為壽。此經不說異",
    "T31n1585_001:0005b18": "色心等有實壽體，為證不成。",
    "T31n1585_001:0005b19": "又先已成色不離識，應此離識無別命",
    "T31n1585_001:0005b20": "根。又若命根異識實有，應如受等非實命",
    "T31n1585_001:0005b21": "根。若爾如何經說三法？義別說三，如四正",
    "T31n1585_001:0005b22": "斷。住無心位，壽、煖應無。豈不經說識不離",
    "T31n1585_001:0005b23": "身？既爾如何名無心位？彼滅轉識，非阿賴",
    "T31n1585_001:0005b24": "耶有此識因，後當廣說。此識足為界趣",
    "T31n1585_001:0005b25": "生體，是遍恒續異熟果故，無勞別執有實",
    "T31n1585_001:0005b26": "命根。然依親生此識種子，由業所引功能",
    "T31n1585_001:0005b27": "差別住時決定，假立命根。復如何知二無心",
    "T31n1585_001:0005b28": "定、無想異熟異色心等有實自性？若無實",
    "T31n1585_001:0005b29": "性，應不能遮心心所法令不現起。若無",
    "T31n1585_001:0005c01": "心位有別實法異色心等能遮於心名無",
    "T31n1585_001:0005c02": "心定，應無色時有別實法異色心等能礙",
    "T31n1585_001:0005c03": "於色名無色定。彼既不爾，此云何然？又遮",
    "T31n1585_001:0005c04": "礙心何須實法？如堤塘等假亦能遮。謂修",
    "T31n1585_001:0005c05": "定時，於定加行厭患麁動心心所故，發勝",
    "T31n1585_001:0005c06": "期願遮心心所，令心心所漸細漸微。微微",
    "T31n1585_001:0005c07": "心時熏異熟識成極增上厭心等種，由此",
    "T31n1585_001:0005c08": "損伏心等種故，麁動心等暫不現行，依此",
    "T31n1585_001:0005c09": "分位假立二定，此種善故定亦名善。無想",
    "T31n1585_001:0005c10": "定前求無想果，故所熏成種，招彼異熟識。",
    "T31n1585_001:0005c11": "依定麁動想等不行，於此分位假立無",
    "T31n1585_001:0005c12": "想。依異熟立，得異熟名。故此三法亦非實",
    "T31n1585_001:0005c13": "有。",
    "T31n1585_001:0005c14": "成唯識論卷第一"
}