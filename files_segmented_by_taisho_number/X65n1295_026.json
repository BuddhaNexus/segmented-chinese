{
    "X65n1295_026:0634b01": "禪宗頌古聯珠通集卷第二十六",
    "X65n1295_026:0634b02": "宋池州報恩光孝禪寺沙門法應　集",
    "X65n1295_026:0634b03": "元紹興天衣萬壽禪寺沙門普會續集",
    "X65n1295_026:0634b04": "　　祖師機緣",
    "X65n1295_026:0634b05": "六祖下第五世之餘(南嶽下後第四世之餘)",
    "X65n1295_026:0634b06": "【增收】京兆府米和尚(亦曰米大師又曰米胡嗣溈山)問僧。近離甚處。",
    "X65n1295_026:0634b07": "僧曰藥山。師曰。藥山老子近日如何。曰大似一",
    "X65n1295_026:0634b08": "片頑石。師曰。得漝麼鄭重。曰也無你提掇處。師",
    "X65n1295_026:0634b09": "曰。非但藥山。米胡也漝麼。僧近前顧視而立。師",
    "X65n1295_026:0634b10": "曰看看。頑石動也。其僧便出。　頌曰。",
    "X65n1295_026:0634b11": "米胡好片頑石。多少遊人不識。及乎衲僧一見。不免",
    "X65n1295_026:0634b12": "將南作北。(大溈哲)。",
    "X65n1295_026:0634b13": "【增收】米胡令僧去問仰山曰。今時人還假悟也無。仰",
    "X65n1295_026:0634b14": "曰。悟即不無。爭奈落在第二頭。師深肯之。　頌",
    "X65n1295_026:0634b15": "曰。",
    "X65n1295_026:0634b16": "碧岫峯頭借問人。指山窮處未安身。雖然免得重行",
    "X65n1295_026:0634b17": "令。爭似靈苗不犯春。(投子青)。",
    "X65n1295_026:0634b18": "第二頭邊破悟迷。快須撥寺捨筌[(ㄇ@(企止))/弟]。成兮未盡成駢",
    "X65n1295_026:0634b19": "拇。智者難知覺噬嚌。兔老氷盤秋露泣。烏寒玉樹晚",
    "X65n1295_026:0634b20": "風凄。時來大仰辨真假。痕玷渾無貴玉圭。(天童覺)。",
    "X65n1295_026:0634b21": "悟人千個道無憂。肎信遭他第二頭。寂寞山花寒食",
    "X65n1295_026:0634b22": "後。夕陽西去水東流。(龍門遠)。",
    "X65n1295_026:0634b23": "【增收】襄州王敬初常侍。(見溈山)視事次。米和尚至。公",
    "X65n1295_026:0634b24": "乃舉筆示之。米曰。還判得虗空否。公擲筆入宅。",
    "X65n1295_026:0634c01": "更不復出。米致疑。明日憑鼓山供養主。入探其",
    "X65n1295_026:0634c02": "意。米亦隨至。潛在屏蔽間偵(恥慶切)伺。供養主纔",
    "X65n1295_026:0634c03": "坐問曰。昨日米和尚有甚麼言句。便不相見。公",
    "X65n1295_026:0634c04": "曰。師子齩人。韓獹逐磈。米聞此語。即省前謬。遽",
    "X65n1295_026:0634c05": "出朗笑曰。我會也我會也。公曰。會即不無。你試",
    "X65n1295_026:0634c06": "道看。米曰。請常侍舉。公竪起隻筯。米曰。這野狐",
    "X65n1295_026:0634c07": "精。公曰。這漢徹也。　頌曰。",
    "X65n1295_026:0634c08": "賓主機先有路通。筆端不是判虗空。筯頭再運回天",
    "X65n1295_026:0634c09": "力。千聖齊教立下風。(癡絕冲)。",
    "X65n1295_026:0634c10": "常侍舉筆。萬事皆吉。直下承當。急急如律。米胡參官。",
    "X65n1295_026:0634c11": "忘前失後。且告貴人為我相救。(癡禪妙)。",
    "X65n1295_026:0634c12": "機輪活脫走珠盤。妙處都盧在筆端。竪起依然還放",
    "X65n1295_026:0634c13": "下。靈鋒寶劍倚天寒。(偃溪聞)。",
    "X65n1295_026:0634c14": "【增收】王常侍與臨濟至僧堂。乃問。這一堂僧。還看經",
    "X65n1295_026:0634c15": "也無。濟云。不看經。公曰。還習禪也無。濟云。不習",
    "X65n1295_026:0634c16": "禪。公曰。經又不看。禪又不習。究竟作什麼。濟云。",
    "X65n1295_026:0634c17": "總教成佛作祖去。公曰。金屑雖貴落眼成翳。又",
    "X65n1295_026:0634c18": "作麼生。濟曰。我將謂你是箇俗漢。　頌曰。",
    "X65n1295_026:0634c19": "世出世間希有事。顯露須憑過量人。只將補[六/衣]調羮",
    "X65n1295_026:0634c20": "手。撥轉如來正法輪。(徑山杲)。",
    "X65n1295_026:0634c21": "一著高一著。一步闊一步。明眼人前猶涉露布。鳳棲",
    "X65n1295_026:0634c22": "不在梧桐樹。(松源岳)。",
    "X65n1295_026:0634c23": "事到無心不苟欺。烏玄鵠白尚懷疑。自非親見黃頭",
    "X65n1295_026:0634c24": "老。爭敢逢人泄漏機。(虗堂愚)。",
    "X65n1295_026:0635a01": "【增收】王常侍參睦州。一日師問。何故入院遲。公曰。看",
    "X65n1295_026:0635a02": "馬打毬。所以來遲。州云。人打毬馬打毬。公曰。人",
    "X65n1295_026:0635a03": "打毬。州云。人困麼。公曰困。曰馬困麼。公曰困。曰",
    "X65n1295_026:0635a04": "露柱困麼。公茫然無對。歸至私第。中夜忽有省。",
    "X65n1295_026:0635a05": "明日見州曰。某會得昨日事也。州云。露柱困麼。",
    "X65n1295_026:0635a06": "公曰困。州遂肯之。　頌曰。",
    "X65n1295_026:0635a07": "人困馬困未是困。露柱之困始是困。好於言下證無",
    "X65n1295_026:0635a08": "常。莫向言中尋尺寸。百丈若無雙耳聾。臨濟爭解領",
    "X65n1295_026:0635a09": "三頓。盡將業識作流傳。此道今人棄如糞。(龍門遠)。",
    "X65n1295_026:0635a10": "看人騎馬打毬子。不覺今朝入院遲。官路雪殘春正",
    "X65n1295_026:0635a11": "好。江梅著意要題詩。(懶菴樞)。",
    "X65n1295_026:0635a12": "蘄州三角山法遇菴主。(嗣溈山)因荒亂。魁師入",
    "X65n1295_026:0635a13": "山執刃而問。和尚有甚財寶。師曰。僧家之寶非",
    "X65n1295_026:0635a14": "君所宜。魁曰。是何寶。師振威一喝。魁不悟。以刃",
    "X65n1295_026:0635a15": "加之。　頌曰。",
    "X65n1295_026:0635a16": "師將真寶濟兇人。豈謂行恩反害身。真寶與伊元不",
    "X65n1295_026:0635a17": "識。而今更是好訴貧。(洞山聰)。",
    "X65n1295_026:0635a18": "深山深處隨時荒。無價之珍不隱藏。纔遇兇人便分",
    "X65n1295_026:0635a19": "付。兇人少鑒返加傷。(正覺逸)。",
    "X65n1295_026:0635a20": "【續收】菴僧真實濟兇人。一喝分明出差珍。莫道賊魁非",
    "X65n1295_026:0635a21": "別者。當頭雪刃用來親。(天目禮)。",
    "X65n1295_026:0635a22": "六祖下第六世之一(南嶽下第五世之一)",
    "X65n1295_026:0635a23": "(臨濟)　魏府興化存獎禪師。(嗣臨濟)師在三聖會裏為",
    "X65n1295_026:0635a24": "首座。常曰。我向南方行脚一遭。拄杖頭上。不曾",
    "X65n1295_026:0635b01": "撥著一個會佛法底人。後大覺聞舉遂曰。作麼",
    "X65n1295_026:0635b02": "生得風吹到大覺門裏來。師後到大覺為院主。",
    "X65n1295_026:0635b03": "一日覺喚院主。我聞你道向南方行脚一遭。拄",
    "X65n1295_026:0635b04": "杖頭不曾撥著一個會佛法底。你憑個甚麼道",
    "X65n1295_026:0635b05": "理與麼道。師便喝。覺便打。師又喝。覺又打。師來",
    "X65n1295_026:0635b06": "日從法堂過。覺云。我直下疑你昨日這兩喝。師",
    "X65n1295_026:0635b07": "又喝。覺又打。師再喝。覺又打。師曰。存獎於三聖",
    "X65n1295_026:0635b08": "師兄處。學得個賓主句。總被師兄折倒了也。願",
    "X65n1295_026:0635b09": "與存獎個安樂法門。覺曰。這瞎漢。來這裏納敗",
    "X65n1295_026:0635b10": "缺。脫下納衣。痛打一頓。師於言下薦得臨濟於",
    "X65n1295_026:0635b11": "黃檗處喫棒底道理。師後開堂日拈香曰。此一",
    "X65n1295_026:0635b12": "炷香。本為三聖師兄。三聖於我太孤。本為大覺",
    "X65n1295_026:0635b13": "師兄。大覺於我太賒。不如供養臨濟先師。　頌",
    "X65n1295_026:0635b14": "曰。",
    "X65n1295_026:0635b15": "太孤太賒日杲杲。璞玉渾金惡種草。無負平生雪此",
    "X65n1295_026:0635b16": "冤。不如一陣香風掃。(南巖勝)。",
    "X65n1295_026:0635b17": "劒為不平離寶匣。藥因救病出金缾。南方自古清如",
    "X65n1295_026:0635b18": "鏡。何必無端用甲兵。(雪巖欽)。",
    "X65n1295_026:0635b19": "興化因後唐莊宗幸河北。回魏府行宮。詔師問",
    "X65n1295_026:0635b20": "曰。朕取中原獲得一寶。未曾有人酬價。師曰。請",
    "X65n1295_026:0635b21": "陛下寶看。帝以兩手舒幞頭脚。師曰。君王之寶",
    "X65n1295_026:0635b22": "誰敢酬價　玄覺徵云。且道興化肯莊宗。不肯",
    "X65n1295_026:0635b23": "莊宗。若肯莊宗。興化眼在甚麼處。若不肯莊宗。",
    "X65n1295_026:0635b24": "過在甚麼處。　頌曰。",
    "X65n1295_026:0635c01": "君王之寶實難酬。興化形言下一籌。兩手展開幞頭",
    "X65n1295_026:0635c02": "脚。勑書挂在鳳凰樓。(北塔祚)。",
    "X65n1295_026:0635c03": "北蕃王子彎弓射。南國將軍仰面看。沙上空餘斜影",
    "X65n1295_026:0635c04": "在。翩翩直自入雲端。(白雲端)。",
    "X65n1295_026:0635c05": "君王之寶。誰解尋討。不許夜行。投明須到。莊宗所得",
    "X65n1295_026:0635c06": "未為真。精鑑還他興化老。(地藏恩)。",
    "X65n1295_026:0635c07": "君王底事語知音。天下傾誠葵藿心。拈出中原無價",
    "X65n1295_026:0635c08": "寶。不同趙璧與燕金。(天童覺　二)。",
    "X65n1295_026:0635c09": "中原之寶呈興化。一段光明難定價。帝業堪為萬世",
    "X65n1295_026:0635c10": "師。金輪景御四天下。",
    "X65n1295_026:0635c11": "展手相呈老比丘。至尊之寶敢輕酬。滿庭和氣龍顏",
    "X65n1295_026:0635c12": "悅。爭奈胡僧咲點頭。(上方益)。",
    "X65n1295_026:0635c13": "中原收至寶。合國不能藏。一入相如手。佳聲滿大唐。",
    "X65n1295_026:0635c14": "(佛心才)。",
    "X65n1295_026:0635c15": "【續收】中原一寶有來由。拶得君王引幞頭。到此若無青",
    "X65n1295_026:0635c16": "白眼。當機誰敢謾輕酬。(笑翁堪)。",
    "X65n1295_026:0635c17": "幞頭舒起君王寶。司空見慣興化老。千古君臣際會",
    "X65n1295_026:0635c18": "時。落花滿地無人掃。(北海心)。",
    "X65n1295_026:0635c19": "收得中原無價珍。幞頭拈起露全身。勞他興化重酬",
    "X65n1295_026:0635c20": "價。八兩元來是半斤。(尼閑林英)。",
    "X65n1295_026:0635c21": "君王寶自難酬價。興化何曾敢借看。天地既無私蓋",
    "X65n1295_026:0635c22": "載。至今留得鎮中原。(閑極雲)。",
    "X65n1295_026:0635c23": "興化示眾云。今日不用如何若何。便請單刀直",
    "X65n1295_026:0635c24": "入。興化與你證據。時旻德長老出禮拜。起便喝。",
    "X65n1295_026:0636a01": "師亦喝。德又喝。師亦喝。德禮拜。師曰。若是別人。",
    "X65n1295_026:0636a02": "三十棒一棒也較不得。何故。為他旻德會一喝",
    "X65n1295_026:0636a03": "不作一喝用。便下座。　頌曰。",
    "X65n1295_026:0636a04": "龍虎相交是底時。未容擬議已參差。分明一喝不作",
    "X65n1295_026:0636a05": "用。却使禪人特地疑。(海印信)。",
    "X65n1295_026:0636a06": "獰龍出水虎離山。四起風旋萬頃烟。若具阿那律正",
    "X65n1295_026:0636a07": "眼。橫身三界背摩天。(雲溪恭)。",
    "X65n1295_026:0636a08": "單刀直入不須論。擬議之間賓主分。不得放他旻德",
    "X65n1295_026:0636a09": "過。須知興化棒頭親。(鼓山珪)。",
    "X65n1295_026:0636a10": "暗中擕手上高山。及至天明各自行。無限途中未歸",
    "X65n1295_026:0636a11": "客。明明開眼墮深坑。(徑山杲)。",
    "X65n1295_026:0636a12": "【續收】旻德一喝如雷響。興化一喝響如雷。錦袍玉帶真",
    "X65n1295_026:0636a13": "瀟灑。記得當年老萬回。(懶菴樞)。",
    "X65n1295_026:0636a14": "握七星刀尋作者。倒司農印對冤讎。當陽一句分賓",
    "X65n1295_026:0636a15": "主。九曲黃河水逆流。(南巖勝)。",
    "X65n1295_026:0636a16": "一喝兩喝。全機出沒。賓主歷然。未免俱瞎。半夜摸烏",
    "X65n1295_026:0636a17": "龜。明月照積雪。(雪菴瑾)。",
    "X65n1295_026:0636a18": "同時照用不同時。權實雙行作者知。有得雖然亦有",
    "X65n1295_026:0636a19": "失。還他龍虎自交馳。(雪巖欽)。",
    "X65n1295_026:0636a20": "興化因僧問。四方八面來時如何。師曰。打中間",
    "X65n1295_026:0636a21": "底。僧便禮拜。師曰。昨日是箇村齋中途。遇一陣",
    "X65n1295_026:0636a22": "卒風暴雨。却向古廟裏軃避得過。　頌曰。",
    "X65n1295_026:0636a23": "此問非常觸忤人。如禽空啄噪荊榛。須知興化奔馳",
    "X65n1295_026:0636a24": "疾。值雨何曾濕著身。(洞山聰)。",
    "X65n1295_026:0636b01": "攫浪拏雲勢莫猜。漁翁倚掉傍巖隈。江邊依舊空歸",
    "X65n1295_026:0636b02": "去。帝里同風不到來。(海印信)。",
    "X65n1295_026:0636b03": "一不是二不成。落花芳草裏啼鶯。閑庭雨歇夜初靜。",
    "X65n1295_026:0636b04": "片月還從海上生。(晦堂心)。",
    "X65n1295_026:0636b05": "一陣狂風暴雨來。却於古廟且閑隈。雖然打入鬼窟",
    "X65n1295_026:0636b06": "裏。吞炭藏身又一回。(鼓山珪)。",
    "X65n1295_026:0636b07": "古廟裏頭迴避得。紙錢堆裏暗嗟吁。閑神野鬼皆驚",
    "X65n1295_026:0636b08": "怕。只為渠儂識梵書。(徑山杲)。",
    "X65n1295_026:0636b09": "【續收】天生白額南山虎。牙爪曾當八面風。月落三更穿",
    "X65n1295_026:0636b10": "市過。癡人投曉覓行蹤。(雪堂行)。",
    "X65n1295_026:0636b11": "剜心剖腹繼傳燈。鬼面神頭打葛藤。傑出諸方無等",
    "X65n1295_026:0636b12": "匹。也知只是赴齋僧。(南巖勝)。",
    "X65n1295_026:0636b13": "四方八面沒邊疆。暴雨狂風無處藏。古廟裏頭休軃",
    "X65n1295_026:0636b14": "避。移舟別有好商量。(天目禮)。",
    "X65n1295_026:0636b15": "塞北烟塵終載靜。江南花木四時榮。不須特地分疆",
    "X65n1295_026:0636b16": "界。萬里山河似掌平。(虗堂愚)。",
    "X65n1295_026:0636b17": "興化謂克賓維那曰。汝不久為唱導之師。賓曰。",
    "X65n1295_026:0636b18": "不入這保社。師曰。會了不入。不會了不入。曰總",
    "X65n1295_026:0636b19": "不與麼。師便打曰。克賓維那法戰不勝。罰錢五",
    "X65n1295_026:0636b20": "貫。設饡飯一堂。次日師自白槌曰。克賓維那法",
    "X65n1295_026:0636b21": "戰不勝。不得喫飯。即便出院。　頌曰。",
    "X65n1295_026:0636b22": "二虎爭戰。俱用勢力。一陷穽中。不能返擲。若返擲。天",
    "X65n1295_026:0636b23": "下獵人無處覓。(海印信)。",
    "X65n1295_026:0636b24": "克賓法戰挫英雄。興化嚴行振祖風。棒下直明無生",
    "X65n1295_026:0636c01": "忍。莫教知解入塵籠。(照覺總)。",
    "X65n1295_026:0636c02": "丈夫當斷不解斷。興化為人徹底漢。已後從教眼自",
    "X65n1295_026:0636c03": "開。棒了罰錢趂出院。(真淨文)。",
    "X65n1295_026:0636c04": "主中主問賓中賓。賓主分明到底親。有理罰錢無說",
    "X65n1295_026:0636c05": "處。太行山下淚霑巾。(佛國白)。",
    "X65n1295_026:0636c06": "得失是非都莫問。縱橫收放在當人。失錢遭罪尋常",
    "X65n1295_026:0636c07": "事。休把條章說故新。(圓通仙)。",
    "X65n1295_026:0636c08": "克賓興化令雙行。白髮通身透頂生。穿過衲僧青白",
    "X65n1295_026:0636c09": "眼。儘教天下競頭爭。(佛心才)。",
    "X65n1295_026:0636c10": "丹山生鸑鷟。師子產狻猊。棒下摩醯眼。徒誇第一機。",
    "X65n1295_026:0636c11": "(徑山杲)。",
    "X65n1295_026:0636c12": "法戰從來許克賓。掣旗奪鼓兩分明。直須盡法方知",
    "X65n1295_026:0636c13": "愧。老漢當年要話行。(鼓山珪)。",
    "X65n1295_026:0636c14": "【增收】罰錢出院。眾人皆見。有理難伸。風流滿面。直饒興",
    "X65n1295_026:0636c15": "化全提。未免令行一半。這一半。明眼衲僧點檢看。",
    "X65n1295_026:0636c16": "(冶父川)。",
    "X65n1295_026:0636c17": "漢高拜將務決勝。非韓誰敢當茲任。赤旛高竪化城",
    "X65n1295_026:0636c18": "降。皇在盤兮不在秤。(南巖勝)。",
    "X65n1295_026:0636c19": "赫日轟迅雷。六月飄霜雪。興化老古錐。不妨太孤絕。",
    "X65n1295_026:0636c20": "金毛哮吼亂峯前。百獸聞之皆腦裂。(懶菴需)。",
    "X65n1295_026:0636c21": "罰錢出院揚家醜。興化聱頭遇克賓。父子不傳真妙",
    "X65n1295_026:0636c22": "訣。棒頭敲出玉麒麟。(佛照光)。",
    "X65n1295_026:0636c23": "興化打克賓。一棒一條痕。古人雖已往。留得典刑存。",
    "X65n1295_026:0636c24": "三十年後。幾個知恩。(尼無著總)。",
    "X65n1295_026:0637a01": "興化棒頭轟霹靂。克賓脚下走塵煙。若無塞外將軍",
    "X65n1295_026:0637a02": "令。那得嘉名四海傳。(誰菴演)。",
    "X65n1295_026:0637a03": "主賓會合風雲異。醉後添杯禮義全。棒打自家親骨",
    "X65n1295_026:0637a04": "肉。叢林扛鼓返成冤。(或菴體)。",
    "X65n1295_026:0637a05": "興化逐克賓。觀音戴鬼面。靴裏動指頭。未免傍人見。",
    "X65n1295_026:0637a06": "(湛堂深)。",
    "X65n1295_026:0637a07": "棒頭有路透玄津。徹底何曾打克賓。雪後始知松栢",
    "X65n1295_026:0637a08": "操。夜深方見把針人。(肯堂充)。",
    "X65n1295_026:0637a09": "興化打克賓。猛虎驀腰騎。養子不及父。家門一世衰。",
    "X65n1295_026:0637a10": "(破菴先)。",
    "X65n1295_026:0637a11": "家法森嚴特異常。親生父子沒商量。罰錢打了趂出",
    "X65n1295_026:0637a12": "院。橄欖點茶滋味長。(野雲南)。",
    "X65n1295_026:0637a13": "法戰場開驗克賓。解施武略對將軍。如何有罪全無",
    "X65n1295_026:0637a14": "賞。待展奇謀自策勛。(天目禮)。",
    "X65n1295_026:0637a15": "興化打克賓。言親語不親。棒頭如雨點。敲出玉麒麟。",
    "X65n1295_026:0637a16": "(瞎驢見)。",
    "X65n1295_026:0637a17": "【增附】雪竇云。克賓要承嗣。興化罰錢出院且致。却須",
    "X65n1295_026:0637a18": "索取這頓棒始得。且問諸人。棒既喫了。作麼生",
    "X65n1295_026:0637a19": "索得。雪竇要斷不平之事。今夜與克賓雪屈。以",
    "X65n1295_026:0637a20": "拄杖一時趕散。　頌曰。",
    "X65n1295_026:0637a21": "克賓維那。法戰不勝。曾因國離披金甲。後來出世。法",
    "X65n1295_026:0637a22": "嗣興化。不為家貧賣寶刀。興化臂健。尚嫌弓力軟。雪",
    "X65n1295_026:0637a23": "竇眼明。猶識陣雲高。(瞎堂遠)。",
    "X65n1295_026:0637a24": "【增收】興化示眾曰。我聞。長廊下也喝。後架裏也喝。諸",
    "X65n1295_026:0637b01": "子。汝莫盲喝亂喝。直饒喝得。興化向虗空裏却",
    "X65n1295_026:0637b02": "撲下來。一點氣也無。待我蘇息起來向汝道。未",
    "X65n1295_026:0637b03": "在。何故。我未曾向紫羅帳裏撒真珠與汝諸人",
    "X65n1295_026:0637b04": "去在。胡喝亂喝作麼。　頌曰。",
    "X65n1295_026:0637b05": "紫羅帳裏撒真珠。密意師丞會也無。摸象眾盲徒亂",
    "X65n1295_026:0637b06": "說。當臺古鏡見差殊。(海印信)。",
    "X65n1295_026:0637b07": "興化老也大差。三十三天上撲下。紫羅帳裏撒真珠。",
    "X65n1295_026:0637b08": "古也今也誰酬價。得一牛還一馬。休說人間光照夜。",
    "X65n1295_026:0637b09": "不見錦綉銀香囊。直至如今成話欛。(上方益)。",
    "X65n1295_026:0637b10": "對眾全提摩竭令。豈是閑開兩片皮。喝下瞎驢成隊",
    "X65n1295_026:0637b11": "走。夢中推倒五須彌。(徑山杲)。",
    "X65n1295_026:0637b12": "紫羅帳裏撒真珠。禪客相逢總掠虗。拍手呵呵開口",
    "X65n1295_026:0637b13": "笑。釋迦彌勒是他奴。(鼓山珪)。",
    "X65n1295_026:0637b14": "【增收】興化見同參來。纔上法堂。便喝。僧亦喝。師又喝。",
    "X65n1295_026:0637b15": "僧亦喝。師近前拈棒。僧又喝。師曰。你看這瞎漢",
    "X65n1295_026:0637b16": "猶作主在。僧擬議。師直打下法堂。侍者請問。適",
    "X65n1295_026:0637b17": "來那僧有甚觸忤和尚。師曰。他適來也有權。也",
    "X65n1295_026:0637b18": "有實。也有照。也有用。及乎我將手向伊面前橫",
    "X65n1295_026:0637b19": "兩橫。到這裏却去不得。似這般瞎漢。不打更待",
    "X65n1295_026:0637b20": "何時。侍者禮拜。　頌曰。",
    "X65n1295_026:0637b21": "霹靂驚天地。那容掩耳聽。須知興化老。一半是人情。",
    "X65n1295_026:0637b22": "(鼓山珪)。",
    "X65n1295_026:0637b23": "鏌鋣在握。天魔膽落。明眼衲僧。休更卜度。(徑山杲)。",
    "X65n1295_026:0637b24": "恰如劊子氣雄豪。便向咽喉下一刀。五臟肝心皆剖",
    "X65n1295_026:0637c01": "出。方知王法不相饒。(退菴休)。",
    "X65n1295_026:0637c02": "長松不改四時青。縱奪當機幾箇明。陣敗不禁苕帚",
    "X65n1295_026:0637c03": "掃。眼中瞳子面前人。(劒門分)。",
    "X65n1295_026:0637c04": "瀲瀲灔灔水光浮。不見孤帆不見舟。斜陽欲落未落",
    "X65n1295_026:0637c05": "處。盡是離人今古愁。(伊菴權)。",
    "X65n1295_026:0637c06": "須彌倒卓。海水逆流。同參相訪。作盡冤讎。休休。明日",
    "X65n1295_026:0637c07": "黃花蝶也愁。(雪菴瑾)。",
    "X65n1295_026:0637c08": "驅耕夫牛照即用。奪飢人食用即照。不得同參把手",
    "X65n1295_026:0637c09": "行。安知袖裏有穿竅。(南巖勝)。",
    "X65n1295_026:0637c10": "【增收】興化因僧問。軍期急速時如何。師曰。日料半斤",
    "X65n1295_026:0637c11": "食。　頌曰。",
    "X65n1295_026:0637c12": "離城別閣暗愁時。月落星分信馬蹄。風掃曉牕林木",
    "X65n1295_026:0637c13": "逈。夜深汀岸火光微。(投子青)。",
    "X65n1295_026:0637c14": "【增收】鎮州寶壽(第一世)沼禪師。(嗣臨濟)因僧問。萬境",
    "X65n1295_026:0637c15": "來侵時如何。師曰。莫管他。　頌曰。",
    "X65n1295_026:0637c16": "老大梢工慣經歷。看風使帆果端的。任他海獸作波",
    "X65n1295_026:0637c17": "濤。直過如飛沒蹤跡。(海印信)。",
    "X65n1295_026:0637c18": "萬境來侵莫管伊。干戈元是太平基。當時踏著來時",
    "X65n1295_026:0637c19": "路。月下騰騰信脚歸。(掩室開)。",
    "X65n1295_026:0637c20": "【增收】寶壽因趙州來。師在禪牀背面而坐。州展坐具",
    "X65n1295_026:0637c21": "禮拜。師起身入方丈。州收坐具而出。　頌曰。",
    "X65n1295_026:0637c22": "動絃別曲。落葉知秋。人平不語。水平不流。只因脚底",
    "X65n1295_026:0637c23": "無覊絆。去住縱橫得自由。(遯菴演)。",
    "X65n1295_026:0637c24": "【增收】寶壽因僧問訊。師曰。萬千諸聖盡不出此方丈",
    "X65n1295_026:0638a01": "內。曰祇如古人道大千沙界海中漚。未審此方",
    "X65n1295_026:0638a02": "丈向甚麼處著。師曰。千聖見在。曰阿誰證明。師",
    "X65n1295_026:0638a03": "擲下拂子。僧從西過東立。師便打。僧曰。若不久",
    "X65n1295_026:0638a04": "參。焉知端的。師曰。三十年後此話大行　圓悟",
    "X65n1295_026:0638a05": "云。寶壽向方丈裏布網張羅。這僧向釣餌邊。擎",
    "X65n1295_026:0638a06": "頭帶角。三度衝浪上來。三度被來籠罩。且道。他",
    "X65n1295_026:0638a07": "得箇甚麼。還會麼。重賞之下必有勇夫。　頌曰。",
    "X65n1295_026:0638a08": "捲則渾崙無縫。舒則八面生光。百千諸佛。同處一方。",
    "X65n1295_026:0638a09": "轉機輪於掌握。奮大用於當場。非獨三十年後。面前",
    "X65n1295_026:0638a10": "簷蔔馨香。(佛燈珣)。",
    "X65n1295_026:0638a11": "【增收】寶壽因胡釘鉸參。師問。汝莫是胡釘鉸麼。曰不",
    "X65n1295_026:0638a12": "敢。師曰。還釘得虗空麼。曰請和尚打破。師便打。",
    "X65n1295_026:0638a13": "曰和尚莫錯打某甲。師曰。向後有多□阿師與",
    "X65n1295_026:0638a14": "你點破在。胡後到趙州舉前話。州曰。汝因甚麼",
    "X65n1295_026:0638a15": "被他打。曰不知過在甚麼處。州曰。祇這一縫尚",
    "X65n1295_026:0638a16": "無奈何。胡於此有省。州曰。且釘這一縫。　頌曰。",
    "X65n1295_026:0638a17": "現出虗空眼便花。更教打破事如麻。直饒指出當堂",
    "X65n1295_026:0638a18": "縫。分明鷂子過新羅。(冶父川)。",
    "X65n1295_026:0638a19": "直饒釘得這一縫。檢點將來非好手。可憐兩個老禪",
    "X65n1295_026:0638a20": "翁。却向俗人呈家醜。(月菴果)。",
    "X65n1295_026:0638a21": "一縫分明在。當頭下手難。饒君鉸釘得。終是不完全。",
    "X65n1295_026:0638a22": "(鼓山珪)。",
    "X65n1295_026:0638a23": "【增收】寶壽問僧。甚處來。曰西山來。師曰。見獼猴麼。曰",
    "X65n1295_026:0638a24": "見。師曰。作甚麼伎倆。曰見某甲。一箇伎倆也作",
    "X65n1295_026:0638b01": "不得。師便打。　頌曰。",
    "X65n1295_026:0638b02": "舊人相見話衷心。借問西山路徑深。對眾直言呈伎",
    "X65n1295_026:0638b03": "倆。紅爐鍛鍊要真金。(汾陽昭)。",
    "X65n1295_026:0638b04": "西山路上有獼猴。嘯雨哀風動客愁。忽遇此林師子",
    "X65n1295_026:0638b05": "子。萬般伎倆一時休。(中際能)。",
    "X65n1295_026:0638b06": "【增收】寶壽問僧。甚處來。曰崔禪處來。師曰。將得崔禪",
    "X65n1295_026:0638b07": "喝來麼。曰不曾將得來。師曰。與麼則不從崔禪",
    "X65n1295_026:0638b08": "來。僧便喝。師拈棒。僧擬議。即便打。　頌曰。",
    "X65n1295_026:0638b09": "五湖禪客扣禪關。恰似初行學上山。騰身欲出青雲",
    "X65n1295_026:0638b10": "外。力到峯頭一步難。(佛鑑懃)。",
    "X65n1295_026:0638b11": "鎮州三聖院慧然禪師。(嗣臨濟)住後上堂曰。我",
    "X65n1295_026:0638b12": "逢人則出。出則不為人。便下座　興化云。我逢",
    "X65n1295_026:0638b13": "人則不出。出則便為人。　頌曰。",
    "X65n1295_026:0638b14": "騎驢戴笠迎南去。躍馬搖鞭向北行。兩箇大商俱突",
    "X65n1295_026:0638b15": "曉。日高猶聽打三更。(保寧勇)。",
    "X65n1295_026:0638b16": "反是羅兮覆是繡。弟兄同氣復連枝。為人不為成歌",
    "X65n1295_026:0638b17": "曲。祖父田園要及時。(圓通僊)。",
    "X65n1295_026:0638b18": "城南措大騎驢子。市北郎君跨馬兒。各各四蹄俱踏",
    "X65n1295_026:0638b19": "地。三春同到金明池。(佛鑑懃)。",
    "X65n1295_026:0638b20": "出沒由誰。卷舒在我。搖舌鼓唇。分明話墮。(京兆府天寧璉)。",
    "X65n1295_026:0638b21": "陽燄何曾止得渴。畫餅幾時充得飢。勸君不用栽荊",
    "X65n1295_026:0638b22": "棘。後代兒孫惹著衣。(徑山杲)。",
    "X65n1295_026:0638b23": "湖光瀲灔晴偏好。山色溟濛雨亦奇。若把西湖比西",
    "X65n1295_026:0638b24": "子。淡粧濃抹總相宜。(佛燈珣)。",
    "X65n1295_026:0638c01": "人貧多智短。馬瘦自毛長。獨宿雙峯寺。同焚一炷香。",
    "X65n1295_026:0638c02": "(鼓山珪)。",
    "X65n1295_026:0638c03": "【續收】兩箇孩兒抱花鼓。左邊打了右邊舞。一曲兩曲無",
    "X65n1295_026:0638c04": "人會。歷歷清風動千古。(懶菴需)。",
    "X65n1295_026:0638c05": "乍雨乍晴山裏寺。或來或去洞中雲。滿天星月明如",
    "X65n1295_026:0638c06": "晝。此境此時誰欲分。(德山清)。",
    "X65n1295_026:0638c07": "南山鱉鼻蛇。觸著兩頭動。毒氣要傷人。還他貧子弄。",
    "X65n1295_026:0638c08": "(雪菴瑾)。",
    "X65n1295_026:0638c09": "黃昏打漿奔城快。日午回舟入港遲。夜半相逢兩相",
    "X65n1295_026:0638c10": "喝。不知蹉過已多時。(在菴賢)。",
    "X65n1295_026:0638c11": "二水分流共一源。誰知正語却成偏。斷腸不是因芳",
    "X65n1295_026:0638c12": "草。破壞家門落一邊。(戴無為)。",
    "X65n1295_026:0638c13": "三聖因僧問。如何是祖師西來意。師曰。臭肉來",
    "X65n1295_026:0638c14": "蠅　興化云。破驢脊上足蒼蠅。　頌曰。",
    "X65n1295_026:0638c15": "水母有骨。靈龜無殻。瞎驢臭肉來於蠅。佛意祖意如",
    "X65n1295_026:0638c16": "山岳。(正覺逸　二)。",
    "X65n1295_026:0638c17": "靈龜有殻。水母無骨。破驢脊上足蒼蠅。曹溪古路行",
    "X65n1295_026:0638c18": "人絕。",
    "X65n1295_026:0638c19": "破脊驢多臭肉蠅。誰知興化不徒行。慣從五鳳樓前",
    "X65n1295_026:0638c20": "過。手握金鞭賀太平。(白雲端)。",
    "X65n1295_026:0638c21": "帀地風光無間違。因何不信却生疑。老婆為君重指",
    "X65n1295_026:0638c22": "出。臭肉團上青蠅飛。(黃檗勝)。",
    "X65n1295_026:0638c23": "【續收】青青掩暎蒼龍窟。修竹超然物外物。若將修竹比",
    "X65n1295_026:0638c24": "喬松。未及喬松老風骨。(佛鑑懃)。",
    "X65n1295_026:0639a01": "一團臭肉有商量。皮下流芳若麝囊。忽若禪人親咬",
    "X65n1295_026:0639a02": "破。看來滿口是清香。(龍門遠)。",
    "X65n1295_026:0639a03": "【增收】三聖到德山。纔展坐具。山曰。莫展炊巾。這裡無",
    "X65n1295_026:0639a04": "殘羮餿飯。師曰。縱有也無著處。山便打。師接住",
    "X65n1295_026:0639a05": "棒。推向禪牀上。山大笑。師哭蒼天。便下參堂。堂",
    "X65n1295_026:0639a06": "中首座號踢天泰。問行脚高士須得本道公驗。",
    "X65n1295_026:0639a07": "作麼生是本道公驗。師曰。道甚麼。座再問。師打",
    "X65n1295_026:0639a08": "一坐具曰。這漆桶。前後觸忤多少賢良。座擬人",
    "X65n1295_026:0639a09": "事。師便過第二座人事。　頌曰。",
    "X65n1295_026:0639a10": "呼為雲吸為雨。襲襲清風動寰宇。笑哭不是等閑聲。",
    "X65n1295_026:0639a11": "路見不平應有主。要斬不平人。不與平人語。而今何",
    "X65n1295_026:0639a12": "處見踪由。剔起眉毛看鷂子。(長靈卓)。",
    "X65n1295_026:0639a13": "殘羮餿飯無處安著。換手搥胷劈頭蓋却。兩箇無孔",
    "X65n1295_026:0639a14": "銕槌。一樣無繩自縛。(佛燈珣)。",
    "X65n1295_026:0639a15": "南北山相對。東西有路分。不經場陣裏。爭見李將軍。",
    "X65n1295_026:0639a16": "(木菴永)。",
    "X65n1295_026:0639a17": "【增收】魏府大覺和尚(嗣臨濟)因僧問。如何是本來身。",
    "X65n1295_026:0639a18": "師曰。頭枕衡山。脚踏北岳。　頌曰。",
    "X65n1295_026:0639a19": "臨濟宗乘會者稀。唯有大覺顯大機。人問本來身有",
    "X65n1295_026:0639a20": "語。頭枕衡山北岳隨。(洞山聰)。",
    "X65n1295_026:0639a21": "主山之後案山前。下是地兮上是天。身手太長衫袴",
    "X65n1295_026:0639a22": "短。醉狂嬴得樂豐年。(保寧勇)。",
    "X65n1295_026:0639a23": "【增收】灌溪志閑禪師(嗣臨濟)因僧問。久嚮灌溪。到來",
    "X65n1295_026:0639a24": "祇見漚麻池。師曰。汝祇見漚麻池。且不見灌溪。",
    "X65n1295_026:0639b01": "曰如何是灌溪。師曰。劈箭急。　頌曰。",
    "X65n1295_026:0639b02": "一派曹溪與灌溪。龍行風雨動雲霓。峻機箭筈波瀾",
    "X65n1295_026:0639b03": "急。撼得毗盧海岳低。(涿州克符道者)。",
    "X65n1295_026:0639b04": "【增收】灌溪參臨濟。濟搊住師。師曰。領領。濟拓開。　頌",
    "X65n1295_026:0639b05": "曰。",
    "X65n1295_026:0639b06": "雨散雲収後。崔嵬數十峯。倚闌頻顧望。回首與誰同。",
    "X65n1295_026:0639b07": "(秀巖瑞)。",
    "X65n1295_026:0639b08": "【增收】定州善崔禪師。(亦曰崔禪嗣臨濟)州將王令公。於衙署",
    "X65n1295_026:0639b09": "張座。請師說法。師陞座拈拄杖曰。出來也打。不",
    "X65n1295_026:0639b10": "出來也打。僧出曰。崔禪聻。師擲下拄杖曰。久立",
    "X65n1295_026:0639b11": "令公。伏惟珍重。　頌曰。",
    "X65n1295_026:0639b12": "鏌鋣橫按寶光寒。俠客嘍囉敢正看。飛過青霄聲震",
    "X65n1295_026:0639b13": "吼。乾坤直得黑漫漫。(保寧勇)。",
    "X65n1295_026:0639b14": "大展家風示眾人。垂鈎入海釣金鱗。遊魚弄水騰波",
    "X65n1295_026:0639b15": "浪。船棹俱拋出大津。(延壽慧)。",
    "X65n1295_026:0639b16": "十三慣繡羅衣裳。自憐紅袖聞馨香。人言此是嫁時",
    "X65n1295_026:0639b17": "服。含羞刺出雙鴛鴦。(空叟印)。",
    "X65n1295_026:0639b18": "【增收】襄州歷村和尚。(嗣臨濟)師煎茶次。僧問。如何是",
    "X65n1295_026:0639b19": "祖師西來意。師舉起茶匙。僧曰。莫祇這便當否。",
    "X65n1295_026:0639b20": "師擲匙向火中。　頌曰。",
    "X65n1295_026:0639b21": "煎茶未了人來問。拈起茶匙呈似他。當初若遇收燕",
    "X65n1295_026:0639b22": "手。性命難存爭奈何。(投子青)。",
    "X65n1295_026:0639b23": "【增收】虎溪菴主(嗣臨濟)因僧問。菴主在這裏多少年",
    "X65n1295_026:0639b24": "也。師曰。祇見冬凋夏長。年代總不記得。曰大好",
    "X65n1295_026:0639c01": "不記得。師曰。汝道我在這裏得多少年也。曰冬",
    "X65n1295_026:0639c02": "凋夏長聻。師曰。閙市裏虎。　頌曰。",
    "X65n1295_026:0639c03": "閙市中心虎。能歌不能舞。命值木星君。不遇羅睺主。",
    "X65n1295_026:0639c04": "(琅瑯覺)。",
    "X65n1295_026:0639c05": "虎溪老住菴。年深都不記。閙市心中虎。四邊如鼎沸。",
    "X65n1295_026:0639c06": "(草堂清)。",
    "X65n1295_026:0639c07": "【增收】桐峯菴主(嗣臨濟)因僧問。和尚這裏忽遇大蟲",
    "X65n1295_026:0639c08": "作麼生。師便作大蟲吼。僧作怕勢。師大笑。僧曰。",
    "X65n1295_026:0639c09": "這老賊。師曰。爭奈老僧何。　頌曰。",
    "X65n1295_026:0639c10": "見之不取。思之千里。好箇斑斑。牙爪未備。君不見。大",
    "X65n1295_026:0639c11": "雄山下忽相逢。落落聲光皆振地。大丈夫見也無。收",
    "X65n1295_026:0639c12": "虎尾捋虎鬚。(雪竇顯)。",
    "X65n1295_026:0639c13": "【增收】滄州米倉禪師(嗣臨濟)問僧。近離甚處。曰冀州",
    "X65n1295_026:0639c14": "太湖。師曰。闍黎來時。太湖向你道甚麼。曰知道",
    "X65n1295_026:0639c15": "米倉路峻。師曰。到這裏又作麼生。曰不異發足",
    "X65n1295_026:0639c16": "時道路。師曰。闍黎已孤太湖去在。曰某甲亦不",
    "X65n1295_026:0639c17": "肎和尚恁麼道。師曰。來時路峻。如今路平。曰不",
    "X65n1295_026:0639c18": "妨和尚此路。師曰。漆桶裏漢。有甚麼限。　頌曰。",
    "X65n1295_026:0639c19": "發足超方。地頭親到。遇著嶮峻道途。殺活杖子變豹。",
    "X65n1295_026:0639c20": "米倉大路平如砥。未免漆桶裏著到。不搽紅粉也風",
    "X65n1295_026:0639c21": "流。大抵還他肌骨好。(佛燈珣)。",
    "X65n1295_026:0639c22": "【增收】雲山和尚(嗣臨濟)問僧。甚處來。曰西京來。師曰。",
    "X65n1295_026:0639c23": "將得西京主人書來麼。曰不敢通消息。師曰。作",
    "X65n1295_026:0639c24": "家師僧天然有在。曰殘羮餿飯誰人肎喫。師曰。",
    "X65n1295_026:0640a01": "獨有闍黎不肎喫。僧便作吐勢。師喚侍者。扶出",
    "X65n1295_026:0640a02": "這病僧。　頌曰。",
    "X65n1295_026:0640a03": "這僧掩耳偷鈴雲山將錯就錯。若是碧眼胡兒。別有",
    "X65n1295_026:0640a04": "反身一著。(木菴永)。",
    "X65n1295_026:0640a05": "【增收】睦州刺史陳操尚書。(見睦州)一日與僚屬登樓",
    "X65n1295_026:0640a06": "次。見數僧行來。一官人曰。來者總是行脚僧。公",
    "X65n1295_026:0640a07": "曰不是。曰焉知不是。公曰。待來勘過。須臾僧至",
    "X65n1295_026:0640a08": "樓前。公驀喚上座。僧皆舉首。公謂諸官曰。不信",
    "X65n1295_026:0640a09": "道。　頌曰。",
    "X65n1295_026:0640a10": "一語離窠窟。千生出蓋纏。夜來風雪惡。木折在巖前。",
    "X65n1295_026:0640a11": "(雪堂行)。",
    "X65n1295_026:0640a12": "奪鼓攙旗驗衲僧。便將黑豆換雙睛。昔年曾被雪霜",
    "X65n1295_026:0640a13": "苦。看見楊花落也驚。(尼無著總)。",
    "X65n1295_026:0640a14": "拈得須彌第一槌。銅頭鐵額豈容伊。鹽梅舟楫并霖",
    "X65n1295_026:0640a15": "雨。不是斯人更是誰。(復菴封)。",
    "X65n1295_026:0640a16": "季咸曾相壺丘子。隨變難分亟自逃。輸與高樓凝望",
    "X65n1295_026:0640a17": "者。烱然明可察秋毫。(虗堂愚)。",
    "X65n1295_026:0640a18": "【增收】陳尚書問睦州。看甚麼經。州云。金剛般若經。公",
    "X65n1295_026:0640a19": "曰。六朝翻譯。師看底是第幾朝。州拈起云。一切",
    "X65n1295_026:0640a20": "有為法。如夢幻泡影。　頌曰。",
    "X65n1295_026:0640a21": "六朝翻譯傳來妙。到頭未悟當時竅。須信枝頭老鳳",
    "X65n1295_026:0640a22": "凰。春來翻作黃鶯呌。(正堂辯)。",
    "X65n1295_026:0640a24": "禪宗頌古聯珠通集卷第二十六"
}