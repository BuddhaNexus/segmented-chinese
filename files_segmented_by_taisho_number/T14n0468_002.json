{
    "T14n0468_002:0501a15": "文殊師利問經卷下",
    "T14n0468_002:0501a17": "梁扶南國三藏僧伽婆羅譯",
    "T14n0468_002:0501a18": "分部品第十五",
    "T14n0468_002:0501a19": "爾時文殊師利白佛言：「世尊！佛入涅槃後，",
    "T14n0468_002:0501a20": "未來弟子，云何諸部分別？云何根本部？」佛告",
    "T14n0468_002:0501a21": "文殊師利：「未來我弟子，有二十部能令諸法",
    "T14n0468_002:0501a22": "住。二十部者并得四果，三藏平等無下中",
    "T14n0468_002:0501a23": "上。譬如海水，味無有異；如人有二十子，真",
    "T14n0468_002:0501a24": "實如來所說。文殊師利！根本二部從大乘出，",
    "T14n0468_002:0501a25": "從般若波羅蜜出，聲聞、緣覺、諸佛悉從般若",
    "T14n0468_002:0501a26": "波羅蜜出。文殊師利！如地、水、火、風、虛空，是",
    "T14n0468_002:0501a27": "一切眾生所住處、如是般若波羅蜜及大",
    "T14n0468_002:0501a28": "乘，是一切聲聞緣覺諸佛出處。」文殊師利白",
    "T14n0468_002:0501a29": "佛言：「世尊！云何名部？」佛告文殊師利：「初",
    "T14n0468_002:0501b01": "二部者，一摩訶僧祇(此言大眾，老少同會共集律部也)，二體毘履",
    "T14n0468_002:0501b02": "(此言老宿，淳老宿人同會共出律部也)。我入涅槃後一百歲，此二部",
    "T14n0468_002:0501b03": "當起，從摩訶僧祇出七部，於此百歲內出一",
    "T14n0468_002:0501b04": "部，名執一語言(所執與僧祇同，故云一也)。於百歲內從執一",
    "T14n0468_002:0501b05": "語言部，復出一部，名出世間語言(稱讚辭也)。於百",
    "T14n0468_002:0501b06": "歲內從出世間語言出一部，名高拘梨柯(是出",
    "T14n0468_002:0501b07": "律主姓也)。於百歲內從高拘梨柯出一部，名多",
    "T14n0468_002:0501b08": "聞(出律主有多聞智也)。於百歲內從多聞出一部，名只底",
    "T14n0468_002:0501b09": "舸(此山名，出律主居之也)。於百歲內從只底舸出一部，名",
    "T14n0468_002:0501b10": "東山(亦律主居也)。於百歲內從東山出一部，名",
    "T14n0468_002:0501b11": "北山(亦律主居也)。此謂從摩訶僧祇部出於七部，及",
    "T14n0468_002:0501b12": "本僧祇，是為八部。於百歲內從體毘履部出",
    "T14n0468_002:0501b13": "十一部，於百歲內出一部，名一切語言(律主執三",
    "T14n0468_002:0501b14": "世有故，一切可厝語言也)。於百歲內從一切語言出一部，",
    "T14n0468_002:0501b15": "名雪山(亦律主居也)。於百歲內從雪山出一部，名",
    "T14n0468_002:0501b16": "犢子(律主姓也)。於百歲內從犢子出一部，名法勝",
    "T14n0468_002:0501b17": "(律主名也)。於百歲內從法勝出一部，名賢(律主名也)。於百歲",
    "T14n0468_002:0501b18": "內從賢部出一部，名一切所貴(律主為通人所重也)。於百",
    "T14n0468_002:0501b19": "歲內從一切所貴出一部，名芿山(律主居也)。於百",
    "T14n0468_002:0501b20": "歲內從芿山出一部，名大不可棄(律主初生母棄之於井，父",
    "T14n0468_002:0501b21": "追尋之，雖墜不死，故云不可棄也；又名能射)。於百歲內從大不可棄出一",
    "T14n0468_002:0501b22": "部，名法護(律主名也)。於百歲內從法護出一部，名",
    "T14n0468_002:0501b23": "迦葉比(律主姓也)。於百歲內從迦葉比出一部，名",
    "T14n0468_002:0501b24": "修妬路句(律主執修妬路義也)。此謂體毘履部出十一部，及",
    "T14n0468_002:0501b25": "體毘履，成二十部。」佛說此祇夜：",
    "T14n0468_002:0501b26": "「摩訶僧祇部，　　分別出有七，",
    "T14n0468_002:0501b27": "　體毘履十一，　　是謂二十部。",
    "T14n0468_002:0501b28": "　十八及本二，　　悉從大乘出，",
    "T14n0468_002:0501b29": "　無是亦無非，　　我說未來起。」",
    "T14n0468_002:0501c01": "雜問品第十六",
    "T14n0468_002:0501c02": "爾時文殊師利白佛言：「世尊！未來外道說如",
    "T14n0468_002:0501c03": "是語：『世尊往昔說《火聚經》，六十比丘死、六",
    "T14n0468_002:0501c04": "十比丘休道、六十比丘解脫。』外道當如是說：",
    "T14n0468_002:0501c05": "『世尊非一切智。何以故？不見此事故。』當云何",
    "T14n0468_002:0501c06": "答？」佛告文殊師利：「如人然燈，不為殺蟲。文殊",
    "T14n0468_002:0501c07": "師利！如來如是隨眾生所堪，則為彼說，如",
    "T14n0468_002:0501c08": "來說法無非因緣。若有眾生有殺生業，必受",
    "T14n0468_002:0501c09": "果報。彼眾生不堪受法，是故休道。彼眾生",
    "T14n0468_002:0501c10": "堪受法，則得解脫。皆隨其因緣，非如來所",
    "T14n0468_002:0501c11": "作。何以故？佛從世間生，佛不說佛造世",
    "T14n0468_002:0501c12": "間。若人殺生自得短命，若人不殺自得長壽",
    "T14n0468_002:0501c13": "及解脫果。此諸眾生雖復休道，如來未來必",
    "T14n0468_002:0501c14": "當化度。是故，文殊師利！如來無過。文殊師",
    "T14n0468_002:0501c15": "利！如日月光照拘牟頭、分陀利欝、波羅花等，",
    "T14n0468_002:0501c16": "或有合者、或有開者、或墮落者，非是日月有",
    "T14n0468_002:0501c17": "分別心。何以故？日月無心故。以無心故，自",
    "T14n0468_002:0501c18": "開自落，非日月過。文殊師利！如來說法亦",
    "T14n0468_002:0501c19": "復如是，有眾生長壽、短壽，無病、有病，多病、",
    "T14n0468_002:0501c20": "少病，可憎、可愛，有下、中、上，貧富、貴賤；生閻浮",
    "T14n0468_002:0501c21": "提、生欝單越、生拘耶尼、生弗于逮、生四天王",
    "T14n0468_002:0501c22": "處，乃至非想非非想處。有生地獄、餓鬼、畜生、",
    "T14n0468_002:0501c23": "阿修羅等，自業為財、自業為分，業為生處。",
    "T14n0468_002:0501c24": "唯業所造非餘物造，有上中下，非我所造。何",
    "T14n0468_002:0501c25": "以故？一切諸眾生自業為財故。」爾時文殊師",
    "T14n0468_002:0501c26": "利白佛言：「世尊！菩薩摩訶薩事施，有婦",
    "T14n0468_002:0501c27": "兒施等。如須達拏以二子施醜婆羅門，此婆",
    "T14n0468_002:0501c28": "羅門打此二兒。世尊！何故無平等慈心？若",
    "T14n0468_002:0501c29": "菩薩無慈悲心，不名菩薩。世尊！諸菩薩有平",
    "T14n0468_002:0502a01": "等心不？若有等心，云何以兒與人打拍？有",
    "T14n0468_002:0502a02": "人此問，當云何答？」佛告文殊師利：「如人有兩",
    "T14n0468_002:0502a03": "兒，以其小兒施於大兒。文殊師利！此父母是",
    "T14n0468_002:0502a04": "平等心不？大兒打拍，小兒遂死。文殊師利！誰",
    "T14n0468_002:0502a05": "當得罪？」文殊師利白佛言：「世尊！父母等心無",
    "T14n0468_002:0502a06": "有罪過，大兒自得此罪。」佛告文殊師利：「我於",
    "T14n0468_002:0502a07": "眾生常平等心，如羅睺羅可愛可念，提婆達",
    "T14n0468_002:0502a08": "多亦可愛可念。文殊師利！是故菩薩無有罪",
    "T14n0468_002:0502a09": "過。復次，文殊師利！如有一人日日施食，有人",
    "T14n0468_002:0502a10": "來乞，此人即施。因得食故，劫盜他財。文殊師",
    "T14n0468_002:0502a11": "利！是誰得罪？」文殊師利白佛言：「世尊！非施",
    "T14n0468_002:0502a12": "主得罪。施主唯有施意，不令作盜。」佛告文殊",
    "T14n0468_002:0502a13": "師利：「如是！諸菩薩唯有施意，無有殺心，是故",
    "T14n0468_002:0502a14": "菩薩成無害想，有人殺害自得殺罪。」佛說",
    "T14n0468_002:0502a15": "此祇夜：",
    "T14n0468_002:0502a16": "「常行平等心，　　施時無害想，",
    "T14n0468_002:0502a17": "　彼自有殺罪，　　我平等無過。",
    "T14n0468_002:0502a18": "　有壽有壽想，　　復有殺害心，",
    "T14n0468_002:0502a19": "　命斷於此時，　　害者得殺罪。",
    "T14n0468_002:0502a20": "　若無有壽命，　　而作壽命心，",
    "T14n0468_002:0502a21": "　於此起害想，　　亦得言有罪。",
    "T14n0468_002:0502a22": "　提婆及羅睺，　　愛念無有二，",
    "T14n0468_002:0502a23": "　如是慈悲心，　　是菩薩平等。」",
    "T14n0468_002:0502a24": "文殊師利白佛言：「世尊！如是，如是！誠如聖言。」",
    "T14n0468_002:0502a25": "爾時文殊師利白佛言：「世尊！未來有人當難",
    "T14n0468_002:0502a26": "如來：『世尊常言：「若人能說二十四處，便生二",
    "T14n0468_002:0502a27": "十四處。二十四處者，一洲王、二洲王、三洲王、",
    "T14n0468_002:0502a28": "四洲王、四天王，乃至他化自在天王。梵身，梵",
    "T14n0468_002:0502a29": "富樓、大梵，得須陀洹乃至阿羅漢，有大智慧",
    "T14n0468_002:0502b01": "有諸善行，不動不放逸，此謂二十四處。」如",
    "T14n0468_002:0502b02": "來今既能說，亦應得此處。』彼邪見難當云何",
    "T14n0468_002:0502b03": "答？」佛告文殊師利：「如來說法不為此因緣。文",
    "T14n0468_002:0502b04": "殊師利！如日月光利益諸花，雖有此力不求",
    "T14n0468_002:0502b05": "恩報。何以故？日月無心故。文殊師利！如",
    "T14n0468_002:0502b06": "來如是，不求報故為人說法。何以故？如來無",
    "T14n0468_002:0502b07": "心故。文殊師利！如來於諸法中無有染著。是",
    "T14n0468_002:0502b08": "故，文殊師利！我所說法無為我義。何以故？昔",
    "T14n0468_002:0502b09": "於三阿僧祇劫，施頭目、髓腦、手足、支節、國城、",
    "T14n0468_002:0502b10": "妻子、奴婢、象馬，種種布施。如來於彼無求報",
    "T14n0468_002:0502b11": "心，如來不求世間果報。何以故？我說諸法",
    "T14n0468_002:0502b12": "無為我義，不為自身、不為他身、不為自他身。",
    "T14n0468_002:0502b13": "若為自身、他身及自他身，如來便有所著。」",
    "T14n0468_002:0502b14": "佛告文殊師利：「猶如日月不作是思惟：『花當",
    "T14n0468_002:0502b15": "報我恩？不報我恩？』日月無心故，如來亦無心。",
    "T14n0468_002:0502b16": "何以故？如來無可取。既無可取，云何當得報？",
    "T14n0468_002:0502b17": "於是夜雖言我得阿耨多羅三藐三菩提道，",
    "T14n0468_002:0502b18": "我亦不說一字。何以故？無可取故。如來不可",
    "T14n0468_002:0502b19": "取，如來無得果。何以故？離苦樂故。我先思",
    "T14n0468_002:0502b20": "惟是時得菩提，一切所求悉得，亦無所得，無",
    "T14n0468_002:0502b21": "形無相。」佛說是祇夜：",
    "T14n0468_002:0502b22": "「日月照諸花，　　無有恩報想，",
    "T14n0468_002:0502b23": "　如來無可取，　　不求報亦然。」",
    "T14n0468_002:0502b24": "爾時文殊師利白佛言：「世尊先說無有眾生",
    "T14n0468_002:0502b25": "非時節死。何以故？雖必當死，非時不死，故",
    "T14n0468_002:0502b26": "諸邪見人當作是說：『至其死時我乃得殺，是",
    "T14n0468_002:0502b27": "故殺者無有罪過。何以故？是其死時故。是故",
    "T14n0468_002:0502b28": "我殺，無有罪過。』當云何答？」佛告文殊師利：「譬",
    "T14n0468_002:0502b29": "如有人造作宮殿，既已成就，樂欲住止，問占",
    "T14n0468_002:0502c01": "相者：『何日好住？何日不好？』彼人答言：『汝不宜",
    "T14n0468_002:0502c02": "入。何以故？必當為火之所燒故。若人故燒亦",
    "T14n0468_002:0502c03": "必被燒，若不故燒亦被燒故。』主人又言：『若",
    "T14n0468_002:0502c04": "有此事，作何方計？』相師答言：『當勤守護。』主人",
    "T14n0468_002:0502c05": "即便勤加守護。有人將火，來燒此宮。文",
    "T14n0468_002:0502c06": "殊師利，此持火人有罪過不？」文殊師利言：「世",
    "T14n0468_002:0502c07": "尊！有罪，有罪！」「如是，文殊師利！若死時、若非死",
    "T14n0468_002:0502c08": "時，有殺害者，必得殺罪，當入地獄，如燒宮殿。」",
    "T14n0468_002:0502c09": "佛說此祇夜：",
    "T14n0468_002:0502c10": "「至時不至時，　　若人殺害彼，",
    "T14n0468_002:0502c11": "　必當入地獄，　　譬如燒宮殿。」",
    "T14n0468_002:0502c12": "爾時文殊師利白佛言：「世尊！未來邪見當說",
    "T14n0468_002:0502c13": "此言：『有人殺人不得殺罪。何以故？殺身不殺",
    "T14n0468_002:0502c14": "命。若身是命，如父母死，其子燒身應得殺",
    "T14n0468_002:0502c15": "罪。何以故？身是命故。故知身非壽命，壽命非",
    "T14n0468_002:0502c16": "身。何以故？身異命異故。若身即是命，若命即",
    "T14n0468_002:0502c17": "是身，燒身即燒命；若壽命往後世，身亦應往；",
    "T14n0468_002:0502c18": "若身被燒，命不被燒，是故知身非即是命。何",
    "T14n0468_002:0502c19": "以故？命不可燒故，是故身非是命，命非是",
    "T14n0468_002:0502c20": "身。是故殺身不得殺罪。何以故？以異故。",
    "T14n0468_002:0502c21": "如人問路，彼直動身。如是世尊，別燒別得罪。",
    "T14n0468_002:0502c22": "何以故？命往後世，身猶在故，以是故知身非",
    "T14n0468_002:0502c23": "壽命。』世尊！有人能殺命不？若人能殺命者，不",
    "T14n0468_002:0502c24": "應更生；若命已被殺，不須涅槃；若身是壽命，",
    "T14n0468_002:0502c25": "身被殺時，命亦被殺；若身是壽命，殺身則得",
    "T14n0468_002:0502c26": "涅槃。何以故？以無異故。是故無殺生果。",
    "T14n0468_002:0502c27": "世尊！若身被殺，壽命更生，受別異姓。是故此",
    "T14n0468_002:0502c28": "人不得殺罪。何以故？壽命更生故。更生者，地",
    "T14n0468_002:0502c29": "獄、畜生、餓鬼、阿修羅等是謂更生，是故殺身",
    "T14n0468_002:0503a01": "不名殺命。如坐禪師教諸弟子除心意識，若",
    "T14n0468_002:0503a02": "除心意識不更生，若不更生則無復身：若無",
    "T14n0468_002:0503a03": "復身則亦無命：若無有命則不更生，是為禪",
    "T14n0468_002:0503a04": "師殺人壽命。世尊！云何當答彼邪見人？」佛",
    "T14n0468_002:0503a05": "告文殊師利：「戒有二種，所謂身口，非心意識",
    "T14n0468_002:0503a06": "戒。若心意識是戒，則無持戒人。何以故？心攀",
    "T14n0468_002:0503a07": "緣難制故，無住處故。譬如駃水、亦如猨猴，",
    "T14n0468_002:0503a08": "動轉不停，不可守護。是故，文殊師利！無心意",
    "T14n0468_002:0503a09": "識戒，雖身口有戒，心意識非殺罪處。何以",
    "T14n0468_002:0503a10": "故？非戒處故。若以心樂，則能得定；若心不樂，",
    "T14n0468_002:0503a11": "則不得定。是故學者以定殺心，非人能殺。是",
    "T14n0468_002:0503a12": "故，文殊師利！定得殺罪，非心得罪。又若殺自",
    "T14n0468_002:0503a13": "身，無有罪報。何以故？如菩薩殺身，唯得功德，",
    "T14n0468_002:0503a14": "我身由我故。若身由我得罪果者，剪爪傷指",
    "T14n0468_002:0503a15": "便當得罪。何以故？自傷身故。若身自死，眾生",
    "T14n0468_002:0503a16": "得食。本無施心，既不得福，亦無有罪。何以故？",
    "T14n0468_002:0503a17": "諸菩薩捨身非是無記，唯得福德。是故煩惱",
    "T14n0468_002:0503a18": "滅故心則滅，心滅故意滅，意滅故識滅，識滅",
    "T14n0468_002:0503a19": "故身滅，身滅故壽滅，壽滅故命滅，命滅故諸",
    "T14n0468_002:0503a20": "根滅，諸根滅故諸入滅，諸入滅故諸界滅，諸",
    "T14n0468_002:0503a21": "界滅故諸陰滅，諸陰滅故不相續，不相續故",
    "T14n0468_002:0503a22": "心意識無處，心意識無處，故得清淨。如是，文",
    "T14n0468_002:0503a23": "殊師利！譬如垢衣以灰汁澣濯，垢滅衣在。",
    "T14n0468_002:0503a24": "何以故？垢已去故。以垢去故，衣得清淨。如是，",
    "T14n0468_002:0503a25": "文殊師利！諸過為垢，以智慧水洗除心垢，以",
    "T14n0468_002:0503a26": "除心垢，故成清淨。」佛說此祇夜：",
    "T14n0468_002:0503a27": "「譬如垢污衣，　　澣治以灰汁，",
    "T14n0468_002:0503a28": "　以灰汁澣治，　　是衣得清淨。",
    "T14n0468_002:0503a29": "　如是以過患，　　染污於心識，",
    "T14n0468_002:0503b01": "　澣以智慧灰，　　心即得清淨。」",
    "T14n0468_002:0503b02": "爾時文殊師利白佛言：「世尊！外道隨其邪見，",
    "T14n0468_002:0503b03": "復當說言：『若世尊是一切智，何故不先記外",
    "T14n0468_002:0503b04": "道女人孫陀利及栴遮摩尼應謗如來？故",
    "T14n0468_002:0503b05": "知如來非一切智，以不逆遮彼誹謗故，令無",
    "T14n0468_002:0503b06": "數劫入惡道中，乃至入於無間地獄。』世尊！當",
    "T14n0468_002:0503b07": "云何答？」",
    "T14n0468_002:0503b08": "佛告文殊：「我今問汝，如有醫師，明識眾生",
    "T14n0468_002:0503b09": "有風痰熱病，其病未起，為逆治不？」「不也，世",
    "T14n0468_002:0503b10": "尊！」「文殊師利！是師知病不？」「如是，世尊！」「文殊師",
    "T14n0468_002:0503b11": "利！我亦如是。知諸眾生多貪、多瞋，有多愚癡，",
    "T14n0468_002:0503b12": "長壽、短壽，惡業、善業。佛雖先知，非時不說。文",
    "T14n0468_002:0503b13": "殊師利！此女人孫陀利及栴遮摩尼，過去世",
    "T14n0468_002:0503b14": "時，常殺眾生，起不善業，常誹謗聖人，入阿鼻",
    "T14n0468_002:0503b15": "獄。文殊師利！眾生惡業不由我造。若眾生堪",
    "T14n0468_002:0503b16": "聞法，我為彼說；若不堪聞，我則不說。文殊",
    "T14n0468_002:0503b17": "師利！如人病重不可療治，醫師捨去，不與少",
    "T14n0468_002:0503b18": "藥。如來亦爾，知此二人不可教化，是故默然",
    "T14n0468_002:0503b19": "不逆記說。文殊師利！若可記者，我則為記。如",
    "T14n0468_002:0503b20": "我記弟子，得聲聞、獨覺及得菩薩，或不記說",
    "T14n0468_002:0503b21": "當得三乘。何以故？以不定故。文殊師利！於",
    "T14n0468_002:0503b22": "汝意云何？若人誹謗虛空，虛空當云何答？」",
    "T14n0468_002:0503b23": "文殊師利言：「虛空無語言。何以故？虛空無",
    "T14n0468_002:0503b24": "故。」「如是，文殊師利！如來與虛空等，虛空無語",
    "T14n0468_002:0503b25": "言，如來亦無語言。文殊師利！有五濁惡世。云",
    "T14n0468_002:0503b26": "何為五？劫濁、眾生濁、命濁、煩惱濁、見濁。云何",
    "T14n0468_002:0503b27": "劫濁？三災起時，更相殺害，眾生飢饉，種種",
    "T14n0468_002:0503b28": "疾病，此謂劫濁。云何眾生濁？惡眾生、善眾",
    "T14n0468_002:0503b29": "生，下、中、上眾生，勝、劣眾生，第一眾生、不第一",
    "T14n0468_002:0503c01": "眾生，此謂眾生濁。云何命濁？十歲眾生、二十、",
    "T14n0468_002:0503c02": "三十、四十、五十、六十、七十、八十、九十歲、百歲、",
    "T14n0468_002:0503c03": "二百歲、四百歲、八百歲，乃至千歲，有長短故，",
    "T14n0468_002:0503c04": "此謂命濁。云何煩惱濁？多貪、多瞋、多癡，此",
    "T14n0468_002:0503c05": "謂煩惱濁。云何見濁？邪見、戒取見，取常見、斷",
    "T14n0468_002:0503c06": "見、有見、無見、我見、眾生見，此謂見濁。如是五",
    "T14n0468_002:0503c07": "濁，如來悉無。」佛說此祇夜：",
    "T14n0468_002:0503c08": "「如來如虛空，　　云何有言語？",
    "T14n0468_002:0503c09": "　如來無五濁，　　是故不逆記。」",
    "T14n0468_002:0503c10": "爾時文殊師利白佛言：「世尊！未來邪見人，當",
    "T14n0468_002:0503c11": "誹謗佛說如是言：『若使如來是一切智，何故",
    "T14n0468_002:0503c12": "待眾生作罪，然後制戒？』」佛告文殊師利：「如",
    "T14n0468_002:0503c13": "此即是一切智相。若我逆制戒，人當謗我。",
    "T14n0468_002:0503c14": "何以故？我不作罪，云何強說？此非一切智。",
    "T14n0468_002:0503c15": "何以故？我無罪過故。如來無慈悲心，不饒益、",
    "T14n0468_002:0503c16": "不攝受眾生！如人無子，而說有子，某時當生。",
    "T14n0468_002:0503c17": "空有此言，云何可信！何以故？不真實故。若真",
    "T14n0468_002:0503c18": "見生子，則生信心。如是，文殊師利！所未作罪，",
    "T14n0468_002:0503c19": "人天不見，云何逆制戒？要須見罪，然後乃制。",
    "T14n0468_002:0503c20": "文殊師利！譬如醫師知風、痰、熱等發起所",
    "T14n0468_002:0503c21": "由，亦知有藥對治此病。有人勇健身無疾",
    "T14n0468_002:0503c22": "病，如此之人須師治不？」文殊白佛：「彼不須治。",
    "T14n0468_002:0503c23": "彼若病生，師即為治，世間讚說是第一師。」「如",
    "T14n0468_002:0503c24": "是，文殊師利！一切聲聞、一切眾生，有宜制戒、",
    "T14n0468_002:0503c25": "有不宜者。我知一切眾生心之所行，未作罪",
    "T14n0468_002:0503c26": "者，我則不制；若已作過，我則制戒。我若如此，",
    "T14n0468_002:0503c27": "則世間不謗。文殊師利！眾生之中有下、中、上，",
    "T14n0468_002:0503c28": "如來制戒亦復如是。文殊師利，如種大麥及",
    "T14n0468_002:0503c29": "麻豆等，牙始生時，已堪用不？」文殊師利言：",
    "T14n0468_002:0504a01": "「不堪用也。何以故？以未熟故。」佛告文殊師利：",
    "T14n0468_002:0504a02": "「一切眾生善根未熟，亦如是不堪制戒。文殊",
    "T14n0468_002:0504a03": "師利！如拘物頭花、優鉢羅花始生之時，日光",
    "T14n0468_002:0504a04": "所照，能令開不？」文殊師利言：「不能開也。何以",
    "T14n0468_002:0504a05": "故？以新生故。」佛告文殊師利：「善根未熟亦如",
    "T14n0468_002:0504a06": "是，如來如是不得制戒。何以故？非時節故。若",
    "T14n0468_002:0504a07": "非時制戒，眾生不受，言：『我無罪，何故制戒？』",
    "T14n0468_002:0504a08": "文殊師利！如種穀未熟，為可取不？」文殊師利",
    "T14n0468_002:0504a09": "言：「不可取也。世尊！非時尚未有花，何況得米",
    "T14n0468_002:0504a10": "及以糠糩？」「文殊師利！我未制戒亦復如是，",
    "T14n0468_002:0504a11": "諸弟子無所犯，無犯戒果。是故，文殊師利！我",
    "T14n0468_002:0504a12": "不逆制戒。」佛說此祇夜：",
    "T14n0468_002:0504a13": "「無罪逆制戒，　　眾生不信受，",
    "T14n0468_002:0504a14": "　是故見有罪，　　爾時乃制戒。",
    "T14n0468_002:0504a15": "　譬如芽莖時，　　未便有果實，",
    "T14n0468_002:0504a16": "　諸比丘無罪，　　不制戒亦然。」",
    "T14n0468_002:0504a17": "爾時文殊師利白佛言：「世尊！邪見人說如是",
    "T14n0468_002:0504a18": "言：『摩醯首羅天造此世間。』如是邪說，當云何",
    "T14n0468_002:0504a19": "破？」佛告文殊師利：「此是虛妄，非真實語。又餘",
    "T14n0468_002:0504a20": "外道言：『非首羅造。』若由首羅，不應自謗。何以",
    "T14n0468_002:0504a21": "故？自由故。若自由者，則一切世間，以首羅為",
    "T14n0468_002:0504a22": "師，更無餘師。若一切世間各自有師，則諸世",
    "T14n0468_002:0504a23": "間非首羅造。若一切事由首羅者，若事首羅",
    "T14n0468_002:0504a24": "則應無疑。又《摩醯首羅經》不作是說，若有此",
    "T14n0468_002:0504a25": "說，眾生不應生疑。是故，文殊師利！知此世",
    "T14n0468_002:0504a26": "間非首羅所造，當知不實，是虛妄言。」佛說此",
    "T14n0468_002:0504a27": "祇夜。",
    "T14n0468_002:0504a28": "「若諸善惡業，　　摩醯首羅造，",
    "T14n0468_002:0504a29": "　世間無事證，　　無人決斷說。",
    "T14n0468_002:0504b01": "　如此不真語，　　雖說不成就。」",
    "T14n0468_002:0504b02": "爾時文殊師利白佛言：「世尊！如來、應供、正遍",
    "T14n0468_002:0504b03": "知、法身，世尊！為於法中有身，為以法為身。一",
    "T14n0468_002:0504b04": "切諸法，云何與虛空等？」佛告文殊師利：「不於",
    "T14n0468_002:0504b05": "法中有身。何以故？如虛空故。如不於虛空有",
    "T14n0468_002:0504b06": "虛空。何以故？虛空者無處，無處故名虛空，虛",
    "T14n0468_002:0504b07": "空無意樂當取虛空；復次虛空無體、無作，故",
    "T14n0468_002:0504b08": "名虛空。文殊師利！虛空者，非有、非無。何以故？",
    "T14n0468_002:0504b09": "無處有，無處無故。何以故？若初有故後成無，",
    "T14n0468_002:0504b10": "若初無故後成有；若初有，後當有；若後無，則",
    "T14n0468_002:0504b11": "初無。如是，文殊師利！八種語言，通一切諸法。」",
    "T14n0468_002:0504b12": "佛告文殊師利：「我不說有色為身。何以故？一",
    "T14n0468_002:0504b13": "切佛與虛空等，普遍故、無思故、無心意識故，",
    "T14n0468_002:0504b14": "無處故、無內外故。是故，文殊師利！說名世尊。",
    "T14n0468_002:0504b15": "文殊師利！謂為佛者，不以身口意覺，故謂為",
    "T14n0468_002:0504b16": "佛。何以故？虛空不以身、口、意覺虛空故。」佛告",
    "T14n0468_002:0504b17": "文殊師利：「若無心意，是處為有為無？若有便",
    "T14n0468_002:0504b18": "定有，若無便定無。」文殊師利白佛言：「無有世",
    "T14n0468_002:0504b19": "尊，亦無善逝。何以故？不可取故，與虛空等",
    "T14n0468_002:0504b20": "故。若等虛空，云何有色相？若有色相，便是",
    "T14n0468_002:0504b21": "無常。若是無常，云何與虛空等？」佛告文殊師",
    "T14n0468_002:0504b22": "利：「譬如兩手和合，能出音聲。為從左手生？為",
    "T14n0468_002:0504b23": "從右手生？若從左手生，常應有聲；右手亦然。",
    "T14n0468_002:0504b24": "何以故？二手常有故。一手無聲，合故有聲。如",
    "T14n0468_002:0504b25": "是，佛從世間出，不著世間，如蓮華從水生，不",
    "T14n0468_002:0504b26": "為水所著。如手合有聲，亦有、亦無、亦現、不現，",
    "T14n0468_002:0504b27": "可取、不可取，如水中月；如來、正遍知亦復如",
    "T14n0468_002:0504b28": "是。",
    "T14n0468_002:0504b29": "囑累品第十七",
    "T14n0468_002:0504c01": "「文殊師利！若有人受持此法、若說此法，若誦、",
    "T14n0468_002:0504c02": "若書、若教他，所得功德不可限量，能生一切",
    "T14n0468_002:0504c03": "種智。如是善男子、善女人，入佛境界、住佛",
    "T14n0468_002:0504c04": "境界，隨佛所學，成滿此願。我若以七寶滿此",
    "T14n0468_002:0504c05": "世界，及種種衣服日日施彼，所得功德無量",
    "T14n0468_002:0504c06": "無邊。若有善男子、善女人，受持、讀誦、書寫此",
    "T14n0468_002:0504c07": "經，所得功德，取百分之一，分為百分，如是展",
    "T14n0468_002:0504c08": "轉，百過分之，取後一分，猶勝萬倍。何以故？",
    "T14n0468_002:0504c09": "生一切智故。經所住處應當供養，是地清淨",
    "T14n0468_002:0504c10": "能除諸惡，是清淨處、是寂靜處、是諸天行處、",
    "T14n0468_002:0504c11": "是諸佛所念處、是人天所貴、是如來地住。」",
    "T14n0468_002:0504c12": "爾時阿難白佛言：「世尊，云何名此經？云何奉",
    "T14n0468_002:0504c13": "持？」佛告阿難：「此經名為『文殊師利所問』，汝當",
    "T14n0468_002:0504c14": "受持；亦名『種種樂說』，汝當受持；亦名『斷一切",
    "T14n0468_002:0504c15": "疑』，汝當受持，亦名『菩薩諸行修妬路』，汝當受",
    "T14n0468_002:0504c16": "持。」",
    "T14n0468_002:0504c17": "爾時文殊師利白佛言：「世尊！如來、應供、正遍",
    "T14n0468_002:0504c18": "知所作已辦、可作已辦，捨於重擔，已斷一切",
    "T14n0468_002:0504c19": "諸結，已除一切煩惱、已洗煩惱垢、已伏諸魔、",
    "T14n0468_002:0504c20": "已得諸佛法、一切智者、一切見者，成就十力、",
    "T14n0468_002:0504c21": "四無畏、十八不共法，五眼具足佛眼無障，見",
    "T14n0468_002:0504c22": "一切世間，如是思惟：『我初得道，先為誰說法？",
    "T14n0468_002:0504c23": "云何眾生清淨善行？何人易教，少貪、瞋、癡？何",
    "T14n0468_002:0504c24": "人能現證智慧？彼若不聞此法，必當退轉，是",
    "T14n0468_002:0504c25": "故我當先為說法，彼能堪受，無有疑謗。』世尊！",
    "T14n0468_002:0504c26": "阿羅漢、正遍知等有何義？」佛告文殊師利：「阿",
    "T14n0468_002:0504c27": "羅漢多者得正遍知，名阿羅漢多；復次，阿者",
    "T14n0468_002:0504c28": "何義？過凡夫地，名為阿義。羅者何義？從染得",
    "T14n0468_002:0504c29": "無染，名為羅義。呵者何義？以殺煩惱、得光明",
    "T14n0468_002:0505a01": "義。那者何義？到於醍醐道，不為生死所縛",
    "T14n0468_002:0505a02": "義。多者何義？求覓真實義。三藐三佛陀者何",
    "T14n0468_002:0505a03": "義？自覺覺彼、正遍見義。婆者何義？諸法平等",
    "T14n0468_002:0505a04": "如虛空義。摩者何義？能滅憍慢義。耶者何",
    "T14n0468_002:0505a05": "義？如法分別義。奄者何義？知後邊身義。迦",
    "T14n0468_002:0505a06": "者何義？失業、非業義。娑者何義？知生死輪",
    "T14n0468_002:0505a07": "轉邊義。婆者何義？解脫、解脫繫縛義。優",
    "T14n0468_002:0505a08": "者何義？能隨問答義。陀者何義？得寂靜義。他",
    "T14n0468_002:0505a09": "者何義？受持法性無體相義。所作已辦者，",
    "T14n0468_002:0505a10": "捨身肉、手足，事已畢竟，謂所作已辦。「迦釐者，",
    "T14n0468_002:0505a11": "已捨不更捨。迦者，見諸法如觀其掌；釐者，軟",
    "T14n0468_002:0505a12": "直心相續。迦者斷諸業行。釐者，除三業性。",
    "T14n0468_002:0505a13": "多者，覺真義。耶者，滅沒聲如法成就義。所",
    "T14n0468_002:0505a14": "作已辦者，諸善根已辦。捨於重擔者，無復生",
    "T14n0468_002:0505a15": "死可擔。已斷一切諸結者，斷一切貪瞋癡結。",
    "T14n0468_002:0505a16": "斷一切煩惱者，拔三界諸煩惱。已洗煩惱垢",
    "T14n0468_002:0505a17": "者，無業煩惱氣故。已伏諸魔者，除諸死魔",
    "T14n0468_002:0505a18": "故。已得諸佛法者，度一切般若波羅蜜，到",
    "T14n0468_002:0505a19": "一切般若波羅蜜，此謂已得諸佛法。一切智",
    "T14n0468_002:0505a20": "者，無所不知。一切見者，現證一切諸法義。成",
    "T14n0468_002:0505a21": "就十力者，如法神力等，稱量佛力，勝一切眾",
    "T14n0468_002:0505a22": "生力，百倍、千倍、百千萬億倍，不可思議不可",
    "T14n0468_002:0505a23": "數佛，成就無邊力。從佛十力，出無量力，成",
    "T14n0468_002:0505a24": "就一切諸力，名成就十力。十力者，謂是處",
    "T14n0468_002:0505a25": "非處力、業力、定力、根力、欲力、性力、至處道力、宿",
    "T14n0468_002:0505a26": "命力、天眼力、漏盡力。四無畏者，一切智無畏、",
    "T14n0468_002:0505a27": "一切漏盡無畏、能說障道無畏、說盡苦道無",
    "T14n0468_002:0505a28": "畏。十力、四無畏，大慈、大悲、大喜、大捨，謂十",
    "T14n0468_002:0505a29": "八不共法。十八不共成滿，故五眼亦滿，所謂",
    "T14n0468_002:0505b01": "天眼、佛眼、法眼、慧眼、肉眼。佛有無量眼，何以",
    "T14n0468_002:0505b02": "故？境界無量故，是故佛成就五眼無障礙，",
    "T14n0468_002:0505b03": "所見無餘，等虛空故，以此眼見一切世間。以",
    "T14n0468_002:0505b04": "無障礙眼見世間，以障礙眼亦見一切世間。",
    "T14n0468_002:0505b05": "見已，如是思惟：『為何等人我當先為說法？』文",
    "T14n0468_002:0505b06": "殊師利！我說此言有何義？」文殊師利白佛：",
    "T14n0468_002:0505b07": "「我未解世尊意。」佛告文殊師利：「於此佛境界，",
    "T14n0468_002:0505b08": "有無窮眾生。惟阿羅羅、欝頭藍弗，可先為",
    "T14n0468_002:0505b09": "說法，除此二人更無餘人。而此二人，死已",
    "T14n0468_002:0505b10": "七日。我先以佛智，語十地菩薩。我以世間",
    "T14n0468_002:0505b11": "智，為眾生說法。此二人不聞我法，故成退轉，",
    "T14n0468_002:0505b12": "壽命唯餘七日。」諸天聞此言，即白佛言：「如",
    "T14n0468_002:0505b13": "是，世尊！阿羅羅、欝頭藍弗死已七日。」「文殊師",
    "T14n0468_002:0505b14": "利！云何眾生清淨善行？可化易教眾生者，",
    "T14n0468_002:0505b15": "謂多功德人；清淨者，清淨心也；善行者，自行",
    "T14n0468_002:0505b16": "諸善根；可化者，聞略說得度；易教者，能分別",
    "T14n0468_002:0505b17": "諸法，善滅一切身、口、意垢，不為愛見之所繫",
    "T14n0468_002:0505b18": "縛。若有如此眾生，我當先為說法，我當令其",
    "T14n0468_002:0505b19": "得解，不誹謗我。」佛說此祇夜：",
    "T14n0468_002:0505b20": "「欝頭藍弗、　　阿羅羅仙，　　死已七日，",
    "T14n0468_002:0505b21": "　我先已記。　　後有諸天，　　而來報我：",
    "T14n0468_002:0505b22": "『如是世尊！　　如是善逝！　　二人並死，",
    "T14n0468_002:0505b23": "　已經七日。』",
    "T14n0468_002:0505b24": "「文殊師利！無有餘人速疾智慧，唯除如來、善",
    "T14n0468_002:0505b25": "逝、世尊。」",
    "T14n0468_002:0505b26": "爾時文殊師利白佛言：「世尊！一切諸功德不",
    "T14n0468_002:0505b27": "與出家心等。何以故？住家無量過患故，出",
    "T14n0468_002:0505b28": "家無量功德故。」佛告文殊師利：「如是，如是！如",
    "T14n0468_002:0505b29": "汝所說。一切諸功德，不與出家心等。何以故？",
    "T14n0468_002:0505c01": "住家無量過患故，出家無量功德故。住家者",
    "T14n0468_002:0505c02": "有障礙，出家者無障礙；住家者攝受諸垢，出",
    "T14n0468_002:0505c03": "家者離諸垢；住家者行諸惡，出家者離諸",
    "T14n0468_002:0505c04": "惡；住家者是塵垢處，出家者除塵垢處；住家",
    "T14n0468_002:0505c05": "者溺欲淤泥，出家者離欲淤泥；住家者隨愚",
    "T14n0468_002:0505c06": "人法，出家者遠愚人法；住家者不得正命，",
    "T14n0468_002:0505c07": "出家者得正命；住家者多怨家，出家者無怨",
    "T14n0468_002:0505c08": "家；住家者多苦，出家者少苦；住家者是憂",
    "T14n0468_002:0505c09": "悲惱處，出家者歡喜處；住家者是惡趣梯，",
    "T14n0468_002:0505c10": "出家者是解脫道；住家者是結縛處，出家",
    "T14n0468_002:0505c11": "者是解脫處；住家者有怖畏，出家者無怖",
    "T14n0468_002:0505c12": "畏；住家者有彈罰，出家者無彈罰；住家",
    "T14n0468_002:0505c13": "者是傷害處，出家者非傷害處；住家者有熱",
    "T14n0468_002:0505c14": "惱，出家者無熱惱；住家者有貪利苦，出家",
    "T14n0468_002:0505c15": "者無貪利苦；住家者是憒閙處，出家者是",
    "T14n0468_002:0505c16": "寂靜處；住家者是慳悋處，出家者非慳悋",
    "T14n0468_002:0505c17": "處；住家者是下賤處，出家者是高勝處；住",
    "T14n0468_002:0505c18": "家者為煩惱所燒，出家者滅煩惱火；住家者",
    "T14n0468_002:0505c19": "常為他，出家者常為自；住家者小心行，出",
    "T14n0468_002:0505c20": "家者大心行；住家者以苦為樂，出家者出離",
    "T14n0468_002:0505c21": "為樂；住家者增長蕀刺，出家者能滅蕀刺；住",
    "T14n0468_002:0505c22": "家者成就小法，出家者成就大法。住家者無",
    "T14n0468_002:0505c23": "法用，出家者有法用；住家者多悔悋，出家",
    "T14n0468_002:0505c24": "者無悔悋；住家者增長血淚乳，出家者無血",
    "T14n0468_002:0505c25": "淚乳；住家者三乘毀訾，出家者三乘稱嘆；",
    "T14n0468_002:0505c26": "住家者不知足，出家者常知足；住家者魔王",
    "T14n0468_002:0505c27": "愛念，出家者令魔恐怖；住家者多放逸，",
    "T14n0468_002:0505c28": "出家者無放逸；住家者是輕蔑處，出家者非",
    "T14n0468_002:0505c29": "輕蔑處；住家者為人僕使，出家者為僕使",
    "T14n0468_002:0506a01": "主；住家者是生死邊，出家者是涅槃邊；住",
    "T14n0468_002:0506a02": "家者是墜墮處，出家者無墜墮處；住家者是",
    "T14n0468_002:0506a03": "黑闇，出家者是光明；住家者縱諸根，出家者",
    "T14n0468_002:0506a04": "攝諸根；住家者長憍慢，出家者滅憍慢；住",
    "T14n0468_002:0506a05": "家者是低下處，出家者是清高處；住家者多",
    "T14n0468_002:0506a06": "事務，出家者無所作；住家者少果報，出家",
    "T14n0468_002:0506a07": "者多果報；住家者多諂曲，出家者心質直；",
    "T14n0468_002:0506a08": "住家者常有憂，出家者常懷喜；住家者如刺",
    "T14n0468_002:0506a09": "入身，出家者無有刺；住家者是疾病處，出",
    "T14n0468_002:0506a10": "家者無疾病；住家者是衰老法，出家者是",
    "T14n0468_002:0506a11": "少壯法；住家者為放逸死，出家者慧為命；",
    "T14n0468_002:0506a12": "住家者是欺誑法，出家者是真實法；住家",
    "T14n0468_002:0506a13": "者多所作，出家者少所作；住家者多飲毒，出",
    "T14n0468_002:0506a14": "家者飲醍醐；住家者多散亂，出家者無散亂；",
    "T14n0468_002:0506a15": "住家者是流轉處，出家者非流轉處；住家者",
    "T14n0468_002:0506a16": "如毒藥，出家者如甘露；住家者愛別離，出",
    "T14n0468_002:0506a17": "家者無別離；住家者多重癡，出家者深智",
    "T14n0468_002:0506a18": "慧；住家者樂塵穢法，出家者樂清淨法；住",
    "T14n0468_002:0506a19": "家者失內思惟，出家者得內思惟；住家者無",
    "T14n0468_002:0506a20": "歸依，出家者有歸依；住家者無尊勝，出家",
    "T14n0468_002:0506a21": "者有尊勝；住家者無定住處，出家者有定住",
    "T14n0468_002:0506a22": "處；住家者不能作依，出家者能作依；住家者",
    "T14n0468_002:0506a23": "多瞋恚，出家者多慈悲；住家者有重擔，出家",
    "T14n0468_002:0506a24": "者捨重擔；住家者無究竟事，出家者有究竟",
    "T14n0468_002:0506a25": "事；住家者有罪過，出家者無罪過；住家者有",
    "T14n0468_002:0506a26": "過患，出家者無過患；住家者有苦難，出家者",
    "T14n0468_002:0506a27": "無苦難；住家者流轉生死，出家者有齊限；住",
    "T14n0468_002:0506a28": "家者有穢污，出家者無穢污；住家者有慢，出",
    "T14n0468_002:0506a29": "家者無慢；住家者以財物為寶，出家者以功",
    "T14n0468_002:0506b01": "德為寶；住家者多災疫，出家者離災疫；住",
    "T14n0468_002:0506b02": "家者常有退，出家者常增長；住家者易可得，",
    "T14n0468_002:0506b03": "出家者難可得；住家者可作，出家者不可作；",
    "T14n0468_002:0506b04": "住家者隨流，出家者逆流；住家者是煩惱",
    "T14n0468_002:0506b05": "海，出家者是舟航；住家者是此岸，出家者",
    "T14n0468_002:0506b06": "是彼岸；住家者纏所縛，出家者離纏縛；住",
    "T14n0468_002:0506b07": "家者作怨家，出家者滅怨家；住家者國王",
    "T14n0468_002:0506b08": "所教誡，出家者佛法所教誡；住家者有",
    "T14n0468_002:0506b09": "犯罪，出家者無犯罪；住家者是苦生，出家",
    "T14n0468_002:0506b10": "者是樂生；住家者是淺，出家者是深；住家",
    "T14n0468_002:0506b11": "者伴易得，出家者伴難得；住家者婦為伴，出",
    "T14n0468_002:0506b12": "家者定為伴；住家者是罾網，出家者破罾網；",
    "T14n0468_002:0506b13": "住家者傷害為勝，出家者攝受為勝；住家者",
    "T14n0468_002:0506b14": "持魔王幢幡，出家者持佛幢幡；住家者是",
    "T14n0468_002:0506b15": "此住，出家者彼住；住家者增長煩惱，出家",
    "T14n0468_002:0506b16": "者出離煩惱；住家者如刺林，出家者出刺",
    "T14n0468_002:0506b17": "林。文殊師利！若我毀訾住家，讚嘆出家，言",
    "T14n0468_002:0506b18": "滿虛空，說猶無盡。文殊師利！此謂住家過患、",
    "T14n0468_002:0506b19": "出家功德。」",
    "T14n0468_002:0506b20": "爾時文殊師利白佛言：「世尊！諸菩薩摩訶薩",
    "T14n0468_002:0506b21": "常有幾種心念？」佛告文殊師利：「菩薩自念：『我",
    "T14n0468_002:0506b22": "當何時出家，住僧坊中？我當何時自恣和合？",
    "T14n0468_002:0506b23": "我當何時修行戒、定、慧，解脫、解脫知見？我當",
    "T14n0468_002:0506b24": "何時著衣如大牟尼尊？我當何時得仙師相",
    "T14n0468_002:0506b25": "好？我當何時住空閑處得處便住？我當何",
    "T14n0468_002:0506b26": "時乞食，於好惡少多不生增減，或得或不得，",
    "T14n0468_002:0506b27": "或寒或熱，次第行乞，為治饑瘡，如油膏車，",
    "T14n0468_002:0506b28": "為持壽命以少自活？我當何時離世八法，不",
    "T14n0468_002:0506b29": "為八法之所動轉？何時厭離國城愛樂林藪，",
    "T14n0468_002:0506c01": "於十二入不著、不樂？我當何時能守護六根，",
    "T14n0468_002:0506c02": "令得禪定？我當何時調伏六根，如制僕使？我",
    "T14n0468_002:0506c03": "當何時坐禪精進、讀誦經書，常樂斷諸結使，",
    "T14n0468_002:0506c04": "具修諸行？我當何時知足？我當何時不樂",
    "T14n0468_002:0506c05": "先戲樂事？我當何時為自、他勤行精進？我當",
    "T14n0468_002:0506c06": "何時行諸菩薩所行之道？我當何時為世間",
    "T14n0468_002:0506c07": "第一貴？我當何時解脫愛奴？我當何時解",
    "T14n0468_002:0506c08": "脫居家？』文殊師利！此謂菩薩心之所念。」佛",
    "T14n0468_002:0506c09": "說此祇夜：",
    "T14n0468_002:0506c10": "「若人思惟菩薩心，　　我知彼有諸功德，",
    "T14n0468_002:0506c11": "　其數無量不可極，　　堪得清淨佛法身，",
    "T14n0468_002:0506c12": "　不入惡趣受諸苦，　　具足成就佛智慧。」",
    "T14n0468_002:0506c13": "爾時文殊師利白佛言：「世尊！餘佛世界諸佛，",
    "T14n0468_002:0506c14": "現在有人於此欲見彼佛，當云何得見？」佛告",
    "T14n0468_002:0506c15": "文殊師利：「若能專念如來十號，佛於彼人常",
    "T14n0468_002:0506c16": "在不滅，亦得當聞諸佛說法，并見彼佛現",
    "T14n0468_002:0506c17": "在四眾，增長壽命、無諸疾病。云何十號？謂",
    "T14n0468_002:0506c18": "如來、應供、正遍知、明行足、善逝、世間解、無上士、",
    "T14n0468_002:0506c19": "調御丈夫、天人師、佛、世尊。文殊師利！念十號",
    "T14n0468_002:0506c20": "者，先念佛色身具足相好，又念法身壽命無",
    "T14n0468_002:0506c21": "盡。當作是念，佛非色身，佛是法身。以執取、",
    "T14n0468_002:0506c22": "以堅取，見佛如虛空。樂虛空，故知一切法義。",
    "T14n0468_002:0506c23": "文殊師利！如須彌山、由乾陀山、伊沙陀山、須",
    "T14n0468_002:0506c24": "陀梨山、珂羅底迦山、阿輸迦羅山、毘那多山、尼",
    "T14n0468_002:0506c25": "民陀羅山、斫迦羅山，如是等山悉是障礙。若",
    "T14n0468_002:0506c26": "人一心念佛十號，此等諸山不能為障。何",
    "T14n0468_002:0506c27": "以故？以正念故、佛威神故。「復次，文殊！念佛",
    "T14n0468_002:0506c28": "十號猶如虛空，以知如虛空故，無有過失；以",
    "T14n0468_002:0506c29": "不失故，得無生忍；如是依名字，增長正念；見",
    "T14n0468_002:0507a01": "佛相好，正定具足。具足定已，見彼諸佛。如照",
    "T14n0468_002:0507a02": "水鏡，自見其形。彼見諸佛亦復如是，此謂初",
    "T14n0468_002:0507a03": "定。復次，如一佛像現鏡中分明，見十方諸佛",
    "T14n0468_002:0507a04": "亦如是分明，從此以後常正念思惟，必有相",
    "T14n0468_002:0507a05": "起，以相起故，常樂見佛，作此念時諸佛即現，",
    "T14n0468_002:0507a06": "亦不得神通，亦不往彼世界，唯住此處，見彼",
    "T14n0468_002:0507a07": "諸佛，聞佛說法，得如實義。」",
    "T14n0468_002:0507a08": "文殊師利白佛言：「以何法故起此定寶？」佛告",
    "T14n0468_002:0507a09": "文殊師利：「當近善知識、供養善知識，常起精",
    "T14n0468_002:0507a10": "進、不捨精進，不捨智慧、不動智慧，堅智慧、利",
    "T14n0468_002:0507a11": "智慧；常入信心，令精進根堅固，不為天魔、",
    "T14n0468_002:0507a12": "沙門、婆羅門所壞；由此四法，能生此定。」文殊",
    "T14n0468_002:0507a13": "師利白佛言：「復有何法能生此定？」佛告文殊",
    "T14n0468_002:0507a14": "師利：「慚愧、懺悔、恭敬、供養，事說法人如供養",
    "T14n0468_002:0507a15": "佛，以此四法能生禪定。復於九十日，修無我",
    "T14n0468_002:0507a16": "想，端坐專念，不雜思惟，除食及經行、大小便",
    "T14n0468_002:0507a17": "時，悉不得起。「復有四法能起此定。見諸佛、",
    "T14n0468_002:0507a18": "勸人聽法，不嫉發菩提心人，行諸菩薩所行。",
    "T14n0468_002:0507a19": "「復有四法，一者造像，二施有信人，三教化眾",
    "T14n0468_002:0507a20": "生令離欺慢使得菩提，四為守護攝受諸佛",
    "T14n0468_002:0507a21": "正法。「復有四法，少語言，不與在家、出家人和",
    "T14n0468_002:0507a22": "合，不著諸法相，樂寂靜處。「復有諸法，謂無",
    "T14n0468_002:0507a23": "生忍，厭一切諸行、一切生處；一切邪見、一切",
    "T14n0468_002:0507a24": "五欲，亦不思惟；修無量定行，不起瞋恚；於四",
    "T14n0468_002:0507a25": "攝法常憶不忘，成就慈悲喜捨，不譏他過；常",
    "T14n0468_002:0507a26": "聞說法，質直修行清淨三業；樂歎財施，不起",
    "T14n0468_002:0507a27": "慳心；樂讚法施，不起法慳；修忍辱行，同止安",
    "T14n0468_002:0507a28": "樂；若人輕罵、誹謗、打縛等，是我本業得此果",
    "T14n0468_002:0507a29": "報，於他不瞋。隨聞受持廣為人說，令他思惟、",
    "T14n0468_002:0507b01": "修行正行，不生嫉妬，不自讚毀他，離睡眠懈",
    "T14n0468_002:0507b02": "怠，信佛法僧，恭敬上中下座，見他少德常憶",
    "T14n0468_002:0507b03": "不忘，語言真諦無餘虛說。「復次，文殊師利！如",
    "T14n0468_002:0507b04": "出家人能修此定，在家之人亦能修習；如在",
    "T14n0468_002:0507b05": "家人能修此定，出家之人亦能修習。為他廣",
    "T14n0468_002:0507b06": "說，令彼修行。云何在家人能修此定？以信業",
    "T14n0468_002:0507b07": "果報捨一切財，歸依三寶受持五戒，不穿、不",
    "T14n0468_002:0507b08": "破、不污、不缺，受十善道，令起諸善。修行梵行",
    "T14n0468_002:0507b09": "毀訾五欲，不生嫉妬、不愛妻子，常樂出家受",
    "T14n0468_002:0507b10": "持八戒，常往僧坊有慚愧心，於出家人常生",
    "T14n0468_002:0507b11": "敬心，不祕悋法常樂化人，愛念恭敬和上、闍",
    "T14n0468_002:0507b12": "梨及說法人，於父母善知識所，心如佛想，安",
    "T14n0468_002:0507b13": "止父母及善知識，令得住於安隱之處，此是",
    "T14n0468_002:0507b14": "在家之人修此定法。「云何出家人當修此定？",
    "T14n0468_002:0507b15": "不破戒、不污戒，無毀點戒、清淨戒、不穢戒，不",
    "T14n0468_002:0507b16": "雜邪戒，無所依戒、無所得戒，不墮戒，聖所嘆，",
    "T14n0468_002:0507b17": "戒、慧人所嘆戒，於波羅提木叉善能守護，成",
    "T14n0468_002:0507b18": "就一切諸行處。常畏小罪，淨業、淨命，樂深無",
    "T14n0468_002:0507b19": "生法忍，於空、無相、無作不生怖畏，常勤精進",
    "T14n0468_002:0507b20": "正念現前。有信從心成就慚愧，不著世法、不",
    "T14n0468_002:0507b21": "懷嫉妬，常行頭陀功德，厭世語言、不樂綺語，",
    "T14n0468_002:0507b22": "知恩、知報恩，敬畏和上、阿闍梨，無憍慢心。",
    "T14n0468_002:0507b23": "常樂勝師及樂近善友。若有善友我當問法，",
    "T14n0468_002:0507b24": "既聞法已如說修行。若依經書、若依師說，於",
    "T14n0468_002:0507b25": "說法人、父母、善友常懷佛想；樂阿蘭若處不",
    "T14n0468_002:0507b26": "樂人間；於身命財心不繫著，思念死想不依",
    "T14n0468_002:0507b27": "利養，無所觸犯、無渴愛心。攝受正法，愛敬尊",
    "T14n0468_002:0507b28": "長；不長畜衣鉢，不受宿食；恒樂乞食，行次第",
    "T14n0468_002:0507b29": "乞；常懷慚愧，自省己罪；不捉金銀珍寶，於真",
    "T14n0468_002:0507c01": "實法不生驚疑，常修慈心能斷瞋怒；常修悲",
    "T14n0468_002:0507c02": "心能斷殺害，饒益一切世間，慈悲一切眾生；",
    "T14n0468_002:0507c03": "常樂經行，無睡眠、懈怠。若住如是功德，則能",
    "T14n0468_002:0507c04": "修此禪定。「復次，文殊師利！當具足諸善，常念",
    "T14n0468_002:0507c05": "如來，專心思惟不起亂想，守護諸根於食知",
    "T14n0468_002:0507c06": "足，初夜、後夜捐於睡眠，離諸煩惱令生禪定，",
    "T14n0468_002:0507c07": "不著禪味分別色相，得不淨想不著陰界入，",
    "T14n0468_002:0507c08": "不自稱譽無有憍慢，於一切法作阿蘭若想，",
    "T14n0468_002:0507c09": "於一切眾生生親友想，不為名聞而持禁戒，",
    "T14n0468_002:0507c10": "常行禪定不厭多聞，以多聞故不生憍慢；於",
    "T14n0468_002:0507c11": "法無疑不謗佛、不毀法、不破僧；常近善人離",
    "T14n0468_002:0507c12": "不善人，樂佛所說出世言語，受念六法、修五",
    "T14n0468_002:0507c13": "解脫處，能滅九種瞋恚、斷八懈怠；修八精進、",
    "T14n0468_002:0507c14": "行九想定；修八大人覺，成就諸禪解脫三昧、",
    "T14n0468_002:0507c15": "三摩跋提，一切諸見所不能動。攝耳聽法、分",
    "T14n0468_002:0507c16": "別諸陰、無有住相，怖畏生死如拔刀賊，於十",
    "T14n0468_002:0507c17": "二入如空聚想，於十八界如毒蛇想，於泥洹",
    "T14n0468_002:0507c18": "處生寂靜想，觀於五欲如蕀刺想，樂出生死",
    "T14n0468_002:0507c19": "無有諍訟，教化眾生修諸功德。能如是者，得",
    "T14n0468_002:0507c20": "深禪定。「文殊師利！若人修行此定，所得功德",
    "T14n0468_002:0507c21": "永不退轉。文殊師利！如三千大千世界盡末",
    "T14n0468_002:0507c22": "為塵，世界多少如微塵數，盡布七寶持用布",
    "T14n0468_002:0507c23": "施。於汝意云何？是人能如是施，功德多不？」",
    "T14n0468_002:0507c24": "文殊師利言：「甚多。世尊！」佛言：「我今告汝，若",
    "T14n0468_002:0507c25": "善男子、善女人，直聞此定無怖畏心，所得功",
    "T14n0468_002:0507c26": "德於彼為多，何況信心思惟、修行、受持、讀誦，",
    "T14n0468_002:0507c27": "況復為人廣說，何況修習得此定者，彼功德",
    "T14n0468_002:0507c28": "數我不能說。是故，文殊師利！善男子、善女人",
    "T14n0468_002:0507c29": "應當修習此定、憶持此定，兼為他人廣說此",
    "T14n0468_002:0508a01": "定。文殊師利！劫燒之時，若有菩薩持此定者",
    "T14n0468_002:0508a02": "為火所逼，無有是處。若值王難及惡鬼神，種",
    "T14n0468_002:0508a03": "種惡毒不能為難，除惡業深重決定受報。「復",
    "T14n0468_002:0508a04": "次，文殊師利！若菩薩摩訶薩持此定者，無有",
    "T14n0468_002:0508a05": "疾病，六根清淨，無諸橫惱。「復次，文殊師利！若",
    "T14n0468_002:0508a06": "持此定者，諸天龍神悉皆守護；諸天所嘆，乃",
    "T14n0468_002:0508a07": "至諸佛亦常讚嘆；諸天常樂見，乃至諸佛亦",
    "T14n0468_002:0508a08": "常樂見。「復次，文殊師利！若受此定者，所未聞",
    "T14n0468_002:0508a09": "法即皆得聞，乃至眠時夢得此定。文殊師",
    "T14n0468_002:0508a10": "利！我說此定功德，若一劫、若過一劫亦不能",
    "T14n0468_002:0508a11": "盡，無有邊際，何況菩薩能得此定。「文殊師利！",
    "T14n0468_002:0508a12": "譬如有人身強多力，若向東行經百千歲，",
    "T14n0468_002:0508a13": "南、西北方上、下亦爾。於汝意云何？有人能",
    "T14n0468_002:0508a14": "稱數此人所行之處，若一由旬、二由旬，乃至",
    "T14n0468_002:0508a15": "百千由旬不？」文殊師利言：「除佛一切種智，",
    "T14n0468_002:0508a16": "及大智舍利弗并不退菩薩，餘無能數。」佛告",
    "T14n0468_002:0508a17": "文殊師利：「若有善男子、善女人，彼所行處",
    "T14n0468_002:0508a18": "滿中珍寶悉以布施，若復有人聞此定，聞已",
    "T14n0468_002:0508a19": "隨喜發願，欲得三菩提、欲得多聞。以此隨喜",
    "T14n0468_002:0508a20": "功德比布施功德，百分、千分乃至百千萬億",
    "T14n0468_002:0508a21": "分不可為比。此人為過去諸佛所隨喜，現在、",
    "T14n0468_002:0508a22": "未來諸佛亦隨喜，我亦隨喜。」文殊師利白佛",
    "T14n0468_002:0508a23": "言：「世尊！如是，如是！此定功德果報實不可思",
    "T14n0468_002:0508a24": "量。」佛告文殊師利：「若菩薩一日修行此定，過",
    "T14n0468_002:0508a25": "去、未來、現在眾生所修功德，不及此定百千",
    "T14n0468_002:0508a26": "萬分之一。」佛說此祇夜：",
    "T14n0468_002:0508a27": "「念如來十號，　　及以無邊德，",
    "T14n0468_002:0508a28": "　如此諸功德，　　不可得稱量。",
    "T14n0468_002:0508a29": "　珍寶廣布施，　　如上之所說，",
    "T14n0468_002:0508b01": "　聞定隨喜心，　　過此不可數。」",
    "T14n0468_002:0508b02": "爾時文殊師利白佛言：「世尊！諸供養餘花，用",
    "T14n0468_002:0508b03": "治眾病或消惡毒，其法云何？若供養佛餘花、",
    "T14n0468_002:0508b04": "般若波羅蜜花、佛足下花、菩提樹花、轉法輪",
    "T14n0468_002:0508b05": "處花、塔花、菩薩花、眾僧花、佛像花，其法云何？",
    "T14n0468_002:0508b06": "世尊！用此花有幾種呪法？世尊！一切諸花云",
    "T14n0468_002:0508b07": "何入佛花中？世尊！用此花法，為有一種、為有",
    "T14n0468_002:0508b08": "多種？此呪為有一種、為有多種？」佛告文殊師",
    "T14n0468_002:0508b09": "利：「各各花，各各呪，一一花呪一百八遍。",
    "T14n0468_002:0508b10": "「誦佛花呪曰：『南無佛闥寫冶莎呵』",
    "T14n0468_002:0508b11": "「般若波羅蜜花呪曰：『那末柯盧履(民旨反)波",
    "T14n0468_002:0508b12": "若波羅蜜多裔莎訶』",
    "T14n0468_002:0508b13": "「佛足花呪曰：『那莫波陀制點耽鹽莎訶』",
    "T14n0468_002:0508b14": "「菩提樹花呪曰：『南無菩提逼力龕嵐莎訶』",
    "T14n0468_002:0508b15": "「轉法輪處花呪曰：『南無達摩斫柯羅夜莎訶』",
    "T14n0468_002:0508b16": "「塔花呪曰：『那莫踰跛耶莎訶』",
    "T14n0468_002:0508b17": "「菩薩花呪曰：『南無菩提薩埵冶莎訶』",
    "T14n0468_002:0508b18": "「眾僧花呪曰：『那莫僧伽冶莎訶』",
    "T14n0468_002:0508b19": "「佛像花呪曰：『那莫波羅底耶莎訶』",
    "T14n0468_002:0508b20": "「文殊師利！呪經如是，汝當受持。」復告文殊師",
    "T14n0468_002:0508b21": "利：「用此花法，若比丘、比丘尼、優婆塞、優婆夷，",
    "T14n0468_002:0508b22": "若能信修行，應當早起清淨澡漱，念佛功德",
    "T14n0468_002:0508b23": "恭敬此花，不以足蹈及跨花上，如法執取安",
    "T14n0468_002:0508b24": "置淨器。若人寒、熱，冷水摩花以用塗身；若頭",
    "T14n0468_002:0508b25": "額痛亦皆以塗；若吐利出血或腹內煩痛，以",
    "T14n0468_002:0508b26": "漿飲摩花，當服此花飲；若口患瘡，以暖水摩",
    "T14n0468_002:0508b27": "花，唅此花汁。若人多瞋，或以冷水或以沙",
    "T14n0468_002:0508b28": "糖以摩此花，飲服花汁。若多貪染，以灰汁",
    "T14n0468_002:0508b29": "摩花塗其隱處，復以冷水摩花塗其頂上，貪",
    "T14n0468_002:0508c01": "結漸消，常為一切人所愛敬。若天雨不止，於",
    "T14n0468_002:0508c02": "空閑處以火燒花，令雨即止；若天亢旱，在",
    "T14n0468_002:0508c03": "空閑處以花置水中，復呪冷水更灑花上，天",
    "T14n0468_002:0508c04": "即降雨。若牛馬象等本性不調，以花飼之",
    "T14n0468_002:0508c05": "即便調伏。若諸果樹花實不茂，以冷水牛糞",
    "T14n0468_002:0508c06": "摩取花汁以灌其根，不得踐蹹，花實即多。若",
    "T14n0468_002:0508c07": "田中多水苗稼損減，擣花為末以散田中，即",
    "T14n0468_002:0508c08": "得滋長。若高原陸地無有水處，請四比丘於",
    "T14n0468_002:0508c09": "其處布花，一日之中百八遍誦呪，次復一日",
    "T14n0468_002:0508c10": "更以新花布先花上，又誦呪一百八遍，如",
    "T14n0468_002:0508c11": "是乃至七日掘便得水。若國多疾病以冷水",
    "T14n0468_002:0508c12": "摩花，塗螺鼓等吹擊出聲，聞者即愈。若敵",
    "T14n0468_002:0508c13": "國怨家欲來侵境，以水摩花，在於彼處用灑",
    "T14n0468_002:0508c14": "散之，即得退散。若於高山有磐石處，眾多",
    "T14n0468_002:0508c15": "比丘於石上摩花，摩花既竟相與禮拜，久後",
    "T14n0468_002:0508c16": "石上自生珍寶。若人愚癡取所供養花，數有",
    "T14n0468_002:0508c17": "百種下至七種，擣以為末以[牛*秦]牛酥，先誦",
    "T14n0468_002:0508c18": "呪百八遍，和以為丸如彈丸大，日服一丸，服",
    "T14n0468_002:0508c19": "丸之時，亦誦呪百八遍，漸得聰明利根，一",
    "T14n0468_002:0508c20": "日之中能誦百偈。若人有所作，取優鉢羅花、",
    "T14n0468_002:0508c21": "拘物頭花、分陀利花、欝波羅花等，若水陸生",
    "T14n0468_002:0508c22": "花，花有百種先以供養，後以水摩，隨其所須",
    "T14n0468_002:0508c23": "或塗或散，悉皆有果。若得百種花，末以為",
    "T14n0468_002:0508c24": "散，水和為丸；若惡重病，摩其瘡上其病即愈。",
    "T14n0468_002:0508c25": "若癰、若癤、若有諸毒，或服此丸或以塗傅，",
    "T14n0468_002:0508c26": "病即得除。若人常患氣瘶，身體消減，以",
    "T14n0468_002:0508c27": "大小麥汁摩於此花，塗其身上即便充悅。復",
    "T14n0468_002:0508c28": "以末利花汁，和花散為丸塗其額上，一切",
    "T14n0468_002:0508c29": "怨家見生愛念。",
    "T14n0468_002:0509a01": "「文殊師利！此花呪法：",
    "T14n0468_002:0509a02": "「南無佛闥寫冶莎呵(一)　那末柯蘆履(民旨反)般若",
    "T14n0468_002:0509a03": "波羅蜜多裔莎訶(二)　那莫波扡制點耽鹽莎",
    "T14n0468_002:0509a04": "訶(三)　南無菩提逼力龕嵐莎訶(四)　南無達摩斫",
    "T14n0468_002:0509a05": "柯羅夜莎訶(五)　那莫鍮跋耶莎訶(六)　南無菩提",
    "T14n0468_002:0509a06": "薩埵野莎訶(七)　那莫僧伽野莎訶(八)　那莫波羅",
    "T14n0468_002:0509a07": "底耶莎訶(九)",
    "T14n0468_002:0509a08": "「一一呪誦百八遍，此呪章句，汝於處處當說。",
    "T14n0468_002:0509a09": "如佛花法，餘花亦如是。」佛說此祇夜：",
    "T14n0468_002:0509a10": "「善人足下塵，　　勝上最第一，",
    "T14n0468_002:0509a11": "　於諸世界中，　　金山不能踰。",
    "T14n0468_002:0509a12": "　佛足下微塵，　　除斷憂悲苦，",
    "T14n0468_002:0509a13": "　不如彼金山，　　增長諸怖畏。",
    "T14n0468_002:0509a14": "　佛般若脚足，　　菩提法輪處，",
    "T14n0468_002:0509a15": "　塔及諸菩薩，　　眾僧與佛像，",
    "T14n0468_002:0509a16": "　此處有九種，　　應當修供養。",
    "T14n0468_002:0509a17": "　是於世間中，　　可禮可恭敬，",
    "T14n0468_002:0509a18": "　能斷一切惡，　　滅除三界惱，",
    "T14n0468_002:0509a19": "　功德自增長，　　壽命亦復然，",
    "T14n0468_002:0509a20": "　顏色常悅豫，　　端正有身力，",
    "T14n0468_002:0509a21": "　所作恒吉祥，　　諸佛咸讚護。」",
    "T14n0468_002:0509a22": "爾時文殊師利等諸菩薩，阿若憍陳如等諸",
    "T14n0468_002:0509a23": "聲聞，天龍、夜叉、揵闥婆、阿修羅、迦樓羅、緊那",
    "T14n0468_002:0509a24": "羅、摩睺羅伽、人非人等，一切大眾聞佛所說，",
    "T14n0468_002:0509a25": "歡喜奉行。",
    "T14n0468_002:0509a26": "文殊師利問經卷下"
}