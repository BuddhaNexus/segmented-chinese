{
    "T10n0279_006:0026a16": "大方廣佛華嚴經卷第六",
    "T10n0279_006:0026a18": "于闐國三藏實叉難陀奉　制譯",
    "T10n0279_006:0026a19": "如來現相品第二",
    "T10n0279_006:0026a20": "爾時，諸菩薩及一切世間主，作是思惟：「云",
    "T10n0279_006:0026a21": "何是諸佛地？云何是諸佛境界？云何是諸佛",
    "T10n0279_006:0026a22": "加持？云何是諸佛所行？云何是諸佛力？云何",
    "T10n0279_006:0026a23": "是諸佛無所畏？云何是諸佛三昧？云何是諸佛神通？云何是諸佛自在？云何是諸",
    "T10n0279_006:0026a24": "佛無能攝取？云何是諸佛眼？云何是諸佛耳？",
    "T10n0279_006:0026a25": "云何是諸佛鼻？云何是諸佛舌？云何是諸",
    "T10n0279_006:0026a26": "佛身？云何是諸佛意？云何是諸佛身光？云何",
    "T10n0279_006:0026a27": "是諸佛光明？云何是諸佛聲？云何是諸佛智？",
    "T10n0279_006:0026a28": "唯願世尊，哀愍我等，開示演說！又，十方世界",
    "T10n0279_006:0026a29": "海一切諸佛，皆為諸菩薩說世界海、眾",
    "T10n0279_006:0026b01": "生海、法海、安立海、佛海、佛波羅蜜海、佛解脫海、佛變化",
    "T10n0279_006:0026b02": "海、佛演說海、佛名號海、佛壽量海，及一切菩",
    "T10n0279_006:0026b03": "薩誓願海、一切菩薩發趣海、一切菩薩助道",
    "T10n0279_006:0026b04": "海、一切菩薩乘海、一切菩薩行海，一切菩薩",
    "T10n0279_006:0026b05": "出離海、一切菩薩神通海、一切菩薩波羅蜜",
    "T10n0279_006:0026b06": "海、一切菩薩地海、一切菩薩智海。願佛世尊，",
    "T10n0279_006:0026b07": "亦為我等，如是而說！」爾時，諸菩薩威神力故，",
    "T10n0279_006:0026b08": "於一切供養具雲中，自然出音而說頌言：",
    "T10n0279_006:0026b09": "「無量劫中修行滿，　　菩提樹下成正覺，",
    "T10n0279_006:0026b10": "　為度眾生普現身，　　如雲充遍盡未來。",
    "T10n0279_006:0026b11": "　眾生有疑皆使斷，　　廣大信解悉令發，",
    "T10n0279_006:0026b12": "　無邊際苦普使除，　　諸佛安樂咸令證。",
    "T10n0279_006:0026b13": "　菩薩無數等剎塵，　　俱來此會同瞻仰，",
    "T10n0279_006:0026b14": "　願隨其意所應受，　　演說妙法除疑惑！",
    "T10n0279_006:0026b15": "　云何了知諸佛地？　　云何觀察如來境？",
    "T10n0279_006:0026b16": "　佛所加持無有邊，　　願示此法令清淨！",
    "T10n0279_006:0026b17": "　云何是佛所行處，　　而以智慧能明入？",
    "T10n0279_006:0026b18": "　佛力清淨廣無邊，　　為諸菩薩應開示！",
    "T10n0279_006:0026b19": "　云何廣大諸三昧？　　云何淨治無畏法？",
    "T10n0279_006:0026b20": "　神通力用不可量，　　願隨眾生心樂說！",
    "T10n0279_006:0026b21": "　諸佛法王如世主，　　所行自在無能制，",
    "T10n0279_006:0026b22": "　及餘一切廣大法，　　為利益故當開演！",
    "T10n0279_006:0026b23": "　佛眼云何無有量？　　耳鼻舌身亦復然？",
    "T10n0279_006:0026b24": "　意無有量復云何？　　願示能知此方便！",
    "T10n0279_006:0026b25": "　如諸剎海眾生海，　　法界所有安立海，",
    "T10n0279_006:0026b26": "　及諸佛海亦無邊，　　願為佛子咸開暢！",
    "T10n0279_006:0026b27": "　永出思議眾度海，　　普入解脫方便海，",
    "T10n0279_006:0026b28": "　所有一切法門海，　　此道場中願宣說！」",
    "T10n0279_006:0026b29": "爾時，世尊知諸菩薩心之所念，即於面門眾",
    "T10n0279_006:0026c01": "齒之間，放佛剎微塵數光明，所謂：眾寶華",
    "T10n0279_006:0026c02": "遍照光明、出種種音莊嚴法界光明、垂布微",
    "T10n0279_006:0026c03": "妙雲光明、十方佛坐道場現神變光明、一切",
    "T10n0279_006:0026c04": "寶焰雲蓋光明、充滿法界無礙光明、遍莊嚴",
    "T10n0279_006:0026c05": "一切佛剎光明、逈建立清淨金剛寶幢光明、",
    "T10n0279_006:0026c06": "普莊嚴菩薩眾會道場光明、妙音稱揚一切",
    "T10n0279_006:0026c07": "佛名號光明……。如是等佛剎微塵數，一一復有",
    "T10n0279_006:0026c08": "佛剎微塵數光明以為眷屬，其光悉具眾妙",
    "T10n0279_006:0026c09": "寶色，普照十方各一億佛剎微塵數世界海。",
    "T10n0279_006:0026c10": "彼世界海諸菩薩眾，於光明中，各得見此華",
    "T10n0279_006:0026c11": "藏莊嚴世界海。以佛神力，其光於彼一切菩",
    "T10n0279_006:0026c12": "薩眾會之前而說頌言：",
    "T10n0279_006:0026c13": "「無量劫中修行海，　　供養十方諸佛海，",
    "T10n0279_006:0026c14": "　化度一切眾生海，　　今成妙覺遍照尊。",
    "T10n0279_006:0026c15": "　毛孔之中出化雲，　　光明普照於十方，",
    "T10n0279_006:0026c16": "　應受化者咸開覺，　　令趣菩提淨無礙。",
    "T10n0279_006:0026c17": "　佛昔往來諸趣中，　　教化成熟諸群生，",
    "T10n0279_006:0026c18": "　神通自在無邊量，　　一念皆令得解脫。",
    "T10n0279_006:0026c19": "　摩尼妙寶菩提樹，　　種種莊嚴悉殊特，",
    "T10n0279_006:0026c20": "　佛於其下成正覺，　　放大光明普威耀。",
    "T10n0279_006:0026c21": "　大音震吼遍十方，　　普為弘宣寂滅法，",
    "T10n0279_006:0026c22": "　隨諸眾生心所樂，　　種種方便令開曉。",
    "T10n0279_006:0026c23": "　往修諸度皆圓滿，　　等於千剎微塵數，",
    "T10n0279_006:0026c24": "　一切諸力悉已成，　　汝等應往同瞻禮。",
    "T10n0279_006:0026c25": "　十方佛子等剎塵，　　悉共歡喜而來集，",
    "T10n0279_006:0026c26": "　已雨諸雲為供養，　　今在佛前專覲仰。",
    "T10n0279_006:0026c27": "　如來一音無有量，　　能演契經深大海，",
    "T10n0279_006:0026c28": "　普雨妙法應群心，　　彼兩足尊宜往見。",
    "T10n0279_006:0026c29": "　三世諸佛所有願，　　菩提樹下皆宣說，",
    "T10n0279_006:0027a01": "　一剎那中悉現前，　　汝可速詣如來所。",
    "T10n0279_006:0027a02": "　毘盧遮那大智海，　　面門舒光無不見，",
    "T10n0279_006:0027a03": "　今待眾集將演音，　　汝可往觀聞所說。」",
    "T10n0279_006:0027a04": "爾時，十方世界海一切眾會，蒙佛光明所開",
    "T10n0279_006:0027a05": "覺已，各共來詣毘盧遮那如來所，親近供養。",
    "T10n0279_006:0027a06": "所謂——此華藏莊嚴世界海東，次有世界海，",
    "T10n0279_006:0027a07": "名：清淨光蓮華莊嚴。彼世界種中，有國土，名：",
    "T10n0279_006:0027a08": "摩尼瓔珞金剛藏，佛號：法水覺虛空無邊王。",
    "T10n0279_006:0027a09": "於彼如來大眾海中，有菩薩摩訶薩，名：觀察",
    "T10n0279_006:0027a10": "勝法蓮華幢，與世界海微塵數諸菩薩俱，來",
    "T10n0279_006:0027a11": "詣佛所，各現十種菩薩身相雲，遍滿虛空",
    "T10n0279_006:0027a12": "而不散滅；復現十種雨一切寶蓮華光明雲，",
    "T10n0279_006:0027a13": "復現十種須彌寶峯雲，復現十種日輪光雲，",
    "T10n0279_006:0027a14": "復現十種寶華瓔珞雲，復現十種一切音樂",
    "T10n0279_006:0027a15": "雲，復現十種末香樹雲，復現十種塗香燒香",
    "T10n0279_006:0027a16": "眾色相雲，復現十種一切香樹雲……如是等世",
    "T10n0279_006:0027a17": "界海微塵數諸供養雲，悉遍虛空而不散滅。",
    "T10n0279_006:0027a18": "現是雲已，向佛作禮，以為供養。即於東方，",
    "T10n0279_006:0027a19": "各化作種種華光明藏師子之座，於其座上，",
    "T10n0279_006:0027a20": "結跏趺坐。此華藏世界海南，次有世界海，",
    "T10n0279_006:0027a21": "名：一切寶月光明莊嚴藏。彼世界種中，有國",
    "T10n0279_006:0027a22": "土，名：無邊光圓滿莊嚴，佛號：普智光明德須",
    "T10n0279_006:0027a23": "彌王。於彼如來大眾海中，有菩薩摩訶薩，",
    "T10n0279_006:0027a24": "名：普照法海慧，與世界海微塵數諸菩薩俱，",
    "T10n0279_006:0027a25": "來詣佛所，各現十種一切莊嚴光明藏摩尼",
    "T10n0279_006:0027a26": "王雲，遍滿虛空而不散滅；復現十種雨一",
    "T10n0279_006:0027a27": "切寶莊嚴具普照耀摩尼王雲，復現十種寶",
    "T10n0279_006:0027a28": "焰熾然稱揚佛名號摩尼王雲，復現十種說",
    "T10n0279_006:0027a29": "一切佛法摩尼王雲，復現十種眾妙樹莊嚴",
    "T10n0279_006:0027b01": "道場摩尼王雲，復現十種寶光普照現眾化",
    "T10n0279_006:0027b02": "佛摩尼王雲，復現十種普現一切道場莊嚴",
    "T10n0279_006:0027b03": "像摩尼王雲，復現十種密焰燈說諸佛境界",
    "T10n0279_006:0027b04": "摩尼王雲，復現十種不思議佛剎宮殿像摩",
    "T10n0279_006:0027b05": "尼王雲，復現十種普現三世佛身像摩尼王",
    "T10n0279_006:0027b06": "雲……如是等世界海微塵數摩尼王雲，悉遍",
    "T10n0279_006:0027b07": "虛空而不散滅。現是雲已，向佛作禮，以",
    "T10n0279_006:0027b08": "為供養。即於南方，各化作帝青寶閻浮檀",
    "T10n0279_006:0027b09": "金蓮華藏師子之座，於其座上，結跏趺坐。",
    "T10n0279_006:0027b10": "此華藏世界海西，次有世界海，名：可愛樂寶",
    "T10n0279_006:0027b11": "光明。彼世界種中，有國土，名：出生上妙資身",
    "T10n0279_006:0027b12": "具，佛號：香焰功德寶莊嚴。於彼如來大眾海",
    "T10n0279_006:0027b13": "中，有菩薩摩訶薩，名：月光香焰普莊嚴，與",
    "T10n0279_006:0027b14": "世界海微塵數諸菩薩俱，來詣佛所，各現十",
    "T10n0279_006:0027b15": "種一切寶香眾妙華樓閣雲，遍滿虛空而不",
    "T10n0279_006:0027b16": "散滅；復現十種無邊色相眾寶王樓閣雲，復",
    "T10n0279_006:0027b17": "現十種寶燈香焰樓閣雲，復現十種一切真",
    "T10n0279_006:0027b18": "珠樓閣雲，復現十種一切寶華樓閣雲，復",
    "T10n0279_006:0027b19": "現十種寶瓔珞莊嚴樓閣雲，復現十種普現",
    "T10n0279_006:0027b20": "十方一切莊嚴光明藏樓閣雲，復現十種眾",
    "T10n0279_006:0027b21": "寶末間錯莊嚴樓閣雲，復現十種周遍十方",
    "T10n0279_006:0027b22": "一切莊嚴樓閣雲，復現十種華門鐸網樓閣",
    "T10n0279_006:0027b23": "雲……如是等世界海微塵數樓閣雲，悉遍虛空",
    "T10n0279_006:0027b24": "而不散滅。現是雲已，向佛作禮，以為供養。",
    "T10n0279_006:0027b25": "即於西方，各化作真金葉大寶藏師子之座，",
    "T10n0279_006:0027b26": "於其座上，結跏趺坐。此華藏世界海北，次有",
    "T10n0279_006:0027b27": "世界海，名：毘瑠璃蓮華光圓滿藏。彼世界種",
    "T10n0279_006:0027b28": "中，有國土，名：優鉢羅華莊嚴，佛號：普智幢音",
    "T10n0279_006:0027b29": "王。於彼如來大眾海中，有菩薩摩訶薩，名：",
    "T10n0279_006:0027c01": "師子奮迅光明，與世界海微塵數諸菩薩俱，",
    "T10n0279_006:0027c02": "來詣佛所，各現十種一切香摩尼眾妙樹雲，",
    "T10n0279_006:0027c03": "遍滿虛空而不散滅；復現十種密葉妙香莊",
    "T10n0279_006:0027c04": "嚴樹雲，復現十種化現一切無邊色相樹莊",
    "T10n0279_006:0027c05": "嚴樹雲，復現十種一切華周布莊嚴樹雲，復",
    "T10n0279_006:0027c06": "現十種一切寶焰圓滿光莊嚴樹雲，復現十",
    "T10n0279_006:0027c07": "種現一切栴檀香菩薩身莊嚴樹雲，復現十",
    "T10n0279_006:0027c08": "種現往昔道場處不思議莊嚴樹雲，復現十",
    "T10n0279_006:0027c09": "種眾寶衣服藏如日光明樹雲，復現十種普",
    "T10n0279_006:0027c10": "發一切悅意音聲樹雲……如是等世界海微塵",
    "T10n0279_006:0027c11": "數樹雲，悉遍虛空而不散滅。現是雲已，",
    "T10n0279_006:0027c12": "向佛作禮，以為供養。即於北方，各化作摩",
    "T10n0279_006:0027c13": "尼燈蓮華藏師子之座，於其座上，結跏趺坐。",
    "T10n0279_006:0027c14": "此華藏世界海東北方，次有世界海，名：閻浮",
    "T10n0279_006:0027c15": "檀金玻瓈色幢。彼世界種中，有國土，名：眾寶",
    "T10n0279_006:0027c16": "莊嚴，佛號：一切法無畏燈。於彼如來大眾海",
    "T10n0279_006:0027c17": "中，有菩薩摩訶薩，名：最勝光明燈無盡功德",
    "T10n0279_006:0027c18": "藏，與世界海微塵數諸菩薩俱，來詣佛所，各",
    "T10n0279_006:0027c19": "現十種無邊色相寶蓮華藏師子座雲，遍滿",
    "T10n0279_006:0027c20": "虛空而不散滅；復現十種摩尼王光明藏師",
    "T10n0279_006:0027c21": "子座雲，復現十種一切莊嚴具種種校飾師",
    "T10n0279_006:0027c22": "子座雲，復現十種眾寶鬘燈焰藏師子座雲，",
    "T10n0279_006:0027c23": "復現十種普雨寶瓔珞師子座雲，復現十種",
    "T10n0279_006:0027c24": "一切香華寶瓔珞藏師子座雲，復現十種示",
    "T10n0279_006:0027c25": "現一切佛座莊嚴摩尼王藏師子座雲，復現",
    "T10n0279_006:0027c26": "十種戶牖階砌及諸瓔珞一切莊嚴師子座",
    "T10n0279_006:0027c27": "雲，復現十種一切摩尼樹寶枝莖藏師子座",
    "T10n0279_006:0027c28": "雲，復現十種寶香間飾日光明藏師子座雲……",
    "T10n0279_006:0027c29": "如是等世界海微塵數師子座雲，悉遍虛空",
    "T10n0279_006:0028a01": "而不散滅。現是雲已，向佛作禮，以為供養。",
    "T10n0279_006:0028a02": "即於東北方，各化作寶蓮華摩尼光幢師子",
    "T10n0279_006:0028a03": "之座，於其座上，結跏趺坐。此華藏世界海",
    "T10n0279_006:0028a04": "東南方，次有世界海，名：金莊嚴瑠璃光普照。",
    "T10n0279_006:0028a05": "彼世界種中，有國土，名：清淨香光明，佛號：普",
    "T10n0279_006:0028a06": "喜深信王。於彼如來大眾海中，有菩薩摩訶",
    "T10n0279_006:0028a07": "薩，名：慧燈普明，與世界海微塵數諸菩薩俱，",
    "T10n0279_006:0028a08": "來詣佛所，各現十種一切如意王摩尼帳雲，",
    "T10n0279_006:0028a09": "遍滿虛空而不散滅；復現十種帝青寶一切",
    "T10n0279_006:0028a10": "華莊嚴帳雲，復現十種一切香摩尼帳雲，復",
    "T10n0279_006:0028a11": "現十種寶焰燈帳雲，復現十種示現佛神通說",
    "T10n0279_006:0028a12": "法摩尼王帳雲，復現十種現一切衣服莊嚴",
    "T10n0279_006:0028a13": "色像摩尼帳雲，復現十種一切寶華叢光明",
    "T10n0279_006:0028a14": "帳雲，復現十種寶網鈴鐸音帳雲，復現十種",
    "T10n0279_006:0028a15": "摩尼為臺蓮華為網帳雲，復現十種現一切",
    "T10n0279_006:0028a16": "不思議莊嚴具色像帳雲……如是等世界海微",
    "T10n0279_006:0028a17": "塵數眾寶帳雲，悉遍虛空而不散滅。現是雲",
    "T10n0279_006:0028a18": "已，向佛作禮，以為供養。即於東南方，各化作",
    "T10n0279_006:0028a19": "寶蓮華藏師子之座，於其座上，結跏趺坐。",
    "T10n0279_006:0028a20": "此華藏世界海西南方，次有世界海，名：日光",
    "T10n0279_006:0028a21": "遍照。彼世界種中，有國土，名：師子日光明，佛",
    "T10n0279_006:0028a22": "號：普智光明音。於彼如來大眾海中，有菩薩",
    "T10n0279_006:0028a23": "摩訶薩，名：普華光焰髻，與世界海微塵數諸",
    "T10n0279_006:0028a24": "菩薩俱，來詣佛所，各現十種眾妙莊嚴寶蓋",
    "T10n0279_006:0028a25": "雲，遍滿虛空而不散滅；復現十種光明莊嚴",
    "T10n0279_006:0028a26": "華蓋雲，復現十種無邊色真珠藏蓋雲，復現",
    "T10n0279_006:0028a27": "十種出一切菩薩悲愍音摩尼王蓋雲，復現",
    "T10n0279_006:0028a28": "十種眾妙寶焰鬘蓋雲，復現十種妙寶嚴飾",
    "T10n0279_006:0028a29": "垂網鐸蓋雲，復現十種摩尼樹枝莊嚴蓋雲，",
    "T10n0279_006:0028b01": "復現十種日光普照摩尼王蓋雲，復現十種",
    "T10n0279_006:0028b02": "一切塗香燒香蓋雲，復現十種栴檀藏蓋雲，",
    "T10n0279_006:0028b03": "復現十種廣大佛境界普光明莊嚴蓋雲……如",
    "T10n0279_006:0028b04": "是等世界海微塵數眾寶蓋雲，悉遍虛空而",
    "T10n0279_006:0028b05": "不散滅。現是雲已，向佛作禮，以為供養。即於",
    "T10n0279_006:0028b06": "西南方，各化作帝青寶光焰莊嚴藏師子之",
    "T10n0279_006:0028b07": "座，於其座上，結跏趺坐。此華藏世界海西北",
    "T10n0279_006:0028b08": "方，次有世界海，名：寶光照耀。彼世界種中，有",
    "T10n0279_006:0028b09": "國土，名：眾香莊嚴，佛號：無量功德海光明。",
    "T10n0279_006:0028b10": "於彼如來大眾海中，有菩薩摩訶薩，名：無盡",
    "T10n0279_006:0028b11": "光摩尼王，與世界海微塵數諸菩薩俱，來詣",
    "T10n0279_006:0028b12": "佛所，各現十種一切寶圓滿光雲，遍滿虛空",
    "T10n0279_006:0028b13": "而不散滅；復現十種一切寶焰圓滿光雲，復",
    "T10n0279_006:0028b14": "現十種一切妙華圓滿光雲，復現十種一切",
    "T10n0279_006:0028b15": "化佛圓滿光雲，復現十種十方佛土圓滿光",
    "T10n0279_006:0028b16": "雲，復現十種佛境界雷聲寶樹圓滿光雲，復",
    "T10n0279_006:0028b17": "現十種一切瑠璃寶摩尼王圓滿光雲，復現",
    "T10n0279_006:0028b18": "十種一念中現無邊眾生相圓滿光雲，復現",
    "T10n0279_006:0028b19": "十種演一切如來大願音圓滿光雲，復現十",
    "T10n0279_006:0028b20": "種演化一切眾生音摩尼王圓滿光雲……如是",
    "T10n0279_006:0028b21": "等世界海微塵數圓滿光雲，悉遍虛空而不",
    "T10n0279_006:0028b22": "散滅。現是雲已，向佛作禮，以為供養。即於西",
    "T10n0279_006:0028b23": "北方，各化作無盡光明威德藏師子之座，於",
    "T10n0279_006:0028b24": "其座上，結跏趺坐。此華藏世界海下方，次有",
    "T10n0279_006:0028b25": "世界海，名：蓮華香妙德藏。彼世界種中，有國",
    "T10n0279_006:0028b26": "土，名：寶師子光明照耀，佛號：法界光明。於彼",
    "T10n0279_006:0028b27": "如來大眾海中，有菩薩摩訶薩，名：法界光焰",
    "T10n0279_006:0028b28": "慧，與世界海微塵數諸菩薩俱，來詣佛所，",
    "T10n0279_006:0028b29": "各現十種一切摩尼藏光明雲，遍滿虛空而",
    "T10n0279_006:0028c01": "不散滅；復現十種一切香光明雲，復現十種",
    "T10n0279_006:0028c02": "一切寶焰光明雲，復現十種出一切佛說法",
    "T10n0279_006:0028c03": "音光明雲，復現十種現一切佛土莊嚴光明",
    "T10n0279_006:0028c04": "雲，復現十種一切妙華樓閣光明雲，復現十",
    "T10n0279_006:0028c05": "種現一切劫中諸佛教化眾生事光明雲，復",
    "T10n0279_006:0028c06": "現十種一切無盡寶華蘂光明雲，復現十種",
    "T10n0279_006:0028c07": "一切莊嚴座光明雲……如是等世界海微塵數",
    "T10n0279_006:0028c08": "光明雲，悉遍虛空而不散滅。現是雲已，向佛",
    "T10n0279_006:0028c09": "作禮，以為供養。即於下方，各化作寶焰燈蓮",
    "T10n0279_006:0028c10": "華藏師子之座，於其座上，結跏趺坐。此華",
    "T10n0279_006:0028c11": "藏世界海上方，次有世界海，名：摩尼寶照耀",
    "T10n0279_006:0028c12": "莊嚴。彼世界種中，有國土，名：無相妙光明，",
    "T10n0279_006:0028c13": "佛號：無礙功德光明王。於彼如來大眾海中，",
    "T10n0279_006:0028c14": "有菩薩摩訶薩，名：無礙力精進慧，與世界海",
    "T10n0279_006:0028c15": "微塵數諸菩薩俱，來詣佛所，各現十種無邊",
    "T10n0279_006:0028c16": "色相寶光焰雲，遍滿虛空而不散滅；復現",
    "T10n0279_006:0028c17": "十種摩尼寶網光焰雲，復現十種一切廣大",
    "T10n0279_006:0028c18": "佛土莊嚴光焰雲，復現十種一切妙香光焰",
    "T10n0279_006:0028c19": "雲，復現十種一切莊嚴光焰雲，復現十種諸",
    "T10n0279_006:0028c20": "佛變化光焰雲，復現十種眾妙樹華光焰雲，",
    "T10n0279_006:0028c21": "復現十種一切金剛光焰雲，復現十種說無",
    "T10n0279_006:0028c22": "邊菩薩行摩尼光焰雲，復現十種一切真珠",
    "T10n0279_006:0028c23": "燈光焰雲……如是等世界海微塵數光焰雲，悉",
    "T10n0279_006:0028c24": "遍虛空而不散滅。現是雲已，向佛作禮，以",
    "T10n0279_006:0028c25": "為供養。即於上方，各化作演佛音聲光明蓮",
    "T10n0279_006:0028c26": "華藏師子之座，於其座上，結跏趺坐。如是",
    "T10n0279_006:0028c27": "等十億佛剎微塵數世界海中，有十億佛剎",
    "T10n0279_006:0028c28": "微塵數菩薩摩訶薩，一一各有世界海微塵",
    "T10n0279_006:0028c29": "數諸菩薩眾前後圍遶而來集會。是諸菩",
    "T10n0279_006:0029a01": "薩，一一各現世界海微塵數種種莊嚴諸供",
    "T10n0279_006:0029a02": "養雲，悉遍虛空而不散滅。現是雲已，向佛",
    "T10n0279_006:0029a03": "作禮，以為供養。隨所來方，各化作種種寶",
    "T10n0279_006:0029a04": "莊嚴師子之座，於其座上，結跏趺坐。如是",
    "T10n0279_006:0029a05": "坐已，其諸菩薩身毛孔中，一一各現十世界",
    "T10n0279_006:0029a06": "海微塵數一切寶種種色光明；一一光中，",
    "T10n0279_006:0029a07": "悉現十世界海微塵數諸菩薩，皆坐蓮華藏",
    "T10n0279_006:0029a08": "師子之座。此諸菩薩，悉能遍入一切法界諸",
    "T10n0279_006:0029a09": "安立海所有微塵；彼一一塵中，皆有十佛世",
    "T10n0279_006:0029a10": "界微塵數諸廣大剎；一一剎中，皆有三世諸",
    "T10n0279_006:0029a11": "佛世尊。此諸菩薩，悉能遍往親近供養；於念",
    "T10n0279_006:0029a12": "念中，以夢自在，示現法門，開悟世界海微塵",
    "T10n0279_006:0029a13": "數眾生；念念中，以示現一切諸天沒生法門，",
    "T10n0279_006:0029a14": "開悟世界海微塵數眾生；念念中，以說一切",
    "T10n0279_006:0029a15": "菩薩行法門，開悟世界海微塵數眾生；念念",
    "T10n0279_006:0029a16": "中，以普震動一切剎歎佛功德神變法門，開",
    "T10n0279_006:0029a17": "悟世界海微塵數眾生；念念中，以嚴淨一切",
    "T10n0279_006:0029a18": "佛國土顯示一切大願海法門，開悟世界海",
    "T10n0279_006:0029a19": "微塵數眾生；念念中，以普攝一切眾生言",
    "T10n0279_006:0029a20": "辭佛音聲法門，開悟世界海微塵數眾生；",
    "T10n0279_006:0029a21": "念念中，以能雨一切佛法雲法門，開悟世",
    "T10n0279_006:0029a22": "界海微塵數眾生；念念中，以光明普照十方",
    "T10n0279_006:0029a23": "國土周遍法界示現神變法門，開悟世界海",
    "T10n0279_006:0029a24": "微塵數眾生；念念中，以普現佛身充遍法",
    "T10n0279_006:0029a25": "界一切如來解脫力法門，開悟世界海微塵",
    "T10n0279_006:0029a26": "數眾生；念念中，以普賢菩薩建立一切眾會",
    "T10n0279_006:0029a27": "道場海法門，開悟世界海微塵數眾生。如是",
    "T10n0279_006:0029a28": "普遍一切法界，隨眾生心，悉令開悟。念念",
    "T10n0279_006:0029a29": "中，一一國土，各令如須彌山微塵數眾生墮",
    "T10n0279_006:0029b01": "惡道者，永離其苦；各令如須彌山微塵數眾",
    "T10n0279_006:0029b02": "生住邪定者，入正定聚；各令如須彌山微塵",
    "T10n0279_006:0029b03": "數眾生，隨其所樂生於天上；各令如須彌山",
    "T10n0279_006:0029b04": "微塵數眾生，安住聲聞、辟支佛地；各令如須",
    "T10n0279_006:0029b05": "彌山微塵數眾生，事善知識具眾福行；各令",
    "T10n0279_006:0029b06": "如須彌山微塵數眾生，發於無上菩提之心；",
    "T10n0279_006:0029b07": "各令如須彌山微塵數眾生，趣於菩薩不退轉",
    "T10n0279_006:0029b08": "地；各令如須彌山微塵數眾生，得淨智眼，見",
    "T10n0279_006:0029b09": "於如來所見一切諸平等法；各令如須彌山",
    "T10n0279_006:0029b10": "微塵數眾生，安住諸力諸願海中，以無盡智而",
    "T10n0279_006:0029b11": "為方便淨諸佛國；各令如須彌山微塵數眾",
    "T10n0279_006:0029b12": "生，皆得安住毘盧遮那廣大願海，生如來家。",
    "T10n0279_006:0029b13": "爾時，諸菩薩光明中同時發聲，說此頌言：",
    "T10n0279_006:0029b14": "「諸光明中出妙音，　　普遍十方一切國，",
    "T10n0279_006:0029b15": "　演說佛子諸功德，　　能入菩提之妙道。",
    "T10n0279_006:0029b16": "　劫海修行無厭倦，　　令苦眾生得解脫，",
    "T10n0279_006:0029b17": "　心無下劣及勞疲，　　佛子善入斯方便。",
    "T10n0279_006:0029b18": "　盡諸劫海修方便，　　無量無邊無有餘，",
    "T10n0279_006:0029b19": "　一切法門無不入，　　而恒說彼性寂滅。",
    "T10n0279_006:0029b20": "　三世諸佛所有願，　　一切修治悉令盡，",
    "T10n0279_006:0029b21": "　即以利益諸眾生，　　而為自行清淨業。",
    "T10n0279_006:0029b22": "　一切諸佛眾會中，　　普遍十方無不往，",
    "T10n0279_006:0029b23": "　皆以甚深智慧海，　　入彼如來寂滅法。",
    "T10n0279_006:0029b24": "　一一光明無有邊，　　悉入難思諸國土，",
    "T10n0279_006:0029b25": "　清淨智眼普能見，　　是諸菩薩所行境。",
    "T10n0279_006:0029b26": "　菩薩能住一毛端，　　遍動十方諸國土，",
    "T10n0279_006:0029b27": "　不令眾生有怖想，　　是其清淨方便地。",
    "T10n0279_006:0029b28": "　一一塵中無量身，　　復現種種莊嚴剎，",
    "T10n0279_006:0029b29": "　一念沒生普令見，　　獲無礙意莊嚴者。",
    "T10n0279_006:0029c01": "　三世所有一切劫，　　一剎那中悉能現，",
    "T10n0279_006:0029c02": "　知身如幻無體相，　　證明法性無礙者。",
    "T10n0279_006:0029c03": "　普賢勝行皆能入，　　一切眾生悉樂見，",
    "T10n0279_006:0029c04": "　佛子能住此法門，　　諸光明中大音吼。」",
    "T10n0279_006:0029c05": "爾時，世尊欲令一切菩薩大眾得於如來無邊",
    "T10n0279_006:0029c06": "境界神通力故，放眉間光，此光名：一切菩薩",
    "T10n0279_006:0029c07": "智光明，普照耀十方藏。其狀猶如寶色燈",
    "T10n0279_006:0029c08": "雲，遍照十方一切佛剎，其中國土及以眾生",
    "T10n0279_006:0029c09": "悉令顯現。又普震動諸世界網，一一塵中",
    "T10n0279_006:0029c10": "現無數佛。隨諸眾生性欲不同，普雨三世一",
    "T10n0279_006:0029c11": "切諸佛妙法輪雲，顯示如來波羅蜜海；又雨",
    "T10n0279_006:0029c12": "無量諸出離雲，令諸眾生永度生死；復雨諸",
    "T10n0279_006:0029c13": "佛大願之雲，顯示十方諸世界中。普賢菩薩",
    "T10n0279_006:0029c14": "道場眾會，作是事已，右遶於佛，從足下入。爾",
    "T10n0279_006:0029c15": "時，佛前有大蓮華，忽然出現。其華具有十種",
    "T10n0279_006:0029c16": "莊嚴，一切蓮華所不能及。所謂：眾寶間錯",
    "T10n0279_006:0029c17": "以為其莖；摩尼寶王以為其藏；法界眾寶普",
    "T10n0279_006:0029c18": "作其葉；諸香摩尼而作其鬚；閻浮檀金莊",
    "T10n0279_006:0029c19": "瑩其臺；妙網覆上，光色清淨；於一念中，示",
    "T10n0279_006:0029c20": "現無邊諸佛神變；普能發起一切音聲；摩尼",
    "T10n0279_006:0029c21": "寶王影現佛身；於音聲中，普能演說一切菩",
    "T10n0279_006:0029c22": "薩所修行願。此華生已，一念之間，於如來白",
    "T10n0279_006:0029c23": "毫相中，有菩薩摩訶薩，名：一切法勝音，與",
    "T10n0279_006:0029c24": "世界海微塵數諸菩薩眾，俱時而出，右遶如",
    "T10n0279_006:0029c25": "來，經無量匝，禮佛足已。時，勝音菩薩坐蓮華",
    "T10n0279_006:0029c26": "臺，諸菩薩眾坐蓮華鬚，各於其上，次第而",
    "T10n0279_006:0029c27": "住。其一切法勝音菩薩，了深法界，生大歡",
    "T10n0279_006:0029c28": "喜；入佛所行，智無凝滯；入不可測佛法身",
    "T10n0279_006:0029c29": "海，往一切剎諸如來所；身諸毛孔悉現神通，",
    "T10n0279_006:0030a01": "念念普觀一切法界；十方諸佛，共與其力，令",
    "T10n0279_006:0030a02": "普安住一切三昧，盡未來劫，常見諸佛無邊",
    "T10n0279_006:0030a03": "法界功德海身，乃至一切三昧解脫、神通變",
    "T10n0279_006:0030a04": "化。即於眾中，承佛威神，觀察十方而說頌",
    "T10n0279_006:0030a05": "曰：",
    "T10n0279_006:0030a06": "「佛身充滿於法界，　　普現一切眾生前，",
    "T10n0279_006:0030a07": "　隨緣赴感靡不周，　　而恒處此菩提座。",
    "T10n0279_006:0030a08": "　如來一一毛孔中，　　一切剎塵諸佛坐，",
    "T10n0279_006:0030a09": "　菩薩眾會共圍遶，　　演說普賢之勝行。",
    "T10n0279_006:0030a10": "　如來安處菩提座，　　一毛示現多剎海，",
    "T10n0279_006:0030a11": "　一一毛現悉亦然，　　如是普周於法界。",
    "T10n0279_006:0030a12": "　一一剎中悉安立，　　一切剎土皆周遍，",
    "T10n0279_006:0030a13": "　十方菩薩如雲集，　　莫不咸來詣道場。",
    "T10n0279_006:0030a14": "　一切剎土微塵數，　　功德光明菩薩海，",
    "T10n0279_006:0030a15": "　普在如來眾會中，　　乃至法界咸充遍。",
    "T10n0279_006:0030a16": "　法界微塵諸剎土，　　一切眾中皆出現，",
    "T10n0279_006:0030a17": "　如是分身智境界，　　普賢行中能建立。",
    "T10n0279_006:0030a18": "　一切諸佛眾會中，　　勝智菩薩僉然坐，",
    "T10n0279_006:0030a19": "　各各聽法生歡喜，　　處處修行無量劫。",
    "T10n0279_006:0030a20": "　已入普賢廣大願，　　各各出生眾佛法，",
    "T10n0279_006:0030a21": "　毘盧遮那法海中，　　修行克證如來地。",
    "T10n0279_006:0030a22": "　普賢菩薩所開覺，　　一切如來同讚喜，",
    "T10n0279_006:0030a23": "　已獲諸佛大神通，　　法界周流無不遍。",
    "T10n0279_006:0030a24": "　一切剎土微塵數，　　常現身雲悉充滿，",
    "T10n0279_006:0030a25": "　普為眾生放大光，　　各雨法雨稱其心。」",
    "T10n0279_006:0030a26": "爾時，眾中復有菩薩摩訶薩，名：觀察一切勝",
    "T10n0279_006:0030a27": "法蓮華光慧王，承佛威神，觀察十方而說頌",
    "T10n0279_006:0030a28": "曰：",
    "T10n0279_006:0030a29": "「如來甚深智，　　普入於法界，",
    "T10n0279_006:0030b01": "　能隨三世轉，　　與世為明導。",
    "T10n0279_006:0030b02": "　諸佛同法身，　　無依無差別，",
    "T10n0279_006:0030b03": "　隨諸眾生意，　　令見佛色形。",
    "T10n0279_006:0030b04": "　具足一切智，　　遍知一切法，",
    "T10n0279_006:0030b05": "　一切國土中，　　一切無不現。",
    "T10n0279_006:0030b06": "　佛身及光明，　　色相不思議，",
    "T10n0279_006:0030b07": "　眾生信樂者，　　隨應悉令見。",
    "T10n0279_006:0030b08": "　於一佛身上，　　化為無量佛，",
    "T10n0279_006:0030b09": "　雷音遍眾剎，　　演法深如海。",
    "T10n0279_006:0030b10": "　一一毛孔中，　　光網遍十方，",
    "T10n0279_006:0030b11": "　演佛妙音聲，　　調彼難調者。",
    "T10n0279_006:0030b12": "　如來光明中，　　常出深妙音，",
    "T10n0279_006:0030b13": "　讚佛功德海，　　及菩薩所行。",
    "T10n0279_006:0030b14": "　佛轉正法輪，　　無量無有邊，",
    "T10n0279_006:0030b15": "　所說法無等，　　淺智不能測。",
    "T10n0279_006:0030b16": "　一切世界中，　　現身成正覺，",
    "T10n0279_006:0030b17": "　各各起神變，　　法界悉充滿。",
    "T10n0279_006:0030b18": "　如來一一身，　　現佛等眾生，",
    "T10n0279_006:0030b19": "　一切微塵剎，　　普現神通力。」",
    "T10n0279_006:0030b20": "爾時，眾中復有菩薩摩訶薩，名：法喜慧光明，",
    "T10n0279_006:0030b21": "承佛威神，觀察十方而說頌曰：",
    "T10n0279_006:0030b22": "「佛身常顯現，　　法界悉充滿，",
    "T10n0279_006:0030b23": "　恒演廣大音，　　普震十方國。",
    "T10n0279_006:0030b24": "　如來普現身，　　遍入於世間，",
    "T10n0279_006:0030b25": "　隨眾生樂欲，　　顯示神通力。",
    "T10n0279_006:0030b26": "　佛隨眾生心，　　普現於其前，",
    "T10n0279_006:0030b27": "　眾生所見者，　　皆是佛神力。",
    "T10n0279_006:0030b28": "　光明無有邊，　　說法亦無量，",
    "T10n0279_006:0030b29": "　佛子隨其智，　　能入能觀察。",
    "T10n0279_006:0030c01": "　佛身無有生，　　而能示出生，",
    "T10n0279_006:0030c02": "　法性如虛空，　　諸佛於中住。",
    "T10n0279_006:0030c03": "　無住亦無去，　　處處皆見佛，",
    "T10n0279_006:0030c04": "　光明靡不周，　　名稱悉遠聞。",
    "T10n0279_006:0030c05": "　無體無住處，　　亦無生可得，",
    "T10n0279_006:0030c06": "　無相亦無形，　　所現皆如影。",
    "T10n0279_006:0030c07": "　佛隨眾生心，　　為興大法雲，",
    "T10n0279_006:0030c08": "　種種方便門，　　示悟而調伏。",
    "T10n0279_006:0030c09": "　一切世界中，　　見佛坐道場，",
    "T10n0279_006:0030c10": "　大眾所圍遶，　　照耀十方國。",
    "T10n0279_006:0030c11": "　一切諸佛身，　　皆有無盡相，",
    "T10n0279_006:0030c12": "　示現雖無量，　　色相終不盡。」",
    "T10n0279_006:0030c13": "爾時，眾中復有菩薩摩訶薩，名：香焰光普明",
    "T10n0279_006:0030c14": "慧，承佛威神，觀察十方而說頌曰：",
    "T10n0279_006:0030c15": "「此會諸菩薩，　　入佛難思地，",
    "T10n0279_006:0030c16": "　一一皆能見，　　一切佛神力。",
    "T10n0279_006:0030c17": "　智身能遍入，　　一切剎微塵，",
    "T10n0279_006:0030c18": "　見身在彼中，　　普見於諸佛。",
    "T10n0279_006:0030c19": "　如影現眾剎，　　一切如來所，",
    "T10n0279_006:0030c20": "　於彼一切中，　　悉現神通事。",
    "T10n0279_006:0030c21": "　普賢諸行願，　　修治已明潔，",
    "T10n0279_006:0030c22": "　能於一切剎，　　普見佛神變。",
    "T10n0279_006:0030c23": "　身住一切處，　　一切皆平等，",
    "T10n0279_006:0030c24": "　智能如是行，　　入佛之境界。",
    "T10n0279_006:0030c25": "　已證如來智，　　等照於法界，",
    "T10n0279_006:0030c26": "　普入佛毛孔，　　一切諸剎海。",
    "T10n0279_006:0030c27": "　一切佛國土，　　皆現神通力，",
    "T10n0279_006:0030c28": "　示現種種身，　　及種種名號。",
    "T10n0279_006:0030c29": "　能於一念頃，　　普現諸神變，",
    "T10n0279_006:0031a01": "　道場成正覺，　　及轉妙法輪。",
    "T10n0279_006:0031a02": "　一切廣大剎，　　億劫不思議，",
    "T10n0279_006:0031a03": "　菩薩三昧中，　　一念皆能現。",
    "T10n0279_006:0031a04": "　一切諸佛土，　　一一諸菩薩，",
    "T10n0279_006:0031a05": "　普入於佛身，　　無邊亦無盡。」",
    "T10n0279_006:0031a06": "爾時，眾中復有菩薩摩訶薩，名：師子奮迅慧",
    "T10n0279_006:0031a07": "光明，承佛威神，遍觀十方而說頌曰：",
    "T10n0279_006:0031a08": "「毘盧遮那佛，　　能轉正法輪，",
    "T10n0279_006:0031a09": "　法界諸國土，　　如雲悉周遍。",
    "T10n0279_006:0031a10": "　十方中所有，　　諸大世界海，",
    "T10n0279_006:0031a11": "　佛神通願力，　　處處轉法輪。",
    "T10n0279_006:0031a12": "　一切諸剎土，　　廣大眾會中，",
    "T10n0279_006:0031a13": "　名號各不同，　　隨應演妙法。",
    "T10n0279_006:0031a14": "　如來大威力，　　普賢願所成，",
    "T10n0279_006:0031a15": "　一切國土中，　　妙音無不至。",
    "T10n0279_006:0031a16": "　佛身等剎塵，　　普雨於法雨，",
    "T10n0279_006:0031a17": "　無生無差別，　　現一切世間。",
    "T10n0279_006:0031a18": "　無數諸億劫，　　一切塵剎中，",
    "T10n0279_006:0031a19": "　往昔所行事，　　妙音咸具演。",
    "T10n0279_006:0031a20": "　十方塵國土，　　光網悉周遍，",
    "T10n0279_006:0031a21": "　光中悉有佛，　　普化諸群生。",
    "T10n0279_006:0031a22": "　佛身無差別，　　充滿於法界，",
    "T10n0279_006:0031a23": "　能令見色身，　　隨機善調伏。",
    "T10n0279_006:0031a24": "　三世一切剎，　　所有眾導師，",
    "T10n0279_006:0031a25": "　種種名號殊，　　為說皆令見。",
    "T10n0279_006:0031a26": "　過未及現在，　　一切諸如來，",
    "T10n0279_006:0031a27": "　所轉妙法輪，　　此會皆得聞。」",
    "T10n0279_006:0031a28": "爾時，眾中復有菩薩摩訶薩，名：法海慧功德",
    "T10n0279_006:0031a29": "藏，承佛威神，觀察十方而說頌曰：",
    "T10n0279_006:0031b01": "「此會諸佛子，　　善修眾智慧，",
    "T10n0279_006:0031b02": "　斯人已能入，　　如是方便門。",
    "T10n0279_006:0031b03": "　一一國土中，　　普演廣大音，",
    "T10n0279_006:0031b04": "　說佛所行處，　　周聞十方剎。",
    "T10n0279_006:0031b05": "　一一心念中，　　普觀一切法，",
    "T10n0279_006:0031b06": "　安住真如地，　　了達諸法海。",
    "T10n0279_006:0031b07": "　一一佛身中，　　億劫不思議，",
    "T10n0279_006:0031b08": "　修習波羅蜜，　　及嚴淨國土。",
    "T10n0279_006:0031b09": "　一一微塵中，　　能證一切法，",
    "T10n0279_006:0031b10": "　如是無所礙，　　周行十方國。",
    "T10n0279_006:0031b11": "　一一佛剎中，　　往詣悉無餘，",
    "T10n0279_006:0031b12": "　見佛神通力，　　入佛所行處。",
    "T10n0279_006:0031b13": "　諸佛廣大音，　　法界靡不聞，",
    "T10n0279_006:0031b14": "　菩薩能了知，　　善入音聲海。",
    "T10n0279_006:0031b15": "　劫海演妙音，　　其音等無別，",
    "T10n0279_006:0031b16": "　智周三世者，　　入彼音聲地。",
    "T10n0279_006:0031b17": "　眾生所有音，　　及佛自在聲，",
    "T10n0279_006:0031b18": "　獲得音聲智，　　一切皆能了。",
    "T10n0279_006:0031b19": "　從地而得地，　　住於力地中，",
    "T10n0279_006:0031b20": "　億劫勤修行，　　所獲法如是。」",
    "T10n0279_006:0031b21": "爾時，眾中復有菩薩摩訶薩，名：慧燈普明，承",
    "T10n0279_006:0031b22": "佛威神，觀察十方而說頌曰：",
    "T10n0279_006:0031b23": "「一切諸如來，　　遠離於眾相，",
    "T10n0279_006:0031b24": "　若能知是法，　　乃見世導師。",
    "T10n0279_006:0031b25": "　菩薩三昧中，　　慧光普明了，",
    "T10n0279_006:0031b26": "　能知一切佛，　　自在之體性。",
    "T10n0279_006:0031b27": "　見佛真實體，　　則悟甚深法，",
    "T10n0279_006:0031b28": "　普觀於法界，　　隨願而受身。",
    "T10n0279_006:0031b29": "　從於福海生，　　安住於智地，",
    "T10n0279_006:0031c01": "　觀察一切法，　　修行最勝道。",
    "T10n0279_006:0031c02": "　一切佛剎中，　　一切如來所，",
    "T10n0279_006:0031c03": "　如是遍法界，　　悉見真實體。",
    "T10n0279_006:0031c04": "　十方廣大剎，　　億劫勤修行，",
    "T10n0279_006:0031c05": "　能游正遍知，　　一切諸法海。",
    "T10n0279_006:0031c06": "　唯一堅密身，　　一切塵中見，",
    "T10n0279_006:0031c07": "　無生亦無相，　　普現於諸國。",
    "T10n0279_006:0031c08": "　隨諸眾生心，　　普現於其前，",
    "T10n0279_006:0031c09": "　種種示調伏，　　速令向佛道。",
    "T10n0279_006:0031c10": "　以佛威神故，　　出現諸菩薩，",
    "T10n0279_006:0031c11": "　佛力所加持，　　普見諸如來。",
    "T10n0279_006:0031c12": "　一切眾導師，　　無量威神力，",
    "T10n0279_006:0031c13": "　開悟諸菩薩，　　法界悉周遍。」",
    "T10n0279_006:0031c14": "爾時，眾中復有菩薩摩訶薩，名：華焰髻普明",
    "T10n0279_006:0031c15": "智，承佛威力，觀察十方而說頌曰：",
    "T10n0279_006:0031c16": "「一切國土中，　　普演微妙音，",
    "T10n0279_006:0031c17": "　稱揚佛功德，　　法界悉充滿。",
    "T10n0279_006:0031c18": "　佛以法為身，　　清淨如虛空，",
    "T10n0279_006:0031c19": "　所現眾色形，　　令入此法中。",
    "T10n0279_006:0031c20": "　若有深信喜，　　及為佛攝受，",
    "T10n0279_006:0031c21": "　當知如是人，　　能生了佛智。",
    "T10n0279_006:0031c22": "　諸有少智者，　　不能知此法，",
    "T10n0279_006:0031c23": "　慧眼清淨人，　　於此乃能見。",
    "T10n0279_006:0031c24": "　以佛威神力，　　觀察一切法，",
    "T10n0279_006:0031c25": "　入住及出時，　　所見皆明了。",
    "T10n0279_006:0031c26": "　一切諸法中，　　法門無有邊，",
    "T10n0279_006:0031c27": "　成就一切智，　　入於深法海。",
    "T10n0279_006:0031c28": "　安住佛國土，　　出興一切處，",
    "T10n0279_006:0031c29": "　無去亦無來，　　諸佛法如是。",
    "T10n0279_006:0032a01": "　一切眾生海，　　佛身如影現，",
    "T10n0279_006:0032a02": "　隨其解差別，　　如是見導師。",
    "T10n0279_006:0032a03": "　一切毛孔中，　　各各現神通，",
    "T10n0279_006:0032a04": "　修行普賢願，　　清淨者能見。",
    "T10n0279_006:0032a05": "　佛以一一身，　　處處轉法輪，",
    "T10n0279_006:0032a06": "　法界悉周遍，　　思議莫能及。」",
    "T10n0279_006:0032a07": "爾時，眾中復有菩薩摩訶薩，名：威德慧無盡",
    "T10n0279_006:0032a08": "光，承佛威神，觀察十方而說頌曰：",
    "T10n0279_006:0032a09": "「一一佛剎中，　　處處坐道場，",
    "T10n0279_006:0032a10": "　眾會共圍遶，　　魔軍悉摧伏。",
    "T10n0279_006:0032a11": "　佛身放光明，　　遍滿於十方，",
    "T10n0279_006:0032a12": "　隨應而示現，　　色相非一種。",
    "T10n0279_006:0032a13": "　一一微塵內，　　光明悉充滿，",
    "T10n0279_006:0032a14": "　普見十方土，　　種種各差別。",
    "T10n0279_006:0032a15": "　十方諸剎海，　　種種無量剎，",
    "T10n0279_006:0032a16": "　悉平坦清淨，　　帝青寶所成。",
    "T10n0279_006:0032a17": "　或覆或傍住，　　或似蓮華合，",
    "T10n0279_006:0032a18": "　或圓或四方，　　種種眾形相。",
    "T10n0279_006:0032a19": "　法界諸剎土，　　周行無所礙，",
    "T10n0279_006:0032a20": "　一切眾會中，　　常轉妙法輪。",
    "T10n0279_006:0032a21": "　佛身不思議，　　國土悉在中，",
    "T10n0279_006:0032a22": "　於其一切處，　　導世演真法。",
    "T10n0279_006:0032a23": "　所轉妙法輪，　　法性無差別，",
    "T10n0279_006:0032a24": "　依於一實理，　　演說諸法相。",
    "T10n0279_006:0032a25": "　佛以圓滿音，　　闡明真實理，",
    "T10n0279_006:0032a26": "　隨其解差別，　　現無盡法門。",
    "T10n0279_006:0032a27": "　一切剎土中，　　見佛坐道場，",
    "T10n0279_006:0032a28": "　佛身如影現，　　生滅不可得。」",
    "T10n0279_006:0032a29": "爾時，眾中復有菩薩摩訶薩，名：法界普明慧，",
    "T10n0279_006:0032b01": "承佛威力，觀察十方而說頌曰：",
    "T10n0279_006:0032b02": "「如來微妙身，　　色相不思議，",
    "T10n0279_006:0032b03": "　見者生歡喜，　　恭敬信樂法。",
    "T10n0279_006:0032b04": "　佛身一切相，　　悉現無量佛，",
    "T10n0279_006:0032b05": "　普入十方界，　　一一微塵中。",
    "T10n0279_006:0032b06": "　十方國土海，　　無量無邊佛，",
    "T10n0279_006:0032b07": "　咸於念念中，　　各各現神通。",
    "T10n0279_006:0032b08": "　大智諸菩薩，　　深入於法海，",
    "T10n0279_006:0032b09": "　佛力所加持，　　能知此方便。",
    "T10n0279_006:0032b10": "　若有已安住，　　普賢諸行願，",
    "T10n0279_006:0032b11": "　見彼眾國土，　　一切佛神力。",
    "T10n0279_006:0032b12": "　若人有信解，　　及以諸大願，",
    "T10n0279_006:0032b13": "　具足深智慧，　　通達一切法。",
    "T10n0279_006:0032b14": "　能於諸佛身，　　一一而觀察，",
    "T10n0279_006:0032b15": "　色聲無所礙，　　了達於諸境。",
    "T10n0279_006:0032b16": "　能於諸佛身，　　安住智所行，",
    "T10n0279_006:0032b17": "　速入如來地，　　普攝於法界。",
    "T10n0279_006:0032b18": "　佛剎微塵數，　　如是諸國土，",
    "T10n0279_006:0032b19": "　能令一念中，　　一一塵中現。",
    "T10n0279_006:0032b20": "　一切諸國土，　　及以神通事，",
    "T10n0279_006:0032b21": "　悉現一剎中，　　菩薩力如是。」",
    "T10n0279_006:0032b22": "爾時，眾中復有菩薩摩訶薩，名：精進力無礙",
    "T10n0279_006:0032b23": "慧，承佛威神，觀察十方而說頌曰：",
    "T10n0279_006:0032b24": "「佛演一妙音，　　周聞十方剎，",
    "T10n0279_006:0032b25": "　眾音悉具足，　　法雨皆充遍。",
    "T10n0279_006:0032b26": "　一切言辭海，　　一切隨類音，",
    "T10n0279_006:0032b27": "　一切佛剎中，　　轉於淨法輪。",
    "T10n0279_006:0032b28": "　一切諸國土，　　悉見佛神變，",
    "T10n0279_006:0032b29": "　聽佛說法音，　　聞已趣菩提。",
    "T10n0279_006:0032c01": "　法界諸國土，　　一一微塵中，",
    "T10n0279_006:0032c02": "　如來解脫力，　　於彼普現身。",
    "T10n0279_006:0032c03": "　法身同虛空，　　無礙無差別，",
    "T10n0279_006:0032c04": "　色形如影像，　　種種眾相現。",
    "T10n0279_006:0032c05": "　影像無方所，　　如空無體性，",
    "T10n0279_006:0032c06": "　智慧廣大人，　　了達其平等。",
    "T10n0279_006:0032c07": "　佛身不可取，　　無生無起作，",
    "T10n0279_006:0032c08": "　應物普現前，　　平等如虛空。",
    "T10n0279_006:0032c09": "　十方所有佛，　　盡入一毛孔，",
    "T10n0279_006:0032c10": "　各各現神通，　　智眼能觀見。",
    "T10n0279_006:0032c11": "　毘盧遮那佛，　　願力周法界，",
    "T10n0279_006:0032c12": "　一切國土中，　　恒轉無上輪。",
    "T10n0279_006:0032c13": "　一毛現神變，　　一切佛同說，",
    "T10n0279_006:0032c14": "　經於無量劫，　　不得其邊際。」",
    "T10n0279_006:0032c15": "如此四天下道場中，以佛神力，十方各有一",
    "T10n0279_006:0032c16": "億世界海微塵數諸菩薩眾而來集會；應知",
    "T10n0279_006:0032c17": "一切世界海、一一四天下諸道場中，悉亦如",
    "T10n0279_006:0032c18": "是。",
    "T10n0279_006:0032c19": "大方廣佛華嚴經卷第六"
}