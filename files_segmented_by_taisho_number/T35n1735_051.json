{
    "T35n1735_051:0887c02": "大方廣佛華嚴經疏卷第五十一",
    "T35n1735_051:0887c04": "唐清涼山大華嚴寺沙門澄觀撰",
    "T35n1735_051:0887c05": "38 離世間品1離世間品第三十八已上入第五十三經",
    "T35n1735_051:0887c06": "初明來意。來意有三：一分來，前明修因契",
    "T35n1735_051:0887c07": "果生解分，則於法起解；今明託法進修成",
    "T35n1735_051:0887c08": "行分，則依解起行，義次第故。二會來者，前",
    "T35n1735_051:0887c09": "會因圓果滿生解之終，此會正行處世無染，",
    "T35n1735_051:0887c10": "通於始終，故次來也。三品來者，前品出現之",
    "T35n1735_051:0887c11": "果殊勝，今明依彼起行圓融，故次來也。雖",
    "T35n1735_051:0887c12": "一分一會一品是同，所對既殊，來意亦別。第",
    "T35n1735_051:0887c13": "二釋名。亦有三別：一分名者，沒彼位名，但",
    "T35n1735_051:0887c14": "彰行法，欲顯行位無礙、前後圓融，故以名",
    "T35n1735_051:0887c15": "也。二會名者，約法不異分名，約處名三會",
    "T35n1735_051:0887c16": "普光明殿之會。第七重會，會終歸始故。雖",
    "T35n1735_051:0887c17": "越四天，同為生解之會；今復重會，通對彼",
    "T35n1735_051:0887c18": "分始終，依解成行，故會普光。而前分生解",
    "T35n1735_051:0887c19": "差別，故寄歷處以顯淺深；今分起行圓",
    "T35n1735_051:0887c20": "融，故一會並收因果，亦表成行不離普",
    "T35n1735_051:0887c21": "光明智故。此中不隔餘處，何有重會之",
    "T35n1735_051:0887c22": "義？若約次第，前時後時即是重義。若約圓",
    "T35n1735_051:0887c23": "融，就義名重，故不動前二而升四天。二",
    "T35n1735_051:0887c24": "七相望亦何所隔，明知約義亦猶燈光涉",
    "T35n1735_051:0887c25": "入無礙，亦似燈炷重發重明。約人，名普慧",
    "T35n1735_051:0887c26": "普賢問答之會。三品名有二：一得名、二釋",
    "T35n1735_051:0887c27": "名。今初，又二：一異名。下文十義，至彼當辨。",
    "T35n1735_051:0887c28": "有別行本名度世經，度即離義。又有別行",
    "T35n1735_051:0887c29": "名普賢菩薩答難二千經，此就能離人法",
    "T35n1735_051:0888a01": "受稱。二正辨本稱，總由超絕世染故受",
    "T35n1735_051:0888a02": "其名。別有三義：一約法、二約行、三約位。約",
    "T35n1735_051:0888a03": "法之中，先世、後離世。有三類：一約事相有",
    "T35n1735_051:0888a04": "二世間，謂器及有情，此約依正分之。二約",
    "T35n1735_051:0888a05": "麁細亦二：一有為世間、二無為世間，此約",
    "T35n1735_051:0888a06": "分段、變易分之。以變易非三有攝，名之無",
    "T35n1735_051:0888a07": "為。故《勝鬘》云「有為生死，無為生死。」然麁細雖",
    "T35n1735_051:0888a08": "殊，體不出二。三約染淨有三：於初二中，",
    "T35n1735_051:0888a09": "加智正覺示同世間，不同世故，如《地論》",
    "T35n1735_051:0888a10": "辨。二明離者，離有二義：一性離，世間性空",
    "T35n1735_051:0888a11": "即是出世間故；二明事離，行成無染故。力",
    "T35n1735_051:0888a12": "林頌云「三世五蘊法，說名為世間。彼滅非世",
    "T35n1735_051:0888a13": "間，如是但假名。」滅通二義，於事離中有似",
    "T35n1735_051:0888a14": "離真離、分離全離，次下當辨。二約行者，略",
    "T35n1735_051:0888a15": "為四句：一隨、二離、三俱、四泯。言隨者，凡夫",
    "T35n1735_051:0888a16": "沈溺世蘊，非離非隨。二乘無悲不能隨",
    "T35n1735_051:0888a17": "世，雖離非真。菩薩能隨，方為真離，故以",
    "T35n1735_051:0888a18": "隨釋離。二離者，有大智故了世性離，處而",
    "T35n1735_051:0888a19": "不染亦異凡小。三俱者，悲故常行世間，智",
    "T35n1735_051:0888a20": "故不染世法。既以世與性離無二為其",
    "T35n1735_051:0888a21": "境，故以悲智無二為其行。境行融通有其",
    "T35n1735_051:0888a22": "三句：一悲無不智，則世無不離，是以常在",
    "T35n1735_051:0888a23": "世間未曾不出。二智無不悲故，離無不",
    "T35n1735_051:0888a24": "世，是以恒越世表，無不遊世。三雙融故動",
    "T35n1735_051:0888a25": "靜無二，唯是一念，所謂無念。無念等故，世與",
    "T35n1735_051:0888a26": "出世無有障礙。四俱泯者，謂境既世與性",
    "T35n1735_051:0888a27": "離，形奪兩亡，故令悲智俱融，二念雙絕。",
    "T35n1735_051:0888a28": "又由境行相由，形奪齊離，則絕待離言。融",
    "T35n1735_051:0888a29": "前四句皆無障礙，方為真離世間也。三約",
    "T35n1735_051:0888b01": "位者，凡夫染而非離，二乘分離非真，謂果",
    "T35n1735_051:0888b02": "離分段、因唯事離，非今所明。菩薩具上真",
    "T35n1735_051:0888b03": "行，可得名離，而非究竟。唯佛為離，故經",
    "T35n1735_051:0888b04": "云「佛常在世間，而不染世法。」然今文中備",
    "T35n1735_051:0888b05": "六位之行即是行離，行所依位即是位離，故",
    "T35n1735_051:0888b06": "若事若理、若因若果皆名離也。二釋名者，",
    "T35n1735_051:0888b07": "約法事離，無他受稱。離非世間，即相違釋。",
    "T35n1735_051:0888b08": "若約性離，通持業釋。約行四句，前三句俱",
    "T35n1735_051:0888b09": "通持業、相違二，事理離故。泯句並非六釋。",
    "T35n1735_051:0888b10": "亦可持業，泯即離故。第三宗趣。頓彰六位",
    "T35n1735_051:0888b11": "理事二離為宗，令體性離頓成真離究竟為",
    "T35n1735_051:0888b12": "趣。第四釋文。長科十分，一序分、二三昧分、",
    "T35n1735_051:0888b13": "三發起分、四起分、五請分、六說分、七結勸",
    "T35n1735_051:0888b14": "分、八現瑞分、九證成分、十重頌分。今初，有",
    "T35n1735_051:0888b15": "三：一器世間圓滿，義如前釋。二「妙悟」下智正",
    "T35n1735_051:0888b16": "覺世間圓滿。「與三不可說」下眾生世間圓",
    "T35n1735_051:0888b17": "滿。二中明佛二十一種殊勝功德，廣引諸",
    "T35n1735_051:0888b18": "論，已見〈升兜率品〉。今但略明，初句為總，具",
    "T35n1735_051:0888b19": "下二十一種功德，故云妙悟皆滿。後「二行」",
    "T35n1735_051:0888b20": "下別。於中，前四自利、餘皆利他。前中，一智",
    "T35n1735_051:0888b21": "德、二斷德、三恩德、四作用平等德。今初，二",
    "T35n1735_051:0888b22": "行永絕，即於所知一向無障轉功德。《佛地",
    "T35n1735_051:0888b23": "經》名不二現行。「不」字，此宜言無，即永絕義。",
    "T35n1735_051:0888b24": "謂佛智德離所知障，非如聲聞極遠時處",
    "T35n1735_051:0888b25": "等有不知故。有知不知即是二行，今無不",
    "T35n1735_051:0888b26": "知，故云永絕。二達無相法，則於有無無二",
    "T35n1735_051:0888b27": "相真如最勝清淨能入功德。彼經名趣無相",
    "T35n1735_051:0888b28": "法，趣謂趣入，即此達義。然無相法，體即真",
    "T35n1735_051:0888b29": "如。無彼有無二相，故名無相。諸法中最，淨",
    "T35n1735_051:0888c01": "無客塵，令自他入，勝於二乘，名最勝清淨。",
    "T35n1735_051:0888c02": "三住於佛住者，即無功用佛事不休息功德。",
    "T35n1735_051:0888c03": "世親釋云「謂住佛所住無所住處」，此即釋",
    "T35n1735_051:0888c04": "經；於此住中常作佛事無有休息，此即解",
    "T35n1735_051:0888c05": "論。四得佛平等，即於法身中所依意樂作事",
    "T35n1735_051:0888c06": "無差別功德。謂諸佛有三事無差：一所依",
    "T35n1735_051:0888c07": "智同、二益生意樂同、三報化作業同，故云",
    "T35n1735_051:0888c08": "平等。五到無障處，則修一切障對治功德。",
    "T35n1735_051:0888c09": "世親釋云「謂一切時常修覺慧，對治一切",
    "T35n1735_051:0888c10": "障故。」此明覺慧為能治；一切障即二障，為",
    "T35n1735_051:0888c11": "所治。六不可轉法，即降伏一切外道功德。",
    "T35n1735_051:0888c12": "謂教證二道，他不能動故。七所行無礙，即",
    "T35n1735_051:0888c13": "生在世間不為世法所礙功德。謂利衰",
    "T35n1735_051:0888c14": "等八法不能拘故。八立不思議，即安立正",
    "T35n1735_051:0888c15": "法功德。謂安立十二分教，餘不能思故。九",
    "T35n1735_051:0888c16": "普見三世，即授記功德。謂記別過未，皆如",
    "T35n1735_051:0888c17": "現在故。十身恒充滿一切國土，即一切世界",
    "T35n1735_051:0888c18": "示現受用變化身功德。謂二種身遍二種",
    "T35n1735_051:0888c19": "國故。十一智恒明達一切諸法，即斷疑功德。",
    "T35n1735_051:0888c20": "謂自於一切境善決定故，能決他疑。十二",
    "T35n1735_051:0888c21": "了一切行，即令入種種行功德。二釋，《攝論》",
    "T35n1735_051:0888c22": "易故不解。意云：遍了一切有情性行，隨根",
    "T35n1735_051:0888c23": "令入故。十三盡一切疑，即當來法生妙智功",
    "T35n1735_051:0888c24": "德。謂聲聞言其全無善根，如來知其久遠",
    "T35n1735_051:0888c25": "微善，後當生故。十四無能測身，即如其勝",
    "T35n1735_051:0888c26": "解示現功德。謂隨諸有情種種勝解，現金",
    "T35n1735_051:0888c27": "色等身，雖現此身而無分別，如末尼等故",
    "T35n1735_051:0888c28": "無能測。十五一切菩薩等所求智，即無量",
    "T35n1735_051:0888c29": "所依調伏有情加行功德。謂由無量菩薩",
    "T35n1735_051:0889a01": "所依，為欲調伏諸有情故，發起加行。佛增",
    "T35n1735_051:0889a02": "上力，聞法為先，獲得妙智。異類菩薩攝受付",
    "T35n1735_051:0889a03": "囑，展轉傳來相續無間而轉，由此證得一",
    "T35n1735_051:0889a04": "切菩薩等所求智。意云：佛智為一切菩薩等",
    "T35n1735_051:0889a05": "所求故。十六到佛無二究竟彼岸，即平等法",
    "T35n1735_051:0889a06": "身波羅蜜多成滿功德。平等即無二義，無二",
    "T35n1735_051:0889a07": "法身為波羅蜜多所依。十七具足如來平等",
    "T35n1735_051:0889a08": "解脫，即隨其勝解示現差別佛土功德。此",
    "T35n1735_051:0889a09": "中解脫即是勝解，隨物勝解所宜。如來勝",
    "T35n1735_051:0889a10": "解能現金銀等土，佛佛皆然，故云平等。十八",
    "T35n1735_051:0889a11": "證無中邊佛平等地，即三種佛身方處無分",
    "T35n1735_051:0889a12": "限功德。世親云「謂佛法身不可分限爾所",
    "T35n1735_051:0889a13": "方處受用變化，亦不可說爾所世界。」十九",
    "T35n1735_051:0889a14": "盡於法界，即窮生死際常現利樂一切有情",
    "T35n1735_051:0889a15": "功德。二十等虛空界，即無盡功德。謂佛實",
    "T35n1735_051:0889a16": "智如空無盡故。今經缺最後窮未來際，總",
    "T35n1735_051:0889a17": "別合有二十一句，義如前說。然《佛地》、《攝論》",
    "T35n1735_051:0889a18": "約受用身，此約十身。所以知者，處摩竭提",
    "T35n1735_051:0889a19": "國是變化土，而歎受用功德，明知二身二",
    "T35n1735_051:0889a20": "國本相融故；不要地前地上，則五位通見",
    "T35n1735_051:0889a21": "故。第三眾生世間圓滿，中二：先舉數歎德、",
    "T35n1735_051:0889a22": "後「其名」下列名歎德。前則多人具德，後則",
    "T35n1735_051:0889a23": "勝人具德。前中二：先舉數揀定；二「悉具菩薩」",
    "T35n1735_051:0889a24": "下歎具勝德，分三：初總標、二「所謂」下別顯、",
    "T35n1735_051:0889a25": "後「成就」下總結。別中十九句，皆不出方便",
    "T35n1735_051:0889a26": "智慧。分二：前十歎自分德、後「於一念」下九",
    "T35n1735_051:0889a27": "句勝進德。今初，前八皆有智慧方便，依",
    "T35n1735_051:0889a28": "體起用故。前五以善能為句首、六知空不",
    "T35n1735_051:0889a29": "壞業果、七知根器別明識病、八持法化",
    "T35n1735_051:0889b01": "之；後二明有方便慧，皆即事歸實。後勝進",
    "T35n1735_051:0889b02": "中，初句總明速成果智，餘皆果智之用，及",
    "T35n1735_051:0889b03": "後總結，文並可知。第二列名歎德，中二：初列",
    "T35n1735_051:0889b04": "名結數、二「皆悉」下歎德。文有十句，初總、餘",
    "T35n1735_051:0889b05": "別。別中，一契理願圓，普眼滿故。二攝法上",
    "T35n1735_051:0889b06": "首，為普化故。三受持正法，有普慧故。四",
    "T35n1735_051:0889b07": "不斷佛種，普見有性故。五知佛化儀，光普",
    "T35n1735_051:0889b08": "徹故。六示現成佛，觀見無故。七淨染機，照",
    "T35n1735_051:0889b09": "其源故。八摧他障，有智幢故。九證法界，",
    "T35n1735_051:0889b10": "覺法性故。上之九句別明，則初句為願、餘",
    "T35n1735_051:0889b11": "八為行。通說則皆普賢願，宿誓今滿故，如",
    "T35n1735_051:0889b12": "十大願並普賢行現緣所作故，故總句云",
    "T35n1735_051:0889b13": "成就行願。又此十句，十人通具，文云皆悉",
    "T35n1735_051:0889b14": "成故，亦句顯一人之德，當釋名故。故總句",
    "T35n1735_051:0889b15": "為普賢，餘九如次前已配釋。大文第二「爾時",
    "T35n1735_051:0889b16": "普賢」下三昧分。普賢入者，是會主故，說普",
    "T35n1735_051:0889b17": "行故。佛華嚴者，萬行披敷，嚴法身故。即以",
    "T35n1735_051:0889b18": "法界行門心海為體，持無限故。說法成行，發",
    "T35n1735_051:0889b19": "起為用，依此能故。大文第三「入此三昧時」",
    "T35n1735_051:0889b20": "下明發起分。先明地動，警群機故；後顯出",
    "T35n1735_051:0889b21": "聲，令聞法故。前皆有加而無發起，此有發",
    "T35n1735_051:0889b22": "起而無加分者，前表解可從他，故有他",
    "T35n1735_051:0889b23": "加；此表行由已立，故自力發起。又表行依",
    "T35n1735_051:0889b24": "解起，無別法故不加。攝解成行，亦須入",
    "T35n1735_051:0889b25": "定。聖旨多端，不可一準。大文第四「然後從」",
    "T35n1735_051:0889b26": "下起分，三義如前。大文第五「爾時普慧」下請",
    "T35n1735_051:0889b27": "分，分三：初總標問意、二「佛子」下正顯問端、",
    "T35n1735_051:0889b28": "三「善哉佛子」下結請願說。今初。當機眾集說",
    "T35n1735_051:0889b29": "法時至，此為問意。何以前來諸會先問後定，",
    "T35n1735_051:0889c01": "今乃翻？此此有二意：一說儀無定。前表重",
    "T35n1735_051:0889c02": "法，感而後應；此明悲深，觀機欲說。眾既已",
    "T35n1735_051:0889c03": "集，故先入定，令知說主。二約所表，則前明",
    "T35n1735_051:0889c04": "從相入實，以成正解；此中依體起用，以成",
    "T35n1735_051:0889c05": "正行，故不同也。普慧問者，稱法界慧，能發",
    "T35n1735_051:0889c06": "行故。一人問者，行獨已成，非如解故。第二",
    "T35n1735_051:0889c07": "正顯問端中有二百句，其別行《度世經》別",
    "T35n1735_051:0889c08": "作六番問答，番番之中皆先問、次答、後動地",
    "T35n1735_051:0889c09": "現瑞，顯益證成。古來諸德皆依彼文用科",
    "T35n1735_051:0889c10": "此經，以為六段：初二十句問十信行、二從",
    "T35n1735_051:0889c11": "「發普賢心」下二十句問十住行、三從「力持」",
    "T35n1735_051:0889c12": "下三十句問十行之行、四從「如寶住」下二十",
    "T35n1735_051:0889c13": "九句問十迴向行、五從「身業」下五十句問",
    "T35n1735_051:0889c14": "十地行、六從「觀察」下五十一句問因圓果",
    "T35n1735_051:0889c15": "滿行。其第四段中，句雖三十，以無礙用一",
    "T35n1735_051:0889c16": "句是總標虛句，故此有二十九句。此經總三",
    "T35n1735_051:0889c17": "遍說六位，此當第二約行說也，以普賢行",
    "T35n1735_051:0889c18": "該六位故。故《度世經》初請云「唯願解說諸",
    "T35n1735_051:0889c19": "菩薩行，從始至終令無疑故。」彼經雖不配",
    "T35n1735_051:0889c20": "於信等，既云從始至終，末後復明成佛，則",
    "T35n1735_051:0889c21": "知決是六位之行。此經所以不問答相間",
    "T35n1735_051:0889c22": "者，意取位中之行，不取位故，如下圓融。",
    "T35n1735_051:0889c23": "若剋定約位，何殊差別因果？此經上下及",
    "T35n1735_051:0889c24": "《本業經》等判於六位，皆以信未入位，十住",
    "T35n1735_051:0889c25": "為首，謂三賢十聖等妙覺故。今何以不開",
    "T35n1735_051:0889c26": "等覺而取信耶？此有深意。彼及此前意在",
    "T35n1735_051:0889c27": "於位，取位成說；今此意明於行，故十信之",
    "T35n1735_051:0889c28": "行正居行始。等覺之位有其三義，或攝屬",
    "T35n1735_051:0889c29": "前十地勝進；或攝屬後，即名佛故；或別",
    "T35n1735_051:0890a01": "開位，無垢地故。今為說行攝屬因圓之中",
    "T35n1735_051:0890a02": "故，五十一句唯後四句屬妙覺位，餘皆等覺。",
    "T35n1735_051:0890a03": "若爾，此中依言依菩提心等，豈非發心住",
    "T35n1735_051:0890a04": "耶？此難尤非。第二段初發普賢心，豈非發",
    "T35n1735_051:0890a05": "心住耶？十信之初豈無發心耶？故賢首云：",
    "T35n1735_051:0890a06": "「菩薩發意求菩提，非是無因無有緣等，正",
    "T35n1735_051:0890a07": "是發心所依。」不究斯旨，空張援據。大文第",
    "T35n1735_051:0890a08": "六「爾時普賢菩薩告」下說分，中二：先總告、",
    "T35n1735_051:0890a09": "二「佛子」下正答。答前門二百問，問一答十，以",
    "T35n1735_051:0890a10": "顯無盡，成其二千普賢勝行，故英公云：「雲",
    "T35n1735_051:0890a11": "興二百問，瓶瀉二千酬。」釋此二千，略為五",
    "T35n1735_051:0890a12": "門：一約因果、二分行位、三顯普別、四明統",
    "T35n1735_051:0890a13": "收、五辨行相，前問例此。今初有四：一約大",
    "T35n1735_051:0890a14": "位，前五為因、後一為果。或後四門為果、餘",
    "T35n1735_051:0890a15": "皆是因。二約細辨，一一皆徹佛果，故諸文",
    "T35n1735_051:0890a16": "末皆結得佛，是則二千並通因果。三或總",
    "T35n1735_051:0890a17": "屬因，普賢位行示成佛故。四或皆屬果，下",
    "T35n1735_051:0890a18": "文多云「雖得成佛，不斷菩薩行」故。二分",
    "T35n1735_051:0890a19": "行位者，亦有四義：一束行成位，分成六分",
    "T35n1735_051:0890a20": "故。二總屬位收，以行並是位中行故。三總",
    "T35n1735_051:0890a21": "屬行，普賢行體不依位故。四一行遍六位，",
    "T35n1735_051:0890a22": "位位通修故。如此無礙，方為普賢行。然文正",
    "T35n1735_051:0890a23": "顯後二，以攬行成位，位虛行實故。故問答",
    "T35n1735_051:0890a24": "併舉，不分六番，意在此也。三普別者，謂一",
    "T35n1735_051:0890a25": "行相必遍一切，然恒不雜。不雜故，別義殊",
    "T35n1735_051:0890a26": "分。必遍故，普義該攝。猶如錦文，眾色成文，",
    "T35n1735_051:0890a27": "常普常別縷縷交徹，非如繡成；行法亦爾，",
    "T35n1735_051:0890a28": "即普是別，即別成普，皆無障礙。若爾，此則普",
    "T35n1735_051:0890a29": "別具足，何以獨名普賢行耶？非謂守普",
    "T35n1735_051:0890b01": "而不能別，亦非作別而失於普，實謂能",
    "T35n1735_051:0890b02": "別而不壞普，故名普賢行也。又普必有別，",
    "T35n1735_051:0890b03": "但語一別未必有普，如一縷非錦，非是錦",
    "T35n1735_051:0890b04": "中縷故。四統收攝者，復有四重：一以位收",
    "T35n1735_051:0890b05": "位，六位各各收一切位故。一位即具二千，",
    "T35n1735_051:0890b06": "為萬二千行也。上云一地之中具足一切",
    "T35n1735_051:0890b07": "諸地功德。二以門收門，即二百門，一一各",
    "T35n1735_051:0890b08": "收一切門，即成二百二百為四萬行。三以",
    "T35n1735_051:0890b09": "行收行，一行具一切行，則有二千箇二千",
    "T35n1735_051:0890b10": "行成四兆行。四以略攝廣，此二千行，下頌",
    "T35n1735_051:0890b11": "結云「如大地一塵」，以此一塵之略，說不離",
    "T35n1735_051:0890b12": "十方之廣地，是故攝廣亦無不盡。此乃等",
    "T35n1735_051:0890b13": "無極之法界，越無際之虛空。下頌云「虛",
    "T35n1735_051:0890b14": "空可度量，菩薩德無盡」，斯之謂矣。五辨行",
    "T35n1735_051:0890b15": "相，即隨文釋。釋寄相別，即分六段：今初二",
    "T35n1735_051:0890b16": "百句，答前信行二十句問。文分三別：初九門",
    "T35n1735_051:0890b17": "明自分行滿、二「入諸菩薩」下八門勝進行圓。",
    "T35n1735_051:0890b18": "三「差別智」下三門明二行究竟。今初，一門一",
    "T35n1735_051:0890b19": "類即為九段。首明依者，起行所依故，謂依",
    "T35n1735_051:0890b20": "託菩提心等成萬行故。〈賢首品〉云「菩薩發",
    "T35n1735_051:0890b21": "意求菩提，非是無因無有緣」等。然二百門，",
    "T35n1735_051:0890b22": "多分五別：一總標、二徵數、三列釋、四結數、",
    "T35n1735_051:0890b23": "五顯修勝益。或缺後二、或缺第五，至文當",
    "T35n1735_051:0890b24": "知。今此依中，文具有五。初二可知。就列釋",
    "T35n1735_051:0890b25": "中十句，各先標名、後釋義。一依菩提心者，",
    "T35n1735_051:0890b26": "十皆名依，已為眾行之首，而菩提心復是十",
    "T35n1735_051:0890b27": "中之初，以是萬行之本，故貫二千之首。釋",
    "T35n1735_051:0890b28": "云不忘失者，忘失菩提心修諸善根，則是",
    "T35n1735_051:0890b29": "魔業故。依斯不忘，能成萬行。此句為總。二",
    "T35n1735_051:0890c01": "上雖內有勝心，若外不依善友，行亦無",
    "T35n1735_051:0890c02": "成。故大聖謂善財言：「求善知識，是無上菩",
    "T35n1735_051:0890c03": "提最初因緣。」釋云如一者，若不心行符契，",
    "T35n1735_051:0890c04": "豈為我友？三若不增修善根，遇友何益？四",
    "T35n1735_051:0890c05": "隨所修善，須到彼岸。五非獨十度觸境皆",
    "T35n1735_051:0890c06": "通，上四自利六願七行並通自他。上皆依",
    "T35n1735_051:0890c07": "法，後三依人。八勝侶智同、九十唯佛究竟，",
    "T35n1735_051:0890c08": "為所依處故，淨心供養以成福德，長稟慈",
    "T35n1735_051:0890c09": "訓以成智嚴。又前五自分，後五勝進。六廣",
    "T35n1735_051:0890c10": "菩提心，七廣二四五，後三廣第二。四結，可",
    "T35n1735_051:0890c11": "知。五顯修勝益者，由依上十成佛大智，",
    "T35n1735_051:0890c12": "為一切所依，斯為勝益。豈得不修？故亦名",
    "T35n1735_051:0890c13": "勸修。第二奇特想者，前依因緣以成諸行。",
    "T35n1735_051:0890c14": "今依勝想以攝善根，翻妄想源，次所依",
    "T35n1735_051:0890c15": "故，並出常想，受奇特名。即上文中常欲利",
    "T35n1735_051:0890c16": "樂諸眾生等利益之想也。十中，一以他善同",
    "T35n1735_051:0890c17": "己者，隨喜於他，情無彼此故，互為主伴",
    "T35n1735_051:0890c18": "相資益故，同體性故，即我所行故，自他相",
    "T35n1735_051:0890c19": "即故，四六願行亦然。二一毫微善皆是佛因",
    "T35n1735_051:0890c20": "故，《法華》中舉手低頭皆已成佛。三下至闡",
    "T35n1735_051:0890c21": "提皆有佛性故。五《思益》云「知離名為法」故。",
    "T35n1735_051:0890c22": "七諸性相法，佛所證故。文殊云：「我不見一",
    "T35n1735_051:0890c23": "法非佛法者，皆不可得故。」諸軌儀法皆佛所",
    "T35n1735_051:0890c24": "流，《涅槃》云「外道之法亦如來正法之餘」故。八",
    "T35n1735_051:0890c25": "因言契理，而理非言，故名言道。九佛以覺",
    "T35n1735_051:0890c26": "他圓滿，故為慈父。十如來即諸法如義，故無",
    "T35n1735_051:0890c27": "有二。益中，無想之想名善巧想。第三十",
    "T35n1735_051:0890c28": "種行，依勝想之解，造修大行。想唯在心，行",
    "T35n1735_051:0890c29": "通三業。空想不行，亦無成辦。即上文中",
    "T35n1735_051:0891a01": "修學處也。釋中唯九者，準晉本，此脫第三",
    "T35n1735_051:0891a02": "善學一切戒。具十為五對：一下化上求、二",
    "T35n1735_051:0891a03": "止惡進善、三妙止深觀、四修因嚴剎、五敬友",
    "T35n1735_051:0891a04": "事師。第四善知識者，行起必依善友，故次",
    "T35n1735_051:0891a05": "明之。未知善令知、未識惡令識，故凡所順",
    "T35n1735_051:0891a06": "益皆我善友，故十皆益也。上云即得親近",
    "T35n1735_051:0891a07": "善知識是。第五精進者，行友既具，必須策勤。",
    "T35n1735_051:0891a08": "於此十事，離身心相而進修不雜，故上云",
    "T35n1735_051:0891a09": "勤修佛功德。第六心得安隱，進成二利故",
    "T35n1735_051:0891a10": "獲心安，自利故智心安、利他故悲心安，即",
    "T35n1735_051:0891a11": "上文增上最勝心。十中，初一行本。次二離過，",
    "T35n1735_051:0891a12": "一無諍三昧，離一切諍；二越凡小，凡謂凡夫，",
    "T35n1735_051:0891a13": "愚即愚法小乘。次二進善。次三證入，一入位、",
    "T35n1735_051:0891a14": "二入法、三入益。謂謗有二義：一麁，言此非",
    "T35n1735_051:0891a15": "佛說等，其過彌大。二細，謂說不契實，其過則",
    "T35n1735_051:0891a16": "微。若無細謗，證實方能。後二因圓果滿。得",
    "T35n1735_051:0891a17": "益中，究竟安隱謂菩提涅槃。第七成就眾生",
    "T35n1735_051:0891a18": "者，上通明二利心安，今別明利物成就，故",
    "T35n1735_051:0891a19": "上云「則能慈愍度眾生。」然有二義：一以此",
    "T35n1735_051:0891a20": "十通用成就一切眾生；二各成一類眾生，",
    "T35n1735_051:0891a21": "謂一成就慳貪貧窮眾生、二成恃形色憍",
    "T35n1735_051:0891a22": "慢眾生、三疑法、四佷戾、五貪愛、六樂二乘、",
    "T35n1735_051:0891a23": "七不樂嚴剎、八不欣佛果、九邪歸依、十邪",
    "T35n1735_051:0891a24": "智狡猾。以經中十法如次成就。第八戒者，",
    "T35n1735_051:0891a25": "欲成就眾生，須自止惡行善。十中若忘菩",
    "T35n1735_051:0891a26": "提心，乃至諸根犯境，皆名破菩薩戒。故上",
    "T35n1735_051:0891a27": "云「堅固大悲心則不破」也。此十三聚，如應",
    "T35n1735_051:0891a28": "思之。第九受記法者，既離過德成，自驗已",
    "T35n1735_051:0891a29": "行必招當果故，自知受記故。上云「若得無",
    "T35n1735_051:0891b01": "生深法忍，則為諸佛所授記。」即此中一義。",
    "T35n1735_051:0891b02": "一見理深悲，即發心殊勝、得果無疑；若因",
    "T35n1735_051:0891b03": "他厭苦則非殊勝，未定得記。二無厭修。三",
    "T35n1735_051:0891b04": "長時修。四無餘修。五契理修。餘五可知。於",
    "T35n1735_051:0891b05": "此十中隨有其一，即自知得記。此辨得記",
    "T35n1735_051:0891b06": "之行，非顯受記相殊，如《瑜伽》等。又此約十",
    "T35n1735_051:0891b07": "信橫具，餘約豎位不同。上來自分行竟。第",
    "T35n1735_051:0891b08": "二八門明勝進行中，既自分行成故勝進，入",
    "T35n1735_051:0891b09": "諸所入之處等，即為八段。今初，入菩薩，入",
    "T35n1735_051:0891b10": "有二義：一證得義、二觀達義。入因則通證，",
    "T35n1735_051:0891b11": "通達入果，唯達未證。此下五門皆是智入，",
    "T35n1735_051:0891b12": "四五二入亦通身入，今此即是入因。所以",
    "T35n1735_051:0891b13": "入者，即彼所修是我所修，互相資益為同",
    "T35n1735_051:0891b14": "行故。故《度世經》名不相求短，即上文中神通",
    "T35n1735_051:0891b15": "深密用等十句可知。第二入諸如來，是入",
    "T35n1735_051:0891b16": "果。所以入者，必當證入故。上云「則以佛德",
    "T35n1735_051:0891b17": "自莊嚴。」第三入眾生行。前二入能化，此明",
    "T35n1735_051:0891b18": "入所化心行等。上云「悉能調伏諸眾生」等。",
    "T35n1735_051:0891b19": "問中脫於「行」字，行有多種，如文可知。十",
    "T35n1735_051:0891b20": "時非時，謂熟未熟等。不知時者，非大法師。",
    "T35n1735_051:0891b21": "第四入世界，對佛是依報，對生是化處。上",
    "T35n1735_051:0891b22": "云「普隨諸趣而現身」。結云普入者，不離此",
    "T35n1735_051:0891b23": "十故，一時頓入非前後故。第五入劫者，即",
    "T35n1735_051:0891b24": "是化時。此下三門皆是成上一念悉知，無有",
    "T35n1735_051:0891b25": "餘也。十中前五直入，後五約相即入。此",
    "T35n1735_051:0891b26": "相即入有二意：一彼劫相即，智入彼故；二",
    "T35n1735_051:0891b27": "由彼劫相攝相入故，但入能攝，即入彼所",
    "T35n1735_051:0891b28": "攝等。餘如前〈發心品〉。第六說三世者，前劫",
    "T35n1735_051:0891b29": "此世，長短有異，通皆時分，並是十世隔法異",
    "T35n1735_051:0891c01": "成。十中，前九別、後一總。別中，三世各三，故成",
    "T35n1735_051:0891c02": "九世。未來是續起法故，未來未來名為無盡。",
    "T35n1735_051:0891c03": "過去已起故，過去過去不名無盡。現在現",
    "T35n1735_051:0891c04": "在即事可見，例過未之現在，故云平等。過",
    "T35n1735_051:0891c05": "未之現在非可見故，但對前後立現在名。",
    "T35n1735_051:0891c06": "然此三世何以成九？古人釋云：義說為九，寶",
    "T35n1735_051:0891c07": "唯有五。意云：如五日相望，前三為過去三",
    "T35n1735_051:0891c08": "世、從後取三為未來三世、處中取三為現",
    "T35n1735_051:0891c09": "在三世。若依此釋，進無九世之體，退過三",
    "T35n1735_051:0891c10": "世之數，云何一念得具九耶？今謂：若不令",
    "T35n1735_051:0891c11": "九緣起相由，但以三世緣起相由，即九世成",
    "T35n1735_051:0891c12": "矣。謂過去因現未，則過去之中有現未，現",
    "T35n1735_051:0891c13": "未各因二世亦然，是以三世各三。故《中觀》",
    "T35n1735_051:0891c14": "云「若法所因出，是法不異因。」《中論》破執，則",
    "T35n1735_051:0891c15": "一中有三為過；此明離過之用，則一中有",
    "T35n1735_051:0891c16": "三為德。以病成藥，豈不良哉。總云一念",
    "T35n1735_051:0891c17": "者，前之九世相望以立，今攝末歸本不離",
    "T35n1735_051:0891c18": "一念，即此一念現在，是過去未來、是未",
    "T35n1735_051:0891c19": "來過去，自具三世。三世相由，九十具矣。故以",
    "T35n1735_051:0891c20": "一融九，雖九而常一；以九融一，雖一而",
    "T35n1735_051:0891c21": "常九。九一無礙，沒果絕言，假十圓融為入",
    "T35n1735_051:0891c22": "門矣。況積念成世，念外無世耶？又無念等",
    "T35n1735_051:0891c23": "故。又法性同故。此有四義，後三通於餘宗。",
    "T35n1735_051:0891c24": "第七知三世者，前之二段明法上之時，此",
    "T35n1735_051:0891c25": "辨時中之法，即化生之法，隨彼安立而化",
    "T35n1735_051:0891c26": "故，是上所知之法故。晉經名三世間，《度",
    "T35n1735_051:0891c27": "世經》名入於三處，皆意取其中事也。十中",
    "T35n1735_051:0891c28": "初七知安立諦；次一通二，成上安立事",
    "T35n1735_051:0891c29": "無有盡，生下非安立性無可盡；後二知",
    "T35n1735_051:0892a01": "非安立。第八無疲厭心。既所化無邊，求法化",
    "T35n1735_051:0892a02": "之而無厭怠，由上即知煩惱無所起故。十",
    "T35n1735_051:0892a03": "中，初四上求；次四下化；後二通二，謂遊剎近",
    "T35n1735_051:0892a04": "佛化生故，思惟二利行法故。上八門勝進",
    "T35n1735_051:0892a05": "行竟。第三有三門，明前二行究竟。今初一",
    "T35n1735_051:0892a06": "門明所持差別智究竟。上云「則以智慧辯才",
    "T35n1735_051:0892a07": "力，隨眾生心而化誘」也。第二陀羅尼，即能持",
    "T35n1735_051:0892a08": "究竟。上云「修行諸度勝解脫」等。十中，初一聞",
    "T35n1735_051:0892a09": "持、次四義持、次四廣聞持之用、後一收上",
    "T35n1735_051:0892a10": "義持。又初四如次持教行理果；次二重顯",
    "T35n1735_051:0892a11": "持行，即定慧故；次一持理，不思議故；次二",
    "T35n1735_051:0892a12": "重顯教；後一重顯果。第三說十種佛，上能",
    "T35n1735_051:0892a13": "持所持皆是佛法，今知法主究竟。上云「則",
    "T35n1735_051:0892a14": "得灌頂而升位」等。十信滿心便得佛故，然",
    "T35n1735_051:0892a15": "此十佛與下十種見佛名義全同，與前十",
    "T35n1735_051:0892a16": "身名有同異而義亦無殊。一示成正覺",
    "T35n1735_051:0892a17": "故，即前菩提身。二願生兜率故，與前全同。",
    "T35n1735_051:0892a18": "三萬行因感故，即前相好莊嚴身。四自身舍",
    "T35n1735_051:0892a19": "利住持故，即力持身。五涅槃佛，化必示滅故，",
    "T35n1735_051:0892a20": "即前化身。六法界佛，真無漏界故，即前法身。",
    "T35n1735_051:0892a21": "七依唯心故，即威勢身。雖光明亦能攝伏，",
    "T35n1735_051:0892a22": "心伏最勝，如慈心降魔等。八常在定故，即福",
    "T35n1735_051:0892a23": "德身，定為福之最故。九了本性故，即前智",
    "T35n1735_051:0892a24": "身，大圓鏡智、平等性智皆本有故。故下云",
    "T35n1735_051:0892a25": "「明了見十，隨所欲樂，無不現故。」即意生",
    "T35n1735_051:0892a26": "身故。晉經云如意佛。然佛就內覺，身多就",
    "T35n1735_051:0892a27": "相故，立名不同。餘廣如別章，略如八地。大",
    "T35n1735_051:0892a28": "文第二「發普賢心」下有二十門，答前二十句",
    "T35n1735_051:0892a29": "問，明十住行法。古德同分為四：初六門別",
    "T35n1735_051:0892b01": "明發心住義。二「十種波羅蜜」下六門明餘",
    "T35n1735_051:0892b02": "九住中所成內德行。三從「十種說法」下三門",
    "T35n1735_051:0892b03": "明諸住中外化行。四從「十種自在」下有五門",
    "T35n1735_051:0892b04": "明無礙殊勝行非不有理。今取順十住，",
    "T35n1735_051:0892b05": "經文二十門，如次明十住行，但與前行互",
    "T35n1735_051:0892b06": "有廣略，影顯解中之行廣無盡故。若依圓",
    "T35n1735_051:0892b07": "融，行行遍通，若不壞相，不妨次第。初四門",
    "T35n1735_051:0892b08": "明初住行、二三各有二門、四五各一、後五",
    "T35n1735_051:0892b09": "皆二門。今初四門明發心住，初一總明、後三",
    "T35n1735_051:0892b10": "別顯。今初總發，名普賢心。前十住中自分",
    "T35n1735_051:0892b11": "之內，即緣佛十力發心，但廣發心之境；今",
    "T35n1735_051:0892b12": "發普賢心，則廣發心之相，影略明故。普賢",
    "T35n1735_051:0892b13": "心者，即菩提心。菩提心就果以明，普賢心",
    "T35n1735_051:0892b14": "約相用說，橫周法界、豎窮未來故。十中初",
    "T35n1735_051:0892b15": "三悲護眾生心、次六約起願心。於中，一求",
    "T35n1735_051:0892b16": "果智，即前緣佛十力；二求因行、三豎、四廣，",
    "T35n1735_051:0892b17": "四皆上求願。「忍施」下化願，後一智心，即三心",
    "T35n1735_051:0892b18": "菩提也。又前七護小乘，於中初三護陜",
    "T35n1735_051:0892b19": "心、後四護小心；餘三護煩惱心，故異凡小",
    "T35n1735_051:0892b20": "是菩提心。又初三眾生無邊誓願度，度生",
    "T35n1735_051:0892b21": "無悋，故一切施也；次一佛道無上誓願成；",
    "T35n1735_051:0892b22": "次三法門無盡誓願學；後三煩惱無邊誓願",
    "T35n1735_051:0892b23": "斷。即四弘誓願觀理發心。二「有十種普賢",
    "T35n1735_051:0892b24": "行法」下別明菩提心。此門即大願心，亦即",
    "T35n1735_051:0892b25": "是前勝進行。所謂勤供養佛、樂住生死等。",
    "T35n1735_051:0892b26": "文相多同，恐繁不會。三有十種大悲，即別",
    "T35n1735_051:0892b27": "明悲心。初一總，謂外無善友可依、內無自",
    "T35n1735_051:0892b28": "德可怙故；餘九別。初五欲求眾生，但縱目",
    "T35n1735_051:0892b29": "前之情故；次一有求眾生故，沒生死海。",
    "T35n1735_051:0892c01": "後三邪梵行求眾生，無明邪見之所病故，",
    "T35n1735_051:0892c02": "但欲邪法故。四有十種菩提心因緣，別顯",
    "T35n1735_051:0892c03": "智心觀境推理，發心別故。此與前自分行",
    "T35n1735_051:0892c04": "中發心因緣亦互影略。十中，前五以薩埵",
    "T35n1735_051:0892c05": "為緣，初句總、餘四別。別中，一令滅妄苦、二",
    "T35n1735_051:0892c06": "得真滅、三斷癡集、四證真道，即推無作四",
    "T35n1735_051:0892c07": "諦理發菩提心。後五以菩提心為緣，初二",
    "T35n1735_051:0892c08": "福智因、後三希福智果。然上二段文含二",
    "T35n1735_051:0892c09": "意：一成上發心住中行；二成下治地住中",
    "T35n1735_051:0892c10": "行，謂十種大悲，即廣彼自分中十心之一。",
    "T35n1735_051:0892c11": "菩提因緣前五，即彼自分中初之五心，一利",
    "T35n1735_051:0892c12": "益、二大悲、三安樂、四憐愍、五安住。後五即彼",
    "T35n1735_051:0892c13": "此互缺。第二「近善知識」下二門，正明治地",
    "T35n1735_051:0892c14": "住中行。此門明勝進中近善知識文中標",
    "T35n1735_051:0892c15": "內兼是顯意。列中，前六事友、後四同修無",
    "T35n1735_051:0892c16": "異。求者，不求名聞利養及過失故。二十種",
    "T35n1735_051:0892c17": "清淨，即勝進近友之果，故云起如是心即",
    "T35n1735_051:0892c18": "得。此十即是前文了達，於義如法修行，遠",
    "T35n1735_051:0892c19": "離愚迷，安住不動。梵云波利戍提，此有二",
    "T35n1735_051:0892c20": "義：一遍清淨，即此十種。二極清淨，即下第六",
    "T35n1735_051:0892c21": "十四段。列中，初六三業淨，前三體淨、後三用",
    "T35n1735_051:0892c22": "淨；次二主伴果報淨；後二願行淨。第三「波",
    "T35n1735_051:0892c23": "羅蜜」下有二門，明修行住中行，此門即自分",
    "T35n1735_051:0892c24": "行。彼開一慧為十觀察，今總顯修具修",
    "T35n1735_051:0892c25": "十度，十度皆總相而釋，一一多含，故施云",
    "T35n1735_051:0892c26": "一切皆捨等。智即方便，進趣佛力權智，立",
    "T35n1735_051:0892c27": "以智名。神通即力度，晉名神力。法即是智，",
    "T35n1735_051:0892c28": "從所知名法。二十種智隨覺，由前行成無",
    "T35n1735_051:0892c29": "倒了達，隨事隨理善覺知故。即前勝進",
    "T35n1735_051:0893a01": "十法觀察眾生界等，亦有影略，恐繁不會。",
    "T35n1735_051:0893a02": "第四證知一門，明生貴住中行。即彼自分",
    "T35n1735_051:0893a03": "行，由前了達故，能證知證故，於聖教中生。",
    "T35n1735_051:0893a04": "十中，初三總知一切法、次五廣前知眾生、九",
    "T35n1735_051:0893a05": "菩薩行願即前業行中攝、後一即知涅槃",
    "T35n1735_051:0893a06": "對生死故。其勝進但了佛法，無別行相，故",
    "T35n1735_051:0893a07": "略不明。第五十種力，即具足方便住中行。",
    "T35n1735_051:0893a08": "準梵本，此名積集，即方便具足之義。下第",
    "T35n1735_051:0893a09": "九十五即是十力。前十住中但云所修諸行",
    "T35n1735_051:0893a10": "皆為眾生，不知修何？今顯所修之行。又入",
    "T35n1735_051:0893a11": "即了達，兼其勝進解眾生等。於中，前六解法",
    "T35n1735_051:0893a12": "力、餘四上求力。第六「十種平等」下二門，明",
    "T35n1735_051:0893a13": "正心住。此門即自分行，由了平等，故聞讚",
    "T35n1735_051:0893a14": "毀心定不動。然平等之言，通有三義：一事",
    "T35n1735_051:0893a15": "等，謂十類各各相望，如說眾生等有佛性，",
    "T35n1735_051:0893a16": "乃至諸佛同一法身，一心一智等；二者理等，",
    "T35n1735_051:0893a17": "謂此十類等一真故；三心等，由了前二即",
    "T35n1735_051:0893a18": "之於心，故於十境不生高下。十中，一於眾",
    "T35n1735_051:0893a19": "生等，謂無怨親故；二於善惡不生分別",
    "T35n1735_051:0893a20": "故；三見染見淨無高下故；四同一真道而",
    "T35n1735_051:0893a21": "出離故；五無一善根不為佛故；六於諸同",
    "T35n1735_051:0893a22": "行如自己故；七一一大願徹來際故；八不",
    "T35n1735_051:0893a23": "謂般若勝檀等故；九隨一一行徹事理",
    "T35n1735_051:0893a24": "故；十不謂此佛此最勝故。二十種佛法實",
    "T35n1735_051:0893a25": "義句者，即彼勝進中行，與前雖少前却，而",
    "T35n1735_051:0893a26": "義多同。於中，初一約遍計，都無實故；次四",
    "T35n1735_051:0893a27": "約依他；後五約圓成。一無名相中假名說",
    "T35n1735_051:0893a28": "故，餘四各一義可知。第七「說十種法」下有",
    "T35n1735_051:0893a29": "二門，明不退住中行。於中，初一自分、後一",
    "T35n1735_051:0893b01": "勝進。前中，由能說深廣法，故聞說心不退",
    "T35n1735_051:0893b02": "轉。十中，說業性等成如來力，隨義演說",
    "T35n1735_051:0893b03": "令菩薩不退，《涅槃》二十八中廣明退不退",
    "T35n1735_051:0893b04": "相。餘文可知。二十種持，持謂受持奉行，非",
    "T35n1735_051:0893b05": "但宣之於口。十句可知。第八「十種辯才」下",
    "T35n1735_051:0893b06": "二門，明童真住中行。此門即自分行，由三",
    "T35n1735_051:0893b07": "業無失故，有無著辯。由知眾生欲解，故辯",
    "T35n1735_051:0893b08": "令他喜。後門即彼勝進，現變化自在身等，",
    "T35n1735_051:0893b09": "皆自在義。第九「十種無著」下二門，明王子住",
    "T35n1735_051:0893b10": "中行。此門由無著故，能善知十法；後門由",
    "T35n1735_051:0893b11": "平等故，勝進學法王處法。第十「十種出生智」",
    "T35n1735_051:0893b12": "下二門，明灌頂位中行。此門明成就十智",
    "T35n1735_051:0893b13": "學佛十智；後十種變化故，能動剎等。然此",
    "T35n1735_051:0893b14": "變化即實如化，非要化作。上來數段文相",
    "T35n1735_051:0893b15": "並顯，雖有深旨，類前可知。",
    "T35n1735_051:0893b16": "大方廣佛華嚴經疏卷第五十一"
}