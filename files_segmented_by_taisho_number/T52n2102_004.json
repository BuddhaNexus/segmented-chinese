{
    "T52n2102_004:0021c14": "弘明集卷第四",
    "T52n2102_004:0021c16": "梁揚都建初寺釋僧祐撰",
    "T52n2102_004:0021c17": "何承天達性論顏光祿延之難",
    "T52n2102_004:0021c18": "達性論",
    "T52n2102_004:0021c19": "夫兩儀既位。帝王參之。宇中莫尊焉。天以",
    "T52n2102_004:0021c20": "陰陽分。地以剛柔用。人以仁義立。人非天地",
    "T52n2102_004:0021c21": "不生。天地非人不靈。三才同體相須而成者",
    "T52n2102_004:0021c22": "也。故能稟氣清和神明特達。情綜古今智周",
    "T52n2102_004:0021c23": "萬物。妙思窮幽賾制作侔造化。歸仁與能",
    "T52n2102_004:0021c24": "是為君長。撫養黎元助天宣德。日月淑清四",
    "T52n2102_004:0021c25": "靈來格。祥風協律玉燭揚暉。九穀芻豢陸產",
    "T52n2102_004:0021c26": "水育。酸鹹百品備其膳羞。棟宇舟車銷金合",
    "T52n2102_004:0021c27": "土。絲紵玄黃供其器服。文以禮度娛以八音。",
    "T52n2102_004:0021c28": "庇物殖生罔不備設。夫民用儉則易足。易足",
    "T52n2102_004:0021c29": "則力有餘。力有餘則志情泰。樂治之心於是",
    "T52n2102_004:0022a01": "生焉。事簡則不擾。不擾則神明靈。神明靈則",
    "T52n2102_004:0022a02": "謀慮審。濟治之務於是成焉。故天地以儉素",
    "T52n2102_004:0022a03": "訓民。乾坤以易簡示人。所以訓示慇懃若此",
    "T52n2102_004:0022a04": "之篤也。安得與夫飛沈蠉蠕並為眾生哉。若",
    "T52n2102_004:0022a05": "夫眾生者。取之有時用之有道。行火俟風暴。",
    "T52n2102_004:0022a06": "畋漁候豺獺。所以順天時也。大夫不麛卵。",
    "T52n2102_004:0022a07": "庶人不數罟。行葦作歌宵魚垂化。所以愛人",
    "T52n2102_004:0022a08": "用也。庖厨不邇五犯是翼。殷后改祝孔釣不",
    "T52n2102_004:0022a09": "網。所以明仁道也。至於生必有死形弊神",
    "T52n2102_004:0022a10": "散。猶春榮秋落四時代換。奚有於更受形哉。",
    "T52n2102_004:0022a11": "詩云。愷悌君子。求福不回。言弘道之在己也。",
    "T52n2102_004:0022a12": "三后在天。言精靈之升遐也。若乃內懷嗜",
    "T52n2102_004:0022a13": "欲外憚權教。慮深方生施而望報。在昔先師",
    "T52n2102_004:0022a14": "未之或言。余固不敏。罔知請事焉矣。",
    "T52n2102_004:0022a15": "釋何衡陽達性論顏延之",
    "T52n2102_004:0022a16": "前得所論。深見弘慮。崇致人道黜遠生類。物",
    "T52n2102_004:0022a17": "有明徵事不愆義。維情輔教。足使異門掃",
    "T52n2102_004:0022a18": "軌。況在蘄同豈忘所附。徒恐琴瑟專一更失",
    "T52n2102_004:0022a19": "闡諧。故略廣數條取盡後報。足下云。同體二",
    "T52n2102_004:0022a20": "儀共成三才者。是必合德之稱。非遭人之目。",
    "T52n2102_004:0022a21": "然總庶類同號眾生。亦含識之名。豈上哲之",
    "T52n2102_004:0022a22": "諡。然則議三才者無取於氓隷。言眾生者亦",
    "T52n2102_004:0022a23": "何濫於聖智。雖情在序別自不患亂倫。若",
    "T52n2102_004:0022a24": "能兩藉方教俱舉。達義節彼離文採此。共實",
    "T52n2102_004:0022a25": "則可使倍宮自和析符復合。何詎怏怏執",
    "T52n2102_004:0022a26": "呂以毀律。且大德曰生有萬之所同同於所",
    "T52n2102_004:0022a27": "萬。豈得生之可異。不異之生宜其為眾。但眾",
    "T52n2102_004:0022a28": "品之中愚慧群差。人則役物以為養。物則見",
    "T52n2102_004:0022a29": "役以養人。雖始或因順終至裁殘。庶端萌",
    "T52n2102_004:0022b01": "起情嗜不禁。生害繁慘天理欝滅。皇聖哀其",
    "T52n2102_004:0022b02": "若此而不能頓奪所滯。故設候物之教。謹順",
    "T52n2102_004:0022b03": "時之經。將以開仁育識反漸息泰耳。與道為",
    "T52n2102_004:0022b04": "心者。或不劑此而止。又知大制生死同之榮",
    "T52n2102_004:0022b05": "落。類諸區有誠亦宜然。然神理存沒儻異於",
    "T52n2102_004:0022b06": "枯荄變謝。就同草木便當煙盡。而復云三后",
    "T52n2102_004:0022b07": "昇遐精靈在天。若精靈必在。果異於草木。",
    "T52n2102_004:0022b08": "則受形之論。無乃更資來說。將由三后粹善",
    "T52n2102_004:0022b09": "報在生天耶。欲毀後生反立昇遐。當毀更",
    "T52n2102_004:0022b10": "立。固知非力所除。若徒有精靈。尚無體狀。未",
    "T52n2102_004:0022b11": "知在天當何憑以立。吾怯於庭斷。故務求依",
    "T52n2102_004:0022b12": "放。而進退思索未獲所安。凡氣數之內無不",
    "T52n2102_004:0022b13": "感對。施報之道必然之符。言其必符何猜有",
    "T52n2102_004:0022b14": "望。故遺惠者無要。存功者有期。期存未善",
    "T52n2102_004:0022b15": "去惠。乃至人有賢否則意有公私。不可見物",
    "T52n2102_004:0022b16": "或期報因謂樹德皆要且經世恒談貴施者勿",
    "T52n2102_004:0022b17": "憶士子服義猶惠而不有。況在聞道要。更不",
    "T52n2102_004:0022b18": "得虛心而動必懷嗜事盡憚權耶。曾不能引",
    "T52n2102_004:0022b19": "之上濟每驅之下淪。雖深誚挍責。亦已厚言",
    "T52n2102_004:0022b20": "不伐。足下嬰城素堅難為飛書。而吾自居",
    "T52n2102_004:0022b21": "憂患情理無託。近辱褒告。欲其布意裁往",
    "T52n2102_004:0022b22": "釋。慮不或值。顏延之白。",
    "T52n2102_004:0022b23": "答顏永嘉",
    "T52n2102_004:0022b24": "敬覽芳訊研復淵旨。區別三才步驗精粹。宣",
    "T52n2102_004:0022b25": "演道心褒賞施士。貫綜幽明推誠及物。行之",
    "T52n2102_004:0022b26": "於己則美。敷之於教則弘。殆無所間。退尋",
    "T52n2102_004:0022b27": "嘉誨之來。將欲令參觀斗極復迷反逕思。或",
    "T52n2102_004:0022b28": "昧然未全曉洽。故復重申本懷。足下所謂共",
    "T52n2102_004:0022b29": "成三才者。是必合德之稱。上哲之人。亦何",
    "T52n2102_004:0022c01": "為其然。夫立人之道取諸仁義。惻隱為仁者",
    "T52n2102_004:0022c02": "之表。恥惡為義心之端。牛山之木剪性於[彌/金]",
    "T52n2102_004:0022c03": "斧。恬漠之想汩慮於利害。誠直滋其萌孽",
    "T52n2102_004:0022c04": "援其善心。遂乃存而不算得無過與。又云。議",
    "T52n2102_004:0022c05": "三才者無取於氓隸。言眾生者亦何濫於聖",
    "T52n2102_004:0022c06": "智。既已聞命。猶未知二塗。當以何為判。將伊",
    "T52n2102_004:0022c07": "顏下麗寧僑札上附。企望不倦。以祛未了。",
    "T52n2102_004:0022c08": "必令兩藉俱舉宮和符合。豈不盡善。又曰。大",
    "T52n2102_004:0022c09": "德曰。生有萬之所同同於所萬。豈得生之",
    "T52n2102_004:0022c10": "可異。非謂不然。人生雖均被大德。不可謂之",
    "T52n2102_004:0022c11": "眾生。譬聖人雖同稟五常。不可謂之眾人。奚",
    "T52n2102_004:0022c12": "取於不異之生必宜為眾哉。來告云。人則役",
    "T52n2102_004:0022c13": "物以為養。物則見役以養人。大判如此。便",
    "T52n2102_004:0022c14": "是顧同鄙議。至於情嗜不禁害生慘物。所謂",
    "T52n2102_004:0022c15": "甚者泰者。聖人固已去之。又云。以道為心者。",
    "T52n2102_004:0022c16": "或不劑此而止。請問不止者。將自己不殺耶。",
    "T52n2102_004:0022c17": "令受教咸同耶。若自己不殺取足市廛。故是",
    "T52n2102_004:0022c18": "遠庖厨。意必欲推之於編戶。吾見雅論之不",
    "T52n2102_004:0022c19": "可立矣。又云。若同草木便當煙盡。精靈在天",
    "T52n2102_004:0022c20": "將何憑以立。夫神魄忽怳遊魂為變。發揚悽",
    "T52n2102_004:0022c21": "愴。亦于何否之。仲由屈於知死。賜也失於",
    "T52n2102_004:0022c22": "所問。不更受形。前論之所明言所憑之方。請",
    "T52n2102_004:0022c23": "附夫子之對。及施報之道必然之符。當謂于",
    "T52n2102_004:0022c24": "氏高門。俟積善之慶。博陽不伐。膺公侯之祚。",
    "T52n2102_004:0022c25": "何關於後身乎。又云。經世恒談施者勿憶士",
    "T52n2102_004:0022c26": "子服義惠而不有。誠哉斯言。微暢設報以",
    "T52n2102_004:0022c27": "要惠說徒之所先。悅報而為惠。舉世之常務。",
    "T52n2102_004:0022c28": "疑經受累劫之罪。勤施獲積倍之報。不似",
    "T52n2102_004:0022c29": "吾黨之為道者。是以怏怏耳。知欲引之上濟。",
    "T52n2102_004:0023a01": "亦甚所不惜。但丈夫處實者。頗陋前識之華。",
    "T52n2102_004:0023a02": "故不為也。若乃施非周急惠存功舉揆諸高",
    "T52n2102_004:0023a03": "明亦有恥乎。此吾率其恒心久而不化。內慚",
    "T52n2102_004:0023a04": "璩子未暇有所謂也。何承天白。",
    "T52n2102_004:0023a05": "重釋何衡陽",
    "T52n2102_004:0023a06": "薄從歲事躬斂山田。田家節隙野老為儔。言",
    "T52n2102_004:0023a07": "止穀稼務盡耕牧。談年計耦無聞達義。重獲",
    "T52n2102_004:0023a08": "微辯得用昭慰。啟告精至愈慚固結。今復",
    "T52n2102_004:0023a09": "忘書往懷。以輸未述。夫藉意探理。不若析",
    "T52n2102_004:0023a10": "之聖文三才之論。故當本諸三畫。三畫既陳",
    "T52n2102_004:0023a11": "中稱君德。所以神致太上崇一元首。故前謂",
    "T52n2102_004:0023a12": "自非體合天地無以允應。斯弘研其清慮。",
    "T52n2102_004:0023a13": "未肯存同。猶以恐兼容罔棄廣載不遺。篤物",
    "T52n2102_004:0023a14": "之志誠為優贍。恐理位雜越疑陽遂眾。若惻",
    "T52n2102_004:0023a15": "隱所發窮博愛之量。恥惡所加盡祐直之正。",
    "T52n2102_004:0023a16": "則上仁上義。吾無間然。但情之者寡。利之者",
    "T52n2102_004:0023a17": "眾。豫有其分。未臻其極者不得以配擬二",
    "T52n2102_004:0023a18": "儀耳。今方使極者為師。不極者為資。扶其敬",
    "T52n2102_004:0023a19": "讓去其忮爭。令[彌/金]斧鑄刃利害寢端。驅百代",
    "T52n2102_004:0023a20": "之民出信厚之塗。則何萌不滋何善不援。而",
    "T52n2102_004:0023a21": "誣以不算未值其意。三才等列。不得取偏才",
    "T52n2102_004:0023a22": "之器。眾生為號。不可濫無生之人。故此去氓",
    "T52n2102_004:0023a23": "隸彼甄聖智。兩藉俱舉旨在於斯。若僑札未",
    "T52n2102_004:0023a24": "能道一。皇王豈獲上附。伊顏猶共賴氣化宜",
    "T52n2102_004:0023a25": "乎下麗。二塗之判易於賾指。又知以人生雖",
    "T52n2102_004:0023a26": "均被大德。不可謂之眾生。譬聖人雖同稟五",
    "T52n2102_004:0023a27": "常。不可謂之眾人。夫不可謂之眾人。以茂人",
    "T52n2102_004:0023a28": "者神明也。今已均被同眾。復何諱眾同。故當",
    "T52n2102_004:0023a29": "殊其特靈。不應異其得生。徒忌眾名未虧眾",
    "T52n2102_004:0023b01": "實。得無似蜀梁逃畏卒不能避。所謂役物為",
    "T52n2102_004:0023b02": "養見役養人者。欲言愚慧相傾惛算相制。事",
    "T52n2102_004:0023b03": "由智出非出天理。是以始矜萌起終哀欝滅。",
    "T52n2102_004:0023b04": "豈與足下芻豢百品共其指歸。凡動而善流",
    "T52n2102_004:0023b05": "下民之性。化而裁之上聖之功。謹為垣防猶",
    "T52n2102_004:0023b06": "患踰溢。況乃罔不備設以充侈志。方開所泰",
    "T52n2102_004:0023b07": "何議去甚。故知慘物之談不得與薄夫同憂",
    "T52n2102_004:0023b08": "樂。殺意偏好生情博。所云與道為心者。博",
    "T52n2102_004:0023b09": "乎生情將使排虛率遂跖實。莫夭利澤通天",
    "T52n2102_004:0023b10": "而不為惠。庸適恩止麛卵事法豺獺耶。推此",
    "T52n2102_004:0023b11": "往也。非唯自己不復委咎市廛乎庖厨。且市",
    "T52n2102_004:0023b12": "庖之外非無御養。神農所書。中散所述。公理",
    "T52n2102_004:0023b13": "美其事仲彥精其業。是亦古有其傳。今聞其",
    "T52n2102_004:0023b14": "人。何必以刲刳為稟和之性。爓[卄/瀹]為翼善之",
    "T52n2102_004:0023b15": "具哉。若以編戶難齊憂鄙論未立是見。二叔",
    "T52n2102_004:0023b16": "不咸慮周德先亡。儻能申以遠圖要之長世。",
    "T52n2102_004:0023b17": "則日計可滿歲功可期。精靈草木果已區別。",
    "T52n2102_004:0023b18": "遊魂之答。亦精靈之說。若雖有無形天下寧",
    "T52n2102_004:0023b19": "有無形之有。顧此惟疑宜見正定。仲尼不答",
    "T52n2102_004:0023b20": "有無未辯。足下既辯其有。豈得同不辯之",
    "T52n2102_004:0023b21": "答。雖子嗜學。懼未獲所附。或是曉晦塗隔隱",
    "T52n2102_004:0023b22": "著事懸。遂令明月廢照世。智限心知謂必符",
    "T52n2102_004:0023b23": "之。言體之極于罔講求。反意如非相盡。或世",
    "T52n2102_004:0023b24": "人守璞受讓玉市將譯胥牽俗還說國情苟",
    "T52n2102_004:0023b25": "未照盡。請復其具申近釋。報施首稱氣數者",
    "T52n2102_004:0023b26": "以為物無妄。然各以類感。感類之中人心為",
    "T52n2102_004:0023b27": "大。心術之動隷歷所不能得及其積致于可",
    "T52n2102_004:0023b28": "勝原而當斷取世見據為高證。莊周云。莾鹵",
    "T52n2102_004:0023b29": "滅裂報亦如之。孫卿曰。報應之勢各以類至",
    "T52n2102_004:0023c01": "後身著戒可不敬與慈護之人深見此數。故",
    "T52n2102_004:0023c02": "正言其本非邀其末。長美遏惡反民大順。濟",
    "T52n2102_004:0023c03": "有生之類。入無死之地。令慶周兆物尊冠百",
    "T52n2102_004:0023c04": "神。安宜祚極子胤福限卿相而已。常善以救",
    "T52n2102_004:0023c05": "善亦從之勢。猶影表不慮自來何言乎。要惠",
    "T52n2102_004:0023c06": "悅報疑罪勒施。似由近驗吝情遠猜德教。",
    "T52n2102_004:0023c07": "故方罰矜功而濫咎忘賢遺存異義。公私殊",
    "T52n2102_004:0023c08": "意已備前白。差不重云想處實陋華者。復",
    "T52n2102_004:0023c09": "見其居厚去薄耳。若施非周急惠而期譽。乃",
    "T52n2102_004:0023c10": "如之人誠道之蠧。惟子之恥丘亦恥之。",
    "T52n2102_004:0023c11": "重答顏永嘉",
    "T52n2102_004:0023c12": "吾少信管見。老而彌篤。既言之。難云。將堙",
    "T52n2102_004:0023c13": "腐方寸。故願憑流颺以託麟翮。厚意垂懷",
    "T52n2102_004:0023c14": "慧以重釋。稽證周明華辭博贍。夫良玉時",
    "T52n2102_004:0023c15": "玷。賤夫指其瑕。望舒抱魄。野人睨其缺。豈伊",
    "T52n2102_004:0023c16": "好辯未獲云。已復進請益之問。庶以研盡",
    "T52n2102_004:0023c17": "所滯。來告云。三才之論。故當本諸三畫。三畫",
    "T52n2102_004:0023c18": "既陳中稱君德。所以神致太上崇一元首。若",
    "T52n2102_004:0023c19": "如論旨。以三畫為三才。則初擬地爻三議天",
    "T52n2102_004:0023c20": "位。然而遯世無悶。非厚載之目。君子乾乾。非",
    "T52n2102_004:0023c21": "蒼蒼之稱。果兩儀罔託。亦何取於立人。但爻",
    "T52n2102_004:0023c22": "在中和。宜應君德耳。又云。惻隱窮博愛之",
    "T52n2102_004:0023c23": "量。恥惡盡祐直之方。則為上仁上義。便是",
    "T52n2102_004:0023c24": "許體仁義者為三才尋。又云。僑札未獲上",
    "T52n2102_004:0023c25": "附。伊顏宜其下麗。則黃裳之人。其猶不及。",
    "T52n2102_004:0023c26": "雖賾之指高下無准。故惑者未悟也。夫陰陽",
    "T52n2102_004:0023c27": "陶氣剛柔賦性。圓首方足霄貌匪殊。惻隱恥",
    "T52n2102_004:0023c28": "惡悠悠皆是。但參體二儀必舉仁義為端耳。",
    "T52n2102_004:0023c29": "知欲限以名器慎其所假。遂令惠人潔士比",
    "T52n2102_004:0024a01": "性於毛群。庶幾之賢同氣於介族。立象之意。",
    "T52n2102_004:0024a02": "豈其然哉。",
    "T52n2102_004:0024a03": "又云。已均被同眾復何諱眾同。故當殊其特",
    "T52n2102_004:0024a04": "靈。不應異其得生。夫特靈之神既異於眾。得",
    "T52n2102_004:0024a05": "生之理何甞暫同。生本於理而理異焉。同眾",
    "T52n2102_004:0024a06": "之生名將安附。若執此生名必使從眾。則混",
    "T52n2102_004:0024a07": "成之物亦將在例耶。又云。謹為垣防猶患踰",
    "T52n2102_004:0024a08": "溢。況乃罔不設備以充侈志。方開所泰何議",
    "T52n2102_004:0024a09": "去甚。足下始云。皇聖設候物之教。謹順時之",
    "T52n2102_004:0024a10": "經。將以反漸息泰。今復以方開所泰為難。未",
    "T52n2102_004:0024a11": "詳此將難鄙議將譏聖人也。又云。市庖之外",
    "T52n2102_004:0024a12": "豈無御養。神農所書中散所述。何必以刲刳",
    "T52n2102_004:0024a13": "為稟和。爓[卄/瀹]為翼善。夫禋瘞繭栗宗社三",
    "T52n2102_004:0024a14": "牲。曉薌豆爼以供賓客。七十之老俟肉而",
    "T52n2102_004:0024a15": "飽。豈得唯陳列草石取備上藥而已。吾所憂",
    "T52n2102_004:0024a16": "不立者。非謂洪論難持退嫌此事不可頓去",
    "T52n2102_004:0024a17": "於世耳。又云。天下寧有無形之有。顧此惟",
    "T52n2102_004:0024a18": "疑宜見正定。尋來旨。似不嫌有鬼。當謂鬼宜",
    "T52n2102_004:0024a19": "有質得無惑。天竺之書說鬼別為生類故耶。",
    "T52n2102_004:0024a20": "昔人以鬼神為教。乃列于典經布在方策。鄭",
    "T52n2102_004:0024a21": "僑吳札亦以為然。是以雲和六變實降天神。",
    "T52n2102_004:0024a22": "龍門九成人鬼咸格。足下雅秉周禮近忽此",
    "T52n2102_004:0024a23": "義。方詰無形之有為支離之辯乎。",
    "T52n2102_004:0024a24": "又云。後身著戒可不敬與慈護之人深見此",
    "T52n2102_004:0024a25": "數。未詳所謂慈護者。誰氏之子。若據外書",
    "T52n2102_004:0024a26": "報應之說。皆吾所謂權教者耳。凡講求至理",
    "T52n2102_004:0024a27": "曾不析以聖言。多採譎怪以相扶翼。得無似",
    "T52n2102_004:0024a28": "以水濟水耶。又云。物無妄然必以類感。常",
    "T52n2102_004:0024a29": "善以救善亦從之。勢猶影表不慮自來。斯言",
    "T52n2102_004:0024b01": "果然。則類感之物輕重必侔。影表之勢脩短",
    "T52n2102_004:0024b02": "有度。致飾土木。不發慈愍之心。順時獀狩。",
    "T52n2102_004:0024b03": "未根慘虐之性。天宮華樂焉賞而上昇。地獄",
    "T52n2102_004:0024b04": "幽苦奚罰而淪陷。昌言窮軒輊。立法無衡",
    "T52n2102_004:0024b05": "石。一至於此。且阿保傅愛慎及溷腴良庖提",
    "T52n2102_004:0024b06": "刀情怵母族彼聖人者。明並日月化開三",
    "T52n2102_004:0024b07": "統。若令報應必符。亦何妨於教而緘扃羲唐",
    "T52n2102_004:0024b08": "之紀。埋閉周孔之世。肇結網罟。興累億之",
    "T52n2102_004:0024b09": "罪。仍制牲牢。開長夜之罰。遺彼天厨甘此芻",
    "T52n2102_004:0024b10": "豢。曾無拯溺之仁。橫成納隍之酷。其為不然",
    "T52n2102_004:0024b11": "宜簡淵慮。若謂窮神之智。猶有所不盡雖高",
    "T52n2102_004:0024b12": "情愛奇想。亦未至於侮聖也。",
    "T52n2102_004:0024b13": "足下論仁義則云。情之者少利之者多。言施",
    "T52n2102_004:0024b14": "惠則許其遺賢忘報在情既少孰能遺賢利之",
    "T52n2102_004:0024b15": "者多曷云忘報。若能推樂施之士。以期欲仁",
    "T52n2102_004:0024b16": "之儔。演忘報之意。別向義之心。則義寔",
    "T52n2102_004:0024b17": "在斯。求仁不遠。至於濟有生之類入無死之",
    "T52n2102_004:0024b18": "地。慶周兆物尊冠百神。斯旨宏誕非本論所",
    "T52n2102_004:0024b19": "及。無乃秦師將遁行人言肆乎。豈其相迫。",
    "T52n2102_004:0024b20": "居吾語子。聖人在上不與百神爭長。有始有",
    "T52n2102_004:0024b21": "卒。焉得無死之地。夫辯章幽明研精庶物。",
    "T52n2102_004:0024b22": "及初結繩終繁文教。性以道率。故絕親譽之",
    "T52n2102_004:0024b23": "名犯違。造化無傷博愛之量。以畋以漁養",
    "T52n2102_004:0024b24": "兼賢鄙。三品之獲實充賓庖。金石發華。笙籥",
    "T52n2102_004:0024b25": "協節。醉酒飽德。介茲萬年。處者弘日新之業。",
    "T52n2102_004:0024b26": "仕者敷先王之教。誠著明君澤被萬物。龍章",
    "T52n2102_004:0024b27": "表觀鳴玉節趨。斯亦堯孔之樂地也。及其不",
    "T52n2102_004:0024b28": "遇考槃阿澗以善其身。殺鷄為黍聊寄懷抱。",
    "T52n2102_004:0024b29": "或負鼎割烹揚隆名於長世。或屠羊鼓刀凌",
    "T52n2102_004:0024c01": "高志於浮雲。此又君子之處心也。何必陋",
    "T52n2102_004:0024c02": "積善之延祚。希無驗於來世。生背當年之真",
    "T52n2102_004:0024c03": "歡。徒疲役而靡歸。係風補景非中庸之美。",
    "T52n2102_004:0024c04": "慕夷眩妖違通人之致。蹲膜揖讓終不並立。",
    "T52n2102_004:0024c05": "竊願吾子捨兼而遵一也。及蜀梁二叔。世人",
    "T52n2102_004:0024c06": "驛胥之譬非本義所繼。故不復具云。",
    "T52n2102_004:0024c07": "又釋何衡陽",
    "T52n2102_004:0024c08": "聖慮難原神應不測。中散所云。中人自竭。莫",
    "T52n2102_004:0024c09": "得其端。豈其淺岸所可探抽。徒以魏文火",
    "T52n2102_004:0024c10": "布見刊異世。滕循蝦鬚取愧當時。故於度",
    "T52n2102_004:0024c11": "外之事怯以意裁耳。足下已審其虛實。方書",
    "T52n2102_004:0024c12": "之不朽獨鑒堅精。難復疑間。聊寫餘懷依答",
    "T52n2102_004:0024c13": "條釋。事緯殃福義雜胡華。雖存簡章自至煩",
    "T52n2102_004:0024c14": "文。過此以往余欲無言。",
    "T52n2102_004:0024c15": "答曰。若如論旨。以三畫為三才。則初擬地爻",
    "T52n2102_004:0024c16": "三議天位。然而遯世無悶。非厚載之目。君子",
    "T52n2102_004:0024c17": "乾乾。非蒼蒼之稱。果兩儀罔託。亦何取於立",
    "T52n2102_004:0024c18": "人。但爻在中和。宜應君德耳。",
    "T52n2102_004:0024c19": "釋曰。聞之前學。淳象始於參畫。兼卦終於六",
    "T52n2102_004:0024c20": "爻。參畫立本三才之位。六爻未變群龍所",
    "T52n2102_004:0024c21": "經。是以重卦之後。則以出處明之。故遯世乾",
    "T52n2102_004:0024c22": "乾潛藏偕行。聖人適時之義兼之道也。若以",
    "T52n2102_004:0024c23": "初爻非地。三位非天。以為兩儀罔託立人無",
    "T52n2102_004:0024c24": "取。未知足下前論三才同體。何因而生。若猶",
    "T52n2102_004:0024c25": "受之繫說不軼師訓。何獨得之複卦喪之單",
    "T52n2102_004:0024c26": "象。如義文之外更有三才。此自春秋新意。",
    "T52n2102_004:0024c27": "吾無識焉。且遯世乾乾雖非覆載之名。一體",
    "T52n2102_004:0024c28": "之中未失卑高之實。豈得以變動之辭。廢立",
    "T52n2102_004:0024c29": "本之義。又知以爻在中和宜應君德。若徒有",
    "T52n2102_004:0025a01": "中和之爻。竟無中和之人。則爻將何放。若中",
    "T52n2102_004:0025a02": "和在德則不得人背中和。體合之論固未",
    "T52n2102_004:0025a03": "可殊越。",
    "T52n2102_004:0025a04": "答曰。上仁上義便是許體仁義者為三才尋。",
    "T52n2102_004:0025a05": "又云。僑札未獲上附。伊顏宜其下麗。則黃",
    "T52n2102_004:0025a06": "裳之人其猶不及。雖賾之指高下無准。故",
    "T52n2102_004:0025a07": "惑者未悟。",
    "T52n2102_004:0025a08": "釋曰。所云上仁上義。謂兼總仁義之極。可以",
    "T52n2102_004:0025a09": "對饗天地者耳。非謂少有恥愛便為三才。前",
    "T52n2102_004:0025a10": "釋已具怪復是問四。彼域中唯王是體知三。",
    "T52n2102_004:0025a11": "此兩儀非聖不居。易老同歸可無重惑。案",
    "T52n2102_004:0025a12": "東魯階差。僑札理不允備。何由上附至位。",
    "T52n2102_004:0025a13": "依西方准墨。伊顏未獲法身。故當下麗生品。",
    "T52n2102_004:0025a14": "來論挾姬議釋。故兩解此意。冀以取了反致",
    "T52n2102_004:0025a15": "辭費。聖作君師賢為臣資。接暢神功影嚮大",
    "T52n2102_004:0025a16": "業。行藏可共默語亦同。體分至此何負黃裳。",
    "T52n2102_004:0025a17": "議者徒見不得等位。元首橫生誚恨。而不知",
    "T52n2102_004:0025a18": "引之極地。更非守節之情。指斷如斯。何謂無",
    "T52n2102_004:0025a19": "准。",
    "T52n2102_004:0025a20": "答曰。夫陰陽陶氣剛柔賦性。圓首方足宵貌",
    "T52n2102_004:0025a21": "匪殊。惻隱恥惡悠悠皆是。但參體二儀必舉",
    "T52n2102_004:0025a22": "仁為端耳。",
    "T52n2102_004:0025a23": "釋曰。若謂圓首方足必同恥惻之實宵貇",
    "T52n2102_004:0025a24": "匪殊。皆可參體二儀。蹻跖之徒亦當在三才",
    "T52n2102_004:0025a25": "之數耶。若誠不得則不可見橫目之同便與",
    "T52n2102_004:0025a26": "大人同列。悠悠之倫品量難齊。既云。仁者安",
    "T52n2102_004:0025a27": "仁智者利仁。又云。力行近仁畏罪強仁若一",
    "T52n2102_004:0025a28": "之正位將真偽相冒。莊周云。天下之善人寡",
    "T52n2102_004:0025a29": "不善人多。其分若此。何謂皆是。",
    "T52n2102_004:0025b01": "答曰。知欲限以名器。順其所假。遂令惠人",
    "T52n2102_004:0025b02": "絜士比性於毛群。庶幾之賢同氣於介族。立",
    "T52n2102_004:0025b03": "象之意。豈其然乎。",
    "T52n2102_004:0025b04": "釋曰。名器有限。良由資體不備。雖欲假之疑",
    "T52n2102_004:0025b05": "陽謂何含靈為人毛群所不能同稟氣成生。",
    "T52n2102_004:0025b06": "絜士有不得異象。放其靈非象。其生一之而",
    "T52n2102_004:0025b07": "已。無乃誣漫。",
    "T52n2102_004:0025b08": "答曰。已均被同眾云云。特靈之神既異於眾。",
    "T52n2102_004:0025b09": "得生之理何甞暫同。生本於理而理異焉。同",
    "T52n2102_004:0025b10": "眾之生名將安附。若執此生名必使從眾。則",
    "T52n2102_004:0025b11": "混成之物亦將在例耶。",
    "T52n2102_004:0025b12": "釋曰。吾前謂同於所万。豈得生之可異。足",
    "T52n2102_004:0025b13": "下答云。非謂不然。又曰。奚取不異之生必宜",
    "T52n2102_004:0025b14": "為眾是則去吾為眾。而取吾不異。豈有不",
    "T52n2102_004:0025b15": "異而非眾哉。所以復云。故當殊其特靈不應",
    "T52n2102_004:0025b16": "異其得生耳。今答又謂。得生之理何甞暫同。",
    "T52n2102_004:0025b17": "生本於理而理異焉。請問得生之理。故是陰",
    "T52n2102_004:0025b18": "陽耶。吾不見其異。而足下謂未甞暫同。若有",
    "T52n2102_004:0025b19": "異理非復照蒸耶。則陰陽之表更有受生塗",
    "T52n2102_004:0025b20": "趣。三世詎宜竪立。使混成之生與物同氣。",
    "T52n2102_004:0025b21": "豈混成之謂。若徒假生名莫見生實。則非向",
    "T52n2102_004:0025b22": "言之匹。言生非生即是有物不物。李叟此說",
    "T52n2102_004:0025b23": "或更有其義。以無詰有。頗為未類。",
    "T52n2102_004:0025b24": "答曰。謹為垣防云云。始云。皇聖設候物之",
    "T52n2102_004:0025b25": "教。謹順時之經。將以反漸息泰。今復以方開",
    "T52n2102_004:0025b26": "所泰為難。未詳此將難鄙議為譏聖人也。",
    "T52n2102_004:0025b27": "釋曰。前觀本論。自九穀以下至孔釣不網。",
    "T52n2102_004:0025b28": "始知高議。謂凡有宰作皆出聖人。躬為師匠",
    "T52n2102_004:0025b29": "以率先下民也。孤鄙拙意。自謂每所施為動",
    "T52n2102_004:0025c01": "必有因。聖人從為之節。使不遷越此二。懷之",
    "T52n2102_004:0025c02": "大斷彼我所不同。吾將節其奢流。故有息泰",
    "T52n2102_004:0025c03": "之說。足下方明備設。未知於何去甚而中。答",
    "T52n2102_004:0025c04": "又云。所謂甚者聖人固已去之。不了此意。故",
    "T52n2102_004:0025c05": "近復以所泰為問。答云。未詳誰難或自忘前",
    "T52n2102_004:0025c06": "報。",
    "T52n2102_004:0025c07": "答曰。市庖之外云云。夫禋瘞繭栗宗社三牲。",
    "T52n2102_004:0025c08": "曉薌豆爼以供賓客。七十之老俟肉而飽。",
    "T52n2102_004:0025c09": "豈得唯陳草石取備上藥而已。所憂不立者",
    "T52n2102_004:0025c10": "非謂洪論難持。退兼此事不可頓去於世耳。",
    "T52n2102_004:0025c11": "釋曰。神農定生周人備教。既唱粒食。又言。上",
    "T52n2102_004:0025c12": "藥既用犧牢。又稱蘋蘩祭膳之道。故無定",
    "T52n2102_004:0025c13": "方。前舉市庖之外復有御養者。指舊刳瀹之",
    "T52n2102_004:0025c14": "滯。以明延性不一。非謂經世之事。皆當取備",
    "T52n2102_004:0025c15": "草石。然芻豢之功希至百齡。芝朮之懿亟聞",
    "T52n2102_004:0025c16": "千藏。由是言之。七十之老何必謝恩於肉食。",
    "T52n2102_004:0025c17": "但自封一域者捨此無術耳。想不頓去於世。",
    "T52n2102_004:0025c18": "猶是前釋所云不能頓奪所滯也。始獲符同",
    "T52n2102_004:0025c19": "敢不歸美。既知不可頓去。或不謂道盡於此。",
    "T52n2102_004:0025c20": "答曰。天下寧有無形之有云云。尋來旨似不",
    "T52n2102_004:0025c21": "嫌有鬼。當宜有質得無惑。天竺之書說鬼別",
    "T52n2102_004:0025c22": "為生類耶。昔人以鬼神為教。乃列于典經布",
    "T52n2102_004:0025c23": "在方策。鄭僑吳札亦以為然。是以雲和六",
    "T52n2102_004:0025c24": "變實降天神。龍門九成人鬼咸格。足下雅秉",
    "T52n2102_004:0025c25": "周禮近忽此義。方詰無形之有。為支離之辯",
    "T52n2102_004:0025c26": "乎。",
    "T52n2102_004:0025c27": "釋曰。非唯不嫌有鬼。乃謂有必有形足下不",
    "T52n2102_004:0025c28": "無是同處有復異。是以比及質詰。欲以求盡。",
    "T52n2102_004:0025c29": "請捨天竺之說。謹依中土之經。又置別為生",
    "T52n2102_004:0026a01": "類。共議登遐精靈體狀有無。固然宜報定。",
    "T52n2102_004:0026a02": "典策之中鬼神累萬。所不了者非其名號。比",
    "T52n2102_004:0026a03": "獲三論每來益眾。萬鬼畢至竟未片答。雖啟",
    "T52n2102_004:0026a04": "告周博非解企渴。無形之有既不匠立。徒謂",
    "T52n2102_004:0026a05": "支離以為通說。若以覈正為支離者。將以浮",
    "T52n2102_004:0026a06": "漫為直達乎。",
    "T52n2102_004:0026a07": "答曰。後身著戒云云未詳所謂慈護者。誰氏",
    "T52n2102_004:0026a08": "之子。若據外書報應之說。皆吾所謂權教者",
    "T52n2102_004:0026a09": "耳。凡講求至理曾不析之。聖言多採譎怪以",
    "T52n2102_004:0026a10": "相扶翼。得無似以水濟水乎。",
    "T52n2102_004:0026a11": "釋曰。慈護之主計亦久聞。其人責以誰子。將",
    "T52n2102_004:0026a12": "以文殊釋氏知謂報應之說皆是權教。權道",
    "T52n2102_004:0026a13": "隱深非聖不盡。雖子通識慮亦未見其極。吾",
    "T52n2102_004:0026a14": "疲於推求。而足下逸於獨了。良有恧然。若",
    "T52n2102_004:0026a15": "權教所言皆為欺妄。則自然之中無復報應。",
    "T52n2102_004:0026a16": "吾懦於擊決。足下列於專斷。亦又懼焉。神",
    "T52n2102_004:0026a17": "高聽卑。庸可誣哉。想云聖言者。必姬孔之",
    "T52n2102_004:0026a18": "語。今之所談皆其信順之事。而謂曾不析",
    "T52n2102_004:0026a19": "之。復是未經詳思來論立姬廢釋。故吾引釋",
    "T52n2102_004:0026a20": "符姬。答不越問。未覺多採。由余日磾不生",
    "T52n2102_004:0026a21": "華壤。何限九服之外不有窮理之人。內外為",
    "T52n2102_004:0026a22": "判誠亦難乎。若自信其度獨師。耳目習識之",
    "T52n2102_004:0026a23": "表皆為譎怪。則吾亦已矣。",
    "T52n2102_004:0026a24": "答曰。又云。物無妄然必以類感云云。斯言果",
    "T52n2102_004:0026a25": "然。則類感之物輕重必侔。影表之勢脩短有",
    "T52n2102_004:0026a26": "度。致飾土木。不發慈愍之心。順時獀狩。未",
    "T52n2102_004:0026a27": "根慘虐之性。天宮華樂焉賞而上昇。地獄幽",
    "T52n2102_004:0026a28": "苦奚罰而淪陷。昌言窮軒輊。立法無衡石。",
    "T52n2102_004:0026a29": "一至於此。",
    "T52n2102_004:0026b01": "釋曰。影表之說以徵感報。來意疑不必侔嫌",
    "T52n2102_004:0026b02": "其無度。即復除福應也。福應非他氣數所生。",
    "T52n2102_004:0026b03": "若滅福應即無氣數矣。足下功存步驗而還",
    "T52n2102_004:0026b04": "伐所知。想信道為心者必不至此。若謂不慈",
    "T52n2102_004:0026b05": "於土木之飾。有甚於順時之殺者。無乃大負",
    "T52n2102_004:0026b06": "夫人之心。黃屋玉璽非必堯舜之情。崇居麗",
    "T52n2102_004:0026b07": "養豈是釋迦之意。責天宮之賞。求地獄之罰。",
    "T52n2102_004:0026b08": "頗類昔人亞夫之詰英布之問。有味乎其言。",
    "T52n2102_004:0026b09": "此蓋眾息心之所詳。吾可得而略之。",
    "T52n2102_004:0026b10": "答曰。且阿保傅愛慎及溷腴。良庖提刀情怵",
    "T52n2102_004:0026b11": "母族。彼聖人者。明並日月化開三統。若令",
    "T52n2102_004:0026b12": "報應必符。亦何妨於教。而緘扃羲唐之紀。埋",
    "T52n2102_004:0026b13": "閉周孔之世。肇結網罟。興累億之罪。仍制牲",
    "T52n2102_004:0026b14": "牢。開長夜之罰。遺彼天厨甘此芻豢。曾無拯",
    "T52n2102_004:0026b15": "溺之仁。橫成納隍之酷。其為不然。宜簡淵慮。",
    "T52n2102_004:0026b16": "若謂窮神之智猶有不盡。雖高情愛奇想。亦",
    "T52n2102_004:0026b17": "未至於侮聖。",
    "T52n2102_004:0026b18": "釋曰。知謂報應之義緘羲周之世。以此推求",
    "T52n2102_004:0026b19": "為不符之證。羲唐邈矣。人莫之詳。尚書所載",
    "T52n2102_004:0026b20": "不過數篇。方言德刑之失。遑記禍福之源。",
    "T52n2102_004:0026b21": "今帝典王策。猶不書性命之事。而徵闕文",
    "T52n2102_004:0026b22": "以為古必無之。斯亦師心之過也。且信順殃",
    "T52n2102_004:0026b23": "慶咸列姬孔之籍。謂之埋閉。如小逕乎。但",
    "T52n2102_004:0026b24": "言有遠近教有淺深。故使智者與此而奪彼",
    "T52n2102_004:0026b25": "耶。夫生必有欲。欲必有求。欲嗛則爭。求給",
    "T52n2102_004:0026b26": "則恬。爭則相害。恬則相安。網罟之設。將蠲害",
    "T52n2102_004:0026b27": "以取安乎。且畋漁牲牢其事不異。足下前答。",
    "T52n2102_004:0026b28": "已知牲牢不可頓去於今世。復畋漁不可獨",
    "T52n2102_004:0026b29": "棄於古。未為通類矣。好生惡死惠下愈篤。",
    "T52n2102_004:0026c01": "故有其死者順其情。奪其生者逆其性。至人",
    "T52n2102_004:0026c02": "尚矣。何為犯順而居逆哉。是知不能頓奪所",
    "T52n2102_004:0026c03": "滯。故因為之制耳。聖靈雖茂。無以叡懞惛之",
    "T52n2102_004:0026c04": "心。弱喪之民何可勝論。罪罰之來將物自取",
    "T52n2102_004:0026c05": "之。事遠難致。不由天厨見遺物。近易耽故常",
    "T52n2102_004:0026c06": "芻豢是甘。拯溺出隍眾哲所共。但化物不同。",
    "T52n2102_004:0026c07": "非道之異。不盡之讓亦如遇當。子長愛奇本",
    "T52n2102_004:0026c08": "不類此。",
    "T52n2102_004:0026c09": "答曰。足下論仁義。則云情之者少。利之者多。",
    "T52n2102_004:0026c10": "言施惠則許其遺賢忘報在情既少。熟能",
    "T52n2102_004:0026c11": "遺賢利之言多。曷云忘報。若能推樂施之",
    "T52n2102_004:0026c12": "士。以期欲仁之儔演忘報之意。引向義之",
    "T52n2102_004:0026c13": "心。則義寔在斯。求仁不遠。",
    "T52n2102_004:0026c14": "釋曰。情仁義者寡。利仁義者眾。聞之莊書。非",
    "T52n2102_004:0026c15": "直孤說。未獲詳挍遽見彈責。夫在情既少。",
    "T52n2102_004:0026c16": "利之者多。不能遺賢曷云忘報。實吾前後勤",
    "T52n2102_004:0026c17": "勤以為不得配擬二儀者耳。復非篤論所應",
    "T52n2102_004:0026c18": "據正。若樂施忘報即為體仁。忘報而施便為",
    "T52n2102_004:0026c19": "合義。可去欲字并除向名。在斯不遠。誰不是",
    "T52n2102_004:0026c20": "慕。",
    "T52n2102_004:0026c21": "答曰。濟有生之類云云。斯旨宏誕非本論所",
    "T52n2102_004:0026c22": "及。無乃秦師將遁行人言肆乎。",
    "T52n2102_004:0026c23": "釋曰。足下論挾姬釋。吾亦答兼戎周。足下以",
    "T52n2102_004:0026c24": "此抑彼。謂福極高門。吾申彼釋。此云慶周",
    "T52n2102_004:0026c25": "兆物。足下據此所見。謂祚止公侯。吾信彼",
    "T52n2102_004:0026c26": "所聞。云尊冠百神。本議是爭。曷云不及。夫論",
    "T52n2102_004:0026c27": "難之本以易奪為體。失之已外輒云宏誕。求",
    "T52n2102_004:0026c28": "理之塗幾乎塞矣。師遁言肆。或不在此。",
    "T52n2102_004:0026c29": "答曰。豈其相迫。居吾語子。聖人在上不與百",
    "T52n2102_004:0027a01": "神爭長。有始有卒焉得無死之地云云。",
    "T52n2102_004:0027a02": "釋曰。豈其相迫一何務德。居吾語子。又何壯",
    "T52n2102_004:0027a03": "辭。凡為物之長。豈爭之所得。非唯不爭。必將",
    "T52n2102_004:0027a04": "下之。不可見尊冠百神便謂與百神爭長。無",
    "T52n2102_004:0027a05": "乃取之滕薛棄之體仁知。謂物有始卒無不",
    "T52n2102_004:0027a06": "死之地。求之域內實如來趣。前釋所謂勝類",
    "T52n2102_004:0027a07": "諸區有誠亦宜然者也。至如山經所圖仙傳",
    "T52n2102_004:0027a08": "所記。事關世載已不可原。況復道絕恒情理",
    "T52n2102_004:0027a09": "隔常照。必以於我。不然皆當絕棄。此又所不",
    "T52n2102_004:0027a10": "得安。",
    "T52n2102_004:0027a11": "答曰。夫辯章幽明研精庶物云云。",
    "T52n2102_004:0027a12": "釋曰。逮省此章盛陳列代。文博體周頗善師",
    "T52n2102_004:0027a13": "法。歌誦聖世足為繁聲。討求道義未是要說",
    "T52n2102_004:0027a14": "耳。昔在幼壯。微涉群紀。皇王之軌賢智之迹。",
    "T52n2102_004:0027a15": "側聞其略。敢辱其詳惠示之篤實勤執事。",
    "T52n2102_004:0027a16": "答曰。何必陋積慶之延祚。希無驗於來生。蹲",
    "T52n2102_004:0027a17": "膜揖讓終不並立。竊願吾子捨兼而尊一",
    "T52n2102_004:0027a18": "云云。",
    "T52n2102_004:0027a19": "釋曰。不陋積慶。已申信順之條。貫希來生。",
    "T52n2102_004:0027a20": "亦具感報之說。藻袞大裘同用一體。蹲膜揖",
    "T52n2102_004:0027a21": "讓何為不俱行一世。理有可兼無謂宜捨。",
    "T52n2102_004:0027a22": "答曰。蜀梁二叔世人驛胥之譬。非本論所",
    "T52n2102_004:0027a23": "繼。故不復具云。",
    "T52n2102_004:0027a24": "釋曰。近此數條聊發戲端。亦猶越人問布。見",
    "T52n2102_004:0027a25": "採於前談肆業及之無想多怪。然二叔為問。",
    "T52n2102_004:0027a26": "欲以却編戶之疑。沒而不答誠有望焉。足下",
    "T52n2102_004:0027a27": "連國雲從宏論風行。吾幽生孤說每獲竊議。",
    "T52n2102_004:0027a28": "此之不侔事有固然。實由通才所共者理。欻",
    "T52n2102_004:0027a29": "忘其煩貪復悉心。",
    "T52n2102_004:0027b01": "弘明集卷第四"
}