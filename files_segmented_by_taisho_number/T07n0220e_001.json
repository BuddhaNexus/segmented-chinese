{
    "T07n0220e_001:0921a03": "西明寺沙門玄則撰",
    "T07n0220e_001:0921a04": "源夫控歸塗以彌綸、踐要極而端務，莫若警",
    "T07n0220e_001:0921a05": "十度於一施、披六蔽於三檀。矧般若之大猷，",
    "T07n0220e_001:0921a06": "固總領而高視，誠庶心之扃牖，積行之樞軸，",
    "T07n0220e_001:0921a07": "故能範圍真際、充塞塵區。泛之則無緣、綏",
    "T07n0220e_001:0921a08": "之則無動，大悲抗其首、大捨維其末，恬五痛",
    "T07n0220e_001:0921a09": "之苦修、倏三祇之遙序。願無近遠，遇物成資；",
    "T07n0220e_001:0921a10": "善靡鴻纖，觸塗必衍。馮無象而永日，輟有",
    "T07n0220e_001:0921a11": "輪於長夜，窮幽盡妙，其般若之致乎。粵有天",
    "T07n0220e_001:0921a12": "王，是為最勝，捐樂宮而下拜，泛嘉名而上",
    "T07n0220e_001:0921a13": "表，念茲在茲，爰究爰度。然以位懸道隔，非目",
    "T07n0220e_001:0921a14": "擊之能存；所以軌眾諧辰，寄言提而取悟。",
    "T07n0220e_001:0921a15": "即舊《勝天王般若》，今譯成八卷、一十七品。其",
    "T07n0220e_001:0921a16": "發明弘旨、敞拔幽關，固已法寶駢映、義林交",
    "T07n0220e_001:0921a17": "積。自性三種，欝無性以阡眠；果德萬區，殷",
    "T07n0220e_001:0921a18": "不德而輝煥。凡鼓篋之士，猶希取質；況乘杯",
    "T07n0220e_001:0921a19": "之客，如何勿思？",
    "T07n0220e_001:0921a24": "三藏法師玄奘奉　詔譯",
    "T07n0220e_001:0921a25": "1 緣起品第六分緣起品第一",
    "T07n0220e_001:0921a26": "如是我聞：一時，薄伽梵住王舍城鷲峯山頂，",
    "T07n0220e_001:0921a27": "與大苾芻眾四萬二千人俱，皆阿羅漢，諸漏",
    "T07n0220e_001:0921a28": "已盡無復煩惱，得真自在心善解脫、慧善解",
    "T07n0220e_001:0921a29": "脫，如調慧馬亦如大龍，已作所作已辦所辦，",
    "T07n0220e_001:0921b01": "棄諸重擔逮得己利，盡諸有結正智解脫，到",
    "T07n0220e_001:0921b02": "心自在第一究竟，除阿難陀獨居學地得預",
    "T07n0220e_001:0921b03": "流果，所謂具壽解憍陳那、大迦葉波、笈防鉢",
    "T07n0220e_001:0921b04": "底、褐麗筏多、大採菽氏、大迦多衍那、畢藺",
    "T07n0220e_001:0921b05": "陀筏蹉、舍利子、滿慈子、薄俱羅、鄔波離、羅",
    "T07n0220e_001:0921b06": "怙羅、無滅、善現而為上首。復有七萬二千菩",
    "T07n0220e_001:0921b07": "薩摩訶薩皆已通達甚深法性，調順易化妙",
    "T07n0220e_001:0921b08": "行平等，得無礙辯陀羅尼門，一切有情真淨",
    "T07n0220e_001:0921b09": "善友，能轉不退微妙法輪，哀愍世間護持法",
    "T07n0220e_001:0921b10": "藏，已曾供養無量如來，紹隆三寶能使不絕，",
    "T07n0220e_001:0921b11": "通達諸佛甚深境界，一生所繫法王真子，常",
    "T07n0220e_001:0921b12": "能紹佛轉正法輪，雖處世間而無所染，具如",
    "T07n0220e_001:0921b13": "是等無量功德，從此佛國或從他方，為聽法",
    "T07n0220e_001:0921b14": "故來詣佛所，所謂寶相菩薩、寶手菩薩、寶印",
    "T07n0220e_001:0921b15": "菩薩、寶髻菩薩、寶冠菩薩、寶峯菩薩、寶海",
    "T07n0220e_001:0921b16": "菩薩、寶焰菩薩、寶幢菩薩、寶藏菩薩、金藏",
    "T07n0220e_001:0921b17": "菩薩、淨藏菩薩、德藏菩薩、定藏菩薩、智藏",
    "T07n0220e_001:0921b18": "菩薩、日藏菩薩、月藏菩薩、如來藏菩薩、蓮",
    "T07n0220e_001:0921b19": "華藏菩薩、金剛藏菩薩、解脫月菩薩、普賢",
    "T07n0220e_001:0921b20": "菩薩、普音菩薩、普戒菩薩、普行菩薩、普眼",
    "T07n0220e_001:0921b21": "菩薩、廣眼菩薩、蓮華眼菩薩、智慧菩薩、上慧",
    "T07n0220e_001:0921b22": "菩薩、勝慧菩薩、蓮華慧菩薩、金剛慧菩薩、日",
    "T07n0220e_001:0921b23": "光菩薩、月光菩薩、智光菩薩、智德菩薩、賢德",
    "T07n0220e_001:0921b24": "菩薩、華德菩薩、日觀菩薩、月觀菩薩、無染菩",
    "T07n0220e_001:0921b25": "薩、妙音菩薩、大音王菩薩、師子吼菩薩、師子",
    "T07n0220e_001:0921b26": "遊戲菩薩，賢首菩薩等十六賢菩薩，慈氏菩",
    "T07n0220e_001:0921b27": "薩等賢劫諸菩薩，觀自在菩薩、妙吉祥菩薩",
    "T07n0220e_001:0921b28": "而為上首。復有無量四大王眾天，四大天王",
    "T07n0220e_001:0921b29": "而為上首。復有無量三十三天，帝釋天王而",
    "T07n0220e_001:0921c01": "為上首。復有無量夜摩天，蘇夜摩天王而為",
    "T07n0220e_001:0921c02": "上首。復有無量覩史多天，珊覩史多天王而",
    "T07n0220e_001:0921c03": "為上首。復有無量樂變化天，善化天王而為",
    "T07n0220e_001:0921c04": "上首。復有無量他化自在天，自在天王而為",
    "T07n0220e_001:0921c05": "上首。復有無量梵眾等天，大梵天王而為上",
    "T07n0220e_001:0921c06": "首。復有無量淨居天，大自在天而為上首。如",
    "T07n0220e_001:0921c07": "是天王將諸眷屬，為聽法故來詣佛所。復有",
    "T07n0220e_001:0921c08": "無量阿素洛王，所謂具力阿素洛王、堅蘊阿",
    "T07n0220e_001:0921c09": "素洛王、雜威阿素洛王、暴執阿素洛王而為",
    "T07n0220e_001:0921c10": "上首，各領無量百千眷屬，為聽法故來詣佛",
    "T07n0220e_001:0921c11": "所。復有無量大力龍王，所謂無熱龍王、猛意",
    "T07n0220e_001:0921c12": "龍王、海住龍王、工巧龍王而為上首，各領無",
    "T07n0220e_001:0921c13": "量百千眷屬，為聽法故來詣佛所。復有無量",
    "T07n0220e_001:0921c14": "藥叉大神、人非人等并諸眷屬，為聽法故來",
    "T07n0220e_001:0921c15": "詣佛所。時，鷲峯山縱廣四十踰繕那量大眾",
    "T07n0220e_001:0921c16": "充滿，地及虛空靡有間隙。",
    "T07n0220e_001:0921c17": "爾時，世尊處師子座，無量大眾前後圍遶，供",
    "T07n0220e_001:0921c18": "養尊重、恭敬讚歎，一心合掌瞻仰尊顏。於是",
    "T07n0220e_001:0921c19": "如來現神通力，從面門出種種色光，普照十",
    "T07n0220e_001:0921c20": "方無邊世界，現希有事還至佛所，右遶三匝",
    "T07n0220e_001:0921c21": "歸於面門。是時，東方去此佛土過十殑伽沙",
    "T07n0220e_001:0921c22": "數世界，有佛世界名曰莊嚴，佛號普光如來、",
    "T07n0220e_001:0921c23": "應、正等覺、明行圓滿、善逝、世間解、無上丈夫、調",
    "T07n0220e_001:0921c24": "御士、天人師、佛、薄伽梵。時，現在彼安隱住持，",
    "T07n0220e_001:0921c25": "為諸菩薩摩訶薩眾，宣說一乘相應正法。彼",
    "T07n0220e_001:0921c26": "佛世界，尚不聞有二乘之名，況有精勤修其",
    "T07n0220e_001:0921c27": "法者；彼諸菩薩皆於無上正等菩提得不退",
    "T07n0220e_001:0921c28": "轉；彼諸有情不假段食，但資解脫、靜慮、等至；",
    "T07n0220e_001:0921c29": "彼界不待日月等光，唯佛身光晝夜常照，其",
    "T07n0220e_001:0922a01": "土無有毒刺、礫石、谿谷、山陵，地平如掌。彼有",
    "T07n0220e_001:0922a02": "菩薩名曰離障，既見此光心懷猶豫，與諸菩",
    "T07n0220e_001:0922a03": "薩摩訶薩眾，前詣佛所，頂禮雙足，偏覆左",
    "T07n0220e_001:0922a04": "肩，右膝著地，合掌恭敬，白言：「世尊！何因何緣",
    "T07n0220e_001:0922a05": "而有此瑞？」時，普光佛告離障言：「西方去此過",
    "T07n0220e_001:0922a06": "十殑伽沙數世界，有佛世界名曰堪忍，佛號",
    "T07n0220e_001:0922a07": "釋迦牟尼，如來十號具足，現為菩薩摩訶薩",
    "T07n0220e_001:0922a08": "眾，說大般若波羅蜜多，由彼因緣故現斯瑞。」",
    "T07n0220e_001:0922a09": "離障菩薩聞已白言：「我今請往堪忍世界，觀",
    "T07n0220e_001:0922a10": "禮供養釋迦如來聽受正法，唯願聽許！」時，普",
    "T07n0220e_001:0922a11": "光佛告離障言：「今正是時，汝宜速往。」離障蒙",
    "T07n0220e_001:0922a12": "許歡喜踊躍，即與無量菩薩眾，俱來至鷲峯，",
    "T07n0220e_001:0922a13": "頂禮佛足，右遶三匝，退坐一面。南方去此過",
    "T07n0220e_001:0922a14": "十殑伽沙數世界，有佛世界名清淨花，佛號",
    "T07n0220e_001:0922a15": "日光，十號具足，彼有菩薩名曰日藏。西方去",
    "T07n0220e_001:0922a16": "此過十殑伽沙數世界，有佛世界名曰寶花，",
    "T07n0220e_001:0922a17": "佛號功德光明，十號具足，彼有菩薩名功德",
    "T07n0220e_001:0922a18": "藏。北方去此過十殑伽沙數世界，有佛世界",
    "T07n0220e_001:0922a19": "名曰清淨，佛號自在王，彼有菩薩名曰廣聞。",
    "T07n0220e_001:0922a20": "東南方去此過十殑伽沙數世界，有佛世界",
    "T07n0220e_001:0922a21": "名曰火焰，佛號甘露王，十號具足，彼有菩薩",
    "T07n0220e_001:0922a22": "名不退轉。西南方去此過十殑伽沙數世界，",
    "T07n0220e_001:0922a23": "有佛世界名清淨功德，佛號智炬，十號具足，",
    "T07n0220e_001:0922a24": "彼有菩薩名曰大慧。西北方去此過十殑伽",
    "T07n0220e_001:0922a25": "沙數世界，有佛世界名曰悅意，佛號妙音王，",
    "T07n0220e_001:0922a26": "十號具足，彼有菩薩名功德聚。東北方去此",
    "T07n0220e_001:0922a27": "過十殑伽沙數世界，有佛世界名慧莊嚴，佛",
    "T07n0220e_001:0922a28": "號智上，十號具足，彼有菩薩名曰常喜。上方",
    "T07n0220e_001:0922a29": "去此過十殑伽沙數世界，有佛世界名曰不",
    "T07n0220e_001:0922b01": "動，佛號金剛相，十號具足，彼有菩薩名曰寶",
    "T07n0220e_001:0922b02": "幢。下方去此過十殑伽沙數世界，有佛世界",
    "T07n0220e_001:0922b03": "名月光明，佛號金剛寶莊嚴王，十號具足，彼",
    "T07n0220e_001:0922b04": "有菩薩名曰寶信。如是一切皆如東方。",
    "T07n0220e_001:0922b05": "2 通達品第六分通達品第二",
    "T07n0220e_001:0922b06": "時，有天王名曰最勝，從座而起，頂禮佛足，偏",
    "T07n0220e_001:0922b07": "覆左肩，右膝著地，合掌恭敬，白言：「世尊！我有",
    "T07n0220e_001:0922b08": "少疑今欲問佛，若蒙開許乃敢陳請。」於是佛",
    "T07n0220e_001:0922b09": "告最勝天言：「天王！如來、應、正等覺隨所疑問",
    "T07n0220e_001:0922b10": "當為決之。」時，最勝天既蒙佛許踊躍歡喜，便",
    "T07n0220e_001:0922b11": "白佛言：「世尊！云何諸菩薩摩訶薩修學一法，",
    "T07n0220e_001:0922b12": "能通達一切法？」佛告最勝：「善哉！善哉！能問如",
    "T07n0220e_001:0922b13": "來如是深義，諦聽！諦聽！善思念之，如汝所疑",
    "T07n0220e_001:0922b14": "當為開釋。」最勝天曰：「唯然！願聞！」爾時，世尊告",
    "T07n0220e_001:0922b15": "最勝曰：「天王當知！諸菩薩摩訶薩修學一法，",
    "T07n0220e_001:0922b16": "能通達一切法者，所謂般若波羅蜜多。若菩",
    "T07n0220e_001:0922b17": "薩摩訶薩修學般若波羅蜜多，則能通達布",
    "T07n0220e_001:0922b18": "施、淨戒、安忍、精進、靜慮、般若、方便善巧、妙願、力、",
    "T07n0220e_001:0922b19": "智波羅蜜多。「天王！云何諸菩薩摩訶薩修學",
    "T07n0220e_001:0922b20": "般若波羅蜜多，能通達布施波羅蜜多？天王",
    "T07n0220e_001:0922b21": "當知！若菩薩摩訶薩修學般若波羅蜜多，則",
    "T07n0220e_001:0922b22": "能行妙法施波羅蜜多。謂以淨心無所希願，",
    "T07n0220e_001:0922b23": "為他說法不求名利但為滅苦，不見我能為",
    "T07n0220e_001:0922b24": "彼說法，不見彼聽，無二、無別、自性離故。「若菩",
    "T07n0220e_001:0922b25": "薩摩訶薩修學般若波羅蜜多，則能行無畏",
    "T07n0220e_001:0922b26": "施波羅蜜多。謂觀有情猶如父母、兄弟、親戚，",
    "T07n0220e_001:0922b27": "令一切眾咸親附我。何以故？無始時來流轉",
    "T07n0220e_001:0922b28": "六趣皆為親戚，若諸有情在怖畏難，尚以身",
    "T07n0220e_001:0922b29": "命而救拔之，況應於彼而加惱害！不見我能",
    "T07n0220e_001:0922c01": "施彼無畏，不見彼受，無二、無別、自性離故。「若",
    "T07n0220e_001:0922c02": "菩薩摩訶薩修學般若波羅蜜多，則能行資",
    "T07n0220e_001:0922c03": "生施波羅蜜多。謂隨有情所須資具種種布",
    "T07n0220e_001:0922c04": "施，令其受行十善業道，不見我能施彼資具，",
    "T07n0220e_001:0922c05": "不見彼受，無二、無別、自性離故。「若菩薩摩訶",
    "T07n0220e_001:0922c06": "薩修學般若波羅蜜多，則能行亡報施波羅",
    "T07n0220e_001:0922c07": "蜜多。謂行施時不望果報，菩薩法爾自應布",
    "T07n0220e_001:0922c08": "施，不見我能行亡報施，不見施報，無二、無別、",
    "T07n0220e_001:0922c09": "自性離故。「若菩薩摩訶薩修學般若波羅蜜",
    "T07n0220e_001:0922c10": "多，則能行大悲施波羅蜜多。謂見有情貧窮",
    "T07n0220e_001:0922c11": "老病無救濟者，起大悲心而發誓願：『我得無",
    "T07n0220e_001:0922c12": "上正等覺時，為諸有情作歸依處，為有情故，",
    "T07n0220e_001:0922c13": "以少善根迴向菩提，亦不分別我能救濟受",
    "T07n0220e_001:0922c14": "救濟者，無二、無別、自性離故。』「若菩薩摩訶薩",
    "T07n0220e_001:0922c15": "修學般若波羅蜜多，則能行恭敬施波羅蜜",
    "T07n0220e_001:0922c16": "多。謂隨有情所須之物，尋自敬奉不令疲倦，",
    "T07n0220e_001:0922c17": "不見我能行恭敬施，不見彼受，無二、無別、自性",
    "T07n0220e_001:0922c18": "離故。「若菩薩摩訶薩修學般若波羅蜜多，則",
    "T07n0220e_001:0922c19": "能行尊重施波羅蜜多。謂於有情起師僧想",
    "T07n0220e_001:0922c20": "或父母想尊重心施，若無財物惠以善言，不",
    "T07n0220e_001:0922c21": "見我能行尊重施，不見彼受，無二、無別、自性",
    "T07n0220e_001:0922c22": "離故。「若菩薩摩訶薩修學般若波羅蜜多，則",
    "T07n0220e_001:0922c23": "能行供養施波羅蜜多。謂見制多、若僧住處，",
    "T07n0220e_001:0922c24": "則應掃灑，以諸花香及燈明等而為供養，若",
    "T07n0220e_001:0922c25": "見尊像正法毀缺，即應精勤修治供養，若見",
    "T07n0220e_001:0922c26": "僧眾，應以飲食、臥具、醫藥而供養之，不見我",
    "T07n0220e_001:0922c27": "能行供養施，不見彼受，無二、無別、自性離故。",
    "T07n0220e_001:0922c28": "「若菩薩摩訶薩修學般若波羅蜜多，則能行",
    "T07n0220e_001:0922c29": "無依施波羅蜜多。謂行施時不作是念：『願以",
    "T07n0220e_001:0923a01": "此施得生天、人，作天、人王富貴受樂。』乃至無",
    "T07n0220e_001:0923a02": "上正等菩提亦不取求，無所得故。「天王！是名",
    "T07n0220e_001:0923a03": "諸菩薩摩訶薩修學般若波羅蜜多，能通達",
    "T07n0220e_001:0923a04": "布施波羅蜜多。「天王！云何諸菩薩摩訶薩修",
    "T07n0220e_001:0923a05": "學般若波羅蜜多，能通達淨戒波羅蜜多？天",
    "T07n0220e_001:0923a06": "王當知！若菩薩摩訶薩修學般若波羅蜜多，",
    "T07n0220e_001:0923a07": "則能行淨戒波羅蜜多。謂諸菩薩作是思惟：",
    "T07n0220e_001:0923a08": "『佛於淨教毘奈耶中，說別解脫相應戒經，菩",
    "T07n0220e_001:0923a09": "薩應學，不見戒相及能受持，不著戒見亦不",
    "T07n0220e_001:0923a10": "著我，無二、無別、自性離故。』「若菩薩摩訶薩",
    "T07n0220e_001:0923a11": "修學般若波羅蜜多，則能行淨戒波羅蜜多。",
    "T07n0220e_001:0923a12": "謂諸菩薩作是思惟：『諸佛無上正等菩提，非",
    "T07n0220e_001:0923a13": "唯受持淨戒便得，要應遍學菩薩戒行，戒性",
    "T07n0220e_001:0923a14": "清涼寂靜不起，無二、無別、自性離故。』「若菩薩",
    "T07n0220e_001:0923a15": "摩訶薩修學般若波羅蜜多，則能行淨戒波羅",
    "T07n0220e_001:0923a16": "蜜多。謂諸菩薩作是思惟：『云何持戒能斷煩",
    "T07n0220e_001:0923a17": "惱？煩惱三種謂貪、瞋、癡，此又各三即上、中、下。",
    "T07n0220e_001:0923a18": "斷此煩惱應知對治：貪增上者，修不淨觀，具",
    "T07n0220e_001:0923a19": "足觀身三十六物；瞋增上者，修慈悲觀；癡增",
    "T07n0220e_001:0923a20": "上者，修緣起觀。不見能觀及所觀法，無二、無",
    "T07n0220e_001:0923a21": "別、自性離故。』「若菩薩摩訶薩修學般若波羅",
    "T07n0220e_001:0923a22": "蜜多，則能行淨戒波羅蜜多。謂諸菩薩作是",
    "T07n0220e_001:0923a23": "思惟：『云何菩薩應正遠離不正思惟？謂諸菩",
    "T07n0220e_001:0923a24": "薩不起是心：「我行寂靜行、離行、空行，諸餘沙",
    "T07n0220e_001:0923a25": "門、婆羅門等皆處喧雜不樂空行。」見無二別",
    "T07n0220e_001:0923a26": "知自性離，即能遠離不正思惟。』「若菩薩摩訶",
    "T07n0220e_001:0923a27": "薩修學般若波羅蜜多，則能行淨戒波羅蜜",
    "T07n0220e_001:0923a28": "多。謂諸菩薩雖知諸法離而深畏眾罪，如佛",
    "T07n0220e_001:0923a29": "所說應持淨戒，修諸福業乃至般若波羅蜜",
    "T07n0220e_001:0923b01": "多，於少罪中應懷大懼不與同止，以世尊說：",
    "T07n0220e_001:0923b02": "譬如毒藥多少俱害。「若菩薩摩訶薩修學般",
    "T07n0220e_001:0923b03": "若波羅蜜多，則能行淨戒波羅蜜多。謂諸菩",
    "T07n0220e_001:0923b04": "薩常生怖畏信行相應，設空閑處獨守無侶，",
    "T07n0220e_001:0923b05": "有沙門等齎持金、銀及吠瑠璃、真珠等寶以寄",
    "T07n0220e_001:0923b06": "菩薩，於中不起貪著取心，作是思惟：『世尊常",
    "T07n0220e_001:0923b07": "說：寧當自割身肉噉之，而於他財不與弗取。』",
    "T07n0220e_001:0923b08": "「若菩薩摩訶薩修學般若波羅蜜多，則能行淨",
    "T07n0220e_001:0923b09": "戒波羅蜜多。謂諸菩薩持戒堅固，若諸惡魔",
    "T07n0220e_001:0923b10": "及魔眷屬，以妙色形逼試菩薩，菩薩於彼心",
    "T07n0220e_001:0923b11": "不動搖，作是思惟：『世尊常說：色等諸法如夢、",
    "T07n0220e_001:0923b12": "幻、化，無二、無別、自性離故。』「若菩薩摩訶薩修",
    "T07n0220e_001:0923b13": "學般若波羅蜜多，則能行淨戒波羅蜜多。謂",
    "T07n0220e_001:0923b14": "諸菩薩雖勤持戒，而不希求人天王位，身離",
    "T07n0220e_001:0923b15": "三過，語無四失，意免三愆，如是持戒，不見我",
    "T07n0220e_001:0923b16": "持，不見戒相，無二、無別，自性離故。「天王！是名",
    "T07n0220e_001:0923b17": "諸菩薩摩訶薩修學般若波羅蜜多，能通達淨",
    "T07n0220e_001:0923b18": "戒波羅蜜多。「天王！云何諸菩薩摩訶薩修",
    "T07n0220e_001:0923b19": "學般若波羅蜜多，能通達安忍波羅蜜多？天",
    "T07n0220e_001:0923b20": "王當知！若菩薩摩訶薩修學般若波羅蜜多，",
    "T07n0220e_001:0923b21": "則能行安忍波羅蜜多。謂諸菩薩常學內忍，",
    "T07n0220e_001:0923b22": "憂悲苦惱皆悉不隨，亦學外忍，若他打罵、欺",
    "T07n0220e_001:0923b23": "奪、凌辱終不生瞋，亦學法忍，如世尊說甚深",
    "T07n0220e_001:0923b24": "實性無法、無我、無生、寂靜，即是涅槃，聞如是",
    "T07n0220e_001:0923b25": "說心不驚怖，作是思惟：『不學是法，云何能得",
    "T07n0220e_001:0923b26": "所求無上正等菩提，能盡未來利益安樂諸",
    "T07n0220e_001:0923b27": "有情類？』審諦思惟貪、瞋、癡毒，如是一一於何",
    "T07n0220e_001:0923b28": "處起？何因緣生？何因緣滅？如實觀察都不見",
    "T07n0220e_001:0923b29": "有能生、所生、能滅、所滅，如是忍心相續不斷，",
    "T07n0220e_001:0923c01": "晝夜諸位甞無間隙，於所忍境無簡擇心，",
    "T07n0220e_001:0923c02": "謂於國王、父母、師長我應修忍，餘可加惡。菩",
    "T07n0220e_001:0923c03": "薩行忍不為報恩、名利、仁義、怖畏、慚恥，菩薩",
    "T07n0220e_001:0923c04": "法爾應行忍故；若他加害、撾打、罵辱、侵奪、欺",
    "T07n0220e_001:0923c05": "凌，心不傾動。菩薩若處王臣等位，有貧賤人",
    "T07n0220e_001:0923c06": "毀罵、恥辱，終不卒暴輒示威刑，謂我居尊法",
    "T07n0220e_001:0923c07": "應訶罰，但作是念：『我於往昔佛世尊所發弘",
    "T07n0220e_001:0923c08": "誓願：一切有情我皆濟拔，令得無上正等菩",
    "T07n0220e_001:0923c09": "提，今若起瞋便違本願。譬如良醫發如是誓：",
    "T07n0220e_001:0923c10": "世間盲瞖我悉療之，若自失明豈愈他疾？』如",
    "T07n0220e_001:0923c11": "是菩薩為除他闇，自起瞋恚安能救彼？不見",
    "T07n0220e_001:0923c12": "我能忍及可忍，無二、無別、自性離故。「天王！是",
    "T07n0220e_001:0923c13": "名諸菩薩摩訶薩修學般若波羅蜜多，能通達",
    "T07n0220e_001:0923c14": "安忍波羅蜜多。「天王！云何諸菩薩摩訶薩修",
    "T07n0220e_001:0923c15": "學般若波羅蜜多，能通達精進波羅蜜多？天",
    "T07n0220e_001:0923c16": "王當知！若菩薩摩訶薩修學般若波羅蜜多，",
    "T07n0220e_001:0923c17": "則能行精進波羅蜜多。謂諸菩薩未滅令滅，",
    "T07n0220e_001:0923c18": "未度令度，未脫令脫，未安令安，未覺令覺，菩",
    "T07n0220e_001:0923c19": "薩如是行精進時，有諸惡魔為作留難，謂菩",
    "T07n0220e_001:0923c20": "薩曰：『汝善男子！莫修此行空受勤苦。何以故？",
    "T07n0220e_001:0923c21": "我於往昔曾修此行，未滅令滅，未度令度，未",
    "T07n0220e_001:0923c22": "脫令脫，未安令安，未覺令覺，空受勤苦都無",
    "T07n0220e_001:0923c23": "實利。我從昔來，多見菩薩修學此行並皆退",
    "T07n0220e_001:0923c24": "轉，汝可迴心修二乘道，取二乘果而自滅度。』",
    "T07n0220e_001:0923c25": "菩薩聞已即便覺知，告惡魔言：『汝復道去，我",
    "T07n0220e_001:0923c26": "心堅固猶若金剛，非汝謬言所能退壞，汝固",
    "T07n0220e_001:0923c27": "留難長夜自苦。』魔聞此言便沒不現。若餘菩",
    "T07n0220e_001:0923c28": "薩未得般若波羅蜜多，修前五種波羅蜜多",
    "T07n0220e_001:0923c29": "經百千劫，菩薩如是行精進時，尚能超過，",
    "T07n0220e_001:0924a01": "況二乘地！如是菩薩修行般若波羅蜜多，成",
    "T07n0220e_001:0924a02": "就佛法眾惡皆離，雖行精進不速不遲，而能",
    "T07n0220e_001:0924a03": "發起殊勝大願：『使我感身與如來等，頂上肉",
    "T07n0220e_001:0924a04": "髻、眉間白毫，佛轉法輪我亦如是。』譬如真金，",
    "T07n0220e_001:0924a05": "眾寶瑩飾則為嚴淨。菩薩精進亦復如是，離",
    "T07n0220e_001:0924a06": "諸垢穢，謂離懶惰、懈怠、疲極，不自知覺、不正",
    "T07n0220e_001:0924a07": "思惟，由此便能獲勝清淨福德智慧而共莊",
    "T07n0220e_001:0924a08": "嚴，身不疲勞、心無厭怠，一切障道惡不善法",
    "T07n0220e_001:0924a09": "皆使滅除，所有助道向涅槃法悉令增長；少",
    "T07n0220e_001:0924a10": "惡不起，何況其多！假使十方殑伽沙界，滿中",
    "T07n0220e_001:0924a11": "大火如無間獄，此世界外但一有情應可度",
    "T07n0220e_001:0924a12": "者，菩薩為彼尚從中過，況多有情！此諸菩薩",
    "T07n0220e_001:0924a13": "不作是念：『無上菩提不易可得，菩薩修行如",
    "T07n0220e_001:0924a14": "救頭然，要經百千那庾多劫，如斯重擔實",
    "T07n0220e_001:0924a15": "難荷負。』但作是思：『過、現諸佛皆修此行證大",
    "T07n0220e_001:0924a16": "菩提，我亦如是正應修習，寧百千劫處地獄",
    "T07n0220e_001:0924a17": "中，使諸有情皆得度脫，終不棄捨速趣涅槃。』",
    "T07n0220e_001:0924a18": "菩薩如是行精進時，心不自高，於他不下，不",
    "T07n0220e_001:0924a19": "見能行及所行法，無二、無別、自性離故。「天",
    "T07n0220e_001:0924a20": "王！是名諸菩薩摩訶薩修學般若波羅蜜多，",
    "T07n0220e_001:0924a21": "能通達精進波羅蜜多。「天王！云何諸菩薩",
    "T07n0220e_001:0924a22": "摩訶薩修學般若波羅蜜多，能通達靜慮波",
    "T07n0220e_001:0924a23": "羅蜜多？天王當知！若菩薩摩訶薩修學般",
    "T07n0220e_001:0924a24": "若波羅蜜多，則能行靜慮波羅蜜多。謂諸菩",
    "T07n0220e_001:0924a25": "薩於大乘中深種善根，生生世世多修妙行，",
    "T07n0220e_001:0924a26": "親近善友，不生貧賤、邪見等家，常生婆羅門、",
    "T07n0220e_001:0924a27": "剎帝利大姓，正信三寶增長善法，因宿善根",
    "T07n0220e_001:0924a28": "作如是念：『有情長夜諸趣流轉，苦輪不息皆",
    "T07n0220e_001:0924a29": "由貪愛。』菩薩念已起厭離心，知從虛妄分別",
    "T07n0220e_001:0924a30": "而有：『世尊經中種種方便，說欲過患如矟、",
    "T07n0220e_001:0924b01": "如䂌、如刀、如蛇、如泡、如沫，臭穢不淨轉變無",
    "T07n0220e_001:0924b02": "常，云何智人貪著此法？』即剃鬚髮出家修道，",
    "T07n0220e_001:0924b03": "未見為見，未得為得，未證為證，聞說受持若",
    "T07n0220e_001:0924b04": "世俗諦、若勝義諦，如實修行，如法觀察，謂正",
    "T07n0220e_001:0924b05": "見、正思惟、正語、正業、正命、正精進、正念、正定，",
    "T07n0220e_001:0924b06": "遠離喧雜不侚名譽，亦復不求供養恭敬，身",
    "T07n0220e_001:0924b07": "心精進常無懈息，思惟此心多行何境？為善、",
    "T07n0220e_001:0924b08": "為惡、為無記耶？若行惡境速便止息，若行無",
    "T07n0220e_001:0924b09": "記亦應捨之，若行善境即勤精進，策令增長",
    "T07n0220e_001:0924b10": "殊勝善根。為欲對治惡不善法，引三十七妙",
    "T07n0220e_001:0924b11": "菩提分。惡不善者謂貪、瞋、癡。貪復有三，謂上、",
    "T07n0220e_001:0924b12": "中、下。上品貪者，聞欲境名舉身踊躍，深心歡",
    "T07n0220e_001:0924b13": "喜，不觀欲過，厭離不生，非理追求，無有慚愧；",
    "T07n0220e_001:0924b14": "無慚愧者，謂若獨行，諸所經遊恒思欲境，心",
    "T07n0220e_001:0924b15": "心相續曾無暫捨，唯見妙好不知過患，父母",
    "T07n0220e_001:0924b16": "師尊訶彼所欲，都無愧恥不覺起爭，如是名",
    "T07n0220e_001:0924b17": "為無慚愧者，此類命終當墮惡趣；中品貪者，",
    "T07n0220e_001:0924b18": "離欲境時欲心不起；下品貪者，但共言笑欲",
    "T07n0220e_001:0924b19": "情便歇。瞋亦有三：上品瞋者，憤恚若發心惛",
    "T07n0220e_001:0924b20": "目亂，或造無間，或謗正法，或復造餘諸重罪",
    "T07n0220e_001:0924b21": "業過五無間多百千倍；中品瞋者，以瞋恚故，",
    "T07n0220e_001:0924b22": "雖造諸惡尋即生悔；下品瞋者，心無嫌恨，但",
    "T07n0220e_001:0924b23": "口訶毀即便追悔。癡亦三品，如理應知。雖作",
    "T07n0220e_001:0924b24": "是觀，而知諸法皆如幻、夢、響、像、光影、陽焰、變化",
    "T07n0220e_001:0924b25": "及尋香城，虛妄、不實、顛倒故，見滅外境界內",
    "T07n0220e_001:0924b26": "心寂靜，不見能行及所行法，無二、無別、自性",
    "T07n0220e_001:0924b27": "離故。「天王！是名諸菩薩摩訶薩修學般若波",
    "T07n0220e_001:0924b28": "羅蜜多，能通達靜慮波羅蜜多。「天王！云何諸",
    "T07n0220e_001:0924b29": "菩薩摩訶薩修學般若波羅蜜多，能通達般若",
    "T07n0220e_001:0924c01": "波羅蜜多？天王當知！若菩薩摩訶薩修學般",
    "T07n0220e_001:0924c02": "若波羅蜜多，則能行般若波羅蜜多。謂諸菩",
    "T07n0220e_001:0924c03": "薩正智觀色、受、想、行、識，不見色生，不見色集，",
    "T07n0220e_001:0924c04": "不見色滅，受、想、行、識亦復如是。何以故？自性",
    "T07n0220e_001:0924c05": "皆空無有真實，但有虛假施設名字，而行般",
    "T07n0220e_001:0924c06": "若波羅蜜多化諸有情，終不為說無業無果。",
    "T07n0220e_001:0924c07": "雖知諸法皆如幻、夢、響、像、光影、陽焰、變化及尋",
    "T07n0220e_001:0924c08": "香城，無我、有情、命者、生者、養者、士夫、補特伽",
    "T07n0220e_001:0924c09": "羅，而常宣說有業有果。菩薩如是修行般若",
    "T07n0220e_001:0924c10": "波羅蜜多，惡魔眷屬不能得便。何以故？是諸",
    "T07n0220e_001:0924c11": "菩薩親近善友，成助菩提離世間法，於諸如",
    "T07n0220e_001:0924c12": "來甚深正法歡喜讚歎，諸天魔梵及餘沙門、",
    "T07n0220e_001:0924c13": "婆羅門等，除佛正智無能及者，不見能行及",
    "T07n0220e_001:0924c14": "所行法，無二、無別、自性離故。「天王！是名諸菩",
    "T07n0220e_001:0924c15": "薩摩訶薩修學般若波羅蜜多，能通達般若波",
    "T07n0220e_001:0924c16": "羅蜜多。「天王！云何諸菩薩摩訶薩修學般若",
    "T07n0220e_001:0924c17": "波羅蜜多，能通達方便善巧波羅蜜多？天王當",
    "T07n0220e_001:0924c18": "知！若菩薩摩訶薩修學般若波羅蜜多，則能",
    "T07n0220e_001:0924c19": "行方便善巧波羅蜜多。謂諸菩薩方便善巧，",
    "T07n0220e_001:0924c20": "迴向無上正等菩提，若見世間勝妙花果，常",
    "T07n0220e_001:0924c21": "持供養諸佛、菩薩，日夜六時曾無暫廢，以斯",
    "T07n0220e_001:0924c22": "勝善迴向菩提，見花果樹亦復如是。若聞如",
    "T07n0220e_001:0924c23": "來契經中說甚深法義，歡喜信受，愛樂誦持，",
    "T07n0220e_001:0924c24": "轉為他說，以斯妙善迴向菩提。若見如來制",
    "T07n0220e_001:0924c25": "多形像，即持種種香華供養，願有情類離破",
    "T07n0220e_001:0924c26": "戒香，得淨戒香猶如諸佛；掃灑塗地，願諸有",
    "T07n0220e_001:0924c27": "情威儀齊整；花蓋覆罩，願諸有情皆離熱惱；",
    "T07n0220e_001:0924c28": "入僧住處，願諸有情皆入圓寂；出僧住處，願",
    "T07n0220e_001:0924c29": "諸有情皆出魔境；見開僧門，便作是願：『以出",
    "T07n0220e_001:0925a01": "世智為諸有情啟未開門，皆令悟入。』若見關",
    "T07n0220e_001:0925a02": "閉，願為有情關閉三有或四惡趣；若得安坐，",
    "T07n0220e_001:0925a03": "願諸有情坐菩提座；若右脇臥，願諸有情皆",
    "T07n0220e_001:0925a04": "證圓寂；從坐臥起，願諸有情離諸起惑；若時",
    "T07n0220e_001:0925a05": "洗足，願諸有情遠離塵垢；若時禮佛右遶制",
    "T07n0220e_001:0925a06": "多，願諸有情皆當作佛，天人恭敬不以為喜。",
    "T07n0220e_001:0925a07": "若有外道邪見難化，便作是念：『我為彼師，彼",
    "T07n0220e_001:0925a08": "慢所持必不肯信，且作同學或為弟子；雖處",
    "T07n0220e_001:0925a09": "彼眾，戒行多聞勝諸外道，因以降伏尊事為",
    "T07n0220e_001:0925a10": "師言必信受，毀其邪法說正涅槃，令入如來",
    "T07n0220e_001:0925a11": "清淨法教，精修梵行、靜慮、等持，得勝神通廣",
    "T07n0220e_001:0925a12": "修妙善。』見多欲者，化作女人第一端正令其",
    "T07n0220e_001:0925a13": "愛著，倐忽之頃示現無常，色變、膖脹、爛壞、臭",
    "T07n0220e_001:0925a14": "處，令深憎惡起厭離心，即復本形為菩薩像，",
    "T07n0220e_001:0925a15": "因而為說甚深法要，令發無上正等覺心，修",
    "T07n0220e_001:0925a16": "行大乘成無上果。見大乘者離善知識，雖勤",
    "T07n0220e_001:0925a17": "精進學二乘道，而於其果不能證得，失於大",
    "T07n0220e_001:0925a18": "乘無上法利；觀彼根性為說大乘，令其迴心",
    "T07n0220e_001:0925a19": "入無上道，未發心者化令發心，若已發心勸",
    "T07n0220e_001:0925a20": "令堅固。見持戒人犯少輕罪，不解陳悔，懈退",
    "T07n0220e_001:0925a21": "愁憂，由此不能進修勝道；便為說法令速悔",
    "T07n0220e_001:0925a22": "除，心離愁憂進修勝道。是諸菩薩摩訶薩眾，",
    "T07n0220e_001:0925a23": "少欲喜足專求法利，為有情說供養如來，由",
    "T07n0220e_001:0925a24": "此便成六到彼岸：說法供養，是為布施波羅蜜",
    "T07n0220e_001:0925a25": "多；行不違言，是為淨戒波羅蜜多；諸天魔等",
    "T07n0220e_001:0925a26": "不能壞亂，是為安忍波羅蜜多；心心相續不",
    "T07n0220e_001:0925a27": "覺勞倦，是為精進波羅蜜多；專心一念不緣",
    "T07n0220e_001:0925a28": "異境，是為靜慮波羅蜜多；說法供養離我、我",
    "T07n0220e_001:0925a29": "所，是為般若波羅蜜多。不見能行及所行法，",
    "T07n0220e_001:0925b01": "無二、無別、自性離故。「天王！是名諸菩薩摩訶",
    "T07n0220e_001:0925b02": "薩修學般若波羅蜜多，能通達方便善巧波羅",
    "T07n0220e_001:0925b03": "蜜多。「天王！云何諸菩薩摩訶薩修學般若波",
    "T07n0220e_001:0925b04": "羅蜜多，能通達妙願波羅蜜多？天王當知！若",
    "T07n0220e_001:0925b05": "菩薩摩訶薩修學般若波羅蜜多，則能行妙願",
    "T07n0220e_001:0925b06": "波羅蜜多。謂諸菩薩諸有所願不為世間所",
    "T07n0220e_001:0925b07": "受快樂，亦不為己求出三界修二乘道證涅",
    "T07n0220e_001:0925b08": "槃樂，但作是願：『一切有情皆入無餘般涅槃",
    "T07n0220e_001:0925b09": "界，我身最後乃成正覺。未發心者化令發心，",
    "T07n0220e_001:0925b10": "若已發心令修大行，已修大行令得菩提，已",
    "T07n0220e_001:0925b11": "得菩提勸請說法，展轉乃至般涅槃後，以妙",
    "T07n0220e_001:0925b12": "七寶起窣堵波置設利羅而興供養，令無量",
    "T07n0220e_001:0925b13": "眾獲福無邊。』復發願言：『諸有世界佛成正覺，",
    "T07n0220e_001:0925b14": "悉無天魔及諸外道而為擾亂；願由自智發無",
    "T07n0220e_001:0925b15": "上心，不假外緣雖發而退；又當願我常處世",
    "T07n0220e_001:0925b16": "間，成熟有情令獲利樂；願新發意諸菩薩等，",
    "T07n0220e_001:0925b17": "若聞如來說甚深法，如實悟入心無驚怖；願",
    "T07n0220e_001:0925b18": "諸有情得大智慧，皆善通達無邊佛道、無邊",
    "T07n0220e_001:0925b19": "佛境、無邊大悲，饒益無邊諸有情類。』是諸菩",
    "T07n0220e_001:0925b20": "薩多願自身恒處穢國不生淨土。何以故？如",
    "T07n0220e_001:0925b21": "有病者乃假醫藥，若無其疾醫藥無用。菩薩",
    "T07n0220e_001:0925b22": "如是發妙願時，不見能行及所行法，無二、無",
    "T07n0220e_001:0925b23": "別、自性離故。「天王！是名諸菩薩摩訶薩修學",
    "T07n0220e_001:0925b24": "般若波羅蜜多，能通達妙願波羅蜜多。「天王！",
    "T07n0220e_001:0925b25": "云何諸菩薩摩訶薩修學般若波羅蜜多，能通",
    "T07n0220e_001:0925b26": "達力波羅蜜多？天王當知！若菩薩摩訶薩修",
    "T07n0220e_001:0925b27": "學般若波羅蜜多，則能行力波羅蜜多。謂諸",
    "T07n0220e_001:0925b28": "菩薩能伏天魔、摧諸外道，具足福德智慧力",
    "T07n0220e_001:0925b29": "故，一切佛法無不修行，一切佛境無不證見。",
    "T07n0220e_001:0925c01": "以神通力，用一毛端舉贍部洲或四洲界或",
    "T07n0220e_001:0925c02": "大千界乃至十方無量殑伽沙等世界，還置",
    "T07n0220e_001:0925c03": "本處而無所損；或以神力，於虛空中取種種",
    "T07n0220e_001:0925c04": "寶施有情類；能於十方無邊世界，諸佛說法",
    "T07n0220e_001:0925c05": "無不聞持。不見能行及所行法，無二、無別、自",
    "T07n0220e_001:0925c06": "性離故。「天王！是名諸菩薩摩訶薩修學般若",
    "T07n0220e_001:0925c07": "波羅蜜多，能通達力波羅蜜多。「天王！云何諸",
    "T07n0220e_001:0925c08": "菩薩摩訶薩修學般若波羅蜜多，能通達智",
    "T07n0220e_001:0925c09": "波羅蜜多？天王當知！若菩薩摩訶薩修學般",
    "T07n0220e_001:0925c10": "若波羅蜜多，則能行智波羅蜜多。謂諸菩薩",
    "T07n0220e_001:0925c11": "觀察五蘊生非實生，滅非實滅，思惟五蘊皆",
    "T07n0220e_001:0925c12": "畢竟空，無我、有情、命者、生者、養者、士夫、補特",
    "T07n0220e_001:0925c13": "伽羅。愚夫顛倒虛妄執著，不如實知諸蘊非",
    "T07n0220e_001:0925c14": "我，蘊中無我；不如實知我非諸蘊，我中無蘊，",
    "T07n0220e_001:0925c15": "由斯諸趣生死輪迴，如旋火輪愚夫妄執。然",
    "T07n0220e_001:0925c16": "一切法自性本空、無生、無滅，緣合謂生，緣離",
    "T07n0220e_001:0925c17": "謂滅，實無生滅，性非無故不可說生，性非有",
    "T07n0220e_001:0925c18": "故不可說滅。是諸菩薩於一切境無有一法",
    "T07n0220e_001:0925c19": "不通達者，修行此智波羅蜜多，二乘外道不",
    "T07n0220e_001:0925c20": "能掩蔽，以智觀察，從初發心乃至涅槃皆悉",
    "T07n0220e_001:0925c21": "明了；能以一法知一切境，達一切境不離一",
    "T07n0220e_001:0925c22": "法。所以者何？真如一故。是諸菩薩修此智時，",
    "T07n0220e_001:0925c23": "不見能修及所修法，無二、無別、自性離故。「天",
    "T07n0220e_001:0925c24": "王！是名諸菩薩摩訶薩修學般若波羅蜜多，",
    "T07n0220e_001:0925c25": "能通達智波羅蜜多，是名菩薩修學一法，能",
    "T07n0220e_001:0925c26": "通達一切法。」",
    "T07n0220e_001:0925c27": "大般若波羅蜜多經卷第五百六十六"
}