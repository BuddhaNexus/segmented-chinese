{
    "X04n0223_091:0609c06": "大方廣佛新華嚴經合論卷第九十一",
    "X04n0223_091:0609c07": "唐于闐國三藏沙門實叉難陀譯經",
    "X04n0223_091:0609c08": "唐太原方山長者李通玄造論",
    "X04n0223_091:0609c09": "唐福州開元寺沙門志寧釐經合論",
    "X04n0223_091:0609c10": "入法界品第三十九之四",
    "X04n0223_091:0609c11": "【經】爾時文殊師利菩薩勸諸比丘發阿耨多羅三藐",
    "X04n0223_091:0609c12": "三菩提心已漸次南行經歷人間至福城東住莊嚴",
    "X04n0223_091:0609c13": "幢娑羅林中往昔諸佛曾所止住教化眾生大塔廟",
    "X04n0223_091:0609c14": "處亦是世尊於往昔時修菩薩行能捨無量難捨之",
    "X04n0223_091:0609c15": "處是故此林名稱普聞無量佛剎此處常為天龍夜",
    "X04n0223_091:0609c16": "叉乾闥婆阿脩羅迦樓羅緊那羅摩睺羅伽人與非",
    "X04n0223_091:0609c17": "人之所供養時文殊師利與其眷屬到此處已即於",
    "X04n0223_091:0609c18": "其處說普照法界脩多羅百萬億那由他脩多羅以",
    "X04n0223_091:0609c19": "為眷屬說此經時於大海中有無量百千億諸龍而",
    "X04n0223_091:0609c20": "來其所聞此法已深厭龍趣正求佛道咸捨龍身生",
    "X04n0223_091:0609c21": "天人中一萬諸龍於阿耨多羅三藐三菩提得不退",
    "X04n0223_091:0609c22": "轉復有無量無數眾生於三乘中各得調伏時福城",
    "X04n0223_091:0609c23": "人聞文殊師利童子在莊嚴幢娑羅林中大塔廟處。",
    "X04n0223_091:0609c24": "【論】第二漸次南行經歷人間至福城東是文殊入",
    "X04n0223_091:0610a01": "俗人間說普照法界脩多羅門即在福城東娑羅",
    "X04n0223_091:0610a02": "林大塔廟處也又此一段從爾時文殊師利菩薩",
    "X04n0223_091:0610a03": "勸諸比丘已下至娑羅林大塔廟處有十五行半",
    "X04n0223_091:0610a04": "經復分為兩段一爾時文殊師利菩薩已下至人",
    "X04n0223_091:0610a05": "與非人之所供養有七行半經明文殊師利行往",
    "X04n0223_091:0610a06": "人間至所堪授化緣之分二時文殊師利與其眷",
    "X04n0223_091:0610a07": "屬已下至大塔廟處有八行經明文殊師利說普",
    "X04n0223_091:0610a08": "照法界脩多羅門聞法獲益分爾時文殊師利菩",
    "X04n0223_091:0610a09": "薩勸諸比丘發菩提心已都結前法漸次南行經",
    "X04n0223_091:0610a10": "歷人間者明菩薩接引向明以離為明經人間者",
    "X04n0223_091:0610a11": "明菩薩大悲為不請之友就根引化故福城者約",
    "X04n0223_091:0610a12": "人多修福以立城名亦約聖者所止皆為福德莊",
    "X04n0223_091:0610a13": "嚴幢者有二義一過去諸佛曾於此處難捨能捨",
    "X04n0223_091:0610a14": "破所著故名之為幢二此處古佛塔廟并有林木",
    "X04n0223_091:0610a15": "森聳高妙之所莊嚴大塔廟者名稱十方佛國遠",
    "X04n0223_091:0610a16": "聞名之為大亦約說法界門無裏外中間見亡名",
    "X04n0223_091:0610a17": "之為大於中安置尊者之形像不可毀壞名之為",
    "X04n0223_091:0610a18": "塔廟亦名為幢有梵僧云其此塔廟南邊打鼓北",
    "X04n0223_091:0610a19": "邊不聞故世間名為大也娑羅云高聳也天龍夜",
    "X04n0223_091:0610a20": "叉已下明天龍八部及人常所供養故文殊師利",
    "X04n0223_091:0610a21": "與其眷屬者所同來菩薩神天六千之眾說普照",
    "X04n0223_091:0610a22": "法界脩多羅者是根本智明徹徧周隨根徧故百",
    "X04n0223_091:0610a23": "萬億那由他者當此溝也大意不可說脩多羅以",
    "X04n0223_091:0610a24": "為眷屬此明差別智徧周應根授益脩多羅此云",
    "X04n0223_091:0610b01": "長行經說此經時大海中已下明無量龍聞法悉",
    "X04n0223_091:0610b02": "捨龍身生天人中一萬諸龍發無上菩提得不退",
    "X04n0223_091:0610b03": "轉及無數眾生三乘中各得調伏明各自依根隨",
    "X04n0223_091:0610b04": "差別智得自根性法門已上明普照法界脩多羅",
    "X04n0223_091:0610b05": "隨根濟益門如經自具。",
    "X04n0223_091:0610b06": "【經】無量大眾從其城出來詣其所時有優婆塞名曰",
    "X04n0223_091:0610b07": "大智與五百優婆塞眷屬俱所謂須達多優婆塞婆",
    "X04n0223_091:0610b08": "須達多優婆塞福德光優婆塞有名稱優婆塞施名",
    "X04n0223_091:0610b09": "稱優婆塞月德優婆塞善慧優婆塞大慧優婆塞賢",
    "X04n0223_091:0610b10": "護優婆塞賢勝優婆塞如是等五百優婆塞俱來詣",
    "X04n0223_091:0610b11": "文殊師利童子所頂禮其足右遶三帀退坐一面復",
    "X04n0223_091:0610b12": "有五百優婆夷所謂大慧優婆夷善光優婆夷妙身",
    "X04n0223_091:0610b13": "優婆夷可樂身優婆夷賢優婆夷賢德優婆夷賢光",
    "X04n0223_091:0610b14": "優婆夷幢光優婆夷德光優婆夷善目優婆夷如是",
    "X04n0223_091:0610b15": "等五百優婆夷來詣文殊師利童子所頂禮其足右",
    "X04n0223_091:0610b16": "遶三帀退坐一面復有五百童子所謂善財童子善",
    "X04n0223_091:0610b17": "行童子善戒童子善威儀童子善勇猛童子善思童",
    "X04n0223_091:0610b18": "子善慧童子善覺童子善眼童子善臂童子善光童",
    "X04n0223_091:0610b19": "子如是等五百童子來詣文殊師利童子所頂禮其",
    "X04n0223_091:0610b20": "足右遶三帀退坐一面復有五百童女所謂善賢童",
    "X04n0223_091:0610b21": "女大智居士女童女賢稱童女美顏童女堅慧童女",
    "X04n0223_091:0610b22": "賢德童女有德童女梵授童女德光童女善光童女",
    "X04n0223_091:0610b23": "如是等五百童女來詣文殊師利童子所頂禮其足",
    "X04n0223_091:0610b24": "右遶三帀退坐一面爾時文殊師利童子知福城人",
    "X04n0223_091:0610c01": "悉已來集隨其心樂現自在身威光赫弈蔽諸大眾",
    "X04n0223_091:0610c02": "以自在大慈令彼清涼以自在大悲起說法心以自",
    "X04n0223_091:0610c03": "在智慧知其心樂以廣大辯才將為說法復於是時",
    "X04n0223_091:0610c04": "觀察善財以何因緣而有其名知此童子初入胎時",
    "X04n0223_091:0610c05": "於其宅內自然而出七寶樓閣其樓閣下有七伏藏",
    "X04n0223_091:0610c06": "於其藏上地自開裂生七寶牙所謂金銀琉璃頗棃",
    "X04n0223_091:0610c07": "真珠硨磲瑪瑙善財童子處胎十月然後誕生形體",
    "X04n0223_091:0610c08": "支分端正具足其七大藏縱廣高下各滿七肘從地",
    "X04n0223_091:0610c09": "踊出光明照耀復於宅中自然而有五百寶器種種",
    "X04n0223_091:0610c10": "諸物自然盈滿所謂金剛器中盛一切香於香器中",
    "X04n0223_091:0610c11": "盛種種衣美玉器中盛滿種種上味飲食摩尼器中",
    "X04n0223_091:0610c12": "盛滿種種殊異珍寶金器盛銀銀器盛金金銀器中",
    "X04n0223_091:0610c13": "盛滿琉璃及摩尼寶頗棃器中盛滿硨磲硨磲器中",
    "X04n0223_091:0610c14": "盛滿頗棃瑪瑙器中盛滿真珠真珠器中盛滿瑪瑙",
    "X04n0223_091:0610c15": "火摩尼器中盛滿水摩尼水摩尼器中盛滿火摩尼",
    "X04n0223_091:0610c16": "如是等五百寶器自然出現又雨眾寶及諸財物一",
    "X04n0223_091:0610c17": "切庫藏悉令充滿以此事故父母親屬及善相師共",
    "X04n0223_091:0610c18": "呼此兒名曰善財又知此童子已曾供養過去諸佛",
    "X04n0223_091:0610c19": "深種善根信解廣大常樂親近諸善知識身語意業",
    "X04n0223_091:0610c20": "皆無過失淨菩薩道求一切智成佛法器其心清淨",
    "X04n0223_091:0610c21": "猶如虗空迴向菩提無所障礙爾時文殊師利菩薩",
    "X04n0223_091:0610c22": "如是觀察善財童子已安慰開喻而為演說一切佛",
    "X04n0223_091:0610c23": "法所謂說一切佛積集法說一切佛相續法說一切",
    "X04n0223_091:0610c24": "佛次第法說一切佛眾會清淨法說一切佛法輪化",
    "X04n0223_091:0611a01": "導法說一切佛色身相好法說一切佛法身成就法",
    "X04n0223_091:0611a02": "說一切佛言辭辯才法說一切佛光明照耀法說一",
    "X04n0223_091:0611a03": "切佛平等無二法爾時文殊師利童子為善財童子",
    "X04n0223_091:0611a04": "及諸大眾說此法已殷勤勸喻增長勢力令其歡喜",
    "X04n0223_091:0611a05": "發阿耨多羅三藐三菩提心又令憶念過去善根作",
    "X04n0223_091:0611a06": "是事已即於其處復為眾生隨宜說法然後而去爾",
    "X04n0223_091:0611a07": "時善財童子從文殊師利所聞佛如是種種功德一",
    "X04n0223_091:0611a08": "心勤求阿耨多羅三藐三菩提隨文殊師利而說頌",
    "X04n0223_091:0611a09": "曰。",
    "X04n0223_091:0611a10": "　三有為城郭　　憍慢為垣墻　　諸趣為門戶",
    "X04n0223_091:0611a11": "　愛水為池壍　　愚癡闇所覆　　貪恚火熾然",
    "X04n0223_091:0611a12": "　魔王作君主　　童蒙依止住　　貪愛為徽纆",
    "X04n0223_091:0611a13": "　諂誑為轡勒　　疑惑蔽其眼　　趣入諸邪道",
    "X04n0223_091:0611a14": "　慳嫉憍盈故　　入於三惡處　　或墮諸趣中",
    "X04n0223_091:0611a15": "　生老病死苦　　妙智清淨日　　大悲圓滿輪",
    "X04n0223_091:0611a16": "　能竭煩惱海　　願賜少觀察　　妙智清淨月",
    "X04n0223_091:0611a17": "　大慈無垢輪　　一切悉施安　　願垂照察我",
    "X04n0223_091:0611a18": "　一切法界王　　法寶為先導　　遊空無所礙",
    "X04n0223_091:0611a19": "　願垂教敕我　　福智大商主　　勇猛求菩提",
    "X04n0223_091:0611a20": "　普利諸羣生　　願垂守護我　　身被忍辱甲",
    "X04n0223_091:0611a21": "　手提智慧劒　　自在降魔軍　　願垂拔濟我",
    "X04n0223_091:0611a22": "　住法須彌頂　　定女常恭侍　　滅惑阿脩羅",
    "X04n0223_091:0611a23": "　帝釋願觀我　　三有凡愚宅　　惑業地趣因",
    "X04n0223_091:0611a24": "　仁者悉調伏　　如燈示我道　　捨離諸惡趣",
    "X04n0223_091:0611b01": "　清淨諸善道　　超諸世間者　　示我解脫門",
    "X04n0223_091:0611b02": "　世間顛倒執　　常樂我淨想　　智眼悉能離",
    "X04n0223_091:0611b03": "　開我解脫門　　善知邪正道　　分別心無怯",
    "X04n0223_091:0611b04": "　一切決了人　　示我菩提路　　住佛正見地",
    "X04n0223_091:0611b05": "　長佛功德樹　　雨佛妙法華　　示我菩提道",
    "X04n0223_091:0611b06": "　去來現在佛　　處處悉周徧　　如日出世間",
    "X04n0223_091:0611b07": "　為我說其道　　善知一切業　　深達諸乘行",
    "X04n0223_091:0611b08": "　智慧決定人　　示我摩訶衍　　願輪大悲轂",
    "X04n0223_091:0611b09": "　信軸堅忍轄　　功德寶莊校　　令我載此乘",
    "X04n0223_091:0611b10": "　總持廣大箱　　慈愍莊嚴蓋　　辯才鈴震響",
    "X04n0223_091:0611b11": "　使我載此乘　　梵行為茵褥　　三昧為婇女",
    "X04n0223_091:0611b12": "　法鼓震妙音　　願與我此乘　　四攝無盡藏",
    "X04n0223_091:0611b13": "　功德莊嚴寶　　慚愧為羈鞅　　願與我此乘",
    "X04n0223_091:0611b14": "　常轉布施輪　　恒塗淨戒香　　忍辱牢莊嚴",
    "X04n0223_091:0611b15": "　令我載此乘　　禪定三昧箱　　智慧方便軛",
    "X04n0223_091:0611b16": "　調伏不退轉　　令我載此乘　　大願清淨輪",
    "X04n0223_091:0611b17": "　總持堅固力　　智慧所成就　　令我載此乘",
    "X04n0223_091:0611b18": "　普行為周校　　悲心作徐轉　　所向皆無怯",
    "X04n0223_091:0611b19": "　令我載此乘　　堅固如金剛　　善巧如幻化",
    "X04n0223_091:0611b20": "　一切無障礙　　令我載此乘　　廣大極清淨",
    "X04n0223_091:0611b21": "　普與眾生樂　　虗空法界等　　令我載此乘",
    "X04n0223_091:0611b22": "　淨諸業惑輪　　斷諸流轉苦　　摧魔及外道",
    "X04n0223_091:0611b23": "　令我載此乘　　智慧滿十方　　莊嚴徧法界",
    "X04n0223_091:0611b24": "　普洽眾生願　　令我載此乘　　清淨如虗空",
    "X04n0223_091:0611c01": "　愛見悉除滅　　利益一切眾　　令我載此乘",
    "X04n0223_091:0611c02": "　願力速疾行　　定心安隱住　　普運諸含識",
    "X04n0223_091:0611c03": "　令我載此乘　　如地不傾動　　如水普饒益",
    "X04n0223_091:0611c04": "　如是運眾生　　令我載此乘　　四攝圓滿輪",
    "X04n0223_091:0611c05": "　總持清淨光　　如是智慧日　　願示我令見",
    "X04n0223_091:0611c06": "　已入法王位　　已著智王冠　　已繫妙法繒",
    "X04n0223_091:0611c07": "　願能慈顧我",
    "X04n0223_091:0611c08": "爾時文殊師利菩薩如象王迴觀善財童子作如是",
    "X04n0223_091:0611c09": "言善哉善哉善男子汝已發阿耨多羅三藐三菩提",
    "X04n0223_091:0611c10": "心復欲親近諸善知識問菩薩行修菩薩道善男子",
    "X04n0223_091:0611c11": "親近供養諸善知識是具一切智最初因緣是故於",
    "X04n0223_091:0611c12": "此勿生疲厭善財白言唯願聖者廣為我說菩薩應",
    "X04n0223_091:0611c13": "云何學菩薩行應云何修菩薩行應云何趣菩薩行",
    "X04n0223_091:0611c14": "應云何行菩薩行應云何淨菩薩行應云何入菩薩",
    "X04n0223_091:0611c15": "行應云何成就菩薩行應云何隨順菩薩行應云何",
    "X04n0223_091:0611c16": "憶念菩薩行應云何增廣菩薩行應云何令普賢行",
    "X04n0223_091:0611c17": "速得圓滿爾時文殊師利菩薩為善財童子而說頌",
    "X04n0223_091:0611c18": "言。",
    "X04n0223_091:0611c19": "　善哉功德藏　　能來至我所　　發起大悲心",
    "X04n0223_091:0611c20": "　勤求無上覺　　已發廣大願　　除滅眾生苦",
    "X04n0223_091:0611c21": "　普為諸世間　　修行菩薩行　　若有諸菩薩",
    "X04n0223_091:0611c22": "　不厭生死苦　　則具普賢道　　一切無能壞",
    "X04n0223_091:0611c23": "　福光福威力　　福處福淨海　　汝為諸眾生",
    "X04n0223_091:0611c24": "　願修普願行　　汝見無邊際　　十方一切佛",
    "X04n0223_091:0612a01": "　皆悉聽聞法　　受持不忘失　　汝於十方界",
    "X04n0223_091:0612a02": "　普見無量佛　　成就諸願海　　具足菩薩行",
    "X04n0223_091:0612a03": "　善入方便海　　安住佛菩提　　能隨導師學",
    "X04n0223_091:0612a04": "　當成一切智　　汝徧一切剎　　微塵等諸劫",
    "X04n0223_091:0612a05": "　修行普賢行　　成就菩提道　　汝於無量剎",
    "X04n0223_091:0612a06": "　無邊諸劫海　　修行普賢行　　成滿諸大願",
    "X04n0223_091:0612a07": "　此無量眾生　　聞汝願歡喜　　皆發菩提意",
    "X04n0223_091:0612a08": "　願學普賢乘",
    "X04n0223_091:0612a09": "爾時文殊師利菩薩說此頌已告善財童子言善哉",
    "X04n0223_091:0612a10": "善哉善男子汝已發阿耨多羅三藐三菩提心求菩",
    "X04n0223_091:0612a11": "薩行善男子若有眾生能發阿耨多羅三藐三菩提",
    "X04n0223_091:0612a12": "心是事為難能發心已求菩薩行倍更為難善男子",
    "X04n0223_091:0612a13": "若欲成就一切智智應決定求真善知識善男子求",
    "X04n0223_091:0612a14": "善知識勿生疲懈見善知識勿生厭足於善知識所",
    "X04n0223_091:0612a15": "有教誨皆應隨順於善知識善巧方便勿見過失善",
    "X04n0223_091:0612a16": "男子於此南方有一國土名為勝樂其國有山名曰",
    "X04n0223_091:0612a17": "妙峯於彼山中有一比丘名曰德雲汝可往問菩薩",
    "X04n0223_091:0612a18": "云何學菩薩行菩薩云何修菩薩行乃至菩薩云何",
    "X04n0223_091:0612a19": "於普賢行疾得圓滿德雲比丘當為汝說。",
    "X04n0223_091:0612a20": "【論】第三辯根與法成行門從無量大眾從其城出",
    "X04n0223_091:0612a21": "直至經末總是文殊師利觀察善財及其人數并",
    "X04n0223_091:0612a22": "往南方妙峯山上以次南行詢求五十三人為善",
    "X04n0223_091:0612a23": "知識用五位因果進修行門欲令後人倣之成行",
    "X04n0223_091:0612a24": "故云辯根與法成行門於此一段之中復分為兩",
    "X04n0223_091:0612b01": "段第一從無量大眾從其城出已下至爾時文殊",
    "X04n0223_091:0612b02": "師利菩薩如象王迴有九十四行半經明福城四",
    "X04n0223_091:0612b03": "眾咸集文殊師利隨所樂求為其說法令得清涼",
    "X04n0223_091:0612b04": "及別觀善財推其因果勸令親近善知識分第二",
    "X04n0223_091:0612b05": "爾時文殊師利如象王迴已下直至經末名知根",
    "X04n0223_091:0612b06": "與法令其成行發生後學門從初第一段中九十",
    "X04n0223_091:0612b07": "四行半經約分為六段一從無量大眾從其城出",
    "X04n0223_091:0612b08": "來詣其所已下至五百童女有二十一行半經是",
    "X04n0223_091:0612b09": "大眾來集分二爾時文殊師利童子已下至迴向",
    "X04n0223_091:0612b10": "菩提無所障礙有二十五行經明文殊師利菩薩",
    "X04n0223_091:0612b11": "觀察善財名字所因及歎往昔善根今生果報分",
    "X04n0223_091:0612b12": "三爾時文殊師利菩薩如是觀察善財童子已已",
    "X04n0223_091:0612b13": "下至說一切佛無二法有六行半經明文殊師利",
    "X04n0223_091:0612b14": "知善財根堪而為說法分四爾時文殊師利童子",
    "X04n0223_091:0612b15": "已下至然後而去有四行半經明文殊師利為善",
    "X04n0223_091:0612b16": "財及大眾說法已而去分五爾時善財童子已下",
    "X04n0223_091:0612b17": "至而說頌言有兩行半經明善財聞法生信已勤",
    "X04n0223_091:0612b18": "求無上菩提向文殊師利說頌自歎三有苦輪及",
    "X04n0223_091:0612b19": "請法教授分六說頌中有三十四行頌明善財自",
    "X04n0223_091:0612b20": "嗟苦本以頌請法自利利他分其此一段三十四",
    "X04n0223_091:0612b21": "行頌中初四行頌自嗟生死苦因下有三十行頌",
    "X04n0223_091:0612b22": "是歎文殊師利菩薩德及請法門分隨文釋義者",
    "X04n0223_091:0612b23": "如第一段中四眾來集經云無量大眾從其城出",
    "X04n0223_091:0612b24": "及其列數但言五百者此明約能發菩提心以五",
    "X04n0223_091:0612c01": "位十波羅蜜成其數不從人為數以五位修行中",
    "X04n0223_091:0612c02": "十波羅蜜互體有百為一中有十故且如檀波羅",
    "X04n0223_091:0612c03": "蜜為主餘九為伴戒波羅蜜為主餘九為伴忍波",
    "X04n0223_091:0612c04": "羅蜜為主餘九為伴餘皆倣此如是百波羅蜜於",
    "X04n0223_091:0612c05": "十住十行十迴向十地十一地昇進見道治惑習",
    "X04n0223_091:0612c06": "氣深淺上隨行名殊安立五百若約普賢行總該",
    "X04n0223_091:0612c07": "法界無盡剎海即有不可說不可說佛剎微塵數",
    "X04n0223_091:0612c08": "諸波羅蜜今且但約五位中一位有百波羅蜜五",
    "X04n0223_091:0612c09": "位五百前言一萬龍皆發菩提心者即明萬行圓",
    "X04n0223_091:0612c10": "滿須達多者此云善給施無依怙者亦名給孤獨",
    "X04n0223_091:0612c11": "婆須達多者此云財施亦曰有善施行如是四眾",
    "X04n0223_091:0612c12": "并一萬龍發菩提心眾數有五眾如龍眾及五百",
    "X04n0223_091:0612c13": "優婆塞五百優婆夷竝是居世俗流信心純厚童",
    "X04n0223_091:0612c14": "子童女皆是二十已下年未弱冠無染世欲清信",
    "X04n0223_091:0612c15": "男女名曰童子童女年幼創啟初心歸法流而受",
    "X04n0223_091:0612c16": "教名曰童子童女童者創蒙也立下里為童為年",
    "X04n0223_091:0612c17": "居未長立志德於閭里之間號童子年居長者能",
    "X04n0223_091:0612c18": "有清淨信心但云清信士女已上列眾但隨名下",
    "X04n0223_091:0612c19": "義是所修之德或以形貌立名如大智居士女以",
    "X04n0223_091:0612c20": "父之號智德立名餘准知之經云威光赫弈者明",
    "X04n0223_091:0612c21": "文殊師利身色盛明暎於大眾如文殊師利觀察",
    "X04n0223_091:0612c22": "善財名字因緣以初入胎時於其宅內自然出七",
    "X04n0223_091:0612c23": "寶樓閣者此從因感果不可無因而有報生明先",
    "X04n0223_091:0612c24": "世信心能信自心具足白淨無垢法身及無依住",
    "X04n0223_091:0613a01": "普光明智以為信種名之為胎如信位中普光明",
    "X04n0223_091:0613a02": "殿說金色世界不動智者是以白淨無垢法身名",
    "X04n0223_091:0613a03": "為金色世界也普光明智號為不動智佛為本無",
    "X04n0223_091:0613a04": "性可動故即今號無明者是為往世信此自心無",
    "X04n0223_091:0613a05": "明及一切眾生無明總是一切諸佛法身清淨智",
    "X04n0223_091:0613a06": "種以此信心名之為胎以此信胎生於世間報得",
    "X04n0223_091:0613a07": "十寶樓閣此信心胎以智慧觀照力之所成就云",
    "X04n0223_091:0613a08": "七寶及七伏藏竝約七種助道分之所報生已下",
    "X04n0223_091:0613a09": "七數例然處胎十月者於信心中行十波羅蜜也",
    "X04n0223_091:0613a10": "世法滿也誕生者出世智生也形體支分端正者",
    "X04n0223_091:0613a11": "以八正道法之所成就故宅中自然而有五百寶",
    "X04n0223_091:0613a12": "器種種諸物自然盈滿諸寶器中間暎相嚴者明",
    "X04n0223_091:0613a13": "於先世信種之中信佛因果五位行門十波羅蜜",
    "X04n0223_091:0613a14": "五百行門七覺八正同異萬行始終因果總在信",
    "X04n0223_091:0613a15": "中之所報得是今生以此信還能發心不離一生",
    "X04n0223_091:0613a16": "一百一十城之法門一時頓印無虧信處成一百",
    "X04n0223_091:0613a17": "一十之法門不出娑羅之林而身徧遊諸國只為",
    "X04n0223_091:0613a18": "塵含法界性自如然智該三世古今一念此乃約",
    "X04n0223_091:0613a19": "法界實然不依凡情虗妄餘義向下對文方明此",
    "X04n0223_091:0613a20": "以約因辯名約報辯因竟經云又此童子已曾供",
    "X04n0223_091:0613a21": "養過去諸佛深種善根信解廣大者明往世信種",
    "X04n0223_091:0613a22": "今生信滿爾時文殊師利菩薩所謂一切佛積集",
    "X04n0223_091:0613a23": "法者明積集十波羅蜜四攝四無量三十七品助",
    "X04n0223_091:0613a24": "道之分五位加行一百一十城之法門一百一十",
    "X04n0223_091:0613b01": "城之法門者以五位中有五十箇所修之因果即",
    "X04n0223_091:0613b02": "如前十住中十箇慧菩薩是即十箇佛果同號為",
    "X04n0223_091:0613b03": "月者是如是十行中十林菩薩十眼佛等十迴向",
    "X04n0223_091:0613b04": "中十幢菩薩十妙佛等如是十地十一地皆依此",
    "X04n0223_091:0613b05": "十迴向中菩薩佛因果如是五位五十重因果上",
    "X04n0223_091:0613b06": "各具進修因果分為一百不離根本三世諸佛恒",
    "X04n0223_091:0613b07": "常法界體中十波羅蜜為一百一十以初從十住",
    "X04n0223_091:0613b08": "之中以方便三昧顯發法身根本智慧乘法界乘",
    "X04n0223_091:0613b09": "行普賢行以治習氣安立次第治惑習氣差別之",
    "X04n0223_091:0613b10": "門以此一百箇因果以為治惑習之昇降次第十",
    "X04n0223_091:0613b11": "箇波羅蜜下理智悲願之因果即是法界體中普",
    "X04n0223_091:0613b12": "賢常爾之行與一切發菩提心者以為履踐之跡",
    "X04n0223_091:0613b13": "是故名乘如來乘直至道場以初發心即乘法界",
    "X04n0223_091:0613b14": "中文殊普賢體用理智大悲願行門故即道場本",
    "X04n0223_091:0613b15": "之體用也已下善財童子善知識五十三人是前",
    "X04n0223_091:0613b16": "五位中行相故明前五位但說其法恐迷其行今",
    "X04n0223_091:0613b17": "此文殊師利菩薩欲令善財起求法之樣重明前",
    "X04n0223_091:0613b18": "菩薩五位中行相法則令其後學者倣之故安立",
    "X04n0223_091:0613b19": "此五十三人成一百一十重之因果門故明於法",
    "X04n0223_091:0613b20": "界體中安立文殊為法身佛根本智普賢為差別",
    "X04n0223_091:0613b21": "智彌勒佛是此文殊普賢理中無作之果以此三",
    "X04n0223_091:0613b22": "法成一法界體用自在無礙之門徧與五位中五",
    "X04n0223_091:0613b23": "十箇菩薩以為因果還如前以法界體中十波羅",
    "X04n0223_091:0613b24": "蜜為所乘之行隨其勝進中五位上五十重波羅",
    "X04n0223_091:0613c01": "蜜皆有因果如是五十善知識中一中有二五十",
    "X04n0223_091:0613c02": "中有百通法界中本常行十波羅蜜為一百一十",
    "X04n0223_091:0613c03": "文殊普賢彌勒佛果此三法但為一法界無功果",
    "X04n0223_091:0613c04": "中大用自在門但與一切勝進菩薩作因果以明",
    "X04n0223_091:0613c05": "勝進之功然自無因果故猶如帝王自無階品但",
    "X04n0223_091:0613c06": "以威德自在而與一切官屬隨有功者而作階品",
    "X04n0223_091:0613c07": "故問曰何故在此取彌勒佛為佛果何不取毗盧",
    "X04n0223_091:0613c08": "遮那如來以為佛果答曰明毗盧遮那是已成之",
    "X04n0223_091:0613c09": "果彌勒是當來之佛果明如今毗盧遮那佛所初",
    "X04n0223_091:0613c10": "發菩提心一念成當來彌勒佛果契會相應故同",
    "X04n0223_091:0613c11": "於彌勒樓閣之內會三世時劫日月總一時故明",
    "X04n0223_091:0613c12": "以根本智印印三世古今無前後故經云積集法",
    "X04n0223_091:0613c13": "說一切佛相續法乃至一切佛次第法總如上釋",
    "X04n0223_091:0613c14": "訖一切佛眾會清淨法明一切佛眾會皆同一清",
    "X04n0223_091:0613c15": "淨故身土眾會不相障礙重重重重以相暎徹故",
    "X04n0223_091:0613c16": "自以如文自具如此三十四行頌初四行頌自歎",
    "X04n0223_091:0613c17": "生死由三有為首輪迴諸苦生老不休已下三十",
    "X04n0223_091:0613c18": "行頌明善財歎文殊德并及請法三有為城郭者",
    "X04n0223_091:0613c19": "明善財自歎居三有中自固其不出如處城郭三",
    "X04n0223_091:0613c20": "有者欲界有色界有無色界有此三有身一切眾",
    "X04n0223_091:0613c21": "生不能出離憍慢者非禮為憍輕他曰慢又有七",
    "X04n0223_091:0613c22": "慢慢慢過慢不如慢增上慢我慢邪慢諸趣者所",
    "X04n0223_091:0613c23": "謂見趣戒趣又有三趣邪定趣不定趣正定趣又",
    "X04n0223_091:0613c24": "有四惡趣又人天五戒十善趣又二乘厭苦出世",
    "X04n0223_091:0614a01": "間趣大乘菩薩淨土趣一乘菩薩智悲圓會未自",
    "X04n0223_091:0614a02": "在趣如是等諸趣隨善惡言之皆是門戶所入之",
    "X04n0223_091:0614a03": "業愛水為池壍以愛能津潤生死故如池壍愚癡",
    "X04n0223_091:0614a04": "者能迷真諦號曰愚癡凡夫有八萬四千十地菩",
    "X04n0223_091:0614a05": "薩有二十二種隨位不了愚癡若隨五位上一百",
    "X04n0223_091:0614a06": "一十種愚癡若了成一百一十種解脫貪恚火熾",
    "X04n0223_091:0614a07": "然者三界煩惱以貪為十使之首恚為瞋之眷屬",
    "X04n0223_091:0614a08": "無明為總覆慢為輕自輕輕他疑與五見俱能障",
    "X04n0223_091:0614a09": "聖道共成生死之因果疑亡見謝智乃現前十使",
    "X04n0223_091:0614a10": "之中疑與五見俱能障聖道貪瞋癡慢而能障修",
    "X04n0223_091:0614a11": "道行者若於行中不以道治之還於生死中隨業",
    "X04n0223_091:0614a12": "流轉不得自在今以經之略言其貪恚二門餘八",
    "X04n0223_091:0614a13": "總例居其義以此貪恚二障一切善根不生故如",
    "X04n0223_091:0614a14": "火熾然魔王作君主者所謂四魔陰魔煩惱魔天",
    "X04n0223_091:0614a15": "魔生死魔童蒙依止住者所謂覆障令心不明名",
    "X04n0223_091:0614a16": "為童蒙貪愛為徽纆者前因貪起恚此因貪起愛",
    "X04n0223_091:0614a17": "以自纏縛徽纆者執縛罪人之繩諂誑為轡勒者",
    "X04n0223_091:0614a18": "明樂著虗誑被制御故疑惑覆其眼者以於正道",
    "X04n0223_091:0614a19": "生疑趣入諸邪道者以於無性現智生疑即邪道",
    "X04n0223_091:0614a20": "生也慳嫉憍盈故者慳有五種住處家舍財物不",
    "X04n0223_091:0614a21": "樂稱讚他善於法恡惜不樂與人是為五嫉者憎",
    "X04n0223_091:0614a22": "餘勝己憍者自縱為憍不拘禮故奢者不儉也如",
    "X04n0223_091:0614a23": "愛恚慢嫉慳但為下界五結色愛無色愛掉舉慢",
    "X04n0223_091:0614a24": "無明通上界下界五結以如是十使五結四魔入",
    "X04n0223_091:0614b01": "於三惡道生老病死苦得出世者不為已上善財",
    "X04n0223_091:0614b02": "歎三界生死苦因緣竟已下三十行頌歎德請法",
    "X04n0223_091:0614b03": "如文自明如是三界煩惱初地二地治下界惑三",
    "X04n0223_091:0614b04": "地治上二界惑四地出三界五地習世技六地世",
    "X04n0223_091:0614b05": "出世慧具足七地入生死等三界六道行大慈悲",
    "X04n0223_091:0614b06": "八地無功用智悲圓九地十地佛用方滿十一地",
    "X04n0223_091:0614b07": "普賢行周十二地功齊法界理智恒然十住法則",
    "X04n0223_091:0614b08": "一分與此十地行門法用相似但勝進不同十行",
    "X04n0223_091:0614b09": "但論無染行門十迴向中會融悲願如下五十三",
    "X04n0223_091:0614b10": "善知識具彰至位具明第二文殊師利知根與法",
    "X04n0223_091:0614b11": "令其成行發生後學門中約立五門一明信心已",
    "X04n0223_091:0614b12": "發二明聖者攝受三明聖者勸親近善友四明善",
    "X04n0223_091:0614b13": "財請問云何學菩薩道五明文殊指授修行所歸",
    "X04n0223_091:0614b14": "一明信心已發者如經云善男子汝已發阿耨多",
    "X04n0223_091:0614b15": "羅三藐三菩提者此是信心菩提入位菩薩以三",
    "X04n0223_091:0614b16": "昧行方能顯得理行相顯業盡純明二明聖者攝",
    "X04n0223_091:0614b17": "受者經云爾時文殊師利菩薩如象王迴者是攝",
    "X04n0223_091:0614b18": "受義如大聖無方智圓形徧隨根對現不背眾生",
    "X04n0223_091:0614b19": "一切眾生如應見者皆悉對面時諸眾生各不相",
    "X04n0223_091:0614b20": "知但謂聖者獨與我語今言文殊師利見善財所",
    "X04n0223_091:0614b21": "謂如象王迴者是知根採顧攝受與法故三明聖",
    "X04n0223_091:0614b22": "者勸親近善友者經云善男子親近供養諸善知",
    "X04n0223_091:0614b23": "識是具足一切智最初因緣是故於此勿生疲厭",
    "X04n0223_091:0614b24": "此一切智是菩提心無所得因此而現名根本智",
    "X04n0223_091:0614c01": "以無所得為體而照現萬法為用四明善財請法",
    "X04n0223_091:0614c02": "者經云云何學菩薩道有十一問請菩薩道問曰",
    "X04n0223_091:0614c03": "何故但云求菩薩道不云學菩提心答曰為菩提",
    "X04n0223_091:0614c04": "無所得無所修無所學無所行是故但求菩薩道",
    "X04n0223_091:0614c05": "學菩薩行然菩提心自恒明現如下妙峯山上得",
    "X04n0223_091:0614c06": "憶念諸佛智慧光明門者託事表法以艮為山艮",
    "X04n0223_091:0614c07": "為止以約止心無念妄想不生正慧現前名為憶",
    "X04n0223_091:0614c08": "念以正慧與一切諸佛無相妙理合故以此無相",
    "X04n0223_091:0614c09": "正慧現前普照心境身邊等五見總亡萬境虗寂",
    "X04n0223_091:0614c10": "見亡業謝名曰光明故言憶念諸佛智慧光明門",
    "X04n0223_091:0614c11": "此明三昧禪定是方便行能顯理智體用二門圓",
    "X04n0223_091:0614c12": "周自在乃至不可說三昧總是現正智之方便是",
    "X04n0223_091:0614c13": "行故如十波羅蜜中唯智波羅蜜是無功用自在",
    "X04n0223_091:0614c14": "之果餘九波羅蜜是助顯之行從初發心住十十",
    "X04n0223_091:0614c15": "互參如鍊真金轉轉明淨而令成就種種莊嚴業",
    "X04n0223_091:0614c16": "亡智滿行周入因陀羅網法門方可稱法界功堪",
    "X04n0223_091:0614c17": "任運從初發心住皆以菩提心無作用無所修無",
    "X04n0223_091:0614c18": "所行為體而求修學普賢一切無盡行門以此但",
    "X04n0223_091:0614c19": "求菩薩道學菩薩行無作菩提隨行自明以行行",
    "X04n0223_091:0614c20": "之中常有禪波羅蜜助顯體用理智轉令明白自",
    "X04n0223_091:0614c21": "在故大意初發心住以無念無作三昧加行方便",
    "X04n0223_091:0614c22": "助顯菩提以菩提無體無性與一切諸行作無住",
    "X04n0223_091:0614c23": "之緣以此求菩薩諸行以諸行即菩提無體性故",
    "X04n0223_091:0614c24": "若於行外別修菩提即聲聞緣覺及空觀菩薩菩",
    "X04n0223_091:0615a01": "提非一乘文殊普賢理智萬行悲願自在菩提以",
    "X04n0223_091:0615a02": "是如來對權教菩薩說諸行無常是生滅法以權",
    "X04n0223_091:0615a03": "教菩薩修析法明空觀破三界有如來對此說諸",
    "X04n0223_091:0615a04": "行無常未明三界諸有即菩提用故以此一乘實",
    "X04n0223_091:0615a05": "教菩薩但求菩薩道行菩薩行即菩提用明理智",
    "X04n0223_091:0615a06": "體用總該不別求也若也別求菩提即體用各別",
    "X04n0223_091:0615a07": "二見恒存不名乘不思議乘故是故但求菩薩道",
    "X04n0223_091:0615a08": "無別菩提也以明菩提無求無發心無所行無處",
    "X04n0223_091:0615a09": "所無問無答無得無證行一切行具普賢道無行",
    "X04n0223_091:0615a10": "無修是菩提大用圓滿故但求菩薩道學菩薩行",
    "X04n0223_091:0615a11": "故始可得名初發心時便成正覺五明文殊師利",
    "X04n0223_091:0615a12": "指授修行所歸者經云善男子於此南方有一國",
    "X04n0223_091:0615a13": "土名為勝樂其國有山名曰妙峯於彼山中有一",
    "X04n0223_091:0615a14": "比丘名曰德雲者是也又於此知根與法令其成",
    "X04n0223_091:0615a15": "行發生後學門中直至經末長科為八段一從爾",
    "X04n0223_091:0615a16": "時文殊師利如象王迴已下至爾時文殊師利菩",
    "X04n0223_091:0615a17": "薩說此頌已并頌有二十二行經明文殊師利勸",
    "X04n0223_091:0615a18": "發善財童子親近善知識明趣入十住以定會理",
    "X04n0223_091:0615a19": "契真門即妙峯山上德雲比丘所得憶念諸佛智",
    "X04n0223_091:0615a20": "慧光明門是以次向下至王女慈行童女有十箇",
    "X04n0223_091:0615a21": "善知識總是十住位中善知識也從此妙峯山已",
    "X04n0223_091:0615a22": "下約立七門一從信趣入十住以定會理契真門",
    "X04n0223_091:0615a23": "十住品是二依真發起諸行門即善見比丘并已",
    "X04n0223_091:0615a24": "下共有十善知識是十行品是三理智大悲願行",
    "X04n0223_091:0615b01": "會融門即從鬻香長者青蓮華等已下十善知識",
    "X04n0223_091:0615b02": "是十迴向品是四蘊修悲智成德門即夜神婆珊",
    "X04n0223_091:0615b03": "婆演底并已下共有十善知識是十地品是五悲",
    "X04n0223_091:0615b04": "終起智成佛門即佛母摩耶夫人并下共有十善",
    "X04n0223_091:0615b05": "知識是十定品已下共有十品是六修行已滿佛",
    "X04n0223_091:0615b06": "果門即慈氏如來是如來出現品經是七法界自",
    "X04n0223_091:0615b07": "在無功大用如因陀羅網互參圓融門無功法界",
    "X04n0223_091:0615b08": "大用是法界品是明總法界該括所收如是五十",
    "X04n0223_091:0615b09": "三善知識起此行門方便令後發菩提心者識其",
    "X04n0223_091:0615b10": "五位進修行門令易解故前雖說法在行恐迷是",
    "X04n0223_091:0615b11": "故令善財重起行門表示令學者不錯謬故第一",
    "X04n0223_091:0615b12": "從信趣入十住以定會理契真門中從爾時文殊",
    "X04n0223_091:0615b13": "師利菩薩如象王迴已下至願學普賢乘并頌有",
    "X04n0223_091:0615b14": "二十二行經於此段中分為四段一爾時文殊師",
    "X04n0223_091:0615b15": "利菩薩如象王迴已下至是故於此勿生疲厭有",
    "X04n0223_091:0615b16": "五行經明文殊師利稱歎善財發菩提心勸近善",
    "X04n0223_091:0615b17": "知識勿生疲厭分二善財白言已下至云何令普",
    "X04n0223_091:0615b18": "賢行速得圓滿有五行半經明善財請問十一問",
    "X04n0223_091:0615b19": "菩薩所行分三爾時文殊師利菩薩已下可有一",
    "X04n0223_091:0615b20": "行經明文殊師利說頌讚歎善財分四正申其頌",
    "X04n0223_091:0615b21": "頌云若有諸菩薩不厭生死苦則具普賢道一切",
    "X04n0223_091:0615b22": "無能壞者明以生死苦為菩提即無所壞若離生",
    "X04n0223_091:0615b23": "死苦修菩薩行發菩提心即有所壞何以故即有",
    "X04n0223_091:0615b24": "生死涅槃染淨二障所壞即有是非二見斷常所",
    "X04n0223_091:0615c01": "壞又云若入方便海安住佛菩提能隨導師學當",
    "X04n0223_091:0615c02": "成一切智者明以大願大悲萬行海為方便方可",
    "X04n0223_091:0615c03": "安住佛菩提若於一切法一切行一法不明一行",
    "X04n0223_091:0615c04": "不行即菩提心不得圓滿以菩提心無障礙無體",
    "X04n0223_091:0615c05": "性一法一行上有取有捨即有障礙取捨但以法",
    "X04n0223_091:0615c06": "界普光明智海印之無法不徹以此但求菩薩行",
    "X04n0223_091:0615c07": "滿即菩提心圓滿以菩薩行與菩提心無一異俱",
    "X04n0223_091:0615c08": "不俱無合散故二不可得故如是而行菩薩行故",
    "X04n0223_091:0615c09": "生死涅槃二不可得故謂於生死安住涅槃如是",
    "X04n0223_091:0615c10": "修行一切菩薩行長大慈大悲大願滿普賢道故",
    "X04n0223_091:0615c11": "自餘如文自明又第一從信趣入十住以定會理",
    "X04n0223_091:0615c12": "契真門中從爾時文殊師利菩薩說此頌已至德",
    "X04n0223_091:0615c13": "雲比丘當為汝說有十二行半經約分五段一從",
    "X04n0223_091:0615c14": "爾時已下有兩行半經明文殊師利歎善財能發",
    "X04n0223_091:0615c15": "無上菩提心分二善男子已下至倍更為難有兩",
    "X04n0223_091:0615c16": "行經明歎善財求善知識倍更為難分三善男子",
    "X04n0223_091:0615c17": "已下至應決定求真善知識有一行經明求一切",
    "X04n0223_091:0615c18": "智應決定求真善知識分四善男子已下至勿見",
    "X04n0223_091:0615c19": "過失有兩行半經明文殊師利教誡善財見善知",
    "X04n0223_091:0615c20": "識無厭足勿見過失分如文自具五善男子已下",
    "X04n0223_091:0615c21": "至德雲比丘為汝演說有四行半經約有五法一",
    "X04n0223_091:0615c22": "示善知識所居方面二示善知識所居國土三示",
    "X04n0223_091:0615c23": "善知識所居處所四舉善知識約德立名五舉善",
    "X04n0223_091:0615c24": "知識道德堪能演說何法一示善知識所居之方",
    "X04n0223_091:0616a01": "面者何故令往南方以明託方隅而表法以南為",
    "X04n0223_091:0616a02": "正為離為明以離中虗以中虗故離為明為日為",
    "X04n0223_091:0616a03": "九天在身為頭為目為心心達虗無智日自明故",
    "X04n0223_091:0616a04": "取之像表其道也是故經云明鍊十方一切儀式",
    "X04n0223_091:0616a05": "主方神方者法也但取其法大象無方如日行於",
    "X04n0223_091:0616a06": "天明麗於地智行於空明麗於萬物無不知無不",
    "X04n0223_091:0616a07": "明取之一法十方混然二示善知識所居國土者",
    "X04n0223_091:0616a08": "南方有國名為勝樂者為明理智虗無能淨煩惱",
    "X04n0223_091:0616a09": "名為勝樂三示善知識住處其國有山名曰妙峯",
    "X04n0223_091:0616a10": "者無念淨禪名之為山心空智現名之為妙理淨",
    "X04n0223_091:0616a11": "智明慧能破惑名之為峯以艮為山為止為童蒙",
    "X04n0223_091:0616a12": "為小男為門闕以止為初明以三陽爻生之始為",
    "X04n0223_091:0616a13": "正月一下止則正字也以十一月一陽生十二月",
    "X04n0223_091:0616a14": "二陽生正月三陽生故取之為正月故三陽生故",
    "X04n0223_091:0616a15": "以三為正又三陽生處火生於寅以火為日日生",
    "X04n0223_091:0616a16": "於寅以日生於寅是明初生處故名為童蒙小男",
    "X04n0223_091:0616a17": "位故取之以像表之以法以文殊師利居東北方",
    "X04n0223_091:0616a18": "清涼山者取摩竭提國菩提場是東北方此山是",
    "X04n0223_091:0616a19": "南閻浮洲菩提場之東北是此閻浮提眾山之王",
    "X04n0223_091:0616a20": "以艮為山王故一萬菩薩於中止住是文殊師利",
    "X04n0223_091:0616a21": "主伴萬行圓滿之侶也故以文殊主法身根本智",
    "X04n0223_091:0616a22": "之妙慧為一切諸佛啟蒙之師即有一切處文殊",
    "X04n0223_091:0616a23": "師利亦乃一切眾生皆自有之皆從此法初入聖",
    "X04n0223_091:0616a24": "智也初生佛家與一切諸佛同一智慧解脫知見",
    "X04n0223_091:0616b01": "從茲之後學差別智起願行成大慈悲號曰普賢",
    "X04n0223_091:0616b02": "法界行也是故如來取像世間法則用表法令易",
    "X04n0223_091:0616b03": "解故即以勝樂國妙峯山取像明其三陽生處以",
    "X04n0223_091:0616b04": "艮為止以止則明初生故以明初生號曰童蒙亦",
    "X04n0223_091:0616b05": "以文殊師利以發蒙入聖之初故故號文殊為童",
    "X04n0223_091:0616b06": "子菩薩因化立名故以發起一切眾生入無相理",
    "X04n0223_091:0616b07": "妙智慧故此明以方便三昧現根本智初生一切",
    "X04n0223_091:0616b08": "諸佛智慧家故故立名也以取像表法令學者先",
    "X04n0223_091:0616b09": "以心無念慮寂靜不動如山王無相妙理智慧便",
    "X04n0223_091:0616b10": "現自心智慧得解脫清涼不即要身足登山也是",
    "X04n0223_091:0616b11": "故十住位於須彌頂上說十箇隨位昇進佛果皆",
    "X04n0223_091:0616b12": "號之為月同此妙峯山德雲比丘已下十箇善知",
    "X04n0223_091:0616b13": "識創從凡夫位得法清涼樂也此明善財舉行用",
    "X04n0223_091:0616b14": "彰十住門言妙峯山者意明從定方能顯發自心",
    "X04n0223_091:0616b15": "根本智慧如諸佛見萬法無性萬法無相萬法無",
    "X04n0223_091:0616b16": "依萬法無有本末住處契此法已名為住佛所住",
    "X04n0223_091:0616b17": "方得見亡業謝生聖智流中學差別智成就法界",
    "X04n0223_091:0616b18": "無限普賢大用廣化無盡一切法界眾生皆使入",
    "X04n0223_091:0616b19": "於根本智之知見故亦可凡心初學先入山樂靜",
    "X04n0223_091:0616b20": "方學定心用現正智亦是方便亦可得名勝樂國",
    "X04n0223_091:0616b21": "妙峯山也以心離俗境樂修寂靜亦是勝樂義引",
    "X04n0223_091:0616b22": "凡方便種種利生但不住其中也四舉善知識約",
    "X04n0223_091:0616b23": "德立名名為德雲者以德雲能雨法灑潤眾生令",
    "X04n0223_091:0616b24": "得清涼之義比丘者此云滅諍以滅有無是非煩",
    "X04n0223_091:0616c01": "惱之諍故云滅諍以身邊等五見及有無二見能",
    "X04n0223_091:0616c02": "障道故先須以無念無思三昧止之正智方現故",
    "X04n0223_091:0616c03": "云滅諍故以妙峯山表其比丘三昧行智現定亡",
    "X04n0223_091:0616c04": "寂用自在方能說教以潤童蒙名為德雲故居艮",
    "X04n0223_091:0616c05": "為蒙位以止是潤生啟明之初以比丘德雲居山",
    "X04n0223_091:0616c06": "之頂取像表法明此位從信心凡夫創始以三昧",
    "X04n0223_091:0616c07": "加行啟蒙入聖位中十住之首至法頂故與無相",
    "X04n0223_091:0616c08": "妙智慧會處號為妙峯以妙智慧能說教處潤益",
    "X04n0223_091:0616c09": "含生號名德雲修學如是方便現其自心正智現",
    "X04n0223_091:0616c10": "前其妙峯山德雲比丘之義總在己躬乃至文殊",
    "X04n0223_091:0616c11": "普賢佛果總皆自有以方便三昧理智現前利眾",
    "X04n0223_091:0616c12": "生行行之即是一如經具明此明於法界品中安",
    "X04n0223_091:0616c13": "立如是五位行門明五位方便修行行門總以法",
    "X04n0223_091:0616c14": "界佛果為體以法界普光明根本智具普賢差別",
    "X04n0223_091:0616c15": "智為大用故始終本末不移此也以進修生熟處",
    "X04n0223_091:0616c16": "安立諸位起一百一十城之法門總共同一十波",
    "X04n0223_091:0616c17": "羅蜜行一三十七道品一四攝四無量心總別同",
    "X04n0223_091:0616c18": "異成壞六門在其中也以智照之可見一百一十",
    "X04n0223_091:0616c19": "城義如前福城東已釋訖五舉善知識道德所能",
    "X04n0223_091:0616c20": "者此善知識堪能說示菩薩行之加行具普賢行",
    "X04n0223_091:0616c21": "之五位門戶是故文殊令善財問德雲比丘云何",
    "X04n0223_091:0616c22": "學菩薩行云何修菩薩行乃至云何於普賢行疾",
    "X04n0223_091:0616c23": "得圓滿德雲比丘當為汝說此是入十住之初心",
    "X04n0223_091:0616c24": "名初發心住。",
    "X04n0223_091:0617a02": "大方廣佛新華嚴經合論卷第九十一",
    "X04n0223_091:0617a04": "音切",
    "X04n0223_091:0617a05": "肘(陟友切)。徽(許歸切)。纏(莫北切)。轡(祕音)。軸(直玉切)。轄(胡瞎切)。箱(思羊",
    "X04n0223_091:0617a06": "切)。茵(因音)。褥(辱音)。羈(居宜切)。鞅(於兩切)。軛(於革切)。森(所金切)。聳(息勇",
    "X04n0223_091:0617a07": "切)。閭(力居切)。灑(沙下切)。契(苦計切)。"
}