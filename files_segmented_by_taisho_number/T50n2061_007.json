{
    "T50n2061_007:0745b02": "宋高僧傳卷第七",
    "T50n2061_007:0745b04": "宋左街天壽寺通慧大師",
    "T50n2061_007:0745b05": "賜紫沙門贊寧等奉　勅撰",
    "T50n2061_007:0745b06": "之四義解篇第二之四正傳二十三人附見四人",
    "T50n2061_007:0745b07": "唐五臺山華嚴寺志遠傳唐五臺山華嚴寺志遠傳元堪",
    "T50n2061_007:0745b08": "釋志遠，俗姓宋氏，家于汝南。其父早喪，孤",
    "T50n2061_007:0745b09": "侍孀親，承顏之禮，匪遑晨夕。母常念《法華",
    "T50n2061_007:0745b10": "經》，精通五卷。遠識度明敏，孤標卓然。年二十",
    "T50n2061_007:0745b11": "八，辭親從師，歸依荷澤宗風，晤解幽旨，經",
    "T50n2061_007:0745b12": "營僧事，聯綿六秋。凡諸取給，未嘗混互。自爾",
    "T50n2061_007:0745b13": "辭師尋禮，復經八年，雖博贍兩宗，情猶繫",
    "T50n2061_007:0745b14": "滯。聞天台一枝，該通妙理，定、慧雙融，解進",
    "T50n2061_007:0745b15": "於行。十乘境觀，起自一家。修性三德，清涼盛",
    "T50n2061_007:0745b16": "演。因命同輩追遊五峯，棲遁林泉，履歷前",
    "T50n2061_007:0745b17": "躅，曉六凡四聖之理，了開示悟入之門，百",
    "T50n2061_007:0745b18": "界千如，包羅性相。即遮即照，破立同時。依",
    "T50n2061_007:0745b19": "正圓融，凡聖平等，豁開心目，物我雙亡。僅四",
    "T50n2061_007:0745b20": "十年，闡揚獨步。遠業精道邈，志苦神和，臥不",
    "T50n2061_007:0745b21": "解衣，食非別請。時歲不稔，樵炊屢乖，每掬",
    "T50n2061_007:0745b22": "水漱流，將期永日。體有瘡疥，手不塗摩，",
    "T50n2061_007:0745b23": "戒檢遵修，警慎心口。常以四種三昧鍊磨",
    "T50n2061_007:0745b24": "身心。至於緘札題尺，頗閑辭翰蟲篆之美。",
    "T50n2061_007:0745b25": "每有緇素負才學者，異其辯說，或傍搜僻",
    "T50n2061_007:0745b26": "隱，欲為挫銳，伺之瑕玷，求其勝負。進雖",
    "T50n2061_007:0745b27": "傲然踞席，退乃踧踖𧹞容，來高我山，去隨",
    "T50n2061_007:0745b28": "四悉。洎會昌四年，春秋七十七，僧臘四十",
    "T50n2061_007:0745b29": "八，忽絕食數朝，而說法罔憚。以二月十七",
    "T50n2061_007:0745c01": "日誡門人曰：「吾自生修進，不欺心口，今",
    "T50n2061_007:0745c02": "獲二種果報。臥安、覺安而無痛惱。」又曰：「天",
    "T50n2061_007:0745c03": "台宗疏，務在宣傳，《法華疏》十卷，本、迹二門，三",
    "T50n2061_007:0745c04": "周記別，開近顯遠。《玄文》十卷，五義判釋。《止觀》",
    "T50n2061_007:0745c05": "十卷，境、觀雙修，不定頓、漸，八教麁、妙，遮、照平",
    "T50n2061_007:0745c06": "等，行、解圓明，一多相即一藏文句，瑩玉摐金，",
    "T50n2061_007:0745c07": "將踐聖階，降茲罕及。禮懺方等，必假精",
    "T50n2061_007:0745c08": "誠，志之永懷，副吾之意也。」于時龍象雲萃，",
    "T50n2061_007:0745c09": "櫛比座隅，咸讚希奇，同稱佛號。慈誨之際，",
    "T50n2061_007:0745c10": "奄至遷靈，風慘雲愁，山昏水咽，林巒色變，徒",
    "T50n2061_007:0745c11": "屬悽傷。闍維日，諸子奔馳，罔知所詣。雖學",
    "T50n2061_007:0745c12": "者如林，達其法者唯元堪，即扶風馬氏之裔",
    "T50n2061_007:0745c13": "也。氣度沖邃，道風素高，蓋遠傾其解脫之瓶，",
    "T50n2061_007:0745c14": "注以醍醐之器，可謂一燈之後復然一燈。",
    "T50n2061_007:0745c15": "及武宗澄汰之際，稟師先旨，哀慟累夕，以",
    "T50n2061_007:0745c16": "其章疏文句，祕之屋壁。及宣宗再闡釋門，",
    "T50n2061_007:0745c17": "重葺舊居，取其教部，置之影堂，六時經行，",
    "T50n2061_007:0745c18": "儼若前製。《法華》妙經，積歲傳唱；《摩訶止觀》，久",
    "T50n2061_007:0745c19": "而敷揚。嗣繼之心已極師、資之禮也。",
    "T50n2061_007:0745c20": "唐越州應天山寺希圓傳唐越州應天山寺希圓傳",
    "T50n2061_007:0745c21": "釋希圓，姓張氏，姑蘇人也。宗親豪富，而獨捨",
    "T50n2061_007:0745c22": "家，從登戒法，便遊講肆。不滯一方，勤修",
    "T50n2061_007:0745c23": "三學，良深歲稔，尤至博通，時推俊邁，因命",
    "T50n2061_007:0745c24": "講訓。光啟中，屬徐約軍亂，孫儒略地，吳苑俶",
    "T50n2061_007:0745c25": "擾。圓由通玄寺附商船，避地于甬東。其估",
    "T50n2061_007:0745c26": "客偕越人也，篤重於圓，召居會稽寶林山",
    "T50n2061_007:0745c27": "寺。形雖幺麼，性且強幹，與時寡合，多事宴",
    "T50n2061_007:0745c28": "默。或問之，則曰：「吾逍遙乎無形之場，同師",
    "T50n2061_007:0745c29": "子遊戲耳。」景福中，於山寺演暢經論，同聲",
    "T50n2061_007:0746a01": "相應，求法者至。乃著《玄中鈔》數卷，皆當義妙",
    "T50n2061_007:0746a02": "辭也。恒勸人急修上生之業，且曰：「非知之",
    "T50n2061_007:0746a03": "難，行之為難。汝曹勉旃。」圓六時禮懺，未嘗",
    "T50n2061_007:0746a04": "少缺。居小房，即瑯瑘山頂，是山也，傳云從",
    "T50n2061_007:0746a05": "瑯瑘臺飛來，此處先是屠坊，故皆鎮于其",
    "T50n2061_007:0746a06": "下。山之家有井，井有鰻鯠焉，水有盈",
    "T50n2061_007:0746a07": "縮，應大江之潮候，甚多靈怪。一云此處禹",
    "T50n2061_007:0746a08": "鎖浙江蛟蜃之屬，其名曰蛆。蛆有雙耳，其",
    "T50n2061_007:0746a09": "色蒼黃，或緣竹木，必風雨至矣。今或出石",
    "T50n2061_007:0746a10": "竅，入僧居溝渠中，見人不驚，握則跳梁如",
    "T50n2061_007:0746a11": "怒狀。唯偏入圓房，圓手執宛轉屑就，乃為",
    "T50n2061_007:0746a12": "之受歸戒，令勿作風雹之妖。暨圓終，而多",
    "T50n2061_007:0746a13": "暴風雨也。圓之修習，願見彌勒。一日講次，",
    "T50n2061_007:0746a14": "屹然坐終于法座，時眾聞異香裛孴，天樂錚",
    "T50n2061_007:0746a15": "鏦，或絕或連，七日後已，此真上生之證歟！則",
    "T50n2061_007:0746a16": "乾寧二年四月也。還山之日，僧眾置祭于寺",
    "T50n2061_007:0746a17": "門。無何，有人茜袍象笏拜跪愴然。𢠵怳之間，",
    "T50n2061_007:0746a18": "杳無蹤迹，眾莫能測焉。荼毘，收舍利七百",
    "T50n2061_007:0746a19": "餘粒，被四明人齎往新羅國矣。",
    "T50n2061_007:0746a20": "唐絳州龍興寺木塔院玄約傳唐絳州龍興寺木塔院玄約傳",
    "T50n2061_007:0746a21": "釋玄約，姓張氏，正平人也。志韻剛潔，幼萌出",
    "T50n2061_007:0746a22": "塵之心，既諧夙志，入州龍興伽藍，日誦千",
    "T50n2061_007:0746a23": "言，更無再受。落髮之後，滿足律儀，檢察己",
    "T50n2061_007:0746a24": "心，循其戒範，精持止、作，未甞穿穴。自茲名",
    "T50n2061_007:0746a25": "節頓高，流輩窺仰。數稔之間，律、論俱贍，遍求",
    "T50n2061_007:0746a26": "知識，探賾玄文。戾止長安崇聖寺，以戒德",
    "T50n2061_007:0746a27": "之選而預臨壇，講律并《俱舍》共四十餘遍，",
    "T50n2061_007:0746a28": "淵靜其性，研覈靡虧。著《俱舍論金華鈔》二",
    "T50n2061_007:0746a29": "十卷，為時所貴。而二講登席，可三百餘人，",
    "T50n2061_007:0746b01": "皆北面受業焉。傳稟門生一百許輩，汾、沁之",
    "T50n2061_007:0746b02": "間奔走學者，迨乎老矣。終本院小房，俗壽",
    "T50n2061_007:0746b03": "七十六，法臘五十六。學法弟子道俗收焚",
    "T50n2061_007:0746b04": "坑舍利數百粒，構甎浮圖于郡城之西焉。",
    "T50n2061_007:0746b05": "梁滑州明福寺彥暉傳梁滑州明福寺彥暉傳",
    "T50n2061_007:0746b06": "釋彥暉，姓孫氏，今東京陽武縣人也。佩觽之",
    "T50n2061_007:0746b07": "歲，聞父讀《金剛般若》，瞪目凝聽，澹然歡喜。又",
    "T50n2061_007:0746b08": "屬家內齋僧，磬、梵俱作，於簾幕之下合掌",
    "T50n2061_007:0746b09": "欣然。登年十五，隨師學法，往太原、京兆、洛",
    "T50n2061_007:0746b10": "陽聽采忘勞。年滿，於嵩山少室寺受大戒，",
    "T50n2061_007:0746b11": "隷習毘尼，頗通深趣。次尋經論，皆討玄源。",
    "T50n2061_007:0746b12": "且曰：「為善不同，同歸乎治。治則戒、定、慧也。",
    "T50n2061_007:0746b13": "入聖機械，此三治性之極致也。」屆洛都，先達",
    "T50n2061_007:0746b14": "無不推伏。至乎四部悉仰柔明，臨鑑則戚",
    "T50n2061_007:0746b15": "少欣多，執瓶則荷輕持重。三衣之外，百一",
    "T50n2061_007:0746b16": "之資，量足而供，更無餘長。所行慈、忍，匪事",
    "T50n2061_007:0746b17": "規求。不畜門徒，惟勞自己，勤勤化導，默默",
    "T50n2061_007:0746b18": "進修。是故南燕之人號為佛子。初寄明福",
    "T50n2061_007:0746b19": "寺，講《百法論》也，四海英髦，風趨波委，恒溢",
    "T50n2061_007:0746b20": "百餘，且多俊邁，精研論席，鑽仰經宗。其間",
    "T50n2061_007:0746b21": "碩學兼才，故有分為上、下十惡。十惡者，若八",
    "T50n2061_007:0746b22": "伯之號焉。上十惡則洞閑性、相，高建法幢，",
    "T50n2061_007:0746b23": "宗、因、喻三，立、破無滯。下十惡則學包內、外，",
    "T50n2061_007:0746b24": "吟詠風騷，擊論談經，聲清口捷，讚揚梵唄，",
    "T50n2061_007:0746b25": "表白導宣。蓋因題目之分，乃極才能之際，",
    "T50n2061_007:0746b26": "云惡則倒背之言，乃是極善也。其門弟子為",
    "T50n2061_007:0746b27": "若此也。暉《因明》、《百法》二論各講百許遍，出",
    "T50n2061_007:0746b28": "弟子一百五十餘人，著鈔曰《滑臺》，盛行于",
    "T50n2061_007:0746b29": "世。以乾化元年秋八月三日，氣力薾然而奄",
    "T50n2061_007:0746c01": "化矣。春秋七十二，法臘五十二。滑人追慕其",
    "T50n2061_007:0746c02": "德，二眾三百餘人奉神柩歸葬于陽武縣",
    "T50n2061_007:0746c03": "側，營小塔焉。",
    "T50n2061_007:0746c04": "梁今東京相國寺歸嶼傳梁今東京相國寺歸嶼傳",
    "T50n2061_007:0746c05": "釋歸嶼，姓湄氏，壽春人也。父元旭知子敏",
    "T50n2061_007:0746c06": "利，授以《詩》、《書》，誦覽記憶，彌見過群。從諸子",
    "T50n2061_007:0746c07": "而竊願出塵，父母允其頻請，乃禮本郡開",
    "T50n2061_007:0746c08": "元寺道宗律師為力生焉。未及周星，念通",
    "T50n2061_007:0746c09": "《法華》、《仁王》二經。登于弱冠，而全戒足，矜持",
    "T50n2061_007:0746c10": "三行，靡曠四儀，習聽新章，尋通講授。後",
    "T50n2061_007:0746c11": "聞洛京、三輔經、論盛行，結侶求師。僅于十",
    "T50n2061_007:0746c12": "載，疏通性、相，精大、小乘，《名數》一支，「因明」一",
    "T50n2061_007:0746c13": "學，《俱舍》、《唯識》、《維摩》、《上生》，皆深藏若虛也。復",
    "T50n2061_007:0746c14": "往南燕就暉公，重覆所學，研朱益丹，猶",
    "T50n2061_007:0746c15": "慨義章未為盡善。乃之今東京相國寺，遂",
    "T50n2061_007:0746c16": "糅《新鈔》，講訓克勤，門生領悟。時朱梁後主與",
    "T50n2061_007:0746c17": "嶼丱角同學庠序，狎密情濃，隔面年深。即",
    "T50n2061_007:0746c18": "位半載，下詔訪之。嶼雖知故舊，終歲不",
    "T50n2061_007:0746c19": "言。事不可逃，應召方入。帝見悲喜交集，宣",
    "T50n2061_007:0746c20": "賚豐厚。時屬嘉慶節，曾下勅止絕天下薦",
    "T50n2061_007:0746c21": "僧道恩命，其年獨賜嶼紫衣，仍號演法大",
    "T50n2061_007:0746c22": "師。兩街威儀迎導，至寺，兼勅東塔御容院",
    "T50n2061_007:0746c23": "為長講院。時閩帥，以聖節進《金剛經》一藏，",
    "T50n2061_007:0746c24": "絹三百匹，盡賜嶼焉，法侶榮之。然覩舊鈔",
    "T50n2061_007:0746c25": "有所不安，未極其理，遂搜抉精義於三",
    "T50n2061_007:0746c26": "載，著成二十卷，號曰《會要草字》，寫畢進呈。",
    "T50n2061_007:0746c27": "帝覽賞歎，勅令入藏，嶼苦辭乃止。如是十",
    "T50n2061_007:0746c28": "五年中，唱導無怠，學徒繼榮、贍公相繼傳",
    "T50n2061_007:0746c29": "持。至後唐清泰三年十月十日，謂門人洪",
    "T50n2061_007:0747a01": "演曰：「余氣力惙然，無常將至，汝好住修進。」",
    "T50n2061_007:0747a02": "焚香合掌，初夜長逝，春秋七十五，僧臘五十",
    "T50n2061_007:0747a03": "五。即以其月十八日遷塔於京東郊寺莊東",
    "T50n2061_007:0747a04": "岡焉。",
    "T50n2061_007:0747a05": "後唐洛陽長水令諲傳後唐洛陽長水令諲傳",
    "T50n2061_007:0747a06": "釋令諲，姓楊氏，陝府閿鄉人也。幼而履操，迴",
    "T50n2061_007:0747a07": "求出俗，得本邑之師授《淨名經》。年既應法，",
    "T50n2061_007:0747a08": "乃納戒律，大、小乘教兼而學之。於名數法",
    "T50n2061_007:0747a09": "門，染成淳粹。《彌陀》、《中觀》斡及膏腴，聲光振",
    "T50n2061_007:0747a10": "發，莫之與京。因遊洛南長水，遇歸心檀信",
    "T50n2061_007:0747a11": "構伽藍，就中講貫。一論一經，三十載中宣",
    "T50n2061_007:0747a12": "化，計各五十餘遍。日別誦《維摩》、《上生》以為恒",
    "T50n2061_007:0747a13": "課。執行持心而絕瑕纇，遠近宗承，若望梅",
    "T50n2061_007:0747a14": "者得飲焉。以清泰二年乙未歲終于邑寺，",
    "T50n2061_007:0747a15": "春秋七十一，法臘五十一。其年遷于山麓，",
    "T50n2061_007:0747a16": "徇西域法火葬，獲舍利，學人、檀越共建塔",
    "T50n2061_007:0747a17": "焉。",
    "T50n2061_007:0747a18": "後唐定州開元寺貞辯傳後唐定州開元寺貞辯傳",
    "T50n2061_007:0747a19": "釋貞辯，中山人也。少知出塵，長誓修學，剋",
    "T50n2061_007:0747a20": "苦之性，人不堪其憂。一志聽尋，暇則刺血",
    "T50n2061_007:0747a21": "書經，又鍼血畫立觀自在像、慈氏像等。甞",
    "T50n2061_007:0747a22": "因行道困息，有二天女來相撓惱，辯誓之",
    "T50n2061_007:0747a23": "曰：「我心匪石，吾以神呪被汝。」彼眾不容",
    "T50n2061_007:0747a24": "去。自此道勝，魔亦無蹤。辯負笈抵太原",
    "T50n2061_007:0747a25": "城聽習，時中山王氏與後唐李氏封境相",
    "T50n2061_007:0747a26": "接，虞其覘間者，并州城內不容外僧。辯由",
    "T50n2061_007:0747a27": "此驅出，遂於野外古塚間宿。會武皇帝畋",
    "T50n2061_007:0747a28": "遊，塚在圍場中。辯固不知，方將入城赴",
    "T50n2061_007:0747a29": "講，見旌旗騎卒，縮身還入穴中。武皇疑，令",
    "T50n2061_007:0747b01": "擒見，問其故，遂驗塚，中敷草座，案、硯、疏、鈔",
    "T50n2061_007:0747b02": "羅布，遂命入府供養。時曹太后深加仰重，",
    "T50n2061_007:0747b03": "辯訴於太后曰：「止以學法為懷，久在王",
    "T50n2061_007:0747b04": "宮不樂，如梏械耳。」武皇縱其自由，乃成其",
    "T50n2061_007:0747b05": "業。洎王處直平，乃歸中山講訓，補故伽藍，",
    "T50n2061_007:0747b06": "無不諧願。有婦人陳氏布髮掩地，請辯",
    "T50n2061_007:0747b07": "蹈之。撰《上生經鈔》，為學者所貴，時號《辯",
    "T50n2061_007:0747b08": "鈔》者是。後終于此寺焉。",
    "T50n2061_007:0747b09": "後唐會稽郡大善寺虛受傳後唐會稽郡大善寺虛受傳",
    "T50n2061_007:0747b10": "釋虛受，嘉禾禦兒人也。納戒後，於上都習",
    "T50n2061_007:0747b11": "學，內外博通，傳講數本大經論，不憚宣導。",
    "T50n2061_007:0747b12": "咸通中，累應奉聖節充左街鑑義，輩流孰",
    "T50n2061_007:0747b13": "不弭伏。及廣明中，京闕盜據，逃難邐迤。抵",
    "T50n2061_007:0747b14": "越大善寺，同好者命講《涅槃》、《維摩》二經，即天",
    "T50n2061_007:0747b15": "祐年中也。因憤謙、雅等師釋崇福疏，繁略不",
    "T50n2061_007:0747b16": "中，其猶以水濟水，終無必濟焉，遂撰《義評",
    "T50n2061_007:0747b17": "鈔》十四卷。同光中方畢軸。又因講《俱舍論",
    "T50n2061_007:0747b18": "疏》，有賈曾侍郎序，次僧圓暉序，皆著鈔解",
    "T50n2061_007:0747b19": "之，其文富贍，昔甞染指知焉。受於《涅槃》，辯",
    "T50n2061_007:0747b20": "而非略，仍多駁議小遠之疏，免為青蠅之",
    "T50n2061_007:0747b21": "玷。餘則《法華》、《百法》、《唯識》，各有別行義章。受性",
    "T50n2061_007:0747b22": "且狷急，與人不同，畜弟子無一可中，甞自",
    "T50n2061_007:0747b23": "執爨饌齋食，柴生火滅，復吹又熸，怒發，汲",
    "T50n2061_007:0747b24": "水沃之，終日不食而講焉。及晚年眼昏甚，",
    "T50n2061_007:0747b25": "登師子座，戴竹笠而講，貴目不閃爍爾。",
    "T50n2061_007:0747b26": "或譏其慢眾，受亦不介意。屬武肅王錢氏",
    "T50n2061_007:0747b27": "按部至越，遂出謁見，王素嚮風，乃加優禮，",
    "T50n2061_007:0747b28": "言勞再三。暨乾化中，於會稽開元寺度戒，",
    "T50n2061_007:0747b29": "命之充監壇選練，吳、會間行此職者，自受",
    "T50n2061_007:0747c01": "始也。王表于朝廷，薦其紫衣。莊宗制賜，行",
    "T50n2061_007:0747c02": "人齎至營丘。時受講當《上生經疏序》，至「若",
    "T50n2061_007:0747c03": "洪鐘而虛受」。受捨麈柄言曰：「某得名無典",
    "T50n2061_007:0747c04": "實，今後更為虛受，小子識之。」及狀聞王，王",
    "T50n2061_007:0747c05": "曰：「此僧必無恩命分，何名虛受乎？」至同光",
    "T50n2061_007:0747c06": "乙酉歲，受終，迨海艦齎誥牒來，稽其終日，",
    "T50n2061_007:0747c07": "正到青社，果符武肅之言。有《文集》數卷、《述",
    "T50n2061_007:0747c08": "義章》三十餘卷，行之于代。",
    "T50n2061_007:0747c09": "後唐杭州龍興寺可周傳後唐杭州龍興寺可周傳",
    "T50n2061_007:0747c10": "釋可周，俗姓傅，晉陵人也。出家于本部建元",
    "T50n2061_007:0747c11": "寺。循良厥性，切問于勤。友生勉之曰：「非其",
    "T50n2061_007:0747c12": "地，樹之不生。今豫章經謂之江，論謂之海，",
    "T50n2061_007:0747c13": "胡不往請業乎？」周感其開導，挈囊達彼，",
    "T50n2061_007:0747c14": "遇雲表法師盛集，窮《法華》慈恩大疏，日就月",
    "T50n2061_007:0747c15": "將，斡運深趣。昭宗初，自江西迴台、越之間，",
    "T50n2061_007:0747c16": "命其啟發。梁乾化二年，受杭州龍興寺召開",
    "T50n2061_007:0747c17": "演，黑、白眾恒有半千。兩浙武肅王錢氏命",
    "T50n2061_007:0747c18": "於天寶堂夜為冥司講經，鬼神現形扈衛，",
    "T50n2061_007:0747c19": "往往人覩焉。甞有祭銅官祠神，巫氏久請",
    "T50n2061_007:0747c20": "不下，後附巫曰：「吾隨從大神去西關天寶",
    "T50n2061_007:0747c21": "堂聽法方迴。」武肅王聞而鄭重，賚周中金",
    "T50n2061_007:0747c22": "如意并鉢、紫衣一副，加號精志通明焉。以",
    "T50n2061_007:0747c23": "天成元年，終于觀音院本房。初，周乾寧四年",
    "T50n2061_007:0747c24": "戾止台州松山寺講疏，闕鈔，遂依疏節成",
    "T50n2061_007:0747c25": "五卷，曰《評經鈔》，《音訓》五帖，解宣律師《法華序",
    "T50n2061_007:0747c26": "鈔》一卷，行于浙之左右。弟子相繼不絕。",
    "T50n2061_007:0747c27": "後唐今東京相國寺貞誨傳後唐今東京相國寺貞誨傳",
    "T50n2061_007:0747c28": "釋貞誨，姓包氏，吳郡常熟人也。年始十三，出",
    "T50n2061_007:0747c29": "家於本州龍興寺。其性沈靜，分陰是競。方踰",
    "T50n2061_007:0748a01": "一稔，誦徹《法華經》，如是恒業日周二部。年",
    "T50n2061_007:0748a02": "十九，於揚州擇名師受具足法。自爾西之",
    "T50n2061_007:0748a03": "伊洛，北抵晉郊，凡有講筵，下風求益，覈其",
    "T50n2061_007:0748a04": "經論，窮其性相，輩流之間，罕齊馳騖。至於",
    "T50n2061_007:0748a05": "非朋弱友，弃背如也。唐天祐元年，至今東京",
    "T50n2061_007:0748a06": "相國寺寓舍，講導《法華經》十許遍，人未歸",
    "T50n2061_007:0748a07": "重，則知奇貨之售亦有時焉。及梁氏都于",
    "T50n2061_007:0748a08": "是京，人物委輸。貞明二年，會宋州帥孔公仰",
    "T50n2061_007:0748a09": "誨風規，知其道行。便陳師友之禮，捨俸財，",
    "T50n2061_007:0748a10": "置長講法華經堂於西塔院，從此翕然盛集。",
    "T50n2061_007:0748a11": "誨旁讀大藏教文，二時行道，精進罔疲。凡",
    "T50n2061_007:0748a12": "世伎術百家之言，黜于議論之外，誡門徒曰：",
    "T50n2061_007:0748a13": "「異端之說，汩亂真心，無記不熏，何須習俗？",
    "T50n2061_007:0748a14": "吾止願為師子吼，不作野犴鳴也。」但專",
    "T50n2061_007:0748a15": "香燭塗掃，以內院為息肩之地。至後唐清",
    "T50n2061_007:0748a16": "泰二年二月十日，召弟子五十餘人，自具香",
    "T50n2061_007:0748a17": "湯澡浴，令唱《上生》禮佛，罄捨衣資，為非",
    "T50n2061_007:0748a18": "時，僧得施半齋僧。訖至十一日，望空合掌",
    "T50n2061_007:0748a19": "云：「勞其眾聖排空相迎。」滿百徒侶，爾日皆",
    "T50n2061_007:0748a20": "聞天樂之音，頃刻而卒，俗壽七十三，僧夏五",
    "T50n2061_007:0748a21": "十四臘。於寺講貫三十餘年，經講計三十七",
    "T50n2061_007:0748a22": "座，覽藏經二遍，修彌勒內院業。以其年二",
    "T50n2061_007:0748a23": "月十八日葬浚郊東寺莊之原，旛幢威儀，緇",
    "T50n2061_007:0748a24": "白弟子約千餘人會送焉。",
    "T50n2061_007:0748a25": "後唐洛京長壽寺可止傳後唐洛京長壽寺可止傳",
    "T50n2061_007:0748a26": "釋可止，姓馬氏，范陽大房山高丘人也。年甫",
    "T50n2061_007:0748a27": "十二，逈有出俗之心，依憫忠寺法貞律師。年",
    "T50n2061_007:0748a28": "十五，為息慈，辭師往真定習學經論。時大",
    "T50n2061_007:0748a29": "華嚴寺有仁楚法師講《因明論》，止執卷服",
    "T50n2061_007:0748b01": "膺三遍，精義入神，眾推俊邁。有老宿維摩",
    "T50n2061_007:0748b02": "和尚者，釋門之奇士也，問楚師曰：「門人秀",
    "T50n2061_007:0748b03": "拔，孰者為先？」曰：「有幽州沙彌者，溫故知新",
    "T50n2061_007:0748b04": "厲精弗懈。」於是求見，遂質問勝軍比量，隨",
    "T50n2061_007:0748b05": "難應變，辭不可屈。維摩曰：「後生可畏，契經",
    "T50n2061_007:0748b06": "所謂雖小不可欺也。」遂率力請止開講恒",
    "T50n2061_007:0748b07": "陽，緇素無不欽羨焉。迨十九歲，抵五臺",
    "T50n2061_007:0748b08": "山求戒，於受前方便，感文殊靈光爥身。已",
    "T50n2061_007:0748b09": "而歸寧父母及師，於寺敷演。二十三往并",
    "T50n2061_007:0748b10": "部，習《法華經》、《百法論》。景福年中，至河池，有",
    "T50n2061_007:0748b11": "請講「因明」。後於長安大莊嚴寺化徒數載。",
    "T50n2061_007:0748b12": "乾寧三年，進詩，昭宗賜紫袈裟，應制內殿。",
    "T50n2061_007:0748b13": "本道劉仁恭者，據有北門，控扼蕃漢，聞止",
    "T50n2061_007:0748b14": "之名，移書召歸故鄉。其父與師相次物故，",
    "T50n2061_007:0748b15": "母猶在堂，止持盂乞食，以供甘旨。行誦《青",
    "T50n2061_007:0748b16": "龍疏》三載，文徹忽有巨蟒見于房，矯首顧",
    "T50n2061_007:0748b17": "視，似有所告。時同院僧居曉，博物釋子也，",
    "T50n2061_007:0748b18": "且曰：「蛇則目睛不瞬，今其動乎？得非龍也？」",
    "T50n2061_007:0748b19": "止焚香祝之曰：「貧道念《青龍疏》，營齋養母，",
    "T50n2061_007:0748b20": "苟實龍神軫念，希值一檀越。」居數日，燕師",
    "T50n2061_007:0748b21": "家子曰：「制勝司徒召申供養。」時莊宗遣兵",
    "T50n2061_007:0748b22": "出飛狐以圍之，歷乎年載，百穀勇貴，止頓",
    "T50n2061_007:0748b23": "釋憂懼。未幾燕陷，劉氏父子俘歸晉陽，止",
    "T50n2061_007:0748b24": "避亂中山，節度使王處直素欽名譽，請於",
    "T50n2061_007:0748b25": "開元寺安置，逐月供俸。止著《頓漸教義鈔》",
    "T50n2061_007:0748b26": "一卷，見行于代。天成三年戊子，王師問罪，定",
    "T50n2061_007:0748b27": "州陷焉。招討使王晏休得瀛王馮道書，令尋",
    "T50n2061_007:0748b28": "止。既見，以車馬送至洛京，河南尹秦王從",
    "T50n2061_007:0748b29": "榮優禮待之，奏署大師，號文智焉。於長壽",
    "T50n2061_007:0748c01": "淨土院住持。應順元年甲午正月二十二日，",
    "T50n2061_007:0748c02": "忽微疾作，召弟子「助吾往生」，念彌陀佛，奄",
    "T50n2061_007:0748c03": "然而化。俗年七十五，僧臘五十六。閏正月二",
    "T50n2061_007:0748c04": "日茶毘，收遺骨。至清泰二年四月八日，建",
    "T50n2061_007:0748c05": "塔於龍門山廣化寺之東南隅。止風神峭拔，",
    "T50n2061_007:0748c06": "戒節孤高，百家子史，經目無遺。該博之外，尤",
    "T50n2061_007:0748c07": "所長者，近體聲律詩也。有《贈樊川長老詩》，",
    "T50n2061_007:0748c08": "流傳人口。在定州日，中山與太原互相疑",
    "T50n2061_007:0748c09": "貳，諸侯兼并，王令方欲繼好息民，因命僧",
    "T50n2061_007:0748c10": "齋於慶雲寺。會有獻白鵲者，王曰：「燕人詩",
    "T50n2061_007:0748c11": "客試為詠題。」止即席而成，後句云：「不知誰",
    "T50n2061_007:0748c12": "會喃喃語，必向王前報太平。」王欣然。詩人",
    "T50n2061_007:0748c13": "李洞者風骨僻異，慕賈閬仙之模式，景福中",
    "T50n2061_007:0748c14": "在河池相遇，贈止三篇。時宰相孫公渥、趙",
    "T50n2061_007:0748c15": "公鳳、馬公裔孫、竇學士夢徵、符侍郎蒙、李侍郎",
    "T50n2061_007:0748c16": "詳，皆唱予和汝，塤箎韻諧。止頃在長安",
    "T50n2061_007:0748c17": "講罷，遊終南山逍遙園，是姚秦什法師譯經",
    "T50n2061_007:0748c18": "之地，年代寖深，鞠為茂草。且曰：「吾為釋子，",
    "T50n2061_007:0748c19": "忍不興乎？」奏昭宗乞重修，帝允，仍舊賜「草",
    "T50n2061_007:0748c20": "堂寺」額。後請樊川淨休禪伯聚徒談玄矣。",
    "T50n2061_007:0748c21": "及在洛也，講外長誦《金剛經》，不知紀極。昔",
    "T50n2061_007:0748c22": "多居終南山、崆峒山，故有《三山集》，詩三百五",
    "T50n2061_007:0748c23": "十篇，盛行于時。弟子修文、修智、修行，微見師",
    "T50n2061_007:0748c24": "之道焉。",
    "T50n2061_007:0748c25": "漢太原崇福寺巨岷傳漢太原崇福寺巨岷傳",
    "T50n2061_007:0748c26": "釋巨岷，姓任氏，西河人也。父遊于藝而賁",
    "T50n2061_007:0748c27": "丘園。母王氏戒受八關，心歸三寶，從妊岷",
    "T50n2061_007:0748c28": "也，更好善緣，復求福利，而生令子。及生，年",
    "T50n2061_007:0748c29": "甫七歲，志氣敦篤，暫見佛像，注仰欣然。父母",
    "T50n2061_007:0749a01": "知有宿因，或携入寺，意欲忘歸。至本郡淨",
    "T50n2061_007:0749a02": "心院，見宣遠論師，志戀其房，泣求攝受。二",
    "T50n2061_007:0749a03": "親知不能阻其願，咸皆可之。年十歲，誦終",
    "T50n2061_007:0749a04": "《法華》、《維摩》二經，日持十卷，更無間隔，如執",
    "T50n2061_007:0749a05": "瑠璃之器。其舒徐恣制，若老成焉。迨圓滿",
    "T50n2061_007:0749a06": "足，便習尸羅，克通開制之科，恒照欣戚之",
    "T50n2061_007:0749a07": "鑑。自爾大乘理趣，經論精窮，得其師門，則并",
    "T50n2061_007:0749a08": "部永和三學也。俾夜作晝，窓案是臨，不暇",
    "T50n2061_007:0749a09": "諸他。除研習義章，修六事二因也，於《大般",
    "T50n2061_007:0749a10": "涅槃經》兼《因明論》，末年逾切。又傳輸《金論》，盡",
    "T50n2061_007:0749a11": "屏餘緣，各講十遍，仍求輔亮，博覽群書，得",
    "T50n2061_007:0749a12": "義最精，又揚具美。尋稟綸言，住城內天王",
    "T50n2061_007:0749a13": "院，與弟子俱供億不虧，傳持無替。乾祐元",
    "T50n2061_007:0749a14": "年，漢祖以龍潛晉土之日，便仰岷名，特降",
    "T50n2061_007:0749a15": "庭臣賜紫衣，號圓智大師。續有詔宣住崇",
    "T50n2061_007:0749a16": "福寺講堂院，仍充管內僧正。經年而變法",
    "T50n2061_007:0749a17": "於晉，檢策僧徒，如風偃草。至乾祐二年十",
    "T50n2061_007:0749a18": "一月五日，無疾而終。于時四眾含悲，一城戀",
    "T50n2061_007:0749a19": "德。俗齡九十三，法臘五十四。乃遵西域茶",
    "T50n2061_007:0749a20": "毘禮，多投香水，或執旛花，黑白之眾盈郊，",
    "T50n2061_007:0749a21": "黯䨴之雲蔽日，未容火滅，皆捧寶瓶，待",
    "T50n2061_007:0749a22": "盛梁粟之形，同見熏修之體。時得舍利者，",
    "T50n2061_007:0749a23": "隨自因緣，或多或少。別得遺骨，具表奏聞。",
    "T50n2061_007:0749a24": "漢主勅葬於西山天龍寺，凡事官供，起石",
    "T50n2061_007:0749a25": "塔。勅諡號曰達識焉。",
    "T50n2061_007:0749a26": "漢棣州開元寺恒超傳漢棣州開元寺恒超傳",
    "T50n2061_007:0749a27": "釋恒超，姓馮氏，范陽人也。祖父不仕，世修",
    "T50n2061_007:0749a28": "儒道，而家富巨萬。超生而聰慧，居童稚群，",
    "T50n2061_007:0749a29": "不貪戲弄。年十五，早通六籍，尤善〈風〉、〈騷〉，辭",
    "T50n2061_007:0749b01": "調新奇，播流人口。忽一日因閱佛經，洗然開",
    "T50n2061_007:0749b02": "悟。乃歎曰：「人生富貴，喻等幻泡，唯有真乘，",
    "T50n2061_007:0749b03": "可登運載。」遂投駐蹕寺出俗。未周三祀，",
    "T50n2061_007:0749b04": "方議進修，晝夜不疲，而屬師亡，亦遵釋氏",
    "T50n2061_007:0749b05": "喪儀，守禮無怠。孝悌之名，燕人所美。梁乾",
    "T50n2061_007:0749b06": "化三年，往五臺山受木叉戒，由是陟遐自",
    "T50n2061_007:0749b07": "邇，切問近思。俄徵〈伐木〉之章，且狎成人之",
    "T50n2061_007:0749b08": "友，結契遠求名匠。阻兩河間，兵未罷，路不",
    "T50n2061_007:0749b09": "通。南則梁祖，北則莊宗，抗衡於輕重之前，",
    "T50n2061_007:0749b10": "逐鹿在存亡之際。當是時也，超止於本州、",
    "T50n2061_007:0749b11": "魏、博、并、汾之間，學大小乘經、律、論，計七本，講",
    "T50n2061_007:0749b12": "通思，於雍、洛、梁、宋名師，杳然隔絕。雖然，巡歷",
    "T50n2061_007:0749b13": "非遠，宏暢殊精，瓶滿見知，翼飛名字。是故",
    "T50n2061_007:0749b14": "并部息塵、中山貞辯，夫二人者，言行俱臻，證",
    "T50n2061_007:0749b15": "修有位，一見超，歎曰：「義龍之頭角悉完備",
    "T50n2061_007:0749b16": "矣，待飛奮而為霖雨焉！」其為碩德題目，",
    "T50n2061_007:0749b17": "多此類也。龍德二年，挂錫於無棣，超曰：「此",
    "T50n2061_007:0749b18": "則全齊舊壤，鄒、魯善隣。」遂止開元伽藍，東北",
    "T50n2061_007:0749b19": "隅置院，講諸經論二十餘年，宣導各三十",
    "T50n2061_007:0749b20": "餘遍。節操高邁，舉措舒徐，緇素見之，無不",
    "T50n2061_007:0749b21": "怯懼。聲無叱咤，語不夸奢，自然而然，且非",
    "T50n2061_007:0749b22": "威勢凌𨏦之所得也。前後州牧，往來使臣，嚮",
    "T50n2061_007:0749b23": "譽欽風，修名執刺，相禮重者，止令童子辭",
    "T50n2061_007:0749b24": "以講貫，罕曾接對。初有所慊，終伏其高，齊、",
    "T50n2061_007:0749b25": "魯之間，造秀不遠數百里，造其門以詰難。",
    "T50n2061_007:0749b26": "諸公一覩超容，傍聽議論，參乎子、史，證以",
    "T50n2061_007:0749b27": "教宗。或問「因明」，超答以詩一首，辭新理妙，",
    "T50n2061_007:0749b28": "皆悉歎降。時郡守李君素重高風，欲飛章",
    "T50n2061_007:0749b29": "舉賜紫衣。超聞驚愕，遂命筆為詩云：「虛著",
    "T50n2061_007:0749c01": "褐衣老，浮杯道不成。誓傳經論死，不染",
    "T50n2061_007:0749c02": "利名生。厭樹遮山色，憐窓向月明。他時",
    "T50n2061_007:0749c03": "隨范䗍，一棹五湖清。」李君復令人勸勉，願",
    "T50n2061_007:0749c04": "結因緣。超確乎不拔，且曰：「而其復爾，則吾",
    "T50n2061_007:0749c05": "在盧龍塞外矣。」郡將聞而止。又相國瀛王馮",
    "T50n2061_007:0749c06": "道聞其名，知是鄉關宗人，先遺其書，序以",
    "T50n2061_007:0749c07": "歸向之意。超曰：「貧道閑人，早捨父母，剋志",
    "T50n2061_007:0749c08": "修行。本期彌勒知名，不謂浪傳於宰衡之",
    "T50n2061_007:0749c09": "耳也。於吾何益？」門人敦喻，不得已而答書，",
    "T50n2061_007:0749c10": "具陳出家之人豈得以虛名薄利而留心乎？",
    "T50n2061_007:0749c11": "瀛王益加鄭重，表聞漢祖，遂就賜紫衣。自",
    "T50n2061_007:0749c12": "此忽忽不樂，以乾祐二年仲春三日微疾，",
    "T50n2061_007:0749c13": "數辰而終于本院。院眾咸聞天樂沸空，乃",
    "T50n2061_007:0749c14": "升兜率之明證也。春秋七十三，僧臘三十",
    "T50n2061_007:0749c15": "五。門人洞徵與學徒百餘人持心喪，傾城",
    "T50n2061_007:0749c16": "士庶僧尼會送城外，具茶毘禮，收舍利二",
    "T50n2061_007:0749c17": "百餘顆分施之。外緘五十顆，於本院起塔以",
    "T50n2061_007:0749c18": "葬之。瀛王末知，別奏賜師號曰德正，乃",
    "T50n2061_007:0749c19": "刊勅文于石塔焉。",
    "T50n2061_007:0749c20": "漢洛京法林院僧照傳漢洛京法林院僧照傳",
    "T50n2061_007:0749c21": "釋僧照，姓張氏，范陽人也。年十四出家，投憫",
    "T50n2061_007:0749c22": "忠寺，聰晤絕儔，神儀偉秀。初受經偈，日誦",
    "T50n2061_007:0749c23": "數千百言，目所覽者過於宿習。吐論知見，",
    "T50n2061_007:0749c24": "有老成之風。遂度為沙彌。受具已來，歷于",
    "T50n2061_007:0749c25": "再閏，暗誦經典，已踰六大部矣，即《最勝王》、",
    "T50n2061_007:0749c26": "《大悲》、《維摩》、《法華》等經。傍加聽尋經、論，十數年",
    "T50n2061_007:0749c27": "間，深文伏義，藍出青矣。天祐中，遊方南下，爰",
    "T50n2061_007:0749c28": "屆中山，元戎王處直請住法華寺。相次易帥",
    "T50n2061_007:0749c29": "請之，太傅、隴西公連表薦賜紫方袍，加至",
    "T50n2061_007:0750a01": "真大師。次則扶風馬公請為僧正，非所好",
    "T50n2061_007:0750a02": "也。及抵洛陽，有命開《法華經》講，止法林",
    "T50n2061_007:0750a03": "院。況乎都闕浩穰，象龍輻湊，及照之唱導，翕",
    "T50n2061_007:0750a04": "如於下風伏膺矣。以乾祐元年三月二十六",
    "T50n2061_007:0750a05": "日，示滅于講院，春秋七十，僧臘五十。四眾",
    "T50n2061_007:0750a06": "號慕，侍中李公傾易定，曾為外護，復守洛",
    "T50n2061_007:0750a07": "宅，飾終喪禮，悉以資奉。粵四月三日遷神于",
    "T50n2061_007:0750a08": "城南，行茶毘法，收舍利，紅潤可數百粒。",
    "T50n2061_007:0750a09": "濟陽丁公為保釐之簉職，為樹塔于廣化之",
    "T50n2061_007:0750a10": "寺南岡。照平昔講凡七十餘座，勤勤為法。門",
    "T50n2061_007:0750a11": "生頗多。宰臣馬公孫最所欽重，前後贈詩僅",
    "T50n2061_007:0750a12": "數十首，洛中為美談矣。",
    "T50n2061_007:0750a13": "漢洛陽天宮寺從隱傳漢洛陽天宮寺從隱傳夢江",
    "T50n2061_007:0750a14": "釋從隱，姓劉氏，洛陽三鄉人也。丱年敏慧，誓",
    "T50n2061_007:0750a15": "欲出塵，二親既聽，乃投本邑竹閣院，依師",
    "T50n2061_007:0750a16": "誦習，陶練靈府。尋於嵩陽受戒畢，就長水",
    "T50n2061_007:0750a17": "聽采，纔歷數年，克通《百法》、《中觀》、《彌陀》三經論",
    "T50n2061_007:0750a18": "焉。而諲師年老，深許隱之博達性相。後於",
    "T50n2061_007:0750a19": "洛布金院赴請敷演。至後唐清泰中，諲付",
    "T50n2061_007:0750a20": "講座，日為眾三登法席。夏中長晷，覽藏經",
    "T50n2061_007:0750a21": "一袟，精進苦節，人無與比。乾祐二年正月，示",
    "T50n2061_007:0750a22": "疾而終，俗壽五十三，僧臘三十二。乃依天",
    "T50n2061_007:0750a23": "竺法火化，收合真體，圓淨堪愛，門人樹塔，",
    "T50n2061_007:0750a24": "至今存焉。次有長水縣縣泉院釋夢江者，",
    "T50n2061_007:0750a25": "姓楊氏，本邑人也。神彩灑落，超拔凡態，遂",
    "T50n2061_007:0750a26": "願出家，恒誦《仁王》、《般若》。進具後講《百法論》。",
    "T50n2061_007:0750a27": "清泰中龍門廣化寺請為眾開演，遇帝幸其",
    "T50n2061_007:0750a28": "寺宣問，妙辯天逸，悅可上心，時於御前賜",
    "T50n2061_007:0750a29": "紫袈裟，確乎不受。訓導二十餘年，講罷行道",
    "T50n2061_007:0750b01": "禮佛，日唯一食。慈忍於物，罕逢慍色。周顯",
    "T50n2061_007:0750b02": "德三年疾終，緇素悲慕，為其建塔矣。",
    "T50n2061_007:0750b03": "漢杭州龍興寺宗季傳漢杭州龍興寺宗季傳",
    "T50n2061_007:0750b04": "釋宗季者，俗姓俞，臨安人也。稚齒瑰偉，心志",
    "T50n2061_007:0750b05": "剛直。甞天震隣家樹，季隨僵仆，有姊尼抱",
    "T50n2061_007:0750b06": "就膝，視之曰：「此非震死，且有生。」候至夜",
    "T50n2061_007:0750b07": "未央，甦而復作。遂勸令出家，事欣平寺僧。",
    "T50n2061_007:0750b08": "後往衢州，投巨信論師，學《名數論》，文義淹",
    "T50n2061_007:0750b09": "詳，且難詘伏，鋒芒如也。迨迴杭，龍興寺召",
    "T50n2061_007:0750b10": "講。時僧正蘊讓給慧縱橫，兩面之敵也，與閭",
    "T50n2061_007:0750b11": "丘方遠先生、江東羅隱為莫逆之交也。見而",
    "T50n2061_007:0750b12": "申問，季作二百語詶之，讓正賞歎，遂請開",
    "T50n2061_007:0750b13": "講，四十餘年，出弟子七、八百人。漢乾祐戊申",
    "T50n2061_007:0750b14": "歲，疾終于本房。初，季講次遇一異人，作胡",
    "T50n2061_007:0750b15": "語，問西域未來之經論，一眾驚然。季眇",
    "T50n2061_007:0750b16": "二目，曾夜行感神光引之，常覽古師之述",
    "T50n2061_007:0750b17": "作，曰：「可俯而窺也。」遂撰《永新鈔》，釋《般若心",
    "T50n2061_007:0750b18": "經》、《暉理鈔》，解《上生經》、《彌勒成佛經疏鈔》、《補猷鈔",
    "T50n2061_007:0750b19": "闕》，諸別行義章，可數十卷，並行于世。季道",
    "T50n2061_007:0750b20": "行孤僻，性情方正，寡言語，氣貌高邁，誓不",
    "T50n2061_007:0750b21": "趨俗舍。暨老，懇請亦罕赴白衣家。居唯屢",
    "T50n2061_007:0750b22": "空，衎然自任，而孜孜手不釋卷，樂道向終。",
    "T50n2061_007:0750b23": "至今此宗越多弟子，講導不泯焉。",
    "T50n2061_007:0750b24": "周魏府觀音院智佺傳周魏府觀音院智佺傳",
    "T50n2061_007:0750b25": "釋智佺，姓張氏，銅臺永濟人也。九歲，於鄴都",
    "T50n2061_007:0750b26": "臨清王舍城寺事師。暨受具戒，身器挺然",
    "T50n2061_007:0750b27": "八尺，面色玉如，行步若舒雁，言音如扣鐘。",
    "T50n2061_007:0750b28": "人望之凜然，僉曰：「美丈夫也。」恒誦諸經，晝",
    "T50n2061_007:0750b29": "三夜三，禮佛無闕。本師知其法器，遣往滑",
    "T50n2061_007:0750c01": "臺，抵明福寺，就暉師講肆。朞月，頓見諸法",
    "T50n2061_007:0750c02": "體用，喜不自任。時暉之門生炮勇烋幹者數",
    "T50n2061_007:0750c03": "十員，皆出佺之下。徇睢陽人請講，未久，又",
    "T50n2061_007:0750c04": "今東京遇信士捨宅為萬歲百法院。由此",
    "T50n2061_007:0750c05": "洛京、陳、許、徐、宿、維、青、琴臺咸樂請其敷演，自",
    "T50n2061_007:0750c06": "鳩聚檀嚫，前後飯僧三十萬。天雄軍戴、張、郭",
    "T50n2061_007:0750c07": "三家同建觀音院，命居之。佺敏利之性天",
    "T50n2061_007:0750c08": "資，初終講《百法論》，可百許遍。登法座，多不",
    "T50n2061_007:0750c09": "臨文，懸述辯給。後三過覽大藏經，以輔見",
    "T50n2061_007:0750c10": "知。其誦諷經呪也，甞聞戶外閴然，有彈指",
    "T50n2061_007:0750c11": "聲者，感鬼神讚歎歟？魏帥陳君思讓篤志",
    "T50n2061_007:0750c12": "歸依，表薦紫衣師，號曰歸政。殆臨八十一，",
    "T50n2061_007:0750c13": "而剋意學歐、王書體，僅入能妙。或問之，曰：",
    "T50n2061_007:0750c14": "「吾習來生字耳。」顯德五年，年八十三，呼弟",
    "T50n2061_007:0750c15": "子奉晏等囑累，令造木輿一所，歛送闍維。",
    "T50n2061_007:0750c16": "至其年十一月十一日奄終，奉木塔，舉高",
    "T50n2061_007:0750c17": "三丈餘。縱燎時有白鶴哀鳴，紫雲旋覆。收",
    "T50n2061_007:0750c18": "拾舍利，建塔緘焉。",
    "T50n2061_007:0750c19": "宋秀州靈光寺皓端傳宋秀州靈光寺皓端傳",
    "T50n2061_007:0750c20": "釋皓端，姓張氏，嘉禾人也。九歲，捨家入靈",
    "T50n2061_007:0750c21": "光精舍，師授經法，如溫舊業焉。年登弱",
    "T50n2061_007:0750c22": "冠，受形俱無表。于四明阿育王寺遇希覺",
    "T50n2061_007:0750c23": "律師，盛揚南山律，端則一聽旋有通明，義門",
    "T50n2061_007:0750c24": "無壅。尋投金華雲法師學《名數》一支并《法",
    "T50n2061_007:0750c25": "華經》。後受吳興緇伍所請講論焉。兩浙武",
    "T50n2061_007:0750c26": "肅王錢氏召於王府羅漢寺演訓，復令於",
    "T50n2061_007:0750c27": "真身塔寺宣導。于時有台教師玄燭者，彼",
    "T50n2061_007:0750c28": "宗號為第十祖，端依附之，果了一心三觀，",
    "T50n2061_007:0750c29": "遂撰《金光明經隨文釋》十卷。由是兩宗法要，",
    "T50n2061_007:0751a01": "一徑路通。忠獻王錢氏借賜紫衣，別署大",
    "T50n2061_007:0751a02": "德，號崇法焉。後誓約不出寺門，慕遠公之",
    "T50n2061_007:0751a03": "不渡虎溪也。高尚其事，僅二十餘年，身無",
    "T50n2061_007:0751a04": "長衣，口無豐味，居不施關，坐唯一榻。以建",
    "T50n2061_007:0751a05": "隆二年三月十八日，坐滅于本房，容貌猶",
    "T50n2061_007:0751a06": "生。三日，焚之于城西，得舍利於煨燼之末。",
    "T50n2061_007:0751a07": "俗年七十二，僧臘五十二。凡著述傳錄記讚",
    "T50n2061_007:0751a08": "七十許卷，學得其門者止八十餘人。端性耿",
    "T50n2061_007:0751a09": "介，言無苟且。一坐之間不談世論，唯以佛",
    "T50n2061_007:0751a10": "法為己務，可謂傅翼之象王矣。祕書監錢",
    "T50n2061_007:0751a11": "昱甞典秀郡，躬覩端之標格，為著《行錄》焉。",
    "T50n2061_007:0751a12": "宋東京天清寺傅章傳宋東京天清寺傅章傳",
    "T50n2061_007:0751a13": "釋傅章，俗姓彭氏，開封東明人也。厥父諲，即",
    "T50n2061_007:0751a14": "邑甸之上農也，塵務之外，正見不回，恒讀佛",
    "T50n2061_007:0751a15": "經，懸解詮旨。母邢氏甞夢入法宇，手探道",
    "T50n2061_007:0751a16": "器，因而娠焉。與父知懷非常之子，指腹誓",
    "T50n2061_007:0751a17": "令出俗。年甫十一，乃禮本邑唯識師祕公",
    "T50n2061_007:0751a18": "為師，一見異之。初授《淨名》、《仁王》、《法華》三經，",
    "T50n2061_007:0751a19": "及削髮去周羅，隨祕公遊五臺，禮文殊",
    "T50n2061_007:0751a20": "應跡之地。其年受具。為息慈日，便於浚郊",
    "T50n2061_007:0751a21": "清朗法師座下聽習《法華經》。後於睢陽道雅",
    "T50n2061_007:0751a22": "法師重溫前業，尋學《唯識》於本師，頗揭厲",
    "T50n2061_007:0751a23": "于義津法水。又親附副僧錄通慧《因明》，且臻",
    "T50n2061_007:0751a24": "其極章。日誦三經兼二戒本，講貫訓徒，向二",
    "T50n2061_007:0751a25": "十載，未甞少輟。廣順中，左街僧錄廣智大師",
    "T50n2061_007:0751a26": "薦聞于周高祖，賜紫方袍。大宋乾德二年，左",
    "T50n2061_007:0751a27": "街僧錄道深薦于太祖神德皇帝，賜師號",
    "T50n2061_007:0751a28": "曰義明。俄示疾而終于本院，春秋五十五，",
    "T50n2061_007:0751a29": "法歲三十六。未絕之前，命筆作偈警世，而",
    "T50n2061_007:0751b01": "贈諸朋執矣。所度弟子一十五人，以其年",
    "T50n2061_007:0751b02": "十一月十六日卜京之南原，用茶毘之法，",
    "T50n2061_007:0751b03": "薪盡火滅，得舌且不灰，眾歎戒德。門人檀",
    "T50n2061_007:0751b04": "信共立塔焉，則開寶五年也。先是，厥父恒",
    "T50n2061_007:0751b05": "務《法華經》，終後焚之，亦舌不壞。子父同驗，",
    "T50n2061_007:0751b06": "實為罕有。相國寺清慧大師彝炳為《塔銘》",
    "T50n2061_007:0751b07": "焉。",
    "T50n2061_007:0751b08": "宋并州崇福寺佛山院繼倫傳宋并州崇福寺佛山院繼倫傳",
    "T50n2061_007:0751b09": "釋繼倫，姓曹氏，晉陽人也。弱齒而壯，其志",
    "T50n2061_007:0751b10": "勇，其心決，求出家。本師授《法華經》，日念三",
    "T50n2061_007:0751b11": "紙，時驚宿習。慧察過人，登戒之後，至年二十",
    "T50n2061_007:0751b12": "一，學通《法華經》義理幽賾，《唯識》、《因明》二論，一",
    "T50n2061_007:0751b13": "覽能講。由是著述，其鈔至今河東盛行。三",
    "T50n2061_007:0751b14": "講恒一百五十餘徒，從其道訓。又撰《法華鈔》",
    "T50n2061_007:0751b15": "三卷。其為人也，慈忍成性，戒範堅強，人望",
    "T50n2061_007:0751b16": "之而心服。以劉氏據有并汾，酷重其道，署",
    "T50n2061_007:0751b17": "號法寶，錄右街僧事，寬猛相參，無敢違拒。",
    "T50n2061_007:0751b18": "以偽漢己巳歲冬十月示疾，心祈口述願",
    "T50n2061_007:0751b19": "生知足天。終後頂熱半日方冷，則開寶二年",
    "T50n2061_007:0751b20": "也。享年五十一。闍維畢，淘獲舍利，遠近分",
    "T50n2061_007:0751b21": "取供養焉。",
    "T50n2061_007:0751b22": "宋齊州開元寺義楚傳宋齊州開元寺義楚傳修進省倫",
    "T50n2061_007:0751b23": "釋義楚，俗姓裴氏，祖相州安陽人也。楚七歲",
    "T50n2061_007:0751b24": "來省歷下，臨壇大德修進因為出家師也。",
    "T50n2061_007:0751b25": "進乃楚之諸父也。季父省倫居香嚴院。進也",
    "T50n2061_007:0751b26": "誦〈觀音普門支經〉向十萬遍，立禮《法華經》，",
    "T50n2061_007:0751b27": "字字各拜，拜且徹部焉。倫則青丘主宰，禪居",
    "T50n2061_007:0751b28": "誦《大悲》、《佛頂》俱一億遍。楚執柯伐木，熏習",
    "T50n2061_007:0751b29": "相資，登此近圓，勤學不懈，敏慧夙成，「俱舍」",
    "T50n2061_007:0751c01": "一宗，造微臻極。遂傳講《圓暉疏》十許遍。後",
    "T50n2061_007:0751c02": "該覽大藏三遍，乃慨儒家為佛教之文而",
    "T50n2061_007:0751c03": "多謬解，解既謬歟，事多誤用。擬白樂天《六",
    "T50n2061_007:0751c04": "帖》，纂釋氏義理、文章、庶事、群品，以類相從，",
    "T50n2061_007:0751c05": "建其門目，總括大綱，計五十部。隨事別列",
    "T50n2061_007:0751c06": "四百四十門，始從〈法王利見部〉，終〈師子獸類",
    "T50n2061_007:0751c07": "部〉，其間物類，檢括周旋，令供筆之時必無",
    "T50n2061_007:0751c08": "告乏矣。一十年中，孜孜罔倦。起晉開運二",
    "T50n2061_007:0751c09": "年至顯德元年畢，進呈，世宗勅付史館，賜",
    "T50n2061_007:0751c10": "紫衣，仍加號明教大師。以開寶中終于龍",
    "T50n2061_007:0751c11": "興伽藍。俗壽七十四，法臘五十四。楚始謀此",
    "T50n2061_007:0751c12": "作，隨得便書，裒多益寡，日居月諸，欝成編",
    "T50n2061_007:0751c13": "錄。忽因本院門古石上有「六帖」二字，天然",
    "T50n2061_007:0751c14": "分明。覩此靈符，乃知宿定，搜今斡古，筆不",
    "T50n2061_007:0751c15": "停綴。時樞密相國王公朴為楚作序，冠于",
    "T50n2061_007:0751c16": "編首，今行于寰海矣。初，楚著述心亦勞止，",
    "T50n2061_007:0751c17": "而雙目喪明，醫工莫療。遂冥心懺過，慮",
    "T50n2061_007:0751c18": "刪碎教文，裁量差脫，如是虔虔更無間息，",
    "T50n2061_007:0751c19": "再歲還明，人謂其徵感焉。",
    "T50n2061_007:0751c20": "宋杭州慈光院晤恩傳宋杭州慈光院晤恩傳",
    "T50n2061_007:0751c21": "釋晤恩，字修己，姑蘇常熟人也。姓路，母張氏",
    "T50n2061_007:0751c22": "甞夢梵僧入其家而妊焉。及稚孺，見沙門",
    "T50n2061_007:0751c23": "相，必起迎遲。年十三，聞誦《彌陀經》，遂求出",
    "T50n2061_007:0751c24": "家。親黨饒愛，再三沮之，乃投破山興福寺受",
    "T50n2061_007:0751c25": "訓。後唐長興中受滿分戒，登往崑山慧聚",
    "T50n2061_007:0751c26": "寺，學南山律。晉天福初，從檇李皓端師聽",
    "T50n2061_007:0751c27": "習經論，懸解之性天然，時輩輒難抗敵。後",
    "T50n2061_007:0751c28": "微聞天台三觀、六即之說，冥符意解。漢開運",
    "T50n2061_007:0751c29": "中，造錢唐慈光院志因師，講貫彌年，通達《法",
    "T50n2061_007:0752a01": "華》、《光明經》、《止觀論》，咸洞玄微。尋施覆述，出",
    "T50n2061_007:0752a02": "弟子相次角立。雍熙三年八月朔日，恩於中",
    "T50n2061_007:0752a03": "夜覩白光自井而出，明滅不恒，謂門人",
    "T50n2061_007:0752a04": "曰：「吾報齡極於此矣。」乃絕粒禁言，一心念",
    "T50n2061_007:0752a05": "佛。次夢擁納沙門執金罏焚香，三遶其室，",
    "T50n2061_007:0752a06": "自言：「祖師灌頂來此相迎，汝當去矣。」夢覺，",
    "T50n2061_007:0752a07": "呼弟子至，猶聞異香。至二十五日為弟子",
    "T50n2061_007:0752a08": "說「止觀」旨歸及「觀心」義。辰時，端坐面西而化，",
    "T50n2061_007:0752a09": "享年七十五，僧臘五十五。其夜院僧有興、文",
    "T50n2061_007:0752a10": "偃等皆聞空中絲竹嘹亮而無鞉鼓，且多",
    "T50n2061_007:0752a11": "鈴鐸，漸久漸遠，依稀西去。迨九月九日，依",
    "T50n2061_007:0752a12": "西域法焚，獲舍利青白圓粒無算。恩平時",
    "T50n2061_007:0752a13": "謹重一食，不離衣鉢，不畜財寶，臥必右脇，",
    "T50n2061_007:0752a14": "坐必加趺。弟子輩設堂居，亦同今之禪室。",
    "T50n2061_007:0752a15": "立制嚴峻，日別親視明相，方許淨人施粥，曾",
    "T50n2061_007:0752a16": "有晚飲薯蕷湯者，即時擯出黌堂。每一",
    "T50n2061_007:0752a17": "布薩，則澘洒不止，蓋思其《大集》「滿」「洲」之言",
    "T50n2061_007:0752a18": "耳。偏誨人以彌陀淨業救生死事，受教得",
    "T50n2061_007:0752a19": "生感祥可見者，往往有之。凡與人言，不問",
    "T50n2061_007:0752a20": "賢、不肖，悉示以一乘圓意。或怪不逗機者，",
    "T50n2061_007:0752a21": "乃曰：「與作毒鼓之緣耳。」不喜雜交游，",
    "T50n2061_007:0752a22": "不好言世俗事。雖大人豪族，未甞輒問名",
    "T50n2061_007:0752a23": "居，況迂趨其門乎？先是天台宗教，會昌毀",
    "T50n2061_007:0752a24": "廢，文義殘缺。談妙之辭，沒名不顯。恩尋繹",
    "T50n2061_007:0752a25": "十妙之始終，研覈五重之旨趣。講《大玄義》、《文",
    "T50n2061_007:0752a26": "句》、《止觀》二十餘周，解、行兼明，目、足雙運。使《法",
    "T50n2061_007:0752a27": "華》大旨全美流于代者，恩之力也。又慊昔",
    "T50n2061_007:0752a28": "人《科節》與荊溪《記》不相符順，因著《玄義》、《文",
    "T50n2061_007:0752a29": "句》、《止觀》、《金光明》、《金󱂸》論科，總三十五帖，見行",
    "T50n2061_007:0752b01": "於世。吁，河、漢中有魚泝流而上者何？潛泳",
    "T50n2061_007:0752b02": "有所取故。恩公不寬乘戒而出弟子十有",
    "T50n2061_007:0752b03": "七人，求解而行行耳。",
    "T50n2061_007:0752b04": "宋天台山螺溪傳教院義寂傳宋天台山螺溪傳教院義寂傳",
    "T50n2061_007:0752b05": "釋義寂字常照，姓胡氏，溫州永嘉人也。母妊",
    "T50n2061_007:0752b06": "娠公日不喜葷血，生乃首蒙紫帽而誕焉。",
    "T50n2061_007:0752b07": "幼啟二親，堅求去俗，旋入開元伽藍。師授",
    "T50n2061_007:0752b08": "《法華經》，朞月而徹，寺之耆老稱歎希有。受具",
    "T50n2061_007:0752b09": "已，往會稽學南山鈔。既通律義，乃造天台",
    "T50n2061_007:0752b10": "山研尋「止觀」，其所易解猶河南一遍照也。",
    "T50n2061_007:0752b11": "先是智者教迹，遠則安史兵殘，近則會昌焚",
    "T50n2061_007:0752b12": "毀，零編斷簡，本折枝摧，傳者何憑端正其",
    "T50n2061_007:0752b13": "學？寂思鳩集也。適金華古藏中得《淨名疏》",
    "T50n2061_007:0752b14": "而已。後欵告韶禪師，囑人泛舟於日本國",
    "T50n2061_007:0752b15": "購獲僅足。由是博聞多識。微寂，此宗學者幾",
    "T50n2061_007:0752b16": "握半珠為家寶歟？遂於佛隴道場、國清寺",
    "T50n2061_007:0752b17": "相繼講訓，今許王錢氏在兩浙日，累請開",
    "T50n2061_007:0752b18": "演，私署淨光大師并紫方袍，辭讓不却，受",
    "T50n2061_007:0752b19": "而不稱。及興螺溪道場，四方學侶霧擁雲",
    "T50n2061_007:0752b20": "屯。太平興國五年，朝廷條貫緇伍經業，寂從",
    "T50n2061_007:0752b21": "山入州治寺，寺東樓安置。樓近大山，夜夢",
    "T50n2061_007:0752b22": "剎柱陷沒于地，意頗惡之。自徙於西偏僧房，",
    "T50n2061_007:0752b23": "其夜春雨甚，山崩樓圮。人咸謂寂先見同修",
    "T50n2061_007:0752b24": "報得之眼焉。因受黃巖邑人請，乘舟泛江",
    "T50n2061_007:0752b25": "放生，講〈流水長者品〉。至海門靈石，是智者",
    "T50n2061_007:0752b26": "冬居道場也，勸人修寺塑像，入緣者繁沓。",
    "T50n2061_007:0752b27": "今上遣高品衛紹欽入山重建，壽昌寺也，",
    "T50n2061_007:0752b28": "諸官同命受菩薩戒。雍熙初，永安縣請於光",
    "T50n2061_007:0752b29": "明寺受戒。古殿像隳，腹中獲《發願辭》，即唐",
    "T50n2061_007:0752c01": "咸通六年沙門希皎施戒，勸七鄉人裝塑",
    "T50n2061_007:0752c02": "尊像，願捨報為男子，童真出家，常布褐傳",
    "T50n2061_007:0752c03": "法利樂眾生云。觀者皆意寂之前身也。四",
    "T50n2061_007:0752c04": "年，臨海、縉雲、永康、東陽諸邑請其施戒。九月，",
    "T50n2061_007:0752c05": "寂至自太末，十月，寢疾本院方丈。十一月",
    "T50n2061_007:0752c06": "四日，囑誡門人：「不許哭泣祭奠。應緣俗禮",
    "T50n2061_007:0752c07": "者，非吾弟子也。」即窆于方丈，樹小塔焉。享",
    "T50n2061_007:0752c08": "年六十九，法臘五十矣。四方傳法弟子見星",
    "T50n2061_007:0752c09": "而舍者數百人。寂平素講《法華經》并《玄義》共",
    "T50n2061_007:0752c10": "二十許座，《光明》、《淨名》、《梵網》等經，《止觀》、《金󱂸》等",
    "T50n2061_007:0752c11": "論，《法界》、《還源》等觀，《禪源詮》、《永嘉集》各數遍，所",
    "T50n2061_007:0752c12": "著《止觀義例》、《法華十妙不二門科節》數卷。自",
    "T50n2061_007:0752c13": "智者捐世，六代傳法湛然師之後，二百餘齡，",
    "T50n2061_007:0752c14": "寂受遺寄，最克負荷，其如炎蒸講貫而無汗",
    "T50n2061_007:0752c15": "之霑洽，曾不久聽而勝解佛乘。每一談揚，",
    "T50n2061_007:0752c16": "則摐金玉應，召羽商和，彼九旬說妙，相去幾",
    "T50n2061_007:0752c17": "何？又甞寓四明育王寺，夢登國清寺上方，",
    "T50n2061_007:0752c18": "有寶莊嚴幢座，題曰「文殊臺」，設枑梐闌隔，",
    "T50n2061_007:0752c19": "求入無由。俄覩觀音菩薩從堂徐出，以手",
    "T50n2061_007:0752c20": "攘却行馬，低迂相接。斯須，覺已與觀音身",
    "T50n2061_007:0752c21": "泯合不分，因而驚寤。自是之來，樂說無盡",
    "T50n2061_007:0752c22": "矣。或曰：「入普門智，乘利物悲。上合佛覺，證",
    "T50n2061_007:0752c23": "無上故。下合眾生，凡同體故。開則群靈混",
    "T50n2061_007:0752c24": "成一法，得是心者，非觀音而誰歟？」是以講",
    "T50n2061_007:0752c25": "談也，施戒也，自甌越之鄉迨三天子障，民",
    "T50n2061_007:0752c26": "多咈戾，俗尚畋獵。受寂之訓也，咸食椹革",
    "T50n2061_007:0752c27": "音，說法之功，所謂善建。由是堂室間可見",
    "T50n2061_007:0752c28": "者，曰澄彧，曰寶翔，曰義通。及乎台之民",
    "T50n2061_007:0752c29": "庶，曾受戒法，迎真相來州治開元寺祭饗，",
    "T50n2061_007:0753a01": "皆縞素哀泣，天為之變慘，其慈攝之所感。知",
    "T50n2061_007:0753a02": "州鄭公元龜為詩悲悼焉。",
    "T50n2061_007:0753a03": "論曰：玄默垂文，聖人俯察。河、雒之流有告，",
    "T50n2061_007:0753a04": "圖書之法作程，禹受斯符，乃為經緯，本六",
    "T50n2061_007:0753a05": "十餘字，訓第表明，號〈洪範〉以開章，得彝倫",
    "T50n2061_007:0753a06": "而逌敘。帝王之法粲然可觀，祖述之家翕爾",
    "T50n2061_007:0753a07": "宗此。我之佛道可弗然耶？教自西傳，若龜、",
    "T50n2061_007:0753a08": "馬之文乍辯；聲由此盛，如夏、商之美惟揚。及",
    "T50n2061_007:0753a09": "其講訓相資，籤箋互出，因分異轍，各競顓",
    "T50n2061_007:0753a10": "門，施巧智之莫京，致慧心之懸合。宜乎",
    "T50n2061_007:0753a11": "得正信者必開正眼，見正道者必事正修，",
    "T50n2061_007:0753a12": "倒本前因，則以決擇為主。原夫能詮之教",
    "T50n2061_007:0753a13": "喻圖書也，所詮之理喻訓第也，經容緯入，",
    "T50n2061_007:0753a14": "緯變經存，令表顯之名言，從體義之相雜。",
    "T50n2061_007:0753a15": "《唯識》僉推於護法，成即司南；《婆沙》奄有於餘",
    "T50n2061_007:0753a16": "師，說同衍字。良以各迷己見，皆未極成，正",
    "T50n2061_007:0753a17": "不正之說恢張，玄又玄之談崛起。大抵無名",
    "T50n2061_007:0753a18": "相法作名相說，非如色法影質易尋。名、色",
    "T50n2061_007:0753a19": "交加，喜生迷競。又以言存一意，義止一途，",
    "T50n2061_007:0753a20": "隨情取舍之時，未為允當，隨轉理門之處，",
    "T50n2061_007:0753a21": "蓋涉無文。加復教有弛張，意關詳略。討尋",
    "T50n2061_007:0753a22": "者非英明而莫悟，承領者非行位而那知？",
    "T50n2061_007:0753a23": "在人亡書，以教為折中。故論中以四種徵",
    "T50n2061_007:0753a24": "理，理則難隱。一觀待，二作用，三法爾，四證",
    "T50n2061_007:0753a25": "成。用斯道理，義豈惑乎？譬如甲氏背人而",
    "T50n2061_007:0753a26": "去，有二、三子相問曰：「彼去者誰耶？」一云：「乙",
    "T50n2061_007:0753a27": "也」。一云：「丙也」。此俱未是。彼有識人云：「甲也」。",
    "T50n2061_007:0753a28": "迴面視之，是甲非乙。由其不識，遂有多名。",
    "T50n2061_007:0753a29": "識者一呼，應聲而至。親得自體，不涉異緣，",
    "T50n2061_007:0753b01": "故曰「精義無二」也。因義生解，解必虛通，除",
    "T50n2061_007:0753b02": "其執情，令生正解，斷其迷執。執情斷，故所",
    "T50n2061_007:0753b03": "執便遣。既能生解，則斷障。二重斷染，依他",
    "T50n2061_007:0753b04": "清淨，依他圓成，故得二勝果焉。不然者，認",
    "T50n2061_007:0753b05": "相似法，墮惡取空，曳曲木於稠林，泛膠舟",
    "T50n2061_007:0753b06": "於苦海，又不可勝道也。《瑜伽論》中：「契經體",
    "T50n2061_007:0753b07": "有二，一文二義。文是所依，義是能依。如是",
    "T50n2061_007:0753b08": "二種，總名一切所知境界也。」夫以能化之教",
    "T50n2061_007:0753b09": "已翻，所詮之理難悟。苟非宿慧，安喻經心？",
    "T50n2061_007:0753b10": "宿慧當多世之熏，方能生起。經心乃大雄之",
    "T50n2061_007:0753b11": "意，豈易尋求？諺所謂「老見事長」，佛已三祇",
    "T50n2061_007:0753b12": "之揚歷；多言或中，法從諸聖之同宣。豈得",
    "T50n2061_007:0753b13": "以夏蟲共論其凌澌，井魚互談其渤澥？此",
    "T50n2061_007:0753b14": "誠不可也。必須近佛菩薩，善慧法師，四無礙",
    "T50n2061_007:0753b15": "居遊戲之中，八辯音演自他之利。秖如天",
    "T50n2061_007:0753b16": "親大士將世尊之一言，中道圓宗成諸法之",
    "T50n2061_007:0753b17": "五位，如龍帶涓滴而起為雨，望苗稼而施。",
    "T50n2061_007:0753b18": "又同《命包》作緯於《春秋》，《鑿度》為資於《大易》，",
    "T50n2061_007:0753b19": "此皆善其通變，能其揣摩，以利根而教鈍",
    "T50n2061_007:0753b20": "根，以正見而誘邪見，都稱為摩訶般特伽",
    "T50n2061_007:0753b21": "也。西域蒲塞冶家子以為裘，此方俊才鬻乳",
    "T50n2061_007:0753b22": "人而加水。成裘則易，以日見而留心；免水",
    "T50n2061_007:0753b23": "則難，以傳來而隔手。昔以講人論法，造疏",
    "T50n2061_007:0753b24": "尋宗，用《成實》法數之名，補《大乘》闕員之義。",
    "T50n2061_007:0753b25": "其有解法名目，隨人見知，未融六釋之端，",
    "T50n2061_007:0753b26": "何暇三隅之反？至若黎邪是報非報，化人有",
    "T50n2061_007:0753b27": "心無心，和合怖數之徒，聞熏滅不滅等百",
    "T50n2061_007:0753b28": "有餘科，並《三藏》、《四含》之盤根，大小兩宗之鈐",
    "T50n2061_007:0753b29": "鍵，先賢之所不決，令哲之所共疑，但謂闕",
    "T50n2061_007:0753c01": "如，所知成障。及乎奘師西復，梵本東傳，富",
    "T50n2061_007:0753c02": "《瑜伽》之寶林，開《唯識》之淵府，「摩訶衍」足，「殺三",
    "T50n2061_007:0753c03": "摩」明，名數均著作之家，立破定是非之量。",
    "T50n2061_007:0753c04": "深山大澤，必生龍蛇，有大乘基為其高足，",
    "T50n2061_007:0753c05": "不緣宿習，多見生知。謂之「義天」，則明星有",
    "T50n2061_007:0753c06": "爛，謂之「理窟」，則善閉無關。堂堂合《周髀》之",
    "T50n2061_007:0753c07": "儀，軋軋應崑崙之軸。有經皆講，無疏不成，",
    "T50n2061_007:0753c08": "權奇百本之名，控壓四人之聖。復次光也、寶",
    "T50n2061_007:0753c09": "也、測乎、沼乎，章句之學頗長，釋籤之理何富！",
    "T50n2061_007:0753c10": "世茂《珠林》，邁編《圖紀》，璟附《量》度于鯨海，尚",
    "T50n2061_007:0753c11": "綴文榮于玉華，究「三論」極乎瑗、康，窮《方等》",
    "T50n2061_007:0753c12": "歸乎楷、景。觀公撰集，《華嚴》命章。解相入之",
    "T50n2061_007:0753c13": "連環，且無難色；通絕行之斷閣，故立易功。",
    "T50n2061_007:0753c14": "法藏從性海而遊，智昇自名流而出。偉歟",
    "T50n2061_007:0753c15": "一行，所作通神，實僧相之法王，乃人形之菩",
    "T50n2061_007:0753c16": "薩。忠、氤、琳、甫、賁、秀、詵、真，俱參譯判經，盡開",
    "T50n2061_007:0753c17": "荒闢土。於爍宗密，美乎湛然，悟達全才，徹公",
    "T50n2061_007:0753c18": "令範，可以副人之求備哉！餘諸上士，擅美",
    "T50n2061_007:0753c19": "殊方，落落英翹，互有長短。矧以佛之說經，申",
    "T50n2061_007:0753c20": "經者論；經由論顯，論待疏通，疏總義章，義",
    "T50n2061_007:0753c21": "從師述。況以隔羅縠者見猶未盡，大遍",
    "T50n2061_007:0753c22": "知者知方得全。射侯之矢易疎，診脈之求難",
    "T50n2061_007:0753c23": "中。若非親證親說，得自體之分明，載驅戴",
    "T50n2061_007:0753c24": "馳，妄他求之晻曖，如攝異門分，差別之相",
    "T50n2061_007:0753c25": "難知。故《智論》中，吾滅度後，所有撰集者皆",
    "T50n2061_007:0753c26": "為「論藏」攝也。俱作導師，指迷人之歸路；悉",
    "T50n2061_007:0753c27": "䘖明燭，照暗室之績工。動戒足以行之，",
    "T50n2061_007:0753c28": "入定門而安矣。蓋纏克斷，智慧成功，咸從",
    "T50n2061_007:0753c29": "生死之河，盡度涅槃之岸，此始可與言從",
    "T50n2061_007:0754a01": "聞且思，思至而修證大圓寂者。過此以往",
    "T50n2061_007:0754a02": "未知。執名滯義，問欲何為？故曰：「精義入神，",
    "T50n2061_007:0754a03": "以致用也。」既有所用，則捨筌蹄而直造佛",
    "T50n2061_007:0754a04": "地，此則深於其道者也。",
    "T50n2061_007:0754a05": "宋高僧傳卷第七"
}