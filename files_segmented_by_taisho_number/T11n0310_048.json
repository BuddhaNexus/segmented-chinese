{
    "T11n0310_048:0280b21": "大寶積經卷第四十八",
    "T11n0310_048:0280b23": "大唐三藏法師玄奘奉　詔譯",
    "T11n0310_048:0280b24": "菩薩藏會第十二毘利耶波羅蜜多品",
    "T11n0310_048:0280b25": "第九之四",
    "T11n0310_048:0280b26": "「復次舍利子！菩薩摩訶薩精勤無倦修習毘",
    "T11n0310_048:0280b27": "利耶波羅蜜多時，於諸眾生起病者想。何以",
    "T11n0310_048:0280b28": "故？一切眾生常是病者，恒為三種熱惱所燒",
    "T11n0310_048:0280b29": "惱故。舍利子！何等名為三種熱惱？所謂貪欲",
    "T11n0310_048:0280c01": "熱惱、瞋恚熱惱、愚癡熱惱。菩薩摩訶薩作如",
    "T11n0310_048:0280c02": "是念：『我等今者應以如是無上正法阿竭陀",
    "T11n0310_048:0280c03": "膏藥，塗傅如是熱惱眾生。何以故？由是無",
    "T11n0310_048:0280c04": "上正法清涼微妙膏藥用塗傅故，一切眾生",
    "T11n0310_048:0280c05": "貪瞋癡等諸熱惱病皆悉除滅。』舍利子！諸菩",
    "T11n0310_048:0280c06": "薩摩訶薩以是正法良藥塗傅眾生令三毒",
    "T11n0310_048:0280c07": "滅故，是菩薩摩訶薩無倦正勤修行毘利耶",
    "T11n0310_048:0280c08": "波羅蜜多。應如是學。",
    "T11n0310_048:0280c09": "「復次舍利子！菩薩摩訶薩修行毘利耶波羅",
    "T11n0310_048:0280c10": "蜜多，其相無量。我今當說。舍利子！菩薩摩訶",
    "T11n0310_048:0280c11": "薩常作是念：『所謂一切眾生皆是病者。何以",
    "T11n0310_048:0280c12": "故？由為三毒常熱惱故。若有眾生生地獄者，",
    "T11n0310_048:0280c13": "亦為如是貪瞋癡等之所燒惱。如是生傍生",
    "T11n0310_048:0280c14": "者、焰魔世界、人中、天上，所有眾生無不為是",
    "T11n0310_048:0280c15": "三毒燒惱。若有眾生成疑見等諸煩惱者，亦",
    "T11n0310_048:0280c16": "常為於貪瞋癡等之所燒惱。』舍利子！是諸眾",
    "T11n0310_048:0280c17": "生具煩惱病，非餘良醫及勝妙藥若塗若傅",
    "T11n0310_048:0280c18": "能令貪瞋癡等熱惱靜息，唯除如來無上勝",
    "T11n0310_048:0280c19": "妙大法醫王，及證法身菩薩摩訶薩以大願",
    "T11n0310_048:0280c20": "力自嚴持身為良藥已，乃能除滅一切眾生",
    "T11n0310_048:0280c21": "貪瞋癡等諸熱惱病。",
    "T11n0310_048:0280c22": "「復次舍利子！汝應解了如是法門，所謂一切",
    "T11n0310_048:0280c23": "眾生貪瞋癡病非餘醫藥而能差愈，唯有",
    "T11n0310_048:0280c24": "如來無上醫王、法身菩薩以大願力而得除",
    "T11n0310_048:0280c25": "滅。舍利子！於汝意云何？眾生界多，地等界",
    "T11n0310_048:0280c26": "多？」舍利子白佛言：「世尊！如我解佛所說妙義，",
    "T11n0310_048:0280c27": "眾生界多，非大地界，亦非水界火界風界所",
    "T11n0310_048:0280c28": "能比類。」佛言：「如是如是。如汝所說。眾生界多，",
    "T11n0310_048:0280c29": "非大地界。乃至眾生界多，非彼風界。舍利子！",
    "T11n0310_048:0281a01": "我今更說如是之相。舍利子！有諸眾生身形",
    "T11n0310_048:0281a02": "微細難可覩見，非佛法外諸神仙眼之所能",
    "T11n0310_048:0281a03": "及，亦非聲聞獨覺天眼境界，唯是如來清淨",
    "T11n0310_048:0281a04": "天眼所能照了。舍利子！如來以淨天眼，明見",
    "T11n0310_048:0281a05": "如車輪量。所有微細含識眾生其數無量，多",
    "T11n0310_048:0281a06": "於三千大千世界於人天趣諸受生者。舍利",
    "T11n0310_048:0281a07": "子！如是無量無邊諸有情界，乃至三千大千",
    "T11n0310_048:0281a08": "世界一切有情，若卵生、若胎生、若濕生、若化",
    "T11n0310_048:0281a09": "生，若有色、若無色，若有想、若無想、若非有",
    "T11n0310_048:0281a10": "想非無想，若可見、若不可見、如是乃至所有",
    "T11n0310_048:0281a11": "假名建立諸有情界、設使於一剎那、或一羅",
    "T11n0310_048:0281a12": "婆、或一牟呼多頃，非前非後皆得人身。彼諸",
    "T11n0310_048:0281a13": "人等並成良醫，壽命一劫明練方術，通閑醫",
    "T11n0310_048:0281a14": "道為大醫師，善療眾病皆如今者時縛迦醫",
    "T11n0310_048:0281a15": "王。舍利子！彼諸醫王同共集議，作如是言：『有",
    "T11n0310_048:0281a16": "一眾生懷貪瞋癡熱惱之病，我為醫王，勤加",
    "T11n0310_048:0281a17": "功用當為除滅。』如是舍利子！設使彼等一一",
    "T11n0310_048:0281a18": "諸醫皆持清涼妙藥，其量高廣如蘇迷盧山",
    "T11n0310_048:0281a19": "王，並又勤加功用，將欲滅一眾生貪瞋癡惱。",
    "T11n0310_048:0281a20": "又彼諸醫於是清涼藥分山王摩以為末，盡",
    "T11n0310_048:0281a21": "其劫壽塗一眾生；一切醫王盡其功術並悉",
    "T11n0310_048:0281a22": "疲倦，乃至藥分山王用末塗盡，皆亦不能滅",
    "T11n0310_048:0281a23": "一眾生貪瞋癡等諸惱熱病。復次舍利子！諸",
    "T11n0310_048:0281a24": "佛如來出興于世，見諸眾生具煩惱病。如來",
    "T11n0310_048:0281a25": "但說一不淨觀無上正法阿竭陀膏藥，用以",
    "T11n0310_048:0281a26": "塗傅，無量眾生貪欲熱惱無不除滅。如是塗",
    "T11n0310_048:0281a27": "傅無量百眾生、無量千眾生、無量百千眾生、",
    "T11n0310_048:0281a28": "無量拘胝眾生、無量百拘胝、無量千拘胝、無",
    "T11n0310_048:0281a29": "量百千拘胝眾生、無量拘胝那庾多眾生、無",
    "T11n0310_048:0281b01": "量百拘胝那庾多、無量千拘胝那庾多、無量",
    "T11n0310_048:0281b02": "百千拘胝那庾多眾生，如是無量薑羯羅眾",
    "T11n0310_048:0281b03": "生、無量頻跋羅眾生，乃至無量不可說不可",
    "T11n0310_048:0281b04": "說眾生，以聞一不淨觀故，貪欲熱惱同時靜",
    "T11n0310_048:0281b05": "息。舍利子！如來但說一慈悲觀無上正法清",
    "T11n0310_048:0281b06": "涼妙藥，用以塗傅，無量眾生瞋恚熱惱皆得",
    "T11n0310_048:0281b07": "除滅。乃至不可說不可說眾生，瞋恚除滅亦",
    "T11n0310_048:0281b08": "復如是。舍利子！如來但說一因緣觀無上正",
    "T11n0310_048:0281b09": "法清涼妙藥，用以塗傅，無量眾生愚癡熱惱",
    "T11n0310_048:0281b10": "皆得止息。乃至不可說不可說眾生，愚癡止",
    "T11n0310_048:0281b11": "息亦復如是。又舍利子！證得法身菩薩摩訶",
    "T11n0310_048:0281b12": "薩，亦以大願自嚴持身為法良藥，善能息滅",
    "T11n0310_048:0281b13": "無量眾生三毒熱惱，乃至息滅不可說不可",
    "T11n0310_048:0281b14": "說無量眾生貪瞋癡等諸惱熱病。",
    "T11n0310_048:0281b15": "「復次舍利子！如我先說，證得成就法身菩薩摩",
    "T11n0310_048:0281b16": "訶薩願力持身而為良藥，用滅無量不可說",
    "T11n0310_048:0281b17": "眾生煩惱熱病。如是等相，吾今更說，汝當諦",
    "T11n0310_048:0281b18": "聽。舍利子！我念往昔過無數劫有佛興世，名",
    "T11n0310_048:0281b19": "曰然燈如來、應、正等覺、明行圓滿、善逝、世間解、",
    "T11n0310_048:0281b20": "無上丈夫、調御士、天人師、佛、薄伽梵。舍利子！",
    "T11n0310_048:0281b21": "爾時然燈如來、應、正等覺為我授記，作如是",
    "T11n0310_048:0281b22": "言：『汝摩納婆！於當來世過阿僧企耶劫，當得",
    "T11n0310_048:0281b23": "作佛，號釋迦牟尼如來、應、正等覺乃至佛、薄伽",
    "T11n0310_048:0281b24": "梵。』舍利子！彼然燈佛授我記已，爾時便證法",
    "T11n0310_048:0281b25": "身成就。佛滅度後，我為帝釋名微妙眼，於三",
    "T11n0310_048:0281b26": "十三天，得大自在、具大神通、有大威德、宗族",
    "T11n0310_048:0281b27": "熾盛。舍利子！是時贍部洲中有八萬四千大",
    "T11n0310_048:0281b28": "城，有無量千村邑聚落市肆居止，復有無量",
    "T11n0310_048:0281b29": "百千拘胝那庾多一切眾生住如是處，人物",
    "T11n0310_048:0281c01": "繁擁極為興盛。舍利子！當於爾時有大疫病",
    "T11n0310_048:0281c02": "中劫出現，多有眾生遭遇重病，身體潰爛、癰",
    "T11n0310_048:0281c03": "腫痤癤、疥癬惡瘡、風熱痰癊，互相違返。以",
    "T11n0310_048:0281c04": "要言之，一切病苦無不畢集。於時復有無量",
    "T11n0310_048:0281c05": "百千諸醫藥師，為欲救療如是病苦，勤加功",
    "T11n0310_048:0281c06": "用極致疲倦，而眾生病無有愈者。舍利子！彼",
    "T11n0310_048:0281c07": "諸無量病苦眾生不遇良醫，為病所弊，無有",
    "T11n0310_048:0281c08": "救護、無有歸趣，皆共呼嗟，失聲號哭涕泣橫",
    "T11n0310_048:0281c09": "流，作如是言：『我今受此無量重病。何處當有",
    "T11n0310_048:0281c10": "天、龍、藥叉、健達縛及諸羅剎、人非人等，以大",
    "T11n0310_048:0281c11": "慈悲而能見為除我病者？若有能除我病苦",
    "T11n0310_048:0281c12": "者，我當不悋一切財寶厚報其恩，隨其教誨。』",
    "T11n0310_048:0281c13": "舍利子！我於爾時以淨天眼超過於人，見諸",
    "T11n0310_048:0281c14": "眾生種種疫病逼惱其身，煩冤纏繞無有救",
    "T11n0310_048:0281c15": "濟。又以天耳清淨過人，徹聽眾生號訴之聲，",
    "T11n0310_048:0281c16": "極為悲怨酸楚難聞。舍利子！我於彼時見聞",
    "T11n0310_048:0281c17": "是已，於是眾生深起大悲，即作是念：『一何苦",
    "T11n0310_048:0281c18": "哉！如是無量無邊眾生遭是重病，無舍無宅、",
    "T11n0310_048:0281c19": "無救無護、無歸依趣、無能療者。我今決定為",
    "T11n0310_048:0281c20": "諸眾生為舍為宅、為救為護、為歸依處、為醫",
    "T11n0310_048:0281c21": "療者，必令病惱普皆平復。』舍利子！我於爾時",
    "T11n0310_048:0281c22": "便隱帝釋高廣之形，於贍部洲俱盧大城不",
    "T11n0310_048:0281c23": "遠受化生大眾生身，名曰蘇摩。既受生已，住",
    "T11n0310_048:0281c24": "虛空中，以伽他頌遍告贍部洲內所有眾",
    "T11n0310_048:0281c25": "生說其頌曰：",
    "T11n0310_048:0281c26": "「『俱盧大城為不遠，　　有大身者名蘇摩，",
    "T11n0310_048:0281c27": "　　若有眾生噉其肉，　　一切病惱皆除愈。",
    "T11n0310_048:0281c28": "　　彼無瞋恚諸忿害，　　為作良藥生贍部，",
    "T11n0310_048:0281c29": "　　汝當欣踊勿驚疑，　　隨意割肉除眾惱。』",
    "T11n0310_048:0282a01": "「舍利子！爾時贍部洲內所有諸城八萬四千",
    "T11n0310_048:0282a02": "村落市肆，又無量千一切含識為病惱者，聞",
    "T11n0310_048:0282a03": "是聲已，一時皆往俱盧大城蘇摩菩薩大身",
    "T11n0310_048:0282a04": "之所，競以利刀或割或截彼之身肉。舍利子！",
    "T11n0310_048:0282a05": "蘇摩菩薩行精進行，當被割時於其身內",
    "T11n0310_048:0282a06": "出大音聲，說伽他曰：",
    "T11n0310_048:0282a07": "「『若此能實證菩提，　　智藏當成無盡者，",
    "T11n0310_048:0282a08": "　　隨我所發諦誠言，　　亦願身肉常無盡。』",
    "T11n0310_048:0282a09": "「舍利子！爾時贍部洲內一切眾生為病逼故，",
    "T11n0310_048:0282a10": "段段割截菩薩之身，或擔持去、或就食者。",
    "T11n0310_048:0282a11": "雖被加害，以願力故隨割隨生無有缺減。舍",
    "T11n0310_048:0282a12": "利子！是諸眾生噉食蘇摩菩薩肉已，一切病",
    "T11n0310_048:0282a13": "患悉皆除滅。病既除差，復令眾生心得安",
    "T11n0310_048:0282a14": "樂形無變易。是諸眾生身心安樂，展轉聲告",
    "T11n0310_048:0282a15": "遍贍部洲。來食肉已，病皆除愈無有變易身",
    "T11n0310_048:0282a16": "心安樂。舍利子！爾時一切贍部洲中人民之",
    "T11n0310_048:0282a17": "類，若男若女童男童女，食菩薩肉病除愈者，",
    "T11n0310_048:0282a18": "於是菩薩深懷恩慧競自思惟：『是蘇摩者極",
    "T11n0310_048:0282a19": "有重恩，除我病苦施我安樂令無變易。我當",
    "T11n0310_048:0282a20": "云何施設供養酬斯厚澤？』作是念已，咸共集",
    "T11n0310_048:0282a21": "會詣俱盧大城蘇摩菩薩大身之所。既到彼",
    "T11n0310_048:0282a22": "已皆共圍繞，感戴其恩不能自勝，說伽他曰：",
    "T11n0310_048:0282a23": "「『仁為舍宅為救護，　　仁為良醫妙藥者，",
    "T11n0310_048:0282a24": "　　唯願哀憐垂教勅，　　我等如何修供養？』",
    "T11n0310_048:0282a25": "「舍利子！我於爾時為是大身，拔濟眾生如是",
    "T11n0310_048:0282a26": "病苦，知是無量諸眾生等銜我重恩歸依我",
    "T11n0310_048:0282a27": "已，便滅所現蘇摩大身，復帝釋形住眾生前，",
    "T11n0310_048:0282a28": "威光顯盛而告之曰：『卿等當知，若為病苦由",
    "T11n0310_048:0282a29": "我身肉而得除差，卿等懷恩將思報者，卿等",
    "T11n0310_048:0282b01": "當知，我本不為村城館邑王都國土田宅舍",
    "T11n0310_048:0282b02": "屋住處等事愍卿病苦行身肉施，我亦不為",
    "T11n0310_048:0282b03": "金銀末尼琉璃真珠珂貝璧玉珊瑚等寶行",
    "T11n0310_048:0282b04": "身肉施，我亦不為象馬牛羊放牧畜產行身",
    "T11n0310_048:0282b05": "肉施，我亦不為婦人丈夫童男童女奴婢僕",
    "T11n0310_048:0282b06": "使行身肉施，我亦不為餚膳飲食衣服臥具",
    "T11n0310_048:0282b07": "病緣醫藥及餘資蓄行身肉施，我亦不為園",
    "T11n0310_048:0282b08": "林池苑宮殿樓觀愍卿病苦行身肉施。卿等",
    "T11n0310_048:0282b09": "當知，我本所以愍卿病苦行身肉施，為令眾",
    "T11n0310_048:0282b10": "生離不善業。卿等但能為我永斷永離殺生",
    "T11n0310_048:0282b11": "之業、永斷永離不與取業、永斷永離欲邪行",
    "T11n0310_048:0282b12": "業，如是永斷永離虛誑語業、離間語業、麁",
    "T11n0310_048:0282b13": "惡語業、綺飾語業、貪欲瞋恚諸邪見業。卿",
    "T11n0310_048:0282b14": "等於此永斷離者，是為利益，是為報恩。』舍利",
    "T11n0310_048:0282b15": "子！爾時帝釋復為大眾說伽他曰：",
    "T11n0310_048:0282b16": "「『我非為求珍寶聚，　　其量高廣等迷盧，",
    "T11n0310_048:0282b17": "　　亦不為求天玉女，　　及諸衣食床敷事。",
    "T11n0310_048:0282b18": "　　欲奉蘇摩大身者，　　但當尊重同和合，",
    "T11n0310_048:0282b19": "　　展轉慈心相敬視，　　專修淨妙十業道。",
    "T11n0310_048:0282b20": "　　卿等當於十業道，　　但常和合堅防守，",
    "T11n0310_048:0282b21": "　　是名大興法供養，　　菩薩非求世財故。",
    "T11n0310_048:0282b22": "　　我不用諸世財寶，　　芳羞飲食妙衣服，",
    "T11n0310_048:0282b23": "　　象馬車乘牛羊等，　　床敷婇女資生具。",
    "T11n0310_048:0282b24": "　　卿等但共同和合，　　善持清淨十業道，",
    "T11n0310_048:0282b25": "　　展轉發起大慈心，　　彼此熏修利義意。』",
    "T11n0310_048:0282b26": "「舍利子！爾時贍部洲內無量眾人聞我說是",
    "T11n0310_048:0282b27": "勸發之言，感恩德故頂禮我足，皆悉受持十",
    "T11n0310_048:0282b28": "種清淨妙善業道。舍利子！我於爾時為彼大",
    "T11n0310_048:0282b29": "眾廣宣正法示教讚喜，便隱天身不現於世。",
    "T11n0310_048:0282c01": "如是舍利子！我正憶念往昔世時贍部洲中，",
    "T11n0310_048:0282c02": "所有人民食噉蘇摩菩薩肉者，從是已來，乃",
    "T11n0310_048:0282c03": "至無有一人墮於惡趣。彼命終已，皆生三十",
    "T11n0310_048:0282c04": "三天，宿業力故與戒俱生。舍利子！我於",
    "T11n0310_048:0282c05": "爾時復為彼天隨其所應敷演法化示教讚",
    "T11n0310_048:0282c06": "喜，皆令安住聲聞乘中、或獨覺乘、或有安住",
    "T11n0310_048:0282c07": "阿耨多羅一切智乘。如是等眾聞我法故，或",
    "T11n0310_048:0282c08": "有已般涅槃、正般涅槃、當涅槃者。舍利子！汝",
    "T11n0310_048:0282c09": "觀如是安住法身菩薩摩訶薩行毘利耶波",
    "T11n0310_048:0282c10": "羅蜜多故，成就如是大神通力，成就如是大",
    "T11n0310_048:0282c11": "威德力，成就如是大勢之力，乃能但捨一身",
    "T11n0310_048:0282c12": "之慧，而大成熟無邊眾生皆住三乘得不退",
    "T11n0310_048:0282c13": "轉。」",
    "T11n0310_048:0282c14": "爾時長老舍利子白佛言：「世尊！云何菩薩摩",
    "T11n0310_048:0282c15": "訶薩行毘利耶波羅蜜多時，精勤修獲法身",
    "T11n0310_048:0282c16": "之相？唯然世尊！願為解說。」佛告舍利子：「菩薩",
    "T11n0310_048:0282c17": "摩訶薩法身之相無生無死，堅固難壞猶如金",
    "T11n0310_048:0282c18": "剛，不可思議。而諸法身菩薩摩訶薩為欲化",
    "T11n0310_048:0282c19": "度身壞眾生故現壞身，又欲化諸身不壞者",
    "T11n0310_048:0282c20": "現不壞身，然此法身圓成具足，非火所燒、非",
    "T11n0310_048:0282c21": "刀能割，如彼金剛堅固難壞。舍利子！安住法",
    "T11n0310_048:0282c22": "身菩薩摩訶薩行毘利耶波羅蜜多故，無倦",
    "T11n0310_048:0282c23": "精進非有功用，但以其身則能成熟無量眾",
    "T11n0310_048:0282c24": "生，不假其心思量分別，即此菩薩身自能知，",
    "T11n0310_048:0282c25": "了諸身相隨入自身真如法性。自身真如隨入",
    "T11n0310_048:0282c26": "諸法真如，諸法真如隨入自身真如。自身真",
    "T11n0310_048:0282c27": "如隨入諸佛真如，諸佛真如隨入自身真如。",
    "T11n0310_048:0282c28": "自身真如隨入去來現在真如，去來現在真",
    "T11n0310_048:0282c29": "如隨入自身真如。又過去真如不違未來真",
    "T11n0310_048:0283a01": "如，亦非未來真如違過去真如。又過去真如",
    "T11n0310_048:0283a02": "不違現在真如，亦非現在真如違過去真如。",
    "T11n0310_048:0283a03": "又未來真如不違過去真如，亦非過去真如",
    "T11n0310_048:0283a04": "違未來真如。又未來真如不違現在真如，亦",
    "T11n0310_048:0283a05": "非現在真如違未來真如。又現在真如不違",
    "T11n0310_048:0283a06": "過去真如，亦非過去真如違現在真如。又現",
    "T11n0310_048:0283a07": "在真如不違未來真如，亦非未來真如違現",
    "T11n0310_048:0283a08": "在真如。又去來現在真如即蘊界處真如，又",
    "T11n0310_048:0283a09": "蘊界處真如即染污清淨真如，又染污清淨",
    "T11n0310_048:0283a10": "真如即流轉寂滅真如，又流轉寂滅真如即",
    "T11n0310_048:0283a11": "加行真如，又加行真如即一切行真如。而一",
    "T11n0310_048:0283a12": "切行即是真如，而此真如即一切行。",
    "T11n0310_048:0283a13": "「復次舍利子！夫真如者即是實性、即是如性，",
    "T11n0310_048:0283a14": "是非不如性、是不遠離性、是無發動性、是無",
    "T11n0310_048:0283a15": "嬈亂性、是不相違性、是無違諍性。又舍利子！",
    "T11n0310_048:0283a16": "夫真如者無所違諍，以無違諍名曰真如，然",
    "T11n0310_048:0283a17": "諸如來說名違諍。舍利子！真如說名隨順攝",
    "T11n0310_048:0283a18": "受。何因緣故如來乃說以為違諍？舍利子！如",
    "T11n0310_048:0283a19": "來違於一切諍故。以是因緣，菩薩常現一切",
    "T11n0310_048:0283a20": "違諍。又諸如來本無違諍，亦未曾起。何以故？",
    "T11n0310_048:0283a21": "無違無諍說名如來，而常現諸色像違諍。非",
    "T11n0310_048:0283a22": "唯如來而有動亂，諸菩薩摩訶薩以如實智",
    "T11n0310_048:0283a23": "觀如來身，於如來身平等法性即觀自身平",
    "T11n0310_048:0283a24": "等法性，又於自身平等法性觀察如來平等",
    "T11n0310_048:0283a25": "法性，又於自身平等法性觀察諸身及以非",
    "T11n0310_048:0283a26": "身，於一切身及以非身觀察於彼不思議身。",
    "T11n0310_048:0283a27": "菩薩摩訶薩於緣生法了一切身，既了知已",
    "T11n0310_048:0283a28": "引攝法身。舍利子！菩薩摩訶薩當於引攝此",
    "T11n0310_048:0283a29": "法身時，我說是等便證法身。既得證已，又",
    "T11n0310_048:0283b01": "能示現蘊界處身，當知是身法身所顯。是故",
    "T11n0310_048:0283b02": "舍利子！一切眾生若有值遇如是法身，若見",
    "T11n0310_048:0283b03": "若聞即皆調伏，觸彼身時能令眾生作諸義",
    "T11n0310_048:0283b04": "利。",
    "T11n0310_048:0283b05": "「復次舍利子！如時縛迦大醫王者，聚集眾藥",
    "T11n0310_048:0283b06": "和為形相，變成女像妍質華美淨色悅人。由",
    "T11n0310_048:0283b07": "是醫王善能作故，妙善成就善加嚴飾。舍利",
    "T11n0310_048:0283b08": "子！是藥女像雖無思慮又無分別，而能示現",
    "T11n0310_048:0283b09": "往來住止、若坐若臥。諸有豪貴大王王子大",
    "T11n0310_048:0283b10": "臣長者及諸小王有病惱者，至時縛迦大醫",
    "T11n0310_048:0283b11": "王所。爾時醫王觀其所治，即以藥女賜為仇",
    "T11n0310_048:0283b12": "匹。彼諸人等既蒙所惠，便執藥女暫身交觸，",
    "T11n0310_048:0283b13": "一切患苦自然消除，無病安樂無有變異。舍",
    "T11n0310_048:0283b14": "利子！此時縛迦大醫之王療治世間諸病妙",
    "T11n0310_048:0283b15": "智，餘有世醫無與等者。如是舍利子！法身所",
    "T11n0310_048:0283b16": "顯菩薩摩訶薩亦復如是，乃至一切眾生，若",
    "T11n0310_048:0283b17": "男若女童男童女，有貪恚癡熱惱病者，至菩",
    "T11n0310_048:0283b18": "薩所暫觸其身，一切病苦皆得消滅，又覺其",
    "T11n0310_048:0283b19": "身離諸熱惱。何以故？由諸菩薩摩訶薩本發",
    "T11n0310_048:0283b20": "大願善清淨故。",
    "T11n0310_048:0283b21": "「復次舍利子！法身菩薩摩訶薩不由食摶食",
    "T11n0310_048:0283b22": "故身得安住。雖復了知一切飲食本無所有，",
    "T11n0310_048:0283b23": "愍眾生故而現受食，雖現食之情無耽著，於",
    "T11n0310_048:0283b24": "其自身未曾顧戀。何以故？法身之力無退無",
    "T11n0310_048:0283b25": "減，不以飲食安住其身。又舍利子！法身菩薩",
    "T11n0310_048:0283b26": "摩訶薩於諸生死雖可了知，而示現身有生",
    "T11n0310_048:0283b27": "有死。何以故？為欲成熟諸眾生故，示現終盡，",
    "T11n0310_048:0283b28": "然此菩薩摩訶薩了知諸法無有終盡；示現",
    "T11n0310_048:0283b29": "有生，了知諸法無有起作；雖現生起，了知諸",
    "T11n0310_048:0283c01": "法畢竟無生。又此法身以法為食、法力所持，",
    "T11n0310_048:0283c02": "依止於法本願力故，無有功用成熟眾生。舍",
    "T11n0310_048:0283c03": "利子！法身菩薩摩訶薩如是等相，皆由無倦",
    "T11n0310_048:0283c04": "精進修行毘利耶波羅蜜多故而便證入。」爾",
    "T11n0310_048:0283c05": "時世尊欲重宣此義而說頌曰：",
    "T11n0310_048:0283c06": "「身如金剛不可損，　　知時設化故現生，",
    "T11n0310_048:0283c07": "　毒惡刀火非燒害，　　見燒害者所化眾。",
    "T11n0310_048:0283c08": "　有病則見為良藥，　　飢渴眾生見飲食，",
    "T11n0310_048:0283c09": "　以諸法性無分別，　　法身無身一理證。",
    "T11n0310_048:0283c10": "　了知一法從緣生，　　無摩納婆意生等，",
    "T11n0310_048:0283c11": "　眾緣有故苦綸運，　　眾緣無故苦綸斷。",
    "T11n0310_048:0283c12": "　了色不堅如聚沫，　　思惟諸受等浮泡，",
    "T11n0310_048:0283c13": "　想如熱時陽焰動，　　芭蕉諸行應觀察。",
    "T11n0310_048:0283c14": "　如世善幻舞戲者，　　剎那便現諸色像，",
    "T11n0310_048:0283c15": "　了知識用亦如是，　　智者於彼皆無願。",
    "T11n0310_048:0283c16": "　知世財如箭離弦，　　復似電飛山水瀑，",
    "T11n0310_048:0283c17": "　暫聚還散類空雲，　　智者於彼皆無願。",
    "T11n0310_048:0283c18": "　諸有都無有眾生，　　未曾不受天諸樂，",
    "T11n0310_048:0283c19": "　復墮地獄更貧苦，　　佛子觀已不求天。",
    "T11n0310_048:0283c20": "　彼心無依似遊空，　　非有非無離依止，",
    "T11n0310_048:0283c21": "　雖生諸有無生死，　　證無老死大我故。",
    "T11n0310_048:0283c22": "「復次舍利子！無倦精進菩薩摩訶薩修行毘",
    "T11n0310_048:0283c23": "利耶波羅蜜多時，當應如是正心修學。舍利",
    "T11n0310_048:0283c24": "子！世間雖有諸醫充滿世界，不能了知三種",
    "T11n0310_048:0283c25": "大患。何以故？彼皆不善又無智故，而不能識",
    "T11n0310_048:0283c26": "貪、瞋、癡等三種大患。舍利子！彼無智醫非唯",
    "T11n0310_048:0283c27": "不識三種大患，又不了知三大良藥對治三",
    "T11n0310_048:0283c28": "患。何等為三？所謂不能了知貪欲大患，不淨",
    "T11n0310_048:0283c29": "良藥而為對治。瞋恚大患，慈心良藥而為對",
    "T11n0310_048:0284a01": "治。愚癡大患，緣起良藥而為對治。舍利子！如",
    "T11n0310_048:0284a02": "是諸醫唯能療治一二別病，不能普治一切",
    "T11n0310_048:0284a03": "眾病；惟能暫治少時降損，非為盡病畢竟除",
    "T11n0310_048:0284a04": "差。菩薩摩訶薩作如是念：『我今行毘利耶",
    "T11n0310_048:0284a05": "波羅蜜多故修菩薩道，豈當隨學如是諸醫？",
    "T11n0310_048:0284a06": "我當依隨諸佛世尊，善達諸法無上大醫之",
    "T11n0310_048:0284a07": "王，畢竟療治一切病者。是大醫王，我今隨",
    "T11n0310_048:0284a08": "從依憑修學。既修學已，我應普治一切病苦，",
    "T11n0310_048:0284a09": "豈當療治別別諸病？我應畢竟除眾病本，豈",
    "T11n0310_048:0284a10": "當暫差不除病本？』舍利子！是菩薩摩訶薩復",
    "T11n0310_048:0284a11": "作是念：『我應積集如是無上正法阿竭陀膏",
    "T11n0310_048:0284a12": "藥，當使一切眾生聞藥聲已，貪瞋癡等極重",
    "T11n0310_048:0284a13": "大患自然消滅。』是故舍利子！無倦精進菩薩",
    "T11n0310_048:0284a14": "摩訶薩行毘利耶波羅蜜多故，積集如是無",
    "T11n0310_048:0284a15": "上正法阿竭陀膏藥，塗傅一切有病眾生。不",
    "T11n0310_048:0284a16": "與聲聞獨覺法共，唯除如來無上大醫之王",
    "T11n0310_048:0284a17": "善達一切法者，以無上正法阿竭陀膏藥，遍",
    "T11n0310_048:0284a18": "塗所吹大法之螺，如是塗已便就吹之。其聲",
    "T11n0310_048:0284a19": "遍告三千大千世界，於中所有非一眾生聞",
    "T11n0310_048:0284a20": "是聲已，但使一切貪瞋癡等諸大重病皆悉",
    "T11n0310_048:0284a21": "除滅。如是除滅非一百眾生、非一千眾生、非",
    "T11n0310_048:0284a22": "一百千眾生，如是除滅非一拘胝眾生、非一",
    "T11n0310_048:0284a23": "百拘胝、千拘胝、百千拘胝眾生，如是除滅非",
    "T11n0310_048:0284a24": "一拘胝那庾多眾生、非一百拘胝那庾多、千",
    "T11n0310_048:0284a25": "拘胝那庾多、百千拘胝那庾多眾生，非一薑",
    "T11n0310_048:0284a26": "羯羅眾生。如是除滅乃至不可說不可說眾",
    "T11n0310_048:0284a27": "生所有三毒大患皆得除滅。",
    "T11n0310_048:0284a28": "「復次舍利子！如大雪山中有大藥王名為毘",
    "T11n0310_048:0284a29": "伽摩，若聞其聲，一切世間猛烈毒熱皆悉消",
    "T11n0310_048:0284b01": "滅。若藥所住百踰繕那，其威盛故，令諸惡毒",
    "T11n0310_048:0284b02": "皆無勢力。若以藥王塗大螺鼓，若擊若吹，其",
    "T11n0310_048:0284b03": "聲所及諸有眾生，或飲毒藥、或被毒螫、毒塗",
    "T11n0310_048:0284b04": "毒刺、眾毒惱者，但聞如是螺鼓之聲暫至於",
    "T11n0310_048:0284b05": "耳，一切諸毒皆得除滅。舍利子！如是毘伽摩",
    "T11n0310_048:0284b06": "大妙藥王，一切世醫皆不能識，唯除時縛迦",
    "T11n0310_048:0284b07": "大醫王者方知色性。如是舍利子！無倦精進",
    "T11n0310_048:0284b08": "菩薩摩訶薩亦復如是，行毘利耶波羅蜜多",
    "T11n0310_048:0284b09": "故，積集如是無上正法阿竭陀膏藥，不與聲",
    "T11n0310_048:0284b10": "聞獨覺法共，唯除如來無上正法大醫之王",
    "T11n0310_048:0284b11": "能滅眾生諸有病者，以無上正法阿竭陀膏",
    "T11n0310_048:0284b12": "藥用塗大法之螺，塗已吹之，聲告三千大千",
    "T11n0310_048:0284b13": "世界，其中所有一切眾生乃至不可說不可",
    "T11n0310_048:0284b14": "說等聞是聲已，貪瞋癡等諸重大患悉得寂",
    "T11n0310_048:0284b15": "滅無有遺餘。",
    "T11n0310_048:0284b16": "「復次舍利子！如是無上正法阿竭陀膏藥，從",
    "T11n0310_048:0284b17": "於何所而來集此？舍利子！當知如是膏藥從",
    "T11n0310_048:0284b18": "大菩提法器中來。又舍利子！彼菩提器從何",
    "T11n0310_048:0284b19": "而來？當知從菩薩法財寶篋中來。又舍利子！",
    "T11n0310_048:0284b20": "如是菩薩寶篋從何而來？當知不異大菩薩",
    "T11n0310_048:0284b21": "藏法門中來。是故舍利子！無倦精進菩薩摩",
    "T11n0310_048:0284b22": "訶薩為欲修行毘利耶波羅蜜多故，應極至",
    "T11n0310_048:0284b23": "誠尋求如是大菩薩藏法門經典，聽聞受持",
    "T11n0310_048:0284b24": "若讀若誦研究義理，廣為眾生宣說開示。舍",
    "T11n0310_048:0284b25": "利子！汝又應知如是之相，吾今當說重顯其",
    "T11n0310_048:0284b26": "義。若諸無倦精進菩薩摩訶薩修行毘利耶",
    "T11n0310_048:0284b27": "波羅蜜多故，聞我說已，於是經典應極至誠",
    "T11n0310_048:0284b28": "尋究義理，為他開示。",
    "T11n0310_048:0284b29": "「舍利子！乃往古世過阿僧企耶劫廣大無量",
    "T11n0310_048:0284c01": "不可思議難可度量，乃至過是等數又復過",
    "T11n0310_048:0284c02": "是等量，當於爾時於此世界有佛出現，名赤",
    "T11n0310_048:0284c03": "蓮花勝如來、應、正等覺、明行圓滿、善逝、世間解、",
    "T11n0310_048:0284c04": "無上丈夫、調御士、天人師、佛、薄伽梵。舍利子！",
    "T11n0310_048:0284c05": "彼佛聲聞弟子一大集會，其數具滿八十拘",
    "T11n0310_048:0284c06": "胝，皆是大阿羅漢，諸漏已盡，乃至獲得諸心",
    "T11n0310_048:0284c07": "自在最勝波羅蜜。舍利子！彼佛壽量滿八十",
    "T11n0310_048:0284c08": "歲便般涅槃，正法住世經五百歲，像法住世",
    "T11n0310_048:0284c09": "亦五百歲，舍利流布。如我今者般涅槃後，供",
    "T11n0310_048:0284c10": "養舍利當流布相。",
    "T11n0310_048:0284c11": "「舍利子！彼佛去世入涅槃後將滿百年，有一",
    "T11n0310_048:0284c12": "菩薩他方界終，生此世界大王之家。適初生",
    "T11n0310_048:0284c13": "已便唱是言：『奇哉！今者生非法處。』又作是言：",
    "T11n0310_048:0284c14": "『奇哉！今者生非法處。』如是唱已復作是言：『我",
    "T11n0310_048:0284c15": "於今者當行法行。我於今者當行法行。』爾時",
    "T11n0310_048:0284c16": "眾人皆生疑怪，以其所述同共號之，名為法",
    "T11n0310_048:0284c17": "行。舍利子！時法行王子漸漸長大，諸根成滿",
    "T11n0310_048:0284c18": "狀年二十，淨信捨家趣無上道。既出家已，獨",
    "T11n0310_048:0284c19": "止幽閑空寂林中宴處靜室。時虛空中有大",
    "T11n0310_048:0284c20": "天神來告之曰：『苾芻當知，汝今若求如來佛",
    "T11n0310_048:0284c21": "果聲稱高遠尊上法者，但當勤學大菩薩藏",
    "T11n0310_048:0284c22": "微妙法門。若未獲者勿捨精進，專志尋求無",
    "T11n0310_048:0284c23": "令不果。』舍利子！時法行苾芻從彼天神聞斯",
    "T11n0310_048:0284c24": "語已，心大歡喜踊躍無量身意悅豫，即行尋",
    "T11n0310_048:0284c25": "訪菩薩藏法，躬詣村城王都國邑乃至亭館，",
    "T11n0310_048:0284c26": "展轉尋求了無所得。爾時法行苾芻復更經",
    "T11n0310_048:0284c27": "歷往諸僧坊，或見苾芻或苾芻尼，便至其所",
    "T11n0310_048:0284c28": "作如是言：『善哉仁者！何處當有大菩薩藏微",
    "T11n0310_048:0284c29": "妙法門，菩薩摩訶薩依之修學，出生無量諸",
    "T11n0310_048:0285a01": "佛妙法？』彼便答言：『苾芻當知，我初不聞何等",
    "T11n0310_048:0285a02": "名為大菩薩藏微妙法門。我於今者因汝說",
    "T11n0310_048:0285a03": "故，方聞大菩薩藏法門名字來入我耳。』舍利",
    "T11n0310_048:0285a04": "子！爾時法行苾芻重自思念：『如是法門諸",
    "T11n0310_048:0285a05": "佛妙法，不應天神妄有所說。我於今者要當",
    "T11n0310_048:0285a06": "不捨勇猛精進，乃至未聞大菩薩藏法門已",
    "T11n0310_048:0285a07": "來中無懈廢。』便更請問彼苾芻等：『赤蓮花勝",
    "T11n0310_048:0285a08": "如來般涅槃時，焚身之地為在何所？汝當示",
    "T11n0310_048:0285a09": "我此地方面，我當往彼行精進業。』彼苾芻等",
    "T11n0310_048:0285a10": "即告之言：『苾芻當知，如是方面是薄伽梵赤",
    "T11n0310_048:0285a11": "蓮花勝如來焚身之地。』爾時法行苾芻即往",
    "T11n0310_048:0285a12": "其所，到已頂禮右遶無數，却退一面結加",
    "T11n0310_048:0285a13": "趺坐，一心攝念想對彼佛，作是誓言：『我於",
    "T11n0310_048:0285a14": "此處結加趺坐，我若不從赤蓮花勝如來現",
    "T11n0310_048:0285a15": "前聽聞大菩薩藏微妙法門者，要當不解此",
    "T11n0310_048:0285a16": "坐、不起此處。』舍利子！時法行王仙苾芻精進",
    "T11n0310_048:0285a17": "堅固發如是誓，結加趺坐過七日已，東方世",
    "T11n0310_048:0285a18": "界有薄伽梵，名曰寶藏如來、應、正等覺，為法",
    "T11n0310_048:0285a19": "行王仙苾芻故，從彼而來現其身前，為說開",
    "T11n0310_048:0285a20": "示八門句法。因又告曰：『王仙苾芻！汝今當隨",
    "T11n0310_048:0285a21": "八門句法大菩薩藏微妙法門精勤修行，則",
    "T11n0310_048:0285a22": "諸佛法不難得遂。』時王仙苾芻聞佛教已，精",
    "T11n0310_048:0285a23": "勤修習八門句法，於後不久便得成就不可",
    "T11n0310_048:0285a24": "思議無上多聞。即從地起離本坐處，為欲廣",
    "T11n0310_048:0285a25": "行毘利耶波羅蜜多故，勇猛正勤往諸村城",
    "T11n0310_048:0285a26": "王都國邑乃至亭館，從一一處至一一處，展",
    "T11n0310_048:0285a27": "轉宣說顯通如是大菩薩藏微妙法門滿六",
    "T11n0310_048:0285a28": "十歲。於如是時教化眾生，天人等眾滿拘胝",
    "T11n0310_048:0285a29": "數，皆得安住於三乘中。",
    "T11n0310_048:0285b01": "「舍利子！彼王仙苾芻化眾生已，臨命終時發",
    "T11n0310_048:0285b02": "如是言：『願我還生此佛世界人趣之中，當修",
    "T11n0310_048:0285b03": "法行。』作是願已便就命終。以願力故，於此世",
    "T11n0310_048:0285b04": "界贍部洲中生居士家。彼初生日便唱是言：",
    "T11n0310_048:0285b05": "『我於今者當修法行。』又作是言：『我於今者當",
    "T11n0310_048:0285b06": "修法行。』爾時眾人因其所述為立本號，還名",
    "T11n0310_048:0285b07": "法行。舍利子！是法行童子形如八歲，淨信捨",
    "T11n0310_048:0285b08": "家趣無上道。出家不久，以宿習故，大菩薩藏",
    "T11n0310_048:0285b09": "微妙法門無上深義自然現前。法行苾芻安",
    "T11n0310_048:0285b10": "住如是大菩薩藏，六十歲中廣行法化。躬至",
    "T11n0310_048:0285b11": "村城王都國邑乃至亭館處處施化，為諸眾",
    "T11n0310_048:0285b12": "生開示是法。於六十歲教化天人滿拘胝眾，",
    "T11n0310_048:0285b13": "於三乘中皆已成熟，或住聲聞乘、或住獨覺",
    "T11n0310_048:0285b14": "乘、或住無上大乘之者。",
    "T11n0310_048:0285b15": "「舍利子！彼時法行苾芻化眾生已，臨命終時",
    "T11n0310_048:0285b16": "復發是言：『願我未來當得為人出家聞法。』既",
    "T11n0310_048:0285b17": "命終後，以願力故，於此世界贍部洲中生於",
    "T11n0310_048:0285b18": "王家。彼初生日，於上空中天神唱言：『此眾生",
    "T11n0310_048:0285b19": "界，法勝菩薩出現於世。』又唱是言：『此眾生界，",
    "T11n0310_048:0285b20": "法勝菩薩出現於世。』爾時眾人聞天告已，便",
    "T11n0310_048:0285b21": "號王子以為法勝。舍利子！法勝王子如是漸",
    "T11n0310_048:0285b22": "漸諸根成熟，壯年二十淨信捨家趣於非",
    "T11n0310_048:0285b23": "家。既出家已，眾人便號法勝苾芻。舍利子！",
    "T11n0310_048:0285b24": "法勝苾芻大念慧力之所持故，大菩薩藏微",
    "T11n0310_048:0285b25": "妙法門自然現前，精勤修習能善永斷眾生",
    "T11n0310_048:0285b26": "疑惑。六十年中躬事巡化，遊歷村城王都國",
    "T11n0310_048:0285b27": "邑乃至亭館，為諸眾生開示是法。於六十歲，",
    "T11n0310_048:0285b28": "成熟拘胝諸天人眾，悉令安住阿耨多羅三",
    "T11n0310_048:0285b29": "藐三菩提心。",
    "T11n0310_048:0285c01": "「舍利子！法勝苾芻將欲命終復發是言：『願我",
    "T11n0310_048:0285c02": "來世生人道中，正信出家。』適發願已便就命",
    "T11n0310_048:0285c03": "終，還生此界贍部洲中大富長者家。彼初生",
    "T11n0310_048:0285c04": "時，復有天神大聲唱令：『於此世界，得念菩薩",
    "T11n0310_048:0285c05": "今日出現。』如是再返。爾時眾人聞天告已，皆",
    "T11n0310_048:0285c06": "共號之名為得念。舍利子！是得念菩薩諸根",
    "T11n0310_048:0285c07": "成滿，壯如二十盛年之者，淨信捨家趣於非",
    "T11n0310_048:0285c08": "家。纔出家已，宿習力故，便得成就不可思議",
    "T11n0310_048:0285c09": "最勝無上不忘總持多聞具足。六十年中身",
    "T11n0310_048:0285c10": "行化導，巡歷村城王都國邑乃至亭館，處處",
    "T11n0310_048:0285c11": "流化宣說正法、斷眾生疑，開示如是大菩薩",
    "T11n0310_048:0285c12": "藏微妙法門。過六十歲，安置天人滿一拘胝，",
    "T11n0310_048:0285c13": "或住聲聞、或住獨覺、或復安住無上佛智。",
    "T11n0310_048:0285c14": "舍利子！是得念菩薩化眾生已，臨命終時復",
    "T11n0310_048:0285c15": "發是言：『願我未來生於人中，正信出家。』彼命",
    "T11n0310_048:0285c16": "終已，還生此界大王之家。初生之時，復有天",
    "T11n0310_048:0285c17": "神大聲唱告：『此有情界，依法菩薩出現於世。』",
    "T11n0310_048:0285c18": "如是再返。爾時眾人聞天告已，便名王子以",
    "T11n0310_048:0285c19": "為依法。舍利子！依法菩薩如是漸漸諸根成",
    "T11n0310_048:0285c20": "滿，壯二十歲以信捨家趣於非家。纔出家",
    "T11n0310_048:0285c21": "已，宿習力故，便得成就無間斷念念力持故，",
    "T11n0310_048:0285c22": "大菩薩藏微妙法門自然現前。舍利子！依法",
    "T11n0310_048:0285c23": "菩薩而作苾芻，五十年中遊行教化，從一聚",
    "T11n0310_048:0285c24": "落至一聚落、從一村墟至一村墟、從城至城、",
    "T11n0310_048:0285c25": "從館至館、從國至國、從一王都至一王都，為",
    "T11n0310_048:0285c26": "諸眾生開示如是菩薩藏法、斷除疑惑。於五",
    "T11n0310_048:0285c27": "十歲令四拘胝諸天人眾，住聲聞乘、住獨覺",
    "T11n0310_048:0285c28": "乘、或住無上諸佛大乘。",
    "T11n0310_048:0285c29": "「舍利子！是依法菩薩摩訶薩從是命終，生於",
    "T11n0310_048:0286a01": "東方寶藏如來佛之世界。初生之時，即得成",
    "T11n0310_048:0286a02": "就不可思議無上多聞，教化示導六十八拘",
    "T11n0310_048:0286a03": "胝諸天人眾，皆得成滿安住三乘。舍利子！是",
    "T11n0310_048:0286a04": "依法菩薩摩訶薩，於彼寶藏如來法中化眾",
    "T11n0310_048:0286a05": "生已，命終還來於此世界赤蓮花勝佛土贍",
    "T11n0310_048:0286a06": "部洲中，生大王家。當初生時，彼所教化六",
    "T11n0310_048:0286a07": "十八拘胝天人大眾，皆成熟者，於彼命終亦",
    "T11n0310_048:0286a08": "隨菩薩生此佛土，與是菩薩而為眷屬。舍利",
    "T11n0310_048:0286a09": "子！當於爾時，此方世界有佛出世，名最高行",
    "T11n0310_048:0286a10": "如來、應、正等覺、明行圓滿、善逝、世間解、無上丈",
    "T11n0310_048:0286a11": "夫、調御士、天人師、佛、薄伽梵。其佛壽命滿足",
    "T11n0310_048:0286a12": "八十拘胝歲，爾時人壽量與佛等。舍利子！最",
    "T11n0310_048:0286a13": "高行如來、應、正等覺處世說法，一一歲中有",
    "T11n0310_048:0286a14": "一大會，一一大會皆有八十拘胝諸聲聞眾。",
    "T11n0310_048:0286a15": "其佛凡有八十拘胝聲聞大會，純是大阿羅",
    "T11n0310_048:0286a16": "漢。爾時菩薩為王子時名曰勇施，成就多聞",
    "T11n0310_048:0286a17": "聰叡勝觀，與其眷屬六十八拘胝，如是大眾",
    "T11n0310_048:0286a18": "前後圍遶，往詣薄伽梵最高行如來、應、正等",
    "T11n0310_048:0286a19": "覺所住之處。既到彼已頂禮佛足，遶無數匝",
    "T11n0310_048:0286a20": "却坐一面。",
    "T11n0310_048:0286a21": "「舍利子！爾時最高行如來了達勇施王子增",
    "T11n0310_048:0286a22": "上信樂，即便開示本行相應微妙勝法。時勇",
    "T11n0310_048:0286a23": "施王子聞佛開示如是法已，豁然意解得清",
    "T11n0310_048:0286a24": "淨信。心清淨故，即與六十八拘胝眷屬以信",
    "T11n0310_048:0286a25": "捨家趣於非家。既出家已，盡其壽量淨修梵",
    "T11n0310_048:0286a26": "行。舍利子！時勇施王子彼佛法中精進經行",
    "T11n0310_048:0286a27": "於菩薩道，其心將證無上菩提。時最高行如",
    "T11n0310_048:0286a28": "來便為授記，告諸大眾：『今此苾芻勇施菩薩",
    "T11n0310_048:0286a29": "摩訶薩者，次我滅後，當證阿耨多羅三藐三",
    "T11n0310_048:0286b01": "菩提，出現世間，名大精進如來、應、正等覺、明",
    "T11n0310_048:0286b02": "行圓滿、善逝、世間解、無上丈夫、調御士、天人師、",
    "T11n0310_048:0286b03": "佛、薄伽梵。』舍利子！是最高行如來授彼記已",
    "T11n0310_048:0286b04": "便般涅槃。勇施菩薩見佛滅度戀慕增感，恭",
    "T11n0310_048:0286b05": "敬供養如來舍利，廣起靈廟利益眾生，住持",
    "T11n0310_048:0286b06": "正法開化無量。其後不久，證得阿耨多羅三",
    "T11n0310_048:0286b07": "藐三菩提，名大精進。舍利子！是大精進如來",
    "T11n0310_048:0286b08": "壽量半劫，其佛說法無量大會，一一集會有",
    "T11n0310_048:0286b09": "十二那庾多聲聞弟子，純阿羅漢。",
    "T11n0310_048:0286b10": "「舍利子！如是無倦精進菩薩摩訶薩為欲修",
    "T11n0310_048:0286b11": "行毘利耶波羅蜜多故，鄭重慇懃尋求如是",
    "T11n0310_048:0286b12": "大菩薩藏微妙法門，聽聞受持、若讀若誦、思",
    "T11n0310_048:0286b13": "惟研究、開析義理，廣為含生宣示演說，惟功",
    "T11n0310_048:0286b14": "不已遂至成佛，名大精進如來、應、正等覺，出",
    "T11n0310_048:0286b15": "興于世，廣宣法化饒益眾生，如上所說。是故",
    "T11n0310_048:0286b16": "舍利子！若有善男子善女人安住大乘微妙",
    "T11n0310_048:0286b17": "正行，欲疾證於阿耨多羅三藐三菩提者，應",
    "T11n0310_048:0286b18": "當奮發勇猛精進，鄭重慇懃尋求如是菩薩",
    "T11n0310_048:0286b19": "藏法，即得奉遇恭敬聽受，乃至廣為含生宣",
    "T11n0310_048:0286b20": "說開闡。何以故？舍利子！勇猛精進菩薩摩訶",
    "T11n0310_048:0286b21": "薩必因尋求大菩薩藏微妙法門，方得成滿",
    "T11n0310_048:0286b22": "毘利耶波羅蜜多故。舍利子！是名菩薩摩訶",
    "T11n0310_048:0286b23": "薩勇猛精進勤修毘利耶波羅蜜多，為眾生",
    "T11n0310_048:0286b24": "故行菩薩行。若諸菩薩摩訶薩精進修行是",
    "T11n0310_048:0286b25": "菩薩行，一切眾魔魔民天子於此菩薩不能",
    "T11n0310_048:0286b26": "嬈亂，又不為彼異道他論所能摧屈。",
    "T11n0310_048:0286b27": "大寶積經卷第四十八"
}