{
    "X40n0719_014:0454b17": "重治毗尼事義集要卷第十四",
    "X40n0719_014:0454b19": "古吳蕅益沙門　智旭　彚輯",
    "X40n0719_014:0454b20": "○衣法",
    "X40n0719_014:0454b21": "聽取糞掃衣。有十種。牛嚼衣。鼠嚙衣。火燒衣。月水衣。",
    "X40n0719_014:0454b22": "產婦衣。神廟中衣。鳥[銜-金+缶]風吹雜處者。塚間衣。求願衣。",
    "X40n0719_014:0454b23": "受王職衣。往還衣(謂送葬衣)。不應取阬壍中死人衣",
    "X40n0719_014:0454b24": "不應取垣上籬上壍中糞掃衣(或是居士所浣曬故)。不應在",
    "X40n0719_014:0454c01": "斷事處取死人衣(官敕旃陀羅棄死屍。彼言。使取衣者棄之)。不應取未",
    "X40n0719_014:0454c02": "壞死人衣。死人未壞。不應打令壞。不應取大聚衣",
    "X40n0719_014:0454c03": "(是居士所脫故)。糞掃衣無主。屬先取者。若共取。應分。不",
    "X40n0719_014:0454c04": "應取莊嚴供養塔衣。聽以刀截衣。得未浣衣。聽自",
    "X40n0719_014:0454c05": "浣。使人浣。聽畜浣器。浣板。剪刀。應五條。不應六條。",
    "X40n0719_014:0454c06": "應七條。不應八條。乃至十九條。不應二十條。若過是",
    "X40n0719_014:0454c07": "條數。不應畜。聽以長四肘廣二肘衣作安陀會。廣",
    "X40n0719_014:0454c08": "三肘長五肘作鬱多羅僧。僧伽棃(廣。指豎言。長。指橫言)。",
    "X40n0719_014:0454c09": "問。比丘三衣。諸部皆以豎三橫五為量。今造衣無",
    "X40n0719_014:0454c10": "不過量。亦有罪不。又僧伽棃。四分律不過十九條。",
    "X40n0719_014:0454c11": "僧祇律不過十五條。惟根本許至二十五條。今皆",
    "X40n0719_014:0454c12": "稱二十五條為上上衣。亦定爾不。答。三肘五肘。決",
    "X40n0719_014:0454c13": "不可過。故律攝云。過此以上。皆得惡作。今時製衣。",
    "X40n0719_014:0454c14": "豎雖未必過三。橫則無不過五。譌云摺時取方。當",
    "X40n0719_014:0454c15": "知受持披著。步步得突吉羅。又西國造衣。或糞掃",
    "X40n0719_014:0454c16": "衣。或檀越施衣。但令所得廣長。則條隔可少。所得",
    "X40n0719_014:0454c17": "雜碎。則條隔便多。不惟僧祇四分。不貴多條。即根",
    "X40n0719_014:0454c18": "本部。亦但云初三次三次三。未嘗名為上中下也。",
    "X40n0719_014:0454c19": "況梵網止言九條。七條。五條。袈裟。佛付迦葉。傳彌",
    "X40n0719_014:0454c20": "勒者。亦止是十三條。金縷袈裟。今乃獨尚二十五",
    "X40n0719_014:0454c21": "條。傷工費本。可笑甚矣。",
    "X40n0719_014:0454c22": "作新衣。一重安陀會。一重鬱多羅僧。二重僧伽棃。若",
    "X40n0719_014:0454c23": "故衣。聽二重安陀會。二重鬱多羅僧。四重僧伽棃。若",
    "X40n0719_014:0454c24": "糞掃衣。隨意多少重數。得縵衣。廣長足。裁割便少。",
    "X40n0719_014:0455a01": "聽作帖葉。不應不著割截衣入聚落。不應反著衣",
    "X40n0719_014:0455a02": "入聚落。聚落外。聽反著。不應著一衣。除大小便處",
    "X40n0719_014:0455a03": "不應著繡衣。草衣。樹皮衣。樹葉衣。珠瓔珞衣。皮衣。",
    "X40n0719_014:0455a04": "鷲毛衣。人髮衣。馬尾衣。犛牛尾衣。衣壞。聽補治。聽",
    "X40n0719_014:0455a05": "著納重。線編邊。隨孔大小方圓補。有居士持衣來。",
    "X40n0719_014:0455a06": "言與某甲比丘。比丘言。我不須。即持衣置比丘前而",
    "X40n0719_014:0455a07": "去。聽為施主故掌錄。若須時。聽受持。大價衣布地。",
    "X40n0719_014:0455a08": "不應在上行。不應以大價衣作地敷。聽用作臥褥。坐",
    "X40n0719_014:0455a09": "褥。作枕。作覆上衣。不應作帳(房中四周設幃)。不應作軒(簷前",
    "X40n0719_014:0455a10": "設幃)。聽畜袈裟色帶。廣三指。遶腰三周。若帶細輭。數",
    "X40n0719_014:0455a11": "結速斷。應安扭玦。不應用寶作。患寒。聽著復紵衣",
    "X40n0719_014:0455a12": "(兩重名複。內盛棉絮等名紵。與貯通用)。寒雪國。聽作韈。聽著帽。身患",
    "X40n0719_014:0455a13": "瘡。并汗臭。聽作拭身巾。面汗。聽作拭面巾。患眼淚。聽",
    "X40n0719_014:0455a14": "作捫淨巾。僧祇律云。非時長衣。應與僧。時衣太多。",
    "X40n0719_014:0455a15": "減半與僧。持三衣瓶鉢。即是少欲少事。作緤。極",
    "X40n0719_014:0455a16": "廣齊四指。極狹如[麥*廣]麥。五條。應一長一短。七條至十",
    "X40n0719_014:0455a17": "三條。兩長一短。十五條。三長一短。根本律云。護惜",
    "X40n0719_014:0455a18": "衣服。當如身皮。應浣染縫治者。當隨事作。僧伽胝",
    "X40n0719_014:0455a19": "有九種。九條乃至二十五條。初三種。二長一短。次三",
    "X40n0719_014:0455a20": "種。三長一短。次三種。四長一短。應作。應持。過此已上。",
    "X40n0719_014:0455a21": "便成破納。上者豎三肘。橫五肘。下者豎二肘半。橫四",
    "X40n0719_014:0455a22": "肘半。二內名中。嗢呾羅僧伽。及安呾婆娑。亦如僧伽",
    "X40n0719_014:0455a23": "胝量。復有二種安呾婆娑。豎二。橫五。豎二。橫四。雜",
    "X40n0719_014:0455a24": "事云。肩上安[巾*勾]。胸前綴紐。葉相有三。大寬四指。或如",
    "X40n0719_014:0455b01": "烏張足。小寬二指。或如母指面。此內名中。不應披",
    "X40n0719_014:0455b02": "三衣鬀髮。應別畜鬀髮衣。或用僧脚崎遮身而鬀。",
    "X40n0719_014:0455b03": "應以帒盛衣。常用者在上。非常用者在下。蚊幬周",
    "X40n0719_014:0455b04": "十二肘。於上安葢。長四肘。闊二肘。隨身高下。[糸*屬]帶懸",
    "X40n0719_014:0455b05": "垂相掩作門。熱應搖扇。下邊蚊入。氈席壓之。僧伽",
    "X40n0719_014:0455b06": "胝者。是衣中主不應隨處著用。作諸事業。入聚落時。",
    "X40n0719_014:0455b07": "乞食時。隨噉食時。入眾食時。禮制底時。聽佛法時。禮",
    "X40n0719_014:0455b08": "拜二師及同梵行者時。可披大衣。嗢呾羅僧伽。應於",
    "X40n0719_014:0455b09": "淨處披著。及食等事。其安呾婆娑。任於何處。隨意著",
    "X40n0719_014:0455b10": "用。目得迦云。賊奪商旅所遺棄物。不應收取。若商",
    "X40n0719_014:0455b11": "主隨聽者。應取。有主屍林及神廟衣。亦爾。許諸苾",
    "X40n0719_014:0455b12": "芻畜十三資具衣。一僧伽胝。二嗢呾羅僧伽。三安呾",
    "X40n0719_014:0455b13": "婆娑。四尼師但那。五裙。六副裙。七僧脚崎。八副僧脚",
    "X40n0719_014:0455b14": "崎。九拭面巾。十拭身巾。十一覆瘡衣。十二鬀髮衣。十",
    "X40n0719_014:0455b15": "三藥直衣。隨一一衣。各別疊名而為守持。應如是說。",
    "X40n0719_014:0455b16": "對一苾芻。具壽存念此僧伽胝衣。我今守持。已作成",
    "X40n0719_014:0455b17": "衣。是所受用。如是三說。餘衣守持。準此應作。其藥直",
    "X40n0719_014:0455b18": "衣。應加為病因緣。此外若更有餘衣。應於二師而作",
    "X40n0719_014:0455b19": "委寄。分別持之。對一苾芻。作如是說。具壽存念。我苾",
    "X40n0719_014:0455b20": "芻某甲。有此長衣。未為分別。是合分別。我今於具壽",
    "X40n0719_014:0455b21": "前而為分別。以某師為委寄者。我今持之。如是三說",
    "X40n0719_014:0455b22": "若衣欲破。應以長線而縫絡之。若見有孔。應可補",
    "X40n0719_014:0455b23": "帖。若在內爛。兩重幅疊。如總爛壞。不堪料理者。應作",
    "X40n0719_014:0455b24": "燈炷。或可斬碎和泥。用塞柱孔。或塗牆壁。如是用時。",
    "X40n0719_014:0455c01": "能令施主所捨福田。任運增長。薩婆多論云。三衣",
    "X40n0719_014:0455c02": "若破。不問孔大小。但使緣不斷絕。故成受持。若衣久",
    "X40n0719_014:0455c03": "失色。故不失受持。後更上色。亦不受持。",
    "X40n0719_014:0455c04": "問。今相傳三衣。若破不許自補。又比丘無常。衣掛",
    "X40n0719_014:0455c05": "樹上。何耶。答曰。是律所聽。便可依從。非制而制。便",
    "X40n0719_014:0455c06": "名非法。衣破不許自補。出在五百問中。此書多譌。",
    "X40n0719_014:0455c07": "卷首已辯之矣。比丘無常。三衣與看病人。律有明",
    "X40n0719_014:0455c08": "文。如何可抗。設欲免金翹之災。必須龍王來乞。或",
    "X40n0719_014:0455c09": "欲繫小兒之項。亦須父母相求。若高掛樹梢。空無",
    "X40n0719_014:0455c10": "利益。非律所載。實為可嗤。暴殄施物。豈能無罪。",
    "X40n0719_014:0455c11": "摩得勒伽云。不得畜不淨所汗糞掃衣。若得糞掃衣。",
    "X40n0719_014:0455c12": "當洗浣治令淨。好縫好染已。受持。十誦律云。三衣",
    "X40n0719_014:0455c13": "不應少。不應多。少畜。突吉羅。多畜。捨墮。若糞掃衣。",
    "X40n0719_014:0455c14": "若居士衣。好割截治。縫令周正。別施緣。若少衣。不能",
    "X40n0719_014:0455c15": "得割截。應衣上安牒。若五。若七。若九。乃至若十五",
    "X40n0719_014:0455c16": "五分律云。著外道衣。偷蘭遮。若不知是外道衣。而非",
    "X40n0719_014:0455c17": "佛所聽。皆應壞之。若知是外道衣。應摘縋布地。令人",
    "X40n0719_014:0455c18": "蹈上。速使壞盡。左條葉。左靡。右條葉。右靡。中條葉。",
    "X40n0719_014:0455c19": "兩向靡。蚊幮。應隨牀大小作。禪帶。不應廣過八",
    "X40n0719_014:0455c20": "指。不應減五指。三衣應受持。襯身衣。被衣。雨浴衣。",
    "X40n0719_014:0455c21": "覆瘡衣。蚊幮。敷經行處衣。障壁虱衣。單敷衣。坐具。護",
    "X40n0719_014:0455c22": "髀衣。護膊衣。護頭衣。拭體巾。拭手面巾。鍼線囊。鉢囊。",
    "X40n0719_014:0455c23": "革屣囊。漉水囊。如此諸衣若似衣。皆應受持。患頭",
    "X40n0719_014:0455c24": "冷病。聽以衣覆。亦聽作帽。煖則止。富羅不應深作",
    "X40n0719_014:0456a01": "[革*雍]。聽至踝上。得新衣。應先浣舒張度量。然後裁截",
    "X40n0719_014:0456a02": "縫染。如法受持。不得以裹諸物。謹護如身薄皮。善",
    "X40n0719_014:0456a03": "見律云。三衣。受持。不須說淨。雨衣。四月受持。過四月",
    "X40n0719_014:0456a04": "已。說淨。尼師壇。受持。不須說淨。覆瘡衣。不須說淨。瘡",
    "X40n0719_014:0456a05": "瘥已說淨。敷具。受持。不須說淨。雜碎衣受持。不須說",
    "X40n0719_014:0456a06": "淨。手巾。受持。不須說淨。若先受持三衣。捨已。受持新",
    "X40n0719_014:0456a07": "者。以身口對比丘說。若無比丘。以手捉衣自說。若手",
    "X40n0719_014:0456a08": "不捉。不成說。應道其名字。所捨三衣。作雜碎衣。應說",
    "X40n0719_014:0456a09": "淨。尼師壇。受持一。不得二。敷具。多少隨意畜。覆瘡衣。",
    "X40n0719_014:0456a10": "畜一。不得過。手巾畜二。雜碎衣。隨有多少。說受持。不",
    "X40n0719_014:0456a11": "犯。牀褥薦席等。悉屬房物。不須說淨。律攝云。凡著",
    "X40n0719_014:0456a12": "衣服。應捨三種心。一喜好玩飾心。二輕賤受用心。三",
    "X40n0719_014:0456a13": "矯覓名稱心。詐著弊衣。欲令他知有德有行。是三心",
    "X40n0719_014:0456a14": "皆不應作。但求壞色。趣得充身。順大師教。進修善品",
    "X40n0719_014:0456a15": "應生五種心。一知量。度量而用。勿使傷損。二知間隙。",
    "X40n0719_014:0456a16": "不可頻著一衣。臭而疾破。三知思察。來處極難。作報",
    "X40n0719_014:0456a17": "恩心。受用之時。勿為非法。四知時。寒熱適時。受用合",
    "X40n0719_014:0456a18": "度。五知數。十三資具。足得資身。多畜貯衣。長貪廢業。",
    "X40n0719_014:0456a19": "○鉢法",
    "X40n0719_014:0456a20": "第四分云。有比丘入僧中食。無鉢。聽比座與。若僧中",
    "X40n0719_014:0456a21": "借與。不應不洗鉢用食。不應畜木鉢。是外道法。",
    "X40n0719_014:0456a22": "不應畜石鉢。是如來法鉢。不應畜金銀瑠璃寶鉢。是",
    "X40n0719_014:0456a23": "白衣法。聽比丘作鐵鉢。聽畜一切作具。聽熏鉢",
    "X40n0719_014:0456a24": "一切物不應著鉢中。不應不洗鉢便舉。聽作鉢",
    "X40n0719_014:0456b01": "囊。作帶絡肩。挾鉢腋下。鉢口向外。僧祇律云。不聽",
    "X40n0719_014:0456b02": "鉢中安隔。若以餅隔及飯隔者。無罪。根本律云。護",
    "X40n0719_014:0456b03": "鉢當如眼睛。應綴者綴。應熏者熏。十誦律云。鉢是",
    "X40n0719_014:0456b04": "恒沙諸佛標幟。不得盛不淨物。五分律云。過中不",
    "X40n0719_014:0456b05": "應用鉢飲。聽作飲器。用銅鐵瓦。聽別作歠粥器。",
    "X40n0719_014:0456b06": "○食法藥法",
    "X40n0719_014:0456b07": "藥犍度云。若時藥。和時藥及非時藥等。應受作時藥。",
    "X40n0719_014:0456b08": "若非時藥。和七日藥等。應受作非時藥。若七日藥。和",
    "X40n0719_014:0456b09": "盡形壽藥。應受作七日藥。若盡形壽藥。和盡形壽藥。",
    "X40n0719_014:0456b10": "應受作盡形壽藥。不應自煑而服。不得界內共食",
    "X40n0719_014:0456b11": "宿。煑食食。應在邊房靜處結作淨厨屋。琝荼居士",
    "X40n0719_014:0456b12": "裁種種飲食。於道路供佛及僧。行過曠野。故有餘食。",
    "X40n0719_014:0456b13": "使人即盡持與比丘。比丘白佛。佛聽作檀越食受。令",
    "X40n0719_014:0456b14": "淨人掌舉。不應自受。若有所須。隨意索取。有八種",
    "X40n0719_014:0456b15": "漿。棃漿。閻浮漿。酸棗漿。甘蔗漿。[卄/(麩-夫+玉)]果漿。舍樓伽漿。婆",
    "X40n0719_014:0456b16": "樓師漿。蒲桃漿。若不醉人。應非時飲。若醉人。不應飲。",
    "X40n0719_014:0456b17": "亦不應以今日受漿留至明日。不應不淨果便食。",
    "X40n0719_014:0456b18": "應作五種淨法。火淨。刀淨。瘡淨。鳥啄破淨。不中種淨。",
    "X40n0719_014:0456b19": "刀淨瘡淨鳥淨。應去子食。火淨不中種淨。都食。僧",
    "X40n0719_014:0456b20": "得果園。應受。敕僧伽藍民。若優婆塞料理。彼欲得分。",
    "X40n0719_014:0456b21": "應計食作價與直。沙彌亦得料理。食不破果。大便",
    "X40n0719_014:0456b22": "已子生。不犯。比丘種菜果。自散種。自移植。後皆聽",
    "X40n0719_014:0456b23": "食。蘇瓶。油瓶。聽覆。若無淨人。捉葢懸置其上。不應",
    "X40n0719_014:0456b24": "手觸(此是僧之蘇油。非所受七日藥也)。不應噉不淨菜。不應自作",
    "X40n0719_014:0456c01": "淨。不應自手捉令人作淨。應置地使淨人作。作淨已。",
    "X40n0719_014:0456c02": "應受而食。不應故觸彼淨食。令得不淨。觸者突吉",
    "X40n0719_014:0456c03": "羅。彼不觸。無犯。居士持食寄比丘。後若自食。若持",
    "X40n0719_014:0456c04": "歸。或與比丘。聽受。病比丘須粥。使淨人著水著米。",
    "X40n0719_014:0456c05": "煑令沸。洗手受。然後自煑令熟。不得界內共粥宿。",
    "X40n0719_014:0456c06": "界內煑。自煑。若重煑粥。聽自煑(結淨厨界。則無共宿內煑二過)。欲",
    "X40n0719_014:0456c07": "受蘇。錯受油。欲受油。錯受蘇等。皆不成受。穀貴時。",
    "X40n0719_014:0456c08": "聽比丘八事。界內共食宿(一)。界內煑(二)自煑(三)自取",
    "X40n0719_014:0456c09": "食(四)早起受食。足食已。不作餘食法。得食(五)從食處",
    "X40n0719_014:0456c10": "持餘食來。亦爾(六)胡桃果等食。亦爾(七)水中可食物。",
    "X40n0719_014:0456c11": "亦爾(八)若穀還賤。不聽。不任為食者。比丘有病因",
    "X40n0719_014:0456c12": "緣。盡形壽應服。尼犍度云。尼得與比丘授食。尼宿",
    "X40n0719_014:0456c13": "食。與比丘為淨。比丘亦得與尼授食。比丘宿食。與尼",
    "X40n0719_014:0456c14": "為淨。第四分云。供養塔飲食。若沙彌。若優婆塞。若",
    "X40n0719_014:0456c15": "經營作者。應食(飲食供塔。須具三德六味。若時新果菜。並須作淨。今時乃以淡白豆腐麩",
    "X40n0719_014:0456c16": "筋。及帶穀果。不切菜供。可恥甚矣。此供塔物。比丘並不許食。不惟密部也)。僧祇律云。[卄/秝]",
    "X40n0719_014:0456c17": "者。若生。若熟。若葉。若皮。悉不得食。若須塗瘡。聽用塗",
    "X40n0719_014:0456c18": "已。不得眾中住。應在屏處。差已。淨洗浴。還入僧中。病",
    "X40n0719_014:0456c19": "時不服[卄/秝]不差者。聽服。服已。七日不得臥僧牀褥。上",
    "X40n0719_014:0456c20": "僧廁。入僧浴室溫室講堂食屋。受僧次請。乃至說法",
    "X40n0719_014:0456c21": "布薩。一切不得住。不應遶塔。若塔在露地者。得下風",
    "X40n0719_014:0456c22": "遙禮。至八日。澡浴。浣衣。熏已得入眾。根本律云。無",
    "X40n0719_014:0456c23": "事斷食。得越法罪(問。如傅大士。世稱彌勒化身。每作絕食種種苦行。智積菩薩。復持水",
    "X40n0719_014:0456c24": "齋。後人倣傚。為有罪不。答。傅大士苦行絕食。為欲代眾生苦。智積菩薩水齋減食。為欲調煩惱習。乃至依密部",
    "X40n0719_014:0457a01": "中。復有種種作法。皆非無事斷食。故無罪也。然或借水齋絕食等事以邀名利。則是邪命所攝。罪更甚矣)",
    "X40n0719_014:0457a02": "尼陀那云。令淨人行果與僧。若無淨人。應使求寂。求",
    "X40n0719_014:0457a03": "寂無者。先作淨已。苾芻受取。應可自行。十誦律云。",
    "X40n0719_014:0457a04": "食生。聽更煑。若生食。聽火淨已得煑。云何名火淨。乃",
    "X40n0719_014:0457a05": "至火一觸。毗尼序云。五時聽噉石蜜。一遠行來。二",
    "X40n0719_014:0457a06": "病。三食少。四不得食。五施水處。若不飲水。不聽噉",
    "X40n0719_014:0457a07": "五分律云。不應就樹上觸果。以船車載飲食。若無",
    "X40n0719_014:0457a08": "淨人行御。聽比丘自行自御。僧以車運米。有一婆",
    "X40n0719_014:0457a09": "羅門。以僧不淨米一把投車中。佛言。若可別。應除去。",
    "X40n0719_014:0457a10": "若不可別。趣去一把。食根有五種淨法。剝淨。截淨。",
    "X40n0719_014:0457a11": "破淨。洗淨。火淨。食莖葉有三種淨法。刀淨。洗淨。火淨。",
    "X40n0719_014:0457a12": "於一器一聚中。若淨一。名為總淨。米中有穀。聽畜",
    "X40n0719_014:0457a13": "杵臼。令淨人伐之。薩婆多論云。若以時藥等助成",
    "X40n0719_014:0457a14": "七日藥。作七日藥服。無過。或以七日藥等助成終身",
    "X40n0719_014:0457a15": "藥。作終身藥服。無過。或以七日藥等助成時藥。作時",
    "X40n0719_014:0457a16": "藥服。隨勢力多故。相助成故。",
    "X40n0719_014:0457a17": "○受食法",
    "X40n0719_014:0457a18": "法犍度云。若欲受請。應往僧小食大食處。可見處住。",
    "X40n0719_014:0457a19": "檀越白時到。上座應在前。如鴈行而去。若有三寶事。",
    "X40n0719_014:0457a20": "瞻病事。應白上座已前去。若有命難梵行難聽不問",
    "X40n0719_014:0457a21": "去。往彼食處。不應錯亂聚住。應隨次坐。上中下座互",
    "X40n0719_014:0457a22": "相看。若有不如法坐。不善覆身者。應彈指令覺。或遣",
    "X40n0719_014:0457a23": "人語令知。不應貪恭敬。故在後到。令諸比丘起。若檀",
    "X40n0719_014:0457a24": "越與上座果。應問。果淨不。若未淨。應語令淨。若已淨。",
    "X40n0719_014:0457b01": "應問。為誰送來。若言為上座。得隨意取。若言為僧。應",
    "X40n0719_014:0457b02": "語令傳使徧。與羮亦爾。有比丘不得食。聽比座為",
    "X40n0719_014:0457b03": "索。若無。比座應自減半與。不應得食便食。應待唱",
    "X40n0719_014:0457b04": "言等得。然後食。不應匡肘食妨比座。不應大咳",
    "X40n0719_014:0457b05": "唾。應徐徐棄唾。所食可棄之物。應聚著脚邊。去時",
    "X40n0719_014:0457b06": "持棄。食已。應為檀越說大嚫。乃至一偈。餘比丘不",
    "X40n0719_014:0457b07": "應先去。若為三寶事。瞻病事。應白。然後去。檀越欲",
    "X40n0719_014:0457b08": "聞種種法。應隨宜為說。第四分云。不應二人同鉢",
    "X40n0719_014:0457b09": "食。不得亞臥枕案上食(身倚案上。如半臥也)。老病比丘。聽以",
    "X40n0719_014:0457b10": "鉢著牀角頭。或安瓶上。僧祇律云。不聽共一器食。",
    "X40n0719_014:0457b11": "若無鉢者。應用鉤鉢犍甆。若復無者。置器著草葉上。",
    "X40n0719_014:0457b12": "更互取食。不得俱下手。除五正食。五雜正食。餘餅果",
    "X40n0719_014:0457b13": "菜等。共食無罪。無病。不聽机上食。上座當徐徐",
    "X40n0719_014:0457b14": "食。不得速食竟住看。令年少狼狽食不飽。根本雜",
    "X40n0719_014:0457b15": "事云。不得著一裙而食。老病者。應著輭滑僧脚崎。重",
    "X40n0719_014:0457b16": "病者。應在屏處。但著一裙隨意食。留食之時。普施",
    "X40n0719_014:0457b17": "羣生。勿拘一類。飯以水澆。餅須細擘。散之於地。隨意",
    "X40n0719_014:0457b18": "當食。不應遮止。食訖。當為說法。或上座。次座等。或",
    "X40n0719_014:0457b19": "隨能者。當預請之。說施頌時。不應噉食。待說頌訖",
    "X40n0719_014:0457b20": "後食無過。五分律云。居士請僧食。不請者不應往。",
    "X40n0719_014:0457b21": "以因緣事。不為食聽往。有客比丘來。應語主人。聽入",
    "X40n0719_014:0457b22": "不。若不聽。應語言。與我等食分。我自平等共食。若復",
    "X40n0719_014:0457b23": "不得。應各以鉢受分。出外共食。若復不得。僧坊內有",
    "X40n0719_014:0457b24": "食。應將與之。不應與白衣共器食。若往親里家。彼",
    "X40n0719_014:0457c01": "言。我等非他。亦非不淨。何不共食。聽繫念在前共食。",
    "X40n0719_014:0457c02": "但莫令手相觸。",
    "X40n0719_014:0457c03": "○看病法",
    "X40n0719_014:0457c04": "第三分云。佛案行諸房。見有比丘病。無人瞻視。臥大",
    "X40n0719_014:0457c05": "小便中。佛問。何故無瞻視人。答言。我無病時。不看他",
    "X40n0719_014:0457c06": "病。是故今病。無人瞻視。佛言。汝不瞻視供養病人。無",
    "X40n0719_014:0457c07": "利。無所得。汝曹不相看視。誰當看視病者。佛即扶病",
    "X40n0719_014:0457c08": "比丘起。拭身不淨。拭已。洗之。復為洗衣曬乾。棄故壞",
    "X40n0719_014:0457c09": "臥草。掃除住處。灑令清淨。更敷新草。并敷一衣。還安",
    "X40n0719_014:0457c10": "臥病比丘已。復以一衣覆上。捨去。食後。以此因緣告",
    "X40n0719_014:0457c11": "諸比丘。應看病。不應不看。應作瞻病人。不應不作。若",
    "X40n0719_014:0457c12": "有欲供養我者。當供養病人。聽彼和尚乃至弟子瞻",
    "X40n0719_014:0457c13": "視。若都無人看。僧應與瞻病人。若不肯。應次第差。若",
    "X40n0719_014:0457c14": "次第差不肯。如法治。若無比丘者。比丘尼乃至優婆",
    "X40n0719_014:0457c15": "塞等應看。若比丘尼式叉摩那沙彌尼優婆夷。不應",
    "X40n0719_014:0457c16": "觸比丘。病人有五事難看。所不應食。而欲食(一)。不",
    "X40n0719_014:0457c17": "肯服藥(二)。看病人有至心而不如實語(三)。應行不行。",
    "X40n0719_014:0457c18": "應住不住(四)。身有苦痛。不能堪忍。身小有堪。能作而",
    "X40n0719_014:0457c19": "不作。仰他作(五)。又不能靜坐止息內心。反上事者。易",
    "X40n0719_014:0457c20": "看。有五法能看病。一知病人可食不可食。可食能",
    "X40n0719_014:0457c21": "與。二不惡賤病人大小便唾吐。三有慈愍心。不為衣",
    "X40n0719_014:0457c22": "食。四能經理湯藥。乃至差。若死。五能為病人說法。令",
    "X40n0719_014:0457c23": "歡喜。聽看病人。受請不受請。食病人殘食。第四",
    "X40n0719_014:0457c24": "分云。聽與病者隨意食。隨病藥。好瞻病人。病比丘",
    "X40n0719_014:0458a01": "不應在閣上大房中住。僧祇律云。南方有二比丘。",
    "X40n0719_014:0458a02": "共來見佛。一比丘病。一比丘待經二三日。語言。我欲",
    "X40n0719_014:0458a03": "前去問訊世尊。汝差已後來。彼言。待我差共去。答言。",
    "X40n0719_014:0458a04": "我不見佛久。思慕如渴。不容同待。即詣佛所。佛知而",
    "X40n0719_014:0458a05": "故問。汝何處來。比丘以上因緣具白。佛言。此是惡事。",
    "X40n0719_014:0458a06": "若比丘。放逸懈怠。不精進。不能執持諸根。馳騁六欲。",
    "X40n0719_014:0458a07": "雖近我所。為不見我。我不見彼。若比丘。能執諸根。心",
    "X40n0719_014:0458a08": "不放逸。專念在道。雖去我遠。即為見我。我亦見彼。所",
    "X40n0719_014:0458a09": "以者何。隨順如來法身故。破壞諸惡故。離貪欲故。修",
    "X40n0719_014:0458a10": "寂靜故。汝等同出家修梵行。汝不相看。誰當看者。汝",
    "X40n0719_014:0458a11": "還看病比丘去。若比丘。共商人行。至曠野。得病。同",
    "X40n0719_014:0458a12": "伴應代擔衣鉢。親近扶接。不應遠離。若不能行。應從",
    "X40n0719_014:0458a13": "商人借乘。或許與穀草直。不得載牸牛車草馬。當載",
    "X40n0719_014:0458a14": "特牛車。馱馬。若病篤。無所分別。趣乘無罪。若乘不可",
    "X40n0719_014:0458a15": "得。應留一二三能看人。到聚落求乘來迎。應留糧食。",
    "X40n0719_014:0458a16": "使住者不乏。若曠野。無肯住者。不得便捨去。應作菴",
    "X40n0719_014:0458a17": "舍。敷草蓐。作煙火。取薪水。留時藥夜分藥七日藥盡",
    "X40n0719_014:0458a18": "壽藥。語病者言。長老。安意住。我到前聚落。當求乘來",
    "X40n0719_014:0458a19": "迎。到聚落中。不得遶塔。問訊二師。應語聚落中比丘。",
    "X40n0719_014:0458a20": "曠野中有病比丘。共迎來。若言。彼處多有虎狼。恐當",
    "X40n0719_014:0458a21": "食盡。雖聞此語。要當往看。若已死。應供養屍。若活應",
    "X40n0719_014:0458a22": "將至聚落。語舊比丘。長老。此是某處病比丘。我於曠",
    "X40n0719_014:0458a23": "野供養已。今來至此。次長老看。若不看者。越毗尼罪。",
    "X40n0719_014:0458a24": "若無比丘。應語優婆塞長壽。曠野中有病比丘。借乘",
    "X40n0719_014:0458b01": "往迎。乃至迎至檀越家。安別障處。若人多。應取二三",
    "X40n0719_014:0458b02": "能看病者看。若病者言須多人。樂住者應盡住。共勸",
    "X40n0719_014:0458b03": "化前食後食。乃至盡壽藥。供給使無乏。若有客比丘",
    "X40n0719_014:0458b04": "來。不得便語使看病。應代擔衣鉢。乃至飲食止息已",
    "X40n0719_014:0458b05": "語言。長老。是病比丘。我看已久。長老次應看。若無常",
    "X40n0719_014:0458b06": "者。應供養舍利。若比丘。比丘尼。共商人行。尼病。比",
    "X40n0719_014:0458b07": "丘不得捨去。應語。去去。姊妹。將接之宜。如毗尼中說。",
    "X40n0719_014:0458b08": "唯除抱撮。若須按摩油塗身者。倩女人為之。若無常",
    "X40n0719_014:0458b09": "者。彼有衣鉢。應雇人闍維。若無。應捨去。有俗人嫌者。",
    "X40n0719_014:0458b10": "能作地想。應擔著遠處。若大德比丘病。應著顯現",
    "X40n0719_014:0458b11": "房中。弟子常侍左右。掃灑房中。燒香。敷坐。若比丘來",
    "X40n0719_014:0458b12": "問疾。應與前食後食非時漿。若有問事。病者應答。病",
    "X40n0719_014:0458b13": "人力劣。應侍者答。若優婆塞來問。應言。善來長壽。語",
    "X40n0719_014:0458b14": "令就坐而為說法。汝大得功德。如世尊說。看持戒病",
    "X40n0719_014:0458b15": "比丘。如看我無異。若有供養。為呪願受。若病人患下。",
    "X40n0719_014:0458b16": "問病者不得久停。應速發遣。若病人不能出。應畜三",
    "X40n0719_014:0458b17": "器。一授病人。一持出。一洗已油塗日曬。如是遞用。一",
    "X40n0719_014:0458b18": "人戶邊住。莫令人卒入。一人在病人邊住。時時為隨",
    "X40n0719_014:0458b19": "順說法。若小德比丘病不應著顯露處。臭穢熏外。不",
    "X40n0719_014:0458b20": "得著僻猥處。死時人不知。應安人中。若病人有師及",
    "X40n0719_014:0458b21": "弟子。應看。若無者。僧應差一二三人看病。若病人有",
    "X40n0719_014:0458b22": "藥直。應取供給。若無者。僧應與。若僧無者。彼有重價",
    "X40n0719_014:0458b23": "衣鉢。應轉貿輕者供給。病人惜者。應白僧言。某甲病",
    "X40n0719_014:0458b24": "比丘。不知無常。慳惜衣鉢。不肯貿易。白僧已。輭語說",
    "X40n0719_014:0458c01": "法。使得開解。然後貿易。若復無者。應乞與。若不能得。",
    "X40n0719_014:0458c02": "應僧食中取好者與。若復無者。看病人應持二鉢乞",
    "X40n0719_014:0458c03": "食。持好者與。根本律云。不應令無智人看病。必有",
    "X40n0719_014:0458c04": "他緣。須自出外。於不善解看病之人。當可教示。勿令",
    "X40n0719_014:0458c05": "病者非理損害。墮水火。食諸毒。持刀斧。墮巖壍。陞高",
    "X40n0719_014:0458c06": "樹。食所忌等。皆應遮止。不問醫人。不應輙與病人",
    "X40n0719_014:0458c07": "藥服。有病及看病人。雖臥燈明。無犯。十誦律云。",
    "X40n0719_014:0458c08": "年小看病比丘。得共病人坐。律攝云。若病人。貧無",
    "X40n0719_014:0458c09": "藥直。師主知識等。應為辦之。或施主邊求。或用僧伽",
    "X40n0719_014:0458c10": "物。或塔物。或旛葢等莊嚴具。依價賣之。以供藥直。若",
    "X40n0719_014:0458c11": "後病瘥。應償。若無力者。不還無罪。大師之子。是父財",
    "X40n0719_014:0458c12": "故。若看病苾芻。供給病者。除性罪已。餘皆應作。",
    "X40n0719_014:0458c13": "問。諸律為病權開。及看病法。皆有定式。惟律攝云。",
    "X40n0719_014:0458c14": "除性罪已。餘皆應作。豈一切遮罪。悉無犯耶。答。當",
    "X40n0719_014:0458c15": "可護時。而不嚴護。則輕戒之罪必成。當難緣時。而",
    "X40n0719_014:0458c16": "乏權變。則病苦之人必殆。故云。除性罪已。餘皆應",
    "X40n0719_014:0458c17": "作。葢是一往極勢之語。非是一任放捨之言也。",
    "X40n0719_014:0458c18": "○房舍",
    "X40n0719_014:0458c19": "第四分云。隨作房法所須。一切聽與。聽作布薩大",
    "X40n0719_014:0458c20": "堂。聽作長牀。聽作經行堂。老病羸頓。聽繩索繫兩",
    "X40n0719_014:0458c21": "頭。循索行。捉索行。破手。聽作捲。或竹筒。以繩穿筒。手",
    "X40n0719_014:0458c22": "捉經行。經行疲極。聽兩頭安牀。不應戶邊作龍蛇",
    "X40n0719_014:0458c23": "像。聽作蒲萄蔓。或蓮華像。聽戶上作葉像。不聽作兵",
    "X40n0719_014:0458c24": "馬像。不應盡壽經營一房。若作極上大好房重閣",
    "X40n0719_014:0459a01": "堂。聽十二年經營。六年內覆成。餘隨大小量宜。不",
    "X40n0719_014:0459a02": "應一切時受僧營事房。聽夏三月竟。隨上座分。不",
    "X40n0719_014:0459a03": "應處處取營事房。應九十日取一處住。營事人。不",
    "X40n0719_014:0459a04": "應在眾多人住處住。不應小小經營。便索營事房",
    "X40n0719_014:0459a05": "營事比丘命過。此房隨僧。營事比丘遣人白僧索",
    "X40n0719_014:0459a06": "房已命過。此房隨僧。彼使命過。此房與營事者。營",
    "X40n0719_014:0459a07": "事比丘未分房。便出行。應囑人取。應指示房處所",
    "X40n0719_014:0459a08": "聽作浴室洗浴。一比丘作房。一比丘覆。先作者應",
    "X40n0719_014:0459a09": "先住。二比丘共作房。聽更互作。上座在先。夏安居",
    "X40n0719_014:0459a10": "受所治房。不應復受餘房。僧房故壞。有居士言。若",
    "X40n0719_014:0459a11": "與我者。我當修理。聽與。白二羯磨。羅睺羅在那棃",
    "X40n0719_014:0459a12": "林中住。有居士發意作房施之。時羅睺羅人間遊行。",
    "X40n0719_014:0459a13": "居士便以房施僧。羅睺羅還。以此白佛。佛令往居士",
    "X40n0719_014:0459a14": "所問言。汝將無見我有可訶責事。非沙門法。若口說。",
    "X40n0719_014:0459a15": "若身行耶。居士答言。不也。還以白佛。佛告比丘。若有",
    "X40n0719_014:0459a16": "人。自心喜樂作房。施一人。或施多人。或施僧已。復施",
    "X40n0719_014:0459a17": "餘人。若施多人。若施僧。若施所同部。若施異部。皆名",
    "X40n0719_014:0459a18": "非法施。非法受。非法住。若有人。喜樂作房。施一人。或",
    "X40n0719_014:0459a19": "施多人。施僧。施二部僧。皆名如法施。如法受。如法住",
    "X40n0719_014:0459a20": "有小沙彌。聽房中安隔障。聽作後內房。作戶。作",
    "X40n0719_014:0459a21": "壁。作半壁。聽以石若甎若木作道。聽作渠。作池。以",
    "X40n0719_014:0459a22": "石若甎若木障邊。僧祇律云。起僧伽藍。先規度好",
    "X40n0719_014:0459a23": "地。作塔處。應在東在北。僧地佛地。不得相侵。不得使",
    "X40n0719_014:0459a24": "僧地流水入佛地。佛地水得流入僧地。塔應在高顯",
    "X40n0719_014:0459b01": "處作。不得在塔院中浣染曬衣著革屣覆頭覆肩涕",
    "X40n0719_014:0459b02": "唾地。塔園中華。應供養塔。若檀越言。是中華供佛。果",
    "X40n0719_014:0459b03": "與僧。應從檀越語。若花多。得與華鬘家。語言。爾許華。",
    "X40n0719_014:0459b04": "作鬘與我。餘者與我爾許直。若得直。用然燈買香供",
    "X40n0719_014:0459b05": "佛。或治塔。若直多者。得置佛無盡物中。塔池中華亦",
    "X40n0719_014:0459b06": "爾。不得塔池中浣衣浴。洗手面。洗鉢。下頭流出處。得",
    "X40n0719_014:0459b07": "隨意用。廁屋不得在東在北。中應安隔。使兩不相",
    "X40n0719_014:0459b08": "見。根本雜事云。作廁應在寺後西北隅。寺中四",
    "X40n0719_014:0459b09": "角柱下。各安唾盆。十誦律云。若得和香。應塗舍內",
    "X40n0719_014:0459b10": "牀壁地上。施僧華鬘。以鍼釘著壁上。房舍得香。施者",
    "X40n0719_014:0459b11": "得福。五分律云。諸房舍中。聽表裏及仰泥。僧應畜",
    "X40n0719_014:0459b12": "斧鑿刀鋸鏵鍬梯櫈泥漫。種種作屋之具。",
    "X40n0719_014:0459b13": "○臥具法",
    "X40n0719_014:0459b14": "第四分云。聽作褥。若毳。若劫貝。作貯。褥垢膩。應作臥",
    "X40n0719_014:0459b15": "氈覆上。聽作枕。若方。若圓。若三角。不應私用僧",
    "X40n0719_014:0459b16": "臥具。聽作標識(音志)。不應私物上作僧標識。聽私物染",
    "X40n0719_014:0459b17": "作標識。作如水灑地標識。作輪標識。不應移房中",
    "X40n0719_014:0459b18": "定臥具著餘處。不應二人同牀宿。除病人。不應二",
    "X40n0719_014:0459b19": "人同被褥臥。若正有一敷一被。聽各別披襯身衣",
    "X40n0719_014:0459b20": "根本雜事云。妙好牀座及大倚牀僧伽應受。別人不",
    "X40n0719_014:0459b21": "許。五分律云。聽以十衣中隨一一衣作臥褥。用羊",
    "X40n0719_014:0459b22": "毛駝毛棉花。乃至輭草貯之。極厚聽至八指。",
    "X40n0719_014:0459b23": "○器物法",
    "X40n0719_014:0459b24": "第三分云。聽畜大銚。銅釜。鐵釜。土釜。銅瓶。鐵瓶。瓦瓶。",
    "X40n0719_014:0459c01": "煎餅鏊。銅甌。及鐏。聽作衣架。聽然燈。聽鐵作燈",
    "X40n0719_014:0459c02": "著。老病比丘。聽安便器唾器。不應多人住處拾",
    "X40n0719_014:0459c03": "虱棄地。聽作虱筒。聽作鬀刀。畜承髮器。拔鼻毛",
    "X40n0719_014:0459c04": "鑷。剪爪刀。聽作筒盛。作葢塞。不應寶作。不應持大",
    "X40n0719_014:0459c05": "好圓葢。不應捉王大圓扇。若得已成者。聽受與塔",
    "X40n0719_014:0459c06": "不應畜織毛[肖*毛]扇。聽畜拂。聽受陶師作種種器。",
    "X40n0719_014:0459c07": "有三種不應畜。瓦坐牀。瓦斛。瓦斗。聽作刮舌刀。擿",
    "X40n0719_014:0459c08": "齒物。挑耳錍。僧祇律云。不聽私畜銅盂。得施淨人",
    "X40n0719_014:0459c09": "已用。無罪。根本雜事云。應畜三種袋。一鉢袋。二藥",
    "X40n0719_014:0459c10": "袋。三雜袋。應次第安。長短相稱。須闊作襻。於內安[疊*毛]。",
    "X40n0719_014:0459c11": "以線絡之。勿令卷縮。淨信居士等。以諸食器奉施。",
    "X40n0719_014:0459c12": "佛聽為大眾受。受已。置庫。仍用鉢食。施主嫌其但獲",
    "X40n0719_014:0459c13": "施福。無受用福。佛言。應為受用。扇有兩種。一以竹",
    "X40n0719_014:0459c14": "作。二用葉成。粧彩之扇。僧伽得受。拂有五種。一撚",
    "X40n0719_014:0459c15": "羊毛作。二用麻作。三細裂[疊*毛]布。四用故破物。五用樹",
    "X40n0719_014:0459c16": "枝稍。若用寶物。得惡作罪。有二因緣。方許乘轝。一",
    "X40n0719_014:0459c17": "者年老衰羸。二者帶病無力。須持井索。長者百五",
    "X40n0719_014:0459c18": "十肘。短者十肘。二內名中。許為僧畜鬀刀。并雜所",
    "X40n0719_014:0459c19": "須物。五分律云。寒時。聽作火爐。在屋外然。煙盡持",
    "X40n0719_014:0459c20": "入。用銅鐵泥石作之。聽畜三鍼。聽畜斗稱。不聽",
    "X40n0719_014:0459c21": "畜田宅店肆。有施者。聽僧受。使淨人知。不聽多畜",
    "X40n0719_014:0459c22": "小小銅鏂。不聽畜大銅鏂。若畜一升以上。突吉羅",
    "X40n0719_014:0459c23": "律攝云。刀子小印。苾芻應畜。刀有三種。上者長六指。",
    "X40n0719_014:0459c24": "闊一指。下者四指。二內名中。形如雞曲翎。或如烏曲",
    "X40n0719_014:0460a01": "羽。印有四種。謂白銅。赤銅。鍮石。及木。皆不應用寶作。",
    "X40n0719_014:0460a02": "○杖法",
    "X40n0719_014:0460a03": "根本雜事云。應作鍚杖。杖頭安鐶。圓如盞口。安小鐶",
    "X40n0719_014:0460a04": "子。搖動作聲而為警覺。不應以杖打狗。應舉怖之。狗",
    "X40n0719_014:0460a05": "怖瞋劇。取一抄飯擲地令食。二三度搖。無人問時。即",
    "X40n0719_014:0460a06": "須行去。十誦律云。應作有聲杖。驅遣毒蟲。毗尼",
    "X40n0719_014:0460a07": "母經云。夜怖畏處。聽動錫杖作聲。令諸惡毒蟲遠去。",
    "X40n0719_014:0460a08": "問。今準得道隥梯經造杖。威儀尊重。甚難護持。與",
    "X40n0719_014:0460a09": "律意全不相同。何耶。答。律中錫杖。重在濟用。經中",
    "X40n0719_014:0460a10": "制度。重在表法。表法或別是一途。濟用則更為有",
    "X40n0719_014:0460a11": "益。又如今人有錫淨瓶。本於密部。非關律宗也。然",
    "X40n0719_014:0460a12": "彼經亦云為老病故畜杖。此則雖合於律。不免前",
    "X40n0719_014:0460a13": "後自旨相違。當知既失譯人名。姑置闕疑例。可矣。",
    "X40n0719_014:0460a14": "○叢林法",
    "X40n0719_014:0460a15": "僧祇律云。達貳伽(即檀尼迦)自念。我作一房。上座次受。驅",
    "X40n0719_014:0460a16": "我令出。第二第三。亦驅我出。續作燒成瓦屋。世尊敕",
    "X40n0719_014:0460a17": "壞。後取王木成屋。又為世尊訶責。徒自辛苦。用多事",
    "X40n0719_014:0460a18": "為。自今以往。止此苦事依隨眾僧苦樂任過。時達貳",
    "X40n0719_014:0460a19": "伽。便習無事。晝夜精誠。專修道業。得諸禪定。成就道",
    "X40n0719_014:0460a20": "果。起六神通。自知作證。深自慶慰。而說偈言。欲得寂",
    "X40n0719_014:0460a21": "滅樂。當習沙門法。止則支身命。如蛇入鼠穴。欲得寂",
    "X40n0719_014:0460a22": "滅樂。當習沙門法。衣食繫身命。精麤隨眾得。欲得寂",
    "X40n0719_014:0460a23": "滅樂。當習沙門法。一切知止足。專修涅槃道。十誦",
    "X40n0719_014:0460a24": "律云。知僧坊比丘應作是願。諸比丘未來者當來。已",
    "X40n0719_014:0460b01": "來者供給衣食臥具湯藥。不令有乏。能作是願者僧",
    "X40n0719_014:0460b02": "隨彼意與。若須食。應自恣與好食。若須房舍臥具。皆",
    "X40n0719_014:0460b03": "應自恣與。分處人不白僧。得用十九錢供給客。若",
    "X40n0719_014:0460b04": "更須。應白僧竟與。作維那。應知時限。知唱時。知打",
    "X40n0719_014:0460b05": "犍椎。知灑掃塗治講堂食處。知次第相續敷牀榻。知",
    "X40n0719_014:0460b06": "教淨果菜。知看苦酒中蟲。知飲食時行水。眾散亂語",
    "X40n0719_014:0460b07": "時彈指。第三分云。現前僧大得可分衣物。聽結庫",
    "X40n0719_014:0460b08": "藏屋。白二羯磨。差守物人。白二羯磨。若比丘不肯作",
    "X40n0719_014:0460b09": "守物人。應福饒與粥。若故不肯。一切所受衣食。應與",
    "X40n0719_014:0460b10": "二分。若復不肯。當如法治。善見律云。若外利養入。",
    "X40n0719_014:0460b11": "知庫比丘得受兩分。若頭陀比丘。雖住寺中。不住僧",
    "X40n0719_014:0460b12": "房。不食眾。檀越自為起房。僧不得差作維那及知事",
    "X40n0719_014:0460b13": "使。若比丘。於讀誦教化說法。能得利養。利眾僧。僧不",
    "X40n0719_014:0460b14": "得差知僧事。有房舍衣鉢。應先以好者與之。飲食果",
    "X40n0719_014:0460b15": "木。得加分與。若有人來至寺。不問貴賤劫賊。一切",
    "X40n0719_014:0460b16": "悉得勞問。若有喚求所須。自物。得與。僧物。先白僧。和",
    "X40n0719_014:0460b17": "合者得與。若有強力惡人來乞。守物人為護住處故。",
    "X40n0719_014:0460b18": "得隨意與。與後僧不得訶。第四分云。有四種斷事",
    "X40n0719_014:0460b19": "人。或寡聞無慚。或多聞無慚。或寡聞有慚。或多聞有",
    "X40n0719_014:0460b20": "慚。是中寡聞無慚。及多聞無慚。者在僧中言說斷事。",
    "X40n0719_014:0460b21": "僧應種種苦切訶責。令彼無慚者不復更爾。若有慚",
    "X40n0719_014:0460b22": "寡聞者。在僧中言說斷事。僧應佐助開示令彼有慚",
    "X40n0719_014:0460b23": "者。復於僧中言說斷事。若有慚多聞者。於僧中言說",
    "X40n0719_014:0460b24": "斷事。僧聽彼說已。應讚善哉令有慚者。後於僧中言",
    "X40n0719_014:0460c01": "說斷事。第三分云。客比丘欲入。寺內。至門中手持",
    "X40n0719_014:0460c02": "門。若有關鑰。應開。若不能開。應徐打。若不聞。應大打。",
    "X40n0719_014:0460c03": "若不開。應至下籬牆處。踰入開門。不應左遶塔行。應",
    "X40n0719_014:0460c04": "問言。我若干歲。有如許房不。復應問。此房有人住不。",
    "X40n0719_014:0460c05": "有臥具不。有被不。有器不。有衣不。有福饒不。若言有。",
    "X40n0719_014:0460c06": "欲取者。應語言。我當取。應至房所。開戶。若有蛇蟲。應",
    "X40n0719_014:0460c07": "驅出。掃除灑淨。重敷牀臥具等。應具淨水瓶洗瓶飲",
    "X40n0719_014:0460c08": "水器。應問。何處大小行。何處是淨地。何處不淨地。何",
    "X40n0719_014:0460c09": "者佛塔。何者聲聞塔。何者第一上座房。乃至第四上",
    "X40n0719_014:0460c10": "座房。應隨次禮。應問。何處是僧大食處。小食處。夜集",
    "X40n0719_014:0460c11": "處。說戒處。何者是僧差食。檀越送食。月八日食。十五",
    "X40n0719_014:0460c12": "日食。月初日食。檀越請食。次到何處。有何檀越僧為",
    "X40n0719_014:0460c13": "作覆鉢。誰家是學家。何處狗惡。何處是好人。何處是",
    "X40n0719_014:0460c14": "惡人。舊比丘聞有客比丘來。應出外迎。為捉衣鉢。",
    "X40n0719_014:0460c15": "安置與坐。與洗足水器具。與飲水。應問。大德幾歲。若",
    "X40n0719_014:0460c16": "言。若干歲。應語言。此是房。此是繩牀木牀褥枕氈被",
    "X40n0719_014:0460c17": "地敷。此是唾器。此是小便器。此是大小便處。此是淨",
    "X40n0719_014:0460c18": "地。乃至某甲處好。某甲處惡。十誦律云。客比丘來。",
    "X40n0719_014:0460c19": "應禮四上座。若時得見者。應禮。不時得見者。則止",
    "X40n0719_014:0460c20": "五分律云。打鼓。吹螺。及三唱時至。應使沙彌守園人。",
    "X40n0719_014:0460c21": "木作犍椎。若無沙彌。比丘亦得打。若比丘舉衣。經",
    "X40n0719_014:0460c22": "十二年。不還取者。集僧平價。作四方僧用。彼比丘後",
    "X40n0719_014:0460c23": "還。以四方僧物償。若不受者善。若有穀米。施四方",
    "X40n0719_014:0460c24": "僧者。為四方僧作時。聽隨意食。除佛辟支佛塔。餘",
    "X40n0719_014:0461a01": "塔長物。聽作四方僧用。若此塔後須用。取四方僧物",
    "X40n0719_014:0461a02": "還之。根本律云。苾芻應助營造。不應盡日而作。於",
    "X40n0719_014:0461a03": "寒冬時。午後而作。於炎夏時。午前而作。準量日時。早",
    "X40n0719_014:0461a04": "須休作。若檢校人。知彼諸人晨朝執作。宜辦小食。若",
    "X40n0719_014:0461a05": "午後作。為覓非時漿。及塗手足油。不者。得越法罪。",
    "X40n0719_014:0461a06": "俗人一擔之重。苾芻應分兩人。雜事云。僧伽不應",
    "X40n0719_014:0461a07": "立非法制(非佛所制。便名非法。如元朝附會百丈清規等)。營作之人。應食",
    "X40n0719_014:0461a08": "寺物。尼陀那云。僧伽淨地棄髮爪甲。得惡作罪",
    "X40n0719_014:0461a09": "作菩薩像。惟除脚釧耳璫。餘一切莊嚴具。悉皆聽作",
    "X40n0719_014:0461a10": "律攝云。如來制底。應圓滿作。若獨覺者。上無寶瓶。",
    "X40n0719_014:0461a11": "若阿羅漢。安四輪相。餘之三果。如次減一。若湻善異",
    "X40n0719_014:0461a12": "生苾芻。上無輪干。名平頭制底。目得迦云。造窣堵",
    "X40n0719_014:0461a13": "波。小者得增大。大者不應減小。若有俗人能大作者",
    "X40n0719_014:0461a14": "善。如不能辦。苾芻應勸化助造。若久故破壞。應修營。",
    "X40n0719_014:0461a15": "若佛像泥素虧壞。或增令大。或相似隨意作。諸綵畵",
    "X40n0719_014:0461a16": "像不分明者。應可拂除。更為新畵。諸餘葉紙佛經磨",
    "X40n0719_014:0461a17": "滅。應拭故者。更可書新。徧持經部。徧持律部。總持論",
    "X40n0719_014:0461a18": "部者。不應差作知僧事人。為僧伽故。應可受田。所",
    "X40n0719_014:0461a19": "收果實。應受用。應準王法。與彼耕人作其分數。凡",
    "X40n0719_014:0461a20": "營作檢校苾芻。先報寺中耆宿。方可貸人。或為劵記",
    "X40n0719_014:0461a21": "保證分明。僧祇律云。眾僧田地。不得借人。不得賣。",
    "X40n0719_014:0461a22": "不得私受用。正使一切集僧。亦不得借人。不得賣。不",
    "X40n0719_014:0461a23": "得私受用。若園田地好。惡人欲侵者。得語檀越。知是",
    "X40n0719_014:0461a24": "地。若檀越言。此是好園田。何故知。應答言。此園田雖",
    "X40n0719_014:0461b01": "好。惡人欲侵。任檀越轉易。僧有空地。人來索與僧",
    "X40n0719_014:0461b02": "作房者。應先與要。齊幾時得作。若言。爾許時作。應語",
    "X40n0719_014:0461b03": "言。若爾許時不作者。當更與餘人。若二人俱索。一人",
    "X40n0719_014:0461b04": "言。我為僧作一重閣。一人言。我作二重閣。僧應與作",
    "X40n0719_014:0461b05": "二重者。如是乃至七重。若俱言七重閣。應與能成辦",
    "X40n0719_014:0461b06": "者。若俱能成辦。應與眷屬多者。若不先作要。與他者。",
    "X40n0719_014:0461b07": "越毗尼罪。舊比丘法。不得自住好房好牀褥枕。留",
    "X40n0719_014:0461b08": "弊壞垢膩者待客。當修治好者待客。南海寄歸云。",
    "X40n0719_014:0461b09": "苾芻衣服。多出常住僧。或是田園之餘。或是樹果之",
    "X40n0719_014:0461b10": "利。年年分與。以充衣直。葢施主本捨村莊。元為給濟",
    "X40n0719_014:0461b11": "眾僧。豈容但與其食。而令其露體住乎。供食之餘。充",
    "X40n0719_014:0461b12": "衣非損。斯乃西國僧眾大途議論。又神州道場。或自",
    "X40n0719_014:0461b13": "有給衣之所。亦得。食通道俗。此據施主元心。設令[(歹*又)/食]",
    "X40n0719_014:0461b14": "噉。理亦非過。凡是布施僧眾田宅。乃至雜物。並通眾",
    "X40n0719_014:0461b15": "僧衣食者。此則誠無疑慮之患。若元心作無盡無障",
    "X40n0719_014:0461b16": "之意者。雖施僧家。情乃普通一切。但食用者。咸無過",
    "X40n0719_014:0461b17": "也。並由施主先心所期耳。僧家作田。須共淨人為",
    "X40n0719_014:0461b18": "其分數。僧但給牛與地。諸事皆悉不知。或有貪婪不",
    "X40n0719_014:0461b19": "為分數。自使奴婢。躬檢營農。護戒苾芻。不噉其食。以",
    "X40n0719_014:0461b20": "其僧自經理。邪命養身。驅使傭人。非瞋不可。壞種墾",
    "X40n0719_014:0461b21": "地。蟲蟻多傷。日食不過一升。誰復能當百過。是以耿",
    "X40n0719_014:0461b22": "介之士。疾其事繁。攜杖挾鉢。棄之長騖。獨坐靜林之",
    "X40n0719_014:0461b23": "野。懽與鳥鹿為羣。絕名利之諠囂。修涅槃之寂滅。若",
    "X40n0719_014:0461b24": "為眾家經求取利。是律所聽。墾土害命。教門不許。損",
    "X40n0719_014:0461c01": "蟲妨業。寧復過此。",
    "X40n0719_014:0461c02": "重治毗尼事義集要卷第十四",
    "X40n0719_014:0461c04": "音義",
    "X40n0719_014:0461c05": "幬音道。又音陶。帳也。",
    "X40n0719_014:0461c06": "[糸*屬]音竹。綴帶。",
    "X40n0719_014:0461c07": "縋音墜。以繩有所懸也。",
    "X40n0719_014:0461c08": "[琝-乂+(必-心)]荼音[旻-乂+(必-心)]徒。不見翻譯。",
    "X40n0719_014:0461c09": "[卄/(麩-夫+玉)]應作蕤。儒追切。",
    "X40n0719_014:0461c10": "大嚫或云達儭。或云檀噺。報施之法。即呪願也。",
    "X40n0719_014:0461c11": "鉤鉢恐即次鉢小鉢之類。",
    "X40n0719_014:0461c12": "牸音字。牝牛。",
    "X40n0719_014:0461c13": "馱音駝。牡馬。",
    "X40n0719_014:0461c14": "闍維或云耶旬。或云茶毗。西域記云。涅疊槃那。",
    "X40n0719_014:0461c15": "此翻焚燒。",
    "X40n0719_014:0461c16": "鏵音華。",
    "X40n0719_014:0461c17": "鍬此遙切。",
    "X40n0719_014:0461c18": "十衣西域布帛之類。凡有十種。如麻布棉布等。",
    "X40n0719_014:0461c19": "銚他彫切。又徒弔切。",
    "X40n0719_014:0461c20": "鐏音纘。",
    "X40n0719_014:0461c21": "&#;音宵。鳥尾翹毛也。",
    "X40n0719_014:0461c22": "襻普患切。衣下絲。",
    "X40n0719_014:0461c23": "撚乃殄切。以指搣物也。",
    "X40n0719_014:0461c24": "犍椎鐘鼓魚磬之類。打之以集眾者。",
    "X40n0719_014:0462a01": "苦酒醋也。",
    "X40n0719_014:0462a02": "窣堵波或云浮圖。或云偷婆。或云私偷簸。或云",
    "X40n0719_014:0462a03": "塔婆。今略云塔。翻為方墳。亦翻圓塜。亦翻高顯。義",
    "X40n0719_014:0462a04": "翻靈廟。涅槃後分云。佛塔十三層。上有輪相。辟支",
    "X40n0719_014:0462a05": "塔十一層。阿羅漢四層。輪王無復層級。未脫三界",
    "X40n0719_014:0462a06": "諸有苦故。",
    "X40n0719_014:0462a07": "婪音嵐。亦貪也。",
    "X40n0719_014:0462a08": "緤音屑。係也。"
}