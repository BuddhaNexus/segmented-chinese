{
    "X28n0590_001:0542c03": "玅法蓮華經玄義輯略",
    "X28n0590_001:0542c05": "天台山幽溪沙門　傳燈　錄",
    "X28n0590_001:0542c06": "天台智者大師以五章玄義解釋經題題下義旨罄",
    "X28n0590_001:0542c07": "無不盡言五章者一釋名二辨體三明宗四論用五",
    "X28n0590_001:0542c08": "判教釋此五章有通有別通則七番共解別則五章",
    "X28n0590_001:0542c09": "各說例如利鈍須廣略二門也言七番共解者一標",
    "X28n0590_001:0542c10": "章二引證三生起四開合五料簡六觀心七會異標",
    "X28n0590_001:0542c11": "章令易憶持起念心故引證佛語起信心故生起使",
    "X28n0590_001:0542c12": "不雜亂起定心故開合料簡會異等起慧心故觀心",
    "X28n0590_001:0542c13": "即聞即行起精進心故五心立成五根排五障成五",
    "X28n0590_001:0542c14": "力乃至入三解脫門略說七重共意如此廣解五章",
    "X28n0590_001:0542c15": "者一一廣起五心五根令開示悟入佛之知見耳如",
    "X28n0590_001:0542c16": "是等義備在玅玄今輙錄彼五章大略。",
    "X28n0590_001:0542c17": "初釋名為三初判通別二定前後三略正解初判通",
    "X28n0590_001:0542c18": "別者玅法蓮華名異眾典別也俱稱為經通也立此",
    "X28n0590_001:0542c19": "二名凡約三意謂教行理從緣故教別從說故教通",
    "X28n0590_001:0542c20": "從能契故行別從所契故行通理從名故別名從理",
    "X28n0590_001:0542c21": "故通此略說也若廣說者夫教本應機機宜不同故",
    "X28n0590_001:0542c22": "部部別異金口梵聲通是佛說故通別二名也約行",
    "X28n0590_001:0542c23": "者泥洹真法寶眾生以種種門入如五百比丘各說",
    "X28n0590_001:0542c24": "身因佛言無非正說三十二菩薩各入不二法門文",
    "X28n0590_001:0543a01": "殊稱善大論明阿那波那皆是摩訶衍以不可得故",
    "X28n0590_001:0543a02": "當知從行則別所契則同求那跋摩云諸論各異端",
    "X28n0590_001:0543a03": "修行理無二(云云)約理者理則不二名字非一智度",
    "X28n0590_001:0543a04": "論云般若是一法佛說種種名大經云解脫亦爾多",
    "X28n0590_001:0543a05": "諸名字如天帝釋有千種名名多故別理一故通今",
    "X28n0590_001:0543a06": "稱玅法之經即是教之通別各賜諸子等一大車乘",
    "X28n0590_001:0543a07": "是寶乘直至道場即是行之通別或言實相或言佛",
    "X28n0590_001:0543a08": "知見大乘家業一地實事寶所繫珠平等大慧等是",
    "X28n0590_001:0543a09": "理之通別約此三義故立兩名也。",
    "X28n0590_001:0543a10": "二定玅法前後者若從義便應先明法却論其玅下",
    "X28n0590_001:0543a11": "文云我法玅難思若從名便應先玅次法如欲美彼",
    "X28n0590_001:0543a12": "稱為好人篤論無人何所稱好必應先人後好今題",
    "X28n0590_001:0543a13": "從名便故先玅後法解釋義便故先法後玅雖復前",
    "X28n0590_001:0543a14": "後亦不相乖。",
    "X28n0590_001:0543a15": "三略正解為二初略解別名次略釋通名初解別名",
    "X28n0590_001:0543a16": "為二先釋玅法次釋蓮華玅法又二先法次玅。",
    "X28n0590_001:0543a17": "法者南嶽師云法有三謂眾生法佛法心法眾生法",
    "X28n0590_001:0543a18": "者經云所謂諸法有如是相如是性如是體如是力",
    "X28n0590_001:0543a19": "如是作如是因如是緣如是果如是報如是本末究",
    "X28n0590_001:0543a20": "竟等天台師云依義讀文凡有三轉一云是相如是",
    "X28n0590_001:0543a21": "性如乃至是報如二云如是相如是性乃至如是報",
    "X28n0590_001:0543a22": "三云相如是性如是乃至報如是若皆稱如者如名",
    "X28n0590_001:0543a23": "不異即空義也若作如是相如是性者點空性相名",
    "X28n0590_001:0543a24": "字施設邐迤不同即假義也若作相如是者如於中",
    "X28n0590_001:0543b01": "道實相之是即中義也分別令易解故明空假中得",
    "X28n0590_001:0543b02": "意為言空即假中約如明空一空一切空點如明相",
    "X28n0590_001:0543b03": "一假一切假就是論中一中一切中非一二三而一",
    "X28n0590_001:0543b04": "二三不縱不橫名為實相唯佛與佛究竟此法是十",
    "X28n0590_001:0543b05": "法攝一切法若依義便作三意分別若依讀便當依",
    "X28n0590_001:0543b06": "偈文云如是大果報種種性相義(云云)昔光宅法師",
    "X28n0590_001:0543b07": "以前五如是為權屬凡夫次四如是為實屬聖人後",
    "X28n0590_001:0543b08": "一如是總結權實引偈證云如是大果報大故知是",
    "X28n0590_001:0543b09": "實種種性相故知是權天台師云今恐不爾大義有",
    "X28n0590_001:0543b10": "三大多勝若取大為實者亦應取多取勝種種之名",
    "X28n0590_001:0543b11": "豈非多義若言權屬凡夫凡夫何意無實若實屬聖",
    "X28n0590_001:0543b12": "人聖人何意無權如此抑沒義不可依今明權實者",
    "X28n0590_001:0543b13": "以十如是約十法界為六道四聖也皆稱法界者其",
    "X28n0590_001:0543b14": "意有三十數皆依法界法界外更無復法能所合稱",
    "X28n0590_001:0543b15": "故言十法界也二此十種法分齊不同因果隔別凡",
    "X28n0590_001:0543b16": "聖有異故加之以界也三此十皆即法界攝一切法",
    "X28n0590_001:0543b17": "一切法趣地獄是趣不過當體即理更無所依故名",
    "X28n0590_001:0543b18": "法界乃至佛法界亦復如是若十數依法界者能依",
    "X28n0590_001:0543b19": "所依即入空界也十界界隔者即假界也十數皆法",
    "X28n0590_001:0543b20": "界者即中界也欲令易解如此分別得意為言空即",
    "X28n0590_001:0543b21": "假中無一二三如前(云云)此一法界具十如是十法",
    "X28n0590_001:0543b22": "界具百如是又一法界具九法界則有百界十如是",
    "X28n0590_001:0543b23": "束為五差一惡二善三二乘四菩薩五佛判為二法",
    "X28n0590_001:0543b24": "前四是權法後一是實法細論各具權實且依兩義",
    "X28n0590_001:0543c01": "然此權實不可思議乃是三世諸佛二智之境以此",
    "X28n0590_001:0543c02": "為境何法不收(非但即諸世諦而已)此境發智何智不發(非但觸事",
    "X28n0590_001:0543c03": "而真而已)故文云諸法諸法者是所照境廣也唯佛與佛",
    "X28n0590_001:0543c04": "乃能究盡者明能照智深窮邊盡底也其智慧門難",
    "X28n0590_001:0543c05": "解難入者歎境玅也我所得智慧微玅最第一者歎",
    "X28n0590_001:0543c06": "智與境相稱也方便品長行略說此法後開示悟入",
    "X28n0590_001:0543c07": "廣說此法火宅譬喻此法信解領解此法長者付子",
    "X28n0590_001:0543c08": "此法藥草述成此法化城引入此法如是等種種秪",
    "X28n0590_001:0543c09": "名十如權實法耳如來洞達究十法底盡十法邊明",
    "X28n0590_001:0543c10": "識眾生種非種芽非芽熟不熟可度脫不可度脫如",
    "X28n0590_001:0543c11": "實知之無有錯謬殃掘摩羅雖是惡人實性相熟即",
    "X28n0590_001:0543c12": "時得度四禪比丘雖是善人惡性相熟即不堪度當",
    "X28n0590_001:0543c13": "知眾生之法不可思議雖實而權雖權而實實權相",
    "X28n0590_001:0543c14": "即不可思議不可以牛羊眼觀視眾生不可以凡夫",
    "X28n0590_001:0543c15": "心評量眾生智如如來乃可評量何以故眾生法玅",
    "X28n0590_001:0543c16": "故故經云欲令眾生開示悟入佛之知見若眾生無",
    "X28n0590_001:0543c17": "佛知見何所論開當知佛之知見蘊在眾生也佛法",
    "X28n0590_001:0543c18": "者佛豈有別法秪百界千如是佛境界唯佛與佛究",
    "X28n0590_001:0543c19": "竟斯理如函大葢亦隨大以無邊佛智照廣大佛境",
    "X28n0590_001:0543c20": "到其源底名隨自意法也若照九法性相本末纖芥",
    "X28n0590_001:0543c21": "不遺名隨他意法從二法本垂十界迹或示己身或",
    "X28n0590_001:0543c22": "示他身或說自意語或說他意語自意他意不可思",
    "X28n0590_001:0543c23": "議己身他身微玅寂絕皆非權非實而能應於九界",
    "X28n0590_001:0543c24": "之權一界之實而於佛法無有損減諸佛之法豈不",
    "X28n0590_001:0544a01": "玅耶故經云止止不須說我法玅難思佛法不出權",
    "X28n0590_001:0544a02": "實是法甚微玅難見難可了一切眾生類無能知佛",
    "X28n0590_001:0544a03": "者即實智玅也及佛諸餘法亦無能測者即佛權智",
    "X28n0590_001:0544a04": "玅也如是二法唯佛與佛乃能究盡諸法實相是名",
    "X28n0590_001:0544a05": "佛法玅也心法者前所明法豈得異心但眾生法太",
    "X28n0590_001:0544a06": "廣佛法太高於初學為難然心佛及眾生是三無差",
    "X28n0590_001:0544a07": "別觀心則易涅槃云一切眾生具足上定上定者謂",
    "X28n0590_001:0544a08": "佛性也能觀心性名為上定上能兼下即攝得眾生",
    "X28n0590_001:0544a09": "法也華嚴云遊心法界如虗空則知諸佛之境界法",
    "X28n0590_001:0544a10": "界即中也虗空即空也心佛即假也三種具即佛境",
    "X28n0590_001:0544a11": "界也是為觀心仍具佛法又遊心法界者觀根塵相",
    "X28n0590_001:0544a12": "對一念心起於十界中必屬一界若屬一界即具百",
    "X28n0590_001:0544a13": "界千法於一念中悉皆備足此心幻師於一日夜常",
    "X28n0590_001:0544a14": "造種種眾生種種五陰種種國土所謂地獄假實國",
    "X28n0590_001:0544a15": "土乃至佛假實國土行人當自選擇何道可從又如",
    "X28n0590_001:0544a16": "虗空者觀心自生心不須藉緣藉緣有心心無生力",
    "X28n0590_001:0544a17": "心無生力緣亦無生心緣各無合云何有合尚叵得",
    "X28n0590_001:0544a18": "離則不生尚無一生況有百界千法也以心空故從",
    "X28n0590_001:0544a19": "心所生一切皆空此空亦空若空非空點空設假假",
    "X28n0590_001:0544a20": "亦非假無假無空畢竟清淨又復佛境界者上等佛",
    "X28n0590_001:0544a21": "法下等眾生法故經云修攝其心觀一切法不動不",
    "X28n0590_001:0544a22": "退淨名云諸佛解脫當於眾生心行中求華嚴云心",
    "X28n0590_001:0544a23": "佛及眾生是三無差別破心微塵出大千經卷是名",
    "X28n0590_001:0544a24": "心法玅也釋法竟。",
    "X28n0590_001:0544b01": "二明玅者一通釋二別釋通又為二一相待二絕待",
    "X28n0590_001:0544b02": "相待論玅者待半字為麤明滿字為玅亦是常無常",
    "X28n0590_001:0544b03": "大小相待為麤玅也淨名云說法不有亦不無以因",
    "X28n0590_001:0544b04": "緣故諸法生即是明滿字也始坐佛樹力降魔得甘",
    "X28n0590_001:0544b05": "露滅覺道成即提昔之半待出於滿也般若云於閻",
    "X28n0590_001:0544b06": "浮提見第三法輪轉亦是對鹿苑為一待般若為第",
    "X28n0590_001:0544b07": "二也涅槃云昔於波羅柰初轉法輪今於尸城復轉",
    "X28n0590_001:0544b08": "法輪眾經皆共以鹿苑為半為小為麤待此明滿大",
    "X28n0590_001:0544b09": "玅其義是同今法華明昔於波羅奈轉四諦法輪五",
    "X28n0590_001:0544b10": "眾之生滅今復轉最玅無上之法輪此亦待鹿苑為",
    "X28n0590_001:0544b11": "麤法華為玅玅義皆同待麤亦等文義在此也問齊",
    "X28n0590_001:0544b12": "方等來滿理無殊者悉應稱玅答今亦不尅教定時",
    "X28n0590_001:0544b13": "那忽云齊方等耶縱令爾者別有所以何者利根菩",
    "X28n0590_001:0544b14": "薩於彼入玅與法華不異鈍根菩薩及二乘人猶帶",
    "X28n0590_001:0544b15": "方便諸味調伏方等帶生蘇論玅以待麤般若帶熟",
    "X28n0590_001:0544b16": "蘇論玅以待麤今經無二味方便純真醍醐論玅以",
    "X28n0590_001:0544b17": "待麤此玅彼玅玅義無殊但以帶方便不帶方便為",
    "X28n0590_001:0544b18": "異耳復次三藏但半字生滅門不能通滿理故名為",
    "X28n0590_001:0544b19": "麤滿字是不生不滅門能通滿理故名為玅能通滿",
    "X28n0590_001:0544b20": "理復有二種一帶方便通滿理二直顯滿理方等般",
    "X28n0590_001:0544b21": "若帶方便通滿理今經直顯滿理故中論云為鈍根",
    "X28n0590_001:0544b22": "弟子說因緣生滅相為利根弟子說因緣不生滅相",
    "X28n0590_001:0544b23": "(云云)中論偈云因緣所生法我說即是空亦名為假",
    "X28n0590_001:0544b24": "名亦名中道義若不即空為通真方便是故言麤若",
    "X28n0590_001:0544c01": "能即空是通中方便通中方便若帶即空即假通中",
    "X28n0590_001:0544c02": "者麤不帶空假直通中者玅(云云)問乳至醍醐同稱",
    "X28n0590_001:0544c03": "為滿是義云何答今以譬解譬如官有三航及以私",
    "X28n0590_001:0544c04": "航從於此岸度人彼岸乳教如大中兩航共度人彼",
    "X28n0590_001:0544c05": "岸酪教如私航度人中洲生蘇如四種小航與私航",
    "X28n0590_001:0544c06": "度人於中洲兩航度人於彼岸熟蘇如三航一航中",
    "X28n0590_001:0544c07": "州二航彼岸醍醐如大航度人彼岸三航同是官物",
    "X28n0590_001:0544c08": "故俱稱滿私航非官物是故言半官物之中二航小",
    "X28n0590_001:0544c09": "所容葢寡大航壯麗容載倍多獨稱為玅智者以譬",
    "X28n0590_001:0544c10": "喻得解也。",
    "X28n0590_001:0544c11": "二絕待明玅者為四一隨情三假法起若入真諦待",
    "X28n0590_001:0544c12": "對即絕故身子云吾聞解脫之中無有言說此三藏",
    "X28n0590_001:0544c13": "經中絕待意也二若隨理三假一切世間皆如幻化",
    "X28n0590_001:0544c14": "即事而真無有一事而非真者更待何物為不真耶",
    "X28n0590_001:0544c15": "望彼三藏絕還不絕即事而真乃是絕待此通教絕",
    "X28n0590_001:0544c16": "待也三別教若起望即真之絕還是世諦何者非大",
    "X28n0590_001:0544c17": "涅槃猶是生死世諦絕還有待若入別教中道待則",
    "X28n0590_001:0544c18": "絕矣四圓教若起說無分別法即邊而中無非佛法",
    "X28n0590_001:0544c19": "亡泯清淨豈更佛法待於佛法如來法界故出法界",
    "X28n0590_001:0544c20": "外無復有法可相形比待誰為麤形誰得玅無所可",
    "X28n0590_001:0544c21": "待亦無所絕不知何名強言為絕大經云大名不可",
    "X28n0590_001:0544c22": "稱量不可思議故名為大譬如虗空不因小空名為",
    "X28n0590_001:0544c23": "大也涅槃亦爾不因小相名大涅槃玅亦如是玅名",
    "X28n0590_001:0544c24": "不可思議不因於麤而名為玅若謂定有法界廣大",
    "X28n0590_001:0545a01": "獨絕者此則大有所有何謂為絕今法界清淨非見",
    "X28n0590_001:0545a02": "聞覺知不可說示文云止止不須說即是絕言我法",
    "X28n0590_001:0545a03": "玅難思即是絕思又云是法不可示言辭相寂滅亦",
    "X28n0590_001:0545a04": "是絕歎之文不可以待示不可以絕示滅待滅絕故",
    "X28n0590_001:0545a05": "言寂滅又云一切諸法常寂滅相終歸於空此空亦",
    "X28n0590_001:0545a06": "空則無待絕中論云若法為待成是法還成待今則",
    "X28n0590_001:0545a07": "無因待亦無所成法華首云既得無生忍亦不生無",
    "X28n0590_001:0545a08": "生無生即無生是名絕待降此已外若更作者絕何",
    "X28n0590_001:0545a09": "物顯何理流浪無窮則墮戲論乃是迷情分別絕待",
    "X28n0590_001:0545a10": "不絕非絕非待待於亦待亦絕言語相逐永無絕矣",
    "X28n0590_001:0545a11": "何者言語從覺觀生心慮不息語何由絕如痴犬逐",
    "X28n0590_001:0545a12": "塊徒自疲勞塊終不絕若能玅悟寰中息覺觀風心",
    "X28n0590_001:0545a13": "水澄清言思皆絕如黠師子放塊逐人塊本既除塊",
    "X28n0590_001:0545a14": "則絕矣玅悟之時洞知法界外無法而論絕者約有",
    "X28n0590_001:0545a15": "門明絕也是絕亦絕約空門明絕也如快馬見鞭影",
    "X28n0590_001:0545a16": "無不得入是名絕待玅也用是兩玅玅上三法眾生",
    "X28n0590_001:0545a17": "之法亦具二玅稱之為玅佛法心法亦具二玅稱之",
    "X28n0590_001:0545a18": "為玅若將上四種絕待約五味經者乳教兩絕酪教",
    "X28n0590_001:0545a19": "一絕生蘇四絕熟蘇三絕此經但有一絕若開權絕",
    "X28n0590_001:0545a20": "者無不入一玅絕也問何意以絕釋玅答秪喚玅為",
    "X28n0590_001:0545a21": "絕絕是玅之異名如世人稱絕能耳又玅是能絕麤",
    "X28n0590_001:0545a22": "是所絕此玅有絕麤之功故舉絕以名玅如迹中先",
    "X28n0590_001:0545a23": "施方便之教大教不得起今大教若起方便教絕將",
    "X28n0590_001:0545a24": "所絕以名於玅耳又迹中大教既起本地大教不得",
    "X28n0590_001:0545b01": "興今本地教興迹中大教即絕絕於迹大功由本大",
    "X28n0590_001:0545b02": "將絕迹之大名於本大故言絕也又本教若興觀心",
    "X28n0590_001:0545b03": "之玅不得起今入觀玅寂言語道斷本教即絕絕由",
    "X28n0590_001:0545b04": "於觀將此絕名名於觀玅為顯此義故以絕為玅今",
    "X28n0590_001:0545b05": "將迹之絕玅玅上眾生法將本地之絕玅玅上佛法",
    "X28n0590_001:0545b06": "將觀心之絕玅玅上心法前四絕橫約四教今三絕",
    "X28n0590_001:0545b07": "橫約圓教(云云)。",
    "X28n0590_001:0545b08": "昔四明祖師問學者曰法華既顯一實何故玄文",
    "X28n0590_001:0545b09": "釋題而明二玅門人自仁答曰法華為開權顯實",
    "X28n0590_001:0545b10": "之教廼一代之所歸五時之極唱若不以二玅甄",
    "X28n0590_001:0545b11": "之則一乘顯實玅義難彰矣且初相待論判粗玅",
    "X28n0590_001:0545b12": "者彼此互形曰相以他望己為待葢待前四時七",
    "X28n0590_001:0545b13": "教之麤方顯法華一乘之玅良以昔日諸經機緣",
    "X28n0590_001:0545b14": "未熟部味教觀兼但對帶不若法華淳圓絕玅是",
    "X28n0590_001:0545b15": "故為麤故經云正直捨方便但說無上道已今當",
    "X28n0590_001:0545b16": "說此法華經最為第一以故此經純一無雜獨得",
    "X28n0590_001:0545b17": "玅名良有以也次絕待論開麤顯玅者絕前諸麤",
    "X28n0590_001:0545b18": "無可形待也葢以法華之玅有絕麤之功故使昔",
    "X28n0590_001:0545b19": "日四時七教之麤一經開顯以一玅乘貫而絕之",
    "X28n0590_001:0545b20": "麤即是玅玅外無麤權即是實實外無權譬如神",
    "X28n0590_001:0545b21": "仙九轉丹砂點鐵成金一成真金不復為鐵故經",
    "X28n0590_001:0545b22": "曰決了聲聞法是諸經之王指汝所行是菩薩道",
    "X28n0590_001:0545b23": "開方便門示真實相一開之後無所間然無小無",
    "X28n0590_001:0545b24": "大咸歸佛界一切諸法皆是佛法更無餘乘直顯",
    "X28n0590_001:0545c01": "一實是名絕待論玅也然此二玅若非相待以判",
    "X28n0590_001:0545c02": "則不顯法華超過諸說若非絕待以開則不知法",
    "X28n0590_001:0545c03": "華玅一切法解釋一題陳茲二玅茲所謂抗折百",
    "X28n0590_001:0545c04": "家超過諸說其為吾祖乎。",
    "X28n0590_001:0545c05": "通釋玅竟別釋玅者若鹿苑三麤鷲頭一玅皆迹中",
    "X28n0590_001:0545c06": "之說約迹開十重論玅此玅有迹有本本據元初元",
    "X28n0590_001:0545c07": "初本玅十重論玅迹本俱是教依教作觀觀復有十",
    "X28n0590_001:0545c08": "重論玅迹中有眾生法玅佛法玅心法玅各十重合",
    "X28n0590_001:0545c09": "三十重此與眾經論玅有同有異本中三十玅與眾",
    "X28n0590_001:0545c10": "經一向異此六十重一一皆有待玅絕玅則有一百",
    "X28n0590_001:0545c11": "二十重若破麤顯玅即用上相待玅若開麤顯玅即",
    "X28n0590_001:0545c12": "用上絕待玅(云云)。",
    "X28n0590_001:0545c13": "釋籤云本迹各十具列在文若觀心十竝皆附在",
    "X28n0590_001:0545c14": "諸文之末或存或沒不別開章既其觀心寄在諸",
    "X28n0590_001:0545c15": "文之下今但約迹本兩門各具十玅義各攝於心",
    "X28n0590_001:0545c16": "佛眾生。",
    "X28n0590_001:0545c17": "迹中十玅者一境玅二智玅三行玅四位玅五三法",
    "X28n0590_001:0545c18": "玅六感應玅七神通玅八說法玅九眷屬玅十功德",
    "X28n0590_001:0545c19": "利益玅云何境玅謂十如境因緣境四諦境三諦境",
    "X28n0590_001:0545c20": "二諦境一諦境無諦境等是諸佛所師故稱境玅經",
    "X28n0590_001:0545c21": "云諸法如是相等唯佛與佛乃能究盡諸法實相實",
    "X28n0590_001:0545c22": "相是佛智慧門門即境也又云甚深微玅法難見難",
    "X28n0590_001:0545c23": "可了我及十方佛乃能知是相即境玅也智玅者所",
    "X28n0590_001:0545c24": "謂二十智四菩提智下智中智上智上上智七權實",
    "X28n0590_001:0546a01": "智五三智一如實智以境玅故智亦隨玅以法常故",
    "X28n0590_001:0546a02": "諸佛亦常函葢相稱境智不可思議故稱智玅經云",
    "X28n0590_001:0546a03": "我所得智慧微玅最第一又以此玅慧求無上道無",
    "X28n0590_001:0546a04": "漏不思議甚深微玅法唯我知是相(云云)即智玅也",
    "X28n0590_001:0546a05": "行玅者謂增數行次第五行不次第五行智導行故",
    "X28n0590_001:0546a06": "故言行玅經云本從無數佛具足行諸道行此諸道",
    "X28n0590_001:0546a07": "已道場得成果又云合掌以敬心欲聞具足道又諸",
    "X28n0590_001:0546a08": "法從本來常自寂滅相佛子行道已來世得作佛即",
    "X28n0590_001:0546a09": "行玅也位玅者謂三草位二木位一實位玅行所契",
    "X28n0590_001:0546a10": "故言位玅經初天雨四華表住行向地開示悟入亦",
    "X28n0590_001:0546a11": "是位義乘是寶乘遊於四方四方是因位直至道場",
    "X28n0590_001:0546a12": "是果位即位玅也三法玅者謂總三法縱三法橫三",
    "X28n0590_001:0546a13": "法不縱不橫三法類通三法皆秘密藏故稱為玅經",
    "X28n0590_001:0546a14": "云佛自住大乘如其所得法定慧力莊嚴大乘即真",
    "X28n0590_001:0546a15": "性定即資成慧即觀照即三法玅也感應玅者謂四",
    "X28n0590_001:0546a16": "句感應三十六句感應三十五感應別圓感應水不",
    "X28n0590_001:0546a17": "上升月不下降一月一時普現眾水諸佛不來眾生",
    "X28n0590_001:0546a18": "不往慈善根力見如此事故名感應玅經云我於三",
    "X28n0590_001:0546a19": "七日思惟如是事又我以佛眼觀見六道眾生又一",
    "X28n0590_001:0546a20": "切眾生皆是吾子又遙見其父踞師子床即感應玅",
    "X28n0590_001:0546a21": "也神通玅者謂報通修通作意通體法通無記化化",
    "X28n0590_001:0546a22": "通無謀之應稱緣轉變若遠若近若種若熟若脫皆",
    "X28n0590_001:0546a23": "為一乘故言神通玅經云今佛世尊入于三昧是不",
    "X28n0590_001:0546a24": "可思議現希有事即神通玅也說法玅者謂說十二",
    "X28n0590_001:0546b01": "部法小部法大部法逗緣法所詮法圓詮法如理圓",
    "X28n0590_001:0546b02": "說咸令眾生開示悟入佛之知見故言說法玅經云",
    "X28n0590_001:0546b03": "如來能種種分別巧說諸法言辭柔軟悅可眾心身",
    "X28n0590_001:0546b04": "子云聞佛柔軟音深遠甚微玅又其所說皆悉到於",
    "X28n0590_001:0546b05": "一切智地又但說無上道又已今當說最為難信難",
    "X28n0590_001:0546b06": "解即說法玅也眷屬玅者謂業眷屬神通眷屬願眷",
    "X28n0590_001:0546b07": "屬應眷屬如陰雲籠月群臣豪族前後圍繞故言眷",
    "X28n0590_001:0546b08": "屬玅經云但教化菩薩無聲聞弟子即眷屬玅也利",
    "X28n0590_001:0546b09": "益玅者謂果益因益空益假益中益變易益猶如大",
    "X28n0590_001:0546b10": "海能受龍雨故名利益玅經云現在未來若聞一句",
    "X28n0590_001:0546b11": "一偈皆與三菩提記又須臾聞者即得究竟三菩提",
    "X28n0590_001:0546b12": "又若以小乘化我即墮慳貪此事為不可又終不令",
    "X28n0590_001:0546b13": "一人獨得滅度皆以如來滅度而滅度之即利益玅",
    "X28n0590_001:0546b14": "也。",
    "X28n0590_001:0546b15": "本門十玅一者本因玅二本果玅三本國土玅四本",
    "X28n0590_001:0546b16": "感應玅五本神通玅六本說法玅七本眷屬玅八本",
    "X28n0590_001:0546b17": "涅槃玅九本壽命玅十本利益玅一本因玅者如來",
    "X28n0590_001:0546b18": "本初發菩提心行菩薩道所修因也若十六王子在",
    "X28n0590_001:0546b19": "大通佛時弘經結緣皆是中間所作非本因也若娑",
    "X28n0590_001:0546b20": "婆為墨東行千界方下一點點不點等盡抹為塵一",
    "X28n0590_001:0546b21": "塵一劫復過於是百千萬億那由他劫彌勒補處以",
    "X28n0590_001:0546b22": "出假智直數世界尚不能知況數其塵寧當得盡特",
    "X28n0590_001:0546b23": "是如來巧喻顯其長遠之相況以世智巧歷算數也",
    "X28n0590_001:0546b24": "文云我以佛眼觀彼久遠猶若今也唯佛能知如此",
    "X28n0590_001:0546c01": "久遠皆是迹因非本因也若留中間之因於後難信",
    "X28n0590_001:0546c02": "是故法華拂迹除疑權而非實我本行菩薩道時不",
    "X28n0590_001:0546c03": "在中間過是已前所行道者名之為本故名本因玅",
    "X28n0590_001:0546c04": "經云我本行菩薩道所成壽命今猶未盡即是本之",
    "X28n0590_001:0546c05": "行因玅也本果玅者本初所行圓玅之因契得究竟",
    "X28n0590_001:0546c06": "常樂我淨乃是本果不取寂滅道場舍那成佛為本",
    "X28n0590_001:0546c07": "果也尚不取中間之果以為本果況舍那始成云何",
    "X28n0590_001:0546c08": "是本但取成佛已來甚大久遠初證之果名本果玅",
    "X28n0590_001:0546c09": "經云我實成佛已來無量無邊億那由他劫又云我",
    "X28n0590_001:0546c10": "實成佛已來久遠若斯但以方便教化眾生作如此",
    "X28n0590_001:0546c11": "說即本果玅也本國土玅者本既成果必有依國今",
    "X28n0590_001:0546c12": "既迹在同居或在三土中間亦有四土本佛亦應有",
    "X28n0590_001:0546c13": "土復居何處經云自從是來我常在此娑婆世界說",
    "X28n0590_001:0546c14": "法教化按此文者實非今日迹中娑婆亦非中間權",
    "X28n0590_001:0546c15": "迹處所乃是本之娑婆即本國土玅也本感應玅者",
    "X28n0590_001:0546c16": "既已成果即有本時所證二十五三昧慈悲誓願機",
    "X28n0590_001:0546c17": "感相關能即寂而照名本感應玅經云若有眾生來",
    "X28n0590_001:0546c18": "至我所我以佛眼觀其信等諸根利鈍此即本時照",
    "X28n0590_001:0546c19": "機之智即本感應玅也本神通玅者亦是昔時所得",
    "X28n0590_001:0546c20": "無記化化禪與本因時諸慈悲合施化所作神通駭",
    "X28n0590_001:0546c21": "動最初可度眾生故言本神通玅經云如來秘密之",
    "X28n0590_001:0546c22": "力又中間文云或示己身或示他身或說己事或說",
    "X28n0590_001:0546c23": "他事即是垂形十界作種種像騐本亦然即本神通",
    "X28n0590_001:0546c24": "玅也本說法玅者即是往昔初坐道場始成正覺初",
    "X28n0590_001:0547a01": "轉法輪四辯所說之法名本說法玅經云是諸菩薩",
    "X28n0590_001:0547a02": "悉是我所化令發大道心今皆住不退修學吾道法",
    "X28n0590_001:0547a03": "又中間或說己事或說他事騐本亦然即本說玅法",
    "X28n0590_001:0547a04": "也本眷屬玅者本時說法所被之人也如下方住者",
    "X28n0590_001:0547a05": "彌勒不識即本眷屬玅經云此諸菩薩身皆金色下",
    "X28n0590_001:0547a06": "方空中住此等是我子我從久遠來教化是等眾即",
    "X28n0590_001:0547a07": "本眷屬玅也本涅槃玅者本時所證斷德涅槃亦是",
    "X28n0590_001:0547a08": "本時應處同居方便二土有緣既度唱言入滅即本",
    "X28n0590_001:0547a09": "涅槃玅經云又復言其入於涅槃如是皆以方便分",
    "X28n0590_001:0547a10": "別又云今非入滅而便唱言當取滅度化緣既訖而",
    "X28n0590_001:0547a11": "唱入滅中間既唱涅槃例本亦有涅槃即本涅槃玅",
    "X28n0590_001:0547a12": "也本壽命玅者既唱入滅則有長短遠近壽命名本",
    "X28n0590_001:0547a13": "壽命玅經云處處自說名字不同年紀大小年即壽",
    "X28n0590_001:0547a14": "命大小即長短常無常也中間既爾本壽亦然即本",
    "X28n0590_001:0547a15": "壽命玅也本利益玅者本業願通應等眷屬八番十",
    "X28n0590_001:0547a16": "番饒益者名本利益玅經云又以方便說微玅法能",
    "X28n0590_001:0547a17": "令眾生發歡喜心即中間利益又云聞佛說壽命劫",
    "X28n0590_001:0547a18": "數長遠如是無量無邊阿僧祇眾生得大饒益即迹",
    "X28n0590_001:0547a19": "中之益迹與中間既爾例本亦然即是本利益玅也。",
    "X28n0590_001:0547a20": "略引迹本二十重玅標章引證如此若廣釋者具",
    "X28n0590_001:0547a21": "如玄文二卷之上至七卷之下(云云)。",
    "X28n0590_001:0547a22": "釋玅法竟次釋蓮華者夫世間之華有乎多種或狂",
    "X28n0590_001:0547a23": "華無果或有果無華或一華多果或多華一果或一",
    "X28n0590_001:0547a24": "華一果或前果後華或前華後果狂華無果如牡丹",
    "X28n0590_001:0547b01": "華等喻外道空修梵行無所克獲有果無華如廣州",
    "X28n0590_001:0547b02": "有木名度不華而實喻外道計自然之果此果無實",
    "X28n0590_001:0547b03": "一華多果如胡麻等喻凡夫供養父母報在梵天多",
    "X28n0590_001:0547b04": "華一果如桃李等喻聲聞種種苦行止得涅槃一華",
    "X28n0590_001:0547b05": "一果如柿等喻緣覺一遠離行亦得涅槃前果後華",
    "X28n0590_001:0547b06": "如爪稻等喻須陀洹却後修道前華後果可知喻菩",
    "X28n0590_001:0547b07": "薩先藉緣修生後真修此等皆是麤華不以為喻唯",
    "X28n0590_001:0547b08": "此蓮華華果俱多可譬因含萬行果圓萬德故以為",
    "X28n0590_001:0547b09": "譬又餘華麤喻九法界十如是因果蓮華玅喻佛法",
    "X28n0590_001:0547b10": "界十如是因果又以此華喻佛法界迹本兩門各有",
    "X28n0590_001:0547b11": "三喻喻迹者一華生必有於蓮為蓮而華蓮不可見",
    "X28n0590_001:0547b12": "此譬約實明權意在於實無能知者經云我意難可",
    "X28n0590_001:0547b13": "測無能發問者又云隨宜說法意趣難解二華開故",
    "X28n0590_001:0547b14": "蓮現而須華養蓮譬權中有實而不能知今開權顯",
    "X28n0590_001:0547b15": "實意須於權廣識洹河沙佛法者秪為成實使深識",
    "X28n0590_001:0547b16": "佛知見耳三華落蓮成即喻廢三顯一唯一佛乘直",
    "X28n0590_001:0547b17": "至道場菩薩有行見不了了但如華開諸佛以不行",
    "X28n0590_001:0547b18": "故見則了了譬如華落蓮成此三譬迹門從初方便",
    "X28n0590_001:0547b19": "引入大乘終竟圓滿也又三譬本門者一華必有蓮",
    "X28n0590_001:0547b20": "譬迹必有本迹含於本意雖在本佛旨難知彌勒不",
    "X28n0590_001:0547b21": "識二華開蓮現譬開迹顯本意在於迹能令菩薩識",
    "X28n0590_001:0547b22": "佛方便既識迹已不識於本增道損生三華落蓮成",
    "X28n0590_001:0547b23": "譬廢迹顯本既識本已不復迷迹但於法身修道圓",
    "X28n0590_001:0547b24": "滿上地也此三譬譬本門始從初開終至本地二門",
    "X28n0590_001:0547c01": "六譬各有所擬初重約佛界十如施出九界十如次",
    "X28n0590_001:0547c02": "重開九界十如顯佛界十如三重廢九界十如成佛",
    "X28n0590_001:0547c03": "界十如三譬攝得迹門始終盡若得此意十二因緣",
    "X28n0590_001:0547c04": "四諦三諦等智行位乃至功德利益亦用此譬譬之",
    "X28n0590_001:0547c05": "(云云)第四重約本佛界十如施出迹中佛界十如第",
    "X28n0590_001:0547c06": "五重開迹中佛界十如顯出本中佛界十如第六重",
    "X28n0590_001:0547c07": "廢迹中佛界十如成本中佛界十如始終圓滿開合",
    "X28n0590_001:0547c08": "具足是為少分以蓮華為譬也。",
    "X28n0590_001:0547c09": "多分譬者譬如石蓮烏皮在外白肉在內四微為質",
    "X28n0590_001:0547c10": "卷荷欲生微細眾具開華布須蓮實房成初後不異",
    "X28n0590_001:0547c11": "蓮華始終十義具足譬佛界眾生始自無明終至佛",
    "X28n0590_001:0547c12": "果十如是法無有缺減此總譬也若別譬者譬如石",
    "X28n0590_001:0547c13": "蓮黑則叵染硬則叵壞不方不圓不生不滅劫初無",
    "X28n0590_001:0547c14": "種故不生今不異初故不滅是名蓮子相一切眾生",
    "X28n0590_001:0547c15": "自性清淨心亦復如是不為客塵所染生死重積而",
    "X28n0590_001:0547c16": "心性不住不動不生不滅即是佛界如是相淨名曰",
    "X28n0590_001:0547c17": "一切眾生即菩提相即其義也譬如蓮子雖復烏皮",
    "X28n0590_001:0547c18": "污泥之中白肉不改一切眾生了因智慧亦復如是",
    "X28n0590_001:0547c19": "五住淤泥生死果報一切智性猶在不失是名佛界",
    "X28n0590_001:0547c20": "如是性故言煩惱即菩提又諸法不生般若生即其",
    "X28n0590_001:0547c21": "義也譬如蓮子在淤泥中而四微不污是名蓮子體",
    "X28n0590_001:0547c22": "一切眾生正因佛性亦復如是常樂我淨不動不壞",
    "X28n0590_001:0547c23": "名佛界如是體大經言是味真正停留在山草木叢",
    "X28n0590_001:0547c24": "林不能覆滅即其義也譬如蓮子為皮殻所籠為泥",
    "X28n0590_001:0548a01": "所沒卷荷在心而有生長之氣一切眾生心亦如是",
    "X28n0590_001:0548a02": "雖苦果所縛集惑所沈而能於中發菩提心甚大雄",
    "X28n0590_001:0548a03": "猛如獅子乳如獅子筋弦是名佛界如是力經言若",
    "X28n0590_001:0548a04": "發菩提心動無邊生死破無始有輪閻浮人未見果",
    "X28n0590_001:0548a05": "而能勇猛發心也譬如蓮子雖復微小烏皮之內具",
    "X28n0590_001:0548a06": "有根莖華葉鬚臺眾具頓足是名蓮子如是作一切",
    "X28n0590_001:0548a07": "眾生初發菩提心亦復如是明解決定慈悲誓願上",
    "X28n0590_001:0548a08": "求下化誓取成就志不疲退是名佛界如是作華首",
    "X28n0590_001:0548a09": "經言一切諸功德皆在初心中即其義也譬如蓮子",
    "X28n0590_001:0548a10": "根依淤泥而華處虗空風日照動晝夜增長榮耀頓",
    "X28n0590_001:0548a11": "足一切眾生亦復如是從無明際發菩提心修菩薩",
    "X28n0590_001:0548a12": "行出離生死入法性中因行成就值於佛日被神通",
    "X28n0590_001:0548a13": "風其心念念入薩婆若海此名佛界如是因經言於",
    "X28n0590_001:0548a14": "無量劫所作功德不如五莖蓮華上然燈佛得功德",
    "X28n0590_001:0548a15": "多此是真因成就即其義也譬如蓮華鬚蕋圍繞在",
    "X28n0590_001:0548a16": "華內蓮外此名蓮華如是緣菩薩亦復如是於真因",
    "X28n0590_001:0548a17": "中具足萬行六波羅蜜一行一切行資助於因如鬚",
    "X28n0590_001:0548a18": "在華內若得果時眾行休息如鬚在蓮外是名佛界",
    "X28n0590_001:0548a19": "如是緣經言盡行諸佛所有道法即其義也譬如蓮",
    "X28n0590_001:0548a20": "華華成結蓮而華葉零落臺子成實此名蓮子如是",
    "X28n0590_001:0548a21": "果菩薩亦復如是真因所感無上菩提大果圓滿究",
    "X28n0590_001:0548a22": "竟成實是名佛界如是果故經言佛子行道已來世",
    "X28n0590_001:0548a23": "得作佛即其義也譬如蓮實房臺包遶此名蓮子如",
    "X28n0590_001:0548a24": "是報菩薩亦復如是大果圓滿無上報足習果之果",
    "X28n0590_001:0548b01": "依於報果如實依臺經言如是大果報久修業所得",
    "X28n0590_001:0548b02": "即其義也譬如泥蓮四微處空蓮四微初後不異此",
    "X28n0590_001:0548b03": "名蓮子本末等一切眾生亦復如是本有四德隱名",
    "X28n0590_001:0548b04": "如來藏修成四德顯名為法身性德修德常樂我淨",
    "X28n0590_001:0548b05": "一而無二是為佛界十如本末究竟等經言眾生如",
    "X28n0590_001:0548b06": "佛如一如無二如即其義也是用蓮華譬十如境竟",
    "X28n0590_001:0548b07": "次用蓮華譬十二因緣者淤泥水草重復通如上說",
    "X28n0590_001:0548b08": "也即是無明支種子能生力即是行支內有卷荷華",
    "X28n0590_001:0548b09": "鬚備具即是識名色六入觸受支含潤愛取有支團",
    "X28n0590_001:0548b10": "圓盤屈不能得出即是老死支若能芽鋒萌動鑽烏",
    "X28n0590_001:0548b11": "皮破即是無明滅不復在烏皮內生即是諸行滅出",
    "X28n0590_001:0548b12": "[穀-禾+卵]即是老死滅此譬四種十二因緣也。",
    "X28n0590_001:0548b13": "次用蓮華譬四諦者烏皮譬界內苦白肉譬界內集",
    "X28n0590_001:0548b14": "泥譬界外集水譬界外苦道滅可知此通譬四種四",
    "X28n0590_001:0548b15": "諦也次用蓮華譬二諦者蓮藕莖葉等譬俗蓮藕莖",
    "X28n0590_001:0548b16": "孔空譬真此通譬七種二諦也次用蓮華譬三諦者",
    "X28n0590_001:0548b17": "真俗如前四微擬常樂我淨譬中道第一義諦此通",
    "X28n0590_001:0548b18": "譬五種三諦也四微無生無滅譬一實諦劫初無生",
    "X28n0590_001:0548b19": "今時無滅譬無諦無說也用蓮華譬境玅竟。",
    "X28n0590_001:0548b20": "次更譬九玅者內有生性譬中智玅卷荷生性譬空",
    "X28n0590_001:0548b21": "智玅鬚葉生性譬假智玅蓮臺四微生性譬中智玅",
    "X28n0590_001:0548b22": "此三生性譬一心三智玅也蓮子雖小備有根莖華",
    "X28n0590_001:0548b23": "葉譬行玅莖即慈悲葉即智慧鬚即三昧開敷即解",
    "X28n0590_001:0548b24": "脫又葉以譬三慈者覆水青葉譬眾生緣慈覆水黃",
    "X28n0590_001:0548c01": "葉譬法緣慈倚葉譬無緣慈倚荷若出蓮生不久無",
    "X28n0590_001:0548c02": "緣慈成得記不久又根華子葉利益人蜂即檀香氣",
    "X28n0590_001:0548c03": "即尸生泥不辱即忍增長則精進柔濕即禪不污即",
    "X28n0590_001:0548c04": "慧齊此譬行玅也蓮譬理即位芽鑽皮麤住位芽出",
    "X28n0590_001:0548c05": "皮細住位鑽泥欲定位齊泥未到位出泥在水四禪",
    "X28n0590_001:0548c06": "位禪定如水能洗欲塵處水增長譬無色位齊此譬",
    "X28n0590_001:0548c07": "觀行蓮華出水譬破見思相似蓮華十信位處空含",
    "X28n0590_001:0548c08": "而欲敷譬十住位鬚臺可識譬十行位隨日開迴譬",
    "X28n0590_001:0548c09": "十回向位敷舒成就荷負蜂蝶譬十地位鬚葉零落",
    "X28n0590_001:0548c10": "房子獨在譬休息眾行玅覺圓滿果上無事真常湛",
    "X28n0590_001:0548c11": "然此皆譬位玅也蓮有四微譬真性軌蓮房內虗莖",
    "X28n0590_001:0548c12": "藕中空譬觀照軌臺鬚圍繞譬資成軌此譬三法乘",
    "X28n0590_001:0548c13": "玅也蓮成處空影臨清水譬顯機顯應影臨濁水譬",
    "X28n0590_001:0548c14": "冥機冥應影臨風浪之水譬亦冥亦顯機應大經云",
    "X28n0590_001:0548c15": "闇中樹影夜影臨水譬非冥非顯機應此等譬感應",
    "X28n0590_001:0548c16": "玅也若風搖蓮華東昂西倒向南映北下風則合上",
    "X28n0590_001:0548c17": "風則開者即譬東涌西沒中涌邊沒等此譬地動瑞",
    "X28n0590_001:0548c18": "日暮華合譬入定瑞日出華開譬說法瑞遠望則紅",
    "X28n0590_001:0548c19": "近望則白赤華青葉相映輝赫譬放光瑞流芳徧野",
    "X28n0590_001:0548c20": "譬旃檀香風瑞蕋粖飄颺譬天雨華瑞風雨飄洒翻",
    "X28n0590_001:0548c21": "珠相棠譬天皷自然鳴瑞此等皆譬神通玅也華合",
    "X28n0590_001:0548c22": "未開譬隱一乘分別說三華葉正開譬會三歸一但",
    "X28n0590_001:0548c23": "說一乘華落蓮存譬絕教冥理若知如來常不說法",
    "X28n0590_001:0548c24": "乃名多聞此等譬說法玅也從一藕邊更生一華展",
    "X28n0590_001:0549a01": "轉復生無邊蓮華譬業生眷屬玅從一蓮房墮子在",
    "X28n0590_001:0549a02": "泥更生蓮華展轉復生無量蓮華譬神通眷屬玅掘",
    "X28n0590_001:0549a03": "移彼藕採彼蓮子種於此池蓮華熾盛譬願生眷屬",
    "X28n0590_001:0549a04": "玅彼池飛來如遊絲薄霧入於此池蓮華熾盛譬應",
    "X28n0590_001:0549a05": "生眷屬玅魚鼈噞喁其下蜂蝶翔集其上譬眾生果",
    "X28n0590_001:0549a06": "報清涼之玅益見者歡喜譬於因益採用其葉譬三",
    "X28n0590_001:0549a07": "草益採用其華譬玅小樹益採用其蓮譬大樹益採",
    "X28n0590_001:0549a08": "用其藕譬玅實事益此等譬功德利益如是等譬及",
    "X28n0590_001:0549a09": "餘無量譬喻以譬迹中十玅(云云)。",
    "X28n0590_001:0549a10": "次譬本者譬如一池蓮華始熟熟已墮落投於泥水",
    "X28n0590_001:0549a11": "方復生長乃至成熟如是展轉更生更熟歲月既積",
    "X28n0590_001:0549a12": "遂徧大池華田布滿佛亦如是本初修因證果已竟",
    "X28n0590_001:0549a13": "為眾生故更起方便在生死中示初發心復示究竟",
    "X28n0590_001:0549a14": "數數生滅無數百千本地垂應俯同凡俗更修五行",
    "X28n0590_001:0549a15": "烏蓮更生莖葉譬更修聖行蓮子四微稍稍增長譬",
    "X28n0590_001:0549a16": "更修天行荷葉始生譬更修梵行蓮子墮泥譬同諸",
    "X28n0590_001:0549a17": "惡更修病行蓮荷始萌譬同小善更修孾兒行如是",
    "X28n0590_001:0549a18": "三世益物不可稱計徧滿法界無非分身垂迹開迹",
    "X28n0590_001:0549a19": "廢迹等益(云云)若非蓮華何由徧喻諸法若非玅法",
    "X28n0590_001:0549a20": "何由取喻蓮華法譬雙辨故稱玅法蓮華經者訓法",
    "X28n0590_001:0549a21": "訓常法則十界同尊常則三世不易復由聖人心口",
    "X28n0590_001:0549a22": "所宣故言經也釋通別兩名竟。",
    "X28n0590_001:0549a23": "第二顯體者前釋名總說文義浩漫今頓點要理正",
    "X28n0590_001:0549a24": "顯經體直辨真性真性非無二軌欲令易解是故直",
    "X28n0590_001:0549b01": "說後顯宗用非無初軌偏舉當名耳夫體者一部之",
    "X28n0590_001:0549b02": "指歸眾義之都會也非但會之至難亦乃說之不易",
    "X28n0590_001:0549b03": "文云是法不可示言辭相寂滅大經云不生不生不",
    "X28n0590_001:0549b04": "可說又云有因緣故亦可得說今略錄三條初論體",
    "X28n0590_001:0549b05": "意二正明體三引文證。",
    "X28n0590_001:0549b06": "初論體意者何意須用此體釋論云諸小乘經若有",
    "X28n0590_001:0549b07": "無常無我涅槃三印印之即是佛說修之得道無三",
    "X28n0590_001:0549b08": "法印即是魔說大乘經但有一法印謂諸法實相名",
    "X28n0590_001:0549b09": "了義經能得大道若無實相印是魔所說故身子云",
    "X28n0590_001:0549b10": "世尊說實道波旬無此事何故小三大一小乘明生",
    "X28n0590_001:0549b11": "死與涅槃異生死以無常為初印無我為後印二印",
    "X28n0590_001:0549b12": "印說生死涅槃但用一寂滅印是故須三大乘生死",
    "X28n0590_001:0549b13": "即涅槃涅槃即生死不二不異淨名曰一切眾生常",
    "X28n0590_001:0549b14": "寂滅相即大涅槃又云本自不生今則無滅本不生",
    "X28n0590_001:0549b15": "者則非無常無我相今則無滅者則非小寂滅相唯",
    "X28n0590_001:0549b16": "是一實相故言常寂滅相即大涅槃但用一印也此",
    "X28n0590_001:0549b17": "大小印印半滿經外道不能雜天魔不能破如世文",
    "X28n0590_001:0549b18": "符得印可信當知諸經畢定須得實相之印乃得名",
    "X28n0590_001:0549b19": "為了義也。",
    "X28n0590_001:0549b20": "二正顯體者即一實相印也三軌之中取真性軌十",
    "X28n0590_001:0549b21": "法界中取佛法界十如是中取如是體四種十二因",
    "X28n0590_001:0549b22": "緣中取不思議不生不滅十二支中取苦道即法身",
    "X28n0590_001:0549b23": "四種四諦中取無作四諦於無作中唯取滅諦七種",
    "X28n0590_001:0549b24": "二諦中取五種二諦五二諦中唯取真諦五三諦中",
    "X28n0590_001:0549c01": "取五中道第一義諦諸一諦中取中道一實諦諸無",
    "X28n0590_001:0549c02": "諦中取中道無諦也若得此意就智妙中簡乃至十",
    "X28n0590_001:0549c03": "玅一一簡出正體例可知也譬如梁柱綱紀一屋非",
    "X28n0590_001:0549c04": "梁非柱即屋內之空柱梁譬以因果非梁非柱譬以",
    "X28n0590_001:0549c05": "實相實相為體非梁非柱也屋若無空無所容受因",
    "X28n0590_001:0549c06": "果無實相無所成立釋論云若以無此空一切無所",
    "X28n0590_001:0549c07": "作又如日月綱天公臣輔主日月可二太虗空天不",
    "X28n0590_001:0549c08": "可二也臣將可多主不可多也為此義故須簡出正",
    "X28n0590_001:0549c09": "體如三軌成乘不縱不橫不即不離顯此義便須簡",
    "X28n0590_001:0549c10": "觀照等唯指真性當名正意分明三軌既然餘法例",
    "X28n0590_001:0549c11": "爾。",
    "X28n0590_001:0549c12": "三引文證者序品云今佛放光明助發實相義又云",
    "X28n0590_001:0549c13": "諸法實相義已為汝等說方便品云唯佛與佛乃能",
    "X28n0590_001:0549c14": "究盡諸法實相偈中云諸佛法久後要當說真實又",
    "X28n0590_001:0549c15": "云我以相嚴身為說實相印身子領解云世尊說實",
    "X28n0590_001:0549c16": "道波旬無此事又云安住實智中我定當作佛法師",
    "X28n0590_001:0549c17": "品云開方便門示真實相安樂行云觀諸法如實相",
    "X28n0590_001:0549c18": "壽量品云如來如實知見普賢觀云昔於靈山廣說",
    "X28n0590_001:0549c19": "一實之道又云觀於一實境界故知諸佛為大事因",
    "X28n0590_001:0549c20": "緣出現於世秪令眾生開佛知見見此一實非因果",
    "X28n0590_001:0549c21": "之理耳經文在茲可為明證也。",
    "X28n0590_001:0549c22": "第三明宗者修行之喉衿顯體之要蹊如梁柱持屋",
    "X28n0590_001:0549c23": "結網綱維提維則目動梁安則桷存葢因果之宗是",
    "X28n0590_001:0549c24": "一經顯體之要也今略錄其三初簡宗體二正明宗",
    "X28n0590_001:0550a01": "三眾經同異。",
    "X28n0590_001:0550a02": "初簡宗體者有人言宗即是體體即是宗今所不用",
    "X28n0590_001:0550a03": "何者宗致既是因果因果即二體非因果體即不二",
    "X28n0590_001:0550a04": "體若是二體即非體體若不二體即非宗宗若不二",
    "X28n0590_001:0550a05": "宗即非宗宗若是二宗即非體云何而言體即是宗",
    "X28n0590_001:0550a06": "宗即是體又柱梁是屋之綱維屋空是梁柱所取不",
    "X28n0590_001:0550a07": "應以梁柱是屋空屋空是梁柱宗體若一其過如是",
    "X28n0590_001:0550a08": "又宗體異者則二法孤調宗非顯體之宗體非宗家",
    "X28n0590_001:0550a09": "之體宗非顯體之宗宗則邪倒無印體非宗家之體",
    "X28n0590_001:0550a10": "則體狹不周離法性外別有因果宗體若異其過如",
    "X28n0590_001:0550a11": "是今言不異而異約非因非果而論因果故有宗體",
    "X28n0590_001:0550a12": "之別耳釋論云若離諸法實相皆名魔事普賢觀云",
    "X28n0590_001:0550a13": "大乘因者諸法實相大乘果者諸法實相即其義也",
    "X28n0590_001:0550a14": "當知實相體通而非因果行始辨因行終論果耳。",
    "X28n0590_001:0550a15": "二正明宗者此經始從序品訖安樂行品破廢方便",
    "X28n0590_001:0550a16": "開顯真實佛之知見亦明弟子實因實果亦明師門",
    "X28n0590_001:0550a17": "權因權果文義雖廣撮其樞要為成弟子實因因正",
    "X28n0590_001:0550a18": "果傍故於前段明迹因迹果也從涌出品訖勸發品",
    "X28n0590_001:0550a19": "廢迹顯本廢方便之近壽明長遠之實果亦明弟子",
    "X28n0590_001:0550a20": "實因實果亦明師門權因權果文義雖廣撮其樞要",
    "X28n0590_001:0550a21": "為顯師之實果果正因傍故於後段明本因本果合",
    "X28n0590_001:0550a22": "前因果共為經宗意在於此所以經分二文論本論",
    "X28n0590_001:0550a23": "迹雙題法譬舉蓮舉華師弟權實總在其間也。",
    "X28n0590_001:0550a24": "三眾經因果同異者謂迹因果或同或異本因果永",
    "X28n0590_001:0550b01": "異迹因果者實相通印諸體何經不約此以論因果",
    "X28n0590_001:0550b02": "大品明非因非果實相為體而但因為宗般若遣蕩",
    "X28n0590_001:0550b03": "正是因意故云菩薩心中名般若在佛心中名薩婆",
    "X28n0590_001:0550b04": "若文中亦說菩薩無生滅因獲不斷不常薩婆若果",
    "X28n0590_001:0550b05": "叡師序云啟玄章以不住為始歸三慧以無得為終",
    "X28n0590_001:0550b06": "終始因果也文中亦說一切種智佛果為成般若之",
    "X28n0590_001:0550b07": "因因正果傍無量義宣說摩訶般若歷劫修行故知",
    "X28n0590_001:0550b08": "彼經用因為宗也淨名用佛國因果兩義為宗寶積",
    "X28n0590_001:0550b09": "具問因果佛備答因果故知雙用因果為宗也華嚴",
    "X28n0590_001:0550b10": "圓頓之教解宗不同或言用因為宗據題言華嚴是",
    "X28n0590_001:0550b11": "萬行莊飾修因之義文中說四十地行相故用因為",
    "X28n0590_001:0550b12": "宗又云果為宗據題云大方廣佛佛是極果之名華",
    "X28n0590_001:0550b13": "嚴是定慧萬善莊嚴佛身非莊嚴因文中多說舍那",
    "X28n0590_001:0550b14": "法身之事即用果為宗也又解云因果合為宗如言",
    "X28n0590_001:0550b15": "佛即是果華嚴即是因文中具說法身亦說諸地俱",
    "X28n0590_001:0550b16": "用因果為宗諸經對緣不同故明宗互異耳般若通",
    "X28n0590_001:0550b17": "對三人傍真因果此義則異別對菩薩復有利鈍為",
    "X28n0590_001:0550b18": "鈍明因此義亦異利人因者此義則同淨名佛國義",
    "X28n0590_001:0550b19": "兼若三種佛國因果此義則異一種佛國因果者則",
    "X28n0590_001:0550b20": "同華嚴亦對兩緣鈍異利同如前分別又將此意歷",
    "X28n0590_001:0550b21": "五味因果例可知是為眾經因果與迹門同異之相",
    "X28n0590_001:0550b22": "也二本門因果永異眾經者若三藏菩薩始行實因",
    "X28n0590_001:0550b23": "果無權因果乃至明佛道樹始成非久遠本迹通教",
    "X28n0590_001:0550b24": "菩薩亦始行因神通變化而論本迹非久遠本迹也",
    "X28n0590_001:0550c01": "大品說菩薩有本迹二乘則無說佛始得生法二身",
    "X28n0590_001:0550c02": "本迹不說久遠淨名不說聲聞有本迹但明菩薩住",
    "X28n0590_001:0550c03": "不思議之本迹說佛有淨土螺髻所見亦非久遠華",
    "X28n0590_001:0550c04": "嚴說舍那釋迦為本迹菩薩亦有本迹聲聞尚不聞",
    "X28n0590_001:0550c05": "不解云何自有本迹今經發聲聞有本本有因果示",
    "X28n0590_001:0550c06": "為二乘迹中因果發佛之迹王宮生身生道樹法身",
    "X28n0590_001:0550c07": "生乃至中間生法二身悉皆是迹但取最初先得真",
    "X28n0590_001:0550c08": "應名之為本故師弟本因本果與餘經永異今經迹",
    "X28n0590_001:0550c09": "中師弟因果與眾經有同有異本中師弟因果眾經",
    "X28n0590_001:0550c10": "所無正以此之因果為經玅宗也。",
    "X28n0590_001:0550c11": "第四論用者用是如來之玅能此經之勝用如來以",
    "X28n0590_001:0550c12": "權實二智為玅能此經以斷疑生信為勝用秪二智",
    "X28n0590_001:0550c13": "能斷疑生信生信斷疑由於二智約人約法左右互",
    "X28n0590_001:0550c14": "論耳前明宗就宗體分別使宗體不濫今論於用就",
    "X28n0590_001:0550c15": "果用分別使宗用不濫何者宗亦有用用亦有宗宗",
    "X28n0590_001:0550c16": "用非用用用用非宗用用宗非宗宗宗宗非用宗宗",
    "X28n0590_001:0550c17": "用者因果是宗因果各有斷伏為用用有宗者慈悲",
    "X28n0590_001:0550c18": "為用宗斷疑生信為用用若論於宗且置斷伏但論",
    "X28n0590_001:0550c19": "因果今明於用但論斷疑生信且置慈悲若得此意",
    "X28n0590_001:0550c20": "則知權實二智能斷疑生信是今經之大用其義明",
    "X28n0590_001:0550c21": "矣諸經不純明佛之智慧不發佛自應迹不正破廢",
    "X28n0590_001:0550c22": "二乘小果不斷生身菩薩遠疑起其遠信不顯本地",
    "X28n0590_001:0550c23": "增法身菩薩本念佛之道損界外之生如此力用眾",
    "X28n0590_001:0550c24": "經所無今經具之所以命章不論二乘菩薩等智純",
    "X28n0590_001:0551a01": "顯佛之微玅智慧不開眾生九法界知見純開眾生",
    "X28n0590_001:0551a02": "佛之知見餘經但道佛所變化是迹不道佛身自是",
    "X28n0590_001:0551a03": "迹今經自道佛身是迹其餘變化寧得非迹今經正",
    "X28n0590_001:0551a04": "破廢化城二乘之果況因行耶又破稟方便教菩薩",
    "X28n0590_001:0551a05": "執迹為極今皆發廢悉稱是權迹及中間諸疑悉斷",
    "X28n0590_001:0551a06": "起遠不思議信又顯本地真實功德令法身菩薩得",
    "X28n0590_001:0551a07": "大利益始自初阿終隣後荼抹十方那由他土為塵",
    "X28n0590_001:0551a08": "數增道菩薩不能令盡蓋由如來雨權實二智一味",
    "X28n0590_001:0551a09": "之雨其雨普等四方俱下一切諸教四門俱破充足",
    "X28n0590_001:0551a10": "求於具足道者斷其深疑起其大信令入一圓因控",
    "X28n0590_001:0551a11": "摩訶衍車遊於四方直至道場大用大力玅能玅益",
    "X28n0590_001:0551a12": "猶自未盡復次此力能破二乘之果二乘怖畏生死",
    "X28n0590_001:0551a13": "入空取證生安隱想生已度想墮三無為坑若死若",
    "X28n0590_001:0551a14": "死等苦已如敗種更不還生智醫拱手方藥無用至",
    "X28n0590_001:0551a15": "如涅槃能治闡提此則為易闡提心智不滅夫有心",
    "X28n0590_001:0551a16": "者皆當作佛非定死人治則不難二乘灰身滅智灰",
    "X28n0590_001:0551a17": "身則色非常住滅智則心慮已盡焦芽敗種復在高",
    "X28n0590_001:0551a18": "原陸地既聾且瘂永無反復諸教主所棄諸經方藥",
    "X28n0590_001:0551a19": "不行今則本佛智大玅法藥良色身不灰如淨琉璃",
    "X28n0590_001:0551a20": "內外色像悉於中現令心智不滅開示悟入佛之知",
    "X28n0590_001:0551a21": "見令客作賤人付菩薩家業高原陸地授佛蓮華其",
    "X28n0590_001:0551a22": "耳一時聽十法界聲其舌隨一切類演佛音聲令一",
    "X28n0590_001:0551a23": "切聞能以一根遍為眾用即是今經之力用也。",
    "X28n0590_001:0551a24": "上已說佛智力竟今更重說如漢末三分曹公智略",
    "X28n0590_001:0551b01": "當時第一復劣楊修三十四里此真丹人智不及外",
    "X28n0590_001:0551b02": "國外道智如芥比山一切世人外道智不及舍利弗",
    "X28n0590_001:0551b03": "十六分一二乘智如螢火蟲菩薩智如日光通菩薩",
    "X28n0590_001:0551b04": "智如鴻鵠勢不及遠別菩薩智如金翅鳥從一須彌",
    "X28n0590_001:0551b05": "至一須彌別菩薩智如爪上土比佛智慧如十方土",
    "X28n0590_001:0551b06": "當知佛之智慧至融至即至頓至實不可思議不縱",
    "X28n0590_001:0551b07": "不橫圓玅無比喻不可盡問答餘經不純說今經獨",
    "X28n0590_001:0551b08": "純說之此佛實智力大也譬如十小牛乃至一龍十",
    "X28n0590_001:0551b09": "龍一力士十力士不如五通人外五通不如一羅漢",
    "X28n0590_001:0551b10": "一切羅漢不如一目連目連不如一身子身子不如",
    "X28n0590_001:0551b11": "菩薩菩薩不如別菩薩別菩薩不如圓菩薩圓菩薩",
    "X28n0590_001:0551b12": "不如佛佛迹甚大化復作化化化無盡無謀而當如",
    "X28n0590_001:0551b13": "修羅琴一切賢聖無能測者佛力既如此餘諸義例",
    "X28n0590_001:0551b14": "可知不復記問實相體因果宗既通眾經權實二智",
    "X28n0590_001:0551b15": "復云何答名雖通用力大差別藏通以二智斷四住",
    "X28n0590_001:0551b16": "之疑生偏真之信淨名雖彈斥二乘及偏行菩薩亦",
    "X28n0590_001:0551b17": "是界內斷疑生信不能令小乘及方便菩薩斷大疑",
    "X28n0590_001:0551b18": "生大信大品通意亦是界內疑斷信生別意雖在界",
    "X28n0590_001:0551b19": "外亦未斷近疑生遠信華嚴正意斷界外疑生於圓",
    "X28n0590_001:0551b20": "信亦未斷近生遠故權實二名雖復通用而力大異",
    "X28n0590_001:0551b21": "今經用佛菩提二智斷七種方便最大無明同入圓",
    "X28n0590_001:0551b22": "因破執近迹之情生本地深信乃至等覺亦令斷疑",
    "X28n0590_001:0551b23": "生信如是勝力豈同眾經耶。",
    "X28n0590_001:0551b24": "第五判教相者佛於無名相中假名相說說餘經典",
    "X28n0590_001:0551c01": "各赴緣取益至如華嚴初逗圓別之機高山先照直",
    "X28n0590_001:0551c02": "明次第不次第修行住上地上之功德不辨如來說",
    "X28n0590_001:0551c03": "頓之意若說四阿含增一明人天因果中明真寂深",
    "X28n0590_001:0551c04": "義雜明諸禪定長破外道而通說無常知苦斷集證",
    "X28n0590_001:0551c05": "滅修道不明如來曲巧施小之意若諸方等折小彈",
    "X28n0590_001:0551c06": "偏歎大褒圓慈悲行願事理殊絕不明竝對呵責之",
    "X28n0590_001:0551c07": "意若般若論通則三人同入論別則菩薩獨進廣歷",
    "X28n0590_001:0551c08": "陰入盡淨虗融亦不明共別之意若涅槃在後略斥",
    "X28n0590_001:0551c09": "三修麤點五味亦不委說如來置教原始結要之終",
    "X28n0590_001:0551c10": "凡此諸經皆是逗會他意令他得益不譚佛意意趣",
    "X28n0590_001:0551c11": "何之今經不爾絓是法門網目大小觀法十力無畏",
    "X28n0590_001:0551c12": "種種規矩皆所不論為前經已說故但說如來布教",
    "X28n0590_001:0551c13": "之原始中間取與漸頓適時大事因緣究竟終訖說",
    "X28n0590_001:0551c14": "教之綱格大化之筌[(ㄇ@(企止))/弟]其宿殖淳厚者初即頓與直",
    "X28n0590_001:0551c15": "明菩薩位行功德言不涉小文云始見我身聞我所",
    "X28n0590_001:0551c16": "說即皆信受入如來慧其不堪者隱其無量神德以",
    "X28n0590_001:0551c17": "貧所樂法方便附近語令勤作文云我若讚佛乘眾",
    "X28n0590_001:0551c18": "生沒在苦如此之人應以此法漸入佛慧既得道已",
    "X28n0590_001:0551c19": "宜須彈斥即如方等以大破小文云苦切責之已示",
    "X28n0590_001:0551c20": "以所繫珠若宜兼通半滿洮汰如大品遣蕩相著會",
    "X28n0590_001:0551c21": "其宗途文云將導眾人欲過險路過此難已定之以",
    "X28n0590_001:0551c22": "父子付之以家業拂之以權迹顯之以實本當知此",
    "X28n0590_001:0551c23": "經唯論如來說教大綱不委微細網目譬如算者初",
    "X28n0590_001:0551c24": "下後除紀其大數不存斗斛故無量義云無量義者",
    "X28n0590_001:0552a01": "從一法生則於一佛乘分別說三此譬下算若收無",
    "X28n0590_001:0552a02": "量以入一會三而歸大者此譬除算唯記大數焉如",
    "X28n0590_001:0552a03": "是等意皆法身地寂而常照非始道樹逗大逗小佛",
    "X28n0590_001:0552a04": "智照機其來久矣文云唯以一大事因緣出現於世",
    "X28n0590_001:0552a05": "此照大久矣文云殷勤稱歎方便此照小久矣文云",
    "X28n0590_001:0552a06": "諸佛法久後要當說真實此照會小歸大久矣信解",
    "X28n0590_001:0552a07": "品云踞師子牀見子便識此語初鑒大機久矣於窓",
    "X28n0590_001:0552a08": "牖中遙見其子者此鑒小機久矣密遣二人方便附",
    "X28n0590_001:0552a09": "近語令勤作此鑒須開三久矣心相體信入出無難",
    "X28n0590_001:0552a10": "此鑒調斥久矣領知眾物此鑒洮汰久矣後付家業",
    "X28n0590_001:0552a11": "此鑒教行久矣當知佛意深遠彌勒不識所為因緣",
    "X28n0590_001:0552a12": "況下地二乘凡夫等耶文云唯我知是相十方佛亦",
    "X28n0590_001:0552a13": "然又已今當說最為難信難解大品已上是已說是",
    "X28n0590_001:0552a14": "隨他意彼不明此意故易信易解無量義是今說是",
    "X28n0590_001:0552a15": "亦隨他意亦易信解涅槃是當說先已聞故亦易信",
    "X28n0590_001:0552a16": "易解將說此教疑請重疊具如迹本二文受請說時",
    "X28n0590_001:0552a17": "祇是說於教意教意是佛意佛意是佛智佛智至深",
    "X28n0590_001:0552a18": "是故三止四請如此艱難比於餘經餘經則易若始",
    "X28n0590_001:0552a19": "坐道場梵王初請直言請法亦無疑網往復殷勤說",
    "X28n0590_001:0552a20": "諸方等觀文可知說大品時猶酬梵請唯華嚴中請",
    "X28n0590_001:0552a21": "金剛藏可為連類而人師偏著謂加於法華言小乘",
    "X28n0590_001:0552a22": "致請不及菩薩此見一邊耳身子騰眾心云佛口所",
    "X28n0590_001:0552a23": "生子合掌瞻仰待求佛諸菩薩大數有八萬欲聞具",
    "X28n0590_001:0552a24": "足道何獨是一小乘又彌勒闔眾求決文殊與解脫",
    "X28n0590_001:0552b01": "月金剛藏若為有異又本門中菩薩請佛說於佛法",
    "X28n0590_001:0552b02": "豈比菩薩請菩薩說菩薩法耶若就此意有加於彼",
    "X28n0590_001:0552b03": "若彼列眾十方雲集地涌菩薩皆從釋尊發心是我",
    "X28n0590_001:0552b04": "所化此一往則齊而不無疎密又彼明十方佛說華",
    "X28n0590_001:0552b05": "嚴被加者同名法慧金剛藏等不言彼佛是舍那分",
    "X28n0590_001:0552b06": "身今明三變土田一方各四伯萬億那由他土滿中",
    "X28n0590_001:0552b07": "諸佛悉是釋尊分身此意異彼彼以華嚴為勝還復",
    "X28n0590_001:0552b08": "出一兩句非故興毀若較其優劣恐成失指但此法",
    "X28n0590_001:0552b09": "華開權顯本前後二文疑多請倍不比餘經祗為深",
    "X28n0590_001:0552b10": "論佛教玅說聖心近會圓因遠申本果所以疑請不",
    "X28n0590_001:0552b11": "已若能精知教相則識如來權實二智也教意甚深",
    "X28n0590_001:0552b12": "其略如是。",
    "X28n0590_001:0552b14": "玅法蓮華經玅義輯略(終)"
}