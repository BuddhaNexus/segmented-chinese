{
    "T36n1736_001:0001a03": "大方廣佛華嚴經隨疏演義序",
    "T36n1736_001:0001a05": "唐清涼山大華嚴寺沙門澄觀述",
    "T36n1736_001:0001a06": "至聖垂誥。鏡一心之玄極。大士弘闡。燭微",
    "T36n1736_001:0001a07": "言之幽致。雖忘懷於詮旨之域。而浩瀚於",
    "T36n1736_001:0001a08": "文義之海。蓋欲寄象繫之迹。窮無盡之趣",
    "T36n1736_001:0001a09": "矣。斯經文理。不可得而稱也。晉譯幽祕。賢",
    "T36n1736_001:0001a10": "首頗得其門。唐翻靈編。後哲未窺其奧。澄",
    "T36n1736_001:0001a11": "觀。不揆膚受。輒闡玄微。偶溢九州。遐飛四",
    "T36n1736_001:0001a12": "海。講者盈百。咸扣余曰。大教趣深。疏文致",
    "T36n1736_001:0001a13": "遠。親承旨訓。髣髴近宗。垂範千古。慮惑",
    "T36n1736_001:0001a14": "高悟。希垂再剖。得覩光輝。順斯雅懷。再",
    "T36n1736_001:0001a15": "此條理。名為隨疏演義。昔人云。人在則易。",
    "T36n1736_001:0001a16": "人亡則難。今為解釋。冀遐方終古。得若",
    "T36n1736_001:0001a17": "面會。然繁則倦於章句。簡則昧其源流。顧",
    "T36n1736_001:0001a18": "此才難。有慚折中。意夫後學。其辭不枝",
    "T36n1736_001:0001a19": "矣。",
    "T36n1736_001:0001a22": "大方廣佛華嚴經隨疏演義鈔卷",
    "T36n1736_001:0001a23": "第一",
    "T36n1736_001:0001a25": "將釋此疏大分為四。一總序名意。二歸命",
    "T36n1736_001:0001a26": "下。歸敬請加。三將釋下。開章釋文。四疏末",
    "T36n1736_001:0001a27": "一偈謙讚迴向。為順經文有四分故。若順",
    "T36n1736_001:0001a28": "序正流通判者。則合前二為序分。開章為",
    "T36n1736_001:0001a29": "正宗。謙讚為流通。為疏三分。今初。總序名",
    "T36n1736_001:0001b01": "意。即是疏序。亦名教迹。麁分為四。細科為",
    "T36n1736_001:0001b02": "十。言有四者。一通序法界。為佛法大宗。二",
    "T36n1736_001:0001b03": "剖裂下。別敘此經。以申旨趣。三是以菩薩搜",
    "T36n1736_001:0001b04": "祕下。慶遇由致。激物發心。四題稱大方廣",
    "T36n1736_001:0001b05": "下。略釋名題。令知綱要。亦為順經四分",
    "T36n1736_001:0001b06": "故。言細科為十者。順無盡故。一標舉宗",
    "T36n1736_001:0001b07": "體。二剖裂下。別歎能詮。三故我下說主難",
    "T36n1736_001:0001b08": "思。四湛智下。說儀周普。五雖空空下。言該",
    "T36n1736_001:0001b09": "本末。六其為下。旨趣玄微。七若夫下。成益",
    "T36n1736_001:0001b10": "頓超。八真可下結歎宏遠。九顧惟下。感慶逢",
    "T36n1736_001:0001b11": "遇。十題稱下。略釋名題。今初。往復無際至",
    "T36n1736_001:0001b12": "其唯法界歟。文有五句。言意多含。略為四",
    "T36n1736_001:0001b13": "意。一約三大釋。二約本末釋。三明法界類",
    "T36n1736_001:0001b14": "別。四總彰立意。今初。約三大釋者。意明法",
    "T36n1736_001:0001b15": "界具三大故。初句明用。次句明體。次句明",
    "T36n1736_001:0001b16": "相。次句融拂。末句結屬。今初。即往復無際",
    "T36n1736_001:0001b17": "是也。往者。去也。起也。動也。復者。來也。滅也。",
    "T36n1736_001:0001b18": "靜也。無際有二。一約廣多無有際畔。此",
    "T36n1736_001:0001b19": "就事用。二約絕於邊際。據即事同真。何",
    "T36n1736_001:0001b20": "法往復。略有三義。一雙約迷悟說。二唯就",
    "T36n1736_001:0001b21": "妄說。三返本還源說。今初。謂迷法界而往",
    "T36n1736_001:0001b22": "六趣。去也。動也。悟法界而復一心。來也。靜",
    "T36n1736_001:0001b23": "也。皆法界用也。迷則妄生。悟則妄滅。然真",
    "T36n1736_001:0001b24": "有二義。一約隨緣。迷則真隨於妄。則真滅",
    "T36n1736_001:0001b25": "妄生。悟則妄滅歸真。則真生妄滅。二約不",
    "T36n1736_001:0001b26": "變。迷悟生滅來往紛然。真界湛若虛空。體",
    "T36n1736_001:0001b27": "無始故即無初際。悟絕始終。即無後際。",
    "T36n1736_001:0001b28": "二唯約妄說。復有二義。一竪論去來。過去",
    "T36n1736_001:0001b29": "無始。未來無終。無初後際。二約橫說。妄念",
    "T36n1736_001:0001c01": "攀緣浩無邊際。上二皆約廣多無際。若約",
    "T36n1736_001:0001c02": "絕際。妄無妄源。竪無初際。既無有始。豈",
    "T36n1736_001:0001c03": "得有終。故絕後際。中論云。大聖之所說。",
    "T36n1736_001:0001c04": "本際不可得。生死無有始。亦復無有終。若",
    "T36n1736_001:0001c05": "無有始終。中當云何有。是故於此中。先後",
    "T36n1736_001:0001c06": "共亦無。橫尋妄心。不在內外故亦無際。是",
    "T36n1736_001:0001c07": "以遠公云。本端竟何從。起滅有無際。一毫涉",
    "T36n1736_001:0001c08": "動境。成此隤山勢。惑相既相承。觸理自生",
    "T36n1736_001:0001c09": "滯。因緣雖無主。開途非一致。即其義也。",
    "T36n1736_001:0001c10": "三約返本還源說。對其初義。初義是總。第",
    "T36n1736_001:0001c11": "二約妄惟往非來。今此唯復。復本源故。",
    "T36n1736_001:0001c12": "斯即靜義。故周易復卦云。復其見天地之",
    "T36n1736_001:0001c13": "心乎。然往必復。易泰卦云。無往不復。天地",
    "T36n1736_001:0001c14": "際也。就此一義。自有往復。故文殊師利所",
    "T36n1736_001:0001c15": "說不思議佛境界經中。善勝天子問文殊師",
    "T36n1736_001:0001c16": "利言。云何修菩薩道。文殊初說雙行之行。",
    "T36n1736_001:0001c17": "次云。復次天子。有往有復名修菩薩道。云",
    "T36n1736_001:0001c18": "何名為有往有復。觀諸眾生心所樂欲。名",
    "T36n1736_001:0001c19": "之為往。隨其所應而為說法。名之為復",
    "T36n1736_001:0001c20": "自入三昧名之為往。令諸眾生得於三昧。",
    "T36n1736_001:0001c21": "名之為復。自行聖道名之為往。而能教",
    "T36n1736_001:0001c22": "化一切凡夫。名之為復。如是自得無生",
    "T36n1736_001:0001c23": "法忍為往。令諸眾生得無生忍為復。自",
    "T36n1736_001:0001c24": "以方便出於生死為往。令諸眾生出離生",
    "T36n1736_001:0001c25": "死為復。心樂寂靜為往。常在生死教化眾",
    "T36n1736_001:0001c26": "生為復。自勤觀察往復之行為往。為諸眾",
    "T36n1736_001:0001c27": "生而說斯法為復。自修空無相無願為",
    "T36n1736_001:0001c28": "往。為令眾生斷於三種覺觀心故而為說",
    "T36n1736_001:0001c29": "法為復。堅發誓願為往。隨其誓願拯濟",
    "T36n1736_001:0002a01": "眾生為復。發菩提心願坐道場。名之為",
    "T36n1736_001:0002a02": "往。具修菩薩所行之行。名之為復。是為菩",
    "T36n1736_001:0002a03": "薩往復之道。釋曰。上來十對。皆上句自利為",
    "T36n1736_001:0002a04": "往。往涅槃故。下句利他為復。復於生死",
    "T36n1736_001:0002a05": "化眾生故。雖有往復。總為返本還源復",
    "T36n1736_001:0002a06": "本心矣。此中無際。亦有二義。一菩薩行海",
    "T36n1736_001:0002a07": "廣多無際也。二一一稱理深無邊際也。然",
    "T36n1736_001:0002a08": "上三義。皆法界用矣。二動靜一源者。法界體",
    "T36n1736_001:0002a09": "也。對上三義約迷悟者。動即往也。靜即復",
    "T36n1736_001:0002a10": "也。動靜迷悟雖有二門。所迷真性一源莫",
    "T36n1736_001:0002a11": "二。莫二之源即是體也。二對唯妄者。動即",
    "T36n1736_001:0002a12": "往復。有去來故。靜即體虛。相待寂故。不釋",
    "T36n1736_001:0002a13": "動以求靜。必求靜於諸動。必求靜於諸動",
    "T36n1736_001:0002a14": "故。雖動而常靜。則動靜名殊。其源莫二。莫",
    "T36n1736_001:0002a15": "二之源。即一體也。三對返本還源說。自利",
    "T36n1736_001:0002a16": "靜也。利他動也。二利相導化而無化。則不",
    "T36n1736_001:0002a17": "失一源。為法界體也。若對上二種無際",
    "T36n1736_001:0002a18": "者。廣多無際動也。際即無際靜也。動寂無",
    "T36n1736_001:0002a19": "礙為一源也。際與無際當體寂也。三含眾",
    "T36n1736_001:0002a20": "妙而有餘者。法界相大也。謂杳冥之內眾妙",
    "T36n1736_001:0002a21": "存焉。清淨法界杳杳冥冥。以為能含恒沙",
    "T36n1736_001:0002a22": "性德。微妙相大。以為所含。相依乎性。性無",
    "T36n1736_001:0002a23": "不包。故稱為含。性體無外。相德有名。有",
    "T36n1736_001:0002a24": "名之數不能遍無外之體。故云有餘。則恢",
    "T36n1736_001:0002a25": "恢焉猶有餘地矣。故阿僧祇品云於一微",
    "T36n1736_001:0002a26": "細毛孔中。不可說剎次第入。毛孔能受彼諸",
    "T36n1736_001:0002a27": "剎。諸剎不能遍毛孔。即斯義也。以手約稱",
    "T36n1736_001:0002a28": "性。剎約不壞相。是故廣相不能遍小性也。",
    "T36n1736_001:0002a29": "然此相大略有二義。一約不空具恒沙性德",
    "T36n1736_001:0002b01": "故。此是同教意。二約事事無礙。十玄之相。",
    "T36n1736_001:0002b02": "本自具足。即是別教之意也。然眾妙兩字。亦",
    "T36n1736_001:0002b03": "老子意。彼道經云。道可道非常道。名可名",
    "T36n1736_001:0002b04": "非常名。無名天地之始。有名萬物之母。常無",
    "T36n1736_001:0002b05": "欲以觀其妙。常有欲以觀其徼。此兩者。同",
    "T36n1736_001:0002b06": "出而異名。同謂之玄。玄之又玄。眾妙之門。",
    "T36n1736_001:0002b07": "釋曰。然彼意以虛無自然。以為玄妙。復拂",
    "T36n1736_001:0002b08": "其迹。故云又玄。此則無欲於無欲。萬法由",
    "T36n1736_001:0002b09": "生故。云眾妙之門。今借其言而不取其義。",
    "T36n1736_001:0002b10": "意以一真法界為玄妙體。即體之相為眾",
    "T36n1736_001:0002b11": "妙矣。四超言思而逈出者。融拂上三也。融",
    "T36n1736_001:0002b12": "則三一互收。拂則三一雙寂。云何超耶。謂理",
    "T36n1736_001:0002b13": "圓言偏。言生理喪。法無相想思則亂生。並",
    "T36n1736_001:0002b14": "皆超之。故云逈出。故肇公云。口欲談而詞",
    "T36n1736_001:0002b15": "喪。心將緣而慮亡。則逈出於言象之表矣。",
    "T36n1736_001:0002b16": "何者。欲言相用即同體寂。欲謂體寂相",
    "T36n1736_001:0002b17": "用紛然。即一而三相不同。即三而一體無",
    "T36n1736_001:0002b18": "二。三一無礙互奪雙亡。存泯莫覊。豈言象",
    "T36n1736_001:0002b19": "之能至。故云逈出。又借斯亡絕以遣言思。",
    "T36n1736_001:0002b20": "非有無言可為棲託。故下經云。雖復不依",
    "T36n1736_001:0002b21": "言語道。亦復不著無言說。況言相本寂亡絕",
    "T36n1736_001:0002b22": "亦亡。斯則言與亡言相待亦寂故。假逈出",
    "T36n1736_001:0002b23": "之稱。以拂言與亡言之迹矣。五其唯法界",
    "T36n1736_001:0002b24": "歟者。結法所屬屬法界也。謂具上諸德獨",
    "T36n1736_001:0002b25": "在於法界矣。第二約本末釋者。此上五句。",
    "T36n1736_001:0002b26": "初句從本起末。即不動真際建立諸法。次",
    "T36n1736_001:0002b27": "句攝末歸本。即不壞假名而說實相。第三",
    "T36n1736_001:0002b28": "句本末無礙。則性相歷然。第四句本末雙寂。",
    "T36n1736_001:0002b29": "則言思無寄。末句結屬通四義焉。第三明",
    "T36n1736_001:0002c01": "法界類別者。略有三意。一者約三法界。初",
    "T36n1736_001:0002c02": "句事法界。次句理法界。第三句無障礙法界。",
    "T36n1736_001:0002c03": "第四句融拂上三。第五句結屬上三法界",
    "T36n1736_001:0002c04": "也。二者約四法界。往復無際事也。動靜一源",
    "T36n1736_001:0002c05": "具三義也。動即是事。靜即是理。動靜一源。",
    "T36n1736_001:0002c06": "即事理無礙法界也。含眾妙而有餘事事無礙",
    "T36n1736_001:0002c07": "法界也。超言思而逈出。融拂四法界。其唯法",
    "T36n1736_001:0002c08": "界歟。亦結屬四法界也。三者約五法界。往",
    "T36n1736_001:0002c09": "復與動。皆有為也。靜即無為。一源有二。若",
    "T36n1736_001:0002c10": "互奪雙亡為一源。則非有為。非無為法界。",
    "T36n1736_001:0002c11": "若互融雙照為一源。則亦有為亦無為法界。",
    "T36n1736_001:0002c12": "含眾妙而有餘。即無障礙法界。超言思而逈",
    "T36n1736_001:0002c13": "出。總融五法界。其唯法界歟。結屬五法界。",
    "T36n1736_001:0002c14": "第四總彰立意者。所以最初敘法界者。應",
    "T36n1736_001:0002c15": "有問言。諸家章疏多先敘如來為物應生",
    "T36n1736_001:0002c16": "先小後大。或無像現像。無言示言。今何最初",
    "T36n1736_001:0002c17": "便敘法界。故今答云。以是此經之所宗故。",
    "T36n1736_001:0002c18": "又是諸經之通體故。又是諸法之通依故。一",
    "T36n1736_001:0002c19": "切眾生迷悟本故。一切諸佛所證窮故。諸菩",
    "T36n1736_001:0002c20": "薩行自此生故。初成頓說故。不同餘經有",
    "T36n1736_001:0002c21": "漸次故。然最後一意正答初問。而前諸意共",
    "T36n1736_001:0002c22": "成後意耳。第二剖裂玄微昭廓心境。下別歎",
    "T36n1736_001:0002c23": "能詮意。明此經詮於法界故。難思議。文有",
    "T36n1736_001:0002c24": "七句。於中分四。初二句總明能詮。次二句",
    "T36n1736_001:0002c25": "別顯深廣。三有二句結歎深廣。後一句結",
    "T36n1736_001:0002c26": "法所屬。今初言玄微者。即指前法界多義",
    "T36n1736_001:0002c27": "也。謂幽玄微妙之旨。剖判分裂在乎此經。",
    "T36n1736_001:0002c28": "謂於無障礙法界。剖為心境二門。故下句",
    "T36n1736_001:0002c29": "云昭廓心境。云何剖裂。謂一真法界。本無",
    "T36n1736_001:0003a01": "內外。不屬一多。佛自證窮知物等有。欲令",
    "T36n1736_001:0003a02": "物悟義分心境。境為所證。心為能證。故下",
    "T36n1736_001:0003a03": "引裕公云。心則諸佛證之以為法身。境則",
    "T36n1736_001:0003a04": "諸佛證之以為淨土。則二皆所證。智為能",
    "T36n1736_001:0003a05": "證。所證之境即大方廣。能證之心則佛華嚴",
    "T36n1736_001:0003a06": "也。文中廣說故云剖裂。言昭廓心境者。心",
    "T36n1736_001:0003a07": "境即上所開。昭廓即是此經。昭者。明也。照",
    "T36n1736_001:0003a08": "也。廓者。空也。張小使大也。云何明心境耶。",
    "T36n1736_001:0003a09": "謂此經中。昭明顯著。若凡若聖若因若果。能",
    "T36n1736_001:0003a10": "觀之心所觀之境。無不畢備故。如出現品",
    "T36n1736_001:0003a11": "說佛境界。即佛境也。說如來心即佛心也。",
    "T36n1736_001:0003a12": "諸位心境例此可知。云何照心境耶。謂此",
    "T36n1736_001:0003a13": "經中教人觀察若心若境。如云欲知諸佛",
    "T36n1736_001:0003a14": "心。當觀佛智慧。佛智無依處。如空無所依。",
    "T36n1736_001:0003a15": "此令觀佛心也。云何空廓心境耶。如云",
    "T36n1736_001:0003a16": "法性本空寂無取亦無見。性空即是佛。不",
    "T36n1736_001:0003a17": "可得思量。即空心境也。無取即無境。無見",
    "T36n1736_001:0003a18": "即無心。又云。若有欲知佛境界。當淨其",
    "T36n1736_001:0003a19": "意如虛空。遠離妄想及諸取。令心所向皆",
    "T36n1736_001:0003a20": "無礙。亦空心境也。又云。若有欲得如來",
    "T36n1736_001:0003a21": "智。應離一切妄分別。有無通達皆平等。疾",
    "T36n1736_001:0003a22": "作人天大導師。亦空心境義也。云何張小",
    "T36n1736_001:0003a23": "使大。謂若張於心則無心外之境。張境",
    "T36n1736_001:0003a24": "則無境外之心。以隨舉其一攝法無遺。",
    "T36n1736_001:0003a25": "即無涯故。故下經云。無有智外如為智所",
    "T36n1736_001:0003a26": "入。亦無如外智能證於如。上句張心。下句",
    "T36n1736_001:0003a27": "張境也。真心真境。本自無涯。即妄同真。則",
    "T36n1736_001:0003a28": "張小使大矣。經云。如來深境界。其量等虛",
    "T36n1736_001:0003a29": "空。佛境大也。又云。佛智廣大同虛空。真心",
    "T36n1736_001:0003b01": "大也。知妄本自真。見佛則清淨。如心佛亦",
    "T36n1736_001:0003b02": "爾。如佛眾生然。心佛與眾生。是三無差別。",
    "T36n1736_001:0003b03": "皆張妄心。即無涯也。因果萬法心境普收。",
    "T36n1736_001:0003b04": "隨一一事皆可張廓疏窮理盡性徹果該因",
    "T36n1736_001:0003b05": "者。二有二句。別歎深廣也。理謂理趣。道",
    "T36n1736_001:0003b06": "理廣也。性為法性。心性深也。若窮其理趣。",
    "T36n1736_001:0003b07": "則盡其體性。今此經中。意趣體性皆窮究也。",
    "T36n1736_001:0003b08": "此借周易說卦之言。彼云。窮理盡性以至",
    "T36n1736_001:0003b09": "於命。昔者聖人之作易。將以順性命之理。",
    "T36n1736_001:0003b10": "注云。命者生之極。窮理則盡其極也。即",
    "T36n1736_001:0003b11": "以極字解性。性者極也。若窮其理數。盡",
    "T36n1736_001:0003b12": "其性能。則順於天命。故次云。以順性命之",
    "T36n1736_001:0003b13": "理。今借語用之。取意則別。言徹果該因",
    "T36n1736_001:0003b14": "者。兼於深廣。徹究五周之果。該羅六位之",
    "T36n1736_001:0003b15": "因。則廣也。故廣說地位因果。莫踰此經。若",
    "T36n1736_001:0003b16": "云因該果海果徹因源。二互交徹則顯深",
    "T36n1736_001:0003b17": "也。初發心時便成正覺。因該果也。雖得佛",
    "T36n1736_001:0003b18": "道不捨因門。果徹因也。上約廣義。徹果屬",
    "T36n1736_001:0003b19": "果。該因屬因。即明能詮之教該徹彼因果",
    "T36n1736_001:0003b20": "也。今約深釋徹果屬因。以因徹彼果故。該",
    "T36n1736_001:0003b21": "因屬果。以果徹彼因故。即因果自相。該徹",
    "T36n1736_001:0003b22": "唯屬所詮。而其能詮。具明斯義。然因該果",
    "T36n1736_001:0003b23": "海。果。徹因源。是古人之言。今欲具含深廣",
    "T36n1736_001:0003b24": "之義。云徹果該因耳。疏。汪洋冲融廣大悉備",
    "T36n1736_001:0003b25": "者。三有二句結歎深廣也。上句明深廣之",
    "T36n1736_001:0003b26": "相。下句出深廣之由。汪汪深貌也。洋洋廣貌",
    "T36n1736_001:0003b27": "也。冲亦深也。亦云中也。亦曰冲和。故老子",
    "T36n1736_001:0003b28": "云。道冲而用之。或似不盈。融者。融通兼深",
    "T36n1736_001:0003b29": "廣也。故肇公云。汪哉洋哉何莫由之哉。八",
    "T36n1736_001:0003c01": "師經中梵志闍旬云。吾聞佛道厥義弘深。汪",
    "T36n1736_001:0003c02": "洋無涯。無不成就靡不度生等。即深廣",
    "T36n1736_001:0003c03": "義也。亦如冲和之氣。生成萬物而不盈滿。",
    "T36n1736_001:0003c04": "融通萬法令無障礙。言廣大悉備者。即",
    "T36n1736_001:0003c05": "出深廣之由。以無不備故。此言亦出周易",
    "T36n1736_001:0003c06": "繫辭。彼云。易之為書也。廣大悉備。有天道",
    "T36n1736_001:0003c07": "焉。有人道焉。有地道焉。兼三才而兩之",
    "T36n1736_001:0003c08": "故六。六者非他也。三才之道也。今若取意",
    "T36n1736_001:0003c09": "就經。亦可喻三世間。天道智正覺也。人道",
    "T36n1736_001:0003c10": "有情也。地道器世間也。此經廣說三世間",
    "T36n1736_001:0003c11": "故。亦可天道深理也。地道事相也。人道諸佛",
    "T36n1736_001:0003c12": "菩薩修行者也。此雖配之。本意但取包含",
    "T36n1736_001:0003c13": "而已。謂此根本法輪之內。何法而不備。未",
    "T36n1736_001:0003c14": "有一事一理而不極。一因一果而不備。五",
    "T36n1736_001:0003c15": "周因果。則五十二位之昭彰。九會玄文。則難",
    "T36n1736_001:0003c16": "思教海而可覩。說真妄則凡聖昭昭而交",
    "T36n1736_001:0003c17": "徹。語法界則事理歷歷而相收。法華佛知",
    "T36n1736_001:0003c18": "見一偈必開示而無遺。大涅槃。涅槃一章",
    "T36n1736_001:0003c19": "必盡其體用。六百卷般若。不出三天偈文。",
    "T36n1736_001:0003c20": "一大藏經文並攝於七字之內。是謂罄諸",
    "T36n1736_001:0003c21": "佛之智海。竭性相之洪源。故云廣大悉備",
    "T36n1736_001:0003c22": "矣。疏。其唯大方廣佛華嚴經焉者。四結法所",
    "T36n1736_001:0003c23": "屬也。上之勝事唯我華嚴。第三故我世尊下",
    "T36n1736_001:0003c24": "說主難思文有六句。義分為四。初二句標",
    "T36n1736_001:0003c25": "果滿。二一句語因深。三一句明體玄。四二",
    "T36n1736_001:0003c26": "句彰德備。初云故我世尊十身初滿者。總",
    "T36n1736_001:0003c27": "標十身。該下兩段。正明難思。以是十身無",
    "T36n1736_001:0003c28": "礙。佛說非三身故。而言故我者。由上能所",
    "T36n1736_001:0003c29": "詮。深廣玄妙為諸教本。故我世尊始成正",
    "T36n1736_001:0004a01": "覺。頓說此經。言十身者。次下當列。言初",
    "T36n1736_001:0004a02": "滿者。成正覺時。身方滿故。故經云。爾時世",
    "T36n1736_001:0004a03": "尊處于此座。於一切法成最正覺。智入三",
    "T36n1736_001:0004a04": "世悉皆平等。其身充滿一切世間。其音普",
    "T36n1736_001:0004a05": "順十方國土等。是初滿也。正覺始成者。別",
    "T36n1736_001:0004a06": "語菩提之身。以是總故始覺同本覺。無復",
    "T36n1736_001:0004a07": "始本之異。故曰始成。下當廣釋。疏。乘願行",
    "T36n1736_001:0004a08": "以彌綸者。二有一句語因深也。乘因有二",
    "T36n1736_001:0004a09": "一乘願因。經云。毘盧遮那佛願力周法界。二",
    "T36n1736_001:0004a10": "乘行因。主山神偈云。往修勝行。無有邊等。",
    "T36n1736_001:0004a11": "乘昔願因彌綸果用。即是願身。言彌綸者。",
    "T36n1736_001:0004a12": "周遍包羅之義。亦出周易。繫辭云。易與天",
    "T36n1736_001:0004a13": "地準故。能彌綸天地之道。釋曰。聖人既準",
    "T36n1736_001:0004a14": "天地而作易。易中所說與天地理同。故能",
    "T36n1736_001:0004a15": "彌綸天地之道。以況如來本起願行意欲",
    "T36n1736_001:0004a16": "周遍。利物今得如其願行之力故。周遍法",
    "T36n1736_001:0004a17": "界是曰彌綸。疏。混虛空為體性者。三有一",
    "T36n1736_001:0004a18": "句明體玄也。然有二義。一約世尊身上自",
    "T36n1736_001:0004a19": "具十身。即法身也。以法性身為法身故。故",
    "T36n1736_001:0004a20": "下經云。性空即是佛。不可得思量。又云。佛",
    "T36n1736_001:0004a21": "以法為身清淨如虛空。二者約外虛空。以",
    "T36n1736_001:0004a22": "融三世間而為佛身。則外虛空是虛空身故。",
    "T36n1736_001:0004a23": "故云混虛空為體性。混融無礙故。疏。富有萬",
    "T36n1736_001:0004a24": "德蕩無纖塵者。四有二句彰德備也。上句",
    "T36n1736_001:0004a25": "德無不備。下句障無不寂。萬者總相之大",
    "T36n1736_001:0004a26": "數也。實具無盡之德。故下經云。剎塵心念可",
    "T36n1736_001:0004a27": "數知。大海中水可飲盡。虛空可量風可繫。",
    "T36n1736_001:0004a28": "無能盡說佛功德。無盡之德。總名萬德。塵",
    "T36n1736_001:0004a29": "沙無明。種現習氣。總皆斷盡。故云蕩無纖",
    "T36n1736_001:0004b01": "塵。總即二障。二障有三。一現行。二種子。三",
    "T36n1736_001:0004b02": "習氣。習氣微細況之纖塵。細中之細尚無。況",
    "T36n1736_001:0004b03": "餘麁中之細等。若總配三德。萬德含於智",
    "T36n1736_001:0004b04": "恩。下句即是斷德。又混虛空為體。即法身",
    "T36n1736_001:0004b05": "德。萬德即般若德。無塵即解脫德。萬德之句",
    "T36n1736_001:0004b06": "為總。上下諸句皆是別德。上之二句。並福德",
    "T36n1736_001:0004b07": "身。十身之中已具四矣。餘之六身在後段",
    "T36n1736_001:0004b08": "中。第四湛智海之澄波。虛含萬象。下說儀周",
    "T36n1736_001:0004b09": "普。文有七對。即為七義。一明所依定。二明",
    "T36n1736_001:0004b10": "能說身。三說經處。四說經時。五所被眾。六說",
    "T36n1736_001:0004b11": "經本。七別示說儀。今初。說經所依三昧者。",
    "T36n1736_001:0004b12": "如說法華依無量義處三昧。說般若經依",
    "T36n1736_001:0004b13": "等持王三昧。說涅槃經依不動三昧。故說",
    "T36n1736_001:0004b14": "諸經多依三昧。今說此經依何三昧。即海",
    "T36n1736_001:0004b15": "印三昧。海印是喻。從喻受名。賢首品疏。當",
    "T36n1736_001:0004b16": "廣說之。今略示其相。謂香海澄渟湛然不",
    "T36n1736_001:0004b17": "動。四天下中。色身形象。皆於其中而有印",
    "T36n1736_001:0004b18": "文。如印印物。亦猶澄波萬頃晴天無雲。列",
    "T36n1736_001:0004b19": "宿星月炳然齊現。無來無去。非有非無。不",
    "T36n1736_001:0004b20": "一不異。如來智海識浪不生。澄渟清淨至明",
    "T36n1736_001:0004b21": "至靜。無心頓現一切眾生心念根欲。心念根",
    "T36n1736_001:0004b22": "欲並在智中。如海含象。故下經云。如海普",
    "T36n1736_001:0004b23": "現眾生身。以此說名為大海。菩提普印諸",
    "T36n1736_001:0004b24": "心行。是故正覺名無量。非唯智現物心。亦",
    "T36n1736_001:0004b25": "依此智。頓現萬象普應諸類。賢首品云。或",
    "T36n1736_001:0004b26": "現童男童女形。天龍及以阿修羅。乃至摩睺",
    "T36n1736_001:0004b27": "羅伽等。隨其所樂悉令見眾生形相。各不",
    "T36n1736_001:0004b28": "同行業。音聲亦無量。如是一切皆能現。海印",
    "T36n1736_001:0004b29": "三昧威神力。然此文中言含法喻。智即是法。",
    "T36n1736_001:0004c01": "海即是喻。識浪既停云湛智海。無心頓現。故",
    "T36n1736_001:0004c02": "曰虛含。能應所應皆為萬象。疏。皎性空之",
    "T36n1736_001:0004c03": "滿月。頓落百川者。第二對明能應之身。此之",
    "T36n1736_001:0004c04": "兩句。惟性字是法。餘皆是喻。以性該之。皆",
    "T36n1736_001:0004c05": "含法喻。謂若秋空朗月皎淨無瑕。萬器百",
    "T36n1736_001:0004c06": "川不分而遍。性空即所依法體。滿月即實報",
    "T36n1736_001:0004c07": "智圓。百川即喻物機。影落便為變化。故佛",
    "T36n1736_001:0004c08": "之智月全依性空。惑盡德圓無心頓應。故出",
    "T36n1736_001:0004c09": "現品云。譬如淨月在虛空。能蔽眾星示盈",
    "T36n1736_001:0004c10": "缺。一切水中皆現影。諸有觀瞻悉對前。如",
    "T36n1736_001:0004c11": "來身月亦復然。能蔽餘乘示脩短。普現天",
    "T36n1736_001:0004c12": "人淨心水。一切皆謂對其前。智幢菩薩偈",
    "T36n1736_001:0004c13": "云。譬如淨滿月普現一切水。影象雖無量。",
    "T36n1736_001:0004c14": "本月未曾二。如來無礙智。成就等正覺。普",
    "T36n1736_001:0004c15": "現一切剎。佛體亦無二。此則水亦喻剎。若",
    "T36n1736_001:0004c16": "準離世間品云。亦喻菩提。偈云。譬如淨月",
    "T36n1736_001:0004c17": "輪。皎鏡在虛空。影現於眾水。不為水所",
    "T36n1736_001:0004c18": "雜。菩提淨法輪。當知亦如是。現世間心水。",
    "T36n1736_001:0004c19": "不為世所雜。則亦以月喻所說法。上皆空",
    "T36n1736_001:0004c20": "月不同。若以相歸性。則空亦名佛。故一切",
    "T36n1736_001:0004c21": "慧菩薩云。法性本空寂。無取亦無見。性空",
    "T36n1736_001:0004c22": "即是佛。不可得思量。則空色照水影落晴",
    "T36n1736_001:0004c23": "天。天猶空也。疏。不起樹王。羅七處於法界",
    "T36n1736_001:0004c24": "者。第三明說經之處。意取七處故。言樹王",
    "T36n1736_001:0004c25": "者即菩提樹。謂畢鉢羅樹。此樹高聳獨出眾",
    "T36n1736_001:0004c26": "樹。故稱為王。言不起者。謂不起菩提樹。",
    "T36n1736_001:0004c27": "而昇忉利天等。故下經云。爾時世尊不離",
    "T36n1736_001:0004c28": "一切菩提樹下。而上昇須彌向帝釋殿。法",
    "T36n1736_001:0004c29": "慧菩薩偈云。佛子汝應觀如來自在力。一切",
    "T36n1736_001:0005a01": "閻浮提。皆言佛在中。我等今見佛住於須",
    "T36n1736_001:0005a02": "彌頂。十方悉亦然。如來自在力。三天皆有不",
    "T36n1736_001:0005a03": "起而昇之言。故彼成四句。一不起一切菩",
    "T36n1736_001:0005a04": "提樹而昇一天。如前經文。二不起一處而",
    "T36n1736_001:0005a05": "昇一切處。三不起一處而昇一處。四不",
    "T36n1736_001:0005a06": "起一切處而昇一切處。二四兩句取其結",
    "T36n1736_001:0005a07": "例之文。謂十方悉亦然。取前一切閻浮提",
    "T36n1736_001:0005a08": "對忉利亦然。則是第四句。但取一閻浮對",
    "T36n1736_001:0005a09": "一切忉利是第二句。其第三句易故文無。義",
    "T36n1736_001:0005a10": "必合有。是則不起法界菩提樹。遍昇法界",
    "T36n1736_001:0005a11": "七處。今言羅七處於法界者。略有二意。一",
    "T36n1736_001:0005a12": "令遍法界中皆有七處。二令一一處皆遍",
    "T36n1736_001:0005a13": "法界。且初義者。若約自狹之寬說遍應。如",
    "T36n1736_001:0005a14": "下說處中。十重之內遍於中八。以初一是能",
    "T36n1736_001:0005a15": "遍七處。十是例餘佛故。然下十重是約佛",
    "T36n1736_001:0005a16": "遍於處。今明處遍於處。自有二義耳。所依",
    "T36n1736_001:0005a17": "之處既遍法界。能依之身居然遍也。今直就",
    "T36n1736_001:0005a18": "遍法界言。略有五重。一遍法界同類剎中。",
    "T36n1736_001:0005a19": "皆有七處。二遍法界異類剎中有七處。三",
    "T36n1736_001:0005a20": "遍法界微塵中剎亦有七處。四遍法界虛",
    "T36n1736_001:0005a21": "空容塵之處亦有七處。五遍法界帝網剎",
    "T36n1736_001:0005a22": "中。亦有七處。二令一一處遍者。如菩提場",
    "T36n1736_001:0005a23": "遍法界。則普光明中亦有菩提場。忉利天",
    "T36n1736_001:0005a24": "中亦有菩提場。夜摩兜率等七處。一一皆",
    "T36n1736_001:0005a25": "有菩提場。如遍七處。亦遍非七處之處。",
    "T36n1736_001:0005a26": "如化樂四王色界十八等非說經處。今菩提",
    "T36n1736_001:0005a27": "場亦遍於彼。如菩提場處遍其七處。一一",
    "T36n1736_001:0005a28": "皆遍七處乃至法界。此亦有五。一者一",
    "T36n1736_001:0005a29": "遍同類剎。二遍異類剎。三遍法界塵。四遍",
    "T36n1736_001:0005b01": "虛空容塵之處。五遍法界帝網剎。更細而論。",
    "T36n1736_001:0005b02": "非但一一處遍。隨一一塵。皆遍法界五重",
    "T36n1736_001:0005b03": "之處。是則一處中有一切處。上二重釋遍皆",
    "T36n1736_001:0005b04": "遍五類。五類之中前三約事法界。次一通",
    "T36n1736_001:0005b05": "事理。理空事空故。後一事事無礙法界。由事",
    "T36n1736_001:0005b06": "即理事理無礙故。以理融事遍於重重。皆",
    "T36n1736_001:0005b07": "是如來說經之處。疏。無違後際。暢九會於初",
    "T36n1736_001:0005b08": "成者。四明說經時。即始成正覺時。然有兩",
    "T36n1736_001:0005b09": "說。各是一師之義。以無違兩字會通。謂菩",
    "T36n1736_001:0005b10": "提流支。則以前五會。是初成即說。以經初",
    "T36n1736_001:0005b11": "云始成正覺故。三天皆云不起而昇故。第",
    "T36n1736_001:0005b12": "六會已下是第二七日後說。以別行十地經",
    "T36n1736_001:0005b13": "初云婆伽婆成道未久第二七日故。例此",
    "T36n1736_001:0005b14": "則第九一會在後時說。以有身子祇樹等",
    "T36n1736_001:0005b15": "故。賢首則以初成頓說九會之文。今會",
    "T36n1736_001:0005b16": "取賢首。既指歸云。常恒之說前後際而無",
    "T36n1736_001:0005b17": "涯。則在後時無過。故云無違後際。後際即",
    "T36n1736_001:0005b18": "通第九會。在後時說故不妨後際。而宣暢",
    "T36n1736_001:0005b19": "九會在於初成。上來分於三時約所表故。",
    "T36n1736_001:0005b20": "初成頓演約圓融故。又分三時者。以法",
    "T36n1736_001:0005b21": "就機故。能頓說者約佛德能。能頓演故。以",
    "T36n1736_001:0005b22": "初後相即故。故云無違後際。不妨初成頓",
    "T36n1736_001:0005b23": "彰九會。經云。一念即無量劫。無量劫即一",
    "T36n1736_001:0005b24": "念。故晉經十住品云。過去無量劫。安置未來",
    "T36n1736_001:0005b25": "今。未來無量劫。迴置過去世。非長亦非短。",
    "T36n1736_001:0005b26": "解脫人所行。多劫不乖剎那。初成豈妨後",
    "T36n1736_001:0005b27": "際。上之二段。廣如教緣中辨。疏。盡宏廓之",
    "T36n1736_001:0005b28": "幽宗。被難思之海會者。五明所被眾也。然",
    "T36n1736_001:0005b29": "上句略明經義。以為能被義。在旨趣之中。",
    "T36n1736_001:0005c01": "今為成所被故。略舉能耳。宏者大也。廓者",
    "T36n1736_001:0005c02": "空也。幽者深也。下句所被。云被難思之海",
    "T36n1736_001:0005c03": "會者。以深廣故。謂普賢等眾行德齊",
    "T36n1736_001:0005c04": "佛。數廣剎塵故稱為海。深超情表。是不",
    "T36n1736_001:0005c05": "可思。數廣難量。亦不可思。即深而廣不",
    "T36n1736_001:0005c06": "可作深思。即廣而深不可為廣思。真應",
    "T36n1736_001:0005c07": "權實類例多端。又不可思。該徹果海尤不",
    "T36n1736_001:0005c08": "可思。故初會云。有十佛剎微塵數菩薩所",
    "T36n1736_001:0005c09": "共圍繞。略列四十二眾。皆以剎塵無量",
    "T36n1736_001:0005c10": "而為其量。況口光所召。一一菩薩各領",
    "T36n1736_001:0005c11": "世界海微塵數菩薩以為眷屬來至此會。",
    "T36n1736_001:0005c12": "毛光重現周入剎塵。依正作用該攝三際。諸",
    "T36n1736_001:0005c13": "大菩薩尚不能思。豈況凡情測其涯際。故",
    "T36n1736_001:0005c14": "云難思之海會。疏。圓音落落。該十剎而頓周",
    "T36n1736_001:0005c15": "者。六明說經本也。本即圓音。落落者。疏遠",
    "T36n1736_001:0005c16": "聲也。十剎者。謂樹形等異類之剎。經列二",
    "T36n1736_001:0005c17": "十結有十佛剎塵。舉十以彰無盡故。故十",
    "T36n1736_001:0005c18": "剎圓音之義。下當廣說。略而言之。一音之",
    "T36n1736_001:0005c19": "中具一切音。名曰圓音。一切音聲即是一",
    "T36n1736_001:0005c20": "音。亦名一音。一多無礙總曰圓音。經云。佛",
    "T36n1736_001:0005c21": "以一妙音。周聞十方國。眾音悉具足。法雨",
    "T36n1736_001:0005c22": "皆充遍。一切言辭海。一切隨類音。一切國土",
    "T36n1736_001:0005c23": "中。恒轉無上輪。皆圓音義也。十剎齊聞無",
    "T36n1736_001:0005c24": "有前後。故名為頓。法界十剎無所不聞。故",
    "T36n1736_001:0005c25": "名曰周。疏。主伴重重。極十方而齊唱者。七別",
    "T36n1736_001:0005c26": "示說儀也。謂是通方之說。舉一為主。十方",
    "T36n1736_001:0005c27": "為伴。諸佛菩薩皆有主伴。遞互相望盡於",
    "T36n1736_001:0005c28": "十方。隨一為主。十方為伴。隣次相壓。故曰",
    "T36n1736_001:0005c29": "重重。然相猶難明。今復略示。言諸佛菩薩",
    "T36n1736_001:0006a01": "皆有主伴者。略有三句。一果主果伴。謂遮",
    "T36n1736_001:0006a02": "那為主。十方佛為伴。十方佛為主。遮那為",
    "T36n1736_001:0006a03": "伴。二因主因伴。謂此方法慧菩薩為主。十",
    "T36n1736_001:0006a04": "方法慧菩薩為伴。十方菩薩為主。此方菩薩",
    "T36n1736_001:0006a05": "為伴。三果主因伴。謂如來為主。普賢等為",
    "T36n1736_001:0006a06": "伴。此一亦名輔翼。亦得稱伴。彼佛為主。",
    "T36n1736_001:0006a07": "此方菩薩為伴。如法慧說法十方佛證。但",
    "T36n1736_001:0006a08": "名證法諸佛。不名因主果伴。設爾為伴自",
    "T36n1736_001:0006a09": "望本佛而為主。故言隣次相壓故曰重重",
    "T36n1736_001:0006a10": "者。略有二義。一此彼互望。如遮那為主十",
    "T36n1736_001:0006a11": "方諸佛為伴。此界之東阿閦如來為主。此土",
    "T36n1736_001:0006a12": "遮那與十方諸佛為伴。次東第二佛為主。",
    "T36n1736_001:0006a13": "遮那與東第一佛及十方佛為伴。則隨一",
    "T36n1736_001:0006a14": "佛有法界諸佛重數。如十人為主伴。遞互",
    "T36n1736_001:0006a15": "相望。便為十重主伴。如一佛既爾。佛主菩",
    "T36n1736_001:0006a16": "薩伴亦然。因主既爾因伴亦然。此一義中自",
    "T36n1736_001:0006a17": "有三義。二者遮那一佛為主。十方菩薩為",
    "T36n1736_001:0006a18": "伴。主佛既遍。伴亦隨遍。謂遮那處普光堂。",
    "T36n1736_001:0006a19": "東方十佛剎塵數界外。有金色世界文殊而",
    "T36n1736_001:0006a20": "來為伴。十方菩薩皆去十剎而來。若此主",
    "T36n1736_001:0006a21": "佛向東一界坐蓮華座。金色文殊來亦不",
    "T36n1736_001:0006a22": "相近。還去十佛剎塵數外。如長空明月列宿",
    "T36n1736_001:0006a23": "圍繞萬器百川星月炳現。月如主佛。列宿如",
    "T36n1736_001:0006a24": "伴。一一水中遠近皆現。義當金色近東一",
    "T36n1736_001:0006a25": "界。其西蓮華色世界財首菩薩。亦移近東一",
    "T36n1736_001:0006a26": "界。餘之八方皆移近東一界。如是主佛。至",
    "T36n1736_001:0006a27": "東十佛剎塵數界外。坐蓮華藏師子之座。正",
    "T36n1736_001:0006a28": "當本金色界處。由主佛至彼其金色界。近",
    "T36n1736_001:0006a29": "東亦十佛剎塵數界外。其西方蓮華色界。則",
    "T36n1736_001:0006b01": "正當娑婆之處。如是主佛極於東方。金色",
    "T36n1736_001:0006b02": "等伴剎亦極東方。終不見文殊從西向東",
    "T36n1736_001:0006b03": "來近主佛。如是主佛極於西方。亦不見有",
    "T36n1736_001:0006b04": "西方菩薩從東過西來近主佛。十方皆爾。",
    "T36n1736_001:0006b05": "如人以十錢布地。錢心為主。錢緣為伴。",
    "T36n1736_001:0006b06": "第一錢當中。以第二錢壓第一錢上。近",
    "T36n1736_001:0006b07": "東一緣之地。則開元通寶等。皆亦近東一緣",
    "T36n1736_001:0006b08": "之地。如是錢錢重重相壓皆漸近東。如近",
    "T36n1736_001:0006b09": "東既爾。更十錢近西亦然。說一十信。則已",
    "T36n1736_001:0006b10": "重重周於十方。如是第三會說十住時。亦",
    "T36n1736_001:0006b11": "如說信重重遍於十方。行向地等皆然。則",
    "T36n1736_001:0006b12": "九會為九重重。如第一會重重遍法界。第",
    "T36n1736_001:0006b13": "二會重重。還在第一會重重之上。則九會自",
    "T36n1736_001:0006b14": "為九箇重重。若四十八會。為四十八重重。",
    "T36n1736_001:0006b15": "若無盡會。有無盡重重。此一佛為主。餘菩",
    "T36n1736_001:0006b16": "薩為伴。重重如是。十方佛為主。十方菩薩",
    "T36n1736_001:0006b17": "為伴。重重亦然。如是諸佛重重復互相遍",
    "T36n1736_001:0006b18": "故。云主伴重重極十方而齊唱。餘義至教",
    "T36n1736_001:0006b19": "起因緣中辯。然上七對有其六身。初所依海",
    "T36n1736_001:0006b20": "印三昧。即是智身。湛智海故。二說法之身",
    "T36n1736_001:0006b21": "為化身。謂如水分千月故。三說經處是意",
    "T36n1736_001:0006b22": "生身。隨意遍於法界處故。四說經時。即力",
    "T36n1736_001:0006b23": "持身。持令永久故。五被難思海會。即威勢",
    "T36n1736_001:0006b24": "身。菩薩眾中威光赫奕故。六圓音。七主伴。皆",
    "T36n1736_001:0006b25": "相好莊嚴身。圓音即一相。主伴即坐蓮華藏",
    "T36n1736_001:0006b26": "師子之座。具相好故。此段有六。前說主難",
    "T36n1736_001:0006b27": "思。已有四身則十身具矣。意云。十身初滿",
    "T36n1736_001:0006b28": "即說此經。然疏本意正示說儀等異。含具",
    "T36n1736_001:0006b29": "十身故。有三兩身名全不昭著。第五雖空空",
    "T36n1736_001:0006c01": "絕迹。而義天之星象燦然。下言該本末也。",
    "T36n1736_001:0006c02": "文有兩重本末。一理事相望而論本末。二諸",
    "T36n1736_001:0006c03": "教相望而論本末。今初也。亦是遮於伏難。",
    "T36n1736_001:0006c04": "恐有難言。夫大象無形。大音無聲。希微絕",
    "T36n1736_001:0006c05": "眹。乃是難思之境。豈有形言者哉。則心絕",
    "T36n1736_001:0006c06": "動搖。言忘戲論。自入真趣。何用廣陳言",
    "T36n1736_001:0006c07": "相。翻欲擾人故。今釋云。非言何以知乎無",
    "T36n1736_001:0006c08": "言。非相何以顯乎無相。十忍經云。了法不",
    "T36n1736_001:0006c09": "在言。善入無言際。而能示言說如響遍",
    "T36n1736_001:0006c10": "世間。斯則以言顯無言也。又云。佛以法為",
    "T36n1736_001:0006c11": "身。清淨如虛空。所現眾色形。令入此法中。",
    "T36n1736_001:0006c12": "斯即以相顯無相也。又云。色身非是佛。音",
    "T36n1736_001:0006c13": "聲亦復然。亦不離色聲。見佛神通力。具上",
    "T36n1736_001:0006c14": "二也。法華亦云。諸法寂滅相。不可以言",
    "T36n1736_001:0006c15": "宣。以方便力故。為五比丘說。斯亦以言",
    "T36n1736_001:0006c16": "顯無言也。金剛經云。若見諸相非相即見",
    "T36n1736_001:0006c17": "如來。此亦以相顯無相也。淨名云。夫說法",
    "T36n1736_001:0006c18": "者。無說無示不言不說。故云。當如法說。",
    "T36n1736_001:0006c19": "又云。無離文字說解脫也。又云。雖知諸",
    "T36n1736_001:0006c20": "法不生不滅。而以相好莊嚴其身。雖知諸",
    "T36n1736_001:0006c21": "佛國及以眾生空。而常修淨土教化諸群生",
    "T36n1736_001:0006c22": "等。皆是言與無言。相與無相。不相離也。十",
    "T36n1736_001:0006c23": "住品云。欲以寂靜一妙音。普應十方隨類",
    "T36n1736_001:0006c24": "演。如是皆令淨明了。菩薩以此初發心。一",
    "T36n1736_001:0006c25": "切眾生語言法。一言演說無不盡。悉欲了",
    "T36n1736_001:0006c26": "知其自性。菩薩以此初發心。世間言音靡不",
    "T36n1736_001:0006c27": "作。悉令其解證寂滅。欲得如是妙舌根。菩",
    "T36n1736_001:0006c28": "薩以此初發心。皆即言無言其文非一。今",
    "T36n1736_001:0006c29": "疏文中。但略明其無礙之義。文有二對初",
    "T36n1736_001:0007a01": "對無相不礙相。後對無言不礙言。今初對",
    "T36n1736_001:0007a02": "也。雖空空絕迹。諸法性本空。空無諸相。緣",
    "T36n1736_001:0007a03": "生之法。無性故空。復有何相。借空遣有。有",
    "T36n1736_001:0007a04": "去空亡。故曰空空。淨名云。唯有空病。空病",
    "T36n1736_001:0007a05": "亦空。中論云。諸佛說空法。為除於有見。若",
    "T36n1736_001:0007a06": "復見有空。諸佛所不化。故知非有非無",
    "T36n1736_001:0007a07": "也。非有即空。非無即空空也。經云。無中無",
    "T36n1736_001:0007a08": "有二。無二亦復無。三界一切空。是則諸佛",
    "T36n1736_001:0007a09": "見。此即空空也。次云。凡夫無覺解。佛令住",
    "T36n1736_001:0007a10": "正法。諸法無所住。悟此見日身。則空亦",
    "T36n1736_001:0007a11": "無所住矣。又上無中無有二空也。無二亦復",
    "T36n1736_001:0007a12": "無空空也。三界一切空成真空也。又迴向品",
    "T36n1736_001:0007a13": "云。法性本無二。無二亦復無。皆空空也。言",
    "T36n1736_001:0007a14": "絕迹者。空有斯絕。心行處滅。行處滅故。迹",
    "T36n1736_001:0007a15": "不可尋。謂若有有可有。則有無可無。今",
    "T36n1736_001:0007a16": "無有可有。亦無無可無。以無遣有。無即",
    "T36n1736_001:0007a17": "是迹。以空遣空空亦是迹。以有遣故遣",
    "T36n1736_001:0007a18": "之。又遣之。以至於無遣。若以無遣無無",
    "T36n1736_001:0007a19": "遣亦是迹。有所得故如鳥履砂。若無所得",
    "T36n1736_001:0007a20": "當句即絕。故出現品云。了知諸法性寂滅。",
    "T36n1736_001:0007a21": "如鳥飛空無有迹。故云空空絕迹。以空空",
    "T36n1736_001:0007a22": "不礙於相。故致雖言。雖字生下義天之星",
    "T36n1736_001:0007a23": "象燦然也。謂依於晴空不礙星象燦爛。晴",
    "T36n1736_001:0007a24": "空即是義天。依第一義天不礙法門星象。",
    "T36n1736_001:0007a25": "又以不礙星象。方知是空。不礙法門。為",
    "T36n1736_001:0007a26": "真第一義空矣。上即以空為本。法門為末",
    "T36n1736_001:0007a27": "也。疏。湛湛亡言。而教海之波爛浩瀚者。二",
    "T36n1736_001:0007a28": "約無言不礙言也。則以無言為本。言即為",
    "T36n1736_001:0007a29": "末。湛湛者。即是海水澄凝之相。意明動依",
    "T36n1736_001:0007b01": "於靜。無言不礙於言。故下經云。雖復不依",
    "T36n1736_001:0007b02": "言語道。亦復不著無言說。若礙於言則身",
    "T36n1736_001:0007b03": "子被呵。不礙於言。則文殊攸讚。況文字",
    "T36n1736_001:0007b04": "性離即言亡言。故雖無言而教海之中波",
    "T36n1736_001:0007b05": "瀾浩瀚。大波曰瀾。是以佛證離言。流八",
    "T36n1736_001:0007b06": "音於聽表。法本非說。演大藏於龍宮。故知至",
    "T36n1736_001:0007b07": "趣非遠。心行得之則甚深。言象非近。虛懷",
    "T36n1736_001:0007b08": "體之而目擊。言絕之理而非絕。繁興玄籍而",
    "T36n1736_001:0007b09": "非興。故即言亡言也融常心言無所遣",
    "T36n1736_001:0007b10": "矣。疏。若乃千門潛注。與眾典為洪源。下諸教",
    "T36n1736_001:0007b11": "相對而論本末。即以華嚴為根本法輪。文",
    "T36n1736_001:0007b12": "有二對。上對為開漸之本。謂千門異義潛",
    "T36n1736_001:0007b13": "注眾經。如海潛流四天下地。有穿鑿者無",
    "T36n1736_001:0007b14": "不得水。則知眾流依海水故。海為眾水",
    "T36n1736_001:0007b15": "之源。華嚴為諸教之本源矣。下對為攝末",
    "T36n1736_001:0007b16": "歸本。則萬德交歸。若百川歸海。海能普收",
    "T36n1736_001:0007b17": "即為本故。昔人云。九流於是乎交歸。眾聖於",
    "T36n1736_001:0007b18": "是乎冥會。彼約會歸涅槃。此約會歸法界。",
    "T36n1736_001:0007b19": "故地論云。無不從此法界流。無不還證",
    "T36n1736_001:0007b20": "此法界故。故法華云。於一佛乘分別說三。",
    "T36n1736_001:0007b21": "一乘即三乘之本。一佛乘者即華嚴也。會三",
    "T36n1736_001:0007b22": "歸一即攝末歸本故。第五經云。始見我身",
    "T36n1736_001:0007b23": "聞我所說。即皆信受入如來慧。即指華嚴",
    "T36n1736_001:0007b24": "為根本也。除先修習學小乘者即所流也。",
    "T36n1736_001:0007b25": "我今亦令得聞是經入於佛慧即攝末歸",
    "T36n1736_001:0007b26": "本也。是經即是法華。法華攝於餘經。歸華",
    "T36n1736_001:0007b27": "嚴矣。是則法華亦指華嚴為根本矣。其義",
    "T36n1736_001:0007b28": "分明餘如下說。第六其為旨也下。旨趣玄微。",
    "T36n1736_001:0007b29": "此句標舉疏。後冥真體下。正顯旨趣。於中",
    "T36n1736_001:0007c01": "有二。先明理事無礙。後顯事事無礙。雖",
    "T36n1736_001:0007c02": "此經中廣說於事及說於理。而皆無礙故。",
    "T36n1736_001:0007c03": "以無障礙法界而為旨趣。此門即義分齊中",
    "T36n1736_001:0007c04": "意。就初理事無礙中亦二。先示三大。後",
    "T36n1736_001:0007c05": "融真妄前中問曰。初往復無際等。已明三",
    "T36n1736_001:0007c06": "大。今何重說。答有三義。與前不同。一前直",
    "T36n1736_001:0007c07": "就法界宗上。約義以明三大。今約能詮經",
    "T36n1736_001:0007c08": "中。具說三大。故不同也。二前辯三大之",
    "T36n1736_001:0007c09": "相。今明三大所在。謂體在何處。所謂萬化",
    "T36n1736_001:0007c10": "等。三者前明三大融拂。為成己宗。此明三",
    "T36n1736_001:0007c11": "大互在為遮異釋。辯不相捨離為無礙",
    "T36n1736_001:0007c12": "義。如昔人云。其為體也。則不生不滅無去",
    "T36n1736_001:0007c13": "無來。以不滅為無生。以不生為無滅等。",
    "T36n1736_001:0007c14": "其為相也。則同異類之殊體。則微細容持。",
    "T36n1736_001:0007c15": "同異類之別質。則展轉重現。微細之理難",
    "T36n1736_001:0007c16": "見況之以芥瓶。重現之相易觀喻之以",
    "T36n1736_001:0007c17": "帝網等。其為用也。不分而遍。不去而臻。一",
    "T36n1736_001:0007c18": "多大小而互為延促靜亂。而相在等斯則別",
    "T36n1736_001:0007c19": "顯三大之相。今但明其不離。則是深玄。名",
    "T36n1736_001:0007c20": "理事無礙。初句明體。體在萬化之中。非事",
    "T36n1736_001:0007c21": "外也。故云冥真體於萬化之域。冥為冥契。",
    "T36n1736_001:0007c22": "亦是冥寂。萬化乃事法之總名。故曉公起信",
    "T36n1736_001:0007c23": "疏序云。原夫大乘之為體也。翛然空寂。湛爾",
    "T36n1736_001:0007c24": "冲玄。玄之又玄。豈出萬象之表。寂之又寂。",
    "T36n1736_001:0007c25": "猶在百家之談。非象表也。五目不能覩其",
    "T36n1736_001:0007c26": "容。在言裏也。四辯莫能談其狀。釋曰。此",
    "T36n1736_001:0007c27": "明真體與一切法。非一非異。今疏但云無",
    "T36n1736_001:0007c28": "礙。則與諸法非一異矣。故肇公云。道遠乎",
    "T36n1736_001:0007c29": "哉。觸事而真。亦體即萬化矣。疏。顯德相於",
    "T36n1736_001:0008a01": "重玄之門明相不礙體也。重玄即是理體。",
    "T36n1736_001:0008a02": "明德相只在體上。若離體有相。相非玄",
    "T36n1736_001:0008a03": "妙。勝德之相名為德相。言重玄者。亦即空",
    "T36n1736_001:0008a04": "空。語借老子。老子云。玄之又玄眾妙之門。",
    "T36n1736_001:0008a05": "彼以有名無名同謂之玄。河上公云。玄者",
    "T36n1736_001:0008a06": "天也。天中復有天。莊子云。天即自然。則自",
    "T36n1736_001:0008a07": "然亦自然也。依此而生萬物。故云眾妙之",
    "T36n1736_001:0008a08": "門。今以空空之中無德不備耳。疏。用繁興",
    "T36n1736_001:0008a09": "以恒如者。明用不離於體也。繁多興起而",
    "T36n1736_001:0008a10": "常。即如。上體相用三。不相捨離。皆是所證",
    "T36n1736_001:0008a11": "所觀。疏。智周鑒而常靜者。即能證能觀。若當",
    "T36n1736_001:0008a12": "句明即止觀無礙。周鑒觀也。理事遍觀。常",
    "T36n1736_001:0008a13": "靜止也。惑相皆寂。亦權實無礙。周鑒權也。常",
    "T36n1736_001:0008a14": "靜實也。對上三句。為境智無礙由所觀境",
    "T36n1736_001:0008a15": "既體用無礙故。能觀智亦寂照雙流。若別對",
    "T36n1736_001:0008a16": "三大。則各具體用。皆有止觀。如體上冥",
    "T36n1736_001:0008a17": "真體。體也止也。萬化之域。用也觀也。顯德",
    "T36n1736_001:0008a18": "相。觀也。重玄門。止也。用繁興觀也。以恒如",
    "T36n1736_001:0008a19": "止也。若作三觀釋者。以智鑒體空空觀也。",
    "T36n1736_001:0008a20": "鑒用假觀也。鑒相中觀也。三諦齊觀。故云",
    "T36n1736_001:0008a21": "周鑒。對此三觀。常靜之止。亦有其三。一體",
    "T36n1736_001:0008a22": "真故靜。二方便隨緣無取故靜。三離二邊分",
    "T36n1736_001:0008a23": "別故靜。三止三觀融為一心。契同三諦無",
    "T36n1736_001:0008a24": "礙之理。則心境融即。而常歷然。疏。真妄交",
    "T36n1736_001:0008a25": "徹。即凡心而見佛心下。融真妄也。文有",
    "T36n1736_001:0008a26": "二對。初對正明雙融。後對不礙雙現。今",
    "T36n1736_001:0008a27": "初。真謂理也。佛也。妄謂惑也。生也。亦生死",
    "T36n1736_001:0008a28": "涅槃。言交徹者。謂真該妄末。妄徹真源。故",
    "T36n1736_001:0008a29": "云交徹。如波與濕。無有不濕之波。無有",
    "T36n1736_001:0008b01": "離波之濕。若論交徹亦合言。即聖心而",
    "T36n1736_001:0008b02": "見凡心。如濕中見波。故如來不斷性惡。又",
    "T36n1736_001:0008b03": "佛心中有眾生等。若依此義。合云真妄交",
    "T36n1736_001:0008b04": "徹。凡聖互收。今不爾者。若約理融實。即真",
    "T36n1736_001:0008b05": "妄互有。今約有不壞相。但明凡即同聖。以",
    "T36n1736_001:0008b06": "即真故。而聖不同凡。無煩惱故。如波即",
    "T36n1736_001:0008b07": "濕而濕未必即波。有淨水故。故淨水說",
    "T36n1736_001:0008b08": "波有動之性。無動之事。如波中說濕。動濕",
    "T36n1736_001:0008b09": "俱有。又說凡即是佛。於凡有益。佛即是凡。",
    "T36n1736_001:0008b10": "令人妄解。是故但云即凡心而見佛心耳。",
    "T36n1736_001:0008b11": "然其真妄所以交徹者。真妄二法同一心",
    "T36n1736_001:0008b12": "故。妄攬真成。無別妄故。真隨妄顯。無別",
    "T36n1736_001:0008b13": "真故。真妄名異。無二體故。真外有妄。理不",
    "T36n1736_001:0008b14": "遍故。妄外有真。事無依故。然或說妄空真",
    "T36n1736_001:0008b15": "有。或說妄有真空。俱空俱有。雙非雙是。雖",
    "T36n1736_001:0008b16": "有多端並皆交徹。此義云何。且說何法為",
    "T36n1736_001:0008b17": "真。何法為妄。真妄自有二義。一約三性",
    "T36n1736_001:0008b18": "說。圓成是真。遍計為妄。依他起性通真通",
    "T36n1736_001:0008b19": "妄。淨分同真染分為妄。二約二諦說。真諦",
    "T36n1736_001:0008b20": "為真。俗諦為妄。二諦多門。下當廣說。今且",
    "T36n1736_001:0008b21": "約理事二門理為真諦為真。事為俗諦",
    "T36n1736_001:0008b22": "為妄。設淨分之事。妄未盡故。問真妄二法。",
    "T36n1736_001:0008b23": "孰空孰有。如唯識論。約遍計為妄。則妄空",
    "T36n1736_001:0008b24": "真有。若染分為妄。則真妄俱有。若涅槃說",
    "T36n1736_001:0008b25": "空者所謂生死。不空者謂大涅槃。則依他染",
    "T36n1736_001:0008b26": "分為空。淨分圓成皆有。若依三論。以世諦",
    "T36n1736_001:0008b27": "故有。真諦故空。若以妄為俗諦。以真為真",
    "T36n1736_001:0008b28": "諦。則妄有真空。若約隨俗說二諦。則真妄",
    "T36n1736_001:0008b29": "俱通空有。若約觸物皆中。則真妄俱非空",
    "T36n1736_001:0008c01": "有。問真妄交徹行相如何。言並皆交徹者。",
    "T36n1736_001:0008c02": "約相宗以明。唯識等宗不得交徹。今就華",
    "T36n1736_001:0008c03": "嚴。則前諸義皆得交徹。以具前即一心等",
    "T36n1736_001:0008c04": "義故。如約遍計為妄者。情有即是理無。妄",
    "T36n1736_001:0008c05": "徹真也。理無即是情有。真徹妄也。若染分",
    "T36n1736_001:0008c06": "依他為妄者。緣生無性。妄徹真也。無性緣",
    "T36n1736_001:0008c07": "成真徹妄也。若約生死涅槃說者。生死即",
    "T36n1736_001:0008c08": "涅槃。妄徹真也。涅槃即生死。真徹妄也。故",
    "T36n1736_001:0008c09": "中論云。生死之實際。即是涅槃際。涅槃之實",
    "T36n1736_001:0008c10": "際。即是生死際。如是二際者。無毫釐差別。",
    "T36n1736_001:0008c11": "即交徹也。此下經云。有諍說生死。無諍說",
    "T36n1736_001:0008c12": "涅槃。生死及涅槃。二俱不可得。亦俱空俱有。",
    "T36n1736_001:0008c13": "交徹義也。若依二諦。以妄為俗諦。以真",
    "T36n1736_001:0008c14": "為真諦。言交徹者。即俗而真。即真而俗",
    "T36n1736_001:0008c15": "故。故影公云。然統其要歸。則會通二諦。以",
    "T36n1736_001:0008c16": "真諦故無有。以俗諦故無無。真故無有。則",
    "T36n1736_001:0008c17": "雖無而有。俗故無無。則雖有而無。雖有而",
    "T36n1736_001:0008c18": "無則不累於有。雖無而有則不滯於無。寂",
    "T36n1736_001:0008c19": "此諸邊故名中道。即真妄交徹也。真故無有",
    "T36n1736_001:0008c20": "則雖無而有則。真徹妄也俗故無無。則雖有",
    "T36n1736_001:0008c21": "而無則。妄徹真也。餘可思準。若約隨俗說",
    "T36n1736_001:0008c22": "真妄。本虛居然交徹。真妄皆真。則本末一味。",
    "T36n1736_001:0008c23": "居然交徹。若觸物皆中。居然交徹。次明交",
    "T36n1736_001:0008c24": "徹所以。問真妄相乖。其猶水火。何得交徹",
    "T36n1736_001:0008c25": "答此有多義。一真妄二法同一心故。以一",
    "T36n1736_001:0008c26": "貫之故得交徹。故起信云。依一心法有二",
    "T36n1736_001:0008c27": "種門。一心真如門。二心生滅門。然此二門。皆",
    "T36n1736_001:0008c28": "各總攝一切法盡。以此二門不相離故。故",
    "T36n1736_001:0008c29": "云。不離一心。故得交徹。二妄攬真成無別",
    "T36n1736_001:0009a01": "妄故。亦是起信勝鬘等意。真如隨緣成一",
    "T36n1736_001:0009a02": "切法。故真徹妄也。言真隨妄顯無別真故",
    "T36n1736_001:0009a03": "者。妄徹真也。若無有妄。對何說真。如無",
    "T36n1736_001:0009a04": "緣生則無無性故。三真妄名異體無二故",
    "T36n1736_001:0009a05": "者。如向所引。有諍說生死。無諍說涅槃",
    "T36n1736_001:0009a06": "等。俱不可得。則體無二也。故下經云。若逐",
    "T36n1736_001:0009a07": "假名字。取著此二法。顛倒非實義。不能見",
    "T36n1736_001:0009a08": "正覺。明以無二為實也。豈非交徹。四真外",
    "T36n1736_001:0009a09": "有妄理不遍故下。反成二義。此句真徹妄",
    "T36n1736_001:0009a10": "也。五妄外有真妄無依故。即妄徹真也。此",
    "T36n1736_001:0009a11": "亦法性宗義。一切法皆如。豈妄外有真。真如",
    "T36n1736_001:0009a12": "遍一切。豈真外有妄。是知。真妄常交徹。亦",
    "T36n1736_001:0009a13": "不壞真妄之相。則該妄之真。真非真而湛",
    "T36n1736_001:0009a14": "寂。徹真之妄。妄非妄而雲興。疏。事理雙修",
    "T36n1736_001:0009a15": "依本智而求佛智者。二不礙兩存。上來交",
    "T36n1736_001:0009a16": "徹不礙之義。恐人誤執。謂泯二相故舉此",
    "T36n1736_001:0009a17": "言。亦由惑者執禪。則依本性無作無修。鏡",
    "T36n1736_001:0009a18": "本自明不拂不瑩。執法之者須起事行當",
    "T36n1736_001:0009a19": "求如來。依他勝緣。以成己德並為偏執",
    "T36n1736_001:0009a20": "故。此雙行。依本智者約理而說。無漏智性",
    "T36n1736_001:0009a21": "本具足故。而求佛智者。約事而論。無所求",
    "T36n1736_001:0009a22": "中。吾故求之。心鏡本淨。久翳塵勞故。恒沙",
    "T36n1736_001:0009a23": "性德。並埋塵沙煩惱中故。以順法性無慳",
    "T36n1736_001:0009a24": "貪等。修檀施等故。諸佛已證。我未證故。又",
    "T36n1736_001:0009a25": "理不礙事。不妨求故。事不礙理。求即無",
    "T36n1736_001:0009a26": "求故。若此之修。名為無修。無修之修。修即",
    "T36n1736_001:0009a27": "無修。為真修矣。疏。理隨事變則一多緣起",
    "T36n1736_001:0009a28": "之無邊下。第二明事事無礙法界。為經旨",
    "T36n1736_001:0009a29": "趣。義分齊中當廣分別。今但略明。亦分為",
    "T36n1736_001:0009b01": "二。初一對明無礙所由。所以事事不同而",
    "T36n1736_001:0009b02": "得無礙者。以理融事故。於中初句。明依",
    "T36n1736_001:0009b03": "理成事。故一與多互為緣起。此猶是事理",
    "T36n1736_001:0009b04": "無礙。躡前起後。故舉之耳。由事理無礙。方",
    "T36n1736_001:0009b05": "得事事無礙。若事不即理。事非理成。則互",
    "T36n1736_001:0009b06": "相礙。今由即理故得無礙。下句以理融事。",
    "T36n1736_001:0009b07": "故云事得理融。則千差涉入而無礙。此正辯",
    "T36n1736_001:0009b08": "事事無礙。所以由上事攬理成則無事非",
    "T36n1736_001:0009b09": "理故。以理融事。理既融通。事亦隨爾。故得",
    "T36n1736_001:0009b10": "千差涉入而無礙。由即事故。故有千差。為",
    "T36n1736_001:0009b11": "理融故。重重涉入。即當十玄所以之中。理性",
    "T36n1736_001:0009b12": "融通門也。餘至下明。疏。故得十身歷然而",
    "T36n1736_001:0009b13": "相作下。正顯無礙之相。具十玄門。以隨文",
    "T36n1736_001:0009b14": "語便故。小不次。如下次第者。一同時具足",
    "T36n1736_001:0009b15": "相應門。二廣狹自在無礙門。三一多相容不",
    "T36n1736_001:0009b16": "同門。四諸法相即自在門。五祕密隱顯俱成",
    "T36n1736_001:0009b17": "門。六微細相容安立門。七因陀羅網境界門。",
    "T36n1736_001:0009b18": "八託事顯法生解門。九十世隔法異成門。十",
    "T36n1736_001:0009b19": "主伴圓明具德門。今文之次。在文可知。唯",
    "T36n1736_001:0009b20": "主伴一門。前說儀中。文理已具。故不重出。",
    "T36n1736_001:0009b21": "諸藏純雜。今古多異。今文重出。故亦有十",
    "T36n1736_001:0009b22": "門。今初。即諸法相即自在門。文有兩句。上",
    "T36n1736_001:0009b23": "句總明三世間相成故。故得十身歷然而",
    "T36n1736_001:0009b24": "相作。言故得者。由前事得理融之故。便得",
    "T36n1736_001:0009b25": "具下十種玄門。故得二字文雖在初。義貫",
    "T36n1736_001:0009b26": "下十。言十身者。即八地云。此菩薩遠離一",
    "T36n1736_001:0009b27": "切身相分別住於平等。此菩薩知眾生身國",
    "T36n1736_001:0009b28": "土身業報身聲聞身獨覺身菩薩身如來身智",
    "T36n1736_001:0009b29": "身法身虛空身。言相作者。次經云。此菩薩",
    "T36n1736_001:0009c01": "知諸眾生心之所樂。能以眾生身作自身。",
    "T36n1736_001:0009c02": "亦作國土身業報身乃至虛空身。又知眾生",
    "T36n1736_001:0009c03": "心之所樂。能以國土身作自身。亦作眾生",
    "T36n1736_001:0009c04": "身業報身乃至虛空身。又知諸眾生心之所",
    "T36n1736_001:0009c05": "樂。能以業報身作自身。亦作眾生身國土",
    "T36n1736_001:0009c06": "身乃至虛空身。又知眾生心之所樂。能以",
    "T36n1736_001:0009c07": "自身作眾生身國土身乃至虛空身。隨諸眾",
    "T36n1736_001:0009c08": "生所樂不同。則於此身現如是形等。釋曰。",
    "T36n1736_001:0009c09": "上之四類別顯。末後結例。即十身相作也。言",
    "T36n1736_001:0009c10": "歷然者。不壞相故。壞相而作。非不思議。",
    "T36n1736_001:0009c11": "其由芥納須彌。須彌本相如故。故下七十",
    "T36n1736_001:0009c12": "七經云。是以一剎入一切剎。而不壞其相",
    "T36n1736_001:0009c13": "者之所住處。又云。是以一佛入一切佛。而",
    "T36n1736_001:0009c14": "不壞其相者之所住處等。五十六經云。所",
    "T36n1736_001:0009c15": "謂以眾生身作剎身。而不壞眾生身。是菩",
    "T36n1736_001:0009c16": "薩遊戲。以剎身作眾生身。而不壞於剎身。",
    "T36n1736_001:0009c17": "是菩薩遊戲。如是佛身與二乘相作。菩薩",
    "T36n1736_001:0009c18": "行身與成正覺身相作。於涅槃示生死等。",
    "T36n1736_001:0009c19": "皆不壞其相。故云歷然而相作。言六位不",
    "T36n1736_001:0009c20": "亂而更收者。六位即三賢十聖等妙二覺則",
    "T36n1736_001:0009c21": "因果。皆悉相攝。如初發心便成正覺。不壞",
    "T36n1736_001:0009c22": "初心之相。若無初心何名初心便成正覺。",
    "T36n1736_001:0009c23": "故十信攝於諸位。諸位十信歷然。十住攝於",
    "T36n1736_001:0009c24": "諸位。諸位十住不亂。不亂則行布。更收即圓",
    "T36n1736_001:0009c25": "融。如下說因中辯此句亦是相入門。下有",
    "T36n1736_001:0009c26": "相入故。故此一句但為相即。如乳投水廢",
    "T36n1736_001:0009c27": "己同他。故名相即。",
    "T36n1736_001:0009c28": "大方廣佛華嚴經隨疏演義鈔卷第一"
}