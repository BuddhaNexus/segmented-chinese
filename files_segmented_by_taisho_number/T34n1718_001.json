{
    "T34n1718_001:0001a01": "No. 1718 [cf. Nos. 262, 1719]",
    "T34n1718_001:0001a02": "天台法華䟽序天台法華䟽序",
    "T34n1718_001:0001a04": "鏡中沙門神逈述",
    "T34n1718_001:0001a05": "敘曰：至理無名，名流四天之下；真乘不動，動",
    "T34n1718_001:0001a06": "出三界之中。證教即事而凝然，悉檀隨緣而",
    "T34n1718_001:0001a07": "化物，無謀汲引，功莫大哉！《妙法蓮華經》者，洎",
    "T34n1718_001:0001a08": "仁雄出世，為一大事因緣之所說之也。但藥",
    "T34n1718_001:0001a09": "木不同，受潤成異；機宜匪一，稟教亦差。其",
    "T34n1718_001:0001a10": "施權也，則鹿苑四諦之法輪；其顯實也，則鷲",
    "T34n1718_001:0001a11": "峯三變之淨土。旨深詞寘，人尊道高，彰壽",
    "T34n1718_001:0001a12": "量之遠本，會伽耶之近迹。雨吹擊演，廢昔說",
    "T34n1718_001:0001a13": "之筌蹄；開示悟入，獲今家之魚兔。微塵菩",
    "T34n1718_001:0001a14": "薩，增道損生；草庵聲聞，恥小欣大。藥王燒",
    "T34n1718_001:0001a15": "臂而供養，多寶全身以證明，圓極冲微，不可",
    "T34n1718_001:0001a16": "得而言也。有天台大師，法號智顗，昔於如來",
    "T34n1718_001:0001a17": "前親聽茲典，位居五品；聲振兩朝不歷講",
    "T34n1718_001:0001a18": "肆，佛乘懸解。陀羅尼力樂說不窮，常於陳主",
    "T34n1718_001:0001a19": "大極殿，對御講《仁王般若經》，萬乘屈膝，百官",
    "T34n1718_001:0001a20": "彈指。且如觀心釋，妙離有無，取真性作軌，藉",
    "T34n1718_001:0001a21": "資照成徹。敘名詮宗，異於古德，五義覈理，皆",
    "T34n1718_001:0001a22": "扶聖教。自智者弘法三十餘年，獨有《維摩疏》，",
    "T34n1718_001:0001a23": "隋朝奉煬帝勅，撰此之玄文，迺是灌頂法師",
    "T34n1718_001:0001a24": "私記，合二十卷，非智不彈，斯言允矣。及其滅",
    "T34n1718_001:0001a25": "後一百餘載，至唐天寶中歲在戊子，有東陽郡",
    "T34n1718_001:0001a26": "清泰寺朗和尚，法門之眉壽、涼池之目足，乘",
    "T34n1718_001:0001a27": "戒俱急、內外兼包，獲滿慈之寶器、坐空生之",
    "T34n1718_001:0001a28": "石室，必於講授之次默然歎曰：「觀其義趣，",
    "T34n1718_001:0001a29": "深契佛乘，尋其文勢，時有不次。或文續義斷，",
    "T34n1718_001:0001b01": "或文後義前，或長行前開其章，或從後直述",
    "T34n1718_001:0001b02": "其義，或偈中先舉其數，或後不次其名。然聖",
    "T34n1718_001:0001b03": "意難測，但仰信而已。」今因諸聽徒頻勸請",
    "T34n1718_001:0001b04": "曰：「上根易悟，探賾不迷；中下之流，尋文失",
    "T34n1718_001:0001b05": "旨。儻更垂次比此，則弘益巨多。」和上再三籌",
    "T34n1718_001:0001b06": "量，事不獲已，乃專念大師，求加可否。因夢所",
    "T34n1718_001:0001b07": "感，方始條倫。蓋亦隨情便宜誠諒，非苟求同",
    "T34n1718_001:0001b08": "異輒有增減於其間矣。冀後諸學者，曉其元",
    "T34n1718_001:0001b09": "意，尋領索裳，擔金棄礫，說真實法，非虛妄",
    "T34n1718_001:0001b10": "人。助玄風之廣扇，備丹丘之添削，則百界千",
    "T34n1718_001:0001b11": "如宛同府契，化城寶所盡親津橋。賴彌勒之",
    "T34n1718_001:0001b12": "慇懃，迴文殊之靳固，輔《發智》之六足，褒《春秋》",
    "T34n1718_001:0001b13": "之一言。神逈等，並採綜文前輕安諦理，莫不",
    "T34n1718_001:0001b14": "空王佛所同共發心，十六沙彌，咸皆代講。翳",
    "T34n1718_001:0001b15": "花逢日，除瘼養珠，誠愧雁門之筆，曷窺龍",
    "T34n1718_001:0001b16": "嚬之奧，庶探玄之士，沐道流而有本焉。"
}