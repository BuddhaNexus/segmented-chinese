{
    "T36n1736_071:0564c13": "大方廣佛華嚴經隨疏演義鈔卷",
    "T36n1736_071:0564c14": "第七十一",
    "T36n1736_071:0564c16": "唐清涼山大華嚴寺沙門澄觀述",
    "T36n1736_071:0564c17": "疏。九十二句定不定差別等者。疏文有二。",
    "T36n1736_071:0564c18": "此上標章。後前句明下別釋。先釋第九句",
    "T36n1736_071:0564c19": "文三。初標舉論文。二釋經文。三釋論定不",
    "T36n1736_071:0564c20": "定義。疏謂現作下。疏釋經文三受之義。疏",
    "T36n1736_071:0564c21": "文已具。然經部師云順現受業其力最勝。必",
    "T36n1736_071:0564c22": "受生報。後報若順生受其力稍劣。必受後",
    "T36n1736_071:0564c23": "受不受現受。順後受業其力最劣。不受現",
    "T36n1736_071:0564c24": "生唯受後受。隨初熟位名順現等也。釋",
    "T36n1736_071:0564c25": "曰。義似有餘。或有各造一生之業人天並",
    "T36n1736_071:0564c26": "造。先受人報後受於天。豈要令其重受人",
    "T36n1736_071:0564c27": "耶。然此三受略說有三因。一由於因。如",
    "T36n1736_071:0564c28": "於佛僧慈定滅定及無諍定見修道中作",
    "T36n1736_071:0564c29": "供養者。得現樂報。於父母王等作損惱業。",
    "T36n1736_071:0565a01": "得現苦報。二由業體。如不動業得樂生報。",
    "T36n1736_071:0565a02": "五無間業得苦生報。三由行願。多福之人",
    "T36n1736_071:0565a03": "罪得生報。現世輕受疾得菩提。多罪之人都",
    "T36n1736_071:0565a04": "無現報。以造重惡趣生報故。諸相好業皆",
    "T36n1736_071:0565a05": "得後報。不可一生即成佛故。又諸輪王多",
    "T36n1736_071:0565a06": "受後報。劫減修因劫增受果故。疏。於此三",
    "T36n1736_071:0565a07": "中各有定不定下。第三釋論定不定言。於",
    "T36n1736_071:0565a08": "中上二句標。謂前二下釋。然即俱舍意頌云。",
    "T36n1736_071:0565a09": "此有定不定。定三順現等。或說業有五。餘",
    "T36n1736_071:0565a10": "師說四句釋曰。初句標。次句別釋現生。後",
    "T36n1736_071:0565a11": "三即三定業。加於不定即有四業。或說業",
    "T36n1736_071:0565a12": "有五者。或有欲令不定受業復有二種。謂",
    "T36n1736_071:0565a13": "於異熟及時有定不定。開為二種。一異熟",
    "T36n1736_071:0565a14": "定時不定。謂果必定。受於三世時即不定",
    "T36n1736_071:0565a15": "也。二異熟與時二俱不定。謂果與時俱不",
    "T36n1736_071:0565a16": "定。受但有果定時不定。無有時定果不定",
    "T36n1736_071:0565a17": "者。但於時定於果必定。以時離果無別",
    "T36n1736_071:0565a18": "性故。雖開合有異。其理無別也。餘師。說四",
    "T36n1736_071:0565a19": "句者謂。譬喻師說業分八種故。為四句。彼",
    "T36n1736_071:0565a20": "許時定於果不定於不定中時復分三。兼",
    "T36n1736_071:0565a21": "前五業。故成八種。第一句者於時分定異",
    "T36n1736_071:0565a22": "熟不定。謂順現等三業三世時定。於果不定。",
    "T36n1736_071:0565a23": "若現在世獲其果即受。現若不受。永更不",
    "T36n1736_071:0565a24": "受。於時必定。於果不定。順現既然。生後亦",
    "T36n1736_071:0565a25": "爾。此分三種。謂一順現定果不定。二順生定",
    "T36n1736_071:0565a26": "果不定。三順後定果不定。第二句者。有業",
    "T36n1736_071:0565a27": "於異熟定於時不定。謂不定業定得異熟。",
    "T36n1736_071:0565a28": "此但為一。謂果定時不定。第三句者。有",
    "T36n1736_071:0565a29": "業於二俱定。謂順現等定得異熟。此有三",
    "T36n1736_071:0565b01": "種。一順現時果俱定。二順生時果俱定。三順",
    "T36n1736_071:0565b02": "後時果俱定。第四句者。有業於二俱不定。",
    "T36n1736_071:0565b03": "謂不定業非定得異熟。此但為一。謂果不",
    "T36n1736_071:0565b04": "定時不定也。釋曰。上俱舍三師後後漸開。疏",
    "T36n1736_071:0565b05": "中總攝而言小異。言此三俱有定不定者。",
    "T36n1736_071:0565b06": "已總攝三師。而正收初師。即俱舍云此有",
    "T36n1736_071:0565b07": "定不定三順現等。兼不定為四。疏謂前二",
    "T36n1736_071:0565b08": "下。別示其相。雖通第三師四句。而有通局。",
    "T36n1736_071:0565b09": "前二時定者。以現若受名現報業。現若不",
    "T36n1736_071:0565b10": "受非現報業。生報亦然。要次生受方名生",
    "T36n1736_071:0565b11": "報故。說前二時則定也。報通定不定者。有",
    "T36n1736_071:0565b12": "造現報之業。應合現受。更遇勝緣排而",
    "T36n1736_071:0565b13": "不受。此報不定生報亦爾。無有移此更別",
    "T36n1736_071:0565b14": "時故無時不定也。後一俱通定不定者。即第",
    "T36n1736_071:0565b15": "四句時報俱不定。及第三句時報俱定。并第",
    "T36n1736_071:0565b16": "二句報定時不定。謂順後受不定業。有業",
    "T36n1736_071:0565b17": "定受而不定。一生二生多生故。是報定時不",
    "T36n1736_071:0565b18": "定。有不定業於第三生應合受之遇緣業",
    "T36n1736_071:0565b19": "壞。是為時定報不定也。或復有業未定生",
    "T36n1736_071:0565b20": "數而受果報。忽遇緣壞故俱不定。然俱舍",
    "T36n1736_071:0565b21": "中報定時不定。義通三報今何就於順於",
    "T36n1736_071:0565b22": "受耶。答俱舍以業就時。謂有業定受而或",
    "T36n1736_071:0565b23": "現或生或後。今明以時取業。要現受報方",
    "T36n1736_071:0565b24": "名現業。現若受者即現定業。現若不受即非",
    "T36n1736_071:0565b25": "現業故。無現報時不定也。若是生受即是",
    "T36n1736_071:0565b26": "生業。不受則非生報之業故。無生報時不",
    "T36n1736_071:0565b27": "定也。各取一義亦不相違。問現見有業合",
    "T36n1736_071:0565b28": "受現報。而以力排便受生報。或合受生",
    "T36n1736_071:0565b29": "報由異因緣便受後報。如末利夫人專精",
    "T36n1736_071:0565c01": "施戒。合受生報生兜率天。臨終小嗔先生",
    "T36n1736_071:0565c02": "蝎中。七日之後轉報生天。問據此三業。皆",
    "T36n1736_071:0565c03": "有報定而時不定。何得言無。答現報緣排",
    "T36n1736_071:0565c04": "而受生者。即是生報不名現報時不定也。",
    "T36n1736_071:0565c05": "生報亦然。思之可解。對前三師。疏意便當",
    "T36n1736_071:0565c06": "第四師也。業力甚深不妨廣解。或當更有",
    "T36n1736_071:0565c07": "餘經論明。疏。定者難度等者。此約非乘及",
    "T36n1736_071:0565c08": "與二乘各於自分而已定者。大乘若定更",
    "T36n1736_071:0565c09": "不須度。是故不言定者易度。疏。根等諸",
    "T36n1736_071:0565c10": "門皆成八萬者。由惑有業惑有階降。業亦",
    "T36n1736_071:0565c11": "如之。惑依根有勝劣性有差異。解有淺",
    "T36n1736_071:0565c12": "深。欲有輕重。各成八萬。言翻此即顯等者",
    "T36n1736_071:0565c13": "下。明能治一一惑等。皆到彼岸窮理盡",
    "T36n1736_071:0565c14": "性。即是八萬四千度門。若於惑等寂妄不",
    "T36n1736_071:0565c15": "動。即是八萬四千三昧。若於惑等一一無",
    "T36n1736_071:0565c16": "羈。即八萬四千解脫。第四根稠林。根義已",
    "T36n1736_071:0565c17": "見第九迴向。疏。別中十相為九差別者總",
    "T36n1736_071:0565c18": "科也。束九為三。初六隨法義分別。次二",
    "T36n1736_071:0565c19": "就人分別。以論云聲聞菩薩故。後一約行",
    "T36n1736_071:0565c20": "以辨其根。初中又三。初三淨根。第四染根。",
    "T36n1736_071:0565c21": "後二通染淨。疏。受有遲速等者。鈍者遲少利",
    "T36n1736_071:0565c22": "者速多。中者之間淺深亦爾。疏三乘根性",
    "T36n1736_071:0565c23": "相形者。小乘為下。緣覺為中。大乘為上。",
    "T36n1736_071:0565c24": "亦猶羊鹿牛形大小也。疏。謂喜樂等者。喜",
    "T36n1736_071:0565c25": "樂生於貪。憂苦生於嗔。捨根生於癡。後於",
    "T36n1736_071:0565c26": "此類煩惱而有勝用故。多煩惱染根。疏。大",
    "T36n1736_071:0565c27": "乘中熟者定等者。前章約業明定不定。今",
    "T36n1736_071:0565c28": "此約根居然自別。又前約定不定明難易",
    "T36n1736_071:0565c29": "度。今此約熟不熟明定不定耳。疏。即離",
    "T36n1736_071:0566a01": "世間中待時方化者。彼有十種清淨捨。然",
    "T36n1736_071:0566a02": "有二類待時。今皆當之。一以第四云於",
    "T36n1736_071:0566a03": "法器。眾生待時而化。於無法器亦不生嫌",
    "T36n1736_071:0566a04": "清淨捨。釋曰。今但用法器待時。二第九捨",
    "T36n1736_071:0566a05": "云。或有眾生根已成熟。發生惠念。而未",
    "T36n1736_071:0566a06": "能知最上之法。待時而化清淨捨。今全用",
    "T36n1736_071:0566a07": "之。是以疏云且暫捨之。疏。一依身順行者。",
    "T36n1736_071:0566a08": "此論語倒。合云身依順行。今疏正用。疏。謂",
    "T36n1736_071:0566a09": "六入展轉。遞共相縛者。如意識遍緣。於六",
    "T36n1736_071:0566a10": "根中根法隨識亦行。六中眼見自身。耳聞自",
    "T36n1736_071:0566a11": "聲。聲身並在內根所攝。由根隨識緣於眼根。",
    "T36n1736_071:0566a12": "令根被縛不得解脫。餘例可知。故云展",
    "T36n1736_071:0566a13": "轉。疏二生滅順行。此言是倒。若正應云順",
    "T36n1736_071:0566a14": "行生滅。根與心王相隨染污故順生滅。易",
    "T36n1736_071:0566a15": "可異滅者。以生住。釋輕。以異釋轉。以滅",
    "T36n1736_071:0566a16": "釋壞耳。三觀行順行者。以覺觀心行六塵",
    "T36n1736_071:0566a17": "故。疏。根網中收者。六根取於六塵根網塵",
    "T36n1736_071:0566a18": "也。六塵引於六根塵網根也。故其根網攝",
    "T36n1736_071:0566a19": "論取相。疏。七聲聞淨下下二約人。今初聲",
    "T36n1736_071:0566a20": "聞。言望凡夫二乘行增上故者。然論下重釋",
    "T36n1736_071:0566a21": "云。聲聞淨者。行增上滅障能成故。今疏取",
    "T36n1736_071:0566a22": "論釋經。此上釋增上。謂二乘淨根對望凡",
    "T36n1736_071:0566a23": "夫。不求涅槃今能求故。故於出世得增",
    "T36n1736_071:0566a24": "上也。從以二乘根下。釋無能壞。兼釋論",
    "T36n1736_071:0566a25": "中滅障能成疏八菩薩淨即大乘根。三不退",
    "T36n1736_071:0566a26": "者即位正念也。疏。九遠隨下。此一約行。",
    "T36n1736_071:0566a27": "即經遠隨共生不同相。論經云深入共生種",
    "T36n1736_071:0566a28": "種差別相。種種即不同。深入即遠隨。言示一",
    "T36n1736_071:0566a29": "切根攝下。是論釋經。論重釋云。一切根攝",
    "T36n1736_071:0566b01": "差別者。始行方便報熟根異故。從謂三無漏",
    "T36n1736_071:0566b02": "下。疏釋論文。初修為始正行善巧為方便。",
    "T36n1736_071:0566b03": "究竟故名報熟。配三無漏義見上文。謂前",
    "T36n1736_071:0566b04": "信等下。以論會經。釋不同遠隨之言。其信",
    "T36n1736_071:0566b05": "等共三無漏根。釋共生義。根與法行相應",
    "T36n1736_071:0566b06": "起故。而隨下釋不同義。自始至末下。釋",
    "T36n1736_071:0566b07": "遠隨義。此之三根下。釋成根義。以勝用光",
    "T36n1736_071:0566b08": "顯增上名根故。及此上九下總以義收。並",
    "T36n1736_071:0566b09": "如迴向品。疏。第五例三下。然解性欲三略",
    "T36n1736_071:0566b10": "如十力章廣如發心功德品。言性相順入",
    "T36n1736_071:0566b11": "者。依根生解。依解成性。依性起欲。皆悉",
    "T36n1736_071:0566b12": "相似。名為相順。義理相參名為順入。以此",
    "T36n1736_071:0566b13": "例根更不廣說。疏。第六釋隨眠者。先釋總",
    "T36n1736_071:0566b14": "名。後別有下依論攝釋。今初。言此唯約種",
    "T36n1736_071:0566b15": "者。案瑜伽第二云。於諸法自體中所有種",
    "T36n1736_071:0566b16": "子。若煩惱品所攝。亦名麁重亦名隨眠。若",
    "T36n1736_071:0566b17": "異熟品所攝。及餘無記品所攝。唯名麁重",
    "T36n1736_071:0566b18": "不名隨眠。若信等善根所攝種子不名麁",
    "T36n1736_071:0566b19": "重。亦非隨眠。何以故。由此法生時。所依",
    "T36n1736_071:0566b20": "自體唯有堪能。非不堪能故。疏。前六明",
    "T36n1736_071:0566b21": "何處隨逐等者。論中且據隨逐以明。若約",
    "T36n1736_071:0566b22": "繫縛。亦應云何處繫縛以何繫縛。若順",
    "T36n1736_071:0566b23": "隨眠。亦應言何處隨眠以何隨眠。故下釋",
    "T36n1736_071:0566b24": "中云久安眠處等。疏。今初為五者。一約心",
    "T36n1736_071:0566b25": "明處。二就界明處。三就位明處。四就時",
    "T36n1736_071:0566b26": "明處。五約行明處。今初言報心者。異熟",
    "T36n1736_071:0566b27": "賴耶總報體故。微細等義頻見上文。言不離",
    "T36n1736_071:0566b28": "現事而生故。但云心者。故唯識等詺前七",
    "T36n1736_071:0566b29": "識。為異熟生。非是報體。酬昔心種不得",
    "T36n1736_071:0566c01": "名報。而七識皆依第八託緣現起。名不",
    "T36n1736_071:0566c02": "離現事。種隨現起或有或無。名暫迴轉處。",
    "T36n1736_071:0566c03": "如人假寐不必本房。疏。二相應不相應中。",
    "T36n1736_071:0566c04": "初取論意立名。唯與下。疏釋相應等相",
    "T36n1736_071:0566c05": "故。論云下。引證約界言之。從無色惑微下。",
    "T36n1736_071:0566c06": "疏釋論文下中上言。等取色界惑中欲界惑",
    "T36n1736_071:0566c07": "上。此約惑體。遠公云。欲界為下等約界勝",
    "T36n1736_071:0566c08": "劣。從雖則隨眠下通妨難。謂有問言。隨",
    "T36n1736_071:0566c09": "在一界皆成三界所有隨眠。如生上界",
    "T36n1736_071:0566c10": "下界惑種亦皆成就。如何云有相應及與不",
    "T36n1736_071:0566c11": "相應耶。故今答云。就其現惑說種相應。",
    "T36n1736_071:0566c12": "非生上界失下界種等。然今案經。但有",
    "T36n1736_071:0566c13": "相應不相應言。故為此釋。若準論經云相",
    "T36n1736_071:0566c14": "應不相應。不離相則現惑有相應不相應。",
    "T36n1736_071:0566c15": "而隨眠常不離也。疏。一至金剛之頂者。謂",
    "T36n1736_071:0566c16": "金剛喻定之前。猶有生死之有。故名有頂。",
    "T36n1736_071:0566c17": "以俱生惑種此時方斷故。以上煩惱林中",
    "T36n1736_071:0566c18": "云下至金剛。自約種說。雖有二義疏意扶",
    "T36n1736_071:0566c19": "此故。上科云三約位明處。從今取通下",
    "T36n1736_071:0566c20": "會論經。不言金剛者。欲通大小故。下偈",
    "T36n1736_071:0566c21": "既云金剛道滅方畢意。即前義為正也。九",
    "T36n1736_071:0566c22": "地之言亦通二義。對上三有之頂。即三界九",
    "T36n1736_071:0566c23": "地之九。謂欲界四禪四空應為九耳。若順",
    "T36n1736_071:0566c24": "前義。即善慧地。第十當其斷盡位故。四",
    "T36n1736_071:0566c25": "約時易了。疏唯智能怖下。此即論意以論",
    "T36n1736_071:0566c26": "經云無始來不恐怖相故。論為此釋。論云。",
    "T36n1736_071:0566c27": "無邊世界唯智能怖畏如怨賊。未曾有聞思",
    "T36n1736_071:0566c28": "修慧。是故不滅。疏取論意會釋今經可",
    "T36n1736_071:0566c29": "知。疏不能隨順正修行者。論經神通下。有",
    "T36n1736_071:0567a01": "正修行言故餘可知。疏後三界下。明以何",
    "T36n1736_071:0567a02": "隨逐。中除第四句。彰隨眠體虛。餘五亦就",
    "T36n1736_071:0567a03": "前處以明隨逐。而文不次一即就前第二約",
    "T36n1736_071:0567a04": "界明處。以明隨逐。不斷即是隨逐之相。二",
    "T36n1736_071:0567a05": "即於前第四約時明處。以辨隨逐。即經",
    "T36n1736_071:0567a06": "令無邊心相續現起相。而論經云無始來相",
    "T36n1736_071:0567a07": "續集相。疏中雙會無始無邊。然其相續即隨",
    "T36n1736_071:0567a08": "逐相。三開諸處門。即於第一約心明處。以",
    "T36n1736_071:0567a09": "辨隨逐。集生六識即隨逐相。餘如疏文但",
    "T36n1736_071:0567a10": "言今經義含者。諸處之中意處攝賴耶故。",
    "T36n1736_071:0567a11": "疏堅實下。彰隨眠體虛不就前處。言不實",
    "T36n1736_071:0567a12": "堅實者。經云堅實難治。論云不實隨逐。不",
    "T36n1736_071:0567a13": "實即是隨眠隨逐。至禪定等故。是堅實即",
    "T36n1736_071:0567a14": "不實。難治是隨逐相。疏五地處等者。五即就",
    "T36n1736_071:0567a15": "前第三約位明處。以辨隨逐。言九地中六",
    "T36n1736_071:0567a16": "入處者。以論經云地入隨順不隨順相。論",
    "T36n1736_071:0567a17": "釋云。九地中六入處煩惱身隨逐故。釋曰。身",
    "T36n1736_071:0567a18": "即體也。然九地下是疏釋論。對二有頂存",
    "T36n1736_071:0567a19": "二九地。二約善慧九地中。就所知障種。十",
    "T36n1736_071:0567a20": "地猶有等覺二愚。從入初地來地地雙斷",
    "T36n1736_071:0567a21": "故。於九地已斷十八。故云此地分有斷",
    "T36n1736_071:0567a22": "除。次引金剛方畢竟。雙證上二。金剛方畢。",
    "T36n1736_071:0567a23": "明十地猶有。既言方畢明九已有除。又約",
    "T36n1736_071:0567a24": "煩惱障種。金剛頓斷亦成於經。地地之中",
    "T36n1736_071:0567a25": "皆有成就義。疏。六離苦隨逐者。此就前第",
    "T36n1736_071:0567a26": "五約行明處。辨隨逐義。唯以出世聖道方",
    "T36n1736_071:0567a27": "能離者。則反顯於世間之道。諸定等不能",
    "T36n1736_071:0567a28": "離也。故論云餘行不能離故。此以不能難",
    "T36n1736_071:0567a29": "即隨逐相。前第五中以有成就為隨逐相。",
    "T36n1736_071:0567b01": "第七受生稠林。論通為八者。八中前七對因",
    "T36n1736_071:0567b02": "顯果。後一句約對後苦彰能生集。就前",
    "T36n1736_071:0567b03": "七中攝為三對。謂初二次三後二。其三對中",
    "T36n1736_071:0567b04": "皆初當相論生。後對因說生就初對中。一",
    "T36n1736_071:0567b05": "身種種當相論生。二業因種種對因辨生",
    "T36n1736_071:0567b06": "由業不同故。生成種種。第二對三句中。前",
    "T36n1736_071:0567b07": "二句當相論生。三住處種種非唯六趣一趣",
    "T36n1736_071:0567b08": "之中無量處故。疏四四五二句色想上下種",
    "T36n1736_071:0567b09": "種者。今經二句為論中一句。經云有色無色",
    "T36n1736_071:0567b10": "差別相。有想無想差別相。二界有色。無色",
    "T36n1736_071:0567b11": "界為無色。無想天為無想。餘皆有想。而言",
    "T36n1736_071:0567b12": "上下者。以無色為上有色為下。無想為",
    "T36n1736_071:0567b13": "上有想為下。應更有非想非非想。亦無想",
    "T36n1736_071:0567b14": "收。而論但云色想上下。故遠公問云。無色云",
    "T36n1736_071:0567b15": "何得為色中上下。釋云。彼無麁色有細色",
    "T36n1736_071:0567b16": "故。又問。無想云何得為想中上下。答義同",
    "T36n1736_071:0567b17": "前意。云彼無麁想有細想故。餘如初地中",
    "T36n1736_071:0567b18": "辨。疏五同外色種種。即對因辨生。以舉過",
    "T36n1736_071:0567b19": "業之因。顯有芽故。廣如六地。第三對中。",
    "T36n1736_071:0567b20": "六自體種種即當相論生。亦如六地。然有",
    "T36n1736_071:0567b21": "體唯色有體具二。故云種種。疏。七本順生",
    "T36n1736_071:0567b22": "下。即對因辨生。此上論文。謂癡愛下疏順",
    "T36n1736_071:0567b23": "論釋。若遠公云。論文語倒。若正應云順本",
    "T36n1736_071:0567b24": "生因。謂現在之生本因癡愛。依今生上還",
    "T36n1736_071:0567b25": "起癡愛故云順本。亦不違理。疏八末後",
    "T36n1736_071:0567b26": "二句下。約對後果彰其生集故。名集苦",
    "T36n1736_071:0567b27": "諦種種。謂三求下。疏取論意以為解釋。於",
    "T36n1736_071:0567b28": "中先總釋論名。後上句下別消經文。先釋",
    "T36n1736_071:0567b29": "上句二求。言欲受者受即樂受。欲生五欲",
    "T36n1736_071:0567c01": "增取追求。招於當苦。言欲生者。體即是想。",
    "T36n1736_071:0567c02": "取三界勝相而欲生故。下句即邪梵行求",
    "T36n1736_071:0567c03": "中。初總明。此言輪迴。即論往來上下。次",
    "T36n1736_071:0567c04": "貪求三界下。別說小即欲界。大即色界。無",
    "T36n1736_071:0567c05": "量即空識二無色。並如八地。妄謂涅槃總。相",
    "T36n1736_071:0567c06": "而說。或謂拍腹。即檀提婆羅門拍腹唱言。我",
    "T36n1736_071:0567c07": "身即道。是計欲界為道。無想即計色界",
    "T36n1736_071:0567c08": "為道。非想即計無色界為道。則上二無色",
    "T36n1736_071:0567c09": "亦在其中。二界偏舉此二天者。外道多計為",
    "T36n1736_071:0567c10": "涅槃故。然論經云貪著三界想出想故。而",
    "T36n1736_071:0567c11": "論以無想天釋經想字。意云。彼有細想外",
    "T36n1736_071:0567c12": "道妄計以為無想。有想謂無云想出想。成",
    "T36n1736_071:0567c13": "實論中。亦謂無想天。但無麁想。而有細想。",
    "T36n1736_071:0567c14": "故論結云外道妄計謂出有輪。故知三求。",
    "T36n1736_071:0567c15": "但增集因。展轉招苦。第八習氣稠林。總中",
    "T36n1736_071:0567c16": "有四。一雙標。二引證。三正釋。四通結。今初。",
    "T36n1736_071:0567c17": "即餘習熏習而為二義。標章通故。疏。雖標",
    "T36n1736_071:0567c18": "習氣下。引文證成熏習之義故。唯識第二",
    "T36n1736_071:0567c19": "云。內種必由熏習生長。親能生果。是因緣",
    "T36n1736_071:0567c20": "故。外種熏習成有或無為增上緣。所辦成",
    "T36n1736_071:0567c21": "果。必以內種為彼因緣。是共相種所生果",
    "T36n1736_071:0567c22": "故。疏。熏謂熏灼下。第三正釋。於中二。先",
    "T36n1736_071:0567c23": "釋名。即唯識文。二即賴耶下釋熏習義。於",
    "T36n1736_071:0567c24": "中三。一法相宗。二法性宗。三通揀濫。今初。",
    "T36n1736_071:0567c25": "亦唯識文。問明已廣。今疏文具更略示之。論",
    "T36n1736_071:0567c26": "云所熏能熏名具四義。令種生長故名熏",
    "T36n1736_071:0567c27": "習。何等名為所熏四義。釋曰。疏云即賴",
    "T36n1736_071:0567c28": "耶識以為所熏者。出所熏體。唯有賴耶具",
    "T36n1736_071:0567c29": "四義故得名所熏。以恒住一類下即出四",
    "T36n1736_071:0568a01": "義。此上一句即第一義。論云。一堅住性。若",
    "T36n1736_071:0568a02": "法始終一類相續能持習氣。乃是所熏。此遮",
    "T36n1736_071:0568a03": "轉識及聲風等性。不堅住故。非是所熏。二",
    "T36n1736_071:0568a04": "是無記性者。即第二義。論云。二無記性若",
    "T36n1736_071:0568a05": "法平等無所違逆。能容習氣乃是所熏。此",
    "T36n1736_071:0568a06": "遮善染勢力強盛無所容納故非所熏。由",
    "T36n1736_071:0568a07": "此如來第八淨識。唯帶舊種非新受熏",
    "T36n1736_071:0568a08": "(北極善故)三可受熏故者。即第三義。論云三可熏",
    "T36n1736_071:0568a09": "性。若法自在性非堅密。能受習氣乃是所",
    "T36n1736_071:0568a10": "熏。此揀心所及無為法。依他堅密故非所",
    "T36n1736_071:0568a11": "熏(心所不自在無為性堅密)四能所共相和合者。論云四",
    "T36n1736_071:0568a12": "與能熏共和合性。若與能熏同時同處不",
    "T36n1736_071:0568a13": "即不離。乃是所熏。此遮他身剎那前後無",
    "T36n1736_071:0568a14": "和合義。故非所熏。此義疏家在於能熏第",
    "T36n1736_071:0568a15": "四合舉。疏前七轉識以為能熏者。即出能",
    "T36n1736_071:0568a16": "熏體。從由有生滅下。即出四義。論云何",
    "T36n1736_071:0568a17": "等名為能熏四義。一有生滅。若法非常能",
    "T36n1736_071:0568a18": "有作用生長習氣。乃是能熏。此遮無為前",
    "T36n1736_071:0568a19": "後不變無生長用。故非能熏。二勢力增盛",
    "T36n1736_071:0568a20": "者。即第二義。論云。二有勝用。若有生滅",
    "T36n1736_071:0568a21": "勢力增盛。能引習氣。乃是能熏。此遮異熟",
    "T36n1736_071:0568a22": "心心所等勢力羸劣故非能熏。彼疏釋云。言",
    "T36n1736_071:0568a23": "勝用者。謂前七識可是能熏。揀前六識異",
    "T36n1736_071:0568a24": "熟生者。及第八心王心所雖是能緣。而不",
    "T36n1736_071:0568a25": "強盛不名為勝故非能熏。三有增減故者。",
    "T36n1736_071:0568a26": "即第三義。論云三有增減。若有勝用可增",
    "T36n1736_071:0568a27": "可減。攝根習氣乃是能熏。此遮佛果圓",
    "T36n1736_071:0568a28": "滿善法無增無減故非能熏。彼若能熏便",
    "T36n1736_071:0568a29": "非圓滿。前後佛果應有勝劣。疏能所共相",
    "T36n1736_071:0568b01": "和合故名熏習者。即合辨第四能熏。第四論",
    "T36n1736_071:0568b02": "云。四與所熏和合而轉。若與所熏同時同",
    "T36n1736_071:0568b03": "處不即不離。乃是能熏。此遮他身剎那前後",
    "T36n1736_071:0568b04": "無和合義。故非能熏(自他不得互熏前後不得互熏)論云。唯",
    "T36n1736_071:0568b05": "七轉識及彼心所有此勝用而增減者。具此",
    "T36n1736_071:0568b06": "四義可是能熏。釋曰。所以能所第四合者。",
    "T36n1736_071:0568b07": "有二義故。一以二種第四但能所異言全",
    "T36n1736_071:0568b08": "同故。二用此文別為總結故。論結云。如",
    "T36n1736_071:0568b09": "是能熏與所熏識俱生俱滅熏智義成。令",
    "T36n1736_071:0568b10": "所熏中種子生長。如熏苣勝。容名熏習。疏。",
    "T36n1736_071:0568b11": "依起信下。第二法性宗中熏習之義。並如問",
    "T36n1736_071:0568b12": "明。疏。前中雖聞等下。第三揀濫通妨。亦唯",
    "T36n1736_071:0568b13": "識意故云前中。亦為揀於起信等中善友聞",
    "T36n1736_071:0568b14": "法為外熏故。疏。今並通此者。通結上文",
    "T36n1736_071:0568b15": "性相二宗熏習之義。及除習義。經文皆具。疏。",
    "T36n1736_071:0568b16": "別中十種差別下。二別釋疏文有二。先當句",
    "T36n1736_071:0568b17": "釋。後總結束。結束中略。今若具說。前七約",
    "T36n1736_071:0568b18": "時明習。次一約道後二約人。前中又三。初",
    "T36n1736_071:0568b19": "二對過說習。次三現在望現說習。後二以",
    "T36n1736_071:0568b20": "現望後說習。疏文皆具。今初初句即因習",
    "T36n1736_071:0568b21": "也。二即果習。疏。如大威燈光仙人所問經",
    "T36n1736_071:0568b22": "者。彼云問疑經。此仙為首。廣有問答。末後",
    "T36n1736_071:0568b23": "諸仙。",
    "T36n1736_071:0568b24": "問此義。云眾生義持猶如流星各各別異云",
    "T36n1736_071:0568b25": "何得成真實聚集。下取意引。佛言無時方",
    "T36n1736_071:0568b26": "處而得聚集。過一乘已菩薩地中方得聚",
    "T36n1736_071:0568b27": "集。無餘涅槃中方得聚集。如百川歸海。又",
    "T36n1736_071:0568b28": "云。我雖說煩惱平等中得聚集。亦非聚集。",
    "T36n1736_071:0568b29": "如風吹蟲聚在一處。風息還散。眾生亦爾。",
    "T36n1736_071:0568c01": "業風吹聚地獄餓鬼等處。業盡還散。又問意",
    "T36n1736_071:0568c02": "云。先同在六道。後人中相遇。云何得知先",
    "T36n1736_071:0568c03": "來聚集。佛言大仙人。所有眾生若相見時。心",
    "T36n1736_071:0568c04": "不歡喜。生嗔結恨。或時頭痛或時失禁大",
    "T36n1736_071:0568c05": "小便利。當知是輩已於先世地獄之中曾",
    "T36n1736_071:0568c06": "聚集相。又問。若先世曾在畜生中。有百千",
    "T36n1736_071:0568c07": "萬身一處者。云何可知。佛言。彼生人中",
    "T36n1736_071:0568c08": "各相見時。結成嗔怨常見其便。我當何時",
    "T36n1736_071:0568c09": "覓得其便。即畜生中曾聚集相。若餓鬼中來",
    "T36n1736_071:0568c10": "常樂臭穢。復多貪食。設欲與他心不去離。",
    "T36n1736_071:0568c11": "生惱貪著。或復見彼富貴勢力。心生嫉妬。",
    "T36n1736_071:0568c12": "復常欲得彼人財物。若有先世同在人中。",
    "T36n1736_071:0568c13": "曾共一處者。於現世中若相見時更生欲",
    "T36n1736_071:0568c14": "心。若有先世共在天中。若相見時各以眼",
    "T36n1736_071:0568c15": "道。遠相攝取共相眷愛。仙人聞此稱讚如",
    "T36n1736_071:0568c16": "來。是一切智。疏三隨眾生行者。此下三句現",
    "T36n1736_071:0568c17": "望現在。以說習氣。昔王不立厩於寺",
    "T36n1736_071:0568c18": "者。即智論文。謂此王有象可以敵國。每有",
    "T36n1736_071:0568c19": "怨敵莊嚴器仗。無不剋勝。後敵國皆懼。",
    "T36n1736_071:0568c20": "久而無敵。遂於寺中立厩養之。久聞僧眾",
    "T36n1736_071:0568c21": "禮念熏心馴善成性。後有隣國兵眾相侵。",
    "T36n1736_071:0568c22": "嚴象敵之。都不肯戰。其王憂愁慮其國敗。",
    "T36n1736_071:0568c23": "智臣白王。此象久處精舍。見聞善事與之",
    "T36n1736_071:0568c24": "化矣。可處屠坊令常見殺。後未經久惡",
    "T36n1736_071:0568c25": "心還起。畜生尚爾。況復於人。近善不善",
    "T36n1736_071:0568c26": "近惡不惡耶。疏。四隨業下。四五二句約",
    "T36n1736_071:0568c27": "因說習。第四約於作業之因。第五約於善",
    "T36n1736_071:0568c28": "惡之因。四中言如鍛金之子等。明法品已引",
    "T36n1736_071:0568c29": "莊嚴經論說。舍利弗。錯教二弟子。一白骨",
    "T36n1736_071:0569a01": "觀。一數息觀。經歷多年各不得定。以是因",
    "T36n1736_071:0569a02": "緣即生邪見。言無涅槃無漏之法。設其有",
    "T36n1736_071:0569a03": "者我應得之。何以故。我能善持所受戒故。",
    "T36n1736_071:0569a04": "我於爾時見是比丘生邪見心。即喚舍利",
    "T36n1736_071:0569a05": "弗而呵責之。汝不善教。云何乃為是二弟",
    "T36n1736_071:0569a06": "子顛倒。說法。汝二弟子其性各異。一是",
    "T36n1736_071:0569a07": "浣衣。一是金師。金師之子應教數息觀。浣",
    "T36n1736_071:0569a08": "衣之子應教白骨觀。以汝錯教令是二人",
    "T36n1736_071:0569a09": "生於惡心。我於爾時為是二人如應說",
    "T36n1736_071:0569a10": "法。二人聞已得阿羅漢果。是故我為一切",
    "T36n1736_071:0569a11": "眾生真善知識。非舍利弗及目連也。釋曰。",
    "T36n1736_071:0569a12": "以此文證明是工業之習。非業因也。業",
    "T36n1736_071:0569a13": "因即下善惡是耳。疏。如人喜眠者。即涅槃",
    "T36n1736_071:0569a14": "十九。十六大臣。若為闍王。說此偈曰。",
    "T36n1736_071:0569a15": "若常愁苦。愁遂增長。如人喜眠眠則滋多。",
    "T36n1736_071:0569a16": "貪婬嗜酒。亦復如是。疏中有即是本有後",
    "T36n1736_071:0569a17": "故者。以經文隨入後有。論判為中陰熏故。",
    "T36n1736_071:0569a18": "故俱舍云。本有謂死前居生剎那後。則本有",
    "T36n1736_071:0569a19": "即是今身。未至當有。於二中間說為中有。",
    "T36n1736_071:0569a20": "俱舍云生死二有中五蘊名中有故。疏。七",
    "T36n1736_071:0569a21": "次第等者。此言後有即當本有也。遠公釋",
    "T36n1736_071:0569a22": "次第云。中有能與生陰之果為方便故。名",
    "T36n1736_071:0569a23": "為次第。疏意云。如在因中先多作善後則",
    "T36n1736_071:0569a24": "兼惡。後與果時初即多樂。後便有苦。先苦",
    "T36n1736_071:0569a25": "後樂。義亦準之。則受果時如因次第。言",
    "T36n1736_071:0569a26": "上二約現望後者。第六現望中陰第七現",
    "T36n1736_071:0569a27": "望當有。疏。八不斷下。此一約道明熏習。無",
    "T36n1736_071:0569a28": "漏聖道亦有熏故疏九實非實下。後二約人",
    "T36n1736_071:0569a29": "疏亦舍三乘餘習之相者。智論第三云。譬",
    "T36n1736_071:0569b01": "如香在器中。其香雖去習氣故在。譬如",
    "T36n1736_071:0569b02": "人被縛。初得脫時。身猶不便。如畢陵伽罵",
    "T36n1736_071:0569b03": "恒河女。亦第三論。舍利弗嗔亦第三論。",
    "T36n1736_071:0569b04": "謂身子為上座。羅睺羅瘦。佛問其故。彼說",
    "T36n1736_071:0569b05": "偈云。若人食油則得力。若食酥者得好色。",
    "T36n1736_071:0569b06": "食麻滓者無氣力。大德世尊自當知。佛問。",
    "T36n1736_071:0569b07": "誰為上座。答和上舍利弗。佛言舍利弗。食",
    "T36n1736_071:0569b08": "不淨食。令日中炙。後復令止。不肯歸已。炙",
    "T36n1736_071:0569b09": "不合止。佛遂引昔為蛇傷王。呪師設火",
    "T36n1736_071:0569b10": "坑令其嗽毒。若不嗽者當入火坑。彼自",
    "T36n1736_071:0569b11": "思惟我已能吐。云何更嗽。遂投身入火。故",
    "T36n1736_071:0569b12": "其嗔習至今不已。其大迦葉舞。即智論四十",
    "T36n1736_071:0569b13": "七。餘如第二疏鈔疏法華安樂行品。令",
    "T36n1736_071:0569b14": "不親近二乘者。經云。又不親近求聲聞比丘",
    "T36n1736_071:0569b15": "比丘尼優婆塞優婆夷。亦不問迅。若於房",
    "T36n1736_071:0569b16": "中若經行處。若在講堂中不共住止。即不",
    "T36n1736_071:0569b17": "令近也。恐習成種。即是疏釋。疏。上來十種",
    "T36n1736_071:0569b18": "下。第二收束等並顯可知。第九三聚稠林。",
    "T36n1736_071:0569b19": "論為五者。五中一約生死涅槃之果以分。",
    "T36n1736_071:0569b20": "次二偏就生死之因。後二偏就涅槃之因。初",
    "T36n1736_071:0569b21": "中先舉論。後無即邪定下疏釋。於中三。初",
    "T36n1736_071:0569b22": "正釋三聚。次此就下。揀定約位非約本性。",
    "T36n1736_071:0569b23": "後又約一期下。揀法相宗無性之義。疏。此約",
    "T36n1736_071:0569b24": "解惑者。解為善因惑為惡因。正見即三善",
    "T36n1736_071:0569b25": "根中無癡定起善業無貪無嗔。不定起善則",
    "T36n1736_071:0569b26": "為不定。涅槃經說。邪見一種定起惡業。故",
    "T36n1736_071:0569b27": "為邪定。二則輕微善惡以為不定。前三善",
    "T36n1736_071:0569b28": "根則名不定者。四善根中唯世第一定入離",
    "T36n1736_071:0569b29": "生故。三不定。疏總結前三者。即一法師方",
    "T36n1736_071:0569c01": "便成就。二智成就。三入行成就。大文第四疏",
    "T36n1736_071:0569c02": "初牒前總顯者。住此地已名為牒前。了知",
    "T36n1736_071:0569c03": "已下即是總顯。先了心行。後教化調伏令得",
    "T36n1736_071:0569c04": "解脫。即是善說。疏。問此二何異下。問答料",
    "T36n1736_071:0569c05": "揀。先問。後前二下答。謂前二別知智成。如",
    "T36n1736_071:0569c06": "別知本草別明入成如別明脈經。今此依",
    "T36n1736_071:0569c07": "脈知病授本草藥。教道以將化生者。文無",
    "T36n1736_071:0569c08": "教證故各含之。其教證言在前總中。教化",
    "T36n1736_071:0569c09": "調伏即是教道。令得解脫。即是證道。此三",
    "T36n1736_071:0569c10": "乘中皆具此二。以論經文總中。但云此菩",
    "T36n1736_071:0569c11": "薩住善慧地已。如實知眾生如是諸行差",
    "T36n1736_071:0569c12": "別相隨其解脫而與因緣。無有教化調伏",
    "T36n1736_071:0569c13": "之言。及至此經所知法中。論經却云。是菩",
    "T36n1736_071:0569c14": "薩如實知化眾生法。如實知度眾生法。說",
    "T36n1736_071:0569c15": "聲聞乘法。說辟支佛乘法。說菩薩乘法。如",
    "T36n1736_071:0569c16": "實知如來地法。論釋云何者。隨所知說解",
    "T36n1736_071:0569c17": "脫器得熟故(即教道也)解脫體正度故(即證道也)疏依論",
    "T36n1736_071:0569c18": "經有教證義。仍取前文教化等言。故云含",
    "T36n1736_071:0569c19": "有。疏。論主通收為七者。謂收上總明。為",
    "T36n1736_071:0569c20": "第一器收下總結為第七器。一說所說法",
    "T36n1736_071:0569c21": "對器中先舉論。即總中下指經。疏別中初",
    "T36n1736_071:0569c22": "能隨等者。別但開總故。先配總中二句。以",
    "T36n1736_071:0569c23": "初後六字配經中智隨行句。以中間諸林",
    "T36n1736_071:0569c24": "配一切行處。而疏但配屬論。以前將論",
    "T36n1736_071:0569c25": "屬經意故。疏初眾生心性欲解者。牒經",
    "T36n1736_071:0569c26": "經無心字。論中文有。及下喻中復要此",
    "T36n1736_071:0569c27": "心故。依論義加。然論經具云。菩薩如是知",
    "T36n1736_071:0569c28": "已。如實為眾生說法令得解脫。隨心差",
    "T36n1736_071:0569c29": "別隨使差別。隨根差別隨信差別隨境界",
    "T36n1736_071:0570a01": "差別。隨種種行習氣。隨順一切境界智。隨",
    "T36n1736_071:0570a02": "順性行稠林。隨生煩惱業習氣轉。隨聚差",
    "T36n1736_071:0570a03": "別隨乘信解。令得解脫而為說法。釋曰。",
    "T36n1736_071:0570a04": "論依上經分成七器。初有總心今經略無",
    "T36n1736_071:0570a05": "心。後有使今經為眠縛。在於向後。今經",
    "T36n1736_071:0570a06": "云性在於第二。論經云性行文在於後。",
    "T36n1736_071:0570a07": "故今疏中。但順經文會取論意。以配屬耳。",
    "T36n1736_071:0570a08": "此五正顯已成信等者。然心一種但是總依。",
    "T36n1736_071:0570a09": "未成器故。論經中則有心字釋義不牒。但",
    "T36n1736_071:0570a10": "云隨根隨信而為說法故。疏但云已成信等",
    "T36n1736_071:0570a11": "法器。不言於心。以是總依故言有五。",
    "T36n1736_071:0570a12": "疏。一約能行之行名種種異行器等者。然論",
    "T36n1736_071:0570a13": "經中具於二句。論別將屬於二器。一云隨",
    "T36n1736_071:0570a14": "譬喻器。如經隨境界差別種種行習氣故。",
    "T36n1736_071:0570a15": "二云。隨種種異行器。如經隨順一切境界智",
    "T36n1736_071:0570a16": "故。今經既闕二句。但有所行有異。即論前",
    "T36n1736_071:0570a17": "句中種種行習氣故。疏取意開成二器。以",
    "T36n1736_071:0570a18": "順論文。言種種異行者。如根有如能行信",
    "T36n1736_071:0570a19": "進念定慧等。言所行之境者。即所信佛法僧",
    "T36n1736_071:0570a20": "等。乃至所知。如根既爾。性解欲等亦然。能",
    "T36n1736_071:0570a21": "勝解者即持心印。所勝解者即所印境。謂所",
    "T36n1736_071:0570a22": "解真理等。能行即有根性等殊名種種行。",
    "T36n1736_071:0570a23": "所行境中隨於一境。即須有五故為譬喻。",
    "T36n1736_071:0570a24": "如種一穀即具五義。謂修一定。一定如",
    "T36n1736_071:0570a25": "穀。一須作意如有心物。以物心斷種不",
    "T36n1736_071:0570a26": "生故。二有定根。三習成性。如一莖穀。雖",
    "T36n1736_071:0570a27": "有心根。今已枯椊即無生性。四現起樂欲。",
    "T36n1736_071:0570a28": "五勝解印持不可引轉。名決定可生故。疏",
    "T36n1736_071:0570a29": "結云喻上心等。疏定不定根轉器者。定通",
    "T36n1736_071:0570b01": "邪正二俱不定。即是轉言通上根等者。根性",
    "T36n1736_071:0570b02": "欲解皆悉有於定不定義。疏。以彼生煩惱者。",
    "T36n1736_071:0570b03": "即三雜染生即是苦。煩惱攝眠縛。眠縛即是",
    "T36n1736_071:0570b04": "隨眠。是論之使而論乃在第一心下。故此不",
    "T36n1736_071:0570b05": "言。然其類例不合在前。多是譯人見其性",
    "T36n1736_071:0570b06": "義。謂是隨眠故。類前後名之為使。以性",
    "T36n1736_071:0570b07": "同種性似種子故。而論前文闕性字義。必",
    "T36n1736_071:0570b08": "譯人失論經意。故今疏文直案今經論意。",
    "T36n1736_071:0570b09": "以釋義甚符順疏。三結成益下。即第七器。",
    "T36n1736_071:0570b10": "言以上諸義不出自乘者。上六器義不出",
    "T36n1736_071:0570b11": "三乘。疏今初亦是智成者。義有兩兼故云",
    "T36n1736_071:0570b12": "亦是。而智先已說。此中之智為成口業故。",
    "T36n1736_071:0570b13": "論但云口業成就。文中二。先總釋大意。二何",
    "T36n1736_071:0570b14": "名具法師下釋文。於中又二。先引本論後",
    "T36n1736_071:0570b15": "引他文。前中但舉論列名。後云廣釋如論",
    "T36n1736_071:0570b16": "者。以文多稍易非正釋經故略指耳。今具",
    "T36n1736_071:0570b17": "出之。論二十德分之為二。前十五種是隨",
    "T36n1736_071:0570b18": "順說。外順說儀故。後之五德是清淨說。內",
    "T36n1736_071:0570b19": "心無過故。前十五中義分為六。初有兩句",
    "T36n1736_071:0570b20": "量他所宜。二有二句量法所宜。三有三義",
    "T36n1736_071:0570b21": "量化所宜。此與量他而有別者。前者量他",
    "T36n1736_071:0570b22": "受法之心及法威儀。今此量化量物機性。",
    "T36n1736_071:0570b23": "四從八示下。三義量物所宜。五第十一具",
    "T36n1736_071:0570b24": "德一句。亦量自所宜。與第二量法異者。前",
    "T36n1736_071:0570b25": "量說心及量說事。今量說智。六從十二不",
    "T36n1736_071:0570b26": "毀下。四義明其說能順益。已知大旨次當",
    "T36n1736_071:0570b27": "解釋。初言時者。觀察物心無留難時。而為",
    "T36n1736_071:0570b28": "說法。論云。是中時者無八難故。如偈說",
    "T36n1736_071:0570b29": "云。如王懷憂惱病恚著諸欲嶮處無侍衛。",
    "T36n1736_071:0570c01": "讒佞無忠臣如是八難時智臣不應語。心",
    "T36n1736_071:0570c02": "王亦如是。非時不應說。釋曰。論但兩偈",
    "T36n1736_071:0570c03": "更無解釋。今當釋之。前一偈半是喻。但半",
    "T36n1736_071:0570c04": "偈合。王喻眾生。於所說法取捨自在故。一",
    "T36n1736_071:0570c05": "如人憂惱言不入心。眾生憂惱法不入心。",
    "T36n1736_071:0570c06": "二病苦喻。眾生有苦法不入心。三恚四欲",
    "T36n1736_071:0570c07": "可知。五嶮處喻八難處。六無善法為侍。",
    "T36n1736_071:0570c08": "七惡友讒佞。八無善友忠臣。此八皆為法之",
    "T36n1736_071:0570c09": "難。二正意者。論云。正威儀住非不正住。此義",
    "T36n1736_071:0570c10": "云何。自立他坐不應為說法。如是等事如",
    "T36n1736_071:0570c11": "戒經中廣說。何以故。諸佛菩薩敬重法故。",
    "T36n1736_071:0570c12": "以恭敬故。令他生尊重心。聞法恭敬攝心",
    "T36n1736_071:0570c13": "聽故。釋曰。上量他所宜竟。二有二句量法",
    "T36n1736_071:0570c14": "所宜者。即三頓四相續。論云。頓者是菩薩",
    "T36n1736_071:0570c15": "正意。為一切眾生說一切法離慳法垢",
    "T36n1736_071:0570c16": "故。釋曰。說一切法是法頓也。離慳法垢故",
    "T36n1736_071:0570c17": "即心頓也。生多法廣事雖難盡。但捨慳垢",
    "T36n1736_071:0570c18": "即名頓矣。論云相續者。說無休息捨諸法",
    "T36n1736_071:0570c19": "中嫉妬意故。釋曰。說無休息者說相續也。",
    "T36n1736_071:0570c20": "捨嫉妬意心相續也。事難常俱但捨妬心。",
    "T36n1736_071:0570c21": "即名相續。第三三句量化所宜者。謂五漸",
    "T36n1736_071:0570c22": "六次七句義漸次。論云漸者如字句次第說",
    "T36n1736_071:0570c23": "故。釋曰。此約教明。論云次者如字句次第。",
    "T36n1736_071:0570c24": "義亦如是說故。釋曰此依義也。論云句義漸",
    "T36n1736_071:0570c25": "次者。說同義法不說不同義法故。釋曰。",
    "T36n1736_071:0570c26": "此依行法次第說。亦可。於前教及義中說",
    "T36n1736_071:0570c27": "同義法。不說不同義法。是義云何如四",
    "T36n1736_071:0570c28": "諦中苦說有作集。滅道中亦說有作苦說",
    "T36n1736_071:0570c29": "無作。集滅道中亦說無作。如是一切不相",
    "T36n1736_071:0571a01": "間雜。故曰同義。四有三句量物所宜者。謂",
    "T36n1736_071:0571a02": "八示九喜十勸。論云。示者示所應示等故。",
    "T36n1736_071:0571a03": "釋曰。如小乘根應示小等。等者。等取授",
    "T36n1736_071:0571a04": "所應授。照所應照等。論云。喜者喜所應",
    "T36n1736_071:0571a05": "喜等量宜開曉。令歡喜故。論云。勸者怯",
    "T36n1736_071:0571a06": "弱眾生勸令勇猛故。五一句亦量自者。論",
    "T36n1736_071:0571a07": "云具德者。現智比知阿含所證具說故。釋曰。",
    "T36n1736_071:0571a08": "現比一對情意分別教證一對約境分別。備",
    "T36n1736_071:0571a09": "此四種能說之德。故云具德。六有四句。",
    "T36n1736_071:0571a10": "明具說能順益。謂十二不毀至第十五。論",
    "T36n1736_071:0571a11": "云不毀者。隨順善道說故。釋曰。說能隨順",
    "T36n1736_071:0571a12": "出世之道。論云不亂者。不動不雜正入非稠",
    "T36n1736_071:0571a13": "林故。釋曰。此明說能順理。不動者言不太",
    "T36n1736_071:0571a14": "淺。太淺失理名之為動。不雜者說不太深",
    "T36n1736_071:0571a15": "不雜深隱。言正入者顯前不動。言能顯理",
    "T36n1736_071:0571a16": "令人正入。非稠林者。顯前不雜語不深隱",
    "T36n1736_071:0571a17": "不如稠林難見知故。論云如法者。具說",
    "T36n1736_071:0571a18": "四聖諦故。釋曰。謂說稱於四諦法相。能令",
    "T36n1736_071:0571a19": "人知苦斷集證滅修道故。論云隨眾者。於",
    "T36n1736_071:0571a20": "四眾八部。隨所應聞而為說法故。釋曰。此",
    "T36n1736_071:0571a21": "明說順於人故。論總結云如是十五種相",
    "T36n1736_071:0571a22": "菩薩隨順利益他說一切法故。後之五種",
    "T36n1736_071:0571a23": "是清淨說者。謂十六慈心下是。論云慈心者。",
    "T36n1736_071:0571a24": "於怨眾生起慈心說法故。釋曰。怨多嗔",
    "T36n1736_071:0571a25": "故。論云安隱心者。於惡行眾生中。起利益",
    "T36n1736_071:0571a26": "心說法故。釋曰。惡行必當受大苦故。論云",
    "T36n1736_071:0571a27": "憐愍心者。於受苦樂放逸眾生中。起憐愍",
    "T36n1736_071:0571a28": "利樂心說法故。釋曰。於受苦者愍其現苦。",
    "T36n1736_071:0571a29": "於受樂放逸者。愍其當苦。論云不著名聞",
    "T36n1736_071:0571b01": "利養者。心不希望常行遠離故。釋曰。未",
    "T36n1736_071:0571b02": "得不悕。已得能離故。論云。不自讚毀他者。",
    "T36n1736_071:0571b03": "離我慢嫉妬隨煩惱。為眾生說法故。釋曰。",
    "T36n1736_071:0571b04": "隨緣現起名隨煩惱。以離我慢故不自讚。",
    "T36n1736_071:0571b05": "以離嫉妬故不毀他。論結云如是五種相",
    "T36n1736_071:0571b06": "菩薩自心清淨故。論又總結云。具此二十",
    "T36n1736_071:0571b07": "事能作法師。是名住大法師深妙義中。疏",
    "T36n1736_071:0571b08": "涅槃具七善知下。二引他文。此中有三。一",
    "T36n1736_071:0571b09": "引涅槃。先雖廣引今略列名。一知法。二",
    "T36n1736_071:0571b10": "知義。三知時。四知足。五知自。六知眾。七",
    "T36n1736_071:0571b11": "知尊卑。二慈氏下引瑜伽論二十者。一善",
    "T36n1736_071:0571b12": "知法義即攝三事。一漸。二次三句義漸次。",
    "T36n1736_071:0571b13": "第二能廣宣說攝二。即頓及具德。第三處",
    "T36n1736_071:0571b14": "眾無畏。即隨眾。第四無斷辯才。即相續。",
    "T36n1736_071:0571b15": "第五方便善巧攝三。謂一知時。二示。三",
    "T36n1736_071:0571b16": "喜。第六法隨法行攝二。即如法及安隱",
    "T36n1736_071:0571b17": "心。第七威儀具足即正意。第八勇猛精進",
    "T36n1736_071:0571b18": "即攝二義。謂勸及憐愍。第九身心無倦",
    "T36n1736_071:0571b19": "攝於三德。一不毀。二不亂。三慈心。第十成",
    "T36n1736_071:0571b20": "就忍力。即攝二德。一不著名聞利養。二不",
    "T36n1736_071:0571b21": "自讚毀他故。諸經論開合不同。大旨無別。",
    "T36n1736_071:0571b22": "疏。三會之亦同下。會瑜伽同上二文。一會",
    "T36n1736_071:0571b23": "七善知。謂一善知法義即是初二。二具上二",
    "T36n1736_071:0571b24": "義故能廣說。三處眾無畏即知眾。四辯才無",
    "T36n1736_071:0571b25": "斷即知時。五善巧方便即知尊卑。六法隨法",
    "T36n1736_071:0571b26": "行即知自。七威儀具足亦知尊卑。八勇猛精",
    "T36n1736_071:0571b27": "進即是知足。九身心無倦。十成就忍力。皆由",
    "T36n1736_071:0571b28": "具上七故。",
    "T36n1736_071:0571b29": "大方廣佛華嚴經隨疏演義鈔卷第七十一"
}