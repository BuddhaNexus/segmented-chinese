{
    "T50n2059_005:0351b21": "高僧傳卷第五義解二",
    "T50n2059_005:0351b23": "梁會稽嘉祥寺沙門釋慧皎撰",
    "T50n2059_005:0351b24": "二釋道安一釋法和二",
    "T50n2059_005:0351b25": "竺僧朗三竺法汰四",
    "T50n2059_005:0351b26": "釋僧先五竺僧輔六",
    "T50n2059_005:0351b27": "竺僧敷七釋曇翼八",
    "T50n2059_005:0351b28": "釋法遇九釋曇徽十",
    "T50n2059_005:0351b29": "釋道立十一釋曇戒十二",
    "T50n2059_005:0351c01": "竺法曠十三釋道壹十四",
    "T50n2059_005:0351c02": "釋慧虔十五",
    "T50n2059_005:0351c03": "1 釋道安釋道安，姓衛氏，常山扶柳人也。家世英儒，早",
    "T50n2059_005:0351c04": "失覆蔭，為外兄孔氏所養。年七歲讀書，再",
    "T50n2059_005:0351c05": "覽能誦，鄉隣嗟異。至年十二出家。神智聰",
    "T50n2059_005:0351c06": "敏，而形貌甚陋，不為師之所重。驅役田舍，",
    "T50n2059_005:0351c07": "至于三年，執勤就勞，曾無怨色，篤性精進，",
    "T50n2059_005:0351c08": "齋戒無闕。數歲之後，方啟師求經，師與《辯",
    "T50n2059_005:0351c09": "意經》一卷，可五千言。安齎經入田，因息就",
    "T50n2059_005:0351c10": "覽，暮歸，以經還師，更求餘者，師曰：「昨經未",
    "T50n2059_005:0351c11": "讀今復求耶？」答曰：「即已闇誦。」師雖異之，而",
    "T50n2059_005:0351c12": "未信也。復與《成具光明經》一卷，減一萬言。",
    "T50n2059_005:0351c13": "齎之如初，暮復還師。師執經覆之，不差",
    "T50n2059_005:0351c14": "一字，師大驚嗟而異之。後為受具戒，恣",
    "T50n2059_005:0351c15": "其遊學。至鄴入中寺，遇佛圖澄，澄見而嗟",
    "T50n2059_005:0351c16": "歎，與語終日。眾見形貌不稱，咸共輕怪，",
    "T50n2059_005:0351c17": "澄曰：「此人遠識，非爾儔也。」因事澄為師。澄",
    "T50n2059_005:0351c18": "講，安每覆述，眾未之愜，咸言：「須待後次，當",
    "T50n2059_005:0351c19": "難殺崑崙子。」即安後更覆講，疑難鋒起，安挫",
    "T50n2059_005:0351c20": "銳解紛，行有餘力，時人語曰：「漆道人，驚四",
    "T50n2059_005:0351c21": "隣。」于時學者，多守聞見，安乃歎曰：「宗匠雖",
    "T50n2059_005:0351c22": "邈，玄旨可尋，應窮究幽遠，探微奧令，無生",
    "T50n2059_005:0351c23": "之理，宣揚季末，使流遁之徒，歸向有本。」於",
    "T50n2059_005:0351c24": "是遊方問道，備訪經律。後避難潛于濩澤。",
    "T50n2059_005:0351c25": "太陽竺法濟、并州支曇講《陰持入經》，安後從",
    "T50n2059_005:0351c26": "之受業。頃之，與同學竺法汰俱憩飛龍山，",
    "T50n2059_005:0351c27": "沙門僧先、道護已在彼山，相見欣然，乃共披",
    "T50n2059_005:0351c28": "文屬思，妙出神情。安後於太行恒山創立",
    "T50n2059_005:0351c29": "寺塔，改服從化者中分河北。時武邑太守盧",
    "T50n2059_005:0352a01": "歆，聞安清秀，使沙門敏見苦要之。安辭不",
    "T50n2059_005:0352a02": "獲免，乃受請開講，名實既符，道俗欣慕。至",
    "T50n2059_005:0352a03": "年四十五，復還冀部，住受都寺，徒眾數百，",
    "T50n2059_005:0352a04": "常宣法化。時石虎死，彭城王石遵墓襲嗣",
    "T50n2059_005:0352a05": "立，遣中使竺昌蒲請安入華林園，廣修房",
    "T50n2059_005:0352a06": "舍。安以石氏之末，國運將危，乃西適牽口",
    "T50n2059_005:0352a07": "山。迄冉閔之亂，人情蕭索，安乃謂其眾",
    "T50n2059_005:0352a08": "曰：「今天災旱蝗，寇賊縱橫，聚則不立，散則不",
    "T50n2059_005:0352a09": "可。」遂復率眾入王屋女牀山。頃之，復渡河",
    "T50n2059_005:0352a10": "依陸渾，山木食，修學。俄而慕容俊逼陸渾，",
    "T50n2059_005:0352a11": "遂南投襄陽，行至新野，謂徒眾曰：「今遭凶",
    "T50n2059_005:0352a12": "年，不依國主，則法事難立。又教化之體，宜",
    "T50n2059_005:0352a13": "令廣布。」咸曰：「隨法師教。」乃令法汰詣楊州，",
    "T50n2059_005:0352a14": "曰：「彼多君子，好尚風流。法和入蜀，山水可",
    "T50n2059_005:0352a15": "以修閑。」安與弟子慧遠等四百餘人渡河，",
    "T50n2059_005:0352a16": "夜行值雷雨，乘電光而進。前行得人家，見",
    "T50n2059_005:0352a17": "門裏有二馬，㭿㭿間懸一馬󰪐，可容一",
    "T50n2059_005:0352a18": "斛，安便呼「林百升」。主人驚出，果姓林，名百",
    "T50n2059_005:0352a19": "升。謂是神人，厚相接待。既而弟子問何以",
    "T50n2059_005:0352a20": "知其姓字，安曰：「兩木為林，󰪐容百升也。」既",
    "T50n2059_005:0352a21": "達襄陽，復宣佛法。初經出已久，而舊譯時",
    "T50n2059_005:0352a22": "謬，致使深藏，隱沒未通，每至講說，唯敘",
    "T50n2059_005:0352a23": "大意轉讀而已。安窮覽經典，鉤深致遠，",
    "T50n2059_005:0352a24": "其所注《般若道行》、《密迹》、《安般》諸經，並尋文比",
    "T50n2059_005:0352a25": "句，為起盡之義，乃析疑甄解，凡二十二卷。",
    "T50n2059_005:0352a26": "序致淵富，妙盡深旨，條貫既敘，文理會通，",
    "T50n2059_005:0352a27": "經義克明，自安始也。自漢魏迄晉，經來稍",
    "T50n2059_005:0352a28": "多，而傳經之人，名字弗說，後人追尋，莫測",
    "T50n2059_005:0352a29": "年代。安乃總集名目，表其時、人，詮品新舊，",
    "T50n2059_005:0352b01": "撰為《經錄》。眾經有據，實由其功。四方學士，",
    "T50n2059_005:0352b02": "競往師之。時征西將軍桓朗子鎮江陵，要安",
    "T50n2059_005:0352b03": "暫往，朱序西鎮，復請還襄陽，深相結納，序",
    "T50n2059_005:0352b04": "每歎曰：「安法師道學之津梁，澄治之鑪肆矣。」",
    "T50n2059_005:0352b05": "安以白馬寺狹，乃更立寺名，曰「檀溪」。即清",
    "T50n2059_005:0352b06": "河張殷宅也。大富長者，並加贊助，建塔五",
    "T50n2059_005:0352b07": "層，起房四百。涼州刺史楊弘忠送銅萬斤，",
    "T50n2059_005:0352b08": "擬為承露盤。安曰：「露盤已訖汰公營造，",
    "T50n2059_005:0352b09": "欲迴此銅鑄，像事可然乎？」忠欣而敬諾。於",
    "T50n2059_005:0352b10": "是眾共抽捨，助成佛像，光相丈六，神好明著，",
    "T50n2059_005:0352b11": "每夕放光，徹照堂殿像。後又自行至萬山，",
    "T50n2059_005:0352b12": "舉邑皆往瞻禮，遷以還寺。安既大願果成，謂",
    "T50n2059_005:0352b13": "言：「夕死可矣。」符堅遣使送外國金𮅓倚像，",
    "T50n2059_005:0352b14": "高七尺，又金坐像、結珠彌勒像、金縷繡像、織",
    "T50n2059_005:0352b15": "成像各一張。每講會法聚，輒羅列尊像，布",
    "T50n2059_005:0352b16": "置幢幡，珠珮迭暉，烟華亂發。使夫昇階履",
    "T50n2059_005:0352b17": "闥者，莫不肅焉盡敬矣。有一外國銅像，形",
    "T50n2059_005:0352b18": "製古異，時眾不甚恭重。安曰：「像形相致佳，",
    "T50n2059_005:0352b19": "但髻形未稱。」令弟子爐治其髻，既而光焰",
    "T50n2059_005:0352b20": "煥炳，耀滿一堂。詳視髻中，見一舍利，眾咸愧",
    "T50n2059_005:0352b21": "服。安曰：「像既靈異，不煩復治。」乃止。識者咸",
    "T50n2059_005:0352b22": "謂。安知有舍利，故出以示眾。時襄陽習鑿",
    "T50n2059_005:0352b23": "齒鋒辯天逸，籠罩當時。其先聞安高名，早",
    "T50n2059_005:0352b24": "已致書通好，曰：「承應真履正，明白內融，慈",
    "T50n2059_005:0352b25": "訓兼照，道俗齊蔭。自大教東流，四百餘年，",
    "T50n2059_005:0352b26": "雖蕃王居士，時有奉者。而真丹宿川，先行",
    "T50n2059_005:0352b27": "上世，道運時遷，俗未僉悟。自頃道業之隆，",
    "T50n2059_005:0352b28": "咸無以匹，所謂月光將出，靈鉢應降。法師任",
    "T50n2059_005:0352b29": "當洪範，化洽幽深，此方諸僧，咸有思慕。",
    "T50n2059_005:0352c01": "若慶雲東徂，摩尼迴曜，一躡七寶之座，暫",
    "T50n2059_005:0352c02": "現明哲之燈。雨甘露於豐草，植栴檀於江",
    "T50n2059_005:0352c03": "湄。則如來之教，復崇於今日；玄波溢漾，重盪",
    "T50n2059_005:0352c04": "於一代矣。」文多不悉載。及聞安至止，即往",
    "T50n2059_005:0352c05": "修造。既坐，稱言：「四海習鑿齒。」安曰：「彌天釋道",
    "T50n2059_005:0352c06": "安。」時人以為名答。齒後餉梨十枚，正值眾",
    "T50n2059_005:0352c07": "食，便手自剖分，梨盡人遍，無參差者。高平郄",
    "T50n2059_005:0352c08": "超遣使遺米千斛，修書累紙，深致慇懃。安",
    "T50n2059_005:0352c09": "答書云：「捐米，彌覺有待之為煩。」習鑿齒",
    "T50n2059_005:0352c10": "與謝安書云：「來此見釋道安，故是遠勝，非",
    "T50n2059_005:0352c11": "常道士，師徒數百，齋講不倦。無變化伎術，",
    "T50n2059_005:0352c12": "可以惑常人之耳目；無重威大勢，可以整",
    "T50n2059_005:0352c13": "群小之參差。而師徒肅肅，自相尊敬，洋洋濟",
    "T50n2059_005:0352c14": "濟，乃是吾由來所未見。其人理懷簡衷，多",
    "T50n2059_005:0352c15": "所博涉，內外群書，略皆遍覩，陰陽算數，亦皆",
    "T50n2059_005:0352c16": "能通，佛經妙義，故所游刃。作義乃似法蘭、",
    "T50n2059_005:0352c17": "法道，恨足下不同日而見，其亦每言思得",
    "T50n2059_005:0352c18": "一敘。」其為時賢所重，類皆然也。安在樊󱒓",
    "T50n2059_005:0352c19": "十五載，每歲常再講《放光波若》，未嘗廢闕。",
    "T50n2059_005:0352c20": "晉孝武皇帝，承風欽德，遣使通問，并有詔",
    "T50n2059_005:0352c21": "曰：「安法師器識倫通，風韻標朗，居道訓俗，徽",
    "T50n2059_005:0352c22": "績兼著。豈直規濟當今，方乃陶津來世。俸",
    "T50n2059_005:0352c23": "給一同王公，物出所在。」時符堅素聞安名，",
    "T50n2059_005:0352c24": "每云：「襄陽有釋道安，是神器，方欲致之",
    "T50n2059_005:0352c25": "以輔朕躬。」後遣符丕南攻襄陽，安與朱序",
    "T50n2059_005:0352c26": "俱獲於堅，堅謂僕射權翼曰：「朕以十萬之",
    "T50n2059_005:0352c27": "師取襄陽，唯得一人半。」翼曰：「誰耶？」堅曰：「安",
    "T50n2059_005:0352c28": "公一人，習鑿齒半人也。」既至，住長安五重寺，",
    "T50n2059_005:0352c29": "僧眾數千，大弘法化。初魏晉沙門依師為姓，",
    "T50n2059_005:0353a01": "故姓各不同，安以為大師之本，莫尊釋迦，",
    "T50n2059_005:0353a02": "乃以釋命氏。後獲《增一阿含》，果稱四河入",
    "T50n2059_005:0353a03": "海，無復河名，四姓為沙門，皆稱釋種。既懸",
    "T50n2059_005:0353a04": "與經符，遂為永式。安外涉群書，善為文章。",
    "T50n2059_005:0353a05": "長安中，衣冠子弟為詩賦者，皆依附致譽。",
    "T50n2059_005:0353a06": "時藍田縣得一大鼎，容二十七斛。邊有篆",
    "T50n2059_005:0353a07": "銘，人莫能識，乃以示安，安云：「此古篆書，云",
    "T50n2059_005:0353a08": "魯襄公所鑄。」乃寫為隸文。又有人持一銅",
    "T50n2059_005:0353a09": "斛於市賣之，其形正圓，下向為斗，橫梁昂",
    "T50n2059_005:0353a10": "者為斗，低者為合，梁一頭為籥，籥同鍾，",
    "T50n2059_005:0353a11": "容半合，邊有篆銘。堅以問安，安云：「此王莽",
    "T50n2059_005:0353a12": "自言出自舜，皇龍集戊辰，改正即真，以同",
    "T50n2059_005:0353a13": "律量，布之四方，欲小大器鈞，令天下取平",
    "T50n2059_005:0353a14": "焉。」其多聞廣識如此。堅勅學士內外有疑，",
    "T50n2059_005:0353a15": "皆師於安。故京兆為之語曰：「學不師安，義",
    "T50n2059_005:0353a16": "不中難。」初堅承石氏之亂，至是民戶殷富，",
    "T50n2059_005:0353a17": "四方略定，東極滄海，西併龜茲，南苞襄陽，",
    "T50n2059_005:0353a18": "北盡沙漠，唯建業一隅，未能𭠐伏。堅每與",
    "T50n2059_005:0353a19": "侍臣談話，未嘗不欲平一江左，以晉帝",
    "T50n2059_005:0353a20": "為僕射，謝安為侍中。堅弟平陽公融及朝臣",
    "T50n2059_005:0353a21": "石越、原紹等，並切諫，終不能迴。眾以安為",
    "T50n2059_005:0353a22": "堅所信敬，乃共請曰：「主上將有事東南，公",
    "T50n2059_005:0353a23": "何不能為蒼生致一言耶？」會堅出東苑，",
    "T50n2059_005:0353a24": "命安升輦同載，僕射權翼諫曰：「臣聞天子法",
    "T50n2059_005:0353a25": "駕，侍中陪乘，道安毀形，寧可參廁。」堅勃然作",
    "T50n2059_005:0353a26": "色曰：「安公道德可尊，朕以天下不易，輿輦",
    "T50n2059_005:0353a27": "之榮，未稱其德。」即勅僕射扶安登輦。俄而",
    "T50n2059_005:0353a28": "顧謂安曰：「朕將與公南遊吳越，整六師而",
    "T50n2059_005:0353a29": "巡狩，涉會稽以觀滄海，不亦樂乎。」安對曰：",
    "T50n2059_005:0353b01": "「陛下應天御世，有八州之貢富。居中土",
    "T50n2059_005:0353b02": "而制四海，宜棲神無為，與堯舜比隆。今",
    "T50n2059_005:0353b03": "欲以百萬之師，求厥田下下之土。且東南",
    "T50n2059_005:0353b04": "區地，地卑氣厲，昔舜禹遊而不反，秦皇適",
    "T50n2059_005:0353b05": "而不歸，以貧道觀之，非愚心所同也。平",
    "T50n2059_005:0353b06": "陽公懿戚，石越重臣，並謂不可，猶尚見拒。",
    "T50n2059_005:0353b07": "貧道輕淺，言必不允，既荷厚遇，故盡丹誠",
    "T50n2059_005:0353b08": "耳。」堅曰：「非為地不廣，民不足治也，將簡",
    "T50n2059_005:0353b09": "天心，明大運所在耳。順時巡狩，亦著前典，",
    "T50n2059_005:0353b10": "若如來言，則帝王無省方之文乎？」安曰：「若",
    "T50n2059_005:0353b11": "鑾駕必動，可先幸洛陽，𭠐威蓄銳，傳檄",
    "T50n2059_005:0353b12": "江南，如其不服，伐之未晚。」堅不從，遣平陽",
    "T50n2059_005:0353b13": "公融等精銳二十五萬為前鋒，堅躬率步騎",
    "T50n2059_005:0353b14": "六十萬，到頃，晉遣征虜將軍謝石、徐州刺史",
    "T50n2059_005:0353b15": "謝玄拒之。堅前軍大潰於八公西，晉軍",
    "T50n2059_005:0353b16": "逐北三十餘里，死者相枕。融馬倒殞首，堅",
    "T50n2059_005:0353b17": "單騎而遁，如所諫焉。安常注諸經，恐不合",
    "T50n2059_005:0353b18": "理，乃誓曰：「若所說不堪遠理，願見瑞相。」",
    "T50n2059_005:0353b19": "乃夢見胡道人，頭白眉毛長，語安云：「君所",
    "T50n2059_005:0353b20": "注經，殊合道理。我不得入泥洹，住在西",
    "T50n2059_005:0353b21": "域，當相助弘通，可時時設食。」後《十誦律》至，",
    "T50n2059_005:0353b22": "遠公乃知和上所夢賓頭盧也。於是立座",
    "T50n2059_005:0353b23": "飯之，處處成則。安既德為物宗，學兼三藏，",
    "T50n2059_005:0353b24": "所制《僧尼軌範》、《佛法憲章》。條為三例：一曰行",
    "T50n2059_005:0353b25": "香定座上講經上講之法；二曰常日六時行",
    "T50n2059_005:0353b26": "道飲食唱時法；三曰布薩差使悔過等法。天",
    "T50n2059_005:0353b27": "下寺舍，遂則而從之。安每與弟子法遇等，",
    "T50n2059_005:0353b28": "於彌勒前立誓，願生兜率。後至秦建元二",
    "T50n2059_005:0353b29": "十一年正月二十七日，忽有異僧，形甚庸陋，來",
    "T50n2059_005:0353c01": "寺寄宿。寺房既迮，處之講堂。時維那直殿，",
    "T50n2059_005:0353c02": "夜見此僧從窓隙出入，遽以白安，安驚起",
    "T50n2059_005:0353c03": "禮訊，問其來意。答云：「相為而來。」安曰：「自惟罪",
    "T50n2059_005:0353c04": "深，詎可度脫。」彼答云：「甚可度耳，然須臾浴",
    "T50n2059_005:0353c05": "聖僧，情願必果。」具示浴法。安請問來生所",
    "T50n2059_005:0353c06": "往之處，彼乃以手虛撥天之西北，即見雲開，",
    "T50n2059_005:0353c07": "備覩兜率妙勝之報。爾夕，大眾數十人悉皆",
    "T50n2059_005:0353c08": "同見。安後營浴具，見有非常小兒，伴侶數",
    "T50n2059_005:0353c09": "十，來入寺戲，須臾就浴，果是聖應也。至其",
    "T50n2059_005:0353c10": "年二月八日。忽告眾曰：「吾當去矣。」是日齋",
    "T50n2059_005:0353c11": "畢，無疾而卒，葬城內五級寺中。是歲晉太元",
    "T50n2059_005:0353c12": "十年也。年七十二。未終之前，隱士王嘉往",
    "T50n2059_005:0353c13": "候安，安曰：「世事如此，行將及人，相與去乎？」",
    "T50n2059_005:0353c14": "嘉曰：「誠如所言，師並前行，僕有小債未",
    "T50n2059_005:0353c15": "了，不得俱去。」及姚萇之得長安也，嘉時故",
    "T50n2059_005:0353c16": "在城內，萇與符登相持甚久，萇乃問嘉：「朕",
    "T50n2059_005:0353c17": "當得登不？」答曰：「略得。」萇怒曰：「得當言得，",
    "T50n2059_005:0353c18": "何略之有！」遂斬之，此嘉所謂負債者也。萇死",
    "T50n2059_005:0353c19": "後，其子興方殺登。興字子略，即嘉所謂「略得」",
    "T50n2059_005:0353c20": "者也。嘉字子年，洛陽人也，形貌鄙陋，似若",
    "T50n2059_005:0353c21": "不足。本滑稽，好語笑，然不食五穀，清虛服",
    "T50n2059_005:0353c22": "氣，人咸宗而事之。往問善惡，嘉隨而應答，",
    "T50n2059_005:0353c23": "語則可笑，狀如調戲，辭似讖記，不可領",
    "T50n2059_005:0353c24": "解，事過多驗。初養徒於加眉谷中，符堅遣",
    "T50n2059_005:0353c25": "大鴻臚徵不就。及堅將欲南征，遣問休",
    "T50n2059_005:0353c26": "否，嘉無所言，乃乘使者馬，佯向東行數百",
    "T50n2059_005:0353c27": "步，因落靴帽，解棄衣服，奔馬而還，以示堅",
    "T50n2059_005:0353c28": "壽春之敗，其先見如此。及姚萇害嘉之日，",
    "T50n2059_005:0353c29": "有人於壟上見之，乃遺書於萇。安之潛契",
    "T50n2059_005:0354a01": "神人，皆此類也。安先聞羅什在西國，思共",
    "T50n2059_005:0354a02": "講析，每勸堅取之。什亦遠聞安風，謂是東",
    "T50n2059_005:0354a03": "方聖人，恒遙而禮之。初安生而便左臂有一",
    "T50n2059_005:0354a04": "皮，廣寸許，著臂，捋可得上下之，唯不得",
    "T50n2059_005:0354a05": "出手，又肘外有方肉，上有通文，時人謂",
    "T50n2059_005:0354a06": "之為印手菩薩。安終後十六年，什公方至，",
    "T50n2059_005:0354a07": "什恨不相見，悲恨無極。安既篤好經典，志",
    "T50n2059_005:0354a08": "在宣法，所請外國沙門僧伽提婆曇摩難提、",
    "T50n2059_005:0354a09": "及僧伽跋澄等，譯出眾經百餘萬言。常與沙",
    "T50n2059_005:0354a10": "門法和詮定音字，詳覈文旨，新出眾經，於",
    "T50n2059_005:0354a11": "是獲正。孫綽為《名德沙門論》自云：「釋道安",
    "T50n2059_005:0354a12": "博物多才，通經名理。」又為之贊曰：「物有",
    "T50n2059_005:0354a13": "廣贍，人固多宰，淵淵釋安，專能兼倍。飛聲",
    "T50n2059_005:0354a14": "汧隴，馳名淮海，形雖草化，猶若常在。」有別",
    "T50n2059_005:0354a15": "記云：「河北別有竺道安，與釋道安齊名，謂",
    "T50n2059_005:0354a16": "習鑿齒致書於竺道安。」道安本隨師姓竺，後",
    "T50n2059_005:0354a17": "改為釋。世見其二姓，因謂為兩人，謬矣。",
    "T50n2059_005:0354a18": "2 釋法和釋法和，滎陽人也。少與安公同學，以恭",
    "T50n2059_005:0354a19": "讓知名。善能標明論綱，解悟疑滯。因石氏",
    "T50n2059_005:0354a20": "之亂，率徒入蜀，巴漢之士，慕德成群。聞襄",
    "T50n2059_005:0354a21": "陽陷沒，自蜀入關，住陽平寺。後於金輿谷",
    "T50n2059_005:0354a22": "設會，與安公共登山嶺，極目周睇，既而悲",
    "T50n2059_005:0354a23": "曰：「此山高聳，遊望者多。一從此化，竟測何",
    "T50n2059_005:0354a24": "之。」安曰：「法師持心有在，何懼後生！若慧心",
    "T50n2059_005:0354a25": "不萌，斯可悲矣。」後與安公詳定新經，參正",
    "T50n2059_005:0354a26": "文義。頃之，偽晉王姚緒請住蒲坂講說。其後",
    "T50n2059_005:0354a27": "少時，勅語弟子：「俗內煩惱，苦累非一。」乃正",
    "T50n2059_005:0354a28": "衣服，繞佛禮拜，還坐本處，以衣蒙頭，奄然",
    "T50n2059_005:0354a29": "而卒，時年八十矣。",
    "T50n2059_005:0354b01": "3 釋僧朗竺僧朗，京兆人也。少而遊方，問道長，還關",
    "T50n2059_005:0354b02": "中，專當講說。嘗與數人同共赴請，行至中",
    "T50n2059_005:0354b03": "途，忽告同輩曰：「君等寺中衣物，似有竊者。」",
    "T50n2059_005:0354b04": "如言即反，果有盜焉，由其相語，故得無失。",
    "T50n2059_005:0354b05": "朗常蔬食布衣，志耽人外。以偽秦符健皇",
    "T50n2059_005:0354b06": "始元年移卜泰山，與隱士張忠為林下",
    "T50n2059_005:0354b07": "之契，每共遊處。忠後為符堅所徵，行至華",
    "T50n2059_005:0354b08": "陰山而卒。朗乃於金輿谷崑崙山中別立",
    "T50n2059_005:0354b09": "精舍，猶是泰山西北之一巖也。峯岫高險，水",
    "T50n2059_005:0354b10": "石宏壯。朗創築房室，製窮山美，內外屋宇",
    "T50n2059_005:0354b11": "數十餘區。聞風而造者百有餘人，朗孜孜訓",
    "T50n2059_005:0354b12": "誘，勞不告倦。秦主符堅欽其德素，遣使徵",
    "T50n2059_005:0354b13": "請，朗同辭老疾乃止。於是月月修書，䞋遺。",
    "T50n2059_005:0354b14": "堅後沙汰眾僧，乃別詔曰：「朗法師戒德氷霜，",
    "T50n2059_005:0354b15": "學徒清秀，崑崙一山，不在搜例。」及後秦姚",
    "T50n2059_005:0354b16": "興，亦佳歎重。燕主慕容德欽朗名行，假號",
    "T50n2059_005:0354b17": "東齊王，給以二縣租稅，朗讓王而取租稅，",
    "T50n2059_005:0354b18": "為興福業。晉孝武致書遺，魏主拓跋珪亦送",
    "T50n2059_005:0354b19": "書致物，其為時人所敬如此。此谷中舊多",
    "T50n2059_005:0354b20": "虎災，常執仗結群而行，及朗居之，猛獸",
    "T50n2059_005:0354b21": "歸伏，晨行夜往，道俗無滯，百姓咨嗟，稱善無",
    "T50n2059_005:0354b22": "極，故奉高人至今。猶呼金輿谷為朗公谷",
    "T50n2059_005:0354b23": "也。凡有來詣朗者，人數多少，未至一日，輒",
    "T50n2059_005:0354b24": "以逆知。使弟子為具飲食，必如言果至，莫",
    "T50n2059_005:0354b25": "不歎其有預見之明矣。後卒於山中，春秋",
    "T50n2059_005:0354b26": "八十有五。時泰山復有支僧敦者，本冀州",
    "T50n2059_005:0354b27": "人，少遊汧隴，長歷荊雍。妙通大乘，兼善",
    "T50n2059_005:0354b28": "數論。著《人物始義論》，亦行於世矣。",
    "T50n2059_005:0354b29": "4 竺法汰竺法汰，東莞人。少與道安同學，雖才辯不",
    "T50n2059_005:0354c01": "逮，而姿貌過之。與道安避難行至新野，安",
    "T50n2059_005:0354c02": "分張徒眾，命汰下京。臨別謂安曰：「法師儀",
    "T50n2059_005:0354c03": "軌西北，下座弘教東南，江湖道術，此焉相望",
    "T50n2059_005:0354c04": "矣。至於高會淨因，當期之歲寒耳。」於是",
    "T50n2059_005:0354c05": "分手，泣涕而別。乃與弟子曇一、曇二等四十",
    "T50n2059_005:0354c06": "餘人，沿江東下，遇疾停陽口。時桓溫鎮",
    "T50n2059_005:0354c07": "荊州，遣使要過，供事湯藥，安公又遣弟子",
    "T50n2059_005:0354c08": "慧遠。下荊問疾，汰病小愈。詣溫，溫欲共",
    "T50n2059_005:0354c09": "汰久語，先對諸賓，未及前汰，汰既疾勢未",
    "T50n2059_005:0354c10": "歇，不堪久坐，乃乘輿歷廂迴出。相聞與",
    "T50n2059_005:0354c11": "溫曰：「風痰忽發，不堪久語，比當更造。」溫怱",
    "T50n2059_005:0354c12": "怱起出，接與歸焉。汰形長八尺，風姿可觀，",
    "T50n2059_005:0354c13": "含吐蘊藉，詞若蘭芳。時沙門道恒，頗有才",
    "T50n2059_005:0354c14": "力，常執「心無」義，大行荊土。汰曰：「此是邪說，",
    "T50n2059_005:0354c15": "應須破之。」乃大集名僧，令弟子曇一難之。",
    "T50n2059_005:0354c16": "據經引理，析駮紛紜。恒仗其口辯，不肯",
    "T50n2059_005:0354c17": "受屈，日色既暮，明旦更集。慧遠就席，設",
    "T50n2059_005:0354c18": "難數番，關責鋒起。恒自覺義途差異，神色微",
    "T50n2059_005:0354c19": "動，麈尾扣案，未即有答。遠曰：「不疾而速，杼",
    "T50n2059_005:0354c20": "軸何為？」座者皆笑矣。「心無」之義，於此而息。",
    "T50n2059_005:0354c21": "汰下都止瓦官寺，晉太宗簡文皇帝深相敬",
    "T50n2059_005:0354c22": "重，請講《放光經》。開題大會，帝親臨幸，王侯公",
    "T50n2059_005:0354c23": "卿，莫不畢集。汰形解過人，流名四遠，開講",
    "T50n2059_005:0354c24": "之日，黑白觀聽，士女成群。及諮稟門徒，以",
    "T50n2059_005:0354c25": "次駢席，三吳負袠至者千數。瓦官寺本是",
    "T50n2059_005:0355a01": "河內山玩公墓為陶處，晉興寧中，沙門慧",
    "T50n2059_005:0355a02": "力啟乞為寺，止有堂塔而已。及汰居之，更",
    "T50n2059_005:0355a03": "拓房宇，修立眾業，又起重門，以可地勢。汝",
    "T50n2059_005:0355a04": "南世子司馬綜第去寺近，遂侵掘寺側，重",
    "T50n2059_005:0355a05": "門淪陷，汰不介懷。綜乃感悟，躬往悔謝，汰",
    "T50n2059_005:0355a06": "臥與相見，傍若無人。領軍王洽、東亭王珣、太",
    "T50n2059_005:0355a07": "傅謝安，並欽敬無極。臨亡數日，忽覺不悆，",
    "T50n2059_005:0355a08": "乃語弟子：「吾將去矣。」以晉太元十二年卒，",
    "T50n2059_005:0355a09": "春秋六十有八。烈宗孝武詔曰：「汰法師道播",
    "T50n2059_005:0355a10": "八方，澤流後裔，奄爾喪逝，痛貫于懷。可賻",
    "T50n2059_005:0355a11": "錢十萬，喪事所須，隨由備辦。」孫綽為之贊",
    "T50n2059_005:0355a12": "曰：「凄風拂林，鳴絃映󱐙。爽爽法汰，校德無",
    "T50n2059_005:0355a13": "怍。」汰弟子曇一、曇二，並博練經義，又善《老》、",
    "T50n2059_005:0355a14": "《易》，風流趣好，與慧遠齊名。曇二少卒，汰哭",
    "T50n2059_005:0355a15": "之慟，曰：「天喪回也。」汰所著義疏，并與郄超",
    "T50n2059_005:0355a16": "書論「本無」義，皆行於世。或有言，曰汰是安",
    "T50n2059_005:0355a17": "公弟子者，非也。",
    "T50n2059_005:0355a18": "5 竺僧先釋僧先，冀州人，常山淵公弟子。性純素，有",
    "T50n2059_005:0355a19": "貞操。為沙彌時，與道安相遇於逆旅，安時",
    "T50n2059_005:0355a20": "亦未受具戒，因共披陳志慕，神氣慷慨。臨",
    "T50n2059_005:0355a21": "別相謂曰：「若俱長大，勿忘同遊。」先受戒已",
    "T50n2059_005:0355a22": "後，勵行精苦，學通經論，值石氏之亂，隱於",
    "T50n2059_005:0355a23": "飛龍山，遊想巖󱐙，得志禪慧。道安後復從",
    "T50n2059_005:0355a24": "之，相會欣喜，謂：「昔誓始從，因共披文屬思，",
    "T50n2059_005:0355a25": "新悟尤多。」安曰：「先舊格義，於理多違。」先曰：",
    "T50n2059_005:0355a26": "「且當分折逍遙，何容是非先達！」安曰：「弘",
    "T50n2059_005:0355a27": "贊理教，宜令允愜，法鼓競鳴，何先何後。」先",
    "T50n2059_005:0355a28": "乃與汰等南遊晉平，講道弘化。後還襄",
    "T50n2059_005:0355a29": "陽，遇疾而卒。又有沙門道護，亦冀州人，貞",
    "T50n2059_005:0355b01": "節有慧解，亦隱飛龍山。與安等相遇，乃共",
    "T50n2059_005:0355b02": "言曰：「居靖離俗，每欲匡正大法，豈可獨",
    "T50n2059_005:0355b03": "步山門，使法輪輟軫。宜各隨力所被，以報",
    "T50n2059_005:0355b04": "佛恩。」眾僉曰：「善。」遂各行化。後不知所終。",
    "T50n2059_005:0355b05": "6 竺僧輔竺僧輔，鄴人也。少持戒行，執志貞苦，學通",
    "T50n2059_005:0355b06": "諸論，兼善經法，道振伊洛，一都宗事。值西",
    "T50n2059_005:0355b07": "晉飢亂，輔與釋道安等隱于濩澤，研精辯",
    "T50n2059_005:0355b08": "析，洞盡幽微。後憩荊州上明寺，單蔬自節，禮",
    "T50n2059_005:0355b09": "懺翹懃，誓生兜率，仰瞻慈氏。時瑯瑘王忼",
    "T50n2059_005:0355b10": "為荊州刺史，藉輔貞素，請為戒師，一門宗",
    "T50n2059_005:0355b11": "奉。後未亡二日，忽云：「明日當去。」至于臨終，",
    "T50n2059_005:0355b12": "妙香滿室，梵響相係，道俗奔波，來者萬數。是",
    "T50n2059_005:0355b13": "日後分，無疾而化，春秋六十，因葬寺中，僧",
    "T50n2059_005:0355b14": "為起塔。",
    "T50n2059_005:0355b15": "7 竺僧敷竺僧敷，未詳氏族。學通眾經，尤善《放光》及",
    "T50n2059_005:0355b16": "《道行波若》。西晉末亂，移居江左，止京師瓦",
    "T50n2059_005:0355b17": "官寺，盛開講席，建鄴舊僧莫不推服。時",
    "T50n2059_005:0355b18": "同寺沙門道嵩，亦才解相次。與道安書云：「敷",
    "T50n2059_005:0355b19": "公研微秀發，非吾等所及也。」時異學之徒，咸",
    "T50n2059_005:0355b20": "謂心神有形，但妙於萬物。隨其能言，互相摧",
    "T50n2059_005:0355b21": "壓。敷乃著《神無形論》，以有形便有數，有數",
    "T50n2059_005:0355b22": "則有盡，神既無盡，故知無形矣。時仗辯",
    "T50n2059_005:0355b23": "之徒，紛紜交諍，既理有所歸，愜然信服。後又",
    "T50n2059_005:0355b24": "著《放光》、《道行》等義疏。後終於寺中，春秋七十",
    "T50n2059_005:0355b25": "餘矣。竺法汰與道安書云：「每憶敷上人周",
    "T50n2059_005:0355b26": "旋如昨，逝歿奄復多年，與其清談之日，未",
    "T50n2059_005:0355b27": "嘗不相憶。思得與君共覆疏其美，豈圖一",
    "T50n2059_005:0355b28": "旦永為異世。痛恨之深，何能忘情。其義理所",
    "T50n2059_005:0355b29": "得，披尋之功，信難可圖矣。」汰與安書，數述",
    "T50n2059_005:0355c01": "敷義，今推尋失其文製，湮沒可悲。",
    "T50n2059_005:0355c02": "8 釋曇翼釋曇翼，姓姚，羌人也，或云冀州人。年十六出",
    "T50n2059_005:0355c03": "家，事安公為師。少以律行見稱，學通三",
    "T50n2059_005:0355c04": "藏，為門人所推。經遊蜀郡，刺史毛璩深重",
    "T50n2059_005:0355c05": "之，為設中食，躬自瞻奉。見翼於飯中得一",
    "T50n2059_005:0355c06": "粒穀，先取食之，璩密以敬異，知必不孤",
    "T50n2059_005:0355c07": "信施。得後餉米千斛，翼受而分施。翼嘗隨",
    "T50n2059_005:0355c08": "安在檀溪寺，晉長沙太守騰含，於江陵",
    "T50n2059_005:0355c09": "捨宅為寺。告安求一僧為綱領，安謂翼",
    "T50n2059_005:0355c10": "曰：「荊楚士庶，始欲師宗，成其化者，非爾而",
    "T50n2059_005:0355c11": "誰！」翼遂杖錫南征，締構寺宇，即長沙寺是",
    "T50n2059_005:0355c12": "也。後互賊越逸，侵掠漢南，江陵闔境，避難上",
    "T50n2059_005:0355c13": "明，翼又於彼立寺。群寇既盪，復還江陵，修",
    "T50n2059_005:0355c14": "復長沙寺。丹誠祈請，遂感舍利，盛以金瓶，",
    "T50n2059_005:0355c15": "置于齋座。翼乃頂禮立誓曰：「若必是金剛餘",
    "T50n2059_005:0355c16": "蔭，願放光明。」至于中夜，有五色光彩從",
    "T50n2059_005:0355c17": "瓶漸出，照滿一堂。舉眾驚嗟，莫不以翼",
    "T50n2059_005:0355c18": "神感。當于爾時，雖復富蘭等見，亦迴偽歸",
    "T50n2059_005:0355c19": "真也。後入巴陵君山伐木，《山海經》所謂洞",
    "T50n2059_005:0355c20": "庭山也。山上有穴，通吳之苞山。山既靈異，人",
    "T50n2059_005:0355c21": "甚憚之，翼率人入山，路值白蛇數十，臥遮",
    "T50n2059_005:0355c22": "行轍，翼退還所住，遙請山靈為其禮懺。",
    "T50n2059_005:0355c23": "乃謂神曰：「吾造寺伐材，幸願共為功德。」夜",
    "T50n2059_005:0355c24": "即夢見神人告翼曰：「法師既為三寶須用，",
    "T50n2059_005:0355c25": "特相隨喜，但莫令餘人妄有所伐。」明日更",
    "T50n2059_005:0355c26": "往，路甚清夷，於是伐木，沿流而下，其中伐",
    "T50n2059_005:0355c27": "人不免私竊。還至寺上，翼材已畢，餘人所",
    "T50n2059_005:0355c28": "私之者，悉為官所取。其誠感如此。翼常歎",
    "T50n2059_005:0355c29": "寺立僧足，而形像尚少。阿育王所造容儀，神",
    "T50n2059_005:0356a01": "瑞皆多，布在諸方，何其無感，不能招致。乃",
    "T50n2059_005:0356a02": "專精懇惻，請求誠應。以晉太元十九年甲午",
    "T50n2059_005:0356a03": "之歲二月八日，忽有一像現于城北，光相",
    "T50n2059_005:0356a04": "衝天，時白馬寺僧眾，先往迎接，不能令動。",
    "T50n2059_005:0356a05": "翼乃往祇禮，謂眾人曰：「當是阿育王像，降",
    "T50n2059_005:0356a06": "我長沙寺焉。」即令弟子三人捧接，飄然而",
    "T50n2059_005:0356a07": "起，迎還本寺，道俗奔赴，車馬轟填。後罽賓禪",
    "T50n2059_005:0356a08": "師僧伽難陀從蜀下，入寺禮拜，見像光上",
    "T50n2059_005:0356a09": "有梵字，便曰：「是阿育王像，何時來此？」時人",
    "T50n2059_005:0356a10": "聞者方知翼之不謬。年八十二而終，終日，像",
    "T50n2059_005:0356a11": "圓光奄然靈化，莫知所之。道俗咸謂翼之",
    "T50n2059_005:0356a12": "通感焉。時長沙寺復有僧衛沙門，學業甚著，",
    "T50n2059_005:0356a13": "為殷仲堪所重，尤善《十住》，乃為之注解。",
    "T50n2059_005:0356a14": "9 釋法遇釋法遇，不知何人。弱年好學，篤志墳素，",
    "T50n2059_005:0356a15": "而任性誇誕，謂傍若無人。後與安公相值，",
    "T50n2059_005:0356a16": "忽然信伏，遂投簪許道，事安為師。既沐玄",
    "T50n2059_005:0356a17": "化，悟解非常，折挫本心，謙虛成德。義陽太",
    "T50n2059_005:0356a18": "守阮保，聞風欽慕，遙結善友，修書通好，",
    "T50n2059_005:0356a19": "施遺相接。後襄陽被寇，遇乃避地東下，止",
    "T50n2059_005:0356a20": "江陵長沙寺，講說眾經，受業者四百餘人。",
    "T50n2059_005:0356a21": "時一僧飲酒，廢夕燒香，遇止罰而不遣。安",
    "T50n2059_005:0356a22": "公遙聞之，以竹筒盛一荊子，手自緘封，題",
    "T50n2059_005:0356a23": "以寄遇，遇開封見杖，即曰：「此由飲酒僧",
    "T50n2059_005:0356a24": "也，我訓領不勤，遠貽憂賜。」即命維那鳴槌",
    "T50n2059_005:0356a25": "集眾，以杖筒置香橙上，行香畢，遇乃起，",
    "T50n2059_005:0356a26": "出眾前，向筒致敬。於是伏地，命維那行",
    "T50n2059_005:0356a27": "杖三下，內杖筒中，垂淚自責。時境內道俗莫",
    "T50n2059_005:0356a28": "不歎息，因之勵業者甚眾。既而與慧遠書",
    "T50n2059_005:0356a29": "曰：「吾人微闇短，不能率眾，和上雖隔在",
    "T50n2059_005:0356b01": "異域，猶遠垂憂念，吾罪深矣。」後卒於江陵，",
    "T50n2059_005:0356b02": "春秋六十矣。",
    "T50n2059_005:0356b03": "10 釋曇徽釋曇徽，河內人。年十二，投道安出家，安尚",
    "T50n2059_005:0356b04": "其神彩，且令讀書，二三年中，學兼經史，十",
    "T50n2059_005:0356b05": "六方許剃髮。於是專務佛理，鏡測幽凝，未",
    "T50n2059_005:0356b06": "及立年，便能講說。雖志業高素，而以恭",
    "T50n2059_005:0356b07": "推見重。後隨安在襄陽，符丕寇境，乃",
    "T50n2059_005:0356b08": "東下荊州，止上明寺。每法輪一轉，則黑白",
    "T50n2059_005:0356b09": "奔波。常顧解有所從，乃圖寫安形，存念禮",
    "T50n2059_005:0356b10": "拜。於是江陵士女，咸西向致敬印手菩薩。或",
    "T50n2059_005:0356b11": "問：「法師道化，何如和上？」徽曰：「和上內行深",
    "T50n2059_005:0356b12": "淺，未易可測；外緣所被，多諸應驗。在吾一",
    "T50n2059_005:0356b13": "渧，寧比江海耶！」以晉太元二十年卒。臨亡",
    "T50n2059_005:0356b14": "之日，體無餘患，上堂同眾中食，因而告別。",
    "T50n2059_005:0356b15": "食竟還房，右脇而化，春秋七十三矣。著《立本",
    "T50n2059_005:0356b16": "論》九篇、《六識旨歸》十二首，並行於世。",
    "T50n2059_005:0356b17": "11 釋道立釋道立，不知何許人。少出家，事安公為師，",
    "T50n2059_005:0356b18": "善《放光經》。又以《莊》、《老》三玄，微應佛理，頗亦",
    "T50n2059_005:0356b19": "屬意焉。性澄靖，不涉當世。後隨安入關，隱",
    "T50n2059_005:0356b20": "覆舟山，巖居獨處，不受供養。每潛思入",
    "T50n2059_005:0356b21": "禪，輒七日不起，如此者數矣。後夏初忽出",
    "T50n2059_005:0356b22": "山，鳩集眾僧，自為講《大品》。或問其故，答",
    "T50n2059_005:0356b23": "云：「我止可至秋，為欲令所懷粗訖耳。」自",
    "T50n2059_005:0356b24": "恣後數日，果無疾而終，時人謂知命者矣。",
    "T50n2059_005:0356b25": "12 釋曇戒釋曇戒，一名慧精，姓卓，南陽人，晉外兵部",
    "T50n2059_005:0356b26": "棘陽令潛之弟也。居貧務學，遊心墳典。後",
    "T50n2059_005:0356b27": "聞于法道講《放光經》，乃借衣一聽，遂深悟",
    "T50n2059_005:0356b28": "佛理，廢俗從道，伏事安公為師。博通三",
    "T50n2059_005:0356b29": "藏，誦經五十餘萬言，常日禮五百拜佛，晉",
    "T50n2059_005:0356c01": "臨川王甚知重。後篤疾，常誦彌勒佛名不輟",
    "T50n2059_005:0356c02": "口，弟子智生侍疾，問何不願生安養，誡",
    "T50n2059_005:0356c03": "曰：「吾與和上等八人，同願生兜率。和上及",
    "T50n2059_005:0356c04": "道願等皆已往生，吾未得去，是故有願耳。」",
    "T50n2059_005:0356c05": "言畢，即有光照于身，容貌更悅，遂奄爾遷",
    "T50n2059_005:0356c06": "化，春秋七十，仍葬安公墓右。",
    "T50n2059_005:0356c07": "13 釋法曠竺法曠，姓睪，下邳人，寓居吳興，早失二",
    "T50n2059_005:0356c08": "親，事後母以孝聞。家貧無蓄，常躬耕壟",
    "T50n2059_005:0356c09": "畔，以供色養。及母亡，行喪盡禮，服闋出",
    "T50n2059_005:0356c10": "家，事沙門竺曇印為師。印明叡有道行，曠",
    "T50n2059_005:0356c11": "師事竭誠，迄受具戒。棲風立操，卓爾殊群，",
    "T50n2059_005:0356c12": "履素安業，志行淵深。印嘗疾病危篤，曠乃七",
    "T50n2059_005:0356c13": "日七夜祈誠禮懺，至第七日，忽見五色光明",
    "T50n2059_005:0356c14": "照印房戶，印如覺有人以手按之，所苦",
    "T50n2059_005:0356c15": "遂愈。後辭師遠遊，廣尋經要，還止於潛青",
    "T50n2059_005:0356c16": "山石室。每以《法華》為會三之旨，《無量壽》為",
    "T50n2059_005:0356c17": "淨土之因，常吟詠二部，有眾則講，獨處則",
    "T50n2059_005:0356c18": "誦。謝安為吳興，故往展敬，而山棲幽阻，車",
    "T50n2059_005:0356c19": "不通轍，於是解駕山椒，陵峯步往。晉簡文",
    "T50n2059_005:0356c20": "皇帝遣堂邑太守曲安遠詔問起居，并諮",
    "T50n2059_005:0356c21": "以妖星，請曠為力。曠答詔曰：「昔宋景修福，",
    "T50n2059_005:0356c22": "妖星移次，陛下光輔以來，政刑允輯，天下任",
    "T50n2059_005:0356c23": "重，萬機事殷，失之毫氂，差以千里。唯當勤",
    "T50n2059_005:0356c24": "修德政，以賽天譴，貧道必當盡誠上答，",
    "T50n2059_005:0356c25": "正恐有心無力耳。」乃與弟子齋懺，有頃災",
    "T50n2059_005:0356c26": "滅。晉興寧中，東遊禹穴，觀矚山水。始投若",
    "T50n2059_005:0356c27": "耶之孤潭，欲依巖傍嶺，棲閑養志，郄超、謝",
    "T50n2059_005:0356c28": "慶緒並結居塵外。時東土多遇疫疾，曠既",
    "T50n2059_005:0356c29": "少習《慈悲兼》，善神呪。遂遊行村里，拯救危",
    "T50n2059_005:0357a01": "急，乃出邑止昌原寺，百姓疾者，多祈之致",
    "T50n2059_005:0357a02": "効。有見鬼者，言曠之行住，常有鬼神數十，",
    "T50n2059_005:0357a03": "衛其前後。時沙門竺道隣，造無量壽像，曠乃",
    "T50n2059_005:0357a04": "率其有緣，起立大殿。相傳云，伐木遇旱，曠",
    "T50n2059_005:0357a05": "呪令至水。晉孝武帝欽承風聞，要請出京，",
    "T50n2059_005:0357a06": "事以師禮，止于長干寺。元興元年卒，春秋",
    "T50n2059_005:0357a07": "七十有六。散騎常侍顧愷之為作贊傳云。",
    "T50n2059_005:0357a08": "14 竺道壹竺道壹，姓陸，吳人也。少出家，貞正有學業，",
    "T50n2059_005:0357a09": "而晦迹隱智，人莫能知，與之久處，方悟其",
    "T50n2059_005:0357a10": "神出，瑯瑘王珣兄弟深加敬事。晉太和中出",
    "T50n2059_005:0357a11": "都，止瓦官寺，從汰公受學，數年之中，思徹",
    "T50n2059_005:0357a12": "淵深，講傾都邑。汰有弟子曇一，亦雅有風",
    "T50n2059_005:0357a13": "操，時人呼曇一為大一，道一為小壹，名德",
    "T50n2059_005:0357a14": "相繼，為時論所宗，晉簡文皇帝深所知重。",
    "T50n2059_005:0357a15": "及帝崩汰死，壹乃還東，止虎丘山。學徒苦",
    "T50n2059_005:0357a16": "留不止，乃令丹陽尹移壹還都，壹答移",
    "T50n2059_005:0357a17": "曰：「蓋聞大道之行，嘉遁得肆其志。唐虞之盛，",
    "T50n2059_005:0357a18": "逸民不奪其性。弘方由於有外，致遠待而",
    "T50n2059_005:0357a19": "不踐。大晉光熙，德被無外，崇禮佛法，弘",
    "T50n2059_005:0357a20": "長彌大。是以殊域之人，不遠萬里，被褐振",
    "T50n2059_005:0357a21": "錫，洋溢天邑。皆割愛棄欲，洗心清玄。遐",
    "T50n2059_005:0357a22": "期曠世，故道深常隱；志存慈救，故遊不滯",
    "T50n2059_005:0357a23": "方，自東徂西，唯道是務。雖萬物惑其日計，",
    "T50n2059_005:0357a24": "而識者悟其歲功。今若責其屬籍，同役編",
    "T50n2059_005:0357a25": "戶，恐遊方之士，望崖於聖世，輕舉之徒，長",
    "T50n2059_005:0357a26": "往而不反，虧盛明之風，謬主相之旨。且荒",
    "T50n2059_005:0357a27": "服之賓，無關天臺；幽藪之人，不書王府。幸",
    "T50n2059_005:0357a28": "以時審翔，而後集也。」壹於是閑居幽阜，晦",
    "T50n2059_005:0357a29": "影窮谷。時若耶山有帛道猷者，本姓馮，山陰",
    "T50n2059_005:0357b01": "人，少以篇牘著稱。性率素，好丘󱐙，一吟一",
    "T50n2059_005:0357b02": "詠，有濠上之風。與道壹經有講筵之遇，",
    "T50n2059_005:0357b03": "後與壹書云：「始得優遊山林之下，縱心",
    "T50n2059_005:0357b04": "孔釋之書，觸興為詩，陵峯採藥，服餌蠲痾，",
    "T50n2059_005:0357b05": "樂有餘也。但不與足下同日，以此為恨",
    "T50n2059_005:0357b06": "耳。因有詩曰：連峰數千里，修林帶平津。雲",
    "T50n2059_005:0357b07": "過遠山翳，風至梗荒榛。茅茨隱不見，鷄鳴",
    "T50n2059_005:0357b08": "知有人。閑步踐其逕，處處見遺薪。始知",
    "T50n2059_005:0357b09": "百代下，故有上皇民。」壹既得書，有契心",
    "T50n2059_005:0357b10": "抱，乃東適耶溪，與道猷相會，定於林下。於",
    "T50n2059_005:0357b11": "是縱情塵外，以經書自娛。頃之，郡守瑯瑘",
    "T50n2059_005:0357b12": "王薈於邑西起嘉祥寺，以壹之風德高遠，",
    "T50n2059_005:0357b13": "請居僧首。壹乃抽六物遺於寺，造金牒千",
    "T50n2059_005:0357b14": "像。壹既博通內外，又律行清嚴，故四遠僧尼，",
    "T50n2059_005:0357b15": "咸依附諮稟，時人號曰「九州都維那」。後暫往",
    "T50n2059_005:0357b16": "吳之虎丘山，以晉隆安中遇疾而卒，即葬",
    "T50n2059_005:0357b17": "於山南，春秋七十有一矣。孫綽為之贊曰：",
    "T50n2059_005:0357b18": "「馳詞說言，因緣不虛，惟茲壹公，綽然有",
    "T50n2059_005:0357b19": "餘。譬若春圃，載芬載譽，條被猗蔚，枝𠏉森",
    "T50n2059_005:0357b20": "疎。」壹弟子道寶，姓張，亦吳人。聰慧夙成，尤",
    "T50n2059_005:0357b21": "善席上。張彭祖、王秀琰皆見推重，並著莫",
    "T50n2059_005:0357b22": "逆之交焉。",
    "T50n2059_005:0357b23": "15 釋慧虔釋慧虔，姓皇甫，北地人也。少出家，奉持戒行，",
    "T50n2059_005:0357b24": "志操確然，憩廬山中十有餘年。道俗有業",
    "T50n2059_005:0357b25": "志勝途者，莫不屬慕風彩。羅什新出諸",
    "T50n2059_005:0357b26": "經，虔志存敷顯，宣揚德教。以遠公在山，足",
    "T50n2059_005:0357b27": "紐振玄風，虔乃東遊吳越，矚地弘通。以晉",
    "T50n2059_005:0357b28": "義熙之初，投山陰嘉祥寺。剋己導物，苦身",
    "T50n2059_005:0357b29": "率眾，凡諸新經，皆書寫講說。涉將五載，忽",
    "T50n2059_005:0357c01": "然得病，寢疾少時，自知必盡，乃屬想安養，",
    "T50n2059_005:0357c02": "祈誠觀世音。山陰比寺有淨嚴尼，宿德",
    "T50n2059_005:0357c03": "有戒行，夜夢見觀世音從西郭門入。清暉",
    "T50n2059_005:0357c04": "妙狀，光映日月，幢幡華蓋，皆以七寶莊嚴。",
    "T50n2059_005:0357c05": "見便作禮，問曰：「不審大士今何所之？」答云：",
    "T50n2059_005:0357c06": "「往嘉祥寺迎虔公。」因爾無常。當時疾雖綿",
    "T50n2059_005:0357c07": "篤，而神色平平，有如恒日。侍者咸聞異香，",
    "T50n2059_005:0357c08": "久之乃歇。虔既自審必終，又覩瑞相。道俗",
    "T50n2059_005:0357c09": "聞見，咸生歎羨焉。",
    "T50n2059_005:0357c10": "高僧傳卷第五"
}