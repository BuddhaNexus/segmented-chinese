{
    "X57n0970_006:0422c09": "性善惡論卷之六",
    "X57n0970_006:0422c11": "天台山幽谿沙門傳燈著",
    "X57n0970_006:0422c12": "第三勝熱婆羅門緣",
    "X57n0970_006:0422c13": "華嚴經云。善財童子。參毗目瞿沙善知識已。復告之",
    "X57n0970_006:0422c14": "言。善男子。於此南方有一聚落。名伊沙那。有婆羅門。",
    "X57n0970_006:0422c15": "名曰勝熱。汝詣彼問。菩薩云何學菩薩行。修菩薩道。",
    "X57n0970_006:0422c16": "時善財童子。歡喜踊躍。頂禮其足。遶無數帀。殷勤瞻",
    "X57n0970_006:0422c17": "仰。辭退南行。爾時善財童子。為菩薩無勝幢解脫所",
    "X57n0970_006:0422c18": "照故。住諸佛不思議神力。證菩薩不思議神通智。得",
    "X57n0970_006:0422c19": "菩薩不思議三昧智光明。得一切時熏修三昧智光",
    "X57n0970_006:0422c20": "明。得了知一切境界。皆依想所住三昧智光明。得一",
    "X57n0970_006:0422c21": "切世間殊勝智光明。於一切處。悉現其身。以究竟智。",
    "X57n0970_006:0422c22": "說無二無別平等法。以明淨智普照境。凡所聞法。皆",
    "X57n0970_006:0422c23": "能忍受清淨信解。於法自性。決定明了。心恒不捨菩",
    "X57n0970_006:0422c24": "薩妙行。求一切智。永無退轉。獲得十力智慧光明。勤",
    "X57n0970_006:0423a01": "求妙法。常無厭足。以正修行。入佛境界。出生菩薩無",
    "X57n0970_006:0423a02": "量莊嚴。無邊大願悉已清淨。以無窮盡智。知無邊世",
    "X57n0970_006:0423a03": "界網。以無怯弱心。度無量眾生海。了無邊菩薩諸行",
    "X57n0970_006:0423a04": "境界。見無邊世界種種差別。見無邊世界種種莊嚴。",
    "X57n0970_006:0423a05": "入無邊世界微細境界。知無邊世界種種名號。知無",
    "X57n0970_006:0423a06": "邊世界種種言說。知無邊眾生種種解。見無邊眾生",
    "X57n0970_006:0423a07": "行。見無邊眾生成熟行。見無邊眾生差別想。念善知",
    "X57n0970_006:0423a08": "識。漸次遊行。至伊沙那聚落。見彼勝熱。修諸苦行。求",
    "X57n0970_006:0423a09": "一切智。四面火聚。猶如大山。中有刀山。高峻無極。登",
    "X57n0970_006:0423a10": "彼山上投身入火。時善財童子。頂禮其足。合掌而立。",
    "X57n0970_006:0423a11": "作如是言。聖者。我已先發阿耨多羅三藐三菩提心。",
    "X57n0970_006:0423a12": "而未知菩薩云何學菩薩行。云何修菩薩道。我聞聖",
    "X57n0970_006:0423a13": "者善能誘誨。願為我說。婆羅門言。善男子。汝今若能",
    "X57n0970_006:0423a14": "上此刀山。投身火聚。諸菩薩行悉得清淨。時善財童",
    "X57n0970_006:0423a15": "子。作如是念。得人身難。離諸難難。得無難難。得淨法",
    "X57n0970_006:0423a16": "難。得值佛難。具諸根難。聞佛法難。遇善人難。逢真善",
    "X57n0970_006:0423a17": "知識難。受如理正教難。得正命難。隨法行難。此將非",
    "X57n0970_006:0423a18": "魔羅所使耶。將非是魔險惡徒黨。詐現菩薩善知識",
    "X57n0970_006:0423a19": "相。而欲為我作善根難。作壽命難。障我修行一切智",
    "X57n0970_006:0423a20": "道。牽我令入諸惡道中。欲障我法門。障我佛法。作是",
    "X57n0970_006:0423a21": "念時。十千梵天。在虗空中。作如是言。善男子。莫作是",
    "X57n0970_006:0423a22": "念。莫作是念。今此聖者。得金剛燄三昧光明。發大精",
    "X57n0970_006:0423a23": "進。度諸眾生。心無退轉。欲竭一切貪愛海。欲截一切",
    "X57n0970_006:0423a24": "邪見網。欲燒一切煩惱薪。欲照一切惑稠林。欲斷一",
    "X57n0970_006:0423b01": "切老怖畏。欲壞一切三世障。欲放一切法光明。善男",
    "X57n0970_006:0423b02": "子。我諸梵天。多著邪見。皆悉自謂是自在者。是能作",
    "X57n0970_006:0423b03": "者。於世間中我是最勝。見婆羅門五熱炙身。於自宮",
    "X57n0970_006:0423b04": "殿心不樂著。於諸禪定不得滋味。皆共來詣婆羅門",
    "X57n0970_006:0423b05": "所。時婆羅門以神通力。示大苦行。為我說法。能令我",
    "X57n0970_006:0423b06": "等滅一切見。除一切慢。住於大慈。行於大悲。起廣大",
    "X57n0970_006:0423b07": "心。發菩提意。常見諸佛。恒聞妙法。於一切處心無所",
    "X57n0970_006:0423b08": "礙。復有十千諸魔。在虗空中。以天摩尼寶散。婆羅門",
    "X57n0970_006:0423b09": "上。告善財童子。善男子。此婆羅門。五熱炙身時。其火",
    "X57n0970_006:0423b10": "光明。映奪於我所有宮殿。諸莊嚴具。皆如墨聚。令我",
    "X57n0970_006:0423b11": "於中不生樂著。我與眷屬來詣其所。此婆羅門。為我",
    "X57n0970_006:0423b12": "說法。令我及餘無量天子諸天女等。皆於阿耨多羅",
    "X57n0970_006:0423b13": "三藐三菩提。得不退轉。復有十千自在天王。於虗空",
    "X57n0970_006:0423b14": "中各散天華。作如是言。善男子。此婆羅門。五熱炙身",
    "X57n0970_006:0423b15": "時。其火光明。映奪我等。所有宮殿。諸莊嚴具。皆如聚",
    "X57n0970_006:0423b16": "墨。令我於中不生愛著。即與眷屬來詣其所。此婆羅",
    "X57n0970_006:0423b17": "門為我說法。令我於心而得自在。於煩惱中而得自",
    "X57n0970_006:0423b18": "在。於受生中而得自在。於諸業障而得自在。於諸三",
    "X57n0970_006:0423b19": "昧而得自在。於諸莊嚴具而得自在。於壽命中而得",
    "X57n0970_006:0423b20": "自在。乃至能於一切佛法而得自在。復有十千化樂",
    "X57n0970_006:0423b21": "天王。於虗空中作天音樂。恭敬供養。作如是言。善男",
    "X57n0970_006:0423b22": "子。此婆羅門。五熱炙身時。其火光明。照我宮殿諸莊",
    "X57n0970_006:0423b23": "嚴具。及諸婇女。能令我等不愛欲樂。身心柔軟。即與",
    "X57n0970_006:0423b24": "眾俱來詣其所。時婆羅門為我說法。能令我等心得",
    "X57n0970_006:0423c01": "清淨。心得明潔。心得純善。心得柔軟。心生歡喜。乃至",
    "X57n0970_006:0423c02": "令得清淨十力。清淨之身。生無量身。乃至令得佛身",
    "X57n0970_006:0423c03": "佛語佛聲佛心。具足成就一切智智。復有十千兜率",
    "X57n0970_006:0423c04": "天王天子天女無量眷屬。於虗空中。雨眾妙華。恭敬",
    "X57n0970_006:0423c05": "頂禮。作如是言。善男子。此婆羅門。五熱炙身時。令我",
    "X57n0970_006:0423c06": "等諸天及其眷屬。於自宮殿無有樂著。共詣其所。聞",
    "X57n0970_006:0423c07": "其說法。能令我等不貪境界。少欲知足。心生歡喜。心",
    "X57n0970_006:0423c08": "得充滿。生諸善根。發菩提心。乃至圓滿一切佛法。復",
    "X57n0970_006:0423c09": "有十千三十三天。并其眷屬天子天女。前後圍遶。於",
    "X57n0970_006:0423c10": "虗空中。雨天曼陀羅華。恭敬供養。作如是言。善男子。",
    "X57n0970_006:0423c11": "此婆羅門五熱炙身時。令我等諸龍。於天音樂不生",
    "X57n0970_006:0423c12": "樂著。共詣其所。時婆羅門。為我等說。一切諸法無常",
    "X57n0970_006:0423c13": "敗壞。令我捨離一切欲樂。令我斷除憍慢放逸。令我",
    "X57n0970_006:0423c14": "愛樂無上菩提。又善男子。我當見此婆羅門時。須彌",
    "X57n0970_006:0423c15": "山頂。六種震動。我等恐怖。皆發菩提心。堅固不動。復",
    "X57n0970_006:0423c16": "有十千龍王。所謂伊那羅龍王。難陀優波難陀龍王",
    "X57n0970_006:0423c17": "等。於虗空中。雨黑栴檀。無量天女奏天音樂。雨天妙",
    "X57n0970_006:0423c18": "華及天香水。恭敬供養。作如是言。善男子。此婆羅門。",
    "X57n0970_006:0423c19": "五熱炙身時。其火光明。普照一切諸龍宮殿。令諸龍",
    "X57n0970_006:0423c20": "眾離熱沙怖。金翅鳥怖。滅除瞋恚。身得清淨。心無垢",
    "X57n0970_006:0423c21": "濁。聞法信解。厭惡龍趣。以致誠心。悔除業障。乃至發",
    "X57n0970_006:0423c22": "阿耨多羅三藐三菩提意。住一切智。復有十千夜叉",
    "X57n0970_006:0423c23": "王。於虗空中。以種種供具。恭敬供養此婆羅門。及以",
    "X57n0970_006:0423c24": "善財。作如是言。善男子。此婆羅門五熱炙身時。我及",
    "X57n0970_006:0424a01": "眷屬。悉於眾生。發慈愍心。一切羅剎。鳩槃茶等。亦生",
    "X57n0970_006:0424a02": "慈心。以慈心故。於諸眾生。無所惱害。而來見我。我及",
    "X57n0970_006:0424a03": "彼等。於自宮殿。不生樂著。即與共俱來詣其所。時婆",
    "X57n0970_006:0424a04": "羅門。即為我等如應說法。一切皆得身心安樂。又令",
    "X57n0970_006:0424a05": "無量夜叉羅剎鳩槃茶等。發於無上菩提之心。復有",
    "X57n0970_006:0424a06": "十千乾闥婆王。於虗空中。作如是言。善男子。此婆羅",
    "X57n0970_006:0424a07": "門。五熱炙身時。其火光明照我宮殿。悉令我等受不",
    "X57n0970_006:0424a08": "可思議無量快樂。是故我等來詣其所。此婆羅門五",
    "X57n0970_006:0424a09": "熱炙身。能令我等於阿耨多羅三藐三菩提。得不退",
    "X57n0970_006:0424a10": "轉。復有十千阿修羅王。從大海出。住在虗空。舒右膝",
    "X57n0970_006:0424a11": "輪。合掌前禮。作如是言。善男子。此婆羅門。五熱炙身",
    "X57n0970_006:0424a12": "時。我阿修羅所有宮殿。大海大地。悉皆震動。令我等",
    "X57n0970_006:0424a13": "捨憍慢放逸。是故我等。來詣其所。從其聞法。捨離謟",
    "X57n0970_006:0424a14": "誑。安住忍地。堅固不動。圓滿十力。復有十千迦樓羅",
    "X57n0970_006:0424a15": "王。勇力持王而為上首。化作外道童子之形。於虗空",
    "X57n0970_006:0424a16": "中作如是言。善男子。此婆羅門。五熱炙身時。其火光",
    "X57n0970_006:0424a17": "明。照我宮殿。一切震動。皆悉恐怖。是故我等來詣其",
    "X57n0970_006:0424a18": "所。時婆羅門。即為我等。如應說法。令修習大慈。稱讚",
    "X57n0970_006:0424a19": "大悲。度生死海。於欲泥中拔濟眾生。歎菩提心。起方",
    "X57n0970_006:0424a20": "便智。隨其所宜。調伏眾生。復有十千緊那羅王。於虗",
    "X57n0970_006:0424a21": "空中。唱如是言。善男子。此婆羅門。五熱炙身時。我等",
    "X57n0970_006:0424a22": "所住宮殿。諸多羅樹。諸寶鈴網。諸寶繒帶。諸音樂樹。",
    "X57n0970_006:0424a23": "諸妙寶樹。及諸樂器。自然而出佛聲法聲。及不退轉",
    "X57n0970_006:0424a24": "菩薩僧聲。願求無上菩提之聲。云某方某國有某菩",
    "X57n0970_006:0424b01": "薩。發菩提心。某方某國有某菩薩。修行苦行。難捨能",
    "X57n0970_006:0424b02": "捨。乃至清淨一切智行。某方某國有某菩薩。往詣道",
    "X57n0970_006:0424b03": "場。乃至某方某國有某如來。作佛事已。而般涅槃。善",
    "X57n0970_006:0424b04": "男子。假使有人。以閻浮提一切艸木末為微塵。此微",
    "X57n0970_006:0424b05": "塵數可知邊際。我宮殿中。寶多羅樹。乃至樂器。所說",
    "X57n0970_006:0424b06": "菩薩名。如來名。所發大願。所修行等。無有能得知其",
    "X57n0970_006:0424b07": "邊際。善男子。我等以聞佛聲法聲菩薩僧聲。生大歡",
    "X57n0970_006:0424b08": "喜。來詣其所。時婆羅門。即為我等。如應說法。令我及",
    "X57n0970_006:0424b09": "餘無量眾生。於阿耨多羅三藐三菩提。得不退轉。復",
    "X57n0970_006:0424b10": "有無量欲界諸天。於虗空中。以妙供具恭敬供養。唱",
    "X57n0970_006:0424b11": "如是言。善男子。此婆羅門。五熱炙身時。其火光明。照",
    "X57n0970_006:0424b12": "阿鼻等一切地獄。諸所受苦。悉令休息。我等見此火",
    "X57n0970_006:0424b13": "光明故。心生淨信。以信心故。從彼命終。生於天中。為",
    "X57n0970_006:0424b14": "知恩故。來詣其所。恭敬瞻仰無有厭足。時婆羅門為",
    "X57n0970_006:0424b15": "我說法。令無量眾生。發菩提心。爾時善財童子。聞如",
    "X57n0970_006:0424b16": "是法。心大歡喜。於婆羅門所。發起真善知識心。頭頂",
    "X57n0970_006:0424b17": "禮敬。唱如是言。我於大聖善知識所。生不善心。惟願",
    "X57n0970_006:0424b18": "聖者。容我悔過。時婆羅門。即為善財。而說頌曰。",
    "X57n0970_006:0424b19": "　若有諸菩薩　　順善知識教　　一切無疑懼",
    "X57n0970_006:0424b20": "　安住心不動　　當知如是人　　必獲廣大利",
    "X57n0970_006:0424b21": "　坐菩提樹下　　成於無上覺",
    "X57n0970_006:0424b22": "爾時善財童子。即登刀山。自投火聚。未至中間。即得",
    "X57n0970_006:0424b23": "菩薩善住三昧。纔觸火燄。又得菩薩寂靜樂神通三",
    "X57n0970_006:0424b24": "昧。善財白言。甚奇聖者。如是刀山及大火聚。我身觸",
    "X57n0970_006:0424c01": "時。安隱快樂。時婆羅門。告善財言。善男子。我惟得此",
    "X57n0970_006:0424c02": "菩薩無盡輪解脫。如諸菩薩摩訶薩大功德燄。能燒",
    "X57n0970_006:0424c03": "一切眾生惑。令無有餘。必不退轉。無窮盡心。無懈怠",
    "X57n0970_006:0424c04": "心。無怯弱心。發如金剛藏那羅延心。疾修諸行無遲",
    "X57n0970_006:0424c05": "緩心。願如風輪。普持一切。精進大誓皆無退轉。而我",
    "X57n0970_006:0424c06": "云何能知能說彼功德行。善男子。於此南方有城。名",
    "X57n0970_006:0424c07": "師子奮迅。中有童女。名曰慈行。汝詣彼問。菩薩云何",
    "X57n0970_006:0424c08": "學菩薩行。修菩薩道。時善財童子。頂禮其足。遶無數",
    "X57n0970_006:0424c09": "帀。辭退而去。",
    "X57n0970_006:0424c10": "釋曰。婆須蜜多女。以貪欲而作佛事者也。無厭足王。",
    "X57n0970_006:0424c11": "以嗔恚而作佛事者也。勝熱婆羅門。以邪見而作佛",
    "X57n0970_006:0424c12": "者也。貪恚邪見修惡也。婆須密多女。以是而獲離貪",
    "X57n0970_006:0424c13": "欲際解脫。無厭足王。於是而獲如幻解脫。勝熱婆羅",
    "X57n0970_006:0424c14": "門。於是而獲菩薩無盡輪解脫。正由因中達修惡即",
    "X57n0970_006:0424c15": "性惡。性惡融通。無法不趣。任運攝得佛界性善。既以",
    "X57n0970_006:0424c16": "是而自見道。復以是而度脫眾生。無行經云。貪欲即",
    "X57n0970_006:0424c17": "是道。恚癡亦復然。如是三法中。具一切佛法。予於三",
    "X57n0970_006:0424c18": "大善知識。而見之矣。",
    "X57n0970_006:0424c19": "二明眾生機緣須此入道者眾生機緣。入道不同。有",
    "X57n0970_006:0424c20": "從善緣入道者。此如常途所說。有從惡緣入道者。蓋",
    "X57n0970_006:0424c21": "由此人宿世雖有值三寶緣。而興道念。中間被惡緣",
    "X57n0970_006:0424c22": "牽引。而多造惡業。由此多劫墮苦。果報將盡。而宿根",
    "X57n0970_006:0424c23": "成熟。以惡緣故。今生仍復有種種惡事。以根熟故。得",
    "X57n0970_006:0424c24": "值三寶。翻邪歸正。速得悟入。今略引二緣。以證其義。",
    "X57n0970_006:0425a01": "第一央掘魔羅緣",
    "X57n0970_006:0425a02": "央掘魔羅經云。舍衛城北去城不遠。彼處有林。名為",
    "X57n0970_006:0425a03": "薩那。有一貧窮婆羅門女。名跋陀羅。女生一子。名一",
    "X57n0970_006:0425a04": "切世間現。少失其父。厥年十二。色力人相具足第一。",
    "X57n0970_006:0425a05": "聰明辨慧。微言善說。復有異村。名頗羅呵私。有一舊",
    "X57n0970_006:0425a06": "住婆羅門師。名摩尼跋陀羅。善能通達四毗陀經。時",
    "X57n0970_006:0425a07": "世間現。從其受學。謙順恭敬。盡心供養。諸根純熟。所",
    "X57n0970_006:0425a08": "受奉持。爾時彼師。暫受王請。留世間現。守舍而去。婆",
    "X57n0970_006:0425a09": "羅門婦。年少端正。見世間現。即生染心。忽忘儀軌。前",
    "X57n0970_006:0425a10": "執其衣。時世間現。白彼婦言。仁今便為是我之母。如",
    "X57n0970_006:0425a11": "何尊處而行非法。內懷愧悚。捨衣遠避。爾時彼婦欲",
    "X57n0970_006:0425a12": "心熾盛。泣淚念言。彼見斷絕。不隨我意。若不見從。要",
    "X57n0970_006:0425a13": "斷其命。不使是人更餘婚娶。即以指爪自攖其體。淫",
    "X57n0970_006:0425a14": "亂彌熾。自燒成病。行女人謟。莊嚴其身。以繩自縊。足",
    "X57n0970_006:0425a15": "不離地。時摩尼跋陀。事畢還家。以刀截繩。高聲大呌。",
    "X57n0970_006:0425a16": "誰為此事。時婦答言。是世間現。欲行非法。強見陵遍。",
    "X57n0970_006:0425a17": "作如是事。摩尼拔陀。先知其人有大德力。即思惟言。",
    "X57n0970_006:0425a18": "彼初生日。一切剎利所有刀劒。悉皆㧞出。利劍捲屈。",
    "X57n0970_006:0425a19": "墮落於地。時諸剎利。皆大恐怖。其生之日。有如此相。",
    "X57n0970_006:0425a20": "當知是人有大德力。思惟是已。語世間現。汝是惡人。",
    "X57n0970_006:0425a21": "毀辱所尊。汝今非復真婆羅門。當殺千人。可得除罪。",
    "X57n0970_006:0425a22": "世間現稟性恭順。尊重師教。即白師言。嗚呼和尚。殺",
    "X57n0970_006:0425a23": "害千人。非我所應。師即謂言。汝是惡人。不樂生天。作",
    "X57n0970_006:0425a24": "婆羅門耶。答言和尚。善哉奉命。即殺千人。還禮師足。",
    "X57n0970_006:0425b01": "師聞見已。生希有心。汝大惡人。故不死耶。復作念言。",
    "X57n0970_006:0425b02": "今當令死。而告之言。殺一一人。取一一指。殺千人已。",
    "X57n0970_006:0425b03": "取指作鬘。冠首而還。然後得成婆羅門耳。以是因緣。",
    "X57n0970_006:0425b04": "名央掘魔羅。即白師言。善哉和尚受教。即殺千人。少",
    "X57n0970_006:0425b05": "一。爾時央掘魔羅母。念子當饑。自持四種美食。送往",
    "X57n0970_006:0425b06": "與之。子見母已。作是思惟。當令我母得生天上。即便",
    "X57n0970_006:0425b07": "執劍。欲前斷命。去舍衛國。十由延少一丈。於彼有樹。",
    "X57n0970_006:0425b08": "名阿輪迦。爾時世尊。以一切智。如是知時。如鴈王來。",
    "X57n0970_006:0425b09": "央掘魔羅。見世尊來。執劍疾往。作是念言。我今復當",
    "X57n0970_006:0425b10": "殺是沙門瞿曇。爾時世尊。示現避去。時央掘魔羅而",
    "X57n0970_006:0425b11": "說偈言。",
    "X57n0970_006:0425b12": "　住住大沙門　　白淨王太子　　我是央掘魔",
    "X57n0970_006:0425b13": "　今當稅一指　　住住大沙門　　無貪染衣士",
    "X57n0970_006:0425b14": "　我是央掘魔　　今當稅一指",
    "X57n0970_006:0425b15": "凡說三十四偈。餘三句皆同。惟改第二句云。毀形剃",
    "X57n0970_006:0425b16": "髮士。知足待鉢士。無畏師予游。雄徤猛虎步。儀雅鵝",
    "X57n0970_006:0425b17": "王超。安詳龍象行。明朗日初出。明淨盛滿月。莊嚴真",
    "X57n0970_006:0425b18": "金山。千葉蓮華眼。素齒白蓮華。善說真言舌。眉間白",
    "X57n0970_006:0425b19": "毫相。光澤紺青髮。過膝傭長臂。離欲馬王藏。膝骨密",
    "X57n0970_006:0425b20": "不現。手足赤銅甲。輕舉躡虗足。迦陵頻伽聲。憍吉羅",
    "X57n0970_006:0425b21": "妙音。百億勝光耀。諸根善調伏。十力悉具足。善持四",
    "X57n0970_006:0425b22": "真諦。說八道饒益。三十二相具。八十種妙好。永滅諸",
    "X57n0970_006:0425b23": "愛欲。莫令我起嗔。未曾見奇特。乃至問云。汝是何等",
    "X57n0970_006:0425b24": "人。如是極疾行。及我未下刀。知時宜速住。汝善持淨",
    "X57n0970_006:0425c01": "戒。宜速輸一指。莫度我境界。爾時世尊。猶如鵝王。庠",
    "X57n0970_006:0425c02": "行七步。師子顧視。為央掘魔羅。而說偈言。",
    "X57n0970_006:0425c03": "　住住央掘魔　　汝當住淨戒　　我是等正覺",
    "X57n0970_006:0425c04": "　輪汝慧劍稅　　我住無生際　　而汝不覺知",
    "X57n0970_006:0425c05": "　汝央掘魔羅　　我是等正覺　　今當輪汝稅",
    "X57n0970_006:0425c06": "　無上善法水　　汝今當速飲　　永除生死渴",
    "X57n0970_006:0425c07": "乃至為說十六偈。末云。",
    "X57n0970_006:0425c08": "　我是等正覺　　輪汝慧劍稅　　汝當棄利刀",
    "X57n0970_006:0425c09": "　疾來歸明智　　莫隨惡師慧　　非法謂為法",
    "X57n0970_006:0425c10": "　應甞至藥味　　然後深自覺　　一切畏杖痛",
    "X57n0970_006:0425c11": "　莫不愛壽命　　取己可為譬　　勿殺勿教殺",
    "X57n0970_006:0425c12": "　如他己不異　　如己他亦然　　取己可為譬",
    "X57n0970_006:0425c13": "　勿殺勿教殺　　莫作羅剎形　　人血常塗身",
    "X57n0970_006:0425c14": "　人血塗利劍　　不宜恒在手　　速捨手指鬘",
    "X57n0970_006:0425c15": "　離是二生業　　二生非法等　　是則惡羅剎",
    "X57n0970_006:0425c16": "　羔羊於母所　　猶尚知孝養　　哀哉汝可愍",
    "X57n0970_006:0425c17": "　為惡師所誤　　揮手奮利劍　　而欲害所生",
    "X57n0970_006:0425c18": "　汝今所造業　　惡業過禽獸　　殺害甚羅剎",
    "X57n0970_006:0425c19": "　此暴踰修羅　　永入弊魔黨　　長與人類分",
    "X57n0970_006:0425c20": "　咄哉惡逆者　　母恩世難報　　懷妊十二月",
    "X57n0970_006:0425c21": "　將護盡胎養　　既生常鞠育　　長夜忍若穢",
    "X57n0970_006:0425c22": "　今且觀汝母　　血淚盈目流　　忘身愛念汝",
    "X57n0970_006:0425c23": "　躬自持食來　　風吹髮髼亂　　塵土坌汙身",
    "X57n0970_006:0425c24": "　手足悉龜坼　　眾苦集朽形　　久受饑渴惱",
    "X57n0970_006:0426a01": "　寒暑亦脩經　　逼切心狂亂　　愁毒恒怨嗟",
    "X57n0970_006:0426a02": "爾時彼母。見佛世尊。與央掘魔羅。往返苦論。子心降",
    "X57n0970_006:0426a03": "伏。縱身垂臂。念其子故。說偈白佛。",
    "X57n0970_006:0426a04": "　久失寶藏今還得　　塵穢壞眼令明淨",
    "X57n0970_006:0426a05": "　哀哉我子心迷亂　　常以人血自塗身",
    "X57n0970_006:0426a06": "　極利刀劒恒在手　　多殺人眾成尻聚",
    "X57n0970_006:0426a07": "　當令此子隨順我　　今敬稽首等二覺",
    "X57n0970_006:0426a08": "　多人見罵難聽聞　　汝子如是切責我",
    "X57n0970_006:0426a09": "爾時世尊。告央掘魔羅。此樹下者。是汝之母生育之",
    "X57n0970_006:0426a10": "恩。深重難報。云何欲害令其生天。如是乃至種種破",
    "X57n0970_006:0426a11": "其愚迷。復自稱讚種種功德。是所歸依處。令其捨劍",
    "X57n0970_006:0426a12": "出家。飲甘露法水。乃至云。汝久遊惡道。迷亂疲倦。今",
    "X57n0970_006:0426a13": "當休息。汝是稅主。我亦稅主。為守道王。於一切眾生。",
    "X57n0970_006:0426a14": "常受其稅。令其超度生死有海。爾時央掘魔羅。即捨",
    "X57n0970_006:0426a15": "利劒。如一歲嬰兒捉火即放振手啼泣。時央掘魔羅。",
    "X57n0970_006:0426a16": "捨鬘振手發聲號呌亦復如是。如人熟眠蛇卒嚙脚。",
    "X57n0970_006:0426a17": "即時驚起振手遠擲。央掘魔羅速捨指鬘亦復如是。",
    "X57n0970_006:0426a18": "爾時央掘魔羅。如離。非人所持。自知慚愧。血出遍身。",
    "X57n0970_006:0426a19": "淚流如雨。譬如有人為蛇所螫。良醫為呪。令作蛇行。",
    "X57n0970_006:0426a20": "央掘魔羅。宛轉腹行。三十九旋。亦復如是。然後進前。",
    "X57n0970_006:0426a21": "頂禮佛足。而說偈言。",
    "X57n0970_006:0426a22": "　奇哉正覺第一慈　　調御人師為我來",
    "X57n0970_006:0426a23": "　令我得度無如海　　愚癡闇冥濤波惑",
    "X57n0970_006:0426a24": "　奇哉正覺無上悲　　調御人師為我來",
    "X57n0970_006:0426b01": "　度我生死曠野難　　種種煩惱棘刺林",
    "X57n0970_006:0426b02": "　奇哉正覺第一喜　　調御人師為我來",
    "X57n0970_006:0426b03": "　令我得度諸迷惑　　邪見虎狼禽獸難",
    "X57n0970_006:0426b04": "　奇哉正覺第一捨　　調御人師為我來",
    "X57n0970_006:0426b05": "　令我得度無擇獄　　永離熾然無量苦",
    "X57n0970_006:0426b06": "　無依怙者為作依　　無親厚者為作親",
    "X57n0970_006:0426b07": "　集眾惡業趣大苦　　令為我來作歸依",
    "X57n0970_006:0426b08": "爾時世尊。告央掘魔羅。汝今可起速往母所。至誠悔",
    "X57n0970_006:0426b09": "過。求聽出家。爾時央掘魔羅。從佛足起。往至母所。遶",
    "X57n0970_006:0426b10": "旋多帀。五體布地。至誠懺悔。悲感大呌。即向其母。而",
    "X57n0970_006:0426b11": "說偈言。",
    "X57n0970_006:0426b12": "　嗚呼慈母我大過　　集諸惡業成罪積",
    "X57n0970_006:0426b13": "　隨惡師教行暴害　　殺人一千惟少一",
    "X57n0970_006:0426b14": "　我於今日歸依母　　亦復歸依佛世尊",
    "X57n0970_006:0426b15": "　我今稽首禮母足　　惟願哀愍聽出家",
    "X57n0970_006:0426b16": "爾時彼母說偈答言。",
    "X57n0970_006:0426b17": "　我今已聽汝　　出家為後世　　我亦求如來",
    "X57n0970_006:0426b18": "　出家受具足　　奇哉難思議　　如來無有譬",
    "X57n0970_006:0426b19": "　佛今度我子　　普哀諸世間　　如來妙色身",
    "X57n0970_006:0426b20": "　功德無倫匹　　今我少稱歎　　最勝天中天",
    "X57n0970_006:0426b21": "爾時世尊以偈答言。",
    "X57n0970_006:0426b22": "　善哉善女人　　當得無間樂　　今可聽汝子",
    "X57n0970_006:0426b23": "　於我前出家　　汝今年衰老　　出家時已過",
    "X57n0970_006:0426b24": "　但當深信樂　　以法自穌息　　汝今且小待",
    "X57n0970_006:0426c01": "　波斯匿王至",
    "X57n0970_006:0426c02": "爾時天帝釋。將諸天眾婇女眷屬。放身光明。照舍衛",
    "X57n0970_006:0426c03": "國。見央掘魔羅。與佛相抗。力屈心變。摧伏歸悔。發大",
    "X57n0970_006:0426c04": "歡喜。說偈讚佛已。向央掘魔羅言。惟願大士。受此天",
    "X57n0970_006:0426c05": "衣。以為法服。央掘魔羅謂帝釋言。汝是何等蚊蚋小",
    "X57n0970_006:0426c06": "蟲。我豈當受此不信之施。汝是何等貪欲之驢。未度",
    "X57n0970_006:0426c07": "生死眾苦長流。自性裸形。何能施衣。乃至云。如佛所",
    "X57n0970_006:0426c08": "歎。十二頭陀沙門行法。我應當學。乃至云。如是等輩。",
    "X57n0970_006:0426c09": "今當調伏。如治稊稗害善苗者。我之所殺作指鬘者。",
    "X57n0970_006:0426c10": "彼等悉是壞法眾生。無有一是比丘比丘尼優婆塞",
    "X57n0970_006:0426c11": "優婆夷者。復與帝釋。辨菩薩聲聞害不害相不同。其",
    "X57n0970_006:0426c12": "說甚長。乃至梵天王。四天王。魔醯首羅。樹神。各以衣",
    "X57n0970_006:0426c13": "施。悉皆不受。相與辨論。莫不辭為之屈。即尊者舍利",
    "X57n0970_006:0426c14": "弗。目犍連。阿難。羅[目*候]羅。阿那律。尼陀沙。滿願子等。諸",
    "X57n0970_006:0426c15": "大尊者。相與辨難。亦為之屈。至文殊師利大菩薩。人",
    "X57n0970_006:0426c16": "示現亦辨為之訥。",
    "X57n0970_006:0426c17": "爾時世尊。向央掘魔羅。而說偈言。",
    "X57n0970_006:0426c18": "　汝來央掘魔　　出家受三歸",
    "X57n0970_006:0426c19": "爾時央掘魔羅以偈言。",
    "X57n0970_006:0426c20": "　此乘是大乘　　說名無礙智　　一乘一歸依",
    "X57n0970_006:0426c21": "　佛第一義依　　佛法是一義　　如來妙法身",
    "X57n0970_006:0426c22": "　僧者說如來　　如來即是僧　　法及比丘僧",
    "X57n0970_006:0426c23": "　二是方便依　　如來非方便　　是第一義依",
    "X57n0970_006:0426c24": "　是故我今日　　歸依於如來　　於諸歸依中",
    "X57n0970_006:0427a01": "　如來真實依　　如欲食興蕖　　應當取真實",
    "X57n0970_006:0427a02": "　捨真食虗偽　　自它無利益　　如是愚癡人",
    "X57n0970_006:0427a03": "　千佛莫能救　　如是捨一依　　修習方便依",
    "X57n0970_006:0427a04": "　是則群癡眾　　千佛不能救",
    "X57n0970_006:0427a05": "爾時世尊。告央掘魔羅。汝當受持童真淨戒。(沙彌別名童真)",
    "X57n0970_006:0427a06": "爾時央掘魔羅。以偈問曰。",
    "X57n0970_006:0427a07": "　云何為童真　　云何具足戒　　云何真沙門",
    "X57n0970_006:0427a08": "　云何為福田",
    "X57n0970_006:0427a09": "爾時世尊默然而住。央掘魔羅。復說偈言。",
    "X57n0970_006:0427a10": "　若不知一依　　是第一義依　　不能知二依",
    "X57n0970_006:0427a11": "　方便所建立　　當知如是依　　是世間童真",
    "X57n0970_006:0427a12": "　未受具足戒　　云何是沙門　　不知一歸依",
    "X57n0970_006:0427a13": "　云何淨歸依　　若不知如來　　是第一義依",
    "X57n0970_006:0427a14": "　不清淨歸依　　云何為沙門　　不知真實依",
    "X57n0970_006:0427a15": "　云何為福田　　於是二歸依　　真實及方便",
    "X57n0970_006:0427a16": "　不善知差別　　是則世童真",
    "X57n0970_006:0427a17": "爾時世尊。告央掘魔羅。汝當受持不殺戒。央掘魔羅",
    "X57n0970_006:0427a18": "以偈答言。",
    "X57n0970_006:0427a19": "　我今定不能　　受持不殺戒　　我當常受持",
    "X57n0970_006:0427a20": "　斷絕眾生命　　所言眾生者　　無量諸煩惱",
    "X57n0970_006:0427a21": "　若能常害彼　　是名持殺戒",
    "X57n0970_006:0427a22": "爾時世尊。復告之言。汝當受持不妄語戒。央掘魔羅",
    "X57n0970_006:0427a23": "以偈答言。",
    "X57n0970_006:0427a24": "　我今定不能　　受持不妄語　　當於一切法",
    "X57n0970_006:0427b01": "　受持妄說句　　受持虗妄說　　是則諸佛法",
    "X57n0970_006:0427b02": "　所言為妄者　　一切諸法空　　復有虗妄法",
    "X57n0970_006:0427b03": "　聲聞及緣覺　　菩薩之所行　　隨順世間事",
    "X57n0970_006:0427b04": "　復有虗妄法　　我出於世間　　受持具足戒",
    "X57n0970_006:0427b05": "　得成阿羅漢　　如是凡二十一偈乃至云",
    "X57n0970_006:0427b06": "　是故我從今　　當行虗偽事　　乃至極眾生",
    "X57n0970_006:0427b07": "　一切虗妄際　　不受離虗妄　　則我戒清淨",
    "X57n0970_006:0427b08": "爾時世尊。告央掘魔羅。汝當受持不飲酒戒。央掘魔",
    "X57n0970_006:0427b09": "羅以偈答言。",
    "X57n0970_006:0427b10": "　我今亦不能　　受持不飲酒　　常受飲酒戒",
    "X57n0970_006:0427b11": "　長夜恒縱逸　　由是大呌呼　　宛轉遍五道",
    "X57n0970_006:0427b12": "　一向極快樂　　是則名為酒　　從彼大乘生",
    "X57n0970_006:0427b13": "　無上佛藏酒　　是酒我今飲　　自足勸眾生",
    "X57n0970_006:0427b14": "　常住不變易　　歡喜歎善哉　　人聲大宣唱",
    "X57n0970_006:0427b15": "　酣醉無終極",
    "X57n0970_006:0427b16": "爾時世尊。告央掘魔羅。汝今當受不婬淨戒。央掘魔",
    "X57n0970_006:0427b17": "羅以偈答言。",
    "X57n0970_006:0427b18": "　我今亦不能　　受持不婬戒　　我當常受持",
    "X57n0970_006:0427b19": "　貪著他所愛　　與彼相娛樂　　三昧樂為妻",
    "X57n0970_006:0427b20": "　真諦法為子　　慈悲心為女　　法空為舍宅",
    "X57n0970_006:0427b21": "　無量波羅蜜　　以為高廣床　　侍衛諸煩惱",
    "X57n0970_006:0427b22": "　隱覆說為食　　總持為園苑　　七覺華莊嚴",
    "X57n0970_006:0427b23": "　法語為林樹　　解脫智為果　　是等名世間",
    "X57n0970_006:0427b24": "　第一勝娛樂　　慧者自性法　　非是愚境界",
    "X57n0970_006:0427c01": "爾時世尊。告央掘魔羅。汝今當受離不與取戒。央掘",
    "X57n0970_006:0427c02": "魔羅以偈答言。",
    "X57n0970_006:0427c03": "　我今亦不能　　受持不盜戒　　常受不與取",
    "X57n0970_006:0427c04": "　劫盜他財物　　不與者菩提　　無有授與者",
    "X57n0970_006:0427c05": "　不與而自取　　故我不與取　　佛坐菩提樹",
    "X57n0970_006:0427c06": "　不得亦不失　　此是自性法　　最勝無有上",
    "X57n0970_006:0427c07": "爾時佛告央掘魔羅。汝今當受不歌舞戒。央掘魔羅",
    "X57n0970_006:0427c08": "以偈答言。",
    "X57n0970_006:0427c09": "　我當習舞樂　　歌乾闥婆偈　　宣示如來藏",
    "X57n0970_006:0427c10": "　嗟歎稱善哉　　於波諸佛所　　聞如來常住",
    "X57n0970_006:0427c11": "　恒如妙音誦　　大乘脩多羅　　猶如緊那羅",
    "X57n0970_006:0427c12": "　乾闥婆伎樂　　無量眾妙音　　供養諸經卷",
    "X57n0970_006:0427c13": "　若彼諸眾生　　常興是供養　　諸佛悉授記",
    "X57n0970_006:0427c14": "　未來同一號",
    "X57n0970_006:0427c15": "爾時世尊。乃以一學問之。央掘魔羅。以增數。從一學",
    "X57n0970_006:0427c16": "以至於十答之竟。復白佛言。世尊說言。我住無生際。",
    "X57n0970_006:0427c17": "此說有何義等。佛命同文殊。俱至北方。過一恒河沙",
    "X57n0970_006:0427c18": "剎。乃至十恒河沙剎。東南西北四維上下。各過一恒",
    "X57n0970_006:0427c19": "河沙剎。以至於十。彼十佛剎。剎剎有佛。皆釋迦如來",
    "X57n0970_006:0427c20": "異名。而告二人言。善男子。釋迦牟尼如來。即是我身。",
    "X57n0970_006:0427c21": "汝等還去。語彼佛言。無量慧佛等。遣我等還云。彼佛",
    "X57n0970_006:0427c22": "如來。當為汝說。釋迦如來為說其義。廣如經文。",
    "X57n0970_006:0427c23": "爾時世尊歎言。善哉善哉。央掘魔羅。汝來比丘。即成",
    "X57n0970_006:0427c24": "沙門。威儀具足。如舊比丘。爾時央掘魔羅。稽首佛足。",
    "X57n0970_006:0428a01": "白佛言。世尊。我今已來。尋聲即得阿羅漢果。佛又告",
    "X57n0970_006:0428a02": "言。汝來祗陀林。廣度眾生。與文殊師利諸大尊者。圍",
    "X57n0970_006:0428a03": "遶俱往。至祇陀林。昇師子座。三千大千世界。地平如",
    "X57n0970_006:0428a04": "掌。生柔軟艸。如安樂國。一切諸方諸大菩薩。皆欲來",
    "X57n0970_006:0428a05": "見。央掘魔羅說於妙法。廣如經文。",
    "X57n0970_006:0428a06": "爾時波斯匿王。興四種兵。欲往征伐。大臣兵眾莫不",
    "X57n0970_006:0428a07": "震慴。無一應命。王領兵眾。往詣佛所。稽首佛足。有怖",
    "X57n0970_006:0428a08": "畏色。為之汗流。如來知而故問。大王今日何故流汗。",
    "X57n0970_006:0428a09": "王白佛言。今有羅剎。名央掘魔羅。殺害人民。一千少",
    "X57n0970_006:0428a10": "一。以指作鬘。以血塗身。嚴此四兵欲往伐之。佛告大",
    "X57n0970_006:0428a11": "王。若央掘魔羅來至此者。當復云何。王白佛言。若彼",
    "X57n0970_006:0428a12": "來如是為一。爾時世尊。指示王言。此即央掘魔羅。大",
    "X57n0970_006:0428a13": "王歎言。奇哉世尊。真為第一調御之轅。真為無上天",
    "X57n0970_006:0428a14": "人之師。如是凶暴有惡業者。乃能方便安立正法。爾",
    "X57n0970_006:0428a15": "時世尊說偈歎言。",
    "X57n0970_006:0428a16": "　人前放逸　　後止不犯　　是照世間　　如月雲消",
    "X57n0970_006:0428a17": "若大菩薩。先現放逸。後現功德。是照世間。如月雲消。",
    "X57n0970_006:0428a18": "度無量眾生。現如來功德。大王當知。彼非惡人。是則",
    "X57n0970_006:0428a19": "菩薩善方便耳。譬如龍象蹴踏。非驢所堪。南方去此",
    "X57n0970_006:0428a20": "六十二恒河沙剎有國。名一切寶莊嚴。佛名一切世",
    "X57n0970_006:0428a21": "間樂見上大精進如來。彼佛如來。豈異人乎。央掘魔",
    "X57n0970_006:0428a22": "羅是也。諸佛境界不可思議。即彼之母。師及師母。為",
    "X57n0970_006:0428a23": "欲利益。皆我所化。以作佛事。爾時王及大眾天龍八",
    "X57n0970_006:0428a24": "部。莫不稽首央掘魔羅之足。一心同聲。說偈讚歎。",
    "X57n0970_006:0428b01": "　南無如來無邊身　　南無方便央掘魔",
    "X57n0970_006:0428b02": "　我今頂禮聖足下　　懺悔天尊柔軟足",
    "X57n0970_006:0428b03": "　我今懺悔如來尊　　央掘魔羅二生身",
    "X57n0970_006:0428b04": "　為我等故來至此　　現佛色像勝光燄",
    "X57n0970_006:0428b05": "　照諸眾生堪能說　　我數懺悔無量身",
    "X57n0970_006:0428b06": "　無依無依等正覺　　無親怙者為作親",
    "X57n0970_006:0428b07": "　奇哉二佛出於世　　未曾有法行於世",
    "X57n0970_006:0428b08": "　猶如火中生蓮華　　世間希有見二佛",
    "X57n0970_006:0428b09": "爾時世尊。說是經已。諸天龍神。聲聞菩薩。及波斯匿",
    "X57n0970_006:0428b10": "王。一切眾會。皆慕央掘魔行。及文殊師利菩薩。願生",
    "X57n0970_006:0428b11": "彼國。皆發阿耨多羅三藐三菩提心。踴躍歡喜。",
    "X57n0970_006:0428b12": "釋曰。央掘魔羅者。一切世間樂見上大精進如來之",
    "X57n0970_006:0428b13": "所示現者也。若母若師若師母。又皆釋迦如來之所",
    "X57n0970_006:0428b14": "變化。若其所殺九百九十九人。未聞開權。應是實殺。",
    "X57n0970_006:0428b15": "乃於世間蠧國害民。妨道懼眾。必殺而有益。而然後",
    "X57n0970_006:0428b16": "殺之。雖曰殺之。其實度之。何也。未有具慈善根力者。",
    "X57n0970_006:0428b17": "視螻蟻等於赤子。而妄有所殺也。以是故知。迎其刃",
    "X57n0970_006:0428b18": "而截其指者。莫不殺煩惱賊。而捐標月指也。若仙豫",
    "X57n0970_006:0428b19": "之誅五百婆羅門。因而墮獄。知悔敬信大乘。得生甘",
    "X57n0970_006:0428b20": "露鼓王佛國。又獲延其劫壽。非將欲與其長壽。而必",
    "X57n0970_006:0428b21": "固奪其短命。將欲反其正見。而必固懲其邪見乎。至",
    "X57n0970_006:0428b22": "於佛示以童真之戒。則皆反其名。而廣其義。其於性",
    "X57n0970_006:0428b23": "惡法門。則確然揭而言之。莫不令聞者。顧名而思義。",
    "X57n0970_006:0428b24": "且復密示如來菩薩大人示現境界。固不可得而思",
    "X57n0970_006:0428c01": "議也。",
    "X57n0970_006:0428c02": "第二阿闍世王行惡重悔滅罪緣",
    "X57n0970_006:0428c03": "涅槃經云。爾時王舍大城。阿闍世王。其性獘惡。喜行",
    "X57n0970_006:0428c04": "殺戮。具口四惡貪瞋愚癡。其心熾然。惟見現在。不見",
    "X57n0970_006:0428c05": "未來。純以惡人而為眷屬。貪著現世五欲樂故。父王",
    "X57n0970_006:0428c06": "無辜。橫加逆害。因害父已。心生悔熱。身諸瓔珞妓樂",
    "X57n0970_006:0428c07": "不御。心悔熱故。遍體生瘡。其瘡臭穢不可附近。尋自",
    "X57n0970_006:0428c08": "念言。我今此身已受華報。地獄果報。將近不遠。爾時",
    "X57n0970_006:0428c09": "其母字韋提希。以種種藥而為傅之。其瘡遂增無有",
    "X57n0970_006:0428c10": "降損。王即白母。如是瘡者從心而生。非四大起。若言",
    "X57n0970_006:0428c11": "眾生有能治者。無有是處。爾時大醫。名曰耆婆。往至",
    "X57n0970_006:0428c12": "王所。白言大王得安眠否。王即以偈答言。",
    "X57n0970_006:0428c13": "　若有能永斷　　一切諸煩惱　　不貪染於三",
    "X57n0970_006:0428c14": "　乃得安隱眠　　若得大涅槃　　演說甚深義",
    "X57n0970_006:0428c15": "　名真婆羅門　　乃得安隱眠　　身無諸惡業",
    "X57n0970_006:0428c16": "　口離於四過　　心無有疑網　　乃得安隱眠",
    "X57n0970_006:0428c17": "　身心無熱惱　　安住寂靜處　　獲至無上樂",
    "X57n0970_006:0428c18": "　乃得安隱眠　　心無有取著　　遠離諸怨讎",
    "X57n0970_006:0428c19": "　常和無諍訟　　乃得安隱眠",
    "X57n0970_006:0428c20": "乃至總說十六偈半以答耆婆。又曰。耆婆。我今病重。",
    "X57n0970_006:0428c21": "於正法王興惡逆害。一切良醫妙藥呪術。善巧瞻病。",
    "X57n0970_006:0428c22": "所不能治。何以故。我父先王。如法治國。實無過咎。橫",
    "X57n0970_006:0428c23": "加逆害。如魚處陸。當有何樂。如鹿在摾。初無歡心。乃",
    "X57n0970_006:0428c24": "至云。云何當得安隱眠耶。耆婆答王。善哉善哉。王雖",
    "X57n0970_006:0429a01": "作罪。心生重悔。而懷慚愧。大王。諸佛世尊常說是言。",
    "X57n0970_006:0429a02": "有二白法。能救眾生。一慚。二愧。慚者自不作罪。愧者",
    "X57n0970_006:0429a03": "不教他作。慚者內自羞恥。愧者發露向人。慚者羞人。",
    "X57n0970_006:0429a04": "愧者羞天。是名慚愧。無慚愧者。不名為人。名為畜生。",
    "X57n0970_006:0429a05": "有慚愧者。則能恭敬父母師長。有慚愧故。說有父母",
    "X57n0970_006:0429a06": "兄弟姊妹。耆婆大臣。為王說種種法。若能慚愧。則能",
    "X57n0970_006:0429a07": "滅罪。乃至宣敭釋迦如來種種功德。能生眾生一切",
    "X57n0970_006:0429a08": "善。能滅眾生一切惡。王若往者。求佛懺悔罪。即消滅。",
    "X57n0970_006:0429a09": "爾時大王答言。耆婆。如來世尊。性已調柔故。得調柔",
    "X57n0970_006:0429a10": "以為眷屬。如栴檀林。純以栴檀而為圍遶。如來清淨。",
    "X57n0970_006:0429a11": "所有眷屬亦復清淨。乃至云。吾今既是極惡之人。惡",
    "X57n0970_006:0429a12": "業纏褁。其身臭穢。繫屬地獄。云何當得至如來所。吾",
    "X57n0970_006:0429a13": "設往者。恐不顧念接敘言說。卿雖勸吾令往佛所。然",
    "X57n0970_006:0429a14": "吾今日深自鄙悼。都無去心。爾時其父頻婆娑羅王。",
    "X57n0970_006:0429a15": "雖逢子弒。因聞佛法。已得道果。亦於空中勸王。往至",
    "X57n0970_006:0429a16": "佛所。求哀懺悔。王聞空語。心懷怖懼。舉身憻慄。五體",
    "X57n0970_006:0429a17": "掉動。如芭蕉葉。仰而答曰。汝為是誰。不現色像。而但",
    "X57n0970_006:0429a18": "有聲。空聲答言。吾是汝父。汝今當隨耆婆所說。時王",
    "X57n0970_006:0429a19": "聞已。悶絕躃地。身瘡增劇。臭穢倍前。雖以冷藥塗治。",
    "X57n0970_006:0429a20": "瘡蒸毒熱。但增無損。爾時世尊大悲導師。為阿闍世",
    "X57n0970_006:0429a21": "王。入月愛三昧。入三昧已。放大光明。其光清凉。往照",
    "X57n0970_006:0429a22": "王身。身瘡即愈。熱鬱除滅。王覺瘡愈身體清凉。語耆",
    "X57n0970_006:0429a23": "婆言。會聞人說。劫將欲盡。三月並現。當此之時。一切",
    "X57n0970_006:0429a24": "眾生。患苦悉除。時既未至。此光何來。耆婆答言。大王",
    "X57n0970_006:0429b01": "當知。是天中天所放之光。王言。彼天中天。以何因緣",
    "X57n0970_006:0429b02": "放斯光明。答言大王。今是瑞相。似相為及。以王先言",
    "X57n0970_006:0429b03": "世無良醫療治身心。故放斯光先治王身。然後及心。",
    "X57n0970_006:0429b04": "王言耆婆。如來世尊亦念及耶。耆婆答言。譬如一人",
    "X57n0970_006:0429b05": "而有七子。是七子中一子遇病。父母之心。非不平等。",
    "X57n0970_006:0429b06": "然於病子心則偏多。大王。如來亦爾。於諸眾生。非不",
    "X57n0970_006:0429b07": "平等。然於罪者心則偏重。於放逸者心則慈念。不放",
    "X57n0970_006:0429b08": "逸者。心則放捨(云云)。王又問言。何等名為月愛三昧。",
    "X57n0970_006:0429b09": "耆婆答言。譬如月光。能令一切優鉢羅華開敷鮮明。",
    "X57n0970_006:0429b10": "月愛三昧。亦復如是。能令眾生善心開敷。是故名為",
    "X57n0970_006:0429b11": "月愛三昧。如是凡說五譬。以喻五義。王言。我聞如來",
    "X57n0970_006:0429b12": "不與惡人同止坐起。語言談笑。猶如大海不宿死屍。",
    "X57n0970_006:0429b13": "如鴛鴦鳥不住圊廁。釋提桓因不與鬼住。鳩[与*鳥]羅鳥",
    "X57n0970_006:0429b14": "不捿枯樹。如來亦爾。我當云何而得往見。設其見者。",
    "X57n0970_006:0429b15": "我見將不陷入地耶。耆婆答言。大王。譬如渴人速赴",
    "X57n0970_006:0429b16": "清泉。饑夫求食。怖者求救。病求良醫。熱求蔭涼。寒者",
    "X57n0970_006:0429b17": "求火。王今求佛。亦應如是。大王。如來尚為一闡提等。",
    "X57n0970_006:0429b18": "演說法要。何況大王非一闡提。如是勸喻。其言非一。",
    "X57n0970_006:0429b19": "王語耆婆。若使如來審如是者。明當選擇良日吉辰。",
    "X57n0970_006:0429b20": "然後乃往。耆婆白王。大王。如來法中無有選擇良日",
    "X57n0970_006:0429b21": "吉辰。大王。如重病人。猶不看日。惟求良醫。王今病重。",
    "X57n0970_006:0429b22": "求佛良醫。不應選擇吉日凶日。若到佛所。俱得滅罪。",
    "X57n0970_006:0429b23": "惟願大王。今日速往。爾時大王。即命大臣速辦供養。",
    "X57n0970_006:0429b24": "與其夫人。嚴駕車乘。一萬二千。與諸眷屬臣民。其數",
    "X57n0970_006:0429c01": "無量。尋路而來。爾時佛告大眾。一切眾生。為無上菩",
    "X57n0970_006:0429c02": "提近因緣。莫先善友。何以故。阿闍世王。若不隨順耆",
    "X57n0970_006:0429c03": "婆語者。來月七日。必定命終。墮阿鼻獄。是故近因莫",
    "X57n0970_006:0429c04": "若善友。阿闍世王。復於前路。聞舍婆提毗琉璃王。乘",
    "X57n0970_006:0429c05": "船入海。遇火而死。瞿迦離比丘。生身入地。至阿鼻獄。",
    "X57n0970_006:0429c06": "須那剎多。即種種惡。到於佛所。眾罪得滅。聞是語已。",
    "X57n0970_006:0429c07": "語耆婆言。吾今雖聞如是二言。猶未審定。汝來耆婆。",
    "X57n0970_006:0429c08": "吾欲與汝同載一象。設我當入阿鼻地獄。冀汝捉持",
    "X57n0970_006:0429c09": "不令我墮。何以故。我昔曾聞得道之人不入地獄爾。",
    "X57n0970_006:0429c10": "時佛告諸大眾言。阿闍世王。猶有疑心。我今當為作",
    "X57n0970_006:0429c11": "決定心。爾時大王。即到娑羅雙樹間。至於佛所。仰瞻",
    "X57n0970_006:0429c12": "如來。三十二相八十種好。猶如微妙真金之山。爾時",
    "X57n0970_006:0429c13": "世尊。出八種聲。告言大王。時阿闍世。左右顧視。此大",
    "X57n0970_006:0429c14": "眾中。誰是大王。我既罪戾。又無福德。如來不應稱為",
    "X57n0970_006:0429c15": "大王。爾時如來。即復喚言阿闍世大王。時王聞已。心",
    "X57n0970_006:0429c16": "大觀喜。即作是言。如來今日。顧命語言。真知如來。於",
    "X57n0970_006:0429c17": "諸眾生大悲憐愍。等無差別。白言世尊。我今疑心永",
    "X57n0970_006:0429c18": "無遺餘。定知如來真是眾生無上大師。爾時阿闍世",
    "X57n0970_006:0429c19": "王。即以手持旛蓋華香。妓樂供養。前禮佛足。右遶三",
    "X57n0970_006:0429c20": "帀。禮敬畢已。却坐一面。爾時佛告阿闍世王言。大王。",
    "X57n0970_006:0429c21": "今當為汝說正法要。汝當一心諦聽。凡夫常當繫心。",
    "X57n0970_006:0429c22": "觀身有二十事。所謂我此身中。空無無漏。(一)無諸善",
    "X57n0970_006:0429c23": "根本。(二)我此生死未得調順。(三)墮墜深坑無疑不畏。",
    "X57n0970_006:0429c24": "(四)以何方便得見佛性。(五)云何修定得見佛性。(六)生",
    "X57n0970_006:0430a01": "死常苦無常我淨。(七)八難之難難得遠離。(八)恒為怨",
    "X57n0970_006:0430a02": "家之所追逐。(九)無有一法能遮諸有。(十)於三惡趣未",
    "X57n0970_006:0430a03": "得解脫。(十一)具足種種諸惡邪見。(十二)亦未曾造度五惡",
    "X57n0970_006:0430a04": "津。(十三)生死無際未得其邊。(十四)不作諸業不退果報。(十五)",
    "X57n0970_006:0430a05": "無有我作他人受果。(十六)不作樂因終無樂果。(十七)若有",
    "X57n0970_006:0430a06": "造業果終不失。(十八)因無明生亦因而死。(十九)未來現在",
    "X57n0970_006:0430a07": "常行放逸。(二十)大王。凡夫之人。當於此身常作如是二",
    "X57n0970_006:0430a08": "十種觀。作是觀已。不樂生死。不樂生死。則得止觀。(云",
    "X57n0970_006:0430a09": "云)阿闍世言。如我解佛所說義者。我從昔來。初未曾",
    "X57n0970_006:0430a10": "觀是二十事。故造眾惡。造眾惡故則有死畏。三惡道",
    "X57n0970_006:0430a11": "畏。世尊。自我招殃。造茲重惡。父王無辜。橫加逆害。是",
    "X57n0970_006:0430a12": "二十事設觀不觀。必定當墮阿鼻地獄。佛告大王。一",
    "X57n0970_006:0430a13": "切諸法性相無常。無有決定。王云何言必定當墮阿",
    "X57n0970_006:0430a14": "鼻地獄。阿闍世王白佛言世尊。若一切法無定相者。",
    "X57n0970_006:0430a15": "我之殺罪。亦應不定。若殺定者。一切諸法則非不定。",
    "X57n0970_006:0430a16": "佛言善哉善哉。諸佛世尊。說一切法悉無定相。王復",
    "X57n0970_006:0430a17": "能知殺亦不定。是故當知。殺無定相。如是種種為說",
    "X57n0970_006:0430a18": "色法本空無處可殺。乃至云。大王。一切眾生所有罪",
    "X57n0970_006:0430a19": "業。凡有二種。一者輕。二者重。若心口作。則名為輕。身",
    "X57n0970_006:0430a20": "口心作。則名為重。大王。心念口言。身不作者。所得報",
    "X57n0970_006:0430a21": "輕。大王昔日口不敕殺。但言削足。大王。頻婆娑羅。往",
    "X57n0970_006:0430a22": "有惡心。於毗富羅山遊行獵鹿。周遍曠野。悉無所得。",
    "X57n0970_006:0430a23": "惟見一仙。五通具足。見已即生瞋恚惡心。我今遊獵。",
    "X57n0970_006:0430a24": "所以不得。正坐此仙。驅逐令去。即敕左右而令殺之。",
    "X57n0970_006:0430b01": "其人臨終。生瞋惡心。退失神通。而作誓言。我實無辜。",
    "X57n0970_006:0430b02": "汝以心口。橫加殺戮。我於來世。亦當如是還以心口",
    "X57n0970_006:0430b03": "而害於汝。時王聞已即生悔心。供養死屍。先王如是。",
    "X57n0970_006:0430b04": "尚得輕受。不墮地獄。況王不爾。而當地獄受果報耶。",
    "X57n0970_006:0430b05": "先王自作。還自受之。云何令王而得殺罪。(云云)爾時",
    "X57n0970_006:0430b06": "阿闍世王。如佛所說。觀色乃至觀識。作是觀已。即白",
    "X57n0970_006:0430b07": "佛言。世尊。我今始知色是無常。乃至識是無常。我本",
    "X57n0970_006:0430b08": "若能如是知者。則不作罪。世尊。我見世間。從伊蘭子",
    "X57n0970_006:0430b09": "生伊蘭樹。不見伊蘭生栴檀。我今始見從伊蘭子生",
    "X57n0970_006:0430b10": "栴檀樹。伊蘭樹者。我身是也。栴檀樹者。即是我心無",
    "X57n0970_006:0430b11": "根信也。無根信者。我初不知恭敬如來。不信法僧。是",
    "X57n0970_006:0430b12": "名無根。世尊。我若不遇如來世尊。當於無量阿僧祇",
    "X57n0970_006:0430b13": "劫。在大地獄受無量苦。我今見佛。以是見佛所得功",
    "X57n0970_006:0430b14": "德。破壞眾生所有一切煩惱惡心。佛言大王。善哉善",
    "X57n0970_006:0430b15": "哉。我今知汝心。能壞眾生惡。世尊。若我審能破壞眾",
    "X57n0970_006:0430b16": "生諸惡心者。使我常在地獄。無量劫中。為諸眾生。受",
    "X57n0970_006:0430b17": "大苦惱。不以為苦。爾時摩伽陀國。無量人民。悉發阿",
    "X57n0970_006:0430b18": "耨多羅三藐三菩提心。如是等無量人民。發大心故。",
    "X57n0970_006:0430b19": "阿闍世王所有重罪。即得微薄。爾時阿闍世王。語耆",
    "X57n0970_006:0430b20": "婆言。我今未死。已得天身。捨於短命。而得長命。捨無",
    "X57n0970_006:0430b21": "常身。而得常身。令諸眾生發阿耨多羅三藐三菩提",
    "X57n0970_006:0430b22": "心。即是天身長命常身。即是諸佛弟子。說是語已。即",
    "X57n0970_006:0430b23": "以種種寶幢旛蓋香華瓔珞微妙妓樂。而供養佛。復",
    "X57n0970_006:0430b24": "以偈頌。而讚歎言。廣如經說。",
    "X57n0970_006:0430c01": "爾時世尊。讚阿闍世王。善哉善哉。若有人能發菩提",
    "X57n0970_006:0430c02": "心。當知是人。則為莊嚴諸佛大眾。大王。汝昔已於毗",
    "X57n0970_006:0430c03": "婆尸佛。初發阿耨多羅三藐三菩提心。從是已來。至",
    "X57n0970_006:0430c04": "我出世。於其中間。未曾墮於地獄受苦。大王當知。菩",
    "X57n0970_006:0430c05": "提之心。乃有如是無量果報。大王。從今已往。當勤修",
    "X57n0970_006:0430c06": "菩提之心。何以故。從是因緣。當得消無量惡故。爾時",
    "X57n0970_006:0430c07": "阿闍世王。及摩伽陀國人民。從座而起。遶佛三帀。辭",
    "X57n0970_006:0430c08": "退還宮。",
    "X57n0970_006:0430c09": "釋曰。阿闍世王。順調達惡友之教。弒父自立。復欲加",
    "X57n0970_006:0430c10": "害其母。亦修惡之極者也。而此修惡必墮地獄。今得",
    "X57n0970_006:0430c11": "免墮獄之苦者。有四因緣。一有重悔。一得遇善友。一",
    "X57n0970_006:0430c12": "得值佛。一得聞大乘大涅槃經。因而達修惡即性惡。",
    "X57n0970_006:0430c13": "性惡融通。無法不趣。任運攝得佛界性善。故發阿耨",
    "X57n0970_006:0430c14": "多羅三藐三菩提心。獲無根之信。無根信者。所謂伊",
    "X57n0970_006:0430c15": "蘭子上。出栴檀也。伊蘭極臭之物也。子宜出伊蘭極",
    "X57n0970_006:0430c16": "臭之樹。今乃於伊蘭子上。而出栴檀極香之樹。非悟",
    "X57n0970_006:0430c17": "修惡即性惡。其性融通。任運攝得佛界栴檀性善乎。",
    "X57n0970_006:0430c18": "以喻求法。從可知也。",
    "X57n0970_006:0430c19": "客曰。弟子初然。狃於常聞。悞以人間修惡而為性惡。",
    "X57n0970_006:0430c20": "且不知性惡乃佛性異名。故一聞台教性惡之名。駭",
    "X57n0970_006:0430c21": "耳驚心。生種種疑難。今蒙多方開示。方知修惡之為",
    "X57n0970_006:0430c22": "言。其包也廣。下至地獄。上至菩薩。修善之言其攝也",
    "X57n0970_006:0430c23": "愽。漸於人天。而極於佛。若夫性善之極。則惟在於佛。",
    "X57n0970_006:0430c24": "性具之惡。則遍該乎九。雖言善惡。實不分而分。分而",
    "X57n0970_006:0431a01": "不分。故得性善性惡其理融通。是則九界性惡遍處。",
    "X57n0970_006:0431a02": "即佛界性善遍處。故九種法界。從性惡以起修惡。若",
    "X57n0970_006:0431a03": "菩薩。若聲聞。若緣覺。若天人阿修羅。地獄餓鬼畜生。",
    "X57n0970_006:0431a04": "所有正報之身色。依報之國土。上及於天。下及於地。",
    "X57n0970_006:0431a05": "出河國土。艸芥人畜。皆修惡也。莫不全性惡之所起",
    "X57n0970_006:0431a06": "也。然則修惡遍處。即性惡遍。莫不全水。以為水。氷還",
    "X57n0970_006:0431a07": "即水。全波以為水。水本具波。全空以投器。器器皆空。",
    "X57n0970_006:0431a08": "以至全陽春。而發生萬物。而物物皆春。是則日用之",
    "X57n0970_006:0431a09": "間。見聞之際。頭頭物物。事事心心。莫不皆修惡也。即",
    "X57n0970_006:0431a10": "性惡也。性惡融通。任運攝得佛界性善。不須轉側。以",
    "X57n0970_006:0431a11": "明此心。而見此性。在人即人。謂之直人可也。在天即",
    "X57n0970_006:0431a12": "天。謂之義天可也。在聲聞即聲聞。以佛道聲令一切",
    "X57n0970_006:0431a13": "聞。謂之真聲聞可也。在羅漢即羅漢。普於其中應受",
    "X57n0970_006:0431a14": "供養。謂之真羅漢可也。在菩薩即菩薩。充櫎其六度",
    "X57n0970_006:0431a15": "萬行之心。務使覺行圓滿。謂之真菩薩可也。至於垂",
    "X57n0970_006:0431a16": "形惡趣。乃菩薩大權之能事。將來果成。稱性施設。皆",
    "X57n0970_006:0431a17": "非分外。今且務使其即修惡。以即性惡。以為己躬履",
    "X57n0970_006:0431a18": "踐。若天全性惡。而起妙用。以神通而駭動。智辨以宣",
    "X57n0970_006:0431a19": "敭。謂之性惡法門者。弟子則雖有其心。而未有其胸。",
    "X57n0970_006:0431a20": "目前且發空願。以師此論。而為人演說之。剞劂以流",
    "X57n0970_006:0431a21": "通之。使人人悟性。各各知歸。庶幾將此深心奉塵剎。",
    "X57n0970_006:0431a22": "是則名為報師恩也。合十槃譚瞻仰而退。",
    "X57n0970_006:0431a23": "永嘉縣漁潭寺受戒弟子眾等奉刻流通",
    "X57n0970_006:0431a24": "性善惡論卷之六(竟)"
}