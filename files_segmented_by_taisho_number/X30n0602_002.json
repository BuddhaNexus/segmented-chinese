{
    "X30n0602_002:0292c15": "妙法蓮華經解卷第二之一",
    "X30n0602_002:0292c17": "溫陵開元蓮寺比丘　戒環　解",
    "X30n0602_002:0292c18": "妙法蓮華經譬喻品第三",
    "X30n0602_002:0292c19": "△二喻說一周被中根二。初標敘科義。",
    "X30n0602_002:0292c20": "譬者引淺況深。喻者托言訓曉。由前法說。示多方",
    "X30n0602_002:0292c21": "便。皆為一乘。上智已悟中根未解。故引三車一門",
    "X30n0602_002:0292c22": "之淺。以況三乘一道之深。而訓曉焉。故名譬喻品。",
    "X30n0602_002:0292c23": "經有九喻。謂火宅窮子藥草化城繫珠鑿井王髻",
    "X30n0602_002:0292c24": "父少醫師。舊唯言七喻。遺却鑿井父少二喻。謂是",
    "X30n0602_002:0293a01": "旁出實非旁也。喻說文二。初法說緒餘。二喻說正",
    "X30n0602_002:0293a02": "文。然法說緒餘合聯前品之末。喻說名題合標緒",
    "X30n0602_002:0293a03": "餘之後。而分品似濫者。身子既自領悟法說。欲以",
    "X30n0602_002:0293a04": "悟人故陳悟喜之意。而為機起疑發茲喻說。然則",
    "X30n0602_002:0293a05": "悟喜等意。乃為喻說之由。宜屬此品。文不為濫。△",
    "X30n0602_002:0293a06": "二依科解文二。初法說緒餘四。初身子領悟四。",
    "X30n0602_002:0293a07": "初悟喜。",
    "X30n0602_002:0293a08": "爾時舍利弗踊躍歡喜(至)得未曾有。",
    "X30n0602_002:0293a09": "身子既悟法說。自知作佛故踊躍而作慶所未聞。",
    "X30n0602_002:0293a10": "所以者何(至)甚自感傷失於如來無量知見。",
    "X30n0602_002:0293a11": "釋上也。謂昔者方等會上共聞是法。然彼得授記",
    "X30n0602_002:0293a12": "我乃不預。是失如來無量知見。今既得之所以踊",
    "X30n0602_002:0293a13": "喜。無量知見即一乘正智也。△二悔責。",
    "X30n0602_002:0293a14": "世尊我常獨處山林樹下(至)是我等咎非世尊也。",
    "X30n0602_002:0293a15": "居常推尅聞同記異。非佛所私咎實在我。同入法",
    "X30n0602_002:0293a16": "性謂同證真理。",
    "X30n0602_002:0293a17": "所以者何(至)初問佛法遇便信受思惟取證。",
    "X30n0602_002:0293a18": "釋自咎也。所因即般若實智為菩提正因也。佛固",
    "X30n0602_002:0293a19": "將說而我不欵待。但初聞四諦。即便信受速取小",
    "X30n0602_002:0293a20": "果。葢自誤也。△三自慶。",
    "X30n0602_002:0293a21": "世尊我從昔來(至)得佛法分。",
    "X30n0602_002:0293a22": "自慶所悟也。口生者。因聞一音。法生者。悟如是法。",
    "X30n0602_002:0293a23": "法分者。得如來知見寶藏之分也。△四重頌四。",
    "X30n0602_002:0293a24": "初頌悟喜。",
    "X30n0602_002:0293b01": "爾時舍利弗欲重宣此義。而說偈言。",
    "X30n0602_002:0293b02": "我聞是法音(至)聞亦除憂惱。",
    "X30n0602_002:0293b03": "法音指法說也。漏盡宜無憂惱。而云亦除者。向雖",
    "X30n0602_002:0293b04": "漏盡餘習未盡。今得極證則除失大乘之憂。及餘",
    "X30n0602_002:0293b05": "習未盡之惱。△二頌悔責。",
    "X30n0602_002:0293b06": "我處於山谷(至)云何而自欺。",
    "X30n0602_002:0293b07": "頌居常自咎也。",
    "X30n0602_002:0293b08": "我等亦佛子(至)我為自欺誑。",
    "X30n0602_002:0293b09": "頌不預授記失佛功德也。三十二相初自足下安",
    "X30n0602_002:0293b10": "平。終至頂相高圓猶如天葢。十力初是處非處智",
    "X30n0602_002:0293b11": "力。終至永斷習氣智力。八十種好初自指爪狹長。",
    "X30n0602_002:0293b12": "終至胷萬字相。十八不共謂不與二乘共也。初自",
    "X30n0602_002:0293b13": "無過失終至知過現未事無著無礙。",
    "X30n0602_002:0293b14": "我常於日夜(至)籌量如此事。",
    "X30n0602_002:0293b15": "見讚菩薩知我之非。故籌量其失。△三頌自慶。",
    "X30n0602_002:0293b16": "今聞佛音聲。隨宜而說法。無漏難思議。令眾至道場。",
    "X30n0602_002:0293b17": "而今乃知隨宜之說。皆無漏法。直可以證道也。",
    "X30n0602_002:0293b18": "我本著邪見(至)永盡滅無餘。",
    "X30n0602_002:0293b19": "感悟自慶也。身子昔事珊闍耶為外道梵志之師。",
    "X30n0602_002:0293b20": "因佛為之拔邪說法。乃入佛道。於空偏證非是實",
    "X30n0602_002:0293b21": "滅。即相圓證始謂無餘永盡滅。即無餘涅槃也。",
    "X30n0602_002:0293b22": "佛於大眾中。說我當作佛。聞如是法音。疑悔悉已除。",
    "X30n0602_002:0293b23": "牒偈首之詞。通結也。上頌長行已終。△四別自釋",
    "X30n0602_002:0293b24": "疑二。初徵疑自釋。",
    "X30n0602_002:0293c01": "初聞佛所說(至)我聞疑網斷。",
    "X30n0602_002:0293c02": "初聞會三歸一。聲聞得佛以非己智分故疑之。及",
    "X30n0602_002:0293c03": "詳觀佛說其心如海。窮之益深測之益遠。乃信為",
    "X30n0602_002:0293c04": "實道無復疑也。△二引證釋疑。",
    "X30n0602_002:0293c05": "佛說過去世(至)波旬無此事。",
    "X30n0602_002:0293c06": "此引方便品三世道同及自行道同之文。以自釋",
    "X30n0602_002:0293c07": "也。波旬魔名。",
    "X30n0602_002:0293c08": "以是我定知(至)教化諸菩薩。",
    "X30n0602_002:0293c09": "牒釋前疑。以由領悟也。實智即一乘正智也。夫身",
    "X30n0602_002:0293c10": "子大智於佛聞法宜不言而諭。乃綢繆疑慮至於",
    "X30n0602_002:0293c11": "以佛為魔者。葢道大機小。乍聞其言鮮不悖戰眩",
    "X30n0602_002:0293c12": "亂而非毀交謫。譬聞姑射之說以為狂而不信。望",
    "X30n0602_002:0293c13": "哀駘之風以為惡駭天下。葢後世末俗聞佛道者。",
    "X30n0602_002:0293c14": "類多如此。則大智疑慮有所為而設矣。△二如來",
    "X30n0602_002:0293c15": "述成。",
    "X30n0602_002:0293c16": "爾時佛告舍利弗(至)我以方便引導汝故生我法中。",
    "X30n0602_002:0293c17": "述其本因。以明領悟得記之由也。言於天人眾中",
    "X30n0602_002:0293c18": "說者。將明遠因遠記示不妄也。戒經云。舍利弗曾",
    "X30n0602_002:0293c19": "於六十劫修菩薩道。今云二萬億佛所。指彼時也。",
    "X30n0602_002:0293c20": "長夜隨學。言正智未明。",
    "X30n0602_002:0293c21": "舍利弗(至)名妙法蓮華教菩薩法佛所護念。",
    "X30n0602_002:0293c22": "昔已繫珠。今復示珠。△三上根得記二。一與記。",
    "X30n0602_002:0293c23": "舍利弗(至)天人師佛世尊。",
    "X30n0602_002:0293c24": "既悟妙法當成佛道。故得記作佛也。諸授記文皆",
    "X30n0602_002:0294a01": "二。初供佛行道因記也。次十號劫國果記也。此記",
    "X30n0602_002:0294a02": "大因大果。以策進小乘也。號華光者。華表因行光",
    "X30n0602_002:0294a03": "能發明。由最初領悟發明是道故也。既受佛記。猶",
    "X30n0602_002:0294a04": "過多劫然後得果者。成佛由智得果由行。小乘雖",
    "X30n0602_002:0294a05": "悟實智。未修大行。是謂素法身佛。未有莊嚴。故須",
    "X30n0602_002:0294a06": "經劫供佛行菩薩道。所以廓其大心成就萬德。萬",
    "X30n0602_002:0294a07": "德圓備乃成十號具足之佛。非自性天真之佛比",
    "X30n0602_002:0294a08": "矣。若此頓教所謂過無量不思議劫者。直約正智。",
    "X30n0602_002:0294a09": "頓斷無明頓圓種智。則無邊劫迷一時頓滅。是謂",
    "X30n0602_002:0294a10": "過無邊劫成佛。",
    "X30n0602_002:0294a11": "國名離垢(至)其國中以菩薩為大寶故。",
    "X30n0602_002:0294a12": "劫國莊嚴皆因行依報也。身子因行以大智為本。",
    "X30n0602_002:0294a13": "故國名離垢。因行發明教菩薩法。故劫名大寶莊",
    "X30n0602_002:0294a14": "嚴。而以菩薩為大寶。清淨嚴飾則無諸穢土。安隱",
    "X30n0602_002:0294a15": "豐樂則無三災苦。天人熾盛則無三惡道。有八交",
    "X30n0602_002:0294a16": "道等者。八正道之所會也。七寶行樹等者。七覺支",
    "X30n0602_002:0294a17": "之所生也。凡諸佛依報皆然。葢因行所同也。若眾",
    "X30n0602_002:0294a18": "生依報則國名堪忍。劫名五濁。其土坑坎沙礫為",
    "X30n0602_002:0294a19": "地。亦因行所同也。反而求之離垢清淨之相。皆即",
    "X30n0602_002:0294a20": "心地安隱豐樂之事。無非性德。染淨轉變常存乎",
    "X30n0602_002:0294a21": "人。使眾生不為堪忍苦。不起五濁業不行邪諂行。",
    "X30n0602_002:0294a22": "則真離垢平正安隱豐樂之國矣。",
    "X30n0602_002:0294a23": "彼諸菩薩(至)其國人民壽八小劫。",
    "X30n0602_002:0294a24": "除為王子時。獨記作佛後壽十二劫。",
    "X30n0602_002:0294b01": "華光如來過十二小劫(至)其佛國土亦復如是。",
    "X30n0602_002:0294b02": "此身子轉記堅滿。使傳續妙道也。過十二小劫。即",
    "X30n0602_002:0294b03": "臨滅時也。法華妙道本於燈明。傳於妙光繼於然",
    "X30n0602_002:0294b04": "燈。佛佛授手光光相續。故身子得之而記號華光。",
    "X30n0602_002:0294b05": "葢發明是道。使有目者共覩也。堅滿得之又號華",
    "X30n0602_002:0294b06": "足安行。則率循是道使有趾者共由也。至於其國",
    "X30n0602_002:0294b07": "菩薩。行則寶華承足。則從其化者。莫不由是道也。",
    "X30n0602_002:0294b08": "抑記號華足安行。取其帶果行因也。菩薩寶華承",
    "X30n0602_002:0294b09": "足。取其藉因趍果也。因果互為始終。展轉不離是",
    "X30n0602_002:0294b10": "道。欲續而不泯。故有轉記。",
    "X30n0602_002:0294b11": "舍利弗(至)像法住世亦三十二小劫。",
    "X30n0602_002:0294b12": "法初盛行。人能以現量體悟為正。去聖逾遠。人惟",
    "X30n0602_002:0294b13": "以比量倣解為像。正法教理行果備具。像法有教",
    "X30n0602_002:0294b14": "理行而無果。故古多聖賢得道。今乃蔑聞。此正像",
    "X30n0602_002:0294b15": "異効也。及乎末法則空騰似量荒唐無實。雖有教",
    "X30n0602_002:0294b16": "理無行果矣。△二重頌。",
    "X30n0602_002:0294b17": "爾時世尊欲重宣此義。而說偈言。",
    "X30n0602_002:0294b18": "舍利弗來世(至)出家成佛道。",
    "X30n0602_002:0294b19": "此偈全頌與記。皆即前意。普智即徧知也。佛為王",
    "X30n0602_002:0294b20": "子時者。諸佛皆示為王子棄國捨榮。警諸貪著。如",
    "X30n0602_002:0294b21": "八意之於燈明。十六之於智勝。是也。生分已盡梵",
    "X30n0602_002:0294b22": "行已立。所作已辦不受後有。名最後身。",
    "X30n0602_002:0294b23": "華光佛住世(至)宜應自欣慶。",
    "X30n0602_002:0294b24": "△四天人讚喜四。初踊喜。",
    "X30n0602_002:0294c01": "爾時四部眾(至)心大歡喜踊躍無量。",
    "X30n0602_002:0294c02": "踊喜以謂我等亦如是。必當得作佛。△二供佛。",
    "X30n0602_002:0294c03": "各各脫身所著上衣(至)雨眾天華。",
    "X30n0602_002:0294c04": "衣服人之弢袠也。性障天之弢袠也。迴轉即迴向",
    "X30n0602_002:0294c05": "意也。諸天因聞妙法得離性障。遂迴小向大。是以",
    "X30n0602_002:0294c06": "脫衣供佛以藉其誠。表解天弢隳天袠也。衣住空",
    "X30n0602_002:0294c07": "中而自迴轉。乃迴向精誠所感也。△三稱讚。",
    "X30n0602_002:0294c08": "而作是言(至)今乃復轉無上最大法輪。",
    "X30n0602_002:0294c09": "昔轉四諦為最小。今轉一乘為最大。△四重頌三。",
    "X30n0602_002:0294c10": "初頌稱讚。",
    "X30n0602_002:0294c11": "爾時諸天子欲重宣此義。而說偈言。",
    "X30n0602_002:0294c12": "昔於波羅(柰至)少有能信者。",
    "X30n0602_002:0294c13": "鹿苑分別五趣眾生。生滅麤相容有能信。今茲一",
    "X30n0602_002:0294c14": "乘旨妙義奧。故少能信者。△二頌喜意。",
    "X30n0602_002:0294c15": "我等從昔來(至)最尊無有上。",
    "X30n0602_002:0294c16": "△三結讚迴向。",
    "X30n0602_002:0294c17": "佛道叵思議(至)盡迴向佛道。",
    "X30n0602_002:0294c18": "結讚自誓迴小向大也。謂今世前世之福業。及值",
    "X30n0602_002:0294c19": "佛所作之功德。皆誓捨小果迴向佛道。叵從反可。",
    "X30n0602_002:0294c20": "謂不可也。△二喻說正文四。初發起喻說四。初",
    "X30n0602_002:0294c21": "身子自慶。",
    "X30n0602_002:0294c22": "爾時舍利弗白佛言(至)三菩提記。",
    "X30n0602_002:0294c23": "△二為機起疑。",
    "X30n0602_002:0294c24": "是諸千二百心自在者(至)聞所未聞皆墮疑惑。",
    "X30n0602_002:0295a01": "心自在。即無學羅漢。學無學即小聲聞。昔蒙佛教",
    "X30n0602_002:0295a02": "自謂究竟。而息見趣寂。今聞雖說涅槃亦非真滅。",
    "X30n0602_002:0295a03": "是以疑惑也。△三請佛決疑。",
    "X30n0602_002:0295a04": "善哉世尊。願為四眾說其因。緣令離疑惑。",
    "X30n0602_002:0295a05": "△四佛與開喻。",
    "X30n0602_002:0295a06": "爾時佛告舍利弗(至)諸有智者以譬喻得解。",
    "X30n0602_002:0295a07": "上皆發起喻說。下文正演喻說。二引火宅喻。明",
    "X30n0602_002:0295a08": "昔權教皆為化迷也。△二正引火宅文十。一宅",
    "X30n0602_002:0295a09": "主財力。",
    "X30n0602_002:0295a10": "舍利弗(至)多有田宅及諸僮僕。",
    "X30n0602_002:0295a11": "譬佛王化三界也。國有邑邑有聚落。譬大千有三",
    "X30n0602_002:0295a12": "界。三界有六道四生。大長者譬如來。為一切世間",
    "X30n0602_002:0295a13": "之父。其年衰邁譬應緣已久欲般涅槃也。財富無",
    "X30n0602_002:0295a14": "量譬無量知見之法財。多有田宅譬方便智慧之",
    "X30n0602_002:0295a15": "福田。僮僕譬慈悲無倦以佑助正道。從事群機。△",
    "X30n0602_002:0295a16": "二家廣人眾。",
    "X30n0602_002:0295a17": "其家廣大(至)乃至五百人止住其中。",
    "X30n0602_002:0295a18": "譬五趣苦聚也。家譬三界。一門譬一乘出離之道。",
    "X30n0602_002:0295a19": "五百人譬五趣眾生。言一百二百者。自人天次第",
    "X30n0602_002:0295a20": "而數也。△三宅弊火逼。",
    "X30n0602_002:0295a21": "堂閣朽故墻壁隤落(至)焚燒舍宅。",
    "X30n0602_002:0295a22": "譬身老苦逼也。家有堂閣舍宅。舍宅有墻壁柱根",
    "X30n0602_002:0295a23": "梁揀。皆朽腐將傾而不可居。譬三界有五陰眾生。",
    "X30n0602_002:0295a24": "眾生有四大命根。支體皆變異速壞而不可保。然",
    "X30n0602_002:0295b01": "且於中競造惡業。為五欲財利生死悲惱之所燒",
    "X30n0602_002:0295b02": "煑。天上人間無能免者。故曰周帀俱時歘然火起。",
    "X30n0602_002:0295b03": "長者諸子若十二十。或至三十在此宅中。",
    "X30n0602_002:0295b04": "言五百人。又言諸子者。人則汎舉群生。子則特舉",
    "X30n0602_002:0295b05": "從化者。若十指菩薩子。二十三十指二乘子。前於",
    "X30n0602_002:0295b06": "五趣言百。此於三乘言十者。以五趣眾生從三乘",
    "X30n0602_002:0295b07": "之化者。十一而已。△四長者悲救。",
    "X30n0602_002:0295b08": "長者見是大火從四面起(至)心不厭患無求出意。",
    "X30n0602_002:0295b09": "譬觀六道苦起大悲心。四面即生老病死四相。為",
    "X30n0602_002:0295b10": "眾苦之本。所燒之門安隱得出。譬佛於生死苦永",
    "X30n0602_002:0295b11": "盡。憂患不能襲也。諸子樂著不覺不怖。譬深著世",
    "X30n0602_002:0295b12": "樂無有慧心。徒見得忘形見利忘真。火宅之人皆",
    "X30n0602_002:0295b13": "如是也。",
    "X30n0602_002:0295b14": "舍利弗(至)唯有一門而復狹小。",
    "X30n0602_002:0295b15": "沈思救焚之方也。謂恃身手有力顧幼稚之微。欲",
    "X30n0602_002:0295b16": "以衣裓密扶而出之。或以几案憑挈而出之。又思",
    "X30n0602_002:0295b17": "其門狹小不可用此。但以殷勤方便引而出之也。",
    "X30n0602_002:0295b18": "此譬三七思惟設教之意。身手全體譬如來知見",
    "X30n0602_002:0295b19": "力無所畏。衣裓密用譬有大神力。几案可憑譬智",
    "X30n0602_002:0295b20": "慧力。其門狹小譬二乘心劣不堪此法。故後文云。",
    "X30n0602_002:0295b21": "若我但以神力及智慧力。讚如來知見力無所畏",
    "X30n0602_002:0295b22": "者。眾生不能以是得度。故但以方便拔濟之也。三",
    "X30n0602_002:0295b23": "藏法師云。衣裓者西國盛華之具。貢上貴人用之。",
    "X30n0602_002:0295b24": "諸子幼稚未有所識(至)汝等速出。",
    "X30n0602_002:0295c01": "憂其無知。明告其害使知趍利。△五諸子癡迷。",
    "X30n0602_002:0295c02": "父雖憐愍善言誘喻(至)但東西走戲視父而已。",
    "X30n0602_002:0295c03": "譬眾生為貪欲所迷。雖遭大苦不以為患。躭湎既",
    "X30n0602_002:0295c04": "甚。不知何者是苦何者是身云何為貪。但迷己逐",
    "X30n0602_002:0295c05": "物火馳不返。雖值佛法不從其化。特視之而已。△",
    "X30n0602_002:0295c06": "六長者方便。",
    "X30n0602_002:0295c07": "爾時長者即作是念(至)隨汝所欲皆當與汝。",
    "X30n0602_002:0295c08": "徒令速出則怫其所欲。既不能化故順其所欲而",
    "X30n0602_002:0295c09": "化之。長者亦自恐被焚者。譬佛示身三界與民同",
    "X30n0602_002:0295c10": "患也。知子所好等者。譬知諸眾生有種種欲。隨其",
    "X30n0602_002:0295c11": "本性方便說三也。車表果法。不屬三界。故云今在",
    "X30n0602_002:0295c12": "門外。可以遊戲者。喻法樂可以自娛也。牛正服乘",
    "X30n0602_002:0295c13": "之大力者。正譬大根以任大乘。羊鹿非可服乘。徒",
    "X30n0602_002:0295c14": "以像牛為幼稚玩好之具。權譬小根以任小乘。知",
    "X30n0602_002:0295c15": "羊鹿非可服乘徒為玩好之具。即知二乘不足致",
    "X30n0602_002:0295c16": "道。徒為戲論之法而已。△七諸子出宅。",
    "X30n0602_002:0295c17": "爾時諸子(至)競共馳走爭出火宅。",
    "X30n0602_002:0295c18": "言適其欲故化無不從。進之為推退之為排。此爭",
    "X30n0602_002:0295c19": "出之勢也。譬隨根利鈍決擇三乘以求出離。",
    "X30n0602_002:0295c20": "是時長者(至)其心泰然歡喜踊躍。",
    "X30n0602_002:0295c21": "乍喜諸子脫苦也。四衢露坐等。譬依四諦造偏空",
    "X30n0602_002:0295c22": "而不知進也。",
    "X30n0602_002:0295c23": "時諸子等各白父言(至)願時賜與。",
    "X30n0602_002:0295c24": "諸子出宅就父索車。譬因獲三乘之利。遂執三乘",
    "X30n0602_002:0296a01": "之果。△八長者賜車。",
    "X30n0602_002:0296a02": "舍利弗(至)又多僕從而侍衛之。",
    "X30n0602_002:0296a03": "譬說三之後等示一乘。使知無二無三。即廢權立",
    "X30n0602_002:0296a04": "實也。車譬一乘。牛譬大根。餘表一乘大根之德用",
    "X30n0602_002:0296a05": "也。其車高廣者。高出三乘廣攝九部也。眾寶譬萬",
    "X30n0602_002:0296a06": "行。欄楯譬總持。懸鈴譬四辨之下化。幰葢譬慈悲",
    "X30n0602_002:0296a07": "之普覆。雜寶譬眾善所以嚴慈悲也。寶繩譬四誓",
    "X30n0602_002:0296a08": "所以固慈悲也。垂諸華瓔則外布妙因聯續如瓔。",
    "X30n0602_002:0296a09": "重敷婉筵則內弘忍力柔軟如筵。安置丹枕者。使",
    "X30n0602_002:0296a10": "心冥覺觀而默處是道也。駕以白牛者。非純一大",
    "X30n0602_002:0296a11": "根不堪此乘也。膚色充潔得其所養而無染也。形",
    "X30n0602_002:0296a12": "體姝好全其所賦而無惡也。有大筋力譬堪任大",
    "X30n0602_002:0296a13": "事。行步平正譬允蹈大方。其疾如風譬一念頓造。",
    "X30n0602_002:0296a14": "又多僕從譬方便利生助道之事。總而譬之。即後",
    "X30n0602_002:0296a15": "所謂諸佛禪定解脫等娛樂之具。一相一種淨妙",
    "X30n0602_002:0296a16": "之樂也。",
    "X30n0602_002:0296a17": "所以者何(至)與諸子等。",
    "X30n0602_002:0296a18": "釋所以賜等一大車之意。譬如來有無量知見力",
    "X30n0602_002:0296a19": "無所畏諸佛法藏。能與眾生大乘之法。",
    "X30n0602_002:0296a20": "今此幼童(至)不宜差別。",
    "X30n0602_002:0296a21": "譬諸眾生皆是我子。等與大乘。不令有人獨得滅",
    "X30n0602_002:0296a22": "度。",
    "X30n0602_002:0296a23": "所以者何(至)何況諸子。",
    "X30n0602_002:0296a24": "萬物皆往資焉而不匱。此之謂也。",
    "X30n0602_002:0296b01": "是時諸子各乘大車得未曾有。非本所望。",
    "X30n0602_002:0296b02": "譬二乘得佛。過其所望。九覈審誕信。",
    "X30n0602_002:0296b03": "舍利弗(至)於彼火宅而拔濟之。",
    "X30n0602_002:0296b04": "問許三而賜一。猶始權而終實。始終相違涉虗妄",
    "X30n0602_002:0296b05": "不以全身命為得玩好者。身之可玩固甚於物。葢",
    "X30n0602_002:0296b06": "身為道本。本全則道全。所以至人常遺物抱道。以",
    "X30n0602_002:0296b07": "全身養生。而火宅之人唯物之玩。不自貴愛。故此",
    "X30n0602_002:0296b08": "警之耳。△十結答不妄。",
    "X30n0602_002:0296b09": "世尊若是長者(至)如汝所言。",
    "X30n0602_002:0296b10": "△三以法合顯十。一合宅主財力。",
    "X30n0602_002:0296b11": "舍利弗。如來亦復如是。則為一切世間之父。",
    "X30n0602_002:0296b12": "視四生如一子。等三界以同仁。",
    "X30n0602_002:0296b13": "於諸怖畏衰惱憂患(至)恒求善事利益一切。",
    "X30n0602_002:0296b14": "怖畏惱患即三界苦相。無明暗蔽即四生苦本。於",
    "X30n0602_002:0296b15": "此永盡。即如如佛知見力無畏正智也。方便智度",
    "X30n0602_002:0296b16": "權智也。神力智力所以資正智。慈悲無惓所以運",
    "X30n0602_002:0296b17": "權智。△二合家廣人眾。",
    "X30n0602_002:0296b18": "而生三界朽故火宅(至)三菩提。",
    "X30n0602_002:0296b19": "由慈悲故。示生三界之家。濟度五趣之眾。以自永",
    "X30n0602_002:0296b20": "盡無明暗蔽故。欲度眾生愚癡暗蔽。以自成就無",
    "X30n0602_002:0296b21": "量知見故。欲令眾生得大菩提。所謂欲令一切眾",
    "X30n0602_002:0296b22": "如我等無異也。三合宅弊火逼。",
    "X30n0602_002:0296b23": "見諸眾生(至)雖遭大苦不以為患。",
    "X30n0602_002:0296b24": "此備舉三界火宅苦狀。該三世六道因果也。生老",
    "X30n0602_002:0296c01": "病死憂悲苦惱為果業。屬前因。五欲財利追求等",
    "X30n0602_002:0296c02": "苦為因業。屬後果。畜生餓鬼天上人間。即緣上因",
    "X30n0602_002:0296c03": "果成六道業。化為異類淪替不停。實可警怖。彼且",
    "X30n0602_002:0296c04": "喜而不厭遭而不患。實癡暗所蔽也。△四合長者",
    "X30n0602_002:0296c05": "悲救。",
    "X30n0602_002:0296c06": "舍利弗(至)眾生不能以是得度。",
    "X30n0602_002:0296c07": "無邊佛慧樂。即一乘法樂。如來知見力無所畏。即",
    "X30n0602_002:0296c08": "一乘法體。雖足以拔苦。然非凡夫事故。不能以是",
    "X30n0602_002:0296c09": "得度。△五合諸子癡迷。",
    "X30n0602_002:0296c10": "所以者何(至)何由能解佛之智慧。",
    "X30n0602_002:0296c11": "所以不能以是得度者。為眾苦所迷故。△六合長",
    "X30n0602_002:0296c12": "者方便。",
    "X30n0602_002:0296c13": "舍利弗(至)為說三乘聲聞辟支佛佛乘。",
    "X30n0602_002:0296c14": "法喻雙明。",
    "X30n0602_002:0296c15": "而作是言(至)則為所燒。",
    "X30n0602_002:0296c16": "此善言誘諭力拔其苦也。色等五欲俗以為軟美。",
    "X30n0602_002:0296c17": "佛以為麤弊。為皆幻惑濁惡能發業苦。實致火之",
    "X30n0602_002:0296c18": "具也。故貪著生愛則為所燒。",
    "X30n0602_002:0296c19": "汝速出三界(至)便得無量安隱快樂。",
    "X30n0602_002:0296c20": "示以三乘而讚其法。使向慕也。此三乘法聖所稱",
    "X30n0602_002:0296c21": "歎者。諸佛共尊也。能離生死故自在無繫。異有為",
    "X30n0602_002:0296c22": "法故無所依求。得是乘者。斯得無漏五根五力。七",
    "X30n0602_002:0296c23": "覺支八正道。四禪九次第定。八解脫諸三昧法。足",
    "X30n0602_002:0296c24": "以娛樂脫三界苦。△七合諸子出宅三。初聲聞",
    "X30n0602_002:0297a01": "乘。",
    "X30n0602_002:0297a02": "舍利弗(至)如彼諸子為求羊車出於火宅。",
    "X30n0602_002:0297a03": "此辨三乘根性不等取果有異。如彼諸子玩好不",
    "X30n0602_002:0297a04": "同。內有智性者。謂正因信種。揀非闡提也。內有是",
    "X30n0602_002:0297a05": "因故從佛為緣。觀四諦理聞聲悟道。名聲聞乘。欲",
    "X30n0602_002:0297a06": "速機小。故譬羊車。△二緣覺乘。",
    "X30n0602_002:0297a07": "若有眾生(至)如彼諸子為求鹿車出於火宅。",
    "X30n0602_002:0297a08": "辟支此云獨覺。亦通緣覺。出無佛世。觀物變易自",
    "X30n0602_002:0297a09": "覺無生。故號獨覺。觀十二緣覺真諦理。故號緣覺。",
    "X30n0602_002:0297a10": "求自然慧樂獨善寂。即獨覺也。深知諸法因緣。即",
    "X30n0602_002:0297a11": "緣覺也。此乘斷三界見思。與聲聞同。更侵斷習氣",
    "X30n0602_002:0297a12": "根性猛利。故居聲聞上。其機稍大。故譬鹿車。△三",
    "X30n0602_002:0297a13": "菩薩乘。",
    "X30n0602_002:0297a14": "若有眾生(至)如彼諸子為求牛車出於火宅。",
    "X30n0602_002:0297a15": "此兼三乘集眾智之大根也。一切智即菩薩智也。",
    "X30n0602_002:0297a16": "佛智即一切種智也。自然即離諸證取者。無師即",
    "X30n0602_002:0297a17": "不由他悟者。能求眾智及如來知見廣大德用。而",
    "X30n0602_002:0297a18": "愍安利度。所以為大菩薩。其機為最。故譬牛車。△",
    "X30n0602_002:0297a19": "八合長者賜車二。初牒。",
    "X30n0602_002:0297a20": "舍利弗(至)等以大車而賜諸子。",
    "X30n0602_002:0297a21": "此牒見子得出露地而坐。自念財物無極。不與小",
    "X30n0602_002:0297a22": "車等文。△次合。",
    "X30n0602_002:0297a23": "如來亦復如是(至)皆以如來滅度而滅度之。",
    "X30n0602_002:0297a24": "合上可明。出三界苦得涅槃樂。即權乘小果。如來",
    "X30n0602_002:0297b01": "滅度而滅度之。即大乘極果。",
    "X30n0602_002:0297b02": "是諸眾生脫三界者(至)能生淨妙第一之樂。",
    "X30n0602_002:0297b03": "疏上等與大乘之意也。謂彼脫三界者。雖得小乘",
    "X30n0602_002:0297b04": "禪定解脫。然猶厭有著空。非一相也。裂為二乘。非",
    "X30n0602_002:0297b05": "一種也。執著未除。非淨也。空有未融。非妙也。故與",
    "X30n0602_002:0297b06": "之諸佛禪定解脫娛樂之具。一相一種淨妙之樂。",
    "X30n0602_002:0297b07": "如彼大車眾美具備。△九合覈審誕信。",
    "X30n0602_002:0297b08": "舍利弗如彼長者(至)然彼長者無虗妄之咎。",
    "X30n0602_002:0297b09": "先牒次結。△十合結答不妄。",
    "X30n0602_002:0297b10": "如來亦復如是(至)於一佛乘分別說三。",
    "X30n0602_002:0297b11": "總結前文也。不盡能受者。機不齊故。",
    "X30n0602_002:0297b13": "妙法蓮華經解卷第二之一",
    "X30n0602_002:0297b16": "妙法蓮華經解卷第二之二",
    "X30n0602_002:0297b18": "溫陵開元蓮寺比丘　戒環　解",
    "X30n0602_002:0297b19": "　　妙法蓮華經譬喻品第三之餘",
    "X30n0602_002:0297b20": "△四重以偈頌五。初頌喻十。初頌喻本。",
    "X30n0602_002:0297b21": "佛欲重宣此義。而說偈言。",
    "X30n0602_002:0297b22": "譬如長者。有一大宅。",
    "X30n0602_002:0297b23": "譬佛王三界。△二頌宅弊人眾。",
    "X30n0602_002:0297b24": "其宅久故(至)止住其中。",
    "X30n0602_002:0297c01": "大宅譬三界。堂舍譬人身。三界之相其來無始。故",
    "X30n0602_002:0297c02": "曰久故。五濁同會故曰頓弊。五陰堂舍虗幻架構。",
    "X30n0602_002:0297c03": "危而易傾命無牢強。若柱根之摧朽。質非貞固。類",
    "X30n0602_002:0297c04": "梁棟之傾斜。無明為基。所以成是堂也。餘緣為陛。",
    "X30n0602_002:0297c05": "所以入是堂也。是十二緣念念變異。故曰基陛頹",
    "X30n0602_002:0297c06": "毀。墻壁圮坼譬四大之衰謝。泥塗阤落譬皮膚之",
    "X30n0602_002:0297c07": "皴皺。覆苫譬毛髮。椽梠譬骸骨。苫茅覆也。阤壞也。",
    "X30n0602_002:0297c08": "亂墜差脫皆敗壞之狀。此其外相也。其內則關膈",
    "X30n0602_002:0297c09": "府藏周障屈曲。膿血便利雜穢充徧。其弊敗不淨",
    "X30n0602_002:0297c10": "若此。而俗尤癡愛貪著。故詳喻之。五百人者。五道",
    "X30n0602_002:0297c11": "眾生所共有也。椽梠一類。在簷曰椽。在脊曰梠。椽",
    "X30n0602_002:0297c12": "從緣。相緣屬也。梠從呂。如脊骨也。△三頌怖畏相",
    "X30n0602_002:0297c13": "四。一喻三毒相。",
    "X30n0602_002:0297c14": "結文云。其舍恐怖變狀如是。是也。",
    "X30n0602_002:0297c15": "鴟梟鵰鷲(至)交橫馳走。",
    "X30n0602_002:0297c16": "身為苦器。主殺盜婬謂之三業。意為苦本。主貪嗔",
    "X30n0602_002:0297c17": "癡謂之三毒。身三意三相資而互具也。今鴟等八",
    "X30n0602_002:0297c18": "鳥譬貪毒而具三業。鴟噉生類。土梟相食。具殺貪",
    "X30n0602_002:0297c19": "也。鵰善搏兔。鷲食死屍。具盜貪也。烏鵲鳩鴿傳沫",
    "X30n0602_002:0297c20": "自運。具淫貪也。餘皆可推。蚖等六虫譬嗔毒。蚖元",
    "X30n0602_002:0297c21": "也。為毒之首蛇同類。其性多嗔。蝮復也。晝不能視。",
    "X30n0602_002:0297c22": "觸之則復而螫人。人得復而殺之。蝎多處陰而不",
    "X30n0602_002:0297c23": "可知。蜈蚣蚰蜒善伏而含毒。凡嗔之類如此。或天",
    "X30n0602_002:0297c24": "性之嗔毒如蚖蛇。或觸之而後嗔人如蝮。或非色",
    "X30n0602_002:0298a01": "作慍現。徒陰險以嗔人。潛伏以毒人。如蝎蜈蚣之",
    "X30n0602_002:0298a02": "類是也。守宮等六虫譬癡毒。守宮類蜥蝎。多在陰",
    "X30n0602_002:0298a03": "室。百足名蚿蝎之類。多足而行不進。鼬鼠之類能",
    "X30n0602_002:0298a04": "由穴噉鼠。狸狐之類老為精魅。鼷甘口鼠。物遇食",
    "X30n0602_002:0298a05": "而不知痛傷。鼠多奸而善藏。癡者陰昧濡滯潛傷",
    "X30n0602_002:0298a06": "奸伏其狀如此。諸惡虫輩交橫馳走譬三毒交擾",
    "X30n0602_002:0298a07": "鬪競不休也。△二喻四倒相。",
    "X30n0602_002:0298a08": "屎尿臭處(至)骨肉狼藉。",
    "X30n0602_002:0298a09": "於身受心法四念失正為倒。屎尿臭處不淨流溢。",
    "X30n0602_002:0298a10": "譬身倒也。觀身不淨如此。而俗以為香潔。蜣蜋諸",
    "X30n0602_002:0298a11": "虫而集其上。譬受倒也。觀受是苦如此。而俗以為",
    "X30n0602_002:0298a12": "欲樂。遂於革囊眾穢。生美麗想而惑著不捨。真若",
    "X30n0602_002:0298a13": "蜣蜋之集不淨也。狐狼野干咀嚼踐踏。譬心倒也。",
    "X30n0602_002:0298a14": "狐多疑狼害物野干變怪。倒心似之。觀心無常。則",
    "X30n0602_002:0298a15": "一切法皆不足戀。然且咀踐纏著。豈非倒耶。嚌嚙",
    "X30n0602_002:0298a16": "死屍骨肉狼藉。譬法倒也。觀法無我猶如死屍。由",
    "X30n0602_002:0298a17": "疑倒心妄計窮詰。是謂嚌嚙。轉見倒妄是謂狼藉",
    "X30n0602_002:0298a18": "也。野干類狐。巢危岩高木。群行夜鳴怪獸也。齒決",
    "X30n0602_002:0298a19": "曰嚌。斷骨曰嚙。△三喻六識相。",
    "X30n0602_002:0298a20": "由是群狗(至)啀喍嘷吠。",
    "X30n0602_002:0298a21": "狗性苟且而善執守。譬識情執著也。群狗譬六識。",
    "X30n0602_002:0298a22": "搏撮即執取義。一切幻法無可愛樂。而六識妄著",
    "X30n0602_002:0298a23": "無異。群狗競搏死屍也。言由是者。由四倒而發六",
    "X30n0602_002:0298a24": "識。由六識而發三毒。展轉相資也。慞惶求食譬識",
    "X30n0602_002:0298b01": "倒而發貪也。鬪諍摣掣譬識倒而發嗔也。啀喍嘷",
    "X30n0602_002:0298b02": "吠譬識倒而發癡也六識三毒倒妄相因。於諸幻",
    "X30n0602_002:0298b03": "境競執貪求。其狀如此。摣掣相掣奪也。啀喍拒物",
    "X30n0602_002:0298b04": "之惡聲也。△四結成諸相。",
    "X30n0602_002:0298b05": "其舍恐怖。變狀如是。",
    "X30n0602_002:0298b06": "△四頌怖畏難五。初頌罔昧難。",
    "X30n0602_002:0298b07": "結文云。如是諸難是也。",
    "X30n0602_002:0298b08": "處處皆有。魑魅魍魎。",
    "X30n0602_002:0298b09": "言宅多怪物也。譬者性覺本明離明而昧。曰魑魅。",
    "X30n0602_002:0298b10": "心本一真物罔而二曰魍魎。言處處者。人人性皆",
    "X30n0602_002:0298b11": "若是。此為起難之端。故首言之。△二無明三毒難。",
    "X30n0602_002:0298b12": "由罔昧而起無明。由無明而起三毒也。",
    "X30n0602_002:0298b13": "夜叉惡鬼(至)甚可怖畏。",
    "X30n0602_002:0298b14": "夜叉。此云苦活。譬無明識種攬眾苦以自活。而戕",
    "X30n0602_002:0298b15": "害法身故。譬食噉人肉。毒虫禽獸通譬三毒。孚乳",
    "X30n0602_002:0298b16": "產生言其類日滋。各自藏護譬畜積忿毒不可凌",
    "X30n0602_002:0298b17": "犯。夜叉競來爭取食之。譬互起無明交相惱害。食",
    "X30n0602_002:0298b18": "之既飽惡心轉熾。譬以三毒而資無明。猶以膏而",
    "X30n0602_002:0298b19": "益火所以轉熾也。鬪諍之聲甚可怖畏。譬無明三",
    "X30n0602_002:0298b20": "毒彼此交攻。如夜叉之鬨鬪真可畏也。孚卵屬以",
    "X30n0602_002:0298b21": "爪保之也。乳胎屬以乳哺之也。又孚乳通保養義。",
    "X30n0602_002:0298b22": "△三無常難。",
    "X30n0602_002:0298b23": "鳩槃茶鬼(至)怖狗自樂。",
    "X30n0602_002:0298b24": "鳩槃茶。此云可畏。譬無常殺鬼也。土埵譬地居欲",
    "X30n0602_002:0298c01": "界。一尺譬色界。二尺譬無色界。三界皆未免無常。",
    "X30n0602_002:0298c02": "故殺鬼往返遊行於其間。縱逸殺害視殺如戲焉。",
    "X30n0602_002:0298c03": "言踞土埵。又言或時離地者。地居命促故殺鬼以",
    "X30n0602_002:0298c04": "踞地為常。天居命長故殺鬼或時而往。捉狗兩足",
    "X30n0602_002:0298c05": "等者。狗譬識。兩足譬行想。葢五蘊自識生行想。乃",
    "X30n0602_002:0298c06": "有所行。而識由行想取無常苦。如捉其兩足而撲",
    "X30n0602_002:0298c07": "之也。識為無常所苦。則行想顛倒。故譬以脚加頸",
    "X30n0602_002:0298c08": "也。怖狗自樂者。識為無常所怖。而殺鬼樂然無怖。",
    "X30n0602_002:0298c09": "所謂彼為衰殺非衰殺也。△四三惡難。",
    "X30n0602_002:0298c10": "復有諸鬼(至)或復噉狗。",
    "X30n0602_002:0298c11": "身大裸形譬地獄難。經云。阿鼻地獄縱廣三十二",
    "X30n0602_002:0298c12": "萬里。罪人業力身如鐵花徧滿獄中。可謂其身長",
    "X30n0602_002:0298c13": "大也。墮此經。歷八萬四千大劫。故曰常住。其中裸",
    "X30n0602_002:0298c14": "形呌呼。即地獄苦狀也。其咽如針譬餓鬼難。首如",
    "X30n0602_002:0298c15": "牛頭譬畜生難。或食人肉或復噉狗譬三惡道。不",
    "X30n0602_002:0298c16": "但傷害法身。亦乃苦楚識神也。",
    "X30n0602_002:0298c17": "頭髮髼亂。殘害兇險。饑渴所逼。呌喚馳走。",
    "X30n0602_002:0298c18": "舉諸鬼可畏之狀。譬三惡道貌狀行業也。頭髼貌",
    "X30n0602_002:0298c19": "惡也。兇險行惡也。饑逼業惡也。三者因果相召迭",
    "X30n0602_002:0298c20": "起。故譬呌喚馳走。△五結成難相。",
    "X30n0602_002:0298c21": "夜叉餓鬼(至)恐畏無量。",
    "X30n0602_002:0298c22": "總明無明三毒惡習熾盛。逐境無厭伺隙而出。故",
    "X30n0602_002:0298c23": "譬饑急四向窺看窻牖。古有六窻獼猴之喻。其意",
    "X30n0602_002:0298c24": "類此。△五頌火逼輪轉五。初火宅壞滅。",
    "X30n0602_002:0299a01": "是朽故宅(至)不能自出。",
    "X30n0602_002:0299a02": "三界無安如朽故宅。唯佛能化故屬於一人。眾生",
    "X30n0602_002:0299a03": "緣盡佛遂示滅。纔無善化則煩惱增熾。故曰其人",
    "X30n0602_002:0299a04": "近出。於後火起四面俱熾。譬生老病死四相同逼",
    "X30n0602_002:0299a05": "也。棟梁爆摧譬四支疾若。墻壁崩倒譬四大壞散。",
    "X30n0602_002:0299a06": "諸鬼神等揚聲大呌。譬捨命時神識慞惶苦事迫",
    "X30n0602_002:0299a07": "切呻吟狂呌。鵰鷲鳩槃不能自出。譬三毒業果無",
    "X30n0602_002:0299a08": "常苦報交會煩煎。莫由免脫也。△二業識不亡。",
    "X30n0602_002:0299a09": "惡獸毒虫(至)四面充塞。",
    "X30n0602_002:0299a10": "火既逼極虫獸竄伏鬼神潛避。譬身壞之後三毒",
    "X30n0602_002:0299a11": "不滅。唯藏於阿賴耶識生死窟穴也。毗舍闍即惱",
    "X30n0602_002:0299a12": "害鬼。所謂諸惱人者。譬煩惱之本。亦住其中者。亦",
    "X30n0602_002:0299a13": "潛伏藏識而不亡也。薄福德故為火所逼者。所謂",
    "X30n0602_002:0299a14": "生不修福死歸苦處。復於穴中共相噉害。譬於幽",
    "X30n0602_002:0299a15": "陰業識相尋交為讐對也。野干之屬譬四倒。而曰",
    "X30n0602_002:0299a16": "已死者。三毒根本實業不亡。四倒支末隨幻起滅",
    "X30n0602_002:0299a17": "故也。以隨幻滅則亦為四相所吞。故曰諸大惡獸",
    "X30n0602_002:0299a18": "競來食噉。臭烟[火*孛]塞者。死業交煎逼極之相也。△",
    "X30n0602_002:0299a19": "三生死相續。",
    "X30n0602_002:0299a20": "蜈蚣蚰蜒(至)隨取而食。",
    "X30n0602_002:0299a21": "即前毒虫藏竄為穴內火逼。又爭出穴還被鬼食。",
    "X30n0602_002:0299a22": "譬三毒隨識而逝。受死報已復生諸趣。命未須更。",
    "X30n0602_002:0299a23": "又為無常所殺。故曰隨取而食也。既以苦逼而死。",
    "X30n0602_002:0299a24": "復以苦逼而生。未須臾間又遭殺苦。六趣生死凡",
    "X30n0602_002:0299b01": "皆若是也。悲哉。然生死由識為種。而依三毒言者。",
    "X30n0602_002:0299b02": "生死苦逼。皆由三毒而致故也。四輪迴根本。",
    "X30n0602_002:0299b03": "又諸餓鬼。頭上火然。饑渴熱惱。周慞悶走。",
    "X30n0602_002:0299b04": "圓覺云。眾生無始皆因婬欲而正性命。當知輪迴",
    "X30n0602_002:0299b05": "愛為根本愛欲為因愛命為果。由於欲境起惑造",
    "X30n0602_002:0299b06": "業。是故復生地獄餓鬼。今舉餓鬼示愛欲之果也。",
    "X30n0602_002:0299b07": "頭上火然示愛欲之因也。欲熾盛為五欲之首。故",
    "X30n0602_002:0299b08": "譬頭上火然。饑渴熱惱周慞悶走譬為欲業逼惱。",
    "X30n0602_002:0299b09": "又逐愛命輪轉諸趣。無有窮已。△五總結前譬。",
    "X30n0602_002:0299b10": "其宅如是。甚可怖畏。毒害火災。眾難非一。",
    "X30n0602_002:0299b11": "夫生死循環眾苦逼切。真若火宅可畏之狀。而俗",
    "X30n0602_002:0299b12": "以倒心自迷徒惑欲愛。不知業因苦果皆自此起。",
    "X30n0602_002:0299b13": "沈湎其中冥若大夢。故我大覺。依一身之苦器。初",
    "X30n0602_002:0299b14": "明三毒六識之苦相。次明無常三惡之苦難。終明",
    "X30n0602_002:0299b15": "業識輪迴之苦本。喻而示之。使由樂而覺苦怖果",
    "X30n0602_002:0299b16": "而絕因。則生死迅輪庶幾停息。出火宅難到無畏",
    "X30n0602_002:0299b17": "處。實導師慈父之至德也。△六頌長者悲救。",
    "X30n0602_002:0299b18": "是時宅主(至)況復大火。",
    "X30n0602_002:0299b19": "在門外立。譬如來已離三界火宅。驚入火宅。譬大",
    "X30n0602_002:0299b20": "悲願力云見受生。方宜猶方便也。△七頌諸子癡",
    "X30n0602_002:0299b21": "迷。",
    "X30n0602_002:0299b22": "諸子無知。雖聞父誨。猶故樂著。嬉戲不已。",
    "X30n0602_002:0299b23": "△八頌長者方便。",
    "X30n0602_002:0299b24": "是時長者(至)可以遊戲。",
    "X30n0602_002:0299c01": "為救稚子巧說三車。譬為度小智權說三乘。權則",
    "X30n0602_002:0299c02": "非實。故云造作。湎沈迷也。△九頌諸子出宅。",
    "X30n0602_002:0299c03": "諸子聞說(至)我今快樂。",
    "X30n0602_002:0299c04": "譬二乘樂小於空速證。四衢道言子既離難。師子",
    "X30n0602_002:0299c05": "座表父得無畏。所謂若子病愈父母亦愈也。生育",
    "X30n0602_002:0299c06": "甚難譬人身難得。恐癡迷復失。故切救之。",
    "X30n0602_002:0299c07": "爾時諸子(至)惟垂給與。",
    "X30n0602_002:0299c08": "頌諸子索車也。△十頌長者賜車。",
    "X30n0602_002:0299c09": "長者大富(至)等賜諸子。",
    "X30n0602_002:0299c10": "以富藏眾寶造諸大車。譬於無量知見演出一乘。",
    "X30n0602_002:0299c11": "然雖一乘亦未離造作。葢既已謂之一矣。當知妙",
    "X30n0602_002:0299c12": "法一亦不守也。裝校嚴飾等譬一乘果法萬德圓",
    "X30n0602_002:0299c13": "備。睢大根能乘以佑助正道。方便利生並如前解。",
    "X30n0602_002:0299c14": "諸子是時(至)自在無礙。",
    "X30n0602_002:0299c15": "得一乘妙用則不滯於一隅。故曰遊於四方。不縛",
    "X30n0602_002:0299c16": "於諸法。故云嬉戲快樂。葢戲者之於物。毋意毋必。",
    "X30n0602_002:0299c17": "調而應偶而會。曾無縛著之心。道人於一切法若",
    "X30n0602_002:0299c18": "嬉戲。然乃能自在無礙。△二頌法合十。一頌合",
    "X30n0602_002:0299c19": "譬本。",
    "X30n0602_002:0299c20": "告舍利弗。我亦如是。眾聖中尊。世間之父。",
    "X30n0602_002:0299c21": "△二合宅弊人眾。",
    "X30n0602_002:0299c22": "一切眾生(至)猶如火宅。",
    "X30n0602_002:0299c23": "△三合怖畏相。",
    "X30n0602_002:0299c24": "眾苦充滿。甚可怖畏。",
    "X30n0602_002:0300a01": "△四合怖畏難。",
    "X30n0602_002:0300a02": "常有生老。病死憂患。",
    "X30n0602_002:0300a03": "△五合火逼輪轉。",
    "X30n0602_002:0300a04": "如是等火。熾然不息。",
    "X30n0602_002:0300a05": "△六合長者悲救。",
    "X30n0602_002:0300a06": "如來已離(至)能為救護。",
    "X30n0602_002:0300a07": "△七合諸子癡迷。",
    "X30n0602_002:0300a08": "雖復教詔。而不信受。於諸欲染。貪著深故。",
    "X30n0602_002:0300a09": "△八合長者方便。",
    "X30n0602_002:0300a10": "以是方便(至)出世間道。",
    "X30n0602_002:0300a11": "出世間道且令脫三界苦。未與開佛知見。",
    "X30n0602_002:0300a12": "△九合諸子出宅。",
    "X30n0602_002:0300a13": "是諸子等(至)不退菩薩。",
    "X30n0602_002:0300a14": "此因三乘得出世間者也。不退指地前菩薩。皆權",
    "X30n0602_002:0300a15": "果也。三明者。過去宿命現在天眼未來漏盡。除三",
    "X30n0602_002:0300a16": "際愚故謂之明。即六通之三也。六通加天耳他心",
    "X30n0602_002:0300a17": "神境。△十合長者賜車。",
    "X30n0602_002:0300a18": "汝舍利弗(至)成得佛道。",
    "X30n0602_002:0300a19": "為其以權果為決定。故說一乘而進之。",
    "X30n0602_002:0300a20": "是乘微妙(至)直至道場。",
    "X30n0602_002:0300a21": "讚一乘德也。妙契佛心所以悅可一切眾生。至供",
    "X30n0602_002:0300a22": "養禮拜令尊敬一乘也。無量億千至及佛餘法。指",
    "X30n0602_002:0300a23": "一乘所具也。諸力解脫即十力諸解脫也。得如是",
    "X30n0602_002:0300a24": "乘直至道場。示一乘之利也。得是乘者。得智慧日",
    "X30n0602_002:0300b01": "照生死夜等。頃久劫超情量數。於一切法優遊自",
    "X30n0602_002:0300b02": "在。故云日夜劫數常得遊戲。直至道場。謂直下座",
    "X30n0602_002:0300b03": "道樹成正覺也。",
    "X30n0602_002:0300b04": "以是因緣。十方諦求。更無餘乘。除佛方便。",
    "X30n0602_002:0300b05": "結顯一乘也。△三牒明三。一牒喻警眾。",
    "X30n0602_002:0300b06": "告舍利弗(至)令出三界。",
    "X30n0602_002:0300b07": "△二牒明權實。",
    "X30n0602_002:0300b08": "我雖先說(至)皆是菩薩。",
    "X30n0602_002:0300b09": "我雖先說至而實不滅。牒昔權也。今所應作唯佛",
    "X30n0602_002:0300b10": "智慧。明今實也。不滅言非真證也。若有菩薩已下。",
    "X30n0602_002:0300b11": "謂能以大心聽此實法。則知諸佛雖說三乘。皆為",
    "X30n0602_002:0300b12": "化菩薩故。△三牒明四諦。",
    "X30n0602_002:0300b13": "若人小智(至)名得解脫。",
    "X30n0602_002:0300b14": "牒明所以說四諦之意也。四諦之初。為治小智愛",
    "X30n0602_002:0300b15": "欲故說苦諦。使知厭離苦。即生老病死由愛欲起",
    "X30n0602_002:0300b16": "也。二為眾生深著苦因。故說集諦。使知伏斷集。即",
    "X30n0602_002:0300b17": "煩惱惑業為苦之因。為其深著故方便說集諦。以",
    "X30n0602_002:0300b18": "導之使知捨離也。道音導三為滅苦本。絕其依止",
    "X30n0602_002:0300b19": "故說滅諦。使滅盡貪欲生死諸苦。即小乘涅槃也。",
    "X30n0602_002:0300b20": "四為求證滅故說道諦。使知進修道者。略即戒定",
    "X30n0602_002:0300b21": "慧。廣即三十七品。覺觀之法乃離苦脫縛之道也。",
    "X30n0602_002:0300b22": "四法皆謂之諦者。其義諦實當理無差。故遺教云。",
    "X30n0602_002:0300b23": "日可令冷月可令熱。佛說四諦不可令異。",
    "X30n0602_002:0300b24": "是人於何(至)令至滅度。",
    "X30n0602_002:0300c01": "牒上解脫非真也。離虗妄為解脫。即厭有著空者",
    "X30n0602_002:0300c02": "也。得一切解脫即無厭無著者也。為其猶有厭著。",
    "X30n0602_002:0300c03": "故說是人未實滅度。以有厭著非無上道。故不欲",
    "X30n0602_002:0300c04": "令證也。△四頌結告。",
    "X30n0602_002:0300c05": "我為法王(至)世間故說。",
    "X30n0602_002:0300c06": "結答大眾。使知佛之出現說法之意。而求其安隱",
    "X30n0602_002:0300c07": "利益也。法印即所謂實相印。△五擇機宣傳三。",
    "X30n0602_002:0300c08": "一大機。",
    "X30n0602_002:0300c09": "在所遊方(至)阿鞞跋致。",
    "X30n0602_002:0300c10": "勿妄宣傳。為非小智所堪。能隨喜受。當知是大菩",
    "X30n0602_002:0300c11": "薩。阿鞞致此云不退。指地上菩薩也。△二信機。",
    "X30n0602_002:0300c12": "若有信受(至)力所不及。",
    "X30n0602_002:0300c13": "供佛言夙福之厚。聞法言夙因之深。故能信此。我",
    "X30n0602_002:0300c14": "汝比丘菩薩指靈山法眾也。謂在所宣傳能信汝",
    "X30n0602_002:0300c15": "說。即見靈山法會宛爾常存也。若深智以現量證",
    "X30n0602_002:0300c16": "之。則觸事而真。淺識以情見分別。故迷惑不解。",
    "X30n0602_002:0300c17": "汝舍利弗(至)非己智分。",
    "X30n0602_002:0300c18": "聲聞力雖不及。然許以信入故。凡能隨順非其智",
    "X30n0602_002:0300c19": "分所能。皆信力爾。故須擇信機宣傳也。前云是法",
    "X30n0602_002:0300c20": "不可示言辭相寂滅。而獨許信力堅固者能解此。",
    "X30n0602_002:0300c21": "又計舍利弗等。以信得入以信隨順。當云何信耶。",
    "X30n0602_002:0300c22": "傳曰。不言而信者天也。又曰。有諸己之謂信。今欲",
    "X30n0602_002:0300c23": "解言辭相寂之法。當依不言之信。信乎已而已。即",
    "X30n0602_002:0300c24": "華嚴五位之初十信是也。彼依自性不動智以立",
    "X30n0602_002:0301a01": "信體。令信自心與佛無異。由是覺了智相不動。萬",
    "X30n0602_002:0301a02": "法不遷因果不移。聖凡不二心境[泳-永+曶]然。印契實相",
    "X30n0602_002:0301a03": "一切相應。是謂不言之信也。能發是信。頓飜無明",
    "X30n0602_002:0301a04": "業識。見聞覺知成一切種智矣。則於此經以信得",
    "X30n0602_002:0301a05": "入以信隨順者。如此。△三非機三。一非機人。",
    "X30n0602_002:0301a06": "又舍利弗(至)亦勿為說。",
    "X30n0602_002:0301a07": "憍怠計我。即外道無信者。凡淺著欲。即凡夫無信",
    "X30n0602_002:0301a08": "者。皆在所擇。△二非機業。",
    "X30n0602_002:0301a09": "若人不信(至)而懷疑惑。",
    "X30n0602_002:0301a10": "此經所詮即人人妙性。是謂佛種。不信而毀則佛",
    "X30n0602_002:0301a11": "種斷滅。業種增熾則說之不如其己。葢信而後言。",
    "X30n0602_002:0301a12": "未信則以為厲己。故頻蹙也。又未信則以為謗己。",
    "X30n0602_002:0301a13": "故疑惑也。△三非機報二。初總標。",
    "X30n0602_002:0301a14": "夫心者萬形之模範。業者一心之影響。三世善惡",
    "X30n0602_002:0301a15": "一唯心造。如器出模無不相類。如影隨形在處莫",
    "X30n0602_002:0301a16": "逃。故謗經罪報各從其類。如下所列。",
    "X30n0602_002:0301a17": "汝當聽說(至)汝今復聽。",
    "X30n0602_002:0301a18": "△二別釋四。一地獄報。",
    "X30n0602_002:0301a19": "其人命終(至)至無數劫。",
    "X30n0602_002:0301a20": "此斷佛種之報也。自斷佛種故永沈幽趣。劫盡更",
    "X30n0602_002:0301a21": "住。謂一劫命盡復生地獄。獄報劫數如是之長者。",
    "X30n0602_002:0301a22": "失性隨業如石投水。易沈難浮。其勢然也。△二畜",
    "X30n0602_002:0301a23": "生報。",
    "X30n0602_002:0301a24": "從地獄出(至)受斯罪報。",
    "X30n0602_002:0301b01": "狗由苟且害正。野干由狐疑不信。此毀謗疑惑之",
    "X30n0602_002:0301b02": "報也。又縈疥癩之病觸嬈之害。乃至楚毒鞭扑瓦",
    "X30n0602_002:0301b03": "石打擲。此輕賤憎嫉之報也。[乞*頁]音屈。白禿也。黧黮",
    "X30n0602_002:0301b04": "黑雜色。嬈擾弄也。",
    "X30n0602_002:0301b05": "若作馲駞(至)獲罪如是。",
    "X30n0602_002:0301b06": "非毀正乘故召駞驢乘負之報。疑情偏見故召野",
    "X30n0602_002:0301b07": "干一目之報。來入聚落即業力所使。自求打擲也。",
    "X30n0602_002:0301b08": "蟒大蛇性多嗔。乃憎嫉結恨之報。聾無聞騃無識。",
    "X30n0602_002:0301b09": "亦不信之類也。△三人間報。",
    "X30n0602_002:0301b10": "若得為人(至)橫羅其殃。",
    "X30n0602_002:0301b11": "蔑智慧明故六根暗鈍。毀正法身故矬短醜陋。手",
    "X30n0602_002:0301b12": "拘攣足跛躄也。有所言說等。即謗誹口業之報。附",
    "X30n0602_002:0301b13": "而不親乃至橫遭殃罪者。為不順正理故。報皆乖",
    "X30n0602_002:0301b14": "背也。上明業報。次明難報。",
    "X30n0602_002:0301b15": "如斯罪人(至)獲罪如是。",
    "X30n0602_002:0301b16": "不見佛不聞法。皆難報也。園觀舍宅譬遊處。於是",
    "X30n0602_002:0301b17": "不暫離也。是謂常生難處。",
    "X30n0602_002:0301b18": "若得為人(至)獲罪如是。",
    "X30n0602_002:0301b19": "以病為衣服言難脫諸衰也。身常不淨婬熾不擇。",
    "X30n0602_002:0301b20": "由弃捨淨業增長惡習。△四通結三。初非機。",
    "X30n0602_002:0301b21": "告舍利弗(至)莫說此經。",
    "X30n0602_002:0301b22": "△二正機。",
    "X30n0602_002:0301b23": "若有利根(至)乃可為說。",
    "X30n0602_002:0301b24": "精確鑽仰。如求舍利。△三結正機。",
    "X30n0602_002:0301c01": "告舍利弗(至)妙法華經。",
    "X30n0602_002:0301c02": "如上正機正行不可勝舉。聊示大略。使以類擇授",
    "X30n0602_002:0301c03": "之正法也。",
    "X30n0602_002:0301c05": "妙法蓮華經解卷第二之二",
    "X30n0602_002:0301c07": "妙法蓮華經解卷第二之三",
    "X30n0602_002:0301c09": "溫陵開元蓮寺比丘　戒環　解",
    "X30n0602_002:0301c10": "妙法蓮華經信解品第四",
    "X30n0602_002:0301c11": "△二中根領悟二。初分敘科義。",
    "X30n0602_002:0301c12": "信解者。因聞喻說。以信得入悟解法要也。前法說",
    "X30n0602_002:0301c13": "一周。身子於喻品之初領悟。佛於喻品述成與記。",
    "X30n0602_002:0301c14": "喻說一周。四大弟子於此品領悟。佛於藥草品述",
    "X30n0602_002:0301c15": "成。授記品與記。然大迦葉為上首弟子。而領悟後",
    "X30n0602_002:0301c16": "於身子者。此經融會二智。身子當機故先領悟也。",
    "X30n0602_002:0301c17": "諸大弟子皆內祕外現。根非中下悟無先後。為助",
    "X30n0602_002:0301c18": "揚法化故。次第敷陳也。△二依文釋義五。一聞",
    "X30n0602_002:0301c19": "法喜踊。",
    "X30n0602_002:0301c20": "爾時慧命須菩提(至)發希有心歡喜踊躍。",
    "X30n0602_002:0301c21": "須菩提年德高眾。故稱長老。或曰具壽。或曰慧命。",
    "X30n0602_002:0301c22": "戒經云。是人佛法中能得智慧命是也。合先列大",
    "X30n0602_002:0301c23": "迦葉。而先須菩提者。亦當機故也。須菩提解空第",
    "X30n0602_002:0301c24": "一。而聲聞但念偏空。於菩薩法心不喜樂。今乃捨",
    "X30n0602_002:0302a01": "空法證實道。故以解空人表敘。至下說偈即當迦",
    "X30n0602_002:0302a02": "葉。及授記亦先迦葉。乃正序也。△二敘信解情二。",
    "X30n0602_002:0302a03": "一敘昔失。",
    "X30n0602_002:0302a04": "即從座起(至)不復進求阿耨多羅三藐三菩提。",
    "X30n0602_002:0302a05": "偏右肉袒示降志尊法。右膝虔跪示屈節致欽也。",
    "X30n0602_002:0302a06": "袒跪不唯西竺之禮。此方春秋鄭伯肉袒降楚。示",
    "X30n0602_002:0302a07": "為臣僕。及禱則跪罏祭則跪奠。皆致欽也。白佛已",
    "X30n0602_002:0302a08": "下敘其早躭小乘晚聞大道之意。此總標。下自釋。",
    "X30n0602_002:0302a09": "世尊往昔說法既久(至)心不喜樂。",
    "X30n0602_002:0302a10": "說法既久指四十年說小教時也。以疲懈故但念",
    "X30n0602_002:0302a11": "小乘空法。不復求進也。空無相無作。即小乘三解",
    "X30n0602_002:0302a12": "脫門也。智者謂依四諦以觀諸法無我我所。名空。",
    "X30n0602_002:0302a13": "以空故萬法一異等相實不可得。名無相。知一切",
    "X30n0602_002:0302a14": "法無相不可得。即於三界無所願求。不復造作三",
    "X30n0602_002:0302a15": "有生死之業。名無作。亦名無願。由是離諸苦縛而",
    "X30n0602_002:0302a16": "得解脫。然此特小法不足念也。菩薩法即大乘法",
    "X30n0602_002:0302a17": "也。遊戲神通等即大乘行也。彼唯樂小沈空趣寂。",
    "X30n0602_002:0302a18": "故於大法大行心不喜樂。",
    "X30n0602_002:0302a19": "所以者何(至)不生一念好樂之心。",
    "X30n0602_002:0302a20": "釋上之失為小滯故。△二慶今得。",
    "X30n0602_002:0302a21": "我等今於佛前(至)無量珍寶不求自得。",
    "X30n0602_002:0302a22": "△三說喻自慶二。一喻昔失四。一喻迷淪。",
    "X30n0602_002:0302a23": "世尊我等今者樂說譬喻(至)漸漸遊行遇向本國。",
    "X30n0602_002:0302a24": "幼稚譬顓蒙無知。捨父譬棄背本覺。他國譬淪滯",
    "X30n0602_002:0302b01": "五道。故曰至五十歲。或十二十譬次第而淪也。年",
    "X30n0602_002:0302b02": "長窮困四方求食。譬困五道歷四生以自活命。漸",
    "X30n0602_002:0302b03": "向本國譬因遇佛教遂能反省。然方向之未能至",
    "X30n0602_002:0302b04": "也。",
    "X30n0602_002:0302b05": "其父先來求子不得(至)商估賈客亦甚眾多。",
    "X30n0602_002:0302b06": "其父譬覺皇也。先求不得譬昔曾教化後還退墮",
    "X30n0602_002:0302b07": "也。中止一城譬華嚴法菩提場。其家大富財寶諸",
    "X30n0602_002:0302b08": "珍。譬道場所得法具無量功德也。倉盈法喜之食。",
    "X30n0602_002:0302b09": "庫溢諸法之財。僮僕所以自奉。臣佐所以治民。譬",
    "X30n0602_002:0302b10": "自利利他事也。象馬牛羊以譬五乘。教授滋息廣",
    "X30n0602_002:0302b11": "被大千。故曰出入息利乃徧他國。由是群生咸求",
    "X30n0602_002:0302b12": "法利。故曰商賈眾多。總譬出與利澤也。商以遷有",
    "X30n0602_002:0302b13": "資無。賈以覆藏待價。商估猶商人也。",
    "X30n0602_002:0302b14": "時貧窮子遊諸聚落經歷國邑。遂到其父所止之城。",
    "X30n0602_002:0302b15": "窮子譬困於五道乏功德財。聚落荒淺譬小乘權",
    "X30n0602_002:0302b16": "教。國邑盛麗譬中乘漸教。其父所止譬大乘正教。",
    "X30n0602_002:0302b17": "意謂在昔迷淪。因教漸引遂入正道也。",
    "X30n0602_002:0302b18": "父每念子(至)坦然快樂無復憂慮。",
    "X30n0602_002:0302b19": "父每念子等者。譬佛念二乘之子久淪五道。性習",
    "X30n0602_002:0302b20": "昏淺未堪說大也。思惟悔恨者。悔昔之教未深。恨",
    "X30n0602_002:0302b21": "今之機退大也。自念老朽等者。憂其無以續佛慧",
    "X30n0602_002:0302b22": "命也。△二喻樂小。",
    "X30n0602_002:0302b23": "世尊。爾時窮子傭賃展轉。遇到父舍住立門側。",
    "X30n0602_002:0302b24": "為人之用曰傭。任力取利曰賃。城譬乍入。舍譬深",
    "X30n0602_002:0302c01": "入。謂資藉權乘積漸深造也。然傭賃而作。徒取小",
    "X30n0602_002:0302c02": "利功非己有。譬資藉權教終無實證也。到舍而住",
    "X30n0602_002:0302c03": "立門側。譬雖值佛道不能正入。猶依徧空而止。為",
    "X30n0602_002:0302c04": "樂小故。△三喻怯頓。",
    "X30n0602_002:0302c05": "遙見其父(至)作是念已走而去。",
    "X30n0602_002:0302c06": "譬二乘初聞佛果萬德種智之事。而迷小怖大也。",
    "X30n0602_002:0302c07": "遙見其父譬未能親證。踞師子床者。表無畏之德",
    "X30n0602_002:0302c08": "也。寶几承足者。尊萬行之本也。萬行本真而能涉",
    "X30n0602_002:0302c09": "俗故。剎利居士皆悉圍繞。二乘不能涉俗矣。因萬",
    "X30n0602_002:0302c10": "行以成萬德故。以真珠瓔珞莊嚴其身。二乘無此",
    "X30n0602_002:0302c11": "莊嚴矣。吏所以治。民所以役。僮任輕。僕任重。譬一",
    "X30n0602_002:0302c12": "乘法中所治所役輕重纖悉之法無不備者。所謂",
    "X30n0602_002:0302c13": "治世語言資生業等皆順正法。但以不染不偏為",
    "X30n0602_002:0302c14": "尚。故執白拂侍左右。葢拂能去塵。白言不染。左右",
    "X30n0602_002:0302c15": "表拂去空假之塵而歸中道也。寶帳譬慈悲廣被",
    "X30n0602_002:0302c16": "故言覆。華旛譬眾善下化故言垂。水譬智。華譬因。",
    "X30n0602_002:0302c17": "香水洒地者。以妙智淨眾生心地也。散眾名華者。",
    "X30n0602_002:0302c18": "以妙因嚴眾生心地也。羅列寶物所以示其玩好。",
    "X30n0602_002:0302c19": "出內取與所以隨其欲樂。譬成就大根而誘進小",
    "X30n0602_002:0302c20": "乘也。上皆萬德種智之事。自窮子見父已下。即迷",
    "X30n0602_002:0302c21": "小怖大之事。王謂國王。王等謂王之族。譬法報二",
    "X30n0602_002:0302c22": "身也。貧居里巷譬二乘小道。肆力有地譬進修有",
    "X30n0602_002:0302c23": "方。非得物處譬大法難證。衣食易得譬小果易求。",
    "X30n0602_002:0302c24": "或見逼迫譬慮佛道長遠久受勤苦。內音納。或出",
    "X30n0602_002:0303a01": "或納也。",
    "X30n0602_002:0303a02": "時富長者於師子座(至)即遣傍人急追將還。",
    "X30n0602_002:0303a03": "見子便識譬昔緣已熟。財物有付譬法有所授。我",
    "X30n0602_002:0303a04": "雖年朽猶故貪惜。譬曠劫所修不妄與也。遣人急",
    "X30n0602_002:0303a05": "追譬令菩薩為說頓法。即華嚴五位法門皆菩薩",
    "X30n0602_002:0303a06": "所說。",
    "X30n0602_002:0303a07": "爾時使者疾走往捉(至)轉更惶怖悶絕躃地。",
    "X30n0602_002:0303a08": "父命追子實欲親之。而子驚悶絕乃自棄也。譬二",
    "X30n0602_002:0303a09": "乘初聞華嚴怯其頓說。葢頓教以煩惱即菩提。而",
    "X30n0602_002:0303a10": "二乘以煩惱為冤賊。故稱怨也。頓以生死即涅槃。",
    "X30n0602_002:0303a11": "而二乘以生死為苦縛故大喚。不犯而被捉譬不",
    "X30n0602_002:0303a12": "求而強化。急執而強牽譬不從而強率也。菩薩示",
    "X30n0602_002:0303a13": "生三界。而二乘以三界為牢獄。故云無罪被囚。菩",
    "X30n0602_002:0303a14": "薩出入塵勞。而二乘恐喪定果。故云此必定死。由",
    "X30n0602_002:0303a15": "是如聾若啞。悶然不解。故曰轉更惶怖悶絕躃地。",
    "X30n0602_002:0303a16": "父遙見之而語使言(至)莫復與語。",
    "X30n0602_002:0303a17": "見其驚急悶絕令姑息之。譬捨頓開權也。冷水能",
    "X30n0602_002:0303a18": "蘇悶絕。譬權教能治煩惱。",
    "X30n0602_002:0303a19": "所以者何(至)往至貧里以求衣食。",
    "X30n0602_002:0303a20": "譬知其志劣難堪大乘故權息之也。不云我子未",
    "X30n0602_002:0303a21": "即顯實也。使者放之譬捨頓也。隨意所趣譬開權",
    "X30n0602_002:0303a22": "也。從地而起即從迷而覺也。往至貧里以求衣食。",
    "X30n0602_002:0303a23": "即依二乘貧所樂法。為入道資粮也。△四喻滯權。",
    "X30n0602_002:0303a24": "爾時長者將欲誘引其子(至)具陳上事。",
    "X30n0602_002:0303b01": "先敘設權也。密遣二人者。使祕菩薩行者示二乘",
    "X30n0602_002:0303b02": "法也。形色憔悴即所謂隱其自在之力。倍與汝直",
    "X30n0602_002:0303b03": "譬因樂小而示近果也。雇汝除糞即所謂以貧所",
    "X30n0602_002:0303b04": "樂法度之。除糞譬斷煩惱。煩惱惑業糞穢心地。二",
    "X30n0602_002:0303b05": "乘作諸觀以除之。菩薩煩惱涅槃不相留礙。而云",
    "X30n0602_002:0303b06": "亦共汝作者。以同事攝也。具陳上事。譬順佛揚化。",
    "X30n0602_002:0303b07": "爾時窮子先取其價(至)以方便故得近其子。",
    "X30n0602_002:0303b08": "先取其價譬樂小慕果然後修因。所以四諦法中",
    "X30n0602_002:0303b09": "先果後因也。其父愍怪。怪其樂小棄大也。又以他",
    "X30n0602_002:0303b10": "日於窻牖中等。譬又多設方便循其小見。潛施密",
    "X30n0602_002:0303b11": "化使令慕大也。瘦悴塵坌譬二乘伏斷煩惱不得",
    "X30n0602_002:0303b12": "其要。飜為煩惱所擾也。左逆右順。右手執器。譬順",
    "X30n0602_002:0303b13": "方便道而誘之。",
    "X30n0602_002:0303b14": "後復告言(至)勿復憂慮。",
    "X30n0602_002:0303b15": "方便叱省而親厚之。使安而無怯也。當加汝價譬",
    "X30n0602_002:0303b16": "自預流而進四果。盆器譬助道等法。米麵譬資糧",
    "X30n0602_002:0303b17": "等法。鹽醋所以和味。使於諸法均調適中也。老弊",
    "X30n0602_002:0303b18": "使人譬二乘己陳之法。如所謂己陳芻狗也。",
    "X30n0602_002:0303b19": "所以者何(至)名之為兒。",
    "X30n0602_002:0303b20": "貶己衰老褒子心力。譬斥大褒小權進其功。言自",
    "X30n0602_002:0303b21": "今如子等者。益親厚而進之也。兒憐愛之稱。更與",
    "X30n0602_002:0303b22": "作字。譬改預流而進後果。上皆譬設權。",
    "X30n0602_002:0303b23": "爾時窮子雖欣此遇(至)於二十年中常令除糞。",
    "X30n0602_002:0303b24": "正譬滯權也。謂雖欣佛化而志尚卑劣。故且令於",
    "X30n0602_002:0303c01": "二乘法中斷除十使煩惱之糞也。",
    "X30n0602_002:0303c02": "過是已後(至)然其所止猶在本處。",
    "X30n0602_002:0303c03": "窮子過二十年久漸親父。而猶住門側。譬依二乘",
    "X30n0602_002:0303c04": "教斷結之後。聞方等教揚大而不謗斥小而不疑。",
    "X30n0602_002:0303c05": "是謂心相體信也。進可語大退不滯小。是謂入出",
    "X30n0602_002:0303c06": "無難也。猶在本處。譬未能頓入。",
    "X30n0602_002:0303c07": "世尊爾時長者有疾(至)當體此意。",
    "X30n0602_002:0303c08": "譬為說般若漸引入實也。長者有疾譬方等之後。",
    "X30n0602_002:0303c09": "名相未遣。人多法執之病。佛亦病之將死而語寶",
    "X30n0602_002:0303c10": "藏。譬化緣將畢故說般若為法華先導。如方語之",
    "X30n0602_002:0303c11": "寶藏未即付也。般若教中六度萬行具備。故譬倉",
    "X30n0602_002:0303c12": "庫盈溢。然未為圓教故。其中寶物又有多少。或取",
    "X30n0602_002:0303c13": "以自利或與以利他。聖人之用心如是宜當體法。",
    "X30n0602_002:0303c14": "此令轉教菩薩之譬也。大般若告須菩提云。汝當",
    "X30n0602_002:0303c15": "為菩薩說般若。下文云。我等又因如來智慧。為諸",
    "X30n0602_002:0303c16": "菩薩開演。即轉教事。",
    "X30n0602_002:0303c17": "所以者何。今我與汝便為不異。宜加用心無令漏失。",
    "X30n0602_002:0303c18": "和同父子之情。使無疑間而欣領寶藏也。我汝不",
    "X30n0602_002:0303c19": "異等。譬般若之理一切皆如無二無別。是入圓頓",
    "X30n0602_002:0303c20": "之門。故宜加用心。",
    "X30n0602_002:0303c21": "爾時窮子即受教敕(至)下劣之心亦未能捨。",
    "X30n0602_002:0303c22": "既領寶藏而略不希取。譬受敕以大乘轉教而自",
    "X30n0602_002:0303c23": "於此無有志願也。下劣之心亦未能捨。譬但念空",
    "X30n0602_002:0303c24": "無相無作而已。上總喻昔失。△二喻今得。",
    "X30n0602_002:0304a01": "復經少時(至)先所出內是子所知。",
    "X30n0602_002:0304a02": "子志既大。父乃聚族始定父子。全付家業也。復經",
    "X30n0602_002:0304a03": "少時等譬般若之後大機已熟。可一變而至道也。",
    "X30n0602_002:0304a04": "自鄙先心譬捨小趣大。臨欲終時命子會族。如化",
    "X30n0602_002:0304a05": "城云。如來自知涅槃時到。便集菩薩聲聞為說是",
    "X30n0602_002:0304a06": "經。則聲聞為子菩薩為族也。聚族宣言。此是我子。",
    "X30n0602_002:0304a07": "即於天人眾中說。我昔曾化故生我法中之譬也。",
    "X30n0602_002:0304a08": "於某城中捨吾等者。自昔之後汝今悉忘之譬也。",
    "X30n0602_002:0304a09": "葢彼時根性未定。後還退墮流浪五道。故曰竛竮",
    "X30n0602_002:0304a10": "辛苦五十餘年。其本字某等者。指本名字以證父",
    "X30n0602_002:0304a11": "子之的也。其本字某。即化城云爾時所化之眾汝",
    "X30n0602_002:0304a12": "等比丘聲聞弟子是也。我名某甲即第十六我釋",
    "X30n0602_002:0304a13": "迦是也。本城推覔此間遇會。譬昔依本性闡化。至",
    "X30n0602_002:0304a14": "此頓門乃適然契會也。此實我子等結上的證。全",
    "X30n0602_002:0304a15": "付家業譬授記作佛紹法主位也。我有財物皆是",
    "X30n0602_002:0304a16": "子有者。此一大事人人本具。不從外得也。先所出",
    "X30n0602_002:0304a17": "納是子所知者。即平常運用見聞之法。非今別有",
    "X30n0602_002:0304a18": "也。自我求之本始之覺。真父子德性之用。真寶藏",
    "X30n0602_002:0304a19": "生而固有。誰獨且無。柰何自失於背馳。自迷於外",
    "X30n0602_002:0304a20": "物。故佛慈憂慮急使追復。倘能心相體信。斯可遇",
    "X30n0602_002:0304a21": "會得之曾無難者。彼且驚愕而失。己稱怨以疑佛。",
    "X30n0602_002:0304a22": "設非真慈多方善誘。終則竛竮窮困於四生五道。",
    "X30n0602_002:0304a23": "可為長歎矣。",
    "X30n0602_002:0304a24": "世尊是時窮子聞父此言(至)今此寶藏自然而至。",
    "X30n0602_002:0304b01": "結喻今得也。△四通合前喻二。一合昔失三。一",
    "X30n0602_002:0304b02": "合譬本。",
    "X30n0602_002:0304b03": "世尊大富長者則是如來(至)如來常說我等為子。",
    "X30n0602_002:0304b04": "須菩提真佛子。為合譬故言似。△二合迷淪樂小。",
    "X30n0602_002:0304b05": "世尊我等以三苦故(至)迷惑無知樂著小法。",
    "X30n0602_002:0304b06": "三苦者。一苦苦。若根若境乖違逼迫。生老病死諸",
    "X30n0602_002:0304b07": "現苦相。二壞苦。因樂變異生諸憂惱。所謂樂未畢",
    "X30n0602_002:0304b08": "哀又繼之。即愛別離求不得之類。三行苦。即念念",
    "X30n0602_002:0304b09": "遷謝之相。五趣蘊苦皆行苦攝。△三合怯頓滯權。",
    "X30n0602_002:0304b10": "今日世尊(至)汝等當有如來知見寶藏之分。",
    "X30n0602_002:0304b11": "敘滯權也。云今日者。對多生言。謂多生樂小而今",
    "X30n0602_002:0304b12": "猶濡滯也。於一切法妄起惑染。顛倒分別種種戲",
    "X30n0602_002:0304b13": "論糞污心地。名戲論糞。一日之價譬少果之利所",
    "X30n0602_002:0304b14": "獲不多。",
    "X30n0602_002:0304b15": "世尊以方便力說如來智慧(至)於此大乘無有志求。",
    "X30n0602_002:0304b16": "說如來智慧。即般若教。",
    "X30n0602_002:0304b17": "我等又因如來智慧(至)而我等不知真是佛子。",
    "X30n0602_002:0304b18": "此以般若轉教菩薩。而自不希求也。△二合今得。",
    "X30n0602_002:0304b19": "今我等方知(至)佛則為我說大乘法。",
    "X30n0602_002:0304b20": "今得法華。始知般若之時己欲全付。但以樂小自",
    "X30n0602_002:0304b21": "迷。若我樂大則全付久矣。",
    "X30n0602_002:0304b22": "於此經中唯說一乘(至)然佛實以大乘教化。",
    "X30n0602_002:0304b23": "觀今說一視昔彈偏。足知佛心本以大化。",
    "X30n0602_002:0304b24": "是故我等說本無心有所希求(至)皆已得之。",
    "X30n0602_002:0304c01": "結慶今得也。佛子所應得者。一乘修證之法也。△",
    "X30n0602_002:0304c02": "五重頌前義五。初頌聞法喜踊。",
    "X30n0602_002:0304c03": "爾時摩訶迦葉欲重宣此義。而說偈言。",
    "X30n0602_002:0304c04": "我等今日。聞佛音教。歡喜踊躍。得未曾有。",
    "X30n0602_002:0304c05": "△二頌敘信解情。",
    "X30n0602_002:0304c06": "佛說聲聞。當得作佛。無上寶聚。不求自得。",
    "X30n0602_002:0304c07": "△三頌說喻二。一喻昔失四。一頌迷淪。",
    "X30n0602_002:0304c08": "譬如童子(至)四方推求。",
    "X30n0602_002:0304c09": "譬困五道歷四生。",
    "X30n0602_002:0304c10": "求之既疲(至)當如之何。",
    "X30n0602_002:0304c11": "頌救迷事也。一城譬覺場。舍宅譬慈悲。五欲譬法",
    "X30n0602_002:0304c12": "樂。家富眾寶等譬道場所得法具無量功德。益憂",
    "X30n0602_002:0304c13": "念子等譬化緣將畢法藏未傳。憂其無續佛慧命",
    "X30n0602_002:0304c14": "也。△二頌樂小。",
    "X30n0602_002:0304c15": "爾時窮子(至)遂至父舍。",
    "X30n0602_002:0304c16": "從邑至國譬緣循諸教漸入正道也。法力未強故",
    "X30n0602_002:0304c17": "或得不得。法喜未充故饑餓羸瘦。體生瘡癬者。未",
    "X30n0602_002:0304c18": "能善入佛慧而反傷本自無瘡之身也。傭賃展轉",
    "X30n0602_002:0304c19": "遂至父舍。譬資藉權教積漸深入。△三頌怯頓。",
    "X30n0602_002:0304c20": "爾時長者(至)注記券疏。",
    "X30n0602_002:0304c21": "於門內施設諸事。欲引令入也。券以出納財物。疏",
    "X30n0602_002:0304c22": "以疏明事件注而記之。譬為大根度量功德。疏明",
    "X30n0602_002:0304c23": "行位而與授記。誘進小乘也。",
    "X30n0602_002:0304c24": "窮子見父(至)何故至此。",
    "X30n0602_002:0305a01": "怖法報事。非己智分。",
    "X30n0602_002:0305a02": "覆自念言(至)欲往傭作。",
    "X30n0602_002:0305a03": "懼長遠道。思取小果。",
    "X30n0602_002:0305a04": "長者是時(至)使我至此。",
    "X30n0602_002:0305a05": "譬怯華嚴頓說也。怖煩惱冤故驚。畏生死縛故喚。",
    "X30n0602_002:0305a06": "悶然不解故云躃地。恐喪道果故疑見殺。△四頌",
    "X30n0602_002:0305a07": "滯權。",
    "X30n0602_002:0305a08": "長者知子(至)倍與汝價。",
    "X30n0602_002:0305a09": "譬捨頓開權也。眇少一目譬二乘偏見也。矬短醜",
    "X30n0602_002:0305a10": "陋皆隱勝現劣事。",
    "X30n0602_002:0305a11": "窮子聞之。歡喜隨來。為除糞穢。淨諸房舍。",
    "X30n0602_002:0305a12": "譬樂小滯權也。房譬六入。舍譬五陰。",
    "X30n0602_002:0305a13": "長者於牖(至)語令勤作。",
    "X30n0602_002:0305a14": "循其小見。隱勝現劣多方誘進。",
    "X30n0602_002:0305a15": "既益汝價(至)若如我子。",
    "X30n0602_002:0305a16": "益親厚而誘之也。既益汝價譬增進四果。塗足油",
    "X30n0602_002:0305a17": "傭人用之使足不龜。譬護戒定助道之法。薦席譬",
    "X30n0602_002:0305a18": "小乘諸定姑息之法。若一乘大定之法。則譬繒纊",
    "X30n0602_002:0305a19": "絪褥非薦席比矣。",
    "X30n0602_002:0305a20": "長者有智(至)我無此物。",
    "X30n0602_002:0305a21": "心雖漸大猶滯權也。漸令入出喻入大出小。經二",
    "X30n0602_002:0305a22": "十年喻歷二乘法。示其金銀喻說般若也。父於門",
    "X30n0602_002:0305a23": "內施寶帳而引之。子處門外止草菴而不入。喻大",
    "X30n0602_002:0305a24": "小乘人相戾如此。是以性相相忌禪律相非。古今",
    "X30n0602_002:0305b01": "不息。何當一定父子全保家業而兩忘同異者耶。",
    "X30n0602_002:0305b02": "上總頌昔失。△二頌喻今得。",
    "X30n0602_002:0305b03": "父知子心(至)得未曾有。",
    "X30n0602_002:0305b04": "歷頌昔失以慶今得。△四頌通合二。一頌合昔失",
    "X30n0602_002:0305b05": "二。初頌合樂小。",
    "X30n0602_002:0305b06": "佛亦如是(至)聲聞弟子。",
    "X30n0602_002:0305b07": "佛亦如是者。如長者知子愚劣未認為子也。而說",
    "X30n0602_002:0305b08": "我等等者。且進以小果使成就也。△二頌合滯權。",
    "X30n0602_002:0305b09": "佛勅我等(至)亦復如是。",
    "X30n0602_002:0305b10": "佛勅我等至說無上道。頌為說般若令轉教也。諸",
    "X30n0602_002:0305b11": "佛子等至當得作佛。謂轉教之眾各獲大利也。一",
    "X30n0602_002:0305b12": "切諸佛至說斯真要。慨雖聞般若自不希求。如彼",
    "X30n0602_002:0305b13": "窮子云云。皆為滯權故迷實也。此後翻牒前文。廣",
    "X30n0602_002:0305b14": "敘滯權之意也。",
    "X30n0602_002:0305b15": "我等內滅(至)不生喜樂。",
    "X30n0602_002:0305b16": "此牒品初自謂已得涅槃不復求進菩提於菩薩",
    "X30n0602_002:0305b17": "法心不喜樂等文。謂滯權之故。獨以內滅煩惱取",
    "X30n0602_002:0305b18": "小果為足。而以淨佛土化眾生之事為外。所以者",
    "X30n0602_002:0305b19": "何等。牒但念空無相無作之文。以釋都無欣樂之",
    "X30n0602_002:0305b20": "意。",
    "X30n0602_002:0305b21": "我等長夜(至)謂是究竟。",
    "X30n0602_002:0305b22": "此牒聞般若無有志求。",
    "X30n0602_002:0305b23": "我等長夜(至)報佛之恩。",
    "X30n0602_002:0305b24": "此牒勤加精進得至涅槃一日之價。自以為足之",
    "X30n0602_002:0305c01": "意。凡以迷滯冥然莫曉。故屢稱長夜。以出三界證",
    "X30n0602_002:0305c02": "小果。為已得道為已報佛。皆迷滯也。",
    "X30n0602_002:0305c03": "我等雖為(至)乃教大智。",
    "X30n0602_002:0305c04": "此牒轉教菩薩自無志願而佛亦縱捨之意。明佛",
    "X30n0602_002:0305c05": "之縱捨。葢欲調伏俟其迴心。乃教大智。如富長者",
    "X30n0602_002:0305c06": "云云。乃雙牒法喻總結滯權也。所以重重翻牒者。",
    "X30n0602_002:0305c07": "二乘曠劫為樂小之心誤甚。今既造大乃知深悔。",
    "X30n0602_002:0305c08": "故歷陳昔失而反覆言之。以攄所懷。如人憤劇必",
    "X30n0602_002:0305c09": "厲聲疾詬而後快。然則文似繁重。實有深意也。△",
    "X30n0602_002:0305c10": "二頌合今得。",
    "X30n0602_002:0305c11": "我等今日(至)應受供養。",
    "X30n0602_002:0305c12": "慶今始得真實道果。知昔所得皆非真也。所謂得",
    "X30n0602_002:0305c13": "道得果者。於無漏法得清淨眼是也。無漏法者諸",
    "X30n0602_002:0305c14": "法實相上妙法也。清淨眼者諸佛知見正法眼也。",
    "X30n0602_002:0305c15": "昔持淨戒雖得果報。非真道果特冥行爾。故曰長",
    "X30n0602_002:0305c16": "夜持戒。始於今日得其果報。昔修梵行雖得小果",
    "X30n0602_002:0305c17": "非真無漏。特權息爾。故曰久修梵行今得無漏無",
    "X30n0602_002:0305c18": "上大果。夫然後乃可振揚道聲為真聲聞。乃可普",
    "X30n0602_002:0305c19": "受應供為真羅漢。斯皆調伏誘進之大恩也。故下",
    "X30n0602_002:0305c20": "頌大恩而念報。△五念報佛恩三。初念報不能。",
    "X30n0602_002:0305c21": "世尊大恩(至)亦不能報。",
    "X30n0602_002:0305c22": "以希有事方便憐教。是謂大恩。前修空法證小果。",
    "X30n0602_002:0305c23": "自謂已得報佛之恩。既不足報。此又欲窮手足肩",
    "X30n0602_002:0305c24": "頂之內財。極美饍衣寶之外財。思以長劫供養亦",
    "X30n0602_002:0306a01": "不能報。何以故。內外諸財皆有為法。不與大恩相",
    "X30n0602_002:0306a02": "應故。△二感慈悲恩。",
    "X30n0602_002:0306a03": "諸佛希有(至)隨宜而說。",
    "X30n0602_002:0306a04": "諸佛希有至諸法之王。讚盛德之至也。能為下劣",
    "X30n0602_002:0306a05": "至隨宜而說。感慈悲之深也。以盛德之至而曲為",
    "X30n0602_002:0306a06": "劣輩忍斯本事。以狥取相凡夫隨宜而說。所謂隱",
    "X30n0602_002:0306a07": "無量自在之力。乃以貧所樂法度脫眾生。是希有",
    "X30n0602_002:0306a08": "重德慈悲大恩。誠不可報也。△三感方便恩。",
    "X30n0602_002:0306a09": "諸佛於法(至)隨宜說三。",
    "X30n0602_002:0306a10": "諸佛於法得最自在。讚方便之德也。知諸眾生至",
    "X30n0602_002:0306a11": "而為說法。讚方便之力也。隨諸眾生至隨宜說三。",
    "X30n0602_002:0306a12": "感方便之恩也。世尊大恩凡本於慈悲方便二行",
    "X30n0602_002:0306a13": "故。上陳諸事既不能報。終則深感之而已。",
    "X30n0602_002:0306a15": "妙法蓮華經解卷第二之三"
}