{
    "X19n0353_001:0925a07": "勝鬘經疏義私鈔目次",
    "X19n0353_001:0925a09": "卷之一",
    "X19n0353_001:0925a10": "嘆如來真實功德章第一",
    "X19n0353_001:0925a11": "十大受章第二",
    "X19n0353_001:0925a12": "卷之二",
    "X19n0353_001:0925a13": "十大受章之餘",
    "X19n0353_001:0925a14": "三大願章第三",
    "X19n0353_001:0925a15": "攝受正法章第四",
    "X19n0353_001:0925a16": "卷之三",
    "X19n0353_001:0925a17": "攝受正法章之餘",
    "X19n0353_001:0925a18": "一乘章第五",
    "X19n0353_001:0925a19": "卷之四",
    "X19n0353_001:0925a20": "一乘章之餘",
    "X19n0353_001:0925a21": "卷之五",
    "X19n0353_001:0925a22": "無邊聖諦章第六",
    "X19n0353_001:0925a23": "如來藏章第七",
    "X19n0353_001:0925a24": "法身章第八",
    "X19n0353_001:0925b01": "空義隱覆章第九",
    "X19n0353_001:0925b02": "一諦章第十",
    "X19n0353_001:0925b03": "一依章第十一",
    "X19n0353_001:0925b04": "卷之六",
    "X19n0353_001:0925b05": "顛倒真實章第十二",
    "X19n0353_001:0925b06": "自性清淨章第十三",
    "X19n0353_001:0925b07": "真子章第十四",
    "X19n0353_001:0925b08": "勝鬘章第十五",
    "X19n0353_001:0925b09": "跋",
    "X19n0353_001:0925b11": "勝鬘經疏義私鈔目次(終)",
    "X19n0353_001:0925b14": "勝鬘經疏義私鈔卷之一",
    "X19n0353_001:0925b16": "惟揚法雲寺僧　明空　述",
    "X19n0353_001:0925b17": "勝鬘經義疏",
    "X19n0353_001:0925b18": "【疏】此是大倭國上宮王私集非海彼本。",
    "X19n0353_001:0925b19": "【鈔】此經前後兩譯一云勝鬘經亦云勝鬘師子吼",
    "X19n0353_001:0925b20": "一乘方便經此是晉安帝世三藏法師曇摩譯注云",
    "X19n0353_001:0925b21": "勝鬘師子吼一乘大方便方廣經此是宋元嘉年",
    "X19n0353_001:0925b22": "求那跋陀羅於揚都譯並出刊定錄今上宮王疏",
    "X19n0353_001:0925b23": "所釋即是後譯經有二十一紙其疏唐大曆七年",
    "X19n0353_001:0925b24": "日本國僧使誡明得清等八人兼法華疏四卷將",
    "X19n0353_001:0925c01": "來揚州與龍興寺大律闍棃靈祐其上宮王是安",
    "X19n0353_001:0925c02": "南都護晁衡姑也相傳云是梁南嶽高僧思大禪",
    "X19n0353_001:0925c03": "師後身禪師先造得金字大品法華寶函盛之於",
    "X19n0353_001:0925c04": "般若臺上石窟無人知之上宮王為國王令五使",
    "X19n0353_001:0925c05": "來取嶽山具有取金經寶函時節及安置金經石",
    "X19n0353_001:0925c06": "窟現在。疏注云非海彼本者或是疏主注或是",
    "X19n0353_001:0925c07": "別人注存二意好即指此國及新羅國日本國指",
    "X19n0353_001:0925c08": "此二土俱名為彼也以新羅國有曉法師勝鬘疏",
    "X19n0353_001:0925c09": "此間上代亦有此經疏一卷十餘紙不題人名為",
    "X19n0353_001:0925c10": "簡異此二土疏故云非海彼本也。",
    "X19n0353_001:0925c11": "勝鬘師子吼一乘大方便方廣經",
    "X19n0353_001:0925c12": "求那跋陀羅　譯",
    "X19n0353_001:0925c13": "【鈔】疏文大分為二先略釋經題次入經文初文復",
    "X19n0353_001:0925c14": "三先釋別名即是勝鬘師子吼次釋通名即經字",
    "X19n0353_001:0925c15": "三結得名不同初文分五初辨勝鬘本迹二明其",
    "X19n0353_001:0925c16": "所說三釋勝鬘名義四釋師子吼五總結初釋本",
    "X19n0353_001:0925c17": "迹者又二先本次迹通云本迹者本謂法身迹謂",
    "X19n0353_001:0925c18": "應迹諸佛菩薩法身理以之為本能起十類之應",
    "X19n0353_001:0925c19": "迹故法華云應以佛身而為說法乃至釋等經文",
    "X19n0353_001:0925c20": "雖有三十三身所謂六道四聖也故淨名云佛以",
    "X19n0353_001:0925c21": "一音演說法眾生隨類各得解大經亦云隨其類",
    "X19n0353_001:0925c22": "音大聲普告口輪既爾心輪鑒機身輪現應亦復",
    "X19n0353_001:0925c23": "如是於中先本。",
    "X19n0353_001:0925c24": "【疏】夫勝鬘者本是不可思議何知如來分身或是",
    "X19n0353_001:0926a01": "法雲大士。",
    "X19n0353_001:0926a02": "【鈔】言不可思議者言其位高下難測不可以心思",
    "X19n0353_001:0926a03": "及言議者也法雲大士者即第十地菩薩華嚴三",
    "X19n0353_001:0926a04": "十九釋十地云佛子此地菩薩以自願力起大悲",
    "X19n0353_001:0926a05": "雲震大法雷通明無畏以為電光福德智慧而為",
    "X19n0353_001:0926a06": "密雲現種種身周旋往返於一念頃普遍十方百",
    "X19n0353_001:0926a07": "千億那由他世界微塵國土演說大法隨諸眾生",
    "X19n0353_001:0926a08": "心之所樂霔甘露雨滅除一切眾惑塵焰是故此",
    "X19n0353_001:0926a09": "地名為法雲經文甚廣准此經本迹義足大士者",
    "X19n0353_001:0926a10": "安法師云開士心初開故又云始士初始發心故",
    "X19n0353_001:0926a11": "此從初得名具存西音應云菩提薩埵什法師恐",
    "X19n0353_001:0926a12": "繁略提埵二字但云菩薩翻譯不同今存一釋菩",
    "X19n0353_001:0926a13": "提云無上道薩埵名大心謂無上道大心言此人",
    "X19n0353_001:0926a14": "發心為眾生求無上道故名菩薩也諸解不同且",
    "X19n0353_001:0926a15": "存一釋。○次迹。",
    "X19n0353_001:0926a16": "【疏】但遠照踰闍之機宜以女質為化所以初則生",
    "X19n0353_001:0926a17": "於舍衛國王盡孝養之道中則為阿踰闍友稱夫",
    "X19n0353_001:0926a18": "人顯三從之禮終則影嚮釋迦共弘摩訶衍之道。",
    "X19n0353_001:0926a19": "【鈔】但遠照踰闍之機等者明迹法身懸鑒故云遠",
    "X19n0353_001:0926a20": "照言菩薩在法身之地懸照踰闍一國有大乘之",
    "X19n0353_001:0926a21": "機仍宜以女質為化也故經云應以女身得度者",
    "X19n0353_001:0926a22": "即現女人身而為說法所以初則生於下明垂迹",
    "X19n0353_001:0926a23": "之相舉始中終三處略示其相也王字去聲謂起",
    "X19n0353_001:0926a24": "也初也言初且興起孝養之道摩訶衍即一乘下",
    "X19n0353_001:0926b01": "經文自釋。○二明所說。",
    "X19n0353_001:0926b02": "【疏】論其所演則以十四為體談其大意非近是遠",
    "X19n0353_001:0926b03": "為宗所以如來每說讚同諸佛發言則為述成。",
    "X19n0353_001:0926b04": "【鈔】十四為體等者一十四章是正說之體一一章",
    "X19n0353_001:0926b05": "內皆對昔二乘之近情顯是今經之遠理悉用此",
    "X19n0353_001:0926b06": "意以為宗要何者且如第一讚歎如來真實功德",
    "X19n0353_001:0926b07": "章且勝鬘因父母遣書方聞常住遠理以為歸依",
    "X19n0353_001:0926b08": "為是異於昔日歸依無常之近為非也第二十大",
    "X19n0353_001:0926b09": "受章歸依既異於昔戒亦應改於昔所以今受十",
    "X19n0353_001:0926b10": "受異於昔日小乘五戒也第三三大願章歸依受",
    "X19n0353_001:0926b11": "戒既殊於昔故願亦更發勝願遠期常住法身異",
    "X19n0353_001:0926b12": "於昔日願身滅智亡也第四攝受正法章七地已",
    "X19n0353_001:0926b13": "還及以二乘有功用行此為近也八地已上一念",
    "X19n0353_001:0926b14": "三行建立真應二身出生五果因果此為遠也第",
    "X19n0353_001:0926b15": "五一乘章昔日別相三寶五乘之別皆是方便為",
    "X19n0353_001:0926b16": "近今日會五乘入一乘以為因一體三寶以為果",
    "X19n0353_001:0926b17": "為遠也第六無邊聖諦章二種聖諦皆是修善之",
    "X19n0353_001:0926b18": "緣而二乘但觀一種聖諦為近如來並皆已達為",
    "X19n0353_001:0926b19": "遠第七如來藏章為歎八諦甚深故言依如來說",
    "X19n0353_001:0926b20": "八聖諦如來藏甚深故八諦豈得不深故立二種",
    "X19n0353_001:0926b21": "聖諦唯在如來非是二乘第八法身章只是明隱",
    "X19n0353_001:0926b22": "為如來藏顯為法身隱顯雖殊即是一體更無異",
    "X19n0353_001:0926b23": "體也第九空義隱覆章明空如來藏不空如來藏",
    "X19n0353_001:0926b24": "照此二藏為二空智此智本來常有昔為無常等",
    "X19n0353_001:0926c01": "空義隱覆者也第十一諦章將明為依之極簡除",
    "X19n0353_001:0926c02": "七諦唯取無作一滅諦為極也是故此諦非凡夫",
    "X19n0353_001:0926c03": "心識所緣亦非二乘智慧境界如七日嬰兒不見",
    "X19n0353_001:0926c04": "日輪第十一一依章明此一滅諦為眾可依之極",
    "X19n0353_001:0926c05": "故非二乘境界第十二顛倒真實章明無作一滅",
    "X19n0353_001:0926c06": "即如來藏生死神明依如來藏相續相續不滅非",
    "X19n0353_001:0926c07": "但出惑言為依從在惑中為依也第十三自性清",
    "X19n0353_001:0926c08": "淨章明如來藏自性清淨雖在惑中不為生死所",
    "X19n0353_001:0926c09": "染但隱覆而已第十四如來真子章明三忍菩薩",
    "X19n0353_001:0926c10": "御此乘而行二乘凡夫不能行之也所以如來每",
    "X19n0353_001:0926c11": "說等者勝鬘凡有所說如來即贊同諸佛也故下",
    "X19n0353_001:0926c12": "文云所說攝受正法皆是過去現在未來諸佛已",
    "X19n0353_001:0926c13": "說今說當說我今得無上菩提亦常說此攝受正",
    "X19n0353_001:0926c14": "法發言則為述成者經云佛讚勝鬘善哉善哉智",
    "X19n0353_001:0926c15": "慧方便甚深微妙汝已長夜植諸善本來世眾生",
    "X19n0353_001:0926c16": "久種善者乃能解汝所說。○三釋勝鬘名義。",
    "X19n0353_001:0926c17": "【疏】勝鬘者世以七寶嚴其肉身而今以萬行嚴其",
    "X19n0353_001:0926c18": "法身故云勝鬘。",
    "X19n0353_001:0926c19": "【鈔】勝鬘者下釋名義可見。七寶者一金二銀三",
    "X19n0353_001:0926c20": "瑠璃四車璖五馬瑙六珊瑚七真珠鬘(莫還反)華茸",
    "X19n0353_001:0926c21": "飾也茸(如容也)草藂生也言萬行嚴於法身勝於世",
    "X19n0353_001:0926c22": "嚴故也前五章自分他分不出一乘即是萬行嚴",
    "X19n0353_001:0926c23": "於如來藏等八章之境令顯現也故題名中總標",
    "X19n0353_001:0926c24": "一部大意略盡。○四釋師子吼。",
    "X19n0353_001:0927a01": "【疏】師子吼者自宣大理無所怖畏義同師子不畏",
    "X19n0353_001:0927a02": "眾狩故云師子吼。",
    "X19n0353_001:0927a03": "【鈔】師子吼下四釋師子吼義涅槃二十五云師子",
    "X19n0353_001:0927a04": "吼者名決定說一切眾生悉有佛性如來常住無",
    "X19n0353_001:0927a05": "有變易是故勝鬘所演一十四章無非常住自性",
    "X19n0353_001:0927a06": "清淨對佛闡揚無所畏難義同涅槃決定說也。○",
    "X19n0353_001:0927a07": "第五總結稱。",
    "X19n0353_001:0927a08": "【疏】勝鬘就當體得名師子舉譬為稱一乘大方便",
    "X19n0353_001:0927a09": "方廣者舉其所說之法。",
    "X19n0353_001:0927a10": "【鈔】一乘大方便等者此等三名不出一乘權實之",
    "X19n0353_001:0927a11": "法也疏文總舉而已今略釋三名粗知旨趣。言",
    "X19n0353_001:0927a12": "一乘者夫乘之為稱出於運通今經即以萬善等",
    "X19n0353_001:0927a13": "流為能運一體三寶為所通者也故下經云三乘",
    "X19n0353_001:0927a14": "即一乘得一乘者即得阿耨菩提下文廣釋今且",
    "X19n0353_001:0927a15": "略銷因果權實不二之理故一一是無二之稱乘",
    "X19n0353_001:0927a16": "是運出為義因中善品雖復不同而流義一故云",
    "X19n0353_001:0927a17": "一也。大方便者善權也方法也便用也巧用諸",
    "X19n0353_001:0927a18": "法會眾生也故下文云如來隨彼所欲而方便說",
    "X19n0353_001:0927a19": "也。方廣實理也正無邪曰方具德無邊曰廣如",
    "X19n0353_001:0927a20": "世方物無邪無偏妙旨虗融義無偏定故經云自",
    "X19n0353_001:0927a21": "性清淨如來之藏是法身藏常樂我淨四波羅蜜",
    "X19n0353_001:0927a22": "雖有為相非虗妄法是故滅諦是第一義諦當知",
    "X19n0353_001:0927a23": "三法一體從義立於三名也且分於人法理實為",
    "X19n0353_001:0927a24": "論人即是法何者勝鬘從萬善得名師子吼從喻",
    "X19n0353_001:0927b01": "以顯說萬善即一乘方便方廣無畏即決定了義",
    "X19n0353_001:0927b02": "是故當知人法無異也故下經文無異如來無異",
    "X19n0353_001:0927b03": "法身如來即法身也。○二釋通名。",
    "X19n0353_001:0927b04": "【疏】經者訓法訓常聖人之教雖復時移易俗不能",
    "X19n0353_001:0927b05": "改其是非故云常亦為物軌則故稱法而此是漢",
    "X19n0353_001:0927b06": "中之語外國云修多羅修多羅五義亦如常釋修",
    "X19n0353_001:0927b07": "多羅雖有五義要在涌泉繩墨二義即同經之法",
    "X19n0353_001:0927b08": "常二義故以此經代彼修多羅也。",
    "X19n0353_001:0927b09": "【鈔】次經者下釋通名。不能改其等者肇法師云",
    "X19n0353_001:0927b10": "古今雖殊覺道不改羣邪不能俎眾生不能異故",
    "X19n0353_001:0927b11": "曰常也。修多羅五義者一法本亦名出生二微",
    "X19n0353_001:0927b12": "發亦名顯示三涌泉四繩墨五結鬘出雜心論一",
    "X19n0353_001:0927b13": "法本者金口所說一言為本流出無量言教當時",
    "X19n0353_001:0927b14": "被物聞即得道故經言一一修多羅復有無量修",
    "X19n0353_001:0927b15": "多羅以為眷屬二微發者佛所說法言辭巧妙次",
    "X19n0353_001:0927b16": "第詮量初中後善圓滿具足如大海水漸漸轉深",
    "X19n0353_001:0927b17": "聞教之者次第領受分別法相微有解生漸漸增",
    "X19n0353_001:0927b18": "長明練通達又云遍讀誦異論廣知智者意多聞",
    "X19n0353_001:0927b19": "強識以至成佛三涌泉者從喻為名也佛所說法",
    "X19n0353_001:0927b20": "文義無盡法流不絕聞教之者於一句法解無量",
    "X19n0353_001:0927b21": "句故云乃至聞一偈通達無量義次第知法說月",
    "X19n0353_001:0927b22": "四月至歲如風於空中自在無障礙四繩墨者佛",
    "X19n0353_001:0927b23": "所說法裁愛之教不為邪風倒惑得入正轍即同",
    "X19n0353_001:0927b24": "繩墨義也五結鬘者如結華鬘令不零落結佛言",
    "X19n0353_001:0927c01": "教不零落也。要在涌泉繩墨二義等者涌泉則",
    "X19n0353_001:0927c02": "恒流不絕可以同常繩墨則除邪顯正可同法之",
    "X19n0353_001:0927c03": "軌則故以此方之經字代彼修多羅之稱也。○三",
    "X19n0353_001:0927c04": "結得名不同。",
    "X19n0353_001:0927c05": "【疏】諸經得名不同今此經上言勝鬘師子吼是舉",
    "X19n0353_001:0927c06": "人下言一乘大方便方廣是舉法雙舉人法為題",
    "X19n0353_001:0927c07": "故云勝鬘師子吼一乘大方便方廣經。",
    "X19n0353_001:0927c08": "【鈔】三得名不同者如諸經之題所從各異或從法",
    "X19n0353_001:0927c09": "如涅槃大品等或有就事如枯樹經或有就人如",
    "X19n0353_001:0927c10": "須達拏或有就喻如大雲寶篋等經或具法喻如",
    "X19n0353_001:0927c11": "法華等或具人法即如此經及淨名等或具人法",
    "X19n0353_001:0927c12": "喻如華嚴等。○從夫大聖至說法下第二入經文",
    "X19n0353_001:0927c13": "疏文中先分節經文次釋經文。",
    "X19n0353_001:0927c14": "【疏】夫大聖應世為物說法不撰經卷之多少不別",
    "X19n0353_001:0927c15": "明理之深淺皆用三段為說第一序說序是漸由",
    "X19n0353_001:0927c16": "為義第二正說正者經之正體第三流通說謂傳",
    "X19n0353_001:0927c17": "之後世須此三所以者良由眾生從來迷塵加復",
    "X19n0353_001:0927c18": "神鈍若卒聞深理非但不能受行更生謗心還墜",
    "X19n0353_001:0927c19": "三塗是以聖人先現殊常之相令物生樂於是眾",
    "X19n0353_001:0927c20": "生因此序相即發樂應聞深理之心故即為說正",
    "X19n0353_001:0927c21": "體序正既竟必時眾生皆得蒙益而大聖垂慈說",
    "X19n0353_001:0927c22": "法非但當時獲利遠及末代皆同令福故末即為",
    "X19n0353_001:0927c23": "說流通以勸之也三段文處者從初訖咸以清淨",
    "X19n0353_001:0927c24": "心嘆佛實功德名為序說從如來妙色身世間無",
    "X19n0353_001:0928a01": "與等以下訖汝已親近百千億佛能說此義以來",
    "X19n0353_001:0928a02": "明為正說從爾時世尊放勝光明普照大眾竟經",
    "X19n0353_001:0928a03": "為流通說。",
    "X19n0353_001:0928a04": "【鈔】初分三段者夫佛說法雖復殊源而初中後善",
    "X19n0353_001:0928a05": "文必備矣故安法師一切諸經皆用序正流通而",
    "X19n0353_001:0928a06": "分之也後見親光菩薩佛地論果有此文冥合聖",
    "X19n0353_001:0928a07": "意。更生謗心等者非但不能受領而行之更乃",
    "X19n0353_001:0928a08": "生誹謗如來止而不說也故法華云止止不須說",
    "X19n0353_001:0928a09": "若說是事一切天人皆當驚疑增上慢比丘將墜",
    "X19n0353_001:0928a10": "於大坑大坑即三塗也三塗之名出四解脫經地",
    "X19n0353_001:0928a11": "獄名火塗小獄通寒熱大獄唯在熱從熱邊說為",
    "X19n0353_001:0928a12": "火塗也畜生名血塗從相噉邊說鬼道名刀劒塗",
    "X19n0353_001:0928a13": "從彼駈逼邊也塗者大乎反道路也埿行也。殊",
    "X19n0353_001:0928a14": "常之相者如法華序品即以天雨四種華地搖六",
    "X19n0353_001:0928a15": "動眉間光照萬八千土一一土中佛轉法輪三乘",
    "X19n0353_001:0928a16": "受行入涅槃等以為表發涅槃面門放光表說常",
    "X19n0353_001:0928a17": "住佛性大品支節放光等各各表發不同此經即",
    "X19n0353_001:0928a18": "以內外緣以為發起也。",
    "X19n0353_001:0928a19": "【疏】就第一序說初開為二一通二別如是等五事",
    "X19n0353_001:0928a20": "普貫眾經故名通序。",
    "X19n0353_001:0928a21": "【鈔】釋序中通別二序者言五事至通序者一切經",
    "X19n0353_001:0928a22": "皆安如是等五事故亦名遺囑序如來遺言令標",
    "X19n0353_001:0928a23": "經首故亦名經前序三世諸佛經前皆然故大論",
    "X19n0353_001:0928a24": "云佛將涅槃阿難親屬愛結未除心沒憂海阿泥",
    "X19n0353_001:0928b01": "樓駄語阿難言於未來事若有疑者乃時諮決何",
    "X19n0353_001:0928b02": "為沒在憂海如世凡夫阿難得念道力悶心得醒",
    "X19n0353_001:0928b03": "即以四事請問一問佛涅槃後云何修道二問誰",
    "X19n0353_001:0928b04": "當作師三問惡口車匿云何共住四問佛經初置",
    "X19n0353_001:0928b05": "何等語佛告阿難若現在若去世後依四念處修",
    "X19n0353_001:0928b06": "道解脫戒經是汝大師惡口車匿依梵法治我三",
    "X19n0353_001:0928b07": "僧祇所集法藏初應作如是說如是我聞一時佛",
    "X19n0353_001:0928b08": "在某方某國土與某大眾非獨我法如是三世諸",
    "X19n0353_001:0928b09": "佛經初亦然是故五義名為通序等別釋者如是",
    "X19n0353_001:0928b10": "等五同是勸信之辭所傳之教理我聞者親承音",
    "X19n0353_001:0928b11": "旨明能傳之人一時者能傳所傳會理之時佛住",
    "X19n0353_001:0928b12": "者的出化主亦稟承之主舍衛等者聞經之處故",
    "X19n0353_001:0928b13": "展轉相證勸信非虗欲使將來順而不逆也於中",
    "X19n0353_001:0928b14": "或五或六由主處離合故。",
    "X19n0353_001:0928b15": "【疏】遣書感佛正為此經非為餘經故稱別序。",
    "X19n0353_001:0928b16": "【鈔】言遣書至別序者經經由各藉異故名為別教",
    "X19n0353_001:0928b17": "門機別亦名現在序佛在世時有此事故此經別",
    "X19n0353_001:0928b18": "序者波斯匿王與末利信法未久遣書與勝鬘略",
    "X19n0353_001:0928b19": "贊如來無量功德等是已上釋通別二序之來意",
    "X19n0353_001:0928b20": "竟。",
    "X19n0353_001:0928b21": "【疏】就第一通序即有二一明阿難所傳不謬證人",
    "X19n0353_001:0928b22": "是可信二有住處同聞明說經之根本證法是可",
    "X19n0353_001:0928b23": "信人能弘法故先證法由人弘故後證。",
    "X19n0353_001:0928b24": "如是我聞一時。",
    "X19n0353_001:0928c01": "【疏】如是者總舉一教之始終也兩物相似曰如一",
    "X19n0353_001:0928c02": "物無非曰是如來與阿難談其聲口必一八既殊",
    "X19n0353_001:0928c03": "金肉非同故於文曰如一八金肉雖異即其所明",
    "X19n0353_001:0928c04": "即是一物故於理曰是。",
    "X19n0353_001:0928c05": "【鈔】必一八殊等者一謂一音佛以一音演說法眾",
    "X19n0353_001:0928c06": "生隨類各得解圓音一演異類等解此在於佛八",
    "X19n0353_001:0928c07": "者八音一最好二易了三柔軟四調和五尊慧六",
    "X19n0353_001:0928c08": "不誤七深妙八不女此在阿難一音唯在大八音",
    "X19n0353_001:0928c09": "通大小故將八音且目阿難金謂如來黃金色身",
    "X19n0353_001:0928c10": "口業所說肉謂阿難肉身口業所說金肉一八雖",
    "X19n0353_001:0928c11": "異而阿難傳佛所說如佛所說曰如雖金肉二說",
    "X19n0353_001:0928c12": "而所詮只是一理故云是也一八釋教一物喻理",
    "X19n0353_001:0928c13": "教如理是故也古來多云如是文如理是文以巧",
    "X19n0353_001:0928c14": "詮為如理以無非曰是大論云佛法大海信為能",
    "X19n0353_001:0928c15": "入如是者善信之辭不信者言是事不如是其信",
    "X19n0353_001:0928c16": "者是事如是即勸信之端端猶首也。",
    "X19n0353_001:0928c17": "【疏】我聞者言阿難親從佛聞所傳不謬且欲表異",
    "X19n0353_001:0928c18": "外道我自然知之過。",
    "X19n0353_001:0928c19": "【鈔】我聞者若傳從他聞多致偽謬今親聞是則可",
    "X19n0353_001:0928c20": "信羣情承受無所致疑大論云隨俗說我和合稱",
    "X19n0353_001:0928c21": "聞隨俗說我者學無學人傳法利生順俗說我外",
    "X19n0353_001:0928c22": "不乖宣內不乖實大論明三種我見慢名字凡夫",
    "X19n0353_001:0928c23": "三種學人二種無學一種阿難是學人無邪我伏",
    "X19n0353_001:0928c24": "慢我隨世名字稱我無咎和合稱聞者耳根不壞",
    "X19n0353_001:0929a01": "聲在可聞處作意欲聞情塵和合耳識即生意識",
    "X19n0353_001:0929a02": "分別種種所聞因緣和合故稱於聞阿難等內則",
    "X19n0353_001:0929a03": "耳根聰利外則對佛一音領納無遺故稱我聞。",
    "X19n0353_001:0929a04": "且欲表異外道等者言阿難所聞必有內外因緣",
    "X19n0353_001:0929a05": "異外道不從因緣有執自然之過撿故薩婆多宗",
    "X19n0353_001:0929a06": "明我但有名依曇無德說有假我犢子部所計我",
    "X19n0353_001:0929a07": "在第五不可說藏是等雖殊悉破外人計神我性",
    "X19n0353_001:0929a08": "說假名我也故云表異外道等問大論云阿難是",
    "X19n0353_001:0929a09": "佛得道夜生涅槃明佛成道後過二十年方為給",
    "X19n0353_001:0929a10": "侍自爾已前說經阿難不聞云何皆稱我聞答報",
    "X19n0353_001:0929a11": "恩經云阿難從佛求四願第四願所未聞經願佛",
    "X19n0353_001:0929a12": "重說大論略經更有諸文應須廣引餘三願涅槃",
    "X19n0353_001:0929a13": "三十六云不受故衣不受別請出入無恒撿經。",
    "X19n0353_001:0929a14": "【疏】一時者明如來所說經教其數無量而阿難得",
    "X19n0353_001:0929a15": "佛覺三昧一時皆領故云一時。",
    "X19n0353_001:0929a16": "【鈔】一時者肇法師云法王啟運嘉會之時也又四",
    "X19n0353_001:0929a17": "眾感教得道之時此亦助成我聞可信大論云說",
    "X19n0353_001:0929a18": "時令人心生信故。",
    "X19n0353_001:0929a19": "【疏】第二舉住處同聞證法是可信。",
    "X19n0353_001:0929a20": "佛住舍衛國祇樹給孤獨園。",
    "X19n0353_001:0929a21": "【疏】舍衛是城名梁云聞物此城殷富多有名珍遠",
    "X19n0353_001:0929a22": "聞四方故云聞物國名憍薩羅今以城目國故言",
    "X19n0353_001:0929a23": "舍衛是十六大國中之一。",
    "X19n0353_001:0929a24": "【鈔】第二舉住處證法是可信者言佛住者佛是能",
    "X19n0353_001:0929b01": "說顯其化主亦為助成傳聞可信何者九十六種",
    "X19n0353_001:0929b02": "不足歸心三乘聖人猶居不極說非究竟今明無",
    "X19n0353_001:0929b03": "師大覺朗然頓悟所言誠諦從是聞經稱物機緣",
    "X19n0353_001:0929b04": "眾情忻愜舊云佛陀此言覺者自覺覺他名之為",
    "X19n0353_001:0929b05": "佛智論云佛陀秦言知者知何等法謂知三世眾",
    "X19n0353_001:0929b06": "生數非眾生數及常無常等一切諸法菩提樹下",
    "X19n0353_001:0929b07": "了了覺知故名為佛住者大論云四威儀住故名",
    "X19n0353_001:0929b08": "為住住有四種一天住謂布施持戒善心三事故",
    "X19n0353_001:0929b09": "二梵住者住四諦四無量心四無色定三聖住者",
    "X19n0353_001:0929b10": "住三空四諦十二因緣理也四佛住者住首楞嚴",
    "X19n0353_001:0929b11": "等無量三昧力無畏等一切佛法佛所得法於中",
    "X19n0353_001:0929b12": "住憐愍眾生示住給孤獨園。今以城目國等者",
    "X19n0353_001:0929b13": "此是中印度憍薩羅國之都城名為異南憍薩羅",
    "X19n0353_001:0929b14": "故以都城名為國之稱撿西域記有南北兩憍薩",
    "X19n0353_001:0929b15": "羅國仁王經列十六大國第一憍薩羅是南第二",
    "X19n0353_001:0929b16": "舍衛國是北南去北甚遠不相關涉古今釋者不",
    "X19n0353_001:0929b17": "同此為定說。",
    "X19n0353_001:0929b18": "【疏】祇樹給孤獨園者樹囑太子祇達園囑給孤長",
    "X19n0353_001:0929b19": "者二人共立精舍今以兩主標名故云祇樹給孤",
    "X19n0353_001:0929b20": "獨園。",
    "X19n0353_001:0929b21": "【鈔】祇樹給孤獨者城南五六里有逝多林此云勝",
    "X19n0353_001:0929b22": "林是給孤園何者勝軍王大臣蘇達多此云善施",
    "X19n0353_001:0929b23": "善施長者仁而聰敏積而能散賑乏施貧哀孤恤",
    "X19n0353_001:0929b24": "老時人美德號給孤獨尊重如來願建精舍佛命",
    "X19n0353_001:0929c01": "舍利子隨處瞻揆唯太子逝多林園地爽塏(苦亥切)",
    "X19n0353_001:0929c02": "地高燦也尋自太子戲言金遍乃賣善施豁然即",
    "X19n0353_001:0929c03": "出藏金隨言布地有少未滿太子請留曰佛誠良",
    "X19n0353_001:0929c04": "田宜植善種即於空地建立精舍世尊即告阿難",
    "X19n0353_001:0929c05": "曰園地善施所買林樹逝多所施二人同心式崇",
    "X19n0353_001:0929c06": "功業自今已往應謂此地為逝多樹給孤獨園逝",
    "X19n0353_001:0929c07": "多即祇陀已上出青龍疏。",
    "X19n0353_001:0929c08": "【疏】同聞眾略無也或云說此經時在乎後宮上唯",
    "X19n0353_001:0929c09": "諸天下唯綵女闕無大士不足以此證經故闕之",
    "X19n0353_001:0929c10": "也而此經下流通之初既云放勝光明普照大眾",
    "X19n0353_001:0929c11": "豈言復無眾且今言以住處同聞證法是可信者",
    "X19n0353_001:0929c12": "豈其舉彼踰闍宮處宮中采女哉是即付囑之時",
    "X19n0353_001:0929c13": "處眾也故知略即明矣。",
    "X19n0353_001:0929c14": "【鈔】同聞眾略無等者此是同聞法人證法是可信",
    "X19n0353_001:0929c15": "亦證非謬傳但經家略不出之疏主意云准經文",
    "X19n0353_001:0929c16": "下合有即取如來却還祇洹林為阿難帝釋等重",
    "X19n0353_001:0929c17": "說此經及付囑流通之處自有同聞不取踰闍宮",
    "X19n0353_001:0929c18": "中之人也驗知古人釋不當也略義顯矣。",
    "X19n0353_001:0929c19": "【疏】就第二別序亦開為二第一從時波斯匿王以",
    "X19n0353_001:0929c20": "下訖敬授勝鬘名外緣序第二從勝鬘得書歡喜",
    "X19n0353_001:0929c21": "以下訖嘆佛實功德名內因序言尊者遣書為說",
    "X19n0353_001:0929c22": "此經之外緣云外緣序勝鬘默念感佛為說此經",
    "X19n0353_001:0929c23": "之內因故云內因序。",
    "X19n0353_001:0929c24": "【鈔】外緣內因等者父母遣書但能發其內心故云",
    "X19n0353_001:0930a01": "發其道意默念感佛機應道交即合聞法故云感",
    "X19n0353_001:0930a02": "以清淨心淨故聞法。",
    "X19n0353_001:0930a03": "【疏】就第一外緣序亦有三第一王及夫人共談勝",
    "X19n0353_001:0930a04": "鬘心明根利宜聞深法德行第二從夫人白言以",
    "X19n0353_001:0930a05": "下言畢即作書讚佛功德遣信令聞第三從使人",
    "X19n0353_001:0930a06": "奉書以下明使人奉書至阿踰闍國而奉。",
    "X19n0353_001:0930a07": "時波斯匿王及末利夫人信法未久共相謂言勝鬘",
    "X19n0353_001:0930a08": "夫人是我之女聰慧利根通慜易悟若見佛者必速",
    "X19n0353_001:0930a09": "解法心得無疑宜時遣信發其道意。",
    "X19n0353_001:0930a10": "【疏】時者言勝鬘應聞常住之時也信法未久者謂",
    "X19n0353_001:0930a11": "信大乘法未久也言王與夫人但信小乘法來久",
    "X19n0353_001:0930a12": "而未信大乘如來在一樹下說法時波斯匿王擊",
    "X19n0353_001:0930a13": "皷來奉佛佛知故問此何聲也阿難依實而答時",
    "X19n0353_001:0930a14": "佛言世王擊生死皷我為法王宜擊法皷即說法",
    "X19n0353_001:0930a15": "皷經於是王及夫人始信大乘未久即遣使告於",
    "X19n0353_001:0930a16": "女勝鬘也。",
    "X19n0353_001:0930a17": "【鈔】經云波斯匿王此云和悅末利夫人者未曾有",
    "X19n0353_001:0930a18": "經云元是王舍城耶若達多波羅門婢名黃頭常",
    "X19n0353_001:0930a19": "知守園因將乾飯供佛之福後波斯匿王遊獵入",
    "X19n0353_001:0930a20": "園見之婢乃為王種種供給及按摩等極稱王意",
    "X19n0353_001:0930a21": "王問波羅門賣不答言賤婢何堪王重問之答云",
    "X19n0353_001:0930a22": "千兩金王遂以百千兩金從其買取六萬夫人中",
    "X19n0353_001:0930a23": "為第一夫人。法皷經等者此經後宋求那跋陀",
    "X19n0353_001:0930a24": "羅於東安寺譯有兩卷名大法皷經佛在舍衛國",
    "X19n0353_001:0930b01": "祇樹給孤獨園與大比丘眾五百人俱百千菩薩",
    "X19n0353_001:0930b02": "末利夫人等十方無量諸菩薩眾爾時如來於彼",
    "X19n0353_001:0930b03": "四眾說如是法有有則有苦樂無有則無苦樂是",
    "X19n0353_001:0930b04": "故離苦樂則是涅槃第一之樂爾時波斯匿王擊",
    "X19n0353_001:0930b05": "皷吹貝往詣佛所世尊知而故問阿難以何等故",
    "X19n0353_001:0930b06": "有皷貝聲阿難具答佛告阿難汝今亦應擊大法",
    "X19n0353_001:0930b07": "皷我今當說大法皷經佛告迦葉今此會眾雖復",
    "X19n0353_001:0930b08": "一切清淨純一然於隱覆之說有不善解迦葉白",
    "X19n0353_001:0930b09": "佛言何名為隱覆之說佛言隱覆說者謂言如來",
    "X19n0353_001:0930b10": "畢竟涅槃而實如來常住不滅般涅槃者非毀壞",
    "X19n0353_001:0930b11": "法此修多羅離覆清淨明顯音聲百千因緣分別",
    "X19n0353_001:0930b12": "開示作是語時眾中有下信眾生及聲聞緣覺初",
    "X19n0353_001:0930b13": "業菩薩自性不堪聽受如來已般涅槃而復說言",
    "X19n0353_001:0930b14": "常住不滅從座而去所以者何彼人長夜於般涅",
    "X19n0353_001:0930b15": "槃大修習空見也聞離隱覆清淨經故從座而去",
    "X19n0353_001:0930b16": "等經文甚廣。",
    "X19n0353_001:0930b17": "【疏】一云時者是謂說法皷經時也解此信法未久",
    "X19n0353_001:0930b18": "種種不同然推尋本末唯此應當故不記也是我",
    "X19n0353_001:0930b19": "之女者讚重之辭也言相子不過父母知臣莫知",
    "X19n0353_001:0930b20": "君王我子之稱不別自他唯在於善今勝鬘既為",
    "X19n0353_001:0930b21": "己子且有明德應聞勝道故亦自稱我子也。",
    "X19n0353_001:0930b22": "【鈔】我子之稱等者勝鬘以萬行能嚴為名故長表",
    "X19n0353_001:0930b23": "唯善哉審知之更無於惡故云不別自他也。",
    "X19n0353_001:0930b24": "【疏】聰慧利根者耳善聽曰聰心明察曰慧聰察爽",
    "X19n0353_001:0930c01": "明謂之利根通敏易悟者聞表達裏謂之通善聽",
    "X19n0353_001:0930c02": "之所致照了深明謂之敏善察之所致遇理即解",
    "X19n0353_001:0930c03": "謂之易悟利根之所致前句談其性能後句言其",
    "X19n0353_001:0930c04": "功用共相成也廩教必由善聽故嘆聽為首此明",
    "X19n0353_001:0930c05": "器已具。",
    "X19n0353_001:0930c06": "【鈔】爽者(疎兩反)善也貴也明也敏者(貧殞反)聰也疾也",
    "X19n0353_001:0930c07": "致(知吏反)至也與也利根是性能易悟是功用易悟",
    "X19n0353_001:0930c08": "必由利根而成利根必由易悟而顯故云共相成",
    "X19n0353_001:0930c09": "也此機器已具堪聞常住故也。",
    "X19n0353_001:0930c10": "【疏】必速解法者一聞即悟不待再教心得無疑者",
    "X19n0353_001:0930c11": "神情開朗無小乘疑滯也宜時遣信發其道意者",
    "X19n0353_001:0930c12": "時有二一年時二機時皆不可失也此明可納實",
    "X19n0353_001:0930c13": "也。從夫人白言以下第二遣信略讚。",
    "X19n0353_001:0930c14": "夫人白言今正是時王及夫人與勝鬘書略讚如來",
    "X19n0353_001:0930c15": "無量功德即遣內人名旃提羅。",
    "X19n0353_001:0930c16": "【疏】如來無量功德者聖德無量不可備陳故粗標",
    "X19n0353_001:0930c17": "三德。",
    "X19n0353_001:0930c18": "【鈔】粗標三德者准下經略讚文。",
    "X19n0353_001:0930c19": "【疏】第三明使人致彼奉書可見。",
    "X19n0353_001:0930c20": "使人奉書至阿踰闍國入其宮內敬授勝鬘。",
    "X19n0353_001:0930c21": "【疏】此明正內實可見。",
    "X19n0353_001:0930c22": "【鈔】正內實者父母遣書為正其內心令生真實常",
    "X19n0353_001:0930c23": "住之解也。",
    "X19n0353_001:0930c24": "【鈔】從勝鬘得書以下第二內因序分為五第一明",
    "X19n0353_001:0931a01": "得書歡喜亦可見。",
    "X19n0353_001:0931a02": "勝鬘得書歡喜頂受讀誦受持生希有心向旃提羅",
    "X19n0353_001:0931a03": "而說偈言。",
    "X19n0353_001:0931a04": "【疏】生希有心者謂聞常住也。",
    "X19n0353_001:0931a05": "【鈔】謂聞常住也者聞前略三德也。",
    "X19n0353_001:0931a06": "【疏】二初行偈欲修供養。",
    "X19n0353_001:0931a07": "我聞佛音聲世所未曾有所言真實者應當修供養。",
    "X19n0353_001:0931a08": "【疏】而勝鬘但見通而為論常住本然但聞是希故",
    "X19n0353_001:0931a09": "云希有書那得言我聞佛音聲者聲以傳意書以",
    "X19n0353_001:0931a10": "傳聲故書義云聞佛聲又見聞覺者從書得解亦",
    "X19n0353_001:0931a11": "稱為聞世所未曾有者言我理雖本然但據故我",
    "X19n0353_001:0931a12": "云未曾明一生未曾聞常住真實者聖體圓備非",
    "X19n0353_001:0931a13": "偽曰真至德凝然無虗曰實。",
    "X19n0353_001:0931a14": "【鈔】我聞佛音聲等者無名疏云傳道聲於書故云",
    "X19n0353_001:0931a15": "我聞圓備者具三德也凝者(魚膺反)堅也。",
    "X19n0353_001:0931a16": "【疏】有一行偈明默念感佛。",
    "X19n0353_001:0931a17": "仰惟佛世尊普為世間出亦應垂哀愍必令我得見。",
    "X19n0353_001:0931a18": "【疏】言如來應世為物無偏我雖無知女人亦入世",
    "X19n0353_001:0931a19": "數願垂慈心得見耶。",
    "X19n0353_001:0931a20": "【鈔】默念者准佛應如經文。",
    "X19n0353_001:0931a21": "【疏】一行偈明佛應其感。",
    "X19n0353_001:0931a22": "即生此念時佛於空中現普放淨光明顯示無比身。",
    "X19n0353_001:0931a23": "【疏】而應於空中者若在宮內或履涉艱難且欲表",
    "X19n0353_001:0931a24": "如來法身無相猶如虗空也如來頂後常光但七",
    "X19n0353_001:0931b01": "尺而已今欲表勝鬘將說一乘圓果常住之理故",
    "X19n0353_001:0931b02": "普身皆放。一行偈明三業供養可見。",
    "X19n0353_001:0931b03": "勝鬘及眷屬頭面接足禮咸以清淨心歎佛實功德。",
    "X19n0353_001:0931b04": "【疏】接足禮者惟在空中以接足禮致敬非適接也。",
    "X19n0353_001:0931b05": "【鈔】三業供養者經除上句說餘三句對三業可見。",
    "X19n0353_001:0931b06": "惟在空中者惟思惟念也適者(尸赤反)樂也往也",
    "X19n0353_001:0931b07": "言但惟念在空以申禮敬非住空中而接足也。",
    "X19n0353_001:0931b08": "【疏】從如來妙色身以下經中之第二正說就中凡",
    "X19n0353_001:0931b09": "有十四章大分為三第一舉初五章明乘之體言",
    "X19n0353_001:0931b10": "萬善皆為乘體舉中八章明乘之境言有作無作",
    "X19n0353_001:0931b11": "八聖諦皆為乘境舉後一章明行乘人言三忍菩",
    "X19n0353_001:0931b12": "薩御此乘而行就第一明乘體中五章亦分為二",
    "X19n0353_001:0931b13": "第一初三章明自分行言勝鬘本是不可思議但",
    "X19n0353_001:0931b14": "迹在七地今初三章明七地行故云自分行第二",
    "X19n0353_001:0931b15": "後二章明他分行明八地以上之行非其七地之",
    "X19n0353_001:0931b16": "分故云他分行自分行中三章第一嘆佛真實功",
    "X19n0353_001:0931b17": "德章第二十大受章第三三大願章今第一嘆如",
    "X19n0353_001:0931b18": "來真實章。",
    "X19n0353_001:0931b19": "【鈔】第一如來真實章初五章明乘體等者始從初",
    "X19n0353_001:0931b20": "信終至妙覺其乘萬善七地已還有功用行名為",
    "X19n0353_001:0931b21": "自分行八地已上無功用行名為他分行從有入",
    "X19n0353_001:0931b22": "無篤善以為能運至妙覺只是無作滅諦出纏名",
    "X19n0353_001:0931b23": "為法身是故從初即用作滅諦以為所緣後之七",
    "X19n0353_001:0931b24": "章亦是滅諦異名但隨隱顯等義立名異耳故云",
    "X19n0353_001:0931c01": "有作無作八聖諦皆為乘境也真子即是乘善照",
    "X19n0353_001:0931c02": "境之人至於八地分證滅諦建立真應二身出生",
    "X19n0353_001:0931c03": "五乘因果化度五乘之人終訖會歸一乘乃至佛",
    "X19n0353_001:0931c04": "地亦然具如釋迦一化先三後一更無有異此意",
    "X19n0353_001:0931c05": "深矣請為詳之。",
    "X19n0353_001:0931c06": "【疏】此章來意者勝鬘前來未聞常住但今因父母",
    "X19n0353_001:0931c07": "遣書乃得聞所以嘆今日常住真實願為歸依異",
    "X19n0353_001:0931c08": "於昔日歸依無常且行善之義本在歸依今欲廣",
    "X19n0353_001:0931c09": "明萬行之道故以歸依為首也所以優婆塞戒經",
    "X19n0353_001:0931c10": "云若不依三寶受戒戒不堅強如綵色無膠就此",
    "X19n0353_001:0931c11": "章中又開為二第一有五行偈正嘆常住真實願",
    "X19n0353_001:0931c12": "為歸依第二從哀愍覆護我以下竟章請救就第",
    "X19n0353_001:0931c13": "一正歎中五行偈分為四第一初二行偈嘆法身",
    "X19n0353_001:0931c14": "次一行偈歎解脫次一行偈嘆波若次一行偈總",
    "X19n0353_001:0931c15": "歎三德而常言佛地萬德圓備何意但據此三德",
    "X19n0353_001:0931c16": "為歎者法身是萬德之正體解脫是斷波若是智",
    "X19n0353_001:0931c17": "然即萬德之中此三為要若舉此三德即餘德自",
    "X19n0353_001:0931c18": "顯所以但據此三德為歎也且上父母相聞既云",
    "X19n0353_001:0931c19": "聖德無量不可備陳故但略歎三德爾也所以勝",
    "X19n0353_001:0931c20": "鬘亦從但嘆三德也釋此意義家種種不同而要",
    "X19n0353_001:0931c21": "在於此故不記也。",
    "X19n0353_001:0931c22": "【鈔】舉此三德則餘德自顯者法身則攝報應二身",
    "X19n0353_001:0931c23": "智慧則攝一切權實之智解脫則五住俱斷能起",
    "X19n0353_001:0931c24": "一切神通變用故涅槃云諸佛調伏眾生之處名",
    "X19n0353_001:0932a01": "為解脫也是故此三萬德中要。",
    "X19n0353_001:0932a02": "【疏】就第一歎法身中二行分為二第一一行半偈",
    "X19n0353_001:0932a03": "嘆應身第二舉二句嘆真身何即非本無以垂迹",
    "X19n0353_001:0932a04": "非迹無以顯本是以於諸歎處中常為雙歎。",
    "X19n0353_001:0932a05": "【鈔】非本無以垂迹等者本迹之義出自肇法師彼",
    "X19n0353_001:0932a06": "云非本無以垂迹非迹無以顯本本迹雖殊不思",
    "X19n0353_001:0932a07": "議一今文亦然真身為本應身為迹非真身之本",
    "X19n0353_001:0932a08": "無以垂於應身之迹非應身之迹無以顯於真身",
    "X19n0353_001:0932a09": "之本迹有顯本之能故須雙歎亦是體用及不二",
    "X19n0353_001:0932a10": "也。",
    "X19n0353_001:0932a11": "如來妙色身世間無與等無比不思議是故今敬禮",
    "X19n0353_001:0932a12": "如來色無盡智慧亦復然。",
    "X19n0353_001:0932a13": "【疏】如來妙色身世間無與等者歎無等言梵天在",
    "X19n0353_001:0932a14": "上莫能見佛頂無比不思議者比類言眾識非所",
    "X19n0353_001:0932a15": "思議也如來色無盡者言感者言見應謂有興廢",
    "X19n0353_001:0932a16": "故云有感即應無有窮已此四句皆嘆色智慧亦",
    "X19n0353_001:0932a17": "復然者歎心亦如上歎色無比無盡也是故今敬",
    "X19n0353_001:0932a18": "禮結歎應身義家云此句應在第二行偈上二句",
    "X19n0353_001:0932a19": "次而出經者欲以結皆在偈末故然也。",
    "X19n0353_001:0932a20": "【鈔】梵天在上等者梵天在色界從彼天來亦未曾",
    "X19n0353_001:0932a21": "見世尊頂相。無比者智論云如釋迦菩薩以一",
    "X19n0353_001:0932a22": "偈歎弗沙佛曰天上天下無如佛十方世界亦無",
    "X19n0353_001:0932a23": "比世界所有我盡見一切無有如佛者。眾識非",
    "X19n0353_001:0932a24": "所思議者且通而言之據實為論等覺菩薩亦不",
    "X19n0353_001:0932b01": "思議於妙覺。言應有興廢者有感則興機謝則",
    "X19n0353_001:0932b02": "廢機感無盡是故如來遍法界應未曾有盡故云",
    "X19n0353_001:0932b03": "無有窮已(末撿)故華嚴云八地菩薩於一切不可說",
    "X19n0353_001:0932b04": "國中隨眾生信樂差別而為現身八地尚爾佛地",
    "X19n0353_001:0932b05": "可知亦如觀世音普門示現三十三身十九說法",
    "X19n0353_001:0932b06": "又經云妙色湛然應一切(皆撿)是其例也又涅槃云",
    "X19n0353_001:0932b07": "佛性者亦色非色云何名色金剛身故云何非色",
    "X19n0353_001:0932b08": "十力無畏非色法故金剛身是三十二相既是佛",
    "X19n0353_001:0932b09": "性之色驗知無盡常矣疏家雖有二解俱從二身",
    "X19n0353_001:0932b10": "以釋經文意含若離二為三者初一行應身智慧",
    "X19n0353_001:0932b11": "即報身常住即法身應知二三離合為異異而不",
    "X19n0353_001:0932b12": "異亦常住也。",
    "X19n0353_001:0932b13": "一切法常住是故我歸依。",
    "X19n0353_001:0932b14": "【疏】一切法常住者第二歎真身明應即隨感而現",
    "X19n0353_001:0932b15": "但真身凝然常住者不動且餘德通在因地故只",
    "X19n0353_001:0932b16": "就常住為歎私釋少異初一行歎應身後一行全",
    "X19n0353_001:0932b17": "嘆真身如來色無盡者無盡謂是常住歎真身無",
    "X19n0353_001:0932b18": "色常住何即既為色法理為不盡既云不盡即非",
    "X19n0353_001:0932b19": "色常住自明故云如來色無盡亦可以智為色亦",
    "X19n0353_001:0932b20": "可是應色之本故云色智慧亦復然者正歎真身",
    "X19n0353_001:0932b21": "言亦無盡常住也一切法常住者總真身諸法。",
    "X19n0353_001:0932b22": "【鈔】餘德通在因地等者言佛地四德我樂淨等及",
    "X19n0353_001:0932b23": "餘一切通於下地常住一德唯在如來是故今經",
    "X19n0353_001:0932b24": "偏就常住為歎故纓珞云古昔諸佛二身道同同",
    "X19n0353_001:0932c01": "是常住一切菩薩二身俱是無常釋曰以等覺已",
    "X19n0353_001:0932c02": "下有微細無明因變易生死果故經云三賢十聖",
    "X19n0353_001:0932c03": "住果報唯佛一人居法性土。私釋小異者瓔珞",
    "X19n0353_001:0932c04": "本業經云有二法身一果極法身二應化法身其",
    "X19n0353_001:0932c05": "應化法身如影隨形以果身常故應身亦常法皷",
    "X19n0353_001:0932c06": "經云常解脫非名妙色湛然住非聲聞緣覺菩薩",
    "X19n0353_001:0932c07": "之境界。",
    "X19n0353_001:0932c08": "【疏】次一行嘆解脫。",
    "X19n0353_001:0932c09": "降伏心過惡及與身四種已到難伏地是故禮法王。",
    "X19n0353_001:0932c10": "【疏】心過惡者謂三毒四倒身四種者謂四大此二",
    "X19n0353_001:0932c11": "句歎脫三界內四住地惡又解謂身三惡四種謂",
    "X19n0353_001:0932c12": "口四惡離為十惡明攝三界內惡盡已到難伏地",
    "X19n0353_001:0932c13": "者難伏地謂金剛心夫魔有四種一天魔二煩惱",
    "X19n0353_001:0932c14": "魔三陰魔四死魔金剛心不為天魔外道所伏且",
    "X19n0353_001:0932c15": "結惑淨盡降煩惱魔但未免行陰魔及生滅死魔",
    "X19n0353_001:0932c16": "故云難伏地一云難伏地即是佛地言佛地非四",
    "X19n0353_001:0932c17": "魔得伏故云難伏地此句歎脫三界外無明住地",
    "X19n0353_001:0932c18": "惡又云上二句嘆有餘解脫下一句歎無餘解脫",
    "X19n0353_001:0932c19": "因盡謂有餘果亡謂無餘前歎離四住地據因盡",
    "X19n0353_001:0932c20": "證果亡後歎離無明舉果亡證因滅則其實雙亡",
    "X19n0353_001:0932c21": "明矣法雲法師云生死有二種一分段生死二變",
    "X19n0353_001:0932c22": "易生死此言心者是變易生死果過惡者是變易",
    "X19n0353_001:0932c23": "生死因身者分段生死果四種者分段生死因前",
    "X19n0353_001:0932c24": "明斷無明住地變易果亡後明除四住地分段報",
    "X19n0353_001:0933a01": "滅故言降伏已到難伏地者煩惱伏智不出二種",
    "X19n0353_001:0933a02": "一鄣令不見法相二感使無常金剛心起斷惑斯",
    "X19n0353_001:0933a03": "盡照見法相免於惑累故言難伏地猶有煩惱感",
    "X19n0353_001:0933a04": "彼心起不免無常果累猶在故不言不可伏己之",
    "X19n0353_001:0933a05": "言過過金剛心至佛地免無常生滅果累亡因果",
    "X19n0353_001:0933a06": "雙亡故解脫私意少異金剛心所難伏者唯是陰",
    "X19n0353_001:0933a07": "魔死魔如來已過此二境故云已到難伏地是故",
    "X19n0353_001:0933a08": "禮法王結歎。",
    "X19n0353_001:0933a09": "【鈔】解脫德中三毒貪嗔癡四倒謂無常計常我樂",
    "X19n0353_001:0933a10": "淨等亦復如是離為十惡者離心過惡為貪嗔癡",
    "X19n0353_001:0933a11": "足為十惡釋難伏地者初且釋難伏後私意中兼",
    "X19n0353_001:0933a12": "釋已倒金剛心是等覺位此菩薩有一分不思議",
    "X19n0353_001:0933a13": "變易果未免生滅死魔微細生滅遷流故未免行",
    "X19n0353_001:0933a14": "陰魔行以遷流為義瓔珞經云等覺菩薩超度三",
    "X19n0353_001:0933a15": "魔未免生死魔妙覺超過四魔二身常住葢經論",
    "X19n0353_001:0933a16": "異出不同。",
    "X19n0353_001:0933a17": "【疏】次一行嘆波若。",
    "X19n0353_001:0933a18": "知一切爾炎智慧身自在攝持一切法是故今敬禮。",
    "X19n0353_001:0933a19": "【疏】知一切爾炎智慧身自在者爾炎梁言智母智",
    "X19n0353_001:0933a20": "母謂真諦境空為生智之本故稱母空既無為所",
    "X19n0353_001:0933a21": "生智慧故自在此二句歎空智攝持一切法者謂",
    "X19n0353_001:0933a22": "照有參差攝持萬境此一句嘆有智而世諦亦能",
    "X19n0353_001:0933a23": "生智但生智劣故不與母名一解言上二句歎實",
    "X19n0353_001:0933a24": "智下一句嘆方便智爾炎者即此二諦能生乎智",
    "X19n0353_001:0933b01": "故通稱智母智慧身自在者即是照二諦分明縱",
    "X19n0353_001:0933b02": "任下句攝持一切法者明能以方便攝持眾生化",
    "X19n0353_001:0933b03": "令生善是故今敬禮亦結歎。",
    "X19n0353_001:0933b04": "【鈔】釋般若德中經云知即是智一切是諸境爾炎",
    "X19n0353_001:0933b05": "即是一切境本性空寂此為真諦空也此之空境",
    "X19n0353_001:0933b06": "既是無為照此無為故空智自生參差萬境即俗",
    "X19n0353_001:0933b07": "諦境照此俗諦名為有智俗諦少生空解故不與",
    "X19n0353_001:0933b08": "母名第二解中雙照真俗故云分明真俗無礙故",
    "X19n0353_001:0933b09": "云自在應知縱任釋自在義文中初以真諦為母",
    "X19n0353_001:0933b10": "次以二諦能生實智為母然瓔珞經佛母品中以",
    "X19n0353_001:0933b11": "三諦為母故經敬首菩薩白佛言世尊佛及菩薩",
    "X19n0353_001:0933b12": "二初照智從何而生佛言弟子所謂有諦無諦中",
    "X19n0353_001:0933b13": "道第一義諦是諸佛菩薩智母乃至一切法亦是",
    "X19n0353_001:0933b14": "諸佛菩薩智母所以者何諸佛菩薩從法生故此",
    "X19n0353_001:0933b15": "疏但言二諦則中諦合在真諦之中離合適時諸",
    "X19n0353_001:0933b16": "經皆爾。",
    "X19n0353_001:0933b17": "【疏】次一行偈總歎可見。",
    "X19n0353_001:0933b18": "敬禮過稱量敬禮無譬類敬禮無邊法敬禮難思議。",
    "X19n0353_001:0933b19": "【鈔】經總難中過稱量者淨名云無有量已過量下",
    "X19n0353_001:0933b20": "文云究竟者即是無邊不斷無名云無有終訖故",
    "X19n0353_001:0933b21": "曰無邊無邊之理豈有中斷即常住之異名也。",
    "X19n0353_001:0933b22": "【疏】從哀愍覆護我以下章中第二請護就中分為",
    "X19n0353_001:0933b23": "四。第一一行偈直請護。",
    "X19n0353_001:0933b24": "哀愍覆護我令法種增長此世及後生願佛常攝受。",
    "X19n0353_001:0933c01": "【疏】言我雖歎佛真實歸依常住若佛不相隨救即",
    "X19n0353_001:0933c02": "歸依不尊故就佛請護法者法身萬善為種。",
    "X19n0353_001:0933c03": "【鈔】即歸依不尊等者若佛常隨救護則我歸依之",
    "X19n0353_001:0933c04": "心尊重也。經法種者萬善為能嚴法身為身無",
    "X19n0353_001:0933c05": "所嚴萬善若增長法身即顯現。",
    "X19n0353_001:0933c06": "【疏】次一行偈如來許護。",
    "X19n0353_001:0933c07": "我久安立汝前世已開覺今復攝受汝未來生亦然。",
    "X19n0353_001:0933c08": "【疏】請唯二世許兼往世明護之深遠。",
    "X19n0353_001:0933c09": "【鈔】請唯現未許兼前世者明護之久遠。",
    "X19n0353_001:0933c10": "【疏】次一行半因佛許護重請致敬。",
    "X19n0353_001:0933c11": "我已作功德現在及餘世如是眾善本唯願見攝受",
    "X19n0353_001:0933c12": "爾時勝鬘及諸眷屬頭面禮佛。",
    "X19n0353_001:0933c13": "【疏】言如來久遠救我者我必已作善餘世謂未來",
    "X19n0353_001:0933c14": "若三世常護者即作善無息故更請賜記。",
    "X19n0353_001:0933c15": "【鈔】更請賜記者唯願見攝受之文是請救文竟無",
    "X19n0353_001:0933c16": "名釋云勝鬘讚歎美善盡矣以今證古知開覺之",
    "X19n0353_001:0933c17": "不近乘此善根因獲尊號不亦宜乎。",
    "X19n0353_001:0933c18": "【疏】第四從佛於眾中以下明佛賜記亦分為六。",
    "X19n0353_001:0933c19": "第一許因。",
    "X19n0353_001:0933c20": "佛於眾中即為受記汝歎如來真實功德以此善根",
    "X19n0353_001:0933c21": "當於無量阿僧祗劫天人之中為自在王一切生處",
    "X19n0353_001:0933c22": "常得見我現前讚歎如今無異。",
    "X19n0353_001:0933c23": "【疏】第二從當復供養以下許果。",
    "X19n0353_001:0933c24": "當復供養無量阿僧祗佛過二萬阿僧祗劫當得作",
    "X19n0353_001:0934a01": "佛號普光如來應正遍知。",
    "X19n0353_001:0934a02": "【疏】第三從彼佛國土以下許其國無穢。",
    "X19n0353_001:0934a03": "彼佛國土無諸惡趣老病衰惱不適意苦亦無不善",
    "X19n0353_001:0934a04": "惡業道名。",
    "X19n0353_001:0934a05": "【疏】第四從彼國眾生以下記其純淨。",
    "X19n0353_001:0934a06": "彼國眾生色力壽命五欲眾具皆悉快樂勝於他化",
    "X19n0353_001:0934a07": "自在諸天彼諸眾生純一大乘諸有修習善根眾生",
    "X19n0353_001:0934a08": "皆集於彼。",
    "X19n0353_001:0934a09": "【疏】第五從勝鬘夫人以下明人天發願。",
    "X19n0353_001:0934a10": "勝鬘夫人得受記時無量眾生諸天及人願生彼國。",
    "X19n0353_001:0934a11": "【疏】第六明佛賜記人天皆可見彼。",
    "X19n0353_001:0934a12": "世尊悉記皆當往生。",
    "X19n0353_001:0934a13": "【疏】從爾時勝鬘夫人聞受記已以下明自分行中",
    "X19n0353_001:0934a14": "之第二十大受章嘆佛真實求依常住本為修善",
    "X19n0353_001:0934a15": "且歸依即異於昔戒亦應改於昔所以今受大受",
    "X19n0353_001:0934a16": "異於昔日小乘五戒也就中開為三第一明受戒",
    "X19n0353_001:0934a17": "方便第二從世尊我從今日以下正明受戒第三",
    "X19n0353_001:0934a18": "從法主世尊以下竟章立誓斷疑將欲受戒故先",
    "X19n0353_001:0934a19": "修容儀以靜其志修儀靜志要為受戒故第二即",
    "X19n0353_001:0934a20": "有受戒受戒既竟即大眾疑勝鬘既為女人所志",
    "X19n0353_001:0934a21": "應弱而今其所受甚重且遠恐將口不當實是以",
    "X19n0353_001:0934a22": "第三立誓斷疑以成其受。",
    "X19n0353_001:0934a23": "【鈔】第二十受章以靜其志等者靜(疾郢反)淨閑也淨",
    "X19n0353_001:0934a24": "(疾正反)絜明也甚重三聚淨戒且遠即乃至菩提。",
    "X19n0353_001:0934b01": "爾時勝鬘聞受記已恭敬而立受十大受。",
    "X19n0353_001:0934b02": "【疏】恭敬而立者常時受戒必須著地今佛處空若",
    "X19n0353_001:0934b03": "著地即言接奢遠故立而為受受十大受者上受",
    "X19n0353_001:0934b04": "是能受之心下受是所受十戒昔日雖復五戒所",
    "X19n0353_001:0934b05": "求者小乘今以常住菩提為期故云大受。",
    "X19n0353_001:0934b06": "【疏】就第二正受戒中凡有十戒亦開為三第一初",
    "X19n0353_001:0934b07": "五戒名為攝律儀戒律者類也儀者容儀此五戒",
    "X19n0353_001:0934b08": "止於意惡而容儀之類自不失法第二從不自為",
    "X19n0353_001:0934b09": "已以下有四受名為攝眾生戒第三從攝受正法",
    "X19n0353_001:0934b10": "終不失以下有一受名為攝善法戒。",
    "X19n0353_001:0934b11": "【鈔】十受束為三者瓔珞亦有此文彼大眾受學品",
    "X19n0353_001:0934b12": "云佛子吾今為諸菩薩結一切戒根本所謂三受",
    "X19n0353_001:0934b13": "門攝善法戒所謂八萬四千法門攝眾生戒所謂",
    "X19n0353_001:0934b14": "慈悲喜捨攝律儀戒所謂十波羅夷經文廣佛子",
    "X19n0353_001:0934b15": "是三攝受三種受戒過去未來現在諸佛已說當",
    "X19n0353_001:0934b16": "說今說過去未來現在諸菩薩已學當學今學是",
    "X19n0353_001:0934b17": "諸佛正法戒若一切佛一切菩薩不入是正法戒",
    "X19n0353_001:0934b18": "門得無上道果空平等地者無有是處此三種戒",
    "X19n0353_001:0934b19": "不通小乘是大士律儀通上三業今從身口相顯",
    "X19n0353_001:0934b20": "名曰律儀於律儀上起菩提心能止一切不終善",
    "X19n0353_001:0934b21": "事勤修諸善滿菩提願名攝善法菩薩利生行四",
    "X19n0353_001:0934b22": "攝法大慈與樂大悲拔苦攝救眾生能止自濟兼",
    "X19n0353_001:0934b23": "為益他名攝眾生是故此三通名戒也即是菩薩",
    "X19n0353_001:0934b24": "三聚淨戒方等涅槃地持論等並有廣文。",
    "X19n0353_001:0934c01": "【疏】將欲化他要必先正己身所以先受自行大士",
    "X19n0353_001:0934c02": "正己要為化物故次有攝眾生戒化物之道非但",
    "X19n0353_001:0934c03": "止惡要修福善故第三有攝善法戒然第一以自",
    "X19n0353_001:0934c04": "行為本兼顯化他第二以化他為宗仍明自行第",
    "X19n0353_001:0934c05": "三合明自行化他即備舉大士之行明矣。",
    "X19n0353_001:0934c06": "【鈔】將欲化他要必先正己身等者經云自既有縛",
    "X19n0353_001:0934c07": "能解彼縛無有是處故云兼顯化他第二菩薩化",
    "X19n0353_001:0934c08": "他仍資己行故一一戒中皆云乃至菩提。",
    "X19n0353_001:0934c09": "【疏】就第一攝律儀中五戒分為三。第一初一受",
    "X19n0353_001:0934c10": "明昔日所受小乘五戒猶不起犯心。",
    "X19n0353_001:0934c11": "世尊我從今日乃至菩提於所受戒不起犯心。",
    "X19n0353_001:0934c12": "【疏】小乘戒法但制身口不制於心今又更精其先",
    "X19n0353_001:0934c13": "所行明清淨之極也此戒既防昔日故在初也。",
    "X19n0353_001:0934c14": "【鈔】言精其先所行者於昔五戒今加制於不犯之",
    "X19n0353_001:0934c15": "心也。",
    "X19n0353_001:0934c16": "【疏】第二有二受明於尊卑二境誓不起惡。",
    "X19n0353_001:0934c17": "世尊我從今日乃至菩提於諸尊長不慢起心世尊",
    "X19n0353_001:0934c18": "我從今日乃至菩提於諸眾生不起恚心。",
    "X19n0353_001:0934c19": "【疏】於諸尊長不起慢心者三處為尊兄袟為長於",
    "X19n0353_001:0934c20": "諸眾生不起恚心者通言含識之類然所以尊上",
    "X19n0353_001:0934c21": "止慢於卑禁瞋者解有三種一云凡人之情於上",
    "X19n0353_001:0934c22": "樂等故起慢於下求遍故起瞋二皆非道所以尊",
    "X19n0353_001:0934c23": "上止慢卑上防瞋二云尊上多生瞋而慢少何即",
    "X19n0353_001:0934c24": "尊者馮其高貴好凌群下故下多生瞋而其德自",
    "X19n0353_001:0935a01": "可敬故慢生少卑上慢多生而瞋少何即為己在",
    "X19n0353_001:0935a02": "下理自可凌故生慢即多縱橫隨我故生瞋少言",
    "X19n0353_001:0935a03": "今於尊上少慢尚不起況乎卑上多生慢又卑上",
    "X19n0353_001:0935a04": "少瞋尚不止起況乎尊上多瞋是皆舉輕況重三",
    "X19n0353_001:0935a05": "云尊長是可敬境恐慢與敬相違故尊上止慢卑",
    "X19n0353_001:0935a06": "是可慈境恐瞋與慈相違故卑上止瞋。",
    "X19n0353_001:0935a07": "【鈔】三處為尊等者尊謂君父師袟者(直質反)俸祿也",
    "X19n0353_001:0935a08": "兄之品位也。於下求逼故起嗔者下於己者好",
    "X19n0353_001:0935a09": "逼惱之故下於己而起瞋好之與求綺文互說縱",
    "X19n0353_001:0935a10": "橫隨我者言不敢不隨於我既相隨順故於下生",
    "X19n0353_001:0935a11": "瞋少。",
    "X19n0353_001:0935a12": "【疏】第三有二受明於自他二境誓不起惡。",
    "X19n0353_001:0935a13": "世尊我從今日乃至菩提於他身色及外眾具不起",
    "X19n0353_001:0935a14": "嫉心世尊我從今日乃至菩提於內外法不起慳心。",
    "X19n0353_001:0935a15": "【疏】言於他不起嫉於自不起慳可見。",
    "X19n0353_001:0935a16": "【鈔】經於他身色等者身色是正報眾具即依報見",
    "X19n0353_001:0935a17": "他勝己而不生嫉內謂頭目手足等正報也外謂",
    "X19n0353_001:0935a18": "國城妻子等依報也欣樂施與求佛智慧。",
    "X19n0353_001:0935a19": "【疏】就第二攝眾生戒四受亦分為二第一有二受",
    "X19n0353_001:0935a20": "同明慈心與樂第二有二受亦同明悲心拔苦就",
    "X19n0353_001:0935a21": "第一有二受自分為二初受明與樂果。",
    "X19n0353_001:0935a22": "世尊我從今日乃至菩提不自為己受畜財物凡有",
    "X19n0353_001:0935a23": "所受悉為成就貧苦眾生。",
    "X19n0353_001:0935a24": "【疏】不自為己受畜財物者明止善從凡有所受以",
    "X19n0353_001:0935b01": "下明行善。",
    "X19n0353_001:0935b02": "【鈔】與樂果中止其自畜也凡受財物濟彼貧苦畢",
    "X19n0353_001:0935b03": "竟成就令得樂果。",
    "X19n0353_001:0935b04": "【疏】後受明與樂因。",
    "X19n0353_001:0935b05": "世尊我從今日乃至菩提不自為己行四攝法為一",
    "X19n0353_001:0935b06": "切眾生故以不愛染心無厭足心無礙心攝受眾生。",
    "X19n0353_001:0935b07": "【疏】不自為己行四攝法者明止善從為一切眾生",
    "X19n0353_001:0935b08": "以下明行善以無愛染心者謂無貪心無厭足心",
    "X19n0353_001:0935b09": "者無瞋心無礙心者無癡心。又云以無愛染心",
    "X19n0353_001:0935b10": "者謂不以愛見悲若有愛見即化道為漏亦於生",
    "X19n0353_001:0935b11": "死有厭足且化物有礙又云無以愛染心者說不",
    "X19n0353_001:0935b12": "同凡夫無厭足心者不同二乘無礙心者同於大",
    "X19n0353_001:0935b13": "士。",
    "X19n0353_001:0935b14": "【鈔】與樂因中止自行四攝也行善中化眾生有厭",
    "X19n0353_001:0935b15": "足者即有不喜心也有癡心者即有礙也慈悲心",
    "X19n0353_001:0935b16": "有三一法緣二眾生緣三無緣出涅槃經法緣者",
    "X19n0353_001:0935b17": "五陰等法空故眾生緣者緣於眾生得樂之相故",
    "X19n0353_001:0935b18": "無緣者緣如來故緣一切眾生與諸佛理一體無",
    "X19n0353_001:0935b19": "二故故云一切眾生亦如也至於彌勒亦如也夫",
    "X19n0353_001:0935b20": "如者不二不異故今愛見悲即眾生緣但緣眾生",
    "X19n0353_001:0935b21": "得樂之相故於眾生有愛染心既有愛心即化道",
    "X19n0353_001:0935b22": "為漏於物有礙故淨名云菩薩以無愛見心莊嚴",
    "X19n0353_001:0935b23": "佛土成就眾生於空無作法中而自調伏而不疲",
    "X19n0353_001:0935b24": "厭是名有方便慧解四攝者此度眾生四通名攝",
    "X19n0353_001:0935c01": "者眾生情所愛者即是此之四法若大士用此同",
    "X19n0353_001:0935c02": "情接引則物之所歸焉若眾生依附乃導以大乘",
    "X19n0353_001:0935c03": "正道而度脫之故云先以欲鈎牽後令入佛道一",
    "X19n0353_001:0935c04": "布施攝者菩薩以無所捨心行於二種布施能攝",
    "X19n0353_001:0935c05": "眾生一者財施二者法施若為樂財眾生即以財",
    "X19n0353_001:0935c06": "施而攝取之若為樂法眾生即以法施而攝取之",
    "X19n0353_001:0935c07": "以此二施能利益一切眾生既蒙恩利因是生愛",
    "X19n0353_001:0935c08": "心而隨受道得住真理故名布施攝也二愛語攝",
    "X19n0353_001:0935c09": "者菩薩若以善軟之言隨順一切根情安慰開喻",
    "X19n0353_001:0935c10": "則一切眾生之所樂聞因是生愛心依附菩薩而",
    "X19n0353_001:0935c11": "隨受道得住真理故名愛語攝三利行攝者菩薩",
    "X19n0353_001:0935c12": "起身口意行能令一切各沾利益眾生既蒙利以",
    "X19n0353_001:0935c13": "欣所得利故因是生親愛心依附受道得住真理",
    "X19n0353_001:0935c14": "故名利行攝四同事攝者菩薩用法眼明見眾生",
    "X19n0353_001:0935c15": "根緣故一切隨有欣同之者即分形散影普和其",
    "X19n0353_001:0935c16": "光同彼事業各使沾益既巧同其事因是生親愛",
    "X19n0353_001:0935c17": "心依附受道得住涅槃故同事利益名為攝也。",
    "X19n0353_001:0935c18": "無厭足心者厭(於鹽反)飽或作厭(於艷反)。",
    "X19n0353_001:0935c19": "【疏】第二有二戒明悲心拔苦亦自為二初明拔苦",
    "X19n0353_001:0935c20": "果。",
    "X19n0353_001:0935c21": "世尊我從今日乃至菩提若見孤獨幽繫疾病種種",
    "X19n0353_001:0935c22": "厄難困苦眾生終不暫捨必欲安穩以義饒益令脫",
    "X19n0353_001:0935c23": "眾苦然後乃捨。",
    "X19n0353_001:0935c24": "【疏】從若見孤獨以下明止善從必欲安穩以下明",
    "X19n0353_001:0936a01": "行善少無父曰孤老無子曰獨在囹圄為幽有枷",
    "X19n0353_001:0936a02": "鎻曰繫刑惱曰疾疾甚曰病在我稱厄談彼曰難",
    "X19n0353_001:0936a03": "自舋曰困外逼曰苦以義饒益者義猶理也以理",
    "X19n0353_001:0936a04": "濟十苦也然後謂令至菩提乃捨也。",
    "X19n0353_001:0936a05": "【鈔】若見下明止善在囹圄者(上力郎反下魚舉反又魚據反)獄也",
    "X19n0353_001:0936a06": "危者(魚為反)高也不安也難者(奴旦反)患也舋者(許覲反)",
    "X19n0353_001:0936a07": "罪也皆順也道理齊拔十苦也。",
    "X19n0353_001:0936a08": "【疏】後明拔苦因。",
    "X19n0353_001:0936a09": "世尊我從今日乃至菩提若見捕養眾惡律儀及諸",
    "X19n0353_001:0936a10": "犯戒終不棄捨我得力時於彼彼處見此眾生應折",
    "X19n0353_001:0936a11": "伏者而折伏之應攝受者而攝受之何以故以折伏",
    "X19n0353_001:0936a12": "攝受故令法久住法久住者天人充滿惡道減少於",
    "X19n0353_001:0936a13": "如來所轉法輪而得隨轉見是利故救攝不捨。",
    "X19n0353_001:0936a14": "【疏】就拔苦因亦有止行從若見捕養以下明止善",
    "X19n0353_001:0936a15": "從我得力時以下明行善外求曰捕內畜曰養眾",
    "X19n0353_001:0936a16": "惡律儀謂十六惡律見涅槃經及諸犯戒者言違",
    "X19n0353_001:0936a17": "其本誓者也惡律儀發始更惡犯戒初善後惡者",
    "X19n0353_001:0936a18": "也我得力時者力有二種一勢力二道力於彼彼",
    "X19n0353_001:0936a19": "處者若不行善即諸道皆閇流轉生死遷移六趣",
    "X19n0353_001:0936a20": "所以大士於彼彼處皆見此人重惡即以勢力折",
    "X19n0353_001:0936a21": "伏輕惡即以道力攝受息惡修善即聖化久住聖",
    "X19n0353_001:0936a22": "化住世即善來惡去故天人充滿惡道減少道器",
    "X19n0353_001:0936a23": "既增即佛法輪恒可轉。",
    "X19n0353_001:0936a24": "【鈔】疏拔苦因中止行者止其棄捨折攝止也行其",
    "X19n0353_001:0936b01": "折攝即行善也捕養者(上補故反提也下余兩反)安也畜者(許六",
    "X19n0353_001:0936b02": "反)養也。十六惡律者大經二十七云善男子云",
    "X19n0353_001:0936b03": "何復名修習於戒若能破壞一切眾生十六惡律",
    "X19n0353_001:0936b04": "儀令其永斷是名修戒何者十六一者為利養食",
    "X19n0353_001:0936b05": "黑羊肥已轉賣二者為利買已屠殺三者為利養",
    "X19n0353_001:0936b06": "食[月*者]豚肥已轉賣四為利買已屠殺五者為利養",
    "X19n0353_001:0936b07": "食牛犢肥已轉賣六者為利買已屠殺七者為利",
    "X19n0353_001:0936b08": "養雞令肥肥已轉賣八者為利買已屠殺九者鈎",
    "X19n0353_001:0936b09": "魚十者獵師十一劫奪十二魁膾十三網捕飛鳥",
    "X19n0353_001:0936b10": "十四兩舌十五獄卒十六呪龍能為眾生永斷如",
    "X19n0353_001:0936b11": "是十六惡業是名修戒違其本誓者也者由未受",
    "X19n0353_001:0936b12": "戒前惡遍法界欲進受時翻前惡境並起善心故",
    "X19n0353_001:0936b13": "戒發所因還遍法界今既犯戒違初要期故言違",
    "X19n0353_001:0936b14": "本誓也初受為初善後犯為後惡惡律儀在受之",
    "X19n0353_001:0936b15": "前也勢力者王力及天龍力也諸無漏善道皆閇",
    "X19n0353_001:0936b16": "也。法輪者輪具二義轉義摧碾義何者佛證四",
    "X19n0353_001:0936b17": "諦法有可轉之義故名為輪能摧壞煩惱亦名為",
    "X19n0353_001:0936b18": "輪如輪王寶能壞怨敵佛法輪寶能壞煩惱是故",
    "X19n0353_001:0936b19": "佛初成道趣波羅捺為五比丘八萬諸天說四諦",
    "X19n0353_001:0936b20": "轉入彼心壞彼煩惱故名轉法輪也乃至涅槃隨",
    "X19n0353_001:0936b21": "有三乘之道器法輪常轉故法華云昔於波羅捺",
    "X19n0353_001:0936b22": "轉四諦法輪分別說諸法五眾之生滅今復轉最",
    "X19n0353_001:0936b23": "妙無上大法輪故云恒可轉也。",
    "X19n0353_001:0936b24": "勝鬘經疏義私鈔卷之一"
}