{
    "X68n1315_002:0009c07": "古尊宿語錄卷第二",
    "X68n1315_002:0009c09": "　　大鑑下三世(語之餘)",
    "X68n1315_002:0009c10": "百丈大智禪師。僧問。大通智勝佛。十劫坐道場。佛法",
    "X68n1315_002:0009c11": "不現前。不得成佛道。如何。　師云。劫者。滯也。亦云住也。",
    "X68n1315_002:0009c12": "住一善。滯於十善。西國云佛。此土云覺。自己鑒覺。滯",
    "X68n1315_002:0009c13": "著於善。善根人無佛性。故云佛法不現前。不得成佛",
    "X68n1315_002:0009c14": "道。觸惡住惡。名眾生覺。觸善住善。名聲聞覺。不住善",
    "X68n1315_002:0009c15": "惡二邊。不依住將為是者。名二乘覺。亦名辟支佛覺。",
    "X68n1315_002:0009c16": "既不依住善惡二邊。亦不作不依住知解。名菩薩覺。",
    "X68n1315_002:0009c17": "既不依住。亦不作無依住知解。始得名為佛覺。如云。",
    "X68n1315_002:0009c18": "佛不住佛。名真福田。若於千萬人中。忽有一人得者。",
    "X68n1315_002:0009c19": "名無價寶。能於一切處為導師。無佛處云是佛。無法",
    "X68n1315_002:0009c20": "處云是法。無僧處云是僧。名轉大法輪。　問。從上祖宗。",
    "X68n1315_002:0009c21": "皆有密語遞相傳授。如何。　師云。無有密語。如來無有",
    "X68n1315_002:0009c22": "祕密藏。祇如今鑑覺。語言分明。覓形相了不可得。是",
    "X68n1315_002:0009c23": "密語。從須陀洹向上直至十地。但有語句。盡屬法之",
    "X68n1315_002:0009c24": "塵垢。但有語句。盡屬煩惱邊收。但有語句。盡屬不了",
    "X68n1315_002:0010a01": "義教。但有語句。盡不許也。了義教俱非也。更討什麼",
    "X68n1315_002:0010a02": "密語。　問。空生大覺中。如海一漚發。如何。　師云。空喻於",
    "X68n1315_002:0010a03": "漚。海喻於性。自己靈覺之性。過於虗空。故云空生大",
    "X68n1315_002:0010a04": "覺中。如海一漚發。　問。伐林莫伐樹。如何。　師云。林者喻",
    "X68n1315_002:0010a05": "於心。樹者喻於身。因說林故生怖。故云伐林莫伐樹。",
    "X68n1315_002:0010a06": "　問。語也垛生招箭。言既垛生。不得無患。患累既同。緇",
    "X68n1315_002:0010a07": "素何辯。　師云。但却發箭。途中相拄。如其相差。必有所",
    "X68n1315_002:0010a08": "傷。谷中尋響。累劫無形。響在口邊。得失在於來問。却",
    "X68n1315_002:0010a09": "問所歸。還被於箭。亦如知幻不是幻。三祖云。不識玄",
    "X68n1315_002:0010a10": "旨。徒勞念靜。亦云認物為見。如持瓦礫。用將何為。若",
    "X68n1315_002:0010a11": "言不見。木石何殊。是故見與不見。二俱有失。舉一例",
    "X68n1315_002:0010a12": "諸。　問。本無煩惱。三十二相如何。　師云。是佛邊事。本有",
    "X68n1315_002:0010a13": "煩惱。今有三十二相。祇如今凡情是。　問。無邊身菩薩",
    "X68n1315_002:0010a14": "不見如來頂相。如何。　師云。為作有邊見．無邊見。所以",
    "X68n1315_002:0010a15": "不見如來頂相。祇如今都無一切有無等見。亦無無",
    "X68n1315_002:0010a16": "見。是名頂相現。　問。如今沙門盡言我依佛教。學一經",
    "X68n1315_002:0010a17": "一論。一禪一律。一知一解。合受檀越四事供養。為消",
    "X68n1315_002:0010a18": "得否。　師云。但約如今照用。一聲一色．一香一味。於一",
    "X68n1315_002:0010a19": "切有無諸法。一一境上都無纖塵取染。亦不依住無",
    "X68n1315_002:0010a20": "取染。亦無不依住知解。者箇人日食萬兩黃金亦能",
    "X68n1315_002:0010a21": "消得。祇如今照一切有無等法。於六根門頭刮削併",
    "X68n1315_002:0010a22": "當。貪愛有纖毫治不去。乃至乞施主一粒米．一縷線。",
    "X68n1315_002:0010a23": "箇箇披毛戴角。牽犂負重。一一須償他始得。　為不依",
    "X68n1315_002:0010a24": "佛。佛是無著人．無求人．無依人。如今波波貪覓佛。盡",
    "X68n1315_002:0010b01": "皆背也。故云。久親近於佛。不識於佛性。唯觀救世者。",
    "X68n1315_002:0010b02": "輪迴六趣中。久乃見佛者。為說佛難值。文殊是七佛",
    "X68n1315_002:0010b03": "祖師。亦云是娑婆世界第一主首菩薩。無端作見佛",
    "X68n1315_002:0010b04": "想。聞法想。被佛威神力故。猶降二鐵圍山。不是不解。",
    "X68n1315_002:0010b05": "特與諸學人作標則。令諸後學人莫作與麼見聞。　但",
    "X68n1315_002:0010b06": "無一切有無等法。有無等見。一一箇箇透過三句外。",
    "X68n1315_002:0010b07": "是名如意寶。是名寶華承足。若作佛見法見。但是一",
    "X68n1315_002:0010b08": "切有無等見。名眼翳。見所見故。亦名見纏。亦名見蓋。",
    "X68n1315_002:0010b09": "亦名見孽。祇如今念念及一切見聞覺知。及一切塵",
    "X68n1315_002:0010b10": "垢祛得盡。但是一塵一色總是一佛。但起一念。總是",
    "X68n1315_002:0010b11": "一佛。三世五陰。念念誰知其數。是名佛[門@(幅巾)]塞虗空。是",
    "X68n1315_002:0010b12": "名分身佛。是名寶塔。　是以常歎言。嗟見今日所依之",
    "X68n1315_002:0010b13": "命。依一顆米．一莖菜。餉時不得食飢死。不得水渴死。",
    "X68n1315_002:0010b14": "不得火寒死。欠一日不生。欠一日不死。被四大把定。",
    "X68n1315_002:0010b15": "不如先達者。入火不燒。入水不溺。倘要燒便燒。要溺",
    "X68n1315_002:0010b16": "便溺。要生即生。要死即死。去住自由。者箇人有自由",
    "X68n1315_002:0010b17": "分。心若不亂。不用求佛．求菩提涅槃。若著佛求。屬貪。",
    "X68n1315_002:0010b18": "貪變成病。故云佛病最難治。謗佛毀法乃可取食。食",
    "X68n1315_002:0010b19": "者。是自己靈覺性無漏飯．解脫食。此語治十地菩薩",
    "X68n1315_002:0010b20": "病。是從初至十地也。　祇如今但有一切求心。盡名破",
    "X68n1315_002:0010b21": "戒比丘．名字羅漢。盡名野干。灼然銷他供養不得。祇",
    "X68n1315_002:0010b22": "如今聞聲如響等。齅香如風等。離一切有無等法。亦",
    "X68n1315_002:0010b23": "不住於離。亦無不住知解。此人一切罪垢不能相累。",
    "X68n1315_002:0010b24": "為求無上菩提涅槃。故名出家。猶是邪願。況乎世間",
    "X68n1315_002:0010c01": "諍論覓勝負。說我能我解。貪一門徒。愛一弟子。戀一",
    "X68n1315_002:0010c02": "住處。結一檀越。一衣一食。一名一利。又言我得一切",
    "X68n1315_002:0010c03": "無閡。祇是自誑。　祇如今能於自己五陰不為其主。被",
    "X68n1315_002:0010c04": "人割截。節節支解。都無怨吝之心。亦不煩惱。乃至自",
    "X68n1315_002:0010c05": "己弟子被人鞭打。從頭至足。如上一一等事。都無一",
    "X68n1315_002:0010c06": "念生彼我心。猶依住無一念將為是。此名法塵垢。十",
    "X68n1315_002:0010c07": "地之人脫不去。流入生死河。所以常勸眾人。須懼法",
    "X68n1315_002:0010c08": "塵煩惱如懼三塗。乃有獨立分。假使有一法過於涅",
    "X68n1315_002:0010c09": "槃者。亦無少許生珍重想。此人步步是佛。不假脚踏",
    "X68n1315_002:0010c10": "蓮華。分身百億。　祇如今於一切有無等法。有纖毫愛",
    "X68n1315_002:0010c11": "染心。縱然脚踏蓮華。亦同魔作。若執本清淨．本解脫．",
    "X68n1315_002:0010c12": "自是佛．自是禪道解者。即屬自然外道。若執因緣修",
    "X68n1315_002:0010c13": "成證得者。即屬因緣外道。執有。即屬常見外道。執無。",
    "X68n1315_002:0010c14": "即屬斷見外道。執亦有亦無。即屬邊見外道。執非有",
    "X68n1315_002:0010c15": "非無。即屬空見外道。亦云愚癡外道。　祇如今但莫作",
    "X68n1315_002:0010c16": "佛見．涅槃等見。都無一切有無等見。亦無無見。名正",
    "X68n1315_002:0010c17": "見。無一切聞。亦無無聞。名正聞。是名摧伏外道。無凡",
    "X68n1315_002:0010c18": "夫魔來。是大神呪。無二乘魔來。是大明呪。無菩薩魔",
    "X68n1315_002:0010c19": "來。是無上呪。乃至亦無佛魔來。是無等等呪。一變眾",
    "X68n1315_002:0010c20": "生諂曲修羅。二變二乘曲諂修羅。三變菩薩諂曲修",
    "X68n1315_002:0010c21": "羅。是三變淨土。　但是一切有無凡聖等法。喻如金鑛。",
    "X68n1315_002:0010c22": "自己如理。喻如於金。金與鑛各相去離。真金露現。忽",
    "X68n1315_002:0010c23": "有人覓錢覓寶。變金為錢與他。亦如麵體。真正無諸",
    "X68n1315_002:0010c24": "沙鹵。有人乞[飢几+追]。變麵為[飢几+追]與他。亦如智臣善解王意。",
    "X68n1315_002:0011a01": "王若行時索僊陀婆。即便奉馬。食時索僊陀婆。即便",
    "X68n1315_002:0011a02": "奉鹽。此等喻學玄旨人。善能通達。應機不失。亦云六",
    "X68n1315_002:0011a03": "絕師子。誌公云。隨人造作百變。十地菩薩不飢不飽。",
    "X68n1315_002:0011a04": "入水不溺。入火不燒。倘要燒。且不可得燒。他被量數",
    "X68n1315_002:0011a05": "管定。佛則不與麼。入火不燒。倘要燒便燒。要溺便溺。",
    "X68n1315_002:0011a06": "他使得四大風水自由。一切色是佛色。一切聲是佛",
    "X68n1315_002:0011a07": "聲。自己滓穢諂曲心。盡透過三句外。得說此語。菩薩",
    "X68n1315_002:0011a08": "清淨。弟子。明白所有言說。不執無有。一切照用。不拘",
    "X68n1315_002:0011a09": "清濁。有病不喫藥。是愚人。無病喫藥。是聲聞人。定執",
    "X68n1315_002:0011a10": "一法。名定性聲聞。一向多聞。名增上慢聲聞。知他。名",
    "X68n1315_002:0011a11": "有學聲聞。沈空滯寂及自知。名無學聲聞。　貪瞋癡等",
    "X68n1315_002:0011a12": "是毒。十二分教是藥。毒未銷。藥不得除。無病喫藥。藥",
    "X68n1315_002:0011a13": "變成病。病去藥不消。不生不滅。是無常義。涅槃經云。",
    "X68n1315_002:0011a14": "有三惡欲。一．欲得四眾圍繞。二．欲得一切人為我門",
    "X68n1315_002:0011a15": "徒。三．欲得一切人知我是聖人及阿羅漢。迦葉經云。",
    "X68n1315_002:0011a16": "一．欲求見未來佛。二．欲求轉輪王。三．欲求剎利大姓。",
    "X68n1315_002:0011a17": "四．欲得婆羅門大姓。乃至厭生死。求涅槃。如是惡欲。",
    "X68n1315_002:0011a18": "先須斷之。祇如今但有取染動念。盡名惡欲。盡屬六",
    "X68n1315_002:0011a19": "天。總被波旬管。　問。二十年中常令除糞。如何。　師云。但",
    "X68n1315_002:0011a20": "息一切有無知見。但息一切貪求。箇箇透過三句外。",
    "X68n1315_002:0011a21": "是名除糞。祇如今求佛求菩提。求一切有無等法。是",
    "X68n1315_002:0011a22": "名運糞入。不名運糞出。祇如今作佛見。作佛解。但有",
    "X68n1315_002:0011a23": "所見．所求．所著。盡名戲論之糞。亦名麤言。亦名死語。",
    "X68n1315_002:0011a24": "如云大海不宿死屍。等閑說話不名戲論。說者辯清",
    "X68n1315_002:0011b01": "濁名戲論。教文都總有二十一般空。淘擇眾生塵累。",
    "X68n1315_002:0011b02": "沙門持齋持戒。忍辱柔和。慈悲喜捨。尋常是僧家法",
    "X68n1315_002:0011b03": "則。會與麼會。宛然依佛教。祇是不許貪著依執。若希",
    "X68n1315_002:0011b04": "望得佛．得菩提等法者。似手觸火。文殊云。若起佛見．",
    "X68n1315_002:0011b05": "法見。應當害己。所以文殊執劍於瞿曇。鴦掘持刀於",
    "X68n1315_002:0011b06": "釋氏。如云菩薩行五無間。而不入無間地獄。他是圓",
    "X68n1315_002:0011b07": "通無間。不同眾生五逆無間。　從波旬直至佛。盡是垢",
    "X68n1315_002:0011b08": "膩。都無纖毫。依執如是名二乘道。況乎諍論覓勝負。",
    "X68n1315_002:0011b09": "說我能我解。祇名諍論僧。不名無為僧。祇如今但不",
    "X68n1315_002:0011b10": "貪染一切有無諸法。是名無生。是名正信。信著一切",
    "X68n1315_002:0011b11": "法。名信不具。亦名信不圓。亦名偏信不具。故名一闡",
    "X68n1315_002:0011b12": "提。如今欲得驀直悟解。但人法俱泯。人法俱絕。人法",
    "X68n1315_002:0011b13": "俱空。透三句外。是名不墮諸數。人者是信。法者是戒",
    "X68n1315_002:0011b14": "施聞慧等。菩薩忍不成佛。忍不作眾生。忍不持戒。忍",
    "X68n1315_002:0011b15": "不破戒。故云不持不犯。　智濁照清。慧清識濁。在佛名",
    "X68n1315_002:0011b16": "照慧。在菩薩名智。在二乘及眾生邊則名識。亦名煩",
    "X68n1315_002:0011b17": "惱。在佛名果中說因。在眾生名因中說果。在佛名轉",
    "X68n1315_002:0011b18": "法輪。在眾生名法輪轉。在菩薩名瓔珞莊嚴具。在眾",
    "X68n1315_002:0011b19": "生名五陰叢林。在佛名本地無明。是無明明。故云無",
    "X68n1315_002:0011b20": "明為道體。不同眾生暗蔽無明。　彼是所。此是能。彼是",
    "X68n1315_002:0011b21": "所聞。此是能聞。不一不異。不斷不常。不來不去。是生",
    "X68n1315_002:0011b22": "語句。是出轍語句。不明不暗。不佛不眾生。總與麼也。",
    "X68n1315_002:0011b23": "來去斷常。佛與眾生是死語。徧不徧．同異．斷常等是",
    "X68n1315_002:0011b24": "外道義。般若波羅蜜是自己佛性。亦云摩訶衍。摩訶",
    "X68n1315_002:0011c01": "是大義。衍是乘義。若守住自己知覺。又成自然外道。",
    "X68n1315_002:0011c02": "不用守。如今鑑覺。不用別求佛。若更別求。又屬因緣",
    "X68n1315_002:0011c03": "外道。　此土初祖云。心有所是。必有所非。若貴一物。則",
    "X68n1315_002:0011c04": "被一物惑。若重一物。則被一物惑。信被信惑。不信又",
    "X68n1315_002:0011c05": "成謗。莫貴莫不貴。莫信莫不信。佛亦不是無為。雖不",
    "X68n1315_002:0011c06": "是無為。又不是冥寞。猶如虗空。佛是大心眾生。鑑覺",
    "X68n1315_002:0011c07": "多。鑑覺雖多。他鑑覺清淨。貪瞋鬼捉他不著。佛是纏",
    "X68n1315_002:0011c08": "外人。無纖毫愛取。亦無無愛取知解。是名具足六度",
    "X68n1315_002:0011c09": "萬行。若要莊嚴具。種種皆有。如不要。他不用亦不失。",
    "X68n1315_002:0011c10": "他使得因果福智自由。是修行。非是執勞負重。喚作",
    "X68n1315_002:0011c11": "修行。却不與麼。　三身一體。一體三身。一者．法身實相",
    "X68n1315_002:0011c12": "佛。法身佛不明不暗。明暗屬幻化。實相由對虗得名。",
    "X68n1315_002:0011c13": "本無一切名目。如云佛身無為。不墮諸數。成佛獻蓋",
    "X68n1315_002:0011c14": "等。是升合擔語。要從濁辯清得名。故云實相法身佛。",
    "X68n1315_002:0011c15": "是名清淨法身毗盧遮那佛。亦名虗空法身佛。亦名",
    "X68n1315_002:0011c16": "大圓鏡智。亦名第八識。亦名性宗。亦名空宗。亦名佛",
    "X68n1315_002:0011c17": "居不淨不穢土。亦名在窟師子。亦名金剛後得智。亦",
    "X68n1315_002:0011c18": "名無垢檀。亦名第一義空。亦名玄旨。三祖云。不識玄",
    "X68n1315_002:0011c19": "旨。徒勞念靜。　二．報身佛。菩提樹下佛。亦名幻化佛。亦",
    "X68n1315_002:0011c20": "名相好佛。亦名應身佛。是名圓滿報身盧舍那佛。亦",
    "X68n1315_002:0011c21": "名平等性智。亦名第七識。亦名酬因答果佛。同五十",
    "X68n1315_002:0011c22": "二禪那數。同阿羅漢．辟支佛。同一切菩薩等。同受生",
    "X68n1315_002:0011c23": "滅等苦。不同眾生繫業等苦。　三．化身佛。祇如今於一",
    "X68n1315_002:0011c24": "切有無諸法都無貪染。亦無無染。離四句外。所有言",
    "X68n1315_002:0012a01": "說辯才名化身佛。是名千百億化身釋迦牟尼佛。亦",
    "X68n1315_002:0012a02": "名大神變。亦名遊戲神通。亦名妙觀察智。亦名第六",
    "X68n1315_002:0012a03": "識。供養者。淨三業。前際無煩惱可斷。中際無自性可",
    "X68n1315_002:0012a04": "守。後際無佛可成。是三際斷。是三業清淨。是三輪空。",
    "X68n1315_002:0012a05": "是三檀空。　云何比丘給侍於佛。所謂不漏六根者。亦",
    "X68n1315_002:0012a06": "名莊嚴。空無諸漏林樹莊嚴。空無諸染華果莊嚴。空",
    "X68n1315_002:0012a07": "無佛眼約修行人法眼辯清濁。亦不作辯清濁知解。",
    "X68n1315_002:0012a08": "是名乃至無眼。寶積經云。法身不可以見聞覺知求。",
    "X68n1315_002:0012a09": "非肉眼所見。以無色故。非天眼所見。以無妄故。非慧",
    "X68n1315_002:0012a10": "眼所見。以離相故。非法眼所見。以離諸行故。非佛眼",
    "X68n1315_002:0012a11": "所見。以離諸識故。若不作如是見。是名佛見。同色非",
    "X68n1315_002:0012a12": "形色。名真色。同空非太虗。名真空。色空亦是藥病相",
    "X68n1315_002:0012a13": "治語。法界觀云。不可言即色不即色。亦不可言即空",
    "X68n1315_002:0012a14": "不即空。　眼．耳．鼻．舌．身．意。不納一切有無諸法。名轉入",
    "X68n1315_002:0012a15": "第七地。七地菩薩不退。七地向上三地。菩薩心地明",
    "X68n1315_002:0012a16": "白易染。說火即燒。從色界向上。布施是病。慳貪是藥。",
    "X68n1315_002:0012a17": "從色界向下。慳貪是病。布施是藥。有作戒者。割斷世",
    "X68n1315_002:0012a18": "間法。但不身手作無過。名無作戒。亦云無表戒。亦云",
    "X68n1315_002:0012a19": "無漏戒。但有舉心動念。盡名破戒。祇如今但不被一",
    "X68n1315_002:0012a20": "切有無諸境惑亂。亦不依住不惑亂。亦無不依住知",
    "X68n1315_002:0012a21": "解。是名徧學。是名勤護念。是名廣流布。未悟未解時",
    "X68n1315_002:0012a22": "名母。悟了名子。亦無無悟解知解。是名母子俱喪。無",
    "X68n1315_002:0012a23": "善纏。無惡纏。無佛纏。無眾生纏。量數亦然。乃至都無",
    "X68n1315_002:0012a24": "一切量數纏。故云佛是出纏過量人。　貪愛知解義句。",
    "X68n1315_002:0012b01": "如母愛子。唯多與兒酥喫。消與不消。都總不知。此語",
    "X68n1315_002:0012b02": "喻十地受人天尊貴煩惱。生色界．無色界禪定福樂",
    "X68n1315_002:0012b03": "煩惱。不得自在神通。飛騰隱顯。徧至十方諸佛淨土",
    "X68n1315_002:0012b04": "聽法之煩惱。學慈悲喜捨因緣煩惱。學空．平等．中道",
    "X68n1315_002:0012b05": "煩惱。學三明六通．四無閡煩惱。學大乘心。發四弘誓",
    "X68n1315_002:0012b06": "願煩惱。初地．二地．三地．四地。明解煩惱。五地．六地．七",
    "X68n1315_002:0012b07": "地。諸知見煩惱。八地．九地．十地菩薩。雙照二諦煩惱。",
    "X68n1315_002:0012b08": "乃至學佛果。百萬阿僧祇諸行煩惱。唯貪義句知解。",
    "X68n1315_002:0012b09": "不知却是繫縛煩惱。故云見河能漂香象。　問。見否。　答",
    "X68n1315_002:0012b10": "曰。見。　問。見後如何。　答曰。見無二。既云見無二。不以見",
    "X68n1315_002:0012b11": "見於見。若見更見。為前見是。為後見是。如云見見之",
    "X68n1315_002:0012b12": "時。見非是見。見猶離見。見不能及。所以不行見法。不",
    "X68n1315_002:0012b13": "行聞法。不行覺法。諸佛疾與授記。　難曰。見既不是授",
    "X68n1315_002:0012b14": "記之言。復何用記。　師云。先悟宗人。不被一切有無諸",
    "X68n1315_002:0012b15": "法相拘。如浣垢衣。故云離相名佛。虗實盡不存。中旨",
    "X68n1315_002:0012b16": "獨玄玄。達一路同道。後進契其階。故云授記耳。無明",
    "X68n1315_002:0012b17": "為父。貪愛為母。自己是病。還醫自己是藥。自己是刀。",
    "X68n1315_002:0012b18": "還殺自己無明貪愛父母。故云殺父害母。一語類破",
    "X68n1315_002:0012b19": "一切法。喫非時食者。亦復如是。祇如今但是一切有",
    "X68n1315_002:0012b20": "無等法。盡是喫非時食。亦名惡食。是穢食置於寶器。",
    "X68n1315_002:0012b21": "是破戒。是妄語。是雜食。佛是無求人。如今貪求一切",
    "X68n1315_002:0012b22": "有無諸法。但是所有所作皆背也。却是謗佛。但有貪",
    "X68n1315_002:0012b23": "染。盡名授手。祇如今但不貪染。亦不依住不貪染。亦",
    "X68n1315_002:0012b24": "無不依住知解。是名般若火。是燒手指。是不惜軀命。",
    "X68n1315_002:0012c01": "是節節支解。是出世間。是掌世界於他方。　祇如今若",
    "X68n1315_002:0012c02": "於十二分教及一切有無諸法。於藏腑中有纖毫停",
    "X68n1315_002:0012c03": "留。是不出網。但有所求所得。但有生心動念。盡名野",
    "X68n1315_002:0012c04": "干。祇如今於藏腑中都無所求。都無所得。此人是大",
    "X68n1315_002:0012c05": "施主。是師子吼。亦不依住無所得。亦無不依住知解。",
    "X68n1315_002:0012c06": "是名六絕師子。人我不生。諸惡不起。是納須彌於芥",
    "X68n1315_002:0012c07": "子中。不起一切貪瞋八風等。是悉能噏四大海水入",
    "X68n1315_002:0012c08": "口中。不受一切虗妄語言。是不入耳中。不令身起一",
    "X68n1315_002:0012c09": "切惡於人。是納一切火於腹中。　祇如今於一一境不",
    "X68n1315_002:0012c10": "惑不亂。不瞋不喜。於自己六根門頭刮削併當得淨",
    "X68n1315_002:0012c11": "潔。是無事人。勝一切知解。頭陀精進。是名天眼。亦名",
    "X68n1315_002:0012c12": "了照為眼。是名法界性。是作車載因果。佛出世度眾",
    "X68n1315_002:0012c13": "生。則前念不生。後念莫續。前念業謝。名度眾生。前念",
    "X68n1315_002:0012c14": "若瞋。即將喜藥治之。即名為有佛度眾生。但是一切",
    "X68n1315_002:0012c15": "言教。祇如治病。為病不同。藥亦不同。所以有時說有",
    "X68n1315_002:0012c16": "佛。有時說無佛。實語治病。病若得瘥。箇箇是實語。治",
    "X68n1315_002:0012c17": "病若不瘥。箇箇是虗妄語。實語是虗妄語。生見故。虗",
    "X68n1315_002:0012c18": "妄是實語。斷眾生顛倒故。為病是虗妄。祇有虗妄藥",
    "X68n1315_002:0012c19": "相治。　佛出世度眾生。是九部教語。是不了義教語。瞋",
    "X68n1315_002:0012c20": "及喜。病及藥。總是自己。更無兩人。何處有佛出世。何",
    "X68n1315_002:0012c21": "處有眾生可度。如經云。實無眾生得滅度者。亦云。不",
    "X68n1315_002:0012c22": "愛佛菩提。不貪染有無諸法。名為度他。亦不守住自",
    "X68n1315_002:0012c23": "己。名為自度。為病不同。藥亦不同。處方不同。不得一",
    "X68n1315_002:0012c24": "向。固執依佛依菩提等法。盡是依方。故云至於智者。",
    "X68n1315_002:0013a01": "不得一向。　教中所辯。喻於黃葉。亦如空拳誑小兒。若",
    "X68n1315_002:0013a02": "人不知此理。名同無明。如云行般若菩薩。不得取我",
    "X68n1315_002:0013a03": "語。及依教敕。瞋如石頭。愛如河水。祇如今但無瞋無",
    "X68n1315_002:0013a04": "愛。是透山河石壁。直為治聾俗病。多聞辯說治眼病。",
    "X68n1315_002:0013a05": "從人至佛是得。從人至地獄是失。是非亦然。三祖云。",
    "X68n1315_002:0013a06": "得失是非。一時放却。　不執住一切有無諸法。是名不",
    "X68n1315_002:0013a07": "住有緣。亦不依住不依住。是名不住空忍。執自己是",
    "X68n1315_002:0013a08": "佛。自己是禪道解者。名內見。執因緣修證而成者。名",
    "X68n1315_002:0013a09": "外見。誌公云。內見．外見俱錯。眼耳鼻舌各各不貪染",
    "X68n1315_002:0013a10": "一切有無諸法。是名受持四句偈。亦名四果。六入無",
    "X68n1315_002:0013a11": "迹。亦名六通。祇如今但不被一切有無諸法閡。亦不",
    "X68n1315_002:0013a12": "依住不閡。亦無不依住知解。是名神通。不守此神通。",
    "X68n1315_002:0013a13": "是名無神通。如云無神通菩薩足迹不可尋。是佛向",
    "X68n1315_002:0013a14": "上人最不可思議。人是自己。天是智照。讚即喜。喜者",
    "X68n1315_002:0013a15": "屬境。境是天。讚是人。人天交接。兩得相見。亦云淨智",
    "X68n1315_002:0013a16": "為天。正智為人。　本不是佛。向渠說是佛。名體結。祇如",
    "X68n1315_002:0013a17": "今但莫作佛知解。亦無無不依住知解。是名滅結。亦",
    "X68n1315_002:0013a18": "名真如。亦名體如。求佛求菩提。名現身意。祇如今但",
    "X68n1315_002:0013a19": "有一切求心。盡名現身意。如云求菩提。雖是勝求。重",
    "X68n1315_002:0013a20": "增塵累。求佛是佛眾。求一切有無諸法是眾生眾。祇",
    "X68n1315_002:0013a21": "如今鑑覺。但不依住一切有無諸法。是不入眾數。祇",
    "X68n1315_002:0013a22": "如今於一一聲．香．味．觸．法等不愛。於一一境不貪。但",
    "X68n1315_002:0013a23": "無十句濁心。是了因成佛。學文句覓解者。名緣因成",
    "X68n1315_002:0013a24": "佛。見佛知佛。則得說佛。有知有見。却是謗佛。若云佛",
    "X68n1315_002:0013b01": "知．佛見．佛聞．佛說即得。見火即得。火見即不得。如刀",
    "X68n1315_002:0013b02": "割物即得。物割刀即不得。知佛人．見佛人．聞佛人．說",
    "X68n1315_002:0013b03": "佛人。如恒河沙。是佛知。是佛見。是佛聞。是佛說。萬中",
    "X68n1315_002:0013b04": "無一。祇為自無眼。依他作眼。教中喚作比量智。祇如",
    "X68n1315_002:0013b05": "今貪佛知解。亦是比量智。　世間譬喻是順喻。不了義",
    "X68n1315_002:0013b06": "教是順喻。了義教是逆喻。捨頭目髓腦是逆喻。如今",
    "X68n1315_002:0013b07": "不愛佛菩提等法是逆喻。難捨喻於頭目髓腦。如照",
    "X68n1315_002:0013b08": "著一切有無境法名頭。被一切有無境法相撓著名",
    "X68n1315_002:0013b09": "手。都未照前境時名髓腦。聖地習凡因。佛入眾生中。",
    "X68n1315_002:0013b10": "同類誘引化導。同渠餓鬼肢節火然。與渠說般若波",
    "X68n1315_002:0013b11": "羅蜜。令渠發心。若一向在聖地。憑何得至彼共渠語。",
    "X68n1315_002:0013b12": "　佛入諸類。與眾生作船筏。同渠受苦。無限勞極。佛入",
    "X68n1315_002:0013b13": "苦處亦同眾生受苦。佛祇是去住自由。不同眾生。佛",
    "X68n1315_002:0013b14": "不是虗空。受苦何得不苦。若說不苦。此語違負。等閑",
    "X68n1315_002:0013b15": "莫說。錯說佛神通自在不自在。且慚愧人。不敢說佛",
    "X68n1315_002:0013b16": "是有為是無為。不敢說佛自由不自由。除讚藥方外。",
    "X68n1315_002:0013b17": "不欲得露現兩頭醜陋。　教云。若人安佛菩提。置有所",
    "X68n1315_002:0013b18": "是邊。其人得大罪。亦云。如不識佛人前。向渠與麼說",
    "X68n1315_002:0013b19": "無過。如無漏牛乳。能治有漏病。其牛者。不在高原。不",
    "X68n1315_002:0013b20": "居下隰。此牛乳堪作藥。高原喻於佛。下隰喻於眾生。",
    "X68n1315_002:0013b21": "如云如來實智法身。又無此病。辯才無閡。昇騰自在。",
    "X68n1315_002:0013b22": "不生不滅。是名生老病死。疼痛[病丙+習][病丙+習]。是暗喫菌羮。患",
    "X68n1315_002:0013b23": "痢疾而終。是暗為藏明頭迹。明暗都遣。莫取無取。亦",
    "X68n1315_002:0013b24": "無無取。他不明不暗。王宮生。納耶輸陀羅。八相成道。",
    "X68n1315_002:0013c01": "聲聞外道。妄想所計。如云非雜食身。純陀云。我知如",
    "X68n1315_002:0013c02": "來決定不受不食。第一須具兩隻眼。照破兩頭事。莫",
    "X68n1315_002:0013c03": "祇帶一隻眼向一邊行。即有那箇邊到。功德天．黑暗",
    "X68n1315_002:0013c04": "女相隨。有智主人。二俱不受。　祇如今心如虗空相似。",
    "X68n1315_002:0013c05": "學始有所成。西國高祖云。雪山喻大涅槃。此土初祖",
    "X68n1315_002:0013c06": "云。心心如木石。三祖云。兀爾忘緣。曹谿云。善惡都莫",
    "X68n1315_002:0013c07": "思量。先師云。如迷人不辯方所。肇公云。閉智塞聰。獨",
    "X68n1315_002:0013c08": "覺冥冥者矣。文殊云。心同虗空故。敬禮無所觀。甚深",
    "X68n1315_002:0013c09": "修多羅。不聞不受持。祇如今但是一切有無諸法都",
    "X68n1315_002:0013c10": "不見不聞。六根杜塞。若能與麼學。與麼持經。始有修",
    "X68n1315_002:0013c11": "行分。　者箇語逆耳苦口。可中與麼作得。至第二第三",
    "X68n1315_002:0013c12": "生。能向無佛處坐大道場。示現成等正覺。變惡為善。",
    "X68n1315_002:0013c13": "變善為惡。使惡法教化十地菩薩。使善法教化地獄",
    "X68n1315_002:0013c14": "餓鬼。能向明處解明縛。能向暗處解暗縛。撮金成土。",
    "X68n1315_002:0013c15": "撮土成金。百般作得。變弄自由。於恒沙世界外有求",
    "X68n1315_002:0013c16": "救者。婆伽婆即披三十二相。現其人前。同渠語音。與",
    "X68n1315_002:0013c17": "渠說法。隨機感化。　應物殊形。變現諸趣。離我我所。猶",
    "X68n1315_002:0013c18": "屬彼邊事。猶是小用。亦是佛事門中收。大用者。大身",
    "X68n1315_002:0013c19": "隱於無形。大音匿於希聲。如木中之火。如鐘皷之聲。",
    "X68n1315_002:0013c20": "因緣未具時。不可言其有無。傍報生天。棄之如涕唾。",
    "X68n1315_002:0013c21": "菩薩六度萬行。如乘死屍過岸。如在牢獄。廁孔得出。",
    "X68n1315_002:0013c22": "佛披三十二相。相喚作垢膩之衣。亦云。若說佛一向",
    "X68n1315_002:0013c23": "不受五陰。無有是處。佛不是虗空。何得一向不受。佛",
    "X68n1315_002:0013c24": "祇是去住自由。不同眾生。從一天界至一天界。從一",
    "X68n1315_002:0014a01": "佛剎至一佛剎。諸佛常法。　又云。若據三乘教。受他信",
    "X68n1315_002:0014a02": "施供養。他在地獄中。菩薩行慈悲。同類化導報恩。不",
    "X68n1315_002:0014a03": "可常在涅槃。　又云。如火見火。但莫手觸。火不燒人。祇",
    "X68n1315_002:0014a04": "如今但無十句濁心。貪心．愛心．染心．瞋心．執心．住心．",
    "X68n1315_002:0014a05": "依心．著心．取心．戀心。但是一句各有三句。箇箇透過",
    "X68n1315_002:0014a06": "三句外。但是一切照用。任聽縱橫。但是一切舉動施",
    "X68n1315_002:0014a07": "為。語默啼笑。盡是佛慧。",
    "X68n1315_002:0014a08": "大鑑下四世",
    "X68n1315_002:0014a09": "筠州黃檗斷際禪師。諱希運。乃福州人也。師初到洛",
    "X68n1315_002:0014a10": "京行乞。吟添鉢聲。有一嫗出林扉間云。太無厭生。　師",
    "X68n1315_002:0014a11": "云。汝猶未施。責我無厭。何耶。嫗笑而掩扉。　師異之。進",
    "X68n1315_002:0014a12": "而與語。多所發。檗須臾辭去。嫗告之曰。可往南昌見",
    "X68n1315_002:0014a13": "馬大師。　師至南昌。大師已遷寂。聞塔於石門。遂往瞻",
    "X68n1315_002:0014a14": "禮。時百丈大智禪師廬于塔傍。師序其遠來之意。願",
    "X68n1315_002:0014a15": "聞平日得力句。百丈乃問。巍巍堂堂從何方來。　師曰。",
    "X68n1315_002:0014a16": "巍巍堂堂從嶺南來。　丈曰。巍巍堂堂當為何事。　師曰。",
    "X68n1315_002:0014a17": "巍巍堂堂不為別事。便禮拜。　又舉。我再參馬大師。侍",
    "X68n1315_002:0014a18": "立次。大師顧繩牀角拂子。我問。即此用。離此用。大師",
    "X68n1315_002:0014a19": "云。汝他後開兩片皮。將何為人。我取拂子豎起。大師",
    "X68n1315_002:0014a20": "云。即此用。離此用。我挂拂子舊處。被大師震威一喝。",
    "X68n1315_002:0014a21": "我直得三日耳聾。師聞是語。不覺吐舌。　丈云。子已後",
    "X68n1315_002:0014a22": "莫承嗣馬大師去否。　師云。不然。今日因師舉。得見馬",
    "X68n1315_002:0014a23": "祖大機大用。且不識馬祖。若嗣馬祖。已後喪我兒孫。",
    "X68n1315_002:0014a24": "　丈云。見與師齊。減師半德。子甚有超師之作。　百丈一",
    "X68n1315_002:0014b01": "日問師。甚處來。　師云。大雄山下採菌子來。　丈云。還見",
    "X68n1315_002:0014b02": "大蟲麼。師作大蟲聲。丈拈斧作斫勢。師與丈一掌。丈",
    "X68n1315_002:0014b03": "吟吟而笑即歸。　上堂云。大雄山下有一大蟲。汝等諸",
    "X68n1315_002:0014b04": "人也須好看。百丈老漢今日親遭一口。　師在百丈。普",
    "X68n1315_002:0014b05": "請開田次。丈問。運闍棃。開田不易。　師云。隨眾作務。　丈",
    "X68n1315_002:0014b06": "云。有煩道用。　師云。爭敢辭勞。　丈云。開得多少田。師將",
    "X68n1315_002:0014b07": "钁築地三下。丈便喝。師掩耳而去。　師問百丈。從上宗",
    "X68n1315_002:0014b08": "乘。如何指示於人。丈據坐。　師云。後代兒孫將何傳受。",
    "X68n1315_002:0014b09": "　丈云。我將謂你是箇人。便起去。　南泉問師。黃金為城。",
    "X68n1315_002:0014b10": "白銀為壁。是甚麼人居止處。　師云。聖人居止處。　泉云。",
    "X68n1315_002:0014b11": "更有一人居何國土。師近前叉手而立。　泉云。道不得。",
    "X68n1315_002:0014b12": "何不請王老師道。　師云。更有一人居何國土。　泉云。可",
    "X68n1315_002:0014b13": "惜許。",
    "X68n1315_002:0014b14": "師上堂。大眾纔集。師拈拄杖一時打散。復召大眾。眾",
    "X68n1315_002:0014b15": "回首。師云。月似彎弓。少雨多風。　師一日揑拳謂眾云。",
    "X68n1315_002:0014b16": "天下老和尚總在這裏。我若放一線道。從汝七縱八",
    "X68n1315_002:0014b17": "橫。若不放過。不消一揑。　時有僧問。放一線道時如何。",
    "X68n1315_002:0014b18": "　師云。七縱八橫。　云。不放過時如何。　師云。普。　裴相國一",
    "X68n1315_002:0014b19": "日請師至郡。以所解一編示師。師接置於座。略不披",
    "X68n1315_002:0014b20": "閱。良久。曰。會麼。　裴曰。未測。　師曰。若便恁麼會得。猶較",
    "X68n1315_002:0014b21": "些子。若也形於紙墨。何有吾宗。　裴乃贈詩一章曰。自",
    "X68n1315_002:0014b22": "從大士傳心印。額有圓珠七尺身。挂錫十年棲蜀水。",
    "X68n1315_002:0014b23": "浮杯今日渡漳濵。一千龍象隨高步。萬里香華結勝",
    "X68n1315_002:0014b24": "因。擬欲事師為弟子。不知將法付何人。　師亦無喜色。",
    "X68n1315_002:0014c01": "自爾。黃檗門風盛于江表矣。　問。如何是道。如何修行。",
    "X68n1315_002:0014c02": "　師云。道是何物。汝欲修行。　問。諸方宗師相承。參禪學",
    "X68n1315_002:0014c03": "道如何。　師云。接引鈍根人語。未可依憑。　云。此既是接",
    "X68n1315_002:0014c04": "引鈍根人語。未審接上根人復說何法。　師云。若是上",
    "X68n1315_002:0014c05": "根人。何處更就他覓他。自己尚不可得。何況更別有",
    "X68n1315_002:0014c06": "法當情。不見教中云。法法何狀。　云。若如此。則都不要",
    "X68n1315_002:0014c07": "求覓也。　師云。若與麼。則省心力。　云。如是則渾成斷絕。",
    "X68n1315_002:0014c08": "不可是無也。　師云。阿誰教他無。他是阿誰。你擬覓他。",
    "X68n1315_002:0014c09": "　云。既不許覓。何故又言莫斷他。　師云。若不覓即便休。",
    "X68n1315_002:0014c10": "誰教你斷。你見目前虗空作麼生斷他。　云。此法可得",
    "X68n1315_002:0014c11": "便同虗空否。　師云。虗空早晚向你道有同有異。我暫",
    "X68n1315_002:0014c12": "如此說。你便向者裏生解。　云。應是不與人生解耶。　師",
    "X68n1315_002:0014c13": "云。我不曾障你。要且解屬於情。情生則智隔。　云。向者",
    "X68n1315_002:0014c14": "裏莫生情。是否。　師云。若不生情。阿誰道是。　問。纔向和",
    "X68n1315_002:0014c15": "尚處發言。為什麼便道話墮。　師云。汝自是不解語人。",
    "X68n1315_002:0014c16": "有什麼墮負。　問。向來如許多言說皆是抵敵語。未曾",
    "X68n1315_002:0014c17": "有實法指示於人。　師云。實法無顛倒。汝今問處自生",
    "X68n1315_002:0014c18": "顛倒。覓什麼實法。　云。既是問處自生顛倒。和尚答處",
    "X68n1315_002:0014c19": "如何。　師云。你且將物照面看。莫管他人。又云。只如箇",
    "X68n1315_002:0014c20": "癡狗相似。見物動處便吠。風吹草木也不別。　又云。我",
    "X68n1315_002:0014c21": "此禪宗從上相承已來。不曾教人求知求解。只云學",
    "X68n1315_002:0014c22": "道。早是接引之詞。然道亦不可學。情存學者。却成迷",
    "X68n1315_002:0014c23": "道。道無方所。名大乘心。此心不在內外中間。實無方",
    "X68n1315_002:0014c24": "所。第一不得作知解。只是說汝如今情量處為道。情",
    "X68n1315_002:0015a01": "量若盡。心無方所。此道天真。本無名字。只為世人不",
    "X68n1315_002:0015a02": "識。迷在情中。所以諸佛出來說破此事。恐你諸人不",
    "X68n1315_002:0015a03": "了。權立道名。不可守名而生解。故云得魚忘筌。身心",
    "X68n1315_002:0015a04": "自然。達道。識心達本源。故號為沙門。　沙門果者。從息",
    "X68n1315_002:0015a05": "慮而成。不從學得。汝如今將心求心。傍他家舍只擬",
    "X68n1315_002:0015a06": "學取。有什麼得時。古人心利。纔聞一言。便乃絕學。所",
    "X68n1315_002:0015a07": "以喚作絕學無為閑道人。今時人只欲得多知多解。",
    "X68n1315_002:0015a08": "廣求文義喚作修行。不知多知多解飜成壅塞。唯知",
    "X68n1315_002:0015a09": "多與兒酥乳喫。消與不消。都總不知。三乘學道人皆",
    "X68n1315_002:0015a10": "是此樣。盡名食不消者。所謂知解不消。皆為毒藥。盡",
    "X68n1315_002:0015a11": "向生滅中取。真如之中都無此事。故云我王庫內無",
    "X68n1315_002:0015a12": "如是刀。　從前所有一切解處。盡須併却令空。即是空",
    "X68n1315_002:0015a13": "如來藏。如來藏者。更無纖塵可有。即是破有法王出",
    "X68n1315_002:0015a14": "現世間。亦云。我於然燈佛所。無少法可得。此語只為",
    "X68n1315_002:0015a15": "空。你情解知量但消融。表裏情盡。都無依執。是無事",
    "X68n1315_002:0015a16": "人。三乘教網只是應機之藥。隨宜所說。臨時施設。各",
    "X68n1315_002:0015a17": "各不同。但能了知。即不被惑。第一不得於一機一教",
    "X68n1315_002:0015a18": "邊守文作解。何以如此。實無有定法如來可說。我此",
    "X68n1315_002:0015a19": "宗門不論此事。但知息心即休。更不用思前慮後。　問。",
    "X68n1315_002:0015a20": "從上來皆云即心是佛。未審即那箇心是佛。　師云。你",
    "X68n1315_002:0015a21": "有幾箇心。　云。為復即凡心是佛。即聖是佛。　師云。何處",
    "X68n1315_002:0015a22": "有凡聖心耶。　云。即今三乘中說有凡聖。和尚何得言",
    "X68n1315_002:0015a23": "無。　師云。三乘中分明向你道。凡聖心是妄。你今不解。",
    "X68n1315_002:0015a24": "返執為有。將空作實。豈不是妄。妄故迷心。汝但除却",
    "X68n1315_002:0015b01": "凡情聖境。心外更無別佛。祖師西來。直指一切人全",
    "X68n1315_002:0015b02": "體是佛。汝今不識。執凡執聖。向外馳騁。還自迷心。所",
    "X68n1315_002:0015b03": "以向汝道即心是佛。一念情生即墮異趣。無始已來",
    "X68n1315_002:0015b04": "不異今日。無有異法。故名成等正覺。　云。和尚所言即",
    "X68n1315_002:0015b05": "者是何道理。　師云。覓什麼道理。纔有道理。便即心異。",
    "X68n1315_002:0015b06": "　云。前言無始已來不異今日。此理如何。　師云。只為覓",
    "X68n1315_002:0015b07": "故。汝自異他。汝若不覓。何處有異。　云。既是不異。何更",
    "X68n1315_002:0015b08": "用說即。　師云。汝若不認凡聖。阿誰向汝道即。即若不",
    "X68n1315_002:0015b09": "即。心亦不心。可中心即俱忘。阿你更擬向何處覓去。",
    "X68n1315_002:0015b10": "　問。妄能障自心。未審而今以何遣妄。　師云。起妄遣妄",
    "X68n1315_002:0015b11": "亦成妄。妄本無根。只因分別而有。你但於凡聖兩處",
    "X68n1315_002:0015b12": "情莫計念。自然無妄。更擬若為遣他。都不得有纖毫",
    "X68n1315_002:0015b13": "依執。名為我捨兩臂必當得佛。　云。既無依執。當何相",
    "X68n1315_002:0015b14": "承。　師云。以心傳心。　云。若心相傳。云何言心亦無。　師云。",
    "X68n1315_002:0015b15": "不得一法。名為傳心。若了此心。即是無心無法。　云。若",
    "X68n1315_002:0015b16": "無心無法。云何名傳。　師云。汝聞道傳心。將謂有可得",
    "X68n1315_002:0015b17": "也。所以祖師云。認得心性時。可說不思議。了了無所",
    "X68n1315_002:0015b18": "得。得時不說知。此事若教會。何堪也。　問。只如目前虗",
    "X68n1315_002:0015b19": "空。可不是境。豈無指境見心乎。　師云。什麼心教汝向",
    "X68n1315_002:0015b20": "境上見。設汝見得。只是箇照境底心。如人以鏡照面。",
    "X68n1315_002:0015b21": "縱然得見眉目分明。元來只是影像。何關汝事。　云。若",
    "X68n1315_002:0015b22": "不因照。何時得見。　師云。若也涉因。常須假物。有什麼",
    "X68n1315_002:0015b23": "了時。汝不見他向汝道。撒手似君無一物。徒勞謾說",
    "X68n1315_002:0015b24": "數千般。　云。他若識了。照亦無物耶。　師云。若是無物。更",
    "X68n1315_002:0015c01": "何用照。你莫開眼寱語去。",
    "X68n1315_002:0015c02": "上堂云。百種多知。不如無求最第一也。道人是無事",
    "X68n1315_002:0015c03": "人。實無許多般心。無事亦無。散去。　問。如何是世諦。　師",
    "X68n1315_002:0015c04": "云。說葛藤作什麼。本來清淨。何假言說問答。但無一",
    "X68n1315_002:0015c05": "切心。即名無漏智。汝每日行住坐臥。一切言語。但莫",
    "X68n1315_002:0015c06": "著有為法。出言瞬目盡同無漏。如今末法。向去多是",
    "X68n1315_002:0015c07": "學禪道者。皆著一切聲色。何不與我心心同虗空去。",
    "X68n1315_002:0015c08": "如枯木石頭去。如寒灰死火去。方有少分相應。若不",
    "X68n1315_002:0015c09": "如是。他日盡被閻老子拷你在。　你但離却有無諸法。",
    "X68n1315_002:0015c10": "心如日輪常在虗空。光明自然不照而照。不是省力",
    "X68n1315_002:0015c11": "底事。到此之時。無棲泊處。即是行諸佛路。便是應無",
    "X68n1315_002:0015c12": "所住而生其心。此是你清淨法身。名為阿耨菩提。若",
    "X68n1315_002:0015c13": "不會此意。縱你學得多知。勤苦修行。草衣木食。不識",
    "X68n1315_002:0015c14": "自心。盡名邪行。定作天魔眷屬。如此修行。當復何益。",
    "X68n1315_002:0015c15": "故誌公云。佛本是自心作。那得向文字中求。假饒你",
    "X68n1315_002:0015c16": "學得三賢．四果．十地滿心。也只是在凡聖內坐。不見",
    "X68n1315_002:0015c17": "道。諸行無常。是生滅法。勢力盡。箭還墜。招得來生不",
    "X68n1315_002:0015c18": "如意。爭似無為實相門。一超直入如來地。為你不是",
    "X68n1315_002:0015c19": "與麼人。須要向古人建化門廣學知解。誌公云。不逢",
    "X68n1315_002:0015c20": "出世明師。枉服大乘法藥。　你如今一切時中行住坐",
    "X68n1315_002:0015c21": "臥。但學無心。久久雖實。為你力量小。不能頓超。但得",
    "X68n1315_002:0015c22": "三年五年或十年。須得箇入處。自然會去。為汝不能",
    "X68n1315_002:0015c23": "如是。須要將心學禪學道。佛法有什麼交涉。故云。如",
    "X68n1315_002:0015c24": "來所說。皆為化人。如將黃葉為金。止小兒啼。決定不",
    "X68n1315_002:0016a01": "實。若有實得。非我宗門下客。且與你本體有甚交涉。",
    "X68n1315_002:0016a02": "故經云。實無少法可得名為阿耨菩提。　若也會得此",
    "X68n1315_002:0016a03": "意。方知佛道魔道俱錯。本來清淨皎皎地。無方圓。無",
    "X68n1315_002:0016a04": "大小。無長短等相。無漏無為。無迷無悟。了了見。無一",
    "X68n1315_002:0016a05": "物。亦無人。亦無佛。大千沙界海中漚。一切聖賢如電",
    "X68n1315_002:0016a06": "拂。一切不如心真實。法身從古至今與佛祖一般。何",
    "X68n1315_002:0016a07": "處欠少一毫毛。既會如是意。大須努力。盡今生去。出",
    "X68n1315_002:0016a08": "息不保入息。　問。六祖不會經書。何得傳衣為祖。秀上",
    "X68n1315_002:0016a09": "座是五百人首座。為教授師。講得三十二本經論。云",
    "X68n1315_002:0016a10": "何不傳衣。　師云。為他有心。是有為法。所修所證。將為",
    "X68n1315_002:0016a11": "是也。所以五祖付六祖。六祖當時只是默契。得密授",
    "X68n1315_002:0016a12": "如來甚深意。所以付法與他。汝不見道。法本法無法。",
    "X68n1315_002:0016a13": "無法法亦法。今付無法時。法法何曾法。若會此意。方",
    "X68n1315_002:0016a14": "名出家兒。方好修行。　若不信。云何明上座走來大庾",
    "X68n1315_002:0016a15": "嶺頭尋六祖。六祖便問。汝來求何事。為求衣。為求法。",
    "X68n1315_002:0016a16": "明上座云。不為衣來。但為法來。六祖云。汝且暫時斂",
    "X68n1315_002:0016a17": "念。善惡都莫思量。明上座乃稟言。六祖云。不思善。不",
    "X68n1315_002:0016a18": "思惡。正當與麼時。還我明上座父母未生時面目來。",
    "X68n1315_002:0016a19": "明上座於言下忽然默契。便禮拜云。如人飲水。冷暖",
    "X68n1315_002:0016a20": "自知。某甲在五祖會中。枉用三十年功夫。今日方知",
    "X68n1315_002:0016a21": "不是。六祖云。如是。到此之時。方知祖師西來。直指人",
    "X68n1315_002:0016a22": "心。見性成佛。不在言說。　豈不見阿難問迦葉云。世尊",
    "X68n1315_002:0016a23": "傳金襴外。別傳何法。迦葉召阿難。阿難應諾。迦葉云。",
    "X68n1315_002:0016a24": "倒却門前剎竿著。此便是祖師之標牓也。甚生阿難",
    "X68n1315_002:0016b01": "三十年為侍者。只為多聞智慧。被佛呵云。汝千日學",
    "X68n1315_002:0016b02": "慧。不如一日學道。若不學道。滴水也難消。　夫出家人。",
    "X68n1315_002:0016b03": "須知有從上來事分始得。且如四祖下牛頭。橫說豎",
    "X68n1315_002:0016b04": "說。猶未知向上關棙子。有此眼目。方辯得邪正宗黨。",
    "X68n1315_002:0016b05": "且當人事。宜不能體會得。但知學言語。念向皮袋裏",
    "X68n1315_002:0016b06": "安著。到處稱我會禪。還替得汝生死麼。輕忽老宿。入",
    "X68n1315_002:0016b07": "地獄如箭。我纔見汝入門來。便識得了也。還知麼。急",
    "X68n1315_002:0016b08": "須努力。莫容易事。持片衣口食。空過一生。明眼人笑",
    "X68n1315_002:0016b09": "汝。久後總被俗漢算將去在。宜自看遠近。是阿誰面",
    "X68n1315_002:0016b10": "上事。若會即便會。若不會即散去。珍重。　問。如何是西",
    "X68n1315_002:0016b11": "來意。師便打。　自餘施設皆被上機。中下之流莫窺涯",
    "X68n1315_002:0016b12": "涘。唐大中年。終於本山。諡斷際禪師。塔曰廣業。",
    "X68n1315_002:0016b14": "古尊宿語錄卷第二"
}