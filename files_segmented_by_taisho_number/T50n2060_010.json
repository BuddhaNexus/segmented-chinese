{
    "T50n2060_010:0501a14": "續高僧傳卷第十",
    "T50n2060_010:0501a16": "大唐西明寺沙門釋道宣撰",
    "T50n2060_010:0501a17": "義解篇六　正傳十七　附見五",
    "T50n2060_010:0501a18": "隋彭城崇聖道場釋靖嵩傳一",
    "T50n2060_010:0501a19": "隋西京大禪定道場釋靖玄傳二(明則)",
    "T50n2060_010:0501a20": "隋襄陽沙門釋智閏傳三",
    "T50n2060_010:0501a21": "隋吳郡虎丘山釋智聚傳四",
    "T50n2060_010:0501a22": "隋丹陽聶山釋慧曠傳五",
    "T50n2060_010:0501a23": "隋丹陽仁孝道場釋智琳傳六",
    "T50n2060_010:0501a24": "隋西京寶剎道場釋淨願傳七",
    "T50n2060_010:0501a25": "隋西京禪定道場釋智凝傳八(靈覺　道卓)",
    "T50n2060_010:0501a26": "隋西京真寂道場釋法彥傳九",
    "T50n2060_010:0501a27": "隋西京海覺道場釋法總傳十",
    "T50n2060_010:0501a28": "隋西京大興善道場釋僧曇傳十一(慧重)",
    "T50n2060_010:0501a29": "隋西京大禪定道場釋靈璨傳十二",
    "T50n2060_010:0501b01": "隋西京勝光道場釋法瓚傳十三",
    "T50n2060_010:0501b02": "隋西京淨影道場釋寶儒傳十四",
    "T50n2060_010:0501b03": "隋西京光明道場釋慧最傳十五",
    "T50n2060_010:0501b04": "隋西京禪定道場釋僧朗傳十六",
    "T50n2060_010:0501b05": "隋西京淨影道場釋慧暢傳十七(僧溫)",
    "T50n2060_010:0501b06": "釋靖嵩。俗姓張。涿郡固安人。幼抱貞幹在",
    "T50n2060_010:0501b07": "物不群。迫以俗塵期之道務。十五出家。有",
    "T50n2060_010:0501b08": "同學靖融。早達經論。通該小大尤究雜心。",
    "T50n2060_010:0501b09": "每以佛宗深要。曲流委示。嵩神氣俊越聰悟",
    "T50n2060_010:0501b10": "天機。隨覽義門覆疎陶練。重以心計不測。",
    "T50n2060_010:0501b11": "返以問融。融無以對也乃告曰。卿稚齒末",
    "T50n2060_010:0501b12": "學。徹悟若斯。可往京鄴。必成濟器。及登冠",
    "T50n2060_010:0501b13": "受具。南遊漳輦。屬高齊之盛佛教中興。都",
    "T50n2060_010:0501b14": "下大寺略計四千。見住僧尼僅將八萬。講",
    "T50n2060_010:0501b15": "席相距二百有餘。在眾常聽出過一萬。故",
    "T50n2060_010:0501b16": "宇內英傑咸歸厥邦。有大學寺融智法師。",
    "T50n2060_010:0501b17": "大齊國統法上之神足也。解貫眾師道光二",
    "T50n2060_010:0501b18": "藏。學徒五百負袠摩肩。常講涅槃及地論。",
    "T50n2060_010:0501b19": "嵩聞之乃投誠焉。北面從範。攻研數載。隨",
    "T50n2060_010:0501b20": "聞覆述。每擊奇致。於即學徒舉目相與推",
    "T50n2060_010:0501b21": "師。又以行要肇基必先戒約。乃詣雲暉二",
    "T50n2060_010:0501b22": "律師所。博求明誨。涉問二載薄鏡宗條。唯",
    "T50n2060_010:0501b23": "有小乘未遑詳閱。遂從道猷法誕二大論",
    "T50n2060_010:0501b24": "主。面受成雜兩宗。諮諏幽奧纂習餘烈。",
    "T50n2060_010:0501b25": "數百僧徒各啟龍門。人分鳳翼。及嵩之位",
    "T50n2060_010:0501b26": "席。上經五遍。旁探婆沙迦延舍利弗等。妙",
    "T50n2060_010:0501b27": "通文理屢動恒神。便又博觀眾經師模論",
    "T50n2060_010:0501b28": "道。勢傾八位詞號四飛。獨步河山舟航三",
    "T50n2060_010:0501b29": "藏。憑附參請智光時傑。齊琅耶王深相器",
    "T50n2060_010:0501c01": "重。弘扇風猷。每於肇春廣延學侶。大集鄴",
    "T50n2060_010:0501c02": "都。特開法座。奉嵩為法主。進勵學徒。因爾",
    "T50n2060_010:0501c03": "導悟成津彌逢涼燠。傳芳接武響譽東河。",
    "T50n2060_010:0501c04": "俄屬周武屏除釋門離潰。遂與同學法貴靈",
    "T50n2060_010:0501c05": "侃等三百餘僧。自北徂南達于江左。陳宣",
    "T50n2060_010:0501c06": "帝遠揖德音。承風迎引。令侍中袁憲至京",
    "T50n2060_010:0501c07": "口城禮接登岸。帝又使駙馬蔡凝宣勅云。",
    "T50n2060_010:0501c08": "至人為法以身許道。法師等善明治亂歸",
    "T50n2060_010:0501c09": "寄有敘。可謂懷道正士。深可嘉之。宜於",
    "T50n2060_010:0501c10": "都郭大寺安置所司供給務令周洽。仍令",
    "T50n2060_010:0501c11": "推薦義學長者即弘像教。時建業僧正。令",
    "T50n2060_010:0501c12": "嵩貴二人對弘小論。神理疏暢贍勇當時。",
    "T50n2060_010:0501c13": "學侶相近數過五百。晷漏分業茂績新奇。",
    "T50n2060_010:0501c14": "有天竺三藏厥號親依。齎攝舍二論。遠化",
    "T50n2060_010:0501c15": "邊服。初歸梁季終歷陳朝。二十餘年通傳",
    "T50n2060_010:0501c16": "無地。雖云譯布講授無聞。唯嵩獨拔玄",
    "T50n2060_010:0501c17": "心翫味茲典。纔有講隙便詣沙門法泰諮",
    "T50n2060_010:0501c18": "決疑議。數年之中精融二部。自佛性中邊",
    "T50n2060_010:0501c19": "無相唯識異執等論四十餘部。皆總其綱要。",
    "T50n2060_010:0501c20": "剖會區分。隋高廓清百越文軌大同。開皇",
    "T50n2060_010:0501c21": "十年勅僚庶等。有樂出家者並聽。時新度",
    "T50n2060_010:0501c22": "之僧乃有五十餘萬。爰初沐化未曰知津。",
    "T50n2060_010:0501c23": "嵩與靈侃等二百許僧。聞機乘濟俱還江",
    "T50n2060_010:0501c24": "北。行達徐方盛開講肆。上柱國徐州總管",
    "T50n2060_010:0501c25": "乞符令和。率其所部。同延住前京兆王寺。",
    "T50n2060_010:0501c26": "具狀聞奏。有勅給額為崇聖寺焉。於是常",
    "T50n2060_010:0501c27": "轉法輪。江淮通潤遂使化移河北。相繼趨",
    "T50n2060_010:0501c28": "途望氣相奔俱諮攝論。嵩學資真諦義寔",
    "T50n2060_010:0501c29": "天親。思逸言前韻高傳後。大乘極旨於是",
    "T50n2060_010:0502a01": "乎通。自此領匠九州垂章四海。撰攝論疏",
    "T50n2060_010:0502a02": "六卷雜心疏五卷。又撰九識三藏三聚戒二",
    "T50n2060_010:0502a03": "生死等玄義。並流于世。為時所宗。隋文封",
    "T50n2060_010:0502a04": "禪岱宗鑾駕齊魯。關中義學因從過于徐",
    "T50n2060_010:0502a05": "部。詣嵩法肆伏膺受業。由此門徒推盛。",
    "T50n2060_010:0502a06": "章疏大行。隋煬昔鎮楊越立四道場。教旨",
    "T50n2060_010:0502a07": "載馳。嵩終謝遣。及登紫極又有勅徵。固",
    "T50n2060_010:0502a08": "辭乃止。門人問其故。答曰。王城有限動止",
    "T50n2060_010:0502a09": "嚴難。雖內道場不如物外。沙門名為解脫。",
    "T50n2060_010:0502a10": "如何返以事業累乎。吾曾遊兩都屢逢播",
    "T50n2060_010:0502a11": "蕩。弊此勞役耳。恒每清素自潔私立道場。",
    "T50n2060_010:0502a12": "日加禮誦修諸淨業。講道相續策眾六",
    "T50n2060_010:0502a13": "時。精苦已來垂三十載。然其扣頭手膝按地",
    "T50n2060_010:0502a14": "之所悉成坑跡。狀若人模。其景行徵明為",
    "T50n2060_010:0502a15": "若此也。自有論師多迷行旨。而嵩奉遵",
    "T50n2060_010:0502a16": "法度初不墜倫。常遇天雨澡罐在庭。",
    "T50n2060_010:0502a17": "恐傷地性令淨人知舉。方自從用。同諸",
    "T50n2060_010:0502a18": "學士咸敬憚其知量焉。加以性愛文藻時",
    "T50n2060_010:0502a19": "摛詩頌。重復嘉尚林泉。每登踐陟。子史篆",
    "T50n2060_010:0502a20": "隸摸揩于今。世論劇談頗有承緒。忽以大",
    "T50n2060_010:0502a21": "業十年遘疾卒于本寺。春秋七十有八。光",
    "T50n2060_010:0502a22": "祿大夫彭城道留守順政公董純。與部內道",
    "T50n2060_010:0502a23": "俗殯于神臯之原。益州道基昔預末筵。飡",
    "T50n2060_010:0502a24": "風飲德。悼流魂之安放。悲墳隧之荒侵。為",
    "T50n2060_010:0502a25": "之行狀廣於世矣。",
    "T50n2060_010:0502a26": "釋靖玄。姓趙氏。天水人也。識度淹弘清鑒",
    "T50n2060_010:0502a27": "懸遠。七歲任郡學生。勤閱三冬藝該六典。",
    "T50n2060_010:0502a28": "皇隋肇運便業李張。名預黃巾身同觀",
    "T50n2060_010:0502a29": "宇。呼吸沆瀣吐納陰沆。每思五千道德",
    "T50n2060_010:0502b01": "良非造真。七誡超昇本為浮詭。乃捨其巾",
    "T50n2060_010:0502b02": "褐服此伽梨。澄練一心專宗經部。時年",
    "T50n2060_010:0502b03": "在息慈頻登法匠。華夷欽仰緇素屬目。受",
    "T50n2060_010:0502b04": "具已後聲勢轉高。遂使化靡隴西扇榮河",
    "T50n2060_010:0502b05": "洛。以秦涼荒要佛法澆侈。將欲結其頹",
    "T50n2060_010:0502b06": "網布此遺矰。具列正法要務奏上文皇。",
    "T50n2060_010:0502b07": "蒙勅允述綸言獎拔。登下河右頒條依用。",
    "T50n2060_010:0502b08": "元德太子籍甚芳猷翹想欽揖。爰降令旨",
    "T50n2060_010:0502b09": "遠召京華。玄遂恭承嘉惠來翔帝宇。有令",
    "T50n2060_010:0502b10": "於大興善道場盛弘法會。飛軒鳴玉杖錫",
    "T50n2060_010:0502b11": "挈瓶。總萃觀風德音通被。縱遠論體舒散",
    "T50n2060_010:0502b12": "疑蹤。能使難者由門解宣盡力。時璨法師",
    "T50n2060_010:0502b13": "居坐謂曰。自河涼義侶則道朗擅其名。沿",
    "T50n2060_010:0502b14": "歷至今。爾其接軫。代不可削。斯人在斯。",
    "T50n2060_010:0502b15": "由此顯譽京師。綽然高步。會高祖昇遐欝",
    "T50n2060_010:0502b16": "興禪定。遂應詔住焉。常轉梵輪弘匠非少。",
    "T50n2060_010:0502b17": "大業七年正月二十九日。無疾而化。春秋四",
    "T50n2060_010:0502b18": "十有三。初玄生平言論慈悲為主。每許遺骸",
    "T50n2060_010:0502b19": "棄之林野。有天水同侶沙門慧嚴。追想昔",
    "T50n2060_010:0502b20": "言送屍山麓。肌肉已盡。便鳩聚遺身。搆茲",
    "T50n2060_010:0502b21": "塼塔於終南龍池寺之西岑。樹銘塔所用旌",
    "T50n2060_010:0502b22": "厥德。沙門明則為文。則本冀人。通玄儒有",
    "T50n2060_010:0502b23": "才慧。納言敏行。尤所承統。文藻雖馳時未",
    "T50n2060_010:0502b24": "之賞。乃制覺觀寺碑。物亦不悟。僕射楊素",
    "T50n2060_010:0502b25": "見而奇之。由斯一顧方高聲問。奏住仁壽",
    "T50n2060_010:0502b26": "宮三善寺。東都譯經又召入館專知綴緝。",
    "T50n2060_010:0502b27": "隋末卒於所住。有集行世。薛道衡每曰。則",
    "T50n2060_010:0502b28": "公之文屢發新采。英英獨照。其為時賢所",
    "T50n2060_010:0502b29": "尚也如此矣。",
    "T50n2060_010:0502c01": "釋智閏。不詳姓氏。襄陽人也。無師獨悟自",
    "T50n2060_010:0502c02": "然厭世。周章邑野借訪出道。承鄴下盛宗",
    "T50n2060_010:0502c03": "佛法十統欝興。令響滂流洋溢天壤。閏不",
    "T50n2060_010:0502c04": "勝其喜踊躍不安。年始二十便趨遠詣。會",
    "T50n2060_010:0502c05": "遵統開弘十地。即從服業。經未越序頻參",
    "T50n2060_010:0502c06": "覆論。河北夙少望塵許焉。晚學華嚴涅槃。",
    "T50n2060_010:0502c07": "咸增榮顯。又聽光統四分。領受文言。兼習",
    "T50n2060_010:0502c08": "小論。具辯通塞。時號博贍。尠有加之。又",
    "T50n2060_010:0502c09": "聞江表大弘三論。既是本願不遠而歸。正",
    "T50n2060_010:0502c10": "值長干辯公當塗首唱。預從聽受一悟欣然。",
    "T50n2060_010:0502c11": "文義重深遂多時載　後還漢陰鎮常講導。",
    "T50n2060_010:0502c12": "化行江涘善生道俗。大業初建延住慧日。",
    "T50n2060_010:0502c13": "該富之量更溢由來。會征遼左求功岳瀆。",
    "T50n2060_010:0502c14": "勅閏岷蜀祭禱江神。還至西京因疾而",
    "T50n2060_010:0502c15": "化。卒于禪定寺。時年七十有五。即大業十年",
    "T50n2060_010:0502c16": "矣。",
    "T50n2060_010:0502c17": "釋智聚姓朱氏。住蘇州虎丘東山寺。神氣清",
    "T50n2060_010:0502c18": "遠彰於襁褓。深厭籠樊樂希寥廓。初投武",
    "T50n2060_010:0502c19": "丘胤法師。胤道藝之重羽儀當世。聚分陰無",
    "T50n2060_010:0502c20": "怠請益深旨。有同郡顧希憑會稽謝峻岳。",
    "T50n2060_010:0502c21": "義府經肆。東南之美。並欽高德同揖清風。",
    "T50n2060_010:0502c22": "由是儒墨通弘真俗具舉。宮牆重仞允得",
    "T50n2060_010:0502c23": "其門。纔踰弱冠便弘講說。莊嚴皭師。新實",
    "T50n2060_010:0502c24": "一家鷹揚萬代。遂伏膺諮質百舍非遠。斐",
    "T50n2060_010:0502c25": "發既精疑滯咸折。汝南周弘正。博通內外",
    "T50n2060_010:0502c26": "鑒賞人倫。常歎嘉之。以為釋門之瑚璉也。",
    "T50n2060_010:0502c27": "陳鄱陽王伯山。新安王伯周。新蔡王叔齊。並",
    "T50n2060_010:0502c28": "降貴慕道延請敷說。至德二年。奉勅於太",
    "T50n2060_010:0502c29": "極殿講金光明。天子親臨法席具僚咸在",
    "T50n2060_010:0503a01": "故能寫此懸河振斯木鐸。亹亹奇韻超超",
    "T50n2060_010:0503a02": "入神。或有捷徑小道互持邪論。莫不迴",
    "T50n2060_010:0503a03": "車杜口改心易業。人主歎賞稱善久之。",
    "T50n2060_010:0503a04": "至德三年。丁外母憂。泣血銜哀殆將毀滅。",
    "T50n2060_010:0503a05": "因此言歸舊里。止於東山精舍。善說不休",
    "T50n2060_010:0503a06": "法輪常轉。開皇十一年。爰降勅書殷勤勞",
    "T50n2060_010:0503a07": "問。法師栖身淨土援志法門。普為眾生宣",
    "T50n2060_010:0503a08": "揚正教。勤修功德率勵法徒專心講誦曠",
    "T50n2060_010:0503a09": "濟群品。欽承德業甚以嘉之。尚書令楚公",
    "T50n2060_010:0503a10": "素。左僕射邳國公蘇威。並躬到道場接",
    "T50n2060_010:0503a11": "足頂禮。咸捨淨財資莊形命。十三年勅置",
    "T50n2060_010:0503a12": "僧官。道俗稽請居平等之任。聚以雅道斯",
    "T50n2060_010:0503a13": "人。直心應物。和合之眾清風穆如也。時郡",
    "T50n2060_010:0503a14": "將宗成劉公。夙仰高名常欽盛德。及部",
    "T50n2060_010:0503a15": "臨鎮。請為菩薩戒師。齊王暕以帝子之貴",
    "T50n2060_010:0503a16": "作牧淮海。乃降教書至山延曰。弟子下車",
    "T50n2060_010:0503a17": "舊楚亟改炎涼。逖聽清規其來有日。敬承",
    "T50n2060_010:0503a18": "幽栖山谷多歷年所。道風勝氣獨擅當今。",
    "T50n2060_010:0503a19": "故以德冠林遠道超生什。炳斯慧炬以悟",
    "T50n2060_010:0503a20": "群迷獨步江東何甚之美。未獲稽疑下筵",
    "T50n2060_010:0503a21": "餐承高義。杼軸之勞載盈懷抱。據虎之岫",
    "T50n2060_010:0503a22": "川途不遙。翔鷺之濤風煙相接。心願振忍",
    "T50n2060_010:0503a23": "辱之衣。赴翹勤之望。乃固辭以疾。事不獲",
    "T50n2060_010:0503a24": "從。引藉平臺深加敬禮。頻遣使人請弘",
    "T50n2060_010:0503a25": "大教。聚惟志違人世心逸江湖。詞翰懇惻",
    "T50n2060_010:0503a26": "固求東返。王亦弘以度外得遂宿心。資",
    "T50n2060_010:0503a27": "給所須將送甚重。於是接浙晨征還居山",
    "T50n2060_010:0503a28": "寺。現疾浹旬。而神用無爽。以大業五年十",
    "T50n2060_010:0503a29": "一月二十四日終於本住。容貌若存。頂暖",
    "T50n2060_010:0503b01": "身柔皆如平日。聞諸前記。乃感果之徵也。",
    "T50n2060_010:0503b02": "春秋七十有二。即以其年十二月。窆于山之",
    "T50n2060_010:0503b03": "南嶺。惟聚性託夷遠衿情閑澹。等懷遇物",
    "T50n2060_010:0503b04": "弘量居心。楚越拘情得喪兼遣。方寸之地悠",
    "T50n2060_010:0503b05": "然罕測。美風姿善談笑。流連賞悟見者忘",
    "T50n2060_010:0503b06": "返。加以樂說忘疲總持無失。講大品涅槃",
    "T50n2060_010:0503b07": "法華等各二十遍。單經適務者。罕得記焉。",
    "T50n2060_010:0503b08": "又居身清儉不在飾玩。衣盋已外隨用檀",
    "T50n2060_010:0503b09": "捨。方丈之內虛室蕭然。几榻之間文疏而",
    "T50n2060_010:0503b10": "已。故能道盛一時名重當世。其所造丈八",
    "T50n2060_010:0503b11": "盧舍那無量壽荊州瑞像。於寺供養。并起澗",
    "T50n2060_010:0503b12": "西佛殿二所。迴廊周遍具二莊嚴。弟子道恭。",
    "T50n2060_010:0503b13": "猶子道順。德惟上首。業盛傳燈。敢樹高碑",
    "T50n2060_010:0503b14": "用旌景行。祕書虞世南為文。",
    "T50n2060_010:0503b15": "釋慧曠。俗姓曹氏。譙國人也。其後別派。今",
    "T50n2060_010:0503b16": "為襄陽人焉。祖亮宗梁給事黃門侍郎衛尉",
    "T50n2060_010:0503b17": "卿。父藹直閣將軍。曠秀氣標於弱歲。天然孝",
    "T50n2060_010:0503b18": "敬率性高廉。十二出家。事江陵寶光寺澄法",
    "T50n2060_010:0503b19": "師。祗勤儀訓肅奉帷筵。發明幽旨頗超",
    "T50n2060_010:0503b20": "群輩。後辭朋帝渚問道王圻。居律行",
    "T50n2060_010:0503b21": "寺聽彭城講。玄關斯闢大義已通。將事隨",
    "T50n2060_010:0503b22": "方轉相弘教。乃與宗愷准韻諸師。俱值真",
    "T50n2060_010:0503b23": "諦。受攝大乘唯識等論金鼓光明等經。俄而",
    "T50n2060_010:0503b24": "真諦涅槃法朋彫徙。乃共同學僧宗俱栖匡",
    "T50n2060_010:0503b25": "岫。分時敷說法化彌隆。州宰鄱陽長沙二王。",
    "T50n2060_010:0503b26": "俱敦師資之敬。後於湘郢二州累載弘道。",
    "T50n2060_010:0503b27": "雖親覺久忘而地恩待報。以陳至德元年",
    "T50n2060_010:0503b28": "言旋舊邑。即隋開皇之三年也。於遍學道",
    "T50n2060_010:0503b29": "場傳經引化。曠既律行嚴精義門綜博。道",
    "T50n2060_010:0503c01": "俗具瞻。綱維是奇。統掌八載攝是烏迴。後",
    "T50n2060_010:0503c02": "又奉勅移居興國。寺任攸委。絲綸再降。香",
    "T50n2060_010:0503c03": "蘇屢錫。秦孝王帝子之尊。建麾襄沔。聞風",
    "T50n2060_010:0503c04": "佇德親奉歸戒。煬帝纂曆當符尊賢味道。",
    "T50n2060_010:0503c05": "爰降王人近居輦轂。道次江陽辭疾不",
    "T50n2060_010:0503c06": "見。蒙勅丹陽栖霞山寺。以事治養。又素協",
    "T50n2060_010:0503c07": "性松筠輔神泉石。賞狎既并纏痾用弭。於栖",
    "T50n2060_010:0503c08": "霞法堂更敷大論。新聞舊學各談勝解。且",
    "T50n2060_010:0503c09": "歸善禪。房本栖玄精舍。竟陵文宣之餘迹。禪",
    "T50n2060_010:0503c10": "師慧曉之遺風。鏡潭月樹之奇。雲閣山堂之",
    "T50n2060_010:0503c11": "妙。曾事遊處。遂有終焉之志。後携子弟",
    "T50n2060_010:0503c12": "徙而憩之。崖谷泯人世之心。烟霞賞高蹈之",
    "T50n2060_010:0503c13": "域。其有懷真慕義者。復萃於斯矣。以大",
    "T50n2060_010:0503c14": "業九年五月十六日終于寺房。春秋八十。頂",
    "T50n2060_010:0503c15": "煖淹時。手屈二指。斯又上生得道之符也。",
    "T50n2060_010:0503c16": "以其月二十日。窆于寺之西山。弟子等樹",
    "T50n2060_010:0503c17": "碑紀德。常州沙門法宣為文。",
    "T50n2060_010:0503c18": "釋智琳。姓閭丘氏。高平防輿人也。祖儼閑",
    "T50n2060_010:0503c19": "居傲世。考曇珍梁國常侍。琳弱齡。淑問彰",
    "T50n2060_010:0503c20": "于鄉黨。處士卞詮擅名當世。年在幼學服",
    "T50n2060_010:0503c21": "膺請業。禮易莊老悉窮幽致。詮嘉其早慧。",
    "T50n2060_010:0503c22": "命曰希世神童也。逮于德壯超然離俗。即",
    "T50n2060_010:0503c23": "事仁孝寺沙門法敦。遵就養之儀。稟息慈",
    "T50n2060_010:0503c24": "之戒。蔬餐苦節篤志熏修。法花維摩受持成",
    "T50n2060_010:0503c25": "誦。屬以敦公告逝戒品未圓。乃高步上京",
    "T50n2060_010:0503c26": "更崇師轍。依止東安寺大僧正暅法師。既",
    "T50n2060_010:0503c27": "其力生有奉尸羅乃具。爰稟成論兼習毘",
    "T50n2060_010:0503c28": "尼。既洽聞持將弘傳授。瞻言鄉縣思",
    "T50n2060_010:0503c29": "報地恩。以陳太建十年旋于舊里。南徐州",
    "T50n2060_010:0504a01": "刺史蕭摩訶。深加禮異爰請敷說。於是欝",
    "T50n2060_010:0504a02": "居宗匠盛轉法輪。受業求聞寔繁有眾。",
    "T50n2060_010:0504a03": "至十一年。下勅為曲阿僧正。至德二年。勅",
    "T50n2060_010:0504a04": "補徐州僧都。稱首攸歸諒由德舉。開皇十",
    "T50n2060_010:0504a05": "六年。閏州刺史李海游。屈為斷事。綱維是",
    "T50n2060_010:0504a06": "寄。允當僉屬。所居仁孝寺者。梁故征西諮議",
    "T50n2060_010:0504a07": "郯僧紹捨宅所造。殿堂肇構亂離遄及。琳乃",
    "T50n2060_010:0504a08": "嗣興梓匠爰加藻飾。輪煥弘敞實有力焉。",
    "T50n2060_010:0504a09": "前後造中人像五軀夾紵像一軀。神儀顯",
    "T50n2060_010:0504a10": "曜相好嚴挺。又於育王山頂。造五層塼塔。",
    "T50n2060_010:0504a11": "擬夫八萬同時一期高妙。講大品法花淨",
    "T50n2060_010:0504a12": "名金鼓。各有其遍。所度弟子千有餘人。常",
    "T50n2060_010:0504a13": "想趣道津要。莫尚禪那。以招隱伽藍俗外",
    "T50n2060_010:0504a14": "塵表山房閑寂茂林幽邃。終焉之所有志",
    "T50n2060_010:0504a15": "栖焉。迫以緣礙弗之果也。然其溫嚴自",
    "T50n2060_010:0504a16": "持誨引無倦。財翫靡積隨行給濟。威容感",
    "T50n2060_010:0504a17": "物。信為道門之傑矣。以大業九年五月六",
    "T50n2060_010:0504a18": "日。加趺合掌終於仁孝之東房。春秋七十。",
    "T50n2060_010:0504a19": "先是五月。初有清信士劉正勤請講彌勒。",
    "T50n2060_010:0504a20": "琳諭以無常。初未之許。至是果終。信哉知",
    "T50n2060_010:0504a21": "命。及將大漸誡諸弟子。尸陀林者常所願",
    "T50n2060_010:0504a22": "言。吾謝世後無違此志。沙門智鏗等謹遵",
    "T50n2060_010:0504a23": "遺言。以其月十一日遷于育王之山。時屬",
    "T50n2060_010:0504a24": "流金林多鷙獸。始乎仲夏暨是抄秋。膚體",
    "T50n2060_010:0504a25": "儼然曾無損異。道俗嗟賞嘆未曾有。又以",
    "T50n2060_010:0504a26": "其年閏九月八日。於招隱東山式構方墳。",
    "T50n2060_010:0504a27": "言遵卜兆。全身舍利即窆山龕。方俗並臻同",
    "T50n2060_010:0504a28": "門畢至。洒泣撫心山盈響谷。乃樹碑於",
    "T50n2060_010:0504a29": "寺之門右。其文江陽介生蔡瓌所製。",
    "T50n2060_010:0504b01": "釋淨願。未詳其氏。代州人也。三十出家。博",
    "T50n2060_010:0504b02": "聞強記。推覈經論夙有成規。遠為諸學之",
    "T50n2060_010:0504b03": "所先仰。創進大戒專師律部。既越立年",
    "T50n2060_010:0504b04": "彌隆盛業。以旦達曙翹精固習。觀採五遍",
    "T50n2060_010:0504b05": "便就講說。初以其壯室入道。人多輕侮。試",
    "T50n2060_010:0504b06": "聽其談說屬其文理。清洞開散片無擁滯。",
    "T50n2060_010:0504b07": "各投心位席莫不致敬。願連講四分接承",
    "T50n2060_010:0504b08": "十遍。又聽十地華嚴及諸小論。末師准攝",
    "T50n2060_010:0504b09": "論綱紐章句。並通了談對課篤形。有鑽",
    "T50n2060_010:0504b10": "注聖言依解製節廣流章疏。晚入京輔採",
    "T50n2060_010:0504b11": "略未聞。雖經懷抱無一新術。時未測其通",
    "T50n2060_010:0504b12": "照也。住于寶剎寺中。潛其容藝。後因法集",
    "T50n2060_010:0504b13": "願欲矜其名采。次當竪義。意存五陰。便",
    "T50n2060_010:0504b14": "登坐而立。眾以其非倫。皆寂無言論。良久",
    "T50n2060_010:0504b15": "緘默。願俯視眾曰。竪義已久。如何不有問",
    "T50n2060_010:0504b16": "乎。眾曰。竪何等義。乃邀問耶。願曰。名相久",
    "T50n2060_010:0504b17": "矣。眾自不知。諸德坐席口傳。余則色心俱",
    "T50n2060_010:0504b18": "立。便安然處坐。氣勇如雲。自述曰。計未勞",
    "T50n2060_010:0504b19": "止。此且修人事耳。時以為矯異露潔也。及",
    "T50n2060_010:0504b20": "難擊往還。對答雲雨。皆先定其番數。後隨",
    "T50n2060_010:0504b21": "數盡言。開塞任於當時。邪正由其通滯。或",
    "T50n2060_010:0504b22": "重疑積難由來不決者。而能詮達其理釋",
    "T50n2060_010:0504b23": "然新暢。於即預是聰慧歸蹤者多。遂移就寶",
    "T50n2060_010:0504b24": "昌。四序恒接。草堂土埵以此敷弘。正時攝論。",
    "T50n2060_010:0504b25": "晚夜雜心。或統解涅槃。或判銷四分。無擇",
    "T50n2060_010:0504b26": "餘暇軌範後賢。凡所開言並乖舊解。制疏",
    "T50n2060_010:0504b27": "出後更不重看。臨講呼喚皆衷規矩。其洽聞",
    "T50n2060_010:0504b28": "不忘世罕加焉。至如舍利毘曇文旨重隱。",
    "T50n2060_010:0504b29": "讀者猶難。況通其義。願執卷披文。泠然洞",
    "T50n2060_010:0504c01": "盡。乃造疏十卷。文極該贍。會文帝造塔。勅",
    "T50n2060_010:0504c02": "遣送舍利于潭州之麓山寺。初至州治度",
    "T50n2060_010:0504c03": "湘西岸。將及山所忽有奇鳥。數萬為群五",
    "T50n2060_010:0504c04": "色相翻。飛浮水上行次向船。似相迎引。",
    "T50n2060_010:0504c05": "及至舍利還飛向前。往還迅速。眾莫不",
    "T50n2060_010:0504c06": "怪及登岸上。鳥便行望。相從飛空同至塔",
    "T50n2060_010:0504c07": "所。識者以為山神眷屬之變象故也。願以",
    "T50n2060_010:0504c08": "瑞聞。帝大嗟賞。而教授為務。六時禮悔初",
    "T50n2060_010:0504c09": "儀不怠。敬慎法律如聞奉用。自見法匠",
    "T50n2060_010:0504c10": "多略戒宗。並由虧信而重所學故也。今願",
    "T50n2060_010:0504c11": "兼而美之獨覺澆世。可謂明人護戒於是",
    "T50n2060_010:0504c12": "乎得矣。京邑擅名初皆欽羨。及見其談講",
    "T50n2060_010:0504c13": "經術。並憲章先達改正文議。封言者眾不",
    "T50n2060_010:0504c14": "勝品藻。皆滯其恒習。聽者不滿十人。又",
    "T50n2060_010:0504c15": "以言令卓絕非造心者所覬故。不為晚進",
    "T50n2060_010:0504c16": "所入。及大業初歲。辯相法師追入慧日。見",
    "T50n2060_010:0504c17": "徒一百並識知津。皆委於願。自此如常開",
    "T50n2060_010:0504c18": "悟。眾倍前聞。更相擊贊令響彌遠。四方因",
    "T50n2060_010:0504c19": "造日就義筵。皆聞所未聞。欣至難義。至",
    "T50n2060_010:0504c20": "於分暢深伏標舉綱門。坐者不覺離席膝",
    "T50n2060_010:0504c21": "前。皆美其義采之英拔也。相仍一歲奄就",
    "T50n2060_010:0504c22": "無常。春秋六十有餘。即大業五年五月也。然",
    "T50n2060_010:0504c23": "願有博見之長。而寡於福業。驗乎從學。屯",
    "T50n2060_010:0504c24": "盛便喪。豈不然耶。既而舍利毘曇竟未披",
    "T50n2060_010:0504c25": "講。疏又失落後代絕通。又可悲之深矣。",
    "T50n2060_010:0504c26": "釋智凝。不詳姓族。豫州人。年小出家。積傳",
    "T50n2060_010:0504c27": "師習經目不忘。並貫懷抱。所誦眾經數十",
    "T50n2060_010:0504c28": "萬言。須臾便引誦。未嘗溫故。及進具後。日",
    "T50n2060_010:0504c29": "聲情望。群宗遙指恐無後成。凝聞之歎",
    "T50n2060_010:0505a01": "曰。俗尚朝聞不懷夕死。出世道要何累厚",
    "T50n2060_010:0505a02": "彭生城。遂往嵩公　仰諮攝論。幽神外動。正",
    "T50n2060_010:0505a03": "義斯臨。心若舊聞。再無重請。初講纔訖。第",
    "T50n2060_010:0505a04": "二勝相。顧諸徒曰。攝論綱旨都可見矣。餘",
    "T50n2060_010:0505a05": "文無暇更聽。便欲制疏往辭於嵩。嵩曰後",
    "T50n2060_010:0505a06": "生標領爾並驅邪。恨功未後通。恐乖僻耳。",
    "T50n2060_010:0505a07": "凝曰蒙法師開明大照。舉列可知。失在",
    "T50n2060_010:0505a08": "支詐。故無所慮便拜首別焉。時以為誇",
    "T50n2060_010:0505a09": "誕未之欣尚也。及著疏既了。剖決詞宗",
    "T50n2060_010:0505a10": "依而講解。聲望轉盛。後赴京輦居于辯才",
    "T50n2060_010:0505a11": "引眾常講。亟傳徽緒。隋文法盛屢興殿會。",
    "T50n2060_010:0505a12": "名達之僧多參勝集。唯凝一人領徒弘法。",
    "T50n2060_010:0505a13": "至於世利曾不顧眄。所以學侶成德實異",
    "T50n2060_010:0505a14": "同倫。後住禪定。猶宗舊習。大業年中卒於",
    "T50n2060_010:0505a15": "住寺。春秋四十有八。初凝傳法關東無心",
    "T50n2060_010:0505a16": "京講。有明及法師者。攝論嘉名宗績相師。凝",
    "T50n2060_010:0505a17": "當其緒年事衰頓。仍令學士延凝。既達相",
    "T50n2060_010:0505a18": "見一無餘述。但問云。黎耶識滅不。凝曰。滅",
    "T50n2060_010:0505a19": "矣。及乃勇身起坐。撫掌大慶。不久而卒。凝",
    "T50n2060_010:0505a20": "因承及緒。故學者不移其宗。兼行潔清嚴",
    "T50n2060_010:0505a21": "風霜不變。六時自課福智無歇。故辯才一寺",
    "T50n2060_010:0505a22": "躬事修營。汲灌樹植。平坦僧院初無有闕。",
    "T50n2060_010:0505a23": "長打將了便就元席。說法既竟還依福事。",
    "T50n2060_010:0505a24": "章疏之務手不執文。隨時扣寂對至鐘",
    "T50n2060_010:0505a25": "鼓。或一宿施會。齎及百千。或一時外食。嚫",
    "T50n2060_010:0505a26": "兼金帛。皆曾無別念。志存授法。故所在傳",
    "T50n2060_010:0505a27": "嗣矣。有學士靈覺道卓。並蜀土名僧。依承",
    "T50n2060_010:0505a28": "慧解擅迹京室。逸還益部弘贊厥宗。故",
    "T50n2060_010:0505a29": "岷洛攝論由之而長矣。",
    "T50n2060_010:0505b01": "釋法彥。姓張。寓居洺州。早歲出家。志隆大",
    "T50n2060_010:0505b02": "法。而聰明振響冠遠儕倫。雖三藏並通。偏",
    "T50n2060_010:0505b03": "以大論馳美。遊涉法會莫敢抗言。故齊周",
    "T50n2060_010:0505b04": "及隋。京國通懼。皆畏其神爽英拔也。故得",
    "T50n2060_010:0505b05": "彥所造言。賓主兼善。使夫妙義精致出言",
    "T50n2060_010:0505b06": "傳旨。齊公高頴訪道遐方。知彥聲績乃迎",
    "T50n2060_010:0505b07": "至京邑。雖復智亮冒於當時。而謙素形于",
    "T50n2060_010:0505b08": "聲色。所以新故挾情。有增陵勃者。彥奉而",
    "T50n2060_010:0505b09": "敬之。不以年齒相顧。由此識者彌愛而",
    "T50n2060_010:0505b10": "珍重焉。有法侃法師。本住江表。被召入關。",
    "T50n2060_010:0505b11": "彼方大德淵法師者。正法高粲義學所推。",
    "T50n2060_010:0505b12": "語侃曰。天地雖廣識達者希。晚學之秀。法",
    "T50n2060_010:0505b13": "彥一人。可與論理。餘則云云從他取悟耳。",
    "T50n2060_010:0505b14": "及侃至京。相見方知淵之遠鑒也。開皇十",
    "T50n2060_010:0505b15": "六年下勅以彥為大論眾主。住真寂寺。鎮",
    "T50n2060_010:0505b16": "長引化。仁壽造塔。復召送舍利于汝州。四",
    "T50n2060_010:0505b17": "年。又勅送于沂州善應寺。掘基深丈乃得",
    "T50n2060_010:0505b18": "金沙。濤汰成純。凡二升許。光耀奪目。又感",
    "T50n2060_010:0505b19": "黃牛自至塔前。屈膝前足兩拜而止迴身。",
    "T50n2060_010:0505b20": "又禮文帝。比景象一拜。及入石函。三萬許",
    "T50n2060_010:0505b21": "人並見天雲五色長十餘丈闊三四丈四遶",
    "T50n2060_010:0505b22": "白雲狀如羅綺。正當基上空中。自午及未",
    "T50n2060_010:0505b23": "方乃歇滅。滅後復降五色雲。從四方來。狀",
    "T50n2060_010:0505b24": "同前瑞。又感玄鶴五頭從西北來迴旋塔",
    "T50n2060_010:0505b25": "上乃經四度去復還來。復感白鶴於上徘",
    "T50n2060_010:0505b26": "徊久之乃逝。又感五色蛇屈盤函外長可",
    "T50n2060_010:0505b27": "三尺頭向舍利驚終不怖如此數度。刺史",
    "T50n2060_010:0505b28": "鄭善果。表曰。臣聞敬天育物。則乾象著其",
    "T50n2060_010:0505b29": "能。順地養民。則坤元表其德。是以。陶唐",
    "T50n2060_010:0505c01": "砥躬弗懈。休氣呈祥。夏后水土成功。玄",
    "T50n2060_010:0505c02": "珪告錫。方知天時人事影響若神。伏惟陛",
    "T50n2060_010:0505c03": "下。秉圖揖讓。受命君臨。區宇無塵。聲教盡",
    "T50n2060_010:0505c04": "一。含弘光大慈愍無邊。天佛垂鑒降茲榮",
    "T50n2060_010:0505c05": "瑞。塔基六處並得異砂。炫耀相輝俱同金",
    "T50n2060_010:0505c06": "寶。牛為禮拜太古未經。雲騰五色於今方",
    "T50n2060_010:0505c07": "見。又感蛇形雜采盤旋塔基。鶴颺玄素",
    "T50n2060_010:0505c08": "徘徊空際。雖軒皇景瑞空傳舊章。漢帝慶",
    "T50n2060_010:0505c09": "徵徒書簡冊。自非德隆三寶道冠百王。豈",
    "T50n2060_010:0505c10": "能感斯美慶。致招靈異。帝悅之。著于別",
    "T50n2060_010:0505c11": "記。彥傳業真寂。道俗承音。左僕射高頴。奉",
    "T50n2060_010:0505c12": "以戒法合門取信。於今不傾。並彥之開濟。",
    "T50n2060_010:0505c13": "以大業三年卒于所住。春秋六十餘矣。",
    "T50n2060_010:0505c14": "釋法總。姓段氏。并州太原人也。少以誦涅",
    "T50n2060_010:0505c15": "槃為業。既通全部。志在文言。未遑聽涉。",
    "T50n2060_010:0505c16": "十餘年中初不替廢。後聽玄義便即傳講。",
    "T50n2060_010:0505c17": "前後二紀領悟非一。而寬厚遜仰為物歸投。",
    "T50n2060_010:0505c18": "開皇中年。勅召為涅槃眾主。居于海覺。聚",
    "T50n2060_010:0505c19": "結四方常敷至理。無捨炎燠。仁壽歲初。勅",
    "T50n2060_010:0505c20": "送舍利于隋州之智門寺。掘基三尺。獲神",
    "T50n2060_010:0505c21": "龜一枚。色黃且綠狀如彩繡。頭有八字云。",
    "T50n2060_010:0505c22": "上大王八萬七千年。腹下有王興二字。馳步",
    "T50n2060_010:0505c23": "往來都無所食。及舍利所。由令人治道。於",
    "T50n2060_010:0505c24": "隋侯。橋側柳樹又雨甘露。狀如雨下。香甜",
    "T50n2060_010:0505c25": "濃潤眾共飲之。總乃表聞。帝敬謁靈祥。恒",
    "T50n2060_010:0505c26": "以此龜置於御座。與臣下觀之。有經年",
    "T50n2060_010:0505c27": "月。帝遊北苑放之清池。雖汎泳少時。還",
    "T50n2060_010:0505c28": "出遶池。隨逐帝躬前後非一。陪衛咸覩共",
    "T50n2060_010:0505c29": "欣徵感。及四年春。又勅送舍利于遼州下",
    "T50n2060_010:0506a01": "生寺。放光分粒其相極多。石函變為錦文",
    "T50n2060_010:0506a02": "及童子之象。函之北面現於雙樹。下有臥",
    "T50n2060_010:0506a03": "佛。又於函南現金剛捉杵擬山之相。又於",
    "T50n2060_010:0506a04": "函東現二佛俱立。并一騏驎。又於凾西現",
    "T50n2060_010:0506a05": "一菩薩并一神尼。曲身合掌向於菩薩。更",
    "T50n2060_010:0506a06": "有諸相。略不述之。又放大光聊亂而起。",
    "T50n2060_010:0506a07": "動眩人目從冥達曉。諸燈雖滅而光續",
    "T50n2060_010:0506a08": "照不異日月之明。爾夕陰雨。佛堂鵄吻放",
    "T50n2060_010:0506a09": "於黃光。飛移東南。三百餘步。外人謂火。走",
    "T50n2060_010:0506a10": "赴知非。尋光所發。乃從堂中舍利處。出眾",
    "T50n2060_010:0506a11": "皆通見大發道心。八日將下五色雲蓋覆",
    "T50n2060_010:0506a12": "于塔上。又感奇鳥素身烏尾赤觜口銜片",
    "T50n2060_010:0506a13": "雲狀如華蓋亦現塔上。斯瑞之感。五萬餘",
    "T50n2060_010:0506a14": "人一時同見。及墳下訖雲鳥皆滅。四月九",
    "T50n2060_010:0506a15": "日基上放光。分為五道直西而去。色如采",
    "T50n2060_010:0506a16": "畫。數百里引之。見者非一。總躬臨此瑞。喜",
    "T50n2060_010:0506a17": "發內心。具圖上聞。勅封祕閣。後因故業講",
    "T50n2060_010:0506a18": "誦不疲。大業年中卒於海覺。春秋七十矣。",
    "T50n2060_010:0506a19": "門人行等。玄會嗣續擅名。見于別傳。",
    "T50n2060_010:0506a20": "釋僧曇。姓張。住洺州。少小出家。通諸經",
    "T50n2060_010:0506a21": "論。慨佛法未具。發憤求之。以高齊之季",
    "T50n2060_010:0506a22": "結友西行。前達葱山。會諸梗澁路既不通。",
    "T50n2060_010:0506a23": "乃旋京輦。梵言音字並通詁訓。開皇十年。",
    "T50n2060_010:0506a24": "勅召翻譯。事如別傳。住大興善。後勅送舍",
    "T50n2060_010:0506a25": "利於蒲州之栖巖寺。即古雲居寺也。山曰中",
    "T50n2060_010:0506a26": "朝。西臨河涘。世稱形勝莫尚於斯。初送達",
    "T50n2060_010:0506a27": "州治。而栖巖佛殿內有鍾鼓之音響振一",
    "T50n2060_010:0506a28": "寺。迫而就檢一無所見。靈輿至寺。是夜於",
    "T50n2060_010:0506a29": "浮圖上放大光明。流照堂內通朗無翳。如",
    "T50n2060_010:0506b01": "是前後頻放神光。或似香爐乘空而上。或",
    "T50n2060_010:0506b02": "飛紫焰如花如葉乍散乍聚。或如佛象",
    "T50n2060_010:0506b03": "光趺宛具。或如虹氣環遶塔帳。累日連宵",
    "T50n2060_010:0506b04": "昱光難准。又州治仁壽寺僧。夜望栖巖。光",
    "T50n2060_010:0506b05": "如樓闕照於山谷。又去山寺八十里。住者",
    "T50n2060_010:0506b06": "見光如火。皆謂野火燒寺。及來尋覓乃知",
    "T50n2060_010:0506b07": "靈相。其祥瑞之感如此也。至仁壽末年又",
    "T50n2060_010:0506b08": "勅於殷州智度寺置塔。初至州治。見佛像",
    "T50n2060_010:0506b09": "垂手正坐在于瓶內。迄至入凾常不變異。",
    "T50n2060_010:0506b10": "又地生羅文。屋上見青蓮華及菩薩像。大",
    "T50n2060_010:0506b11": "眾同覩。又見龍盤蛇屈之象并大人足跡及",
    "T50n2060_010:0506b12": "牛馬鳥狩等迹。又置塔處有小蛇二枚。停",
    "T50n2060_010:0506b13": "住不去。因即構基。入地四尺飛泉上涌厲",
    "T50n2060_010:0506b14": "疾已下六根壞人。服者通損。既值斯緣。乃移",
    "T50n2060_010:0506b15": "北置以避於泉。故二蛇之住深有由矣。曇以",
    "T50n2060_010:0506b16": "傳譯之美繼業終寺。即大業初年矣。時有",
    "T50n2060_010:0506b17": "慧重沙門。姓郭。雍州人。練道少年綜尋內",
    "T50n2060_010:0506b18": "外。志力方梗不憚威侮。攝論十地戶牖由開",
    "T50n2060_010:0506b19": "勅請造塔於秦州岱岳寺。初停公館。舍利",
    "T50n2060_010:0506b20": "金瓶自然開現放光流外。道俗咸覩。送至",
    "T50n2060_010:0506b21": "寺塔將入石凾。又放光明晁耀人目。岳表",
    "T50n2060_010:0506b22": "白氣三道下流直向塔基。良久乃歇。又岳神",
    "T50n2060_010:0506b23": "廟戶由來封閉。舍利止至三度自開。識者",
    "T50n2060_010:0506b24": "以神來敬禮故耳。後不委其終。",
    "T50n2060_010:0506b25": "釋靈璨。懷州人。遠公之門人也。稟志淳直",
    "T50n2060_010:0506b26": "寬柔著稱。遊學相鄴研蘊正理。深明十地",
    "T50n2060_010:0506b27": "涅槃。備經講授。隨遠入關。十數之一也。住",
    "T50n2060_010:0506b28": "大興善。後為遠公去世。眾侶無依。開皇十",
    "T50n2060_010:0506b29": "七年。下勅補為眾主。於淨影寺傳揚故業。",
    "T50n2060_010:0506c01": "積經年稔。仁壽興塔。降勅令送舍利于懷",
    "T50n2060_010:0506c02": "州之長壽寺。初建塔將下。感一雄雉集於",
    "T50n2060_010:0506c03": "凾上。載飛載止。曾無驚懼。與受三歸。便近",
    "T50n2060_010:0506c04": "人馴擾似如聽受。迴頭鼓舞欣躍自娛。",
    "T50n2060_010:0506c05": "覆勘其形實非雉也。身具五采羽毛希",
    "T50n2060_010:0506c06": "世。以狀奏聞。勅勘瑞圖。云彩鸞也。璨令寺",
    "T50n2060_010:0506c07": "僧執之放于北山。飛鳥群迎鳴唳而去。又",
    "T50n2060_010:0506c08": "感異迹。三十餘步直來塔所。不見還蹤。及",
    "T50n2060_010:0506c09": "四月八日。將入石凾。又放光明。旋環隱沒。",
    "T50n2060_010:0506c10": "道俗崩踊無不發心。仁壽末年。又勅送於",
    "T50n2060_010:0506c11": "澤州古賢谷景淨寺起塔。即遠公之生地也。",
    "T50n2060_010:0506c12": "初至州治。半月之間。十八種相前後迭起。或",
    "T50n2060_010:0506c13": "如星光遶旋。或如丹氣碧雲紫霞白霧。羅",
    "T50n2060_010:0506c14": "布上空。照燭城郭。及映闤闠。數萬道俗同",
    "T50n2060_010:0506c15": "時一見。送至基所光如列宿。大小交錯數",
    "T50n2060_010:0506c16": "亦無量。更有諸相具如別傳。璨後住大禪",
    "T50n2060_010:0506c17": "定。如舊所傳。武德之初卒於本寺。春秋七",
    "T50n2060_010:0506c18": "十矣。",
    "T50n2060_010:0506c19": "釋法瓚。齊州人也。安心寂定樂居巖穴。頭",
    "T50n2060_010:0506c20": "陀苦行是所纏懷。隱於泰岳之阜。開蒙訓",
    "T50n2060_010:0506c21": "接善知方便。兼以達解諦義時揚清論。致",
    "T50n2060_010:0506c22": "有覆喪。坐無輟講。待移之誚興世。瓚初",
    "T50n2060_010:0506c23": "聞之。深自赧怍曰。問非切並不欲困",
    "T50n2060_010:0506c24": "人。謂言彼解何言致斃。因遂杜口不事言",
    "T50n2060_010:0506c25": "論。閉謁尋閑披翫而已。開皇十四年。文帝",
    "T50n2060_010:0506c26": "省方招訪名德。人有述其清曠者。乃下勅",
    "T50n2060_010:0506c27": "延之。與帝同歸達于京邑。住勝光寺。肅肅",
    "T50n2060_010:0506c28": "禪侶擁篲門庭。以身範世復見斯日。仁壽",
    "T50n2060_010:0506c29": "置塔。勅令送舍利于齊州泰山神通寺。即",
    "T50n2060_010:0507a01": "南燕主慕容德。為僧朗禪師之所立也。事",
    "T50n2060_010:0507a02": "見前傳。燕主以三縣民調用給於朗。並散",
    "T50n2060_010:0507a03": "營寺。上下諸院十有餘所。長廊延袤千有餘",
    "T50n2060_010:0507a04": "間。三度廢教人無敢撤。欲有犯者朗輒現",
    "T50n2060_010:0507a05": "形以錫杖撝之。病困垂死。求悔先過。還",
    "T50n2060_010:0507a06": "差如初。井深五尺由來不減。女人臨之即",
    "T50n2060_010:0507a07": "為枯竭。燒香懺求還復如故。寺立已來四百",
    "T50n2060_010:0507a08": "餘載。佛象鮮瑩色如新造。眾禽不踐于",
    "T50n2060_010:0507a09": "今儼然。古號為朗公寺。以其感靈即目故。",
    "T50n2060_010:0507a10": "天下崇焉。開皇三年。文帝以通徵屢感故。",
    "T50n2060_010:0507a11": "改曰神通也。初至寺內即放圓光。乍赤乍",
    "T50n2060_010:0507a12": "白時沈時舉。或如流星。人眾同見。井水涌",
    "T50n2060_010:0507a13": "溢。酌而用之。下後還復又感群鹿自然至",
    "T50n2060_010:0507a14": "塔。雖鼓吹眾鬧馴附無恐。又感鵝一雙從",
    "T50n2060_010:0507a15": "四月三日。終于八日。恒來輿前立聽梵",
    "T50n2060_010:0507a16": "贊。恰至埋訖迹絕不來。斯之感致罕聞",
    "T50n2060_010:0507a17": "於古。瓚具以聞。後導以禪定時揚法化。言",
    "T50n2060_010:0507a18": "無嚴切而密附懷抱。遂終沒於所住。",
    "T50n2060_010:0507a19": "釋寶儒。幽州人也。童子出家。遊博諸講居",
    "T50n2060_010:0507a20": "無常准惟道是務。後至鄴下依止遠公。十",
    "T50n2060_010:0507a21": "地微言頗知綱領。值周喪法寶。南歸在",
    "T50n2060_010:0507a22": "陳。達命清通亟振名譽。自隋氏戡定文軌",
    "T50n2060_010:0507a23": "大同。便歸洛汭。還師於遠。聽大涅槃首尾",
    "T50n2060_010:0507a24": "三載。通鏡其旨。即蒙覆述。遠自處坐印可",
    "T50n2060_010:0507a25": "其言。慕義相從還居淨影。慧心更舉。遐討",
    "T50n2060_010:0507a26": "前英立破之間。深鑒彌密。仁壽建塔鄧州。乃",
    "T50n2060_010:0507a27": "勅令往寺。名大興國也。帝昔龍潛所基。既",
    "T50n2060_010:0507a28": "至求石訪無美者。乃取寺內璞石鐫斲為",
    "T50n2060_010:0507a29": "凾。石本麁惡。磨飾將了。乃變成馬碯。細膩",
    "T50n2060_010:0507b01": "異倫。復有隸字三枚。云正國得也。形設正",
    "T50n2060_010:0507b02": "直巧類神工。名筆之人未可加點。又見種",
    "T50n2060_010:0507b03": "種林木麟鳳等像。儒與官人圖以表奏。返",
    "T50n2060_010:0507b04": "寺之後閉門修業。時因食次方見其面。不",
    "T50n2060_010:0507b05": "久卒於本寺。",
    "T50n2060_010:0507b06": "釋慧最。瀛州人也。初聽涅槃遊學鄴下。因",
    "T50n2060_010:0507b07": "聞即講曾未經遍。而言議綸綜綽爾舒閑。",
    "T50n2060_010:0507b08": "故為同席諸賢之所歎仰。周滅齊日南奔",
    "T50n2060_010:0507b09": "江表。復習慧門頗通餘論。且自北僧在陳。",
    "T50n2060_010:0507b10": "多乖時俗。惟最機權內動。不墜風流。多為",
    "T50n2060_010:0507b11": "南方周旋膠漆。隋室定天中原安泰。便觀",
    "T50n2060_010:0507b12": "化輦掖參聽異聞。後住光明。時傳雅導",
    "T50n2060_010:0507b13": "而好居靜退。非賢不友。神志宏標氣調高",
    "T50n2060_010:0507b14": "遠。不妄受辱必清瑕累。其立志也如此。仁",
    "T50n2060_010:0507b15": "壽年中。勅遣送舍利于荊州大興國寺龍潛",
    "T50n2060_010:0507b16": "道場。昔者隋高作相。因過此寺遇一沙門",
    "T50n2060_010:0507b17": "深相結納。當時器重不測其言。及龍飛之",
    "T50n2060_010:0507b18": "後追憶舊旨。下詔徵之。其身已逝。勅乃營",
    "T50n2060_010:0507b19": "其住寺。彫其舊房。故有興國龍潛之美號",
    "T50n2060_010:0507b20": "也。並出自綸言。帝之別意。又道場前面步",
    "T50n2060_010:0507b21": "廊自崩。僧欲治護。控引未就。及舍利既至。",
    "T50n2060_010:0507b22": "將安塔基。巡行顯敞。惟斯壞處商度廣狹",
    "T50n2060_010:0507b23": "恰衷塔形。有識者云。豫毀其廊用待安",
    "T50n2060_010:0507b24": "塔。及四月八日。舍利院內忽然霧起。齋後",
    "T50n2060_010:0507b25": "便歇。日光朗照。有雲如蓋正處塔空。仍下",
    "T50n2060_010:0507b26": "細雨不濕餘處。又感鳧鶴眾鳥塔上飛旋。",
    "T50n2060_010:0507b27": "又見雲間紫色狀如花炬。又雨天花如雪",
    "T50n2060_010:0507b28": "紛紛而下。竟不至地。後又送舍利於吉州",
    "T50n2060_010:0507b29": "發蒙寺。掘深八尺。獲豫章板一條古塼六枚",
    "T50n2060_010:0507c01": "銀瓶二口。得舍利一枚。浮水順轉。又得一",
    "T50n2060_010:0507c02": "寶。體含九采。人不識之。具以聞奏。寺有",
    "T50n2060_010:0507c03": "瑞像。宋大明五年。寺僧法均。夢見金容希",
    "T50n2060_010:0507c04": "世。梵音清遠。因行達于三曲江。見像深潭",
    "T50n2060_010:0507c05": "光浮水上。與太守周湛等接出。計有千",
    "T50n2060_010:0507c06": "斤而輕同數兩。身長六尺四寸。金銅所成。",
    "T50n2060_010:0507c07": "後長沙郡送光趺達都。文帝勅遣還安像",
    "T50n2060_010:0507c08": "所。宛然符合。總高九尺餘。佛衣緣下有梵書",
    "T50n2060_010:0507c09": "十餘字。人初不識。後有西僧。讀云。此迦維",
    "T50n2060_010:0507c10": "羅衛國育王第四女所造也。忽爾失去。乃",
    "T50n2060_010:0507c11": "在此耶。梁天監末。屢放光明照于一室。武",
    "T50n2060_010:0507c12": "帝將請入京。因事遂止。大同七年佛身流",
    "T50n2060_010:0507c13": "汗。其年劉敬宣為賊燒郡。及寺並盡。惟",
    "T50n2060_010:0507c14": "佛堂不及。至于十年像又通汗。湘東王乃",
    "T50n2060_010:0507c15": "迎至江陵祈福放光。十二年還返發蒙至",
    "T50n2060_010:0507c16": "寺。放光三日乃止。陳天嘉六年更加莊飾。",
    "T50n2060_010:0507c17": "故世傳其靈異。處處模寫。最躬事頂禮圖于",
    "T50n2060_010:0507c18": "光明。而骨氣雄幹。誠為調御之相。今時所",
    "T50n2060_010:0507c19": "輕略故也。後卒于住寺。",
    "T50n2060_010:0507c20": "釋僧朗。恒州人。少而出俗。希崇正化。附從",
    "T50n2060_010:0507c21": "聽眾。尋繹大論及以雜心。談唱相接歸學同",
    "T50n2060_010:0507c22": "市。入關住空觀寺。復揚講席隨方利安。",
    "T50n2060_010:0507c23": "而仁恕在懷。言笑溫雅。有在其席無悶神",
    "T50n2060_010:0507c24": "心。宏博見知眾所推尚。時有異問素非所",
    "T50n2060_010:0507c25": "覽者。便合掌答云。僧朗學所未通。解惟至",
    "T50n2060_010:0507c26": "此。故英聲大德咸美其識分。不敢蔑其高",
    "T50n2060_010:0507c27": "行也。仁壽置塔。下勅令送舍利於番州。今",
    "T50n2060_010:0507c28": "所謂廣州靈鷲山果實寺寶塔是也。初至州",
    "T50n2060_010:0507c29": "治巡行處所。至果實寺便可安之。寺西",
    "T50n2060_010:0508a01": "對水枕山。荒榛之下掘深六尺。獲石函三",
    "T50n2060_010:0508a02": "枚。二函之內各有銅函。盛二銀像并二銀",
    "T50n2060_010:0508a03": "仙。其一函內有金銀瓶。大小相盛中無舍",
    "T50n2060_010:0508a04": "利。銘云。宋元徽元年建塔。又寺中舊碑云。",
    "T50n2060_010:0508a05": "宋永初元年。天竺沙門僧律。嘗行此處聞",
    "T50n2060_010:0508a06": "鍾磬聲天花滿山因建伽藍。其後有梵僧",
    "T50n2060_010:0508a07": "求那跋摩。來居此寺。曰此山將來必逢菩薩",
    "T50n2060_010:0508a08": "聖主。大弘寶塔。遂同銘之。今朗規度山勢",
    "T50n2060_010:0508a09": "惟此堪置。暗合昔言諒非徒作。事了還京",
    "T50n2060_010:0508a10": "住禪定寺。講習為務。大業末年終於所住。",
    "T50n2060_010:0508a11": "春秋七十有餘矣。",
    "T50n2060_010:0508a12": "釋慧暢。姓許氏。萊州人也。偏學雜心志存",
    "T50n2060_010:0508a13": "名實。拘滯疆界局約文義。初不信大乘。以",
    "T50n2060_010:0508a14": "言無宗當事同虛誕也。後聞遠公播迹洛",
    "T50n2060_010:0508a15": "陽。學聲遐討。門人山峙時號通明。暢乃疑",
    "T50n2060_010:0508a16": "焉。試往尋造觀其神略。乃見談述高邃冐",
    "T50n2060_010:0508a17": "罔天地。返顧小道狀等遊塵。便折挫形神",
    "T50n2060_010:0508a18": "伏聽三載。達解涅槃慨其晚悟。又至京邑",
    "T50n2060_010:0508a19": "仍住淨影。陶思前經師任成業。仁壽置塔。",
    "T50n2060_010:0508a20": "勅送舍利於牟州拒神山寺。帝為山出黃",
    "T50n2060_010:0508a21": "銀。別勅以塔鎮之。用酬恩惠。山在州東五",
    "T50n2060_010:0508a22": "里。昔始皇取石為橋。此山拒而不去。因遂",
    "T50n2060_010:0508a23": "名焉。山南四里有黃銀穴。塔基之處名溫公",
    "T50n2060_010:0508a24": "埠。傳云。昔高齊初。有沙門僧溫。行年七十。",
    "T50n2060_010:0508a25": "道行難測遊化為任。曾受梁高供養一十",
    "T50n2060_010:0508a26": "二年。後辭北還行住此埠。創立寺宇因山",
    "T50n2060_010:0508a27": "為號。而虎狼鳥狩遶寺鳴吼。似若怖溫。",
    "T50n2060_010:0508a28": "溫出戶語曰。汝是畜生十惡所感。吾是人道",
    "T50n2060_010:0508a29": "十善所招。罪福天懸何勞于我。汝宜速去。",
    "T50n2060_010:0508b01": "既聞斯及。於是鳥狩永絕此山。而溫身長",
    "T50n2060_010:0508b02": "七尺威儀怯人。眉長尺餘垂蔽其面。欲有",
    "T50n2060_010:0508b03": "所覩以手褰之。故至于今雖有寺號。而",
    "T50n2060_010:0508b04": "俗猶呼為溫公埠焉。暢安處事了還返京",
    "T50n2060_010:0508b05": "寺。綜習前業終世不出。言問慶弔亦所不",
    "T50n2060_010:0508b06": "行。預知其亡。清浴其體端坐待卒。至期",
    "T50n2060_010:0508b07": "奄逝。春秋七十有餘矣。",
    "T50n2060_010:0508b08": "續高僧傳卷第十"
}