{
    "T48n2016_082:0866b18": "宗鏡錄卷第八十二",
    "T48n2016_082:0866b20": "慧日永明寺主智覺禪師延壽集",
    "T48n2016_082:0866b21": "夫云何一心而成止觀。答。法性寂然名止。",
    "T48n2016_082:0866b22": "寂而常照名觀。非能所觀。但是一法。若台教",
    "T48n2016_082:0866b23": "總論二種止觀。一相待止觀。二絕待止觀。前",
    "T48n2016_082:0866b24": "是拙度。後是巧度。相待止觀者。有三止三觀。",
    "T48n2016_082:0866b25": "三止者。一止息義。二停止義。三不止止義。三",
    "T48n2016_082:0866b26": "觀者。一觀穿義。二觀達義。三不觀觀義。絕待",
    "T48n2016_082:0866b27": "止觀者。有三止三觀。三止者。一體真止。二方",
    "T48n2016_082:0866b28": "便隨緣止。三息二邊分別止。三觀者。一從假",
    "T48n2016_082:0866b29": "入空。名二諦觀。二從空入假。名平等觀。三二",
    "T48n2016_082:0866c01": "觀為方便道。得入中道。雙照二諦。心心寂滅。",
    "T48n2016_082:0866c02": "自然流入薩婆若海。名中道第一義諦觀。",
    "T48n2016_082:0866c03": "今宗鏡所明。唯論一心圓頓之旨。圓頓止觀",
    "T48n2016_082:0866c04": "相者。以止緣於諦。則一諦而三諦。以諦繫於",
    "T48n2016_082:0866c05": "止。則一止而三止。譬如三相在一念心。雖一",
    "T48n2016_082:0866c06": "念心。而有三相。止諦亦如是。所止之法。雖一",
    "T48n2016_082:0866c07": "而三。能止之心。雖三而一也。以觀觀於境。則",
    "T48n2016_082:0866c08": "一境而三境。以境發於觀。則一觀而三觀。如",
    "T48n2016_082:0866c09": "摩醯首羅面上三目。雖是三目。而是一面。觀",
    "T48n2016_082:0866c10": "境亦如是。觀三即一。發一則三不可思議。不",
    "T48n2016_082:0866c11": "權不實。不優不劣。不前不後。不並不別。不大",
    "T48n2016_082:0866c12": "不小。故中論云。因緣所生法。即空即假即中。",
    "T48n2016_082:0866c13": "又如金剛般若經云。譬如人有目。日光明照。",
    "T48n2016_082:0866c14": "見種種色。若眼獨見。不應須日。若無色者。",
    "T48n2016_082:0866c15": "雖有日眼亦無所見。如是三法不異時。不相",
    "T48n2016_082:0866c16": "離。眼喻於止。日喻於觀。境喻於色。如是三法。",
    "T48n2016_082:0866c17": "不前不後。一時論三。三中論一。亦復如是。若",
    "T48n2016_082:0866c18": "見此意。即解圓頓教止觀相也。何但三一一",
    "T48n2016_082:0866c19": "三。總前諸義皆在一心。其相云何。體無明顛",
    "T48n2016_082:0866c20": "倒即是實相之真。名體真止。如此實相。遍一",
    "T48n2016_082:0866c21": "切處。隨緣歷境。安心不動。名隨緣方便止。生",
    "T48n2016_082:0866c22": "死涅槃靜散休息。名息二邊止。體一切諸",
    "T48n2016_082:0866c23": "假悉皆是空。空即實相。名入空觀。達此空",
    "T48n2016_082:0866c24": "時。觀冥中道。能知世間生滅法相。如實而見。",
    "T48n2016_082:0866c25": "名入假觀。如此空慧。即是中道。無二無別。名",
    "T48n2016_082:0866c26": "中道觀。體真之時。五住盤石砂礫一念休",
    "T48n2016_082:0866c27": "息。名止息義。心緣中道。入實相慧。名停止",
    "T48n2016_082:0866c28": "義。實相之性。即非止非不止義。又此一念。能",
    "T48n2016_082:0866c29": "穿五住。達於實相。實相非觀。亦非不觀。如",
    "T48n2016_082:0867a01": "此等義。但在一念心中。不動真際而有種種",
    "T48n2016_082:0867a02": "差別。經言。善能分別諸法相。於第一義而不",
    "T48n2016_082:0867a03": "動。雖多名字。蓋乃般若之一法。佛說種種名。",
    "T48n2016_082:0867a04": "眾名皆圓。諸義亦圓。相待絕待對體。不可思",
    "T48n2016_082:0867a05": "議。不可思議故。無有障礙。無有障礙故。具足",
    "T48n2016_082:0867a06": "無減。是圓頓教相顯止觀體也。又三止三觀",
    "T48n2016_082:0867a07": "為因。所得三智三眼為果。三智者。一切智。道",
    "T48n2016_082:0867a08": "種智。一切種智。三眼者。慧眼。法眼。佛眼。若",
    "T48n2016_082:0867a09": "一心眼智者。眼即是智。智即是眼。眼故論",
    "T48n2016_082:0867a10": "見。智故論知。知即是見。見即是知。佛眼具",
    "T48n2016_082:0867a11": "五眼。佛智具三智。王三昧。一切三昧悉入其",
    "T48n2016_082:0867a12": "中。首楞嚴定。攝一切定。如來雖具五眼。實",
    "T48n2016_082:0867a13": "不分張。只約一眼。備有五用。能照五境。所以",
    "T48n2016_082:0867a14": "者何。佛眼亦能照麁色。如人所見。亦過人所",
    "T48n2016_082:0867a15": "見。名肉眼。亦能照細色。如天所見。亦過天",
    "T48n2016_082:0867a16": "所見。名天眼。達麁細色空。如二乘所見。名慧",
    "T48n2016_082:0867a17": "眼。照達假名不謬。如菩薩所見。名法眼。於諸",
    "T48n2016_082:0867a18": "法中。皆見實相。名佛眼。當知佛眼。圓照無遺。",
    "T48n2016_082:0867a19": "故經云。五眼具足成菩提。永與三界作父母。",
    "T48n2016_082:0867a20": "而獨稱佛眼者。而眾流入海。失本名字。非無",
    "T48n2016_082:0867a21": "四用也。佛智照空。如二乘所見。名一切智。佛",
    "T48n2016_082:0867a22": "智照假。如菩薩所見。名道種智。佛智照空假",
    "T48n2016_082:0867a23": "中。皆見實相。名一切種智。故言三智一心中",
    "T48n2016_082:0867a24": "得。故知一心三止。所成三眼。見不思議三諦。",
    "T48n2016_082:0867a25": "此見從止得。故受眼名。一心三觀。所成三智。",
    "T48n2016_082:0867a26": "知不思議三境。此智從觀得。故受智名。境之",
    "T48n2016_082:0867a27": "與諦。左右異耳。見之與知。眼目殊稱。不應別",
    "T48n2016_082:0867a28": "說。雖作三止三觀之三說。實是不思議一法",
    "T48n2016_082:0867a29": "耳。又云。善巧安心者。以觀止安於法性。無明",
    "T48n2016_082:0867b01": "癡惑。本是法性。以癡迷故。法性變作無明。",
    "T48n2016_082:0867b02": "如眠來變心有種種夢。雖顛倒起滅。如旋火",
    "T48n2016_082:0867b03": "輪。不信顛倒起滅。唯信此心。但是法性。起",
    "T48n2016_082:0867b04": "是法性起。滅是法性滅。體其實不起滅。妄謂",
    "T48n2016_082:0867b05": "起滅。以法性繫法性。以法性念法性。常法性。",
    "T48n2016_082:0867b06": "無不法性時。體達既成。不得妄想。亦不得法",
    "T48n2016_082:0867b07": "性。還原反本。法界俱寂。是名為止。觀者。觀察",
    "T48n2016_082:0867b08": "無明之心。等。於法性。本來皆空。譬如劫盡。下",
    "T48n2016_082:0867b09": "等一切妄想善惡。皆如虛空。無二無別。又",
    "T48n2016_082:0867b10": "如劫盡。從地上至初禪炎炎無非是火。如虛",
    "T48n2016_082:0867b11": "空藏菩薩所現之相。一切皆空。如海慧如來所",
    "T48n2016_082:0867b12": "現。一切皆水。介爾念起。所念念者。無不即空。",
    "T48n2016_082:0867b13": "空亦不可得。如火木能使薪燃亦復自燃。",
    "T48n2016_082:0867b14": "法界洞朗。咸皆大明。名之為觀。上所言止",
    "T48n2016_082:0867b15": "者。尚不得法性。何況妄想。所言觀者。尚不得",
    "T48n2016_082:0867b16": "空。何況有法。則有無俱寂。染淨雙融。方成",
    "T48n2016_082:0867b17": "究竟一心止觀耳。又絕待止觀者。絕橫竪",
    "T48n2016_082:0867b18": "諸待。絕諸思議。絕諸教觀。悉皆不生。故名",
    "T48n2016_082:0867b19": "止。止亦不可得。觀冥如境。境既寂滅清淨。尚",
    "T48n2016_082:0867b20": "無清淨。何得有觀。世人約種種語釋絕待義。",
    "T48n2016_082:0867b21": "終不得絕。若得意忘言。心行亦斷。隨智妙悟。",
    "T48n2016_082:0867b22": "無復分別。緣理分別。皆名為待。真慧開發。",
    "T48n2016_082:0867b23": "絕此諸待。絕即復絕。諸法不相待。乃至一念",
    "T48n2016_082:0867b24": "不住故。即此意也。輔行記云。若無生門。千萬",
    "T48n2016_082:0867b25": "重疊。唯是一心者。為欲修觀人措心難當故。",
    "T48n2016_082:0867b26": "撮示其正意。名為一心。此即正明一心無生",
    "T48n2016_082:0867b27": "之門。乃至既於念念止觀現前。約此心念名",
    "T48n2016_082:0867b28": "為眾生。何者。總撮前來若橫若竪。既入一心。",
    "T48n2016_082:0867b29": "凡一念起。不離於我。我即眾生。達念念心而",
    "T48n2016_082:0867c01": "寂而照。寂故名止。照故。名觀。一心既爾。諸",
    "T48n2016_082:0867c02": "心例然。止觀為因。眼智為果。一一念中。無",
    "T48n2016_082:0867c03": "非止觀眼智也。如上三一。若有三可三。便成",
    "T48n2016_082:0867c04": "差別。有一可一。便成無差。若差則失無差。若",
    "T48n2016_082:0867c05": "無差則失差。開一為三。則失一。合三為一。則",
    "T48n2016_082:0867c06": "失三。今明不爾。昔三猶是今一。今一猶是昔",
    "T48n2016_082:0867c07": "三。開三不失一。合一不失三。即是差即無差。",
    "T48n2016_082:0867c08": "無差即差。若得此意。本有今無。三世有法。無",
    "T48n2016_082:0867c09": "有是處。亦應例云。本無今有。三世有法。斯有",
    "T48n2016_082:0867c10": "是處。無常非無常。境智非境智。因果非因果。",
    "T48n2016_082:0867c11": "例皆如是。昔三猶是今一。今一猶是昔三者。",
    "T48n2016_082:0867c12": "即是不動。眾生之性。能成諸佛之性。亦是從",
    "T48n2016_082:0867c13": "實開權會權歸實。亦是因果同時。迷悟一際。",
    "T48n2016_082:0867c14": "故云汝等所行。是菩薩道。一切眾生。即涅槃",
    "T48n2016_082:0867c15": "相。又說一心三觀。三觀一心。若三觀一心。即",
    "T48n2016_082:0867c16": "約縱說。一心三觀。即約橫說。今非縱故不一。",
    "T48n2016_082:0867c17": "非橫故不三。三一一三。但是真心上義。不可",
    "T48n2016_082:0867c18": "定執為一為三非三非一之解。以宗非數量。",
    "T48n2016_082:0867c19": "道絕名言故。問。經云。一切無礙人。一道出",
    "T48n2016_082:0867c20": "生死。云何立多種觀門。行相差別。答。所觀",
    "T48n2016_082:0867c21": "是一。能觀自殊。諸佛徇機。密施善巧。又法",
    "T48n2016_082:0867c22": "是心體。觀是心用。自心起用。還照自體。如炷",
    "T48n2016_082:0867c23": "生焰明還照炷。似珠吐光。反照珠體。如華",
    "T48n2016_082:0867c24": "嚴經。善財參見彌伽長者。徹見十方佛海。",
    "T48n2016_082:0867c25": "顯此定者。唯心之觀。知眾生界無量無邊。皆",
    "T48n2016_082:0867c26": "心現。故明隨心念佛。諸佛現前。以唯心觀。遍",
    "T48n2016_082:0867c27": "該萬有。是以湛然尊者云。上根唯觀一法。",
    "T48n2016_082:0867c28": "謂觀不思議境。境為所觀。觀為能觀。所觀者。",
    "T48n2016_082:0867c29": "謂陰界入。不出色心。色從心造。全體是心。",
    "T48n2016_082:0868a01": "此之能造。具足諸法。眾生理具。諸佛已成。成",
    "T48n2016_082:0868a02": "之與理。莫不性等。頌云。一一心中一切心。一",
    "T48n2016_082:0868a03": "一塵中一切塵。一一心中一切塵。一一塵中",
    "T48n2016_082:0868a04": "一切心。一一塵中一切剎。一切剎塵亦復然。",
    "T48n2016_082:0868a05": "諸法諸塵諸剎身。其體悉然無自性。無性本",
    "T48n2016_082:0868a06": "來隨物變。所以相入事恒分。故我身心剎塵",
    "T48n2016_082:0868a07": "遍。諸佛眾生亦復然。一一身土體恒同。何妨",
    "T48n2016_082:0868a08": "心佛眾生異。異故分別染淨緣。緣體本空空",
    "T48n2016_082:0868a09": "不空。三諦三觀三非三。三一一三無所寄。諦",
    "T48n2016_082:0868a10": "觀名別體復同。是故能所二非二。如是觀時。",
    "T48n2016_082:0868a11": "名觀心性。隨緣不變。故名為性。不變隨緣。故",
    "T48n2016_082:0868a12": "名為心。故此妙境。為諸法本。故此妙觀。為諸",
    "T48n2016_082:0868a13": "行原。上根一觀。橫竪該攝。便識無相。眾相宛",
    "T48n2016_082:0868a14": "然。若中下根。不逗此門。則隨機差別。教分多",
    "T48n2016_082:0868a15": "種。雖說種種道。其實為佛乘。佛乘不動。種種",
    "T48n2016_082:0868a16": "隨心。猶玻瓈珠。隨前塵而變眾色。若金剛寶。",
    "T48n2016_082:0868a17": "置日中而無定形。問。自性清淨心。本無垢",
    "T48n2016_082:0868a18": "染。云何說斷惑之義。答。有二種心。一自性",
    "T48n2016_082:0868a19": "清淨心。二離垢清淨心。以自性心雖本清淨。",
    "T48n2016_082:0868a20": "以客塵不染而染。修諸對治。得成離垢。未必",
    "T48n2016_082:0868a21": "有垢可離。以自性離故。此即不斷而斷。雖有",
    "T48n2016_082:0868a22": "能斷而無所斷。此是圓斷惑義。如古師云。斷",
    "T48n2016_082:0868a23": "惑相者。要性相無礙。由能斷無性。方為能斷。",
    "T48n2016_082:0868a24": "所斷本空。方成所斷。若定有者。則墮於常。",
    "T48n2016_082:0868a25": "不可斷故。若定無者。則墮斷。失聖智故。中",
    "T48n2016_082:0868a26": "論偈云。能說是因緣。善滅諸戲論。拙度為不",
    "T48n2016_082:0868a27": "善滅。巧度為善滅也。善滅者。不斷斷。不善",
    "T48n2016_082:0868a28": "滅者。是定斷也。又智障有其三門。一是智",
    "T48n2016_082:0868a29": "障。所謂分別有無之心。二是體障。謂觀非",
    "T48n2016_082:0868b01": "有非無之解。立已能知。故曰體障。三是治想。",
    "T48n2016_082:0868b02": "謂妄識中合如正慧。若四五六地。斷除分別",
    "T48n2016_082:0868b03": "取有之心。入七地時。斷除分別取無之心。",
    "T48n2016_082:0868b04": "八地已上。斷除體障。前第七地。雖除分別有",
    "T48n2016_082:0868b05": "無之心。猶見己心。以為能觀。如為所觀。其所",
    "T48n2016_082:0868b06": "觀如不即心。能觀之心不即如。心如別故。心",
    "T48n2016_082:0868b07": "外求法。故有功用。法外立心。故有體障。從第",
    "T48n2016_082:0868b08": "七地入八地時。破捨此障。觀察如外由來無",
    "T48n2016_082:0868b09": "心。心外無如。如外無心。心不異如。心外無如。",
    "T48n2016_082:0868b10": "如不異心。故能如心泯同法界。廣大不動。以",
    "T48n2016_082:0868b11": "不異故。息外推求故捨功用。不復如外建立",
    "T48n2016_082:0868b12": "神智。故滅體障。體障滅故。名無障想。第三治",
    "T48n2016_082:0868b13": "想。至佛方滅。故入八地。雖無障想而有治想。",
    "T48n2016_082:0868b14": "從八地已上。無生忍體轉轉寂滅。令彼治想",
    "T48n2016_082:0868b15": "運運自亡。至佛乃窮。今此未盡。又若依頓教。",
    "T48n2016_082:0868b16": "一切煩惱本來自離。不可說即與不即。如法",
    "T48n2016_082:0868b17": "界體性經云。佛告文殊師利。汝依何教法。發",
    "T48n2016_082:0868b18": "菩提心。文殊言。教發我見心。何以故。我",
    "T48n2016_082:0868b19": "見際即是菩提故。若華嚴圓教。一切煩惱。不",
    "T48n2016_082:0868b20": "可說其體性。但約其用。即甚深廣大。以所障",
    "T48n2016_082:0868b21": "法一即一切。具足主伴。故能障惑亦如是也。",
    "T48n2016_082:0868b22": "是故不分使習種現。但如法界一得一切得。",
    "T48n2016_082:0868b23": "是故煩惱亦一即一切即也。普賢品明一障",
    "T48n2016_082:0868b24": "一切障。經云。以普賢眼。見一切眾生。皆已究",
    "T48n2016_082:0868b25": "竟矣。故知但了真心。無惑可斷。設有餘習。還",
    "T48n2016_082:0868b26": "以一心佛知見而治之。不入此宗。皆成權漸。",
    "T48n2016_082:0868b27": "以此懺罪。何罪不消。除三毒根。如翻大地。",
    "T48n2016_082:0868b28": "以此發行。何行不成。徹十地源。似窮海底。遊",
    "T48n2016_082:0868b29": "行奮迅。猶師子之王。自在翱翔。若金翅之鳥。",
    "T48n2016_082:0868c01": "問。唯一真心。入平等際。云何學者證有差殊。",
    "T48n2016_082:0868c02": "答。此於能證智見有淺深。向無為法自生差",
    "T48n2016_082:0868c03": "別。涅槃疏云。佛性如世間道。有未行者。有欲",
    "T48n2016_082:0868c04": "行者。有正行者。有已行者。雖有未行等不同。",
    "T48n2016_082:0868c05": "不可言道有二。佛性亦爾。有未見。欲見。正見。",
    "T48n2016_082:0868c06": "已見。雖見不同。理無有二。諸佛同一法界。則",
    "T48n2016_082:0868c07": "理無二。是一塵無非法界。則事弗毫差。此即",
    "T48n2016_082:0868c08": "是所證一。若能證殊者。如藏通二教。只見空",
    "T48n2016_082:0868c09": "而不見不空。如尋夢得眠。若別圓二教。見不",
    "T48n2016_082:0868c10": "空中道之理。如尋夢得心。又別門猶執教道",
    "T48n2016_082:0868c11": "次第生起。若圓乘直了心性即今具足。又藏",
    "T48n2016_082:0868c12": "通以滅心為極果。頓皆圓乘。台教云。六識",
    "T48n2016_082:0868c13": "是緣因種。善惡並是六識起。七識是了因種。",
    "T48n2016_082:0868c14": "惑之與解。皆是七識。八識是正因種。無八識。",
    "T48n2016_082:0868c15": "則無生死涅槃。若此三種非佛種類。此外何",
    "T48n2016_082:0868c16": "處更有圓頓之法。二乘斷結。結盡便無佛慧",
    "T48n2016_082:0868c17": "之因。不能成一切種智。失了因種也。若除惡",
    "T48n2016_082:0868c18": "有善。惡盡則不能生一切善。豈有緣因種。若",
    "T48n2016_082:0868c19": "離生死入無餘涅槃。滅身不受生者。豈有正",
    "T48n2016_082:0868c20": "因種。所以圓覺經云。清淨慧菩薩白佛言。世",
    "T48n2016_082:0868c21": "尊。願為一切諸來法眾。重宣法王圓滿覺性。",
    "T48n2016_082:0868c22": "一切眾生。及諸菩薩。如來世尊。所證所得。云",
    "T48n2016_082:0868c23": "何差別。乃至佛言。善男子。圓覺自性。非性性",
    "T48n2016_082:0868c24": "有。循諸性起。無取無證。於實相中。實無菩薩",
    "T48n2016_082:0868c25": "及諸眾生。何以故。菩薩眾生。皆是幻化。幻化",
    "T48n2016_082:0868c26": "滅故。無取證者。譬如眼根不自見眼。性自平",
    "T48n2016_082:0868c27": "等。無平等者。眾生迷倒。未能除滅一切幻化。",
    "T48n2016_082:0868c28": "於滅未滅妄功用中。便顯差別。若得如來寂",
    "T48n2016_082:0868c29": "滅隨順。實無寂滅及寂滅者。善男子。一切眾",
    "T48n2016_082:0869a01": "生從無始來。由妄想我及愛我者。曾不自知",
    "T48n2016_082:0869a02": "念念生滅。故起憎愛耽著五欲。若遇善友。教",
    "T48n2016_082:0869a03": "令開悟。淨圓覺性。發明起滅。即知此生性自",
    "T48n2016_082:0869a04": "勞慮。若復有人勞慮永斷。得法界淨。即彼淨",
    "T48n2016_082:0869a05": "解為自障礙。故於圓覺而不自在。此名凡夫",
    "T48n2016_082:0869a06": "隨順覺性。善男子。一切菩薩見解為礙。雖斷",
    "T48n2016_082:0869a07": "解礙。猶住見覺。覺礙為礙而不自在。此名菩",
    "T48n2016_082:0869a08": "薩未入地者。隨順覺性。善男子。有照有覺。俱",
    "T48n2016_082:0869a09": "名障礙。是故菩薩常覺不住。照與照者。同時",
    "T48n2016_082:0869a10": "寂滅。譬如有人自斷其首。首已斷故。無能斷",
    "T48n2016_082:0869a11": "者。則以礙心自滅諸礙。礙已斷滅。無滅礙者。",
    "T48n2016_082:0869a12": "脩多羅教。如標月指。若復見月。了知所標畢",
    "T48n2016_082:0869a13": "竟非月。一切如來種種言說。開示菩薩。亦復",
    "T48n2016_082:0869a14": "如是。此名菩薩已入地者。隨順覺性。善男",
    "T48n2016_082:0869a15": "子。一切障礙。即究竟覺。得念失念。無非解脫。",
    "T48n2016_082:0869a16": "成法破法。皆名涅槃。智慧愚癡。通為般若。菩",
    "T48n2016_082:0869a17": "薩外道所成就法。同是菩提。無明真如。無異",
    "T48n2016_082:0869a18": "境界。諸戒定慧及婬怒癡。俱是梵行。眾生國",
    "T48n2016_082:0869a19": "土。同一法性。地獄天堂。皆為淨土。有性無性。",
    "T48n2016_082:0869a20": "齊成佛道。一切煩惱。畢竟解脫。法界海慧。照",
    "T48n2016_082:0869a21": "了諸相。猶如虛空。此名如來隨順覺性。善",
    "T48n2016_082:0869a22": "男子。但諸菩薩及末世眾生。居一切時。不起",
    "T48n2016_082:0869a23": "妄念。於諸妄心。亦不息滅。住妄想境。不加了",
    "T48n2016_082:0869a24": "知。於無了知。不辯真實。彼諸眾生聞是法門。",
    "T48n2016_082:0869a25": "信解受持。不生驚畏。是則名為隨順覺性。釋",
    "T48n2016_082:0869a26": "曰。居一切時。不起妄念者。念雖即空。不可故",
    "T48n2016_082:0869a27": "起。或串習而生。或接續而起。或覺前念非。別",
    "T48n2016_082:0869a28": "生後念改悔。總皆是病。但一坐之時。內外心",
    "T48n2016_082:0869a29": "不生。即是真如定。設有異境牽生。唯明正念。",
    "T48n2016_082:0869b01": "正念者。即一心本法。心境俱虛。了無所得。於",
    "T48n2016_082:0869b02": "諸妄心。亦不息滅者。即推初念不見起處。何",
    "T48n2016_082:0869b03": "須斷滅。不見起處。是名真滅。住妄想境。不加",
    "T48n2016_082:0869b04": "了知者。妄想內外諸境皆空。何須強生分",
    "T48n2016_082:0869b05": "別。則不取不捨。妙定相應。於無了知。不辯真",
    "T48n2016_082:0869b06": "實者。亦不住無分別。非實非虛。心無所寄。",
    "T48n2016_082:0869b07": "則得本之正宗。還原之妙性矣。問。一切眾",
    "T48n2016_082:0869b08": "生。皆同法性。故思益經云。眾生如。即是漏盡",
    "T48n2016_082:0869b09": "解脫如。云何眾住不具性起功德。答。性有",
    "T48n2016_082:0869b10": "二種。一種性義。因所起故。二法性義。若真若",
    "T48n2016_082:0869b11": "應皆此性故。若是法性。凡聖皆同。若是種性。",
    "T48n2016_082:0869b12": "須萬善熏修。以淨奪染。性方起故。妄雖即性。",
    "T48n2016_082:0869b13": "不順性故。清涼記云。如來出現義。亦名緣",
    "T48n2016_082:0869b14": "起。亦名性起。若八相覽緣出現。故名緣起。謂",
    "T48n2016_082:0869b15": "由眾生業感。如來大悲而出現故。八相成道",
    "T48n2016_082:0869b16": "從法性。故名性起。今以從緣無性。緣起即名",
    "T48n2016_082:0869b17": "性起。又淨緣起常順於性。亦名性起。故云應",
    "T48n2016_082:0869b18": "雖從緣。不違性故。即無不從此法界流。即相",
    "T48n2016_082:0869b19": "成門。明性成於緣。故此性起自有二義。一從",
    "T48n2016_082:0869b20": "緣無性。而為性起。二法性隨緣。故名性起。無",
    "T48n2016_082:0869b21": "不還證此法身故。此乃緣起能成性起。即是",
    "T48n2016_082:0869b22": "相成門也。以淨奪染。性即起故者。明相奪門。",
    "T48n2016_082:0869b23": "亦是通妨。謂有問言。性起唯淨。緣起即是性",
    "T48n2016_082:0869b24": "起。故為此通。謂起有二。一染。二淨。淨謂如來",
    "T48n2016_082:0869b25": "大悲。菩薩萬行等。染謂眾生惑業等。若以染",
    "T48n2016_082:0869b26": "奪淨。則屬眾生。故唯緣起。今以淨奪染。唯",
    "T48n2016_082:0869b27": "屬諸佛。故名性起。乃至萬法出興。皆是真性",
    "T48n2016_082:0869b28": "中緣起。所以菩薩凡有施為。皆順法性。眾",
    "T48n2016_082:0869b29": "生以無明根本未盡。我執情見不亡。所有施",
    "T48n2016_082:0869c01": "為。皆違法性。但成有為生滅之行。不成性起",
    "T48n2016_082:0869c02": "功德之門。如起信論云。此菩薩。知法性離慳",
    "T48n2016_082:0869c03": "貪相。是清淨施度。隨順修行檀波羅蜜。知法",
    "T48n2016_082:0869c04": "性離五欲境。無破戒相。是清淨戒度。隨順修行",
    "T48n2016_082:0869c05": "尸羅波羅蜜。知法性無有苦惱離瞋害相。是",
    "T48n2016_082:0869c06": "清淨忍度。隨順修行羼提波羅蜜。知法性離",
    "T48n2016_082:0869c07": "身心相。無有懈怠。是清淨進度。隨順修行毘",
    "T48n2016_082:0869c08": "梨耶波羅蜜。知法性無動無亂。是清淨禪度。",
    "T48n2016_082:0869c09": "隨順修行禪那蜜羅蜜。知法性離諸癡闇。是",
    "T48n2016_082:0869c10": "清淨慧度。隨順修行般若波羅蜜。故知菩薩",
    "T48n2016_082:0869c11": "所修一度一行。皆順真如一心法性之理。非",
    "T48n2016_082:0869c12": "是於自性外別有所修。以隨順心性故。所有",
    "T48n2016_082:0869c13": "功德皆如性起。無盡無為。不取不捨。凡夫所",
    "T48n2016_082:0869c14": "造慳貪。乃至癡闇。皆是違真背性。起我見心。",
    "T48n2016_082:0869c15": "所以不隨性起。成無漏功德。設有妄修。皆於",
    "T48n2016_082:0869c16": "自心外。別有所得。盡成外道天魔。有為生滅。",
    "T48n2016_082:0869c17": "以不順真如。違法性故。又以修顯性。以性成",
    "T48n2016_082:0869c18": "修。若無性。修亦不成。若無修。性亦不顯。如古",
    "T48n2016_082:0869c19": "德云。本有如真金。修生如嚴具。由嚴具方顯",
    "T48n2016_082:0869c20": "金德。嚴具無體。全攬金成。喻顯二德者。如修",
    "T48n2016_082:0869c21": "生在因漸顯於本有。在果圓滿於本有。非本",
    "T48n2016_082:0869c22": "有理有漸有圓。如初生月明雖漸滿。而常帶",
    "T48n2016_082:0869c23": "圓月。以圓月常在故。故十五日月。遍在初一",
    "T48n2016_082:0869c24": "二三等中。則知滿果遍在因位。亦令後後常",
    "T48n2016_082:0869c25": "具前前。前前常具後後。以初一日有二日月。",
    "T48n2016_082:0869c26": "乃至十五日月。以十五日月。即初月故。法",
    "T48n2016_082:0869c27": "合可知。由此故云。修生本有。以初圓時先已",
    "T48n2016_082:0869c28": "圓故。本有修生。以初生時亦已圓故。忘懷思",
    "T48n2016_082:0869c29": "之。若不能如是思之。而失大利。猶如窮子。於",
    "T48n2016_082:0870a01": "己庫藏以為他物。或持衣珠而乞匃。或守金",
    "T48n2016_082:0870a02": "藏以貧窮。皆為不知自心之寶。致茲況矣。又",
    "T48n2016_082:0870a03": "如首楞嚴經云。佛言。一切眾生從無始來。迷",
    "T48n2016_082:0870a04": "己為物。失於本心。為物所轉。故於是中觀大",
    "T48n2016_082:0870a05": "觀小。若能轉物。則同如來。身心圓明。不動道",
    "T48n2016_082:0870a06": "場。於一毛端。遍。能含受十方國土。夫云轉物",
    "T48n2016_082:0870a07": "者。物虛非轉。唯轉自心。以一切法皆從分別",
    "T48n2016_082:0870a08": "生。因想而成。隨念而至。所以金剛三昧經頌",
    "T48n2016_082:0870a09": "云。法從分別生。還從分別滅。滅諸分別法。是",
    "T48n2016_082:0870a10": "法非生滅。故知一切諸法。皆從分別識生。若",
    "T48n2016_082:0870a11": "能悟了分別識空。則知諸法寂滅。若生若滅。",
    "T48n2016_082:0870a12": "俱是分別。分別若亡。法非生滅。亦如法華經。",
    "T48n2016_082:0870a13": "三變土田唯是變心。非變土耳。首楞嚴經鈔",
    "T48n2016_082:0870a14": "云。若能轉物。即同如來者。心外無物。物即是",
    "T48n2016_082:0870a15": "心。但心離分別為正智。正智即是般若。周遍",
    "T48n2016_082:0870a16": "法界。無有障礙。是故西方國土。水鳥樹林悉",
    "T48n2016_082:0870a17": "皆說法。說法之處。即如如心。所以如來一",
    "T48n2016_082:0870a18": "一根門。遍塵剎土。乃至毛端。而說妙法。如",
    "T48n2016_082:0870a19": "今但得離念。便同如來真實知見。昔有禪師。",
    "T48n2016_082:0870a20": "在蜀地綿竹縣。無為山修道。時有三百餘家設",
    "T48n2016_082:0870a21": "齋。俱請和尚。皆由心離分別。即應機無礙。",
    "T48n2016_082:0870a22": "問。法界群機。以何智證。悉入平等一心。究竟",
    "T48n2016_082:0870a23": "如來之藏。答。約佛性論。有五種如來藏。釋",
    "T48n2016_082:0870a24": "摩訶衍論。列十種如來藏。且佛性論云。藏",
    "T48n2016_082:0870a25": "有五種。一如來藏。在纏含果法故。二自性清",
    "T48n2016_082:0870a26": "淨藏。在纏不染。三法身藏。果位為功德所依。",
    "T48n2016_082:0870a27": "四出世間上上藏。出纏超過二乘菩薩。五法",
    "T48n2016_082:0870a28": "界藏。通因徹果。外持一切染淨。故名法界。",
    "T48n2016_082:0870a29": "內含一切恒沙性德。故名藏。次釋摩訶衍論",
    "T48n2016_082:0870b01": "云。如來藏有十種。於契經中別別說故。一者",
    "T48n2016_082:0870b02": "大總持如來藏。盡攝一切如來故。諸佛無盡",
    "T48n2016_082:0870b03": "藏契經中作如是說。佛告文殊。有如來藏。",
    "T48n2016_082:0870b04": "名曰大寶無盡殊勝圓滿陀羅尼。盡攝諸藏。",
    "T48n2016_082:0870b05": "無所不通。無所不當。圓滿圓滿。平等平等。",
    "T48n2016_082:0870b06": "一切所有諸如來藏。無有以此非為根本。何",
    "T48n2016_082:0870b07": "以故。此如來藏。如來藏王。如來藏主。如來",
    "T48n2016_082:0870b08": "藏天。如來藏地。以此義故。名曰大寶無盡殊",
    "T48n2016_082:0870b09": "勝圓滿陀羅尼如來藏故。此經文明何義。所",
    "T48n2016_082:0870b10": "謂顯示陀羅尼藏。所依總相。餘契經中諸如",
    "T48n2016_082:0870b11": "來藏。能。依別相故。以何義故。名如來藏。謂",
    "T48n2016_082:0870b12": "攝持故。二者遠轉遠縛如來藏。一清一滿故。",
    "T48n2016_082:0870b13": "實際契經中作如是說。佛子。如來藏者。唯有",
    "T48n2016_082:0870b14": "覺者。唯有如如。離流轉因。離慮知縛。一一白",
    "T48n2016_082:0870b15": "白。是故名為如來之藏故。此經文明何義。所",
    "T48n2016_082:0870b16": "謂顯示真如一心。無有惑因。無有覺因。無有",
    "T48n2016_082:0870b17": "惑果。無有覺果。一真一如。唯有淨妙如來體",
    "T48n2016_082:0870b18": "故。以何義故名如來藏。諸無雜故。三者與行",
    "T48n2016_082:0870b19": "與相如來藏。與流轉力。法身如來。令覆藏故。",
    "T48n2016_082:0870b20": "楞伽契經中作如是說。如來藏者。為善不善",
    "T48n2016_082:0870b21": "因。受苦樂。與因俱。若生若滅。猶如技兒故。此",
    "T48n2016_082:0870b22": "經文明何義。所謂顯示生滅一心。於惑與力。",
    "T48n2016_082:0870b23": "於覺與力。出現生死涅槃之法。譬如非幻幻",
    "T48n2016_082:0870b24": "人。於諸幻事。隨其所應與力用故。以何義故",
    "T48n2016_082:0870b25": "名如來藏。謂令覆故。四者真如真如如來藏。",
    "T48n2016_082:0870b26": "唯有如故。真修契經中作如是說。如理如理",
    "T48n2016_082:0870b27": "如來藏。非建立。非誹謗。非常非無常。非正體",
    "T48n2016_082:0870b28": "智之所證得。亦非意意識之所緣境界。何以",
    "T48n2016_082:0870b29": "故。唯有理理。無彼彼故。此經文明何義。所謂",
    "T48n2016_082:0870c01": "顯示真如門。中性真如理。唯理自理。非智自",
    "T48n2016_082:0870c02": "理故。以何義故明如來藏。謂無他故。五者",
    "T48n2016_082:0870c03": "生滅真如如來藏。不生不滅。被生滅之染故。",
    "T48n2016_082:0870c04": "楞伽契經中作如是說。大慧。愚癡凡夫不覺",
    "T48n2016_082:0870c05": "不知。執著諸法剎那不住。墮在邪見。而作是",
    "T48n2016_082:0870c06": "言。無漏之法亦剎那不住。破彼真如如來藏",
    "T48n2016_082:0870c07": "故。復次大慧。金剛如來藏如來證法。若剎那",
    "T48n2016_082:0870c08": "不住者。一切聖人不成聖人故。此經文明何",
    "T48n2016_082:0870c09": "義。所謂顯示生滅門中性真如理。遠離無常",
    "T48n2016_082:0870c10": "之相。不生不滅之法故。以何義故名如來藏。",
    "T48n2016_082:0870c11": "謂被染故。六者空如來藏。一切謂空。覆藏",
    "T48n2016_082:0870c12": "如來故。勝鬘契經中作如是說。世尊。空如來",
    "T48n2016_082:0870c13": "藏。若離若脫若異。一切煩惱藏故。此經文明",
    "T48n2016_082:0870c14": "何義。所謂顯示生滅門中一切染法。隱覆自",
    "T48n2016_082:0870c15": "相本覺無量性功德故。以何義故。一切染",
    "T48n2016_082:0870c16": "法總名為空。所謂一切染法幻化。差別。體相",
    "T48n2016_082:0870c17": "無實。作用非真。故名為空。而能隱覆法身如",
    "T48n2016_082:0870c18": "來實德真體。是故名為如來之藏。從能藏",
    "T48n2016_082:0870c19": "染立其名故。七者不空如來藏。一切不空。被",
    "T48n2016_082:0870c20": "空染故。勝鬘契經中作如是說。世尊。不空",
    "T48n2016_082:0870c21": "如來藏。過恒沙不離不脫不異不思議佛法",
    "T48n2016_082:0870c22": "故。此經文明何義。所謂顯示生滅門中自相",
    "T48n2016_082:0870c23": "本覺。備過恒沙一切功德。被過恒沙一切染",
    "T48n2016_082:0870c24": "法之所染故。以何義故。一切淨法總名不空。",
    "T48n2016_082:0870c25": "所謂一切淨法自體中實。作用勝妙。遠離虛",
    "T48n2016_082:0870c26": "假。超越巧偽。故名不空。被染之覆。名如來藏。",
    "T48n2016_082:0870c27": "於出現時名為法身。於隱覆時名如來藏。",
    "T48n2016_082:0870c28": "故從所淨立其名故。八者能攝如來藏。無",
    "T48n2016_082:0870c29": "明藏中自性淨心。能攝一切諸功德故。不增",
    "T48n2016_082:0871a01": "不減契經中作如是說。如來藏本際相應體。",
    "T48n2016_082:0871a02": "及清淨法。此法如實。不虛妄。不離不脫。智不",
    "T48n2016_082:0871a03": "思議法。無始本際來。有此清淨相應法體故。",
    "T48n2016_082:0871a04": "此經文明何義。所謂顯示一切諸眾生。自性",
    "T48n2016_082:0871a05": "清淨心。從無始已來。具足三智。圓滿四德。無",
    "T48n2016_082:0871a06": "所闕失故。以何義故名如來藏。由顛倒心不",
    "T48n2016_082:0871a07": "知不覺故。從能淨立其名故。九者所攝如來",
    "T48n2016_082:0871a08": "藏。一切染法無明地藏。既乃出離。圓滿覺者。",
    "T48n2016_082:0871a09": "為所攝故。不增不減契經中作如是說。如來",
    "T48n2016_082:0871a10": "本際不相應體。及煩惱纏不清淨法。此本際",
    "T48n2016_082:0871a11": "離脫不相應煩惱纏不清淨法。唯有如來菩",
    "T48n2016_082:0871a12": "提智之所能斷故。此經文明何義。所謂顯示",
    "T48n2016_082:0871a13": "始覺滿佛。斷一切障。具一切智。智明為外。",
    "T48n2016_082:0871a14": "障闇為內。一切染法。智所攝持故。以何義故",
    "T48n2016_082:0871a15": "名如來藏。謂攝持故。十者隱覆如來藏。法身",
    "T48n2016_082:0871a16": "如來。煩惱所覆隱沒藏故。不增不減契經中",
    "T48n2016_082:0871a17": "作如是說。如來藏未來際平等。恒及有法。即",
    "T48n2016_082:0871a18": "是一切諸法根本。備一切法。具一切法。於世",
    "T48n2016_082:0871a19": "法中不離不脫故。此經文明何義。所謂顯示",
    "T48n2016_082:0871a20": "多一心體。等於法界。遍於三際。具足圓滿。染",
    "T48n2016_082:0871a21": "淨諸法。無所不通。無所不至故。復次顯示隨",
    "T48n2016_082:0871a22": "緣門中自性淨心。於染法中隱藏沈沒。法身",
    "T48n2016_082:0871a23": "如來未出現故。是名為十。今取佛性論中。第",
    "T48n2016_082:0871a24": "五法界藏。及釋摩訶衍論中。第一大總持如",
    "T48n2016_082:0871a25": "來藏。此義弘通。總攝一切。以實相智。當能證",
    "T48n2016_082:0871a26": "入。如星拱北。似海會川。猶太虛空。無一塵而",
    "T48n2016_082:0871a27": "不入。若宗鏡內。無一法而不歸。眾聖之所乘。",
    "T48n2016_082:0871a28": "諸佛之同證。其餘諸藏。隨染淨緣。成真如生",
    "T48n2016_082:0871a29": "滅二門。功德過患。隱顯對治故。以不差而差。",
    "T48n2016_082:0871b01": "不守自性故。以差而不差。不失自性故。則總",
    "T48n2016_082:0871b02": "別同原。本末一際。如究竟一乘寶性論偈云。",
    "T48n2016_082:0871b03": "法身遍無差。皆實有佛性。是故說眾生。常",
    "T48n2016_082:0871b04": "有如來藏。此偈明何義。有三種義。是故如來",
    "T48n2016_082:0871b05": "說一切時。一切眾生。有如來藏。何等為三。一",
    "T48n2016_082:0871b06": "者如來法身。遍在一切眾生心識。偈言法身",
    "T48n2016_082:0871b07": "遍故。二者真如之體。一切眾生平等無差別。",
    "T48n2016_082:0871b08": "偈言無差故。三者一切眾生。皆悉等有真如",
    "T48n2016_082:0871b09": "佛性。偈言皆實有佛性故。問。能證智與所",
    "T48n2016_082:0871b10": "證藏。為同為異。答。約分別門。亦同亦異。若",
    "T48n2016_082:0871b11": "冥合一味。則無境智之殊。若言用。即同而異。",
    "T48n2016_082:0871b12": "境不能照。智有照故。言寂。即異而同。境智無",
    "T48n2016_082:0871b13": "異味故。同故無心於彼此。忘心契合故。異故",
    "T48n2016_082:0871b14": "不失於照功。智異木石故。是以境智之原。非",
    "T48n2016_082:0871b15": "離非合。合則境智俱壞。離則境智相乖。無",
    "T48n2016_082:0871b16": "境而不成智。以離法無有人故。無智而不成",
    "T48n2016_082:0871b17": "境。以離人無有法故。是以智心常寂。雖照",
    "T48n2016_082:0871b18": "境而無緣。寂不失照。雖空寂而恒用。斯則智",
    "T48n2016_082:0871b19": "照境亦照。境寂智亦寂。寂照雙分而一味。境",
    "T48n2016_082:0871b20": "智融即而歷然。若一二情生。則違真理。或作",
    "T48n2016_082:0871b21": "有情無情之見。自分彼我之懷。或執有用無",
    "T48n2016_082:0871b22": "用之心。唯墮斷常之網。都為不了萬法之",
    "T48n2016_082:0871b23": "實性。一道之真宗。若洞斯文。諸情頓破。問。",
    "T48n2016_082:0871b24": "三界五。趣既唯一心。云何而有迷悟不同。凡",
    "T48n2016_082:0871b25": "聖昇降。答。只為因心故迷。因心故悟。又因",
    "T48n2016_082:0871b26": "悟成聖。因迷作凡。凡聖但因迷悟得名。名亦",
    "T48n2016_082:0871b27": "本空。唯有真心。湛然不動。但於一真心上。妄",
    "T48n2016_082:0871b28": "執人法二我。所以似迷。又因了人法二空。所",
    "T48n2016_082:0871b29": "以似悟。古德云。覺非始終。以迷故執我。以悟",
    "T48n2016_082:0871c01": "故見性。如闇中迷杌為鬼。至明杌有鬼無。迷",
    "T48n2016_082:0871c02": "杌為鬼。見杌非新有。了鬼本無。悟鬼非始無。",
    "T48n2016_082:0871c03": "既唯得杌不得鬼者。故知鬼不新無。杌非新",
    "T48n2016_082:0871c04": "有。無取捨也。既二念不生。即為實觀。何以故。",
    "T48n2016_082:0871c05": "念盡心澄。無生現故。如說水澄得真寶等。又",
    "T48n2016_082:0871c06": "凡有所見一切。或見自見他。皆是迷心自現。",
    "T48n2016_082:0871c07": "如迷東為西。方實不轉。以迷人西。不離悟人",
    "T48n2016_082:0871c08": "東。但為迷人迷故。不見悟人東也。若至悟時。",
    "T48n2016_082:0871c09": "西全是東也。故知迷常在悟。生不離佛。經云。",
    "T48n2016_082:0871c10": "眾生界即佛界。佛界即眾生界。但為迷故癡",
    "T48n2016_082:0871c11": "盲。對目不知見。深自悲哉。故知依方故迷。",
    "T48n2016_082:0871c12": "方位不動。因覺故味覺體靡移。則迷無所迷。",
    "T48n2016_082:0871c13": "悟無所悟。迷則以真為妄。悟則以妄為真。如",
    "T48n2016_082:0871c14": "夜見杌為人。晝見人為杌。一物未甞異。二見",
    "T48n2016_082:0871c15": "自成差。既知迷悟空。真妄亦何有。問。若無",
    "T48n2016_082:0871c16": "迷悟。平等一心。云何斷惑證果。遲速不等。",
    "T48n2016_082:0871c17": "答。雖了一心本末平等。以妄習眾生界中差",
    "T48n2016_082:0871c18": "別種子。不熏而熏。無始堅牢。卒難除遣。至十",
    "T48n2016_082:0871c19": "地位猶有色心二習。若不勇猛精進。念念常",
    "T48n2016_082:0871c20": "與佛知見治之。無由得淨。如華嚴經云。爾",
    "T48n2016_082:0871c21": "時文殊師利菩薩。問勤首菩薩言。佛子。佛教",
    "T48n2016_082:0871c22": "是一。眾生得見。云何不即悉斷一切諸煩惱",
    "T48n2016_082:0871c23": "縛。而得出離。然其色蘊受蘊想蘊行蘊識蘊",
    "T48n2016_082:0871c24": "欲界色界無色界無明貪愛。無有差別。是則",
    "T48n2016_082:0871c25": "佛教。於諸眾生。或有利益。或無利益。時勤首",
    "T48n2016_082:0871c26": "菩薩。以頌答曰。佛子善諦聽。我今如實答。或",
    "T48n2016_082:0871c27": "有速解脫。或有難出離。若欲求除滅。無量",
    "T48n2016_082:0871c28": "諸過惡。當於佛法中。勇猛常精進。譬如微少",
    "T48n2016_082:0871c29": "火。樵濕速令滅。於佛教法中。懈怠者亦然。",
    "T48n2016_082:0872a01": "如鑽燧求火。未出而數息。火勢隨止滅。懈怠",
    "T48n2016_082:0872a02": "者亦然。如人持日珠。不以物承影。火終不可",
    "T48n2016_082:0872a03": "得。懈怠者亦然。譬如赫日照。孩稚閉其目。怪",
    "T48n2016_082:0872a04": "言何不覩。懈怠者亦然。如人無手足。欲以芒",
    "T48n2016_082:0872a05": "草箭。遍射破大地。懈怠者亦然。如以一毛端。",
    "T48n2016_082:0872a06": "而取大海水。欲令盡乾竭。懈怠者亦然。又如",
    "T48n2016_082:0872a07": "劫火起。欲以少水滅。於佛教法中。懈怠者亦",
    "T48n2016_082:0872a08": "然。如有見虛空。端居不搖動。而言普騰躡。懈",
    "T48n2016_082:0872a09": "怠者亦然。釋云。如鑽燧求火。未出而數息。火",
    "T48n2016_082:0872a10": "勢隨止滅。懈怠者亦然者。當以智慧鑽注於",
    "T48n2016_082:0872a11": "一境。以方便繩善巧迴轉。心智無住。四儀無",
    "T48n2016_082:0872a12": "間。則聖道可生。瞥爾起心。暫時忘照。皆名息",
    "T48n2016_082:0872a13": "也。所以寶積經云。譬如繫綵帛在頭上。火來",
    "T48n2016_082:0872a14": "燒綵帛。無暇救火。救實理急故。外書勸學。尚",
    "T48n2016_082:0872a15": "云輕尺璧而重寸陰。況學般若求出生死法。",
    "T48n2016_082:0872a16": "豈可暫忘乎。",
    "T48n2016_082:0872a17": "宗鏡錄卷第八十二",
    "T48n2016_082:0872a18": "　　　　　　戊申歲分司大藏都監開板"
}