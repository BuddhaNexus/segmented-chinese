{
    "T16n0674_002:0659b02": "證契大乘經卷下(亦名入一切佛境智陪盧遮那藏經)",
    "T16n0674_002:0659b04": "唐天竺三藏地婆訶羅譯",
    "T16n0674_002:0659b05": "爾時！彌勒菩薩摩訶薩作是念：「何因緣故，佛",
    "T16n0674_002:0659b06": "今現大神通未曾有事，莊嚴佛剎？當問如來、",
    "T16n0674_002:0659b07": "應、正等覺，決所不了。」於是，彌勒菩薩摩訶薩",
    "T16n0674_002:0659b08": "從坐而起，偏袒右肩，即以右膝跪蓮華上，曲",
    "T16n0674_002:0659b09": "躬合掌而白佛言：「世尊！我有所疑，欲請開曉，",
    "T16n0674_002:0659b10": "願垂聽許！」佛告彌勒：「汝有所疑，恣汝所問，如",
    "T16n0674_002:0659b11": "來、應、正等覺當為除斷。」彌勒菩薩摩訶薩蒙",
    "T16n0674_002:0659b12": "佛聽許，白佛言：「世尊！何因何緣、是誰之故，此",
    "T16n0674_002:0659b13": "娑訶世界現大希奇未曾有法？如來神通一",
    "T16n0674_002:0659b14": "切佛土功德莊嚴，廣博殊麗清淨光明，除一",
    "T16n0674_002:0659b15": "切惡不可言說，昔未曾見昔未曾聞。世尊！",
    "T16n0674_002:0659b16": "當有何事，一切菩薩見大神通，現此世界咸",
    "T16n0674_002:0659b17": "不能了？」彌勒菩薩以偈問曰：",
    "T16n0674_002:0659b18": "「何大牟尼尊！　　奇特現於此，",
    "T16n0674_002:0659b19": "　地動極海際，　　世界清淨住；",
    "T16n0674_002:0659b20": "　金光網遍照，　　普滅世間闇，",
    "T16n0674_002:0659b21": "　寶蓮無數億，　　寶樹眾華嚴；",
    "T16n0674_002:0659b22": "　俱胝蓋幢幡，　　珠纓寶鈴鐸，",
    "T16n0674_002:0659b23": "　眾福智慧光，　　盡除諸惡道？",
    "T16n0674_002:0659b24": "　持德誰因緣，　　娑訶佛土淨？」",
    "T16n0674_002:0659b25": "說此偈已，佛告彌勒：「汝可復坐，未曾有法現",
    "T16n0674_002:0659b26": "此世界，我當為汝說其因緣。彌勒！東方過此",
    "T16n0674_002:0659b27": "阿僧祇恒河沙佛土，有世界名勝妙清淨功",
    "T16n0674_002:0659b28": "德聚寶莊嚴場作光明，佛號最上微妙開敷",
    "T16n0674_002:0659b29": "光明莊嚴神通法界場一蓋顯現吼音自在教",
    "T16n0674_002:0659c01": "智毘盧遮那藏建立神通王如來、應、正等覺，",
    "T16n0674_002:0659c02": "今現在以立持安說法教化。世界清淨無諸",
    "T16n0674_002:0659c03": "惡道，十地菩薩摩訶薩眾止住其中。彼有菩",
    "T16n0674_002:0659c04": "薩摩訶薩，名海勝持深遊戲智神通——一切菩",
    "T16n0674_002:0659c05": "薩禪定三昧、三摩鉢底、神通陀羅尼通達無",
    "T16n0674_002:0659c06": "礙——今與眾寶莊嚴之宮及過數量菩薩摩訶",
    "T16n0674_002:0659c07": "薩眾，乘空來此娑訶佛土。彼正士故，現斯莊",
    "T16n0674_002:0659c08": "嚴神通以為先相。」佛說此語時，大光寶宮無",
    "T16n0674_002:0659c09": "量俱胝光網，周匝莊嚴於空中現，百千音樂",
    "T16n0674_002:0659c10": "歌唱諧會，散眾天華，百億那由他種種光明",
    "T16n0674_002:0659c11": "赫奕普照，至此娑訶世界。",
    "T16n0674_002:0659c12": "爾時，海勝持深遊戲智神通菩薩摩訶薩，置",
    "T16n0674_002:0659c13": "寶莊嚴宮於欲界、色界中間，徒眾圍繞從空",
    "T16n0674_002:0659c14": "而下來詣佛所，合掌向佛頂禮雙足，右繞三",
    "T16n0674_002:0659c15": "匝。俱修敬已，海勝持深遊戲智神通菩薩摩",
    "T16n0674_002:0659c16": "訶薩白佛言：「世尊！惟願悲愍受我寶莊嚴",
    "T16n0674_002:0659c17": "宮，佛坐此宮與諸菩薩摩訶薩眾說無等等",
    "T16n0674_002:0659c18": "甚深妙法。」佛告海勝持深遊戲智神通菩薩",
    "T16n0674_002:0659c19": "摩訶薩言：「善哉，善哉！正士！汝以寶莊嚴宮奉",
    "T16n0674_002:0659c20": "獻如來、應、正等覺，毘婆尸佛等及賢劫千佛，",
    "T16n0674_002:0659c21": "汝皆以寶莊嚴宮次第供養，今供養我。善哉",
    "T16n0674_002:0659c22": "正士！以此寶莊嚴宮莊嚴娑訶佛剎。」爾時娑",
    "T16n0674_002:0659c23": "竭羅龍王白佛言：「世尊！寶莊嚴宮今何所在，",
    "T16n0674_002:0659c24": "其量大小？」佛告娑竭羅龍王：「寶莊嚴宮今於",
    "T16n0674_002:0659c25": "欲、色界間虛空中住，其量大小如三千大千",
    "T16n0674_002:0659c26": "世界。龍王！彼寶莊嚴宮，是一切佛菩薩神通",
    "T16n0674_002:0659c27": "三昧力生；一切菩薩法遊戲樂供養如來。佛",
    "T16n0674_002:0659c28": "所行止，佛善根成，淨菩薩心照明十方世界，",
    "T16n0674_002:0659c29": "滿樂無量眾生之心，超勝一切諸天宮殿，十",
    "T16n0674_002:0660a01": "方菩薩咸悉集會，無邊勝色周妙莊嚴。「龍王！",
    "T16n0674_002:0660a02": "寶莊嚴宮白琉璃為地，閻浮檀金為壁，以勝",
    "T16n0674_002:0660a03": "藏寶為都攔拏，諸門樓觀皆是馬瑙、摩尼藏",
    "T16n0674_002:0660a04": "寶以為俠榻，無垢光寶為其欄楯，普光妙寶",
    "T16n0674_002:0660a05": "為臺殿等。覆以一切妙寶半月，無邊長剎暉",
    "T16n0674_002:0660a06": "赫妙麗，其數八十樹於寶宮，俱胝那由他百",
    "T16n0674_002:0660a07": "千莊嚴光明顯現，種種妙寶周匝間飾，咸是",
    "T16n0674_002:0660a08": "如來所應勝境。垂諸瓔珞樹眾幢剎，懸無量",
    "T16n0674_002:0660a09": "無邊阿僧祇妙麗幡繖，繒貫鈴網、龍貞、栴檀",
    "T16n0674_002:0660a10": "磨以塗地，焚沈水等貞妙之香，龍珠寶華種",
    "T16n0674_002:0660a11": "種天華布散供養。諸幢剎上有千俱胝諸天",
    "T16n0674_002:0660a12": "童子坐作眾樂，五聲間和雜音部次，勝妙清",
    "T16n0674_002:0660a13": "亮暢心悅耳，普流世界咸悉適樂。「龍王！寶莊",
    "T16n0674_002:0660a14": "嚴宮處積風上，千俱胝數眾七寶池金沙布底，",
    "T16n0674_002:0660a15": "清明皎潔八支水滿，無量俱胝那由他百千眾",
    "T16n0674_002:0660a16": "妙，七寶雜色蓮華光明暉煥，開敷廣大猶如",
    "T16n0674_002:0660a17": "車輪，寶林周布劫樹間列，種種寶華種種鈴",
    "T16n0674_002:0660a18": "網、珠頸、瓔珞、繒貫、衣物、迦羅波等微妙莊嚴。",
    "T16n0674_002:0660a19": "眾香馚馥寶臺錯峙，光明交映芬芳煥爛，",
    "T16n0674_002:0660a20": "諸寶樹下各有高廣勝妙師子之座，具足莊",
    "T16n0674_002:0660a21": "嚴，敷天妙衣周匝垂覆，是佛菩薩之所應坐。",
    "T16n0674_002:0660a22": "十方世界所有妙好麗飾殊勝莊嚴，及香華",
    "T16n0674_002:0660a23": "寶雨，皆悉現此寶宮之中。龍王！寶莊嚴宮處",
    "T16n0674_002:0660a24": "及形量，當知如是！」爾時，佛告海勝持深遊戲",
    "T16n0674_002:0660a25": "智神通菩薩眾言：「諸正士！咸宜與我同昇寶",
    "T16n0674_002:0660a26": "宮，我坐寶宮，當令海勝持深遊戲智神通菩",
    "T16n0674_002:0660a27": "薩摩訶薩所願滿足。」於是世尊從座而起，過",
    "T16n0674_002:0660a28": "算數量菩薩摩訶薩眾供養恭敬前後圍繞，",
    "T16n0674_002:0660a29": "海勝持深遊戲智神通菩薩侍右，彌勒菩薩",
    "T16n0674_002:0660b01": "侍左，容與安詳乘空而往。佛與諸菩薩眾",
    "T16n0674_002:0660b02": "昇于寶宮正中東面，坐高廣無量由旬師子",
    "T16n0674_002:0660b03": "之座。佛昇師子座時，寶莊嚴宮六種震動，",
    "T16n0674_002:0660b04": "俱胝那由他百千青黃赤白、銀紫頗梨種種",
    "T16n0674_002:0660b05": "異色大光明網從宮流出。諸天童子擊吹歌",
    "T16n0674_002:0660b06": "唱作眾音樂，雨大天華燒天妙香，馨馥繽紛",
    "T16n0674_002:0660b07": "散漫流墜。佛告諸菩薩：「汝等宜各坐已蓮華",
    "T16n0674_002:0660b08": "如所施設。」時，諸菩薩承佛教坐。眾皆坐已，海",
    "T16n0674_002:0660b09": "勝持深遊戲智神通菩薩，首於佛前與菩薩",
    "T16n0674_002:0660b10": "眾俱作是念：「我等今當供養如來、應、正等覺，",
    "T16n0674_002:0660b11": "請問佛地。」",
    "T16n0674_002:0660b12": "爾時海勝持深遊戲智神通菩薩摩訶薩即",
    "T16n0674_002:0660b13": "從坐起，如心而作最上勝妙、過人境量無量",
    "T16n0674_002:0660b14": "無邊，種種華鬘燒塗末香、衣幢幡繖擊吹歌",
    "T16n0674_002:0660b15": "唱、眾音和發梵頌唄讚，與菩薩眾恭敬尊重，",
    "T16n0674_002:0660b16": "奇特至誠供養於佛及菩薩已；復更重修無",
    "T16n0674_002:0660b17": "上供養以供養佛，寶頸珠瓔龍貞栴檀，七寶",
    "T16n0674_002:0660b18": "華蘂不空寶藏，清淨光明大摩尼寶，持散如",
    "T16n0674_002:0660b19": "來，并用敷布頂禮雙足，右繞世尊數百千匝，",
    "T16n0674_002:0660b20": "合掌向佛，以偈頌曰：",
    "T16n0674_002:0660b21": "「開敷殊勝眾妙相，　　無等圓滿莊嚴身；",
    "T16n0674_002:0660b22": "　頂髻淨髮紺右旋，　　猶如孔雀黑蜂光。",
    "T16n0674_002:0660b23": "　額廣平正潤明顯，　　毫端皎白開俱茂；",
    "T16n0674_002:0660b24": "　雙眉曲半如初月，　　鼻相端嚴無與比。",
    "T16n0674_002:0660b25": "　目若新開青蓮葉，　　耳垂柔澤芭蕉莖；",
    "T16n0674_002:0660b26": "　勝齒光鮮白齊密，　　皎如俱茂華初發。",
    "T16n0674_002:0660b27": "　舌相廣薄赤銅暉，　　第一味中得勝味；",
    "T16n0674_002:0660b28": "　面如滿月光照朗，　　丹脣色類頻婆果。",
    "T16n0674_002:0660b29": "　頰頷豐滿洪盛顯，　　妙臂垂長如娑羅；",
    "T16n0674_002:0660c01": "　鵝王網鞔脩妙指，　　勝甲光色如赤銅。",
    "T16n0674_002:0660c02": "　掌中安相妙輪文，　　俱胝積生廣施德；",
    "T16n0674_002:0660c03": "　牟尼前分若師子，　　妙好勝相莊嚴頸。",
    "T16n0674_002:0660c04": "　金剛相腰遮波腹，　　下密祕相隱不現；",
    "T16n0674_002:0660c05": "　髀脛順直如象鼻，　　鵝網妙指勝麗踝。",
    "T16n0674_002:0660c06": "　足下平正輪莊嚴，　　聖尊遊行師子步；",
    "T16n0674_002:0660c07": "　具眾勝相逮正覺，　　我今頂禮德相尊。」",
    "T16n0674_002:0660c08": "爾時，海勝持深遊戲智神通菩薩摩訶薩偈",
    "T16n0674_002:0660c09": "頌佛已，白佛言：「世尊！欲有所問，惟願如來、應、",
    "T16n0674_002:0660c10": "正等覺垂愍聽許。」佛言：「正士！恣汝所問，當如",
    "T16n0674_002:0660c11": "汝問，為汝解說，令汝開曉。」海勝持深遊戲智",
    "T16n0674_002:0660c12": "神通菩薩蒙佛聽許，便白佛言：「世尊！如來地",
    "T16n0674_002:0660c13": "有幾，一切菩薩所不能行，非諸聲聞、獨覺境",
    "T16n0674_002:0660c14": "界？」佛讚海勝持深遊戲智神通菩薩言：「善哉，",
    "T16n0674_002:0660c15": "善哉！正士！今問如來此義，普與一切菩薩，發",
    "T16n0674_002:0660c16": "大光明開佛實智、作大利益作大安樂。諦聽",
    "T16n0674_002:0660c17": "諦聽，善思念之！當為汝說。「正士！如來地有十。",
    "T16n0674_002:0660c18": "一切菩薩摩訶薩尚不能行，況諸聲聞、獨覺！",
    "T16n0674_002:0660c19": "如來十地者，第一名、最勝甚深難識毘富羅",
    "T16n0674_002:0660c20": "光明智作地。第二名、無垢身威莊嚴不思議",
    "T16n0674_002:0660c21": "光明作地。第三名、作妙光明月幢寶幟海藏",
    "T16n0674_002:0660c22": "地。第四名、淨妙金光功德神通智作地。第五",
    "T16n0674_002:0660c23": "名、光明味場威藏照作地。第六名、空中勝淨",
    "T16n0674_002:0660c24": "無垢持炬開敷作地。第七名、勝廣法界藏光明",
    "T16n0674_002:0660c25": "起地。第八名、最勝妙淨佛智藏光明遍照清",
    "T16n0674_002:0660c26": "淨諸障智通地。第九名、無邊莊嚴俱胝願毘",
    "T16n0674_002:0660c27": "盧遮那光作地。第十名、智海陪盧遮那地。正",
    "T16n0674_002:0660c28": "士！是名不可言說如來智十地。",
    "T16n0674_002:0660c29": "「如來初地，微細習氣皆悉正斷，於一切法自",
    "T16n0674_002:0661a01": "在無礙。如來二地，轉正法輪顯甚深法。如來",
    "T16n0674_002:0661a02": "三地，施設聲聞教戒安立三乘。如來四地，說",
    "T16n0674_002:0661a03": "八萬四千法聚降伏四魔。如來五地，摧諸異",
    "T16n0674_002:0661a04": "論及其邪法，調伏一切行惡道者。如來六地，",
    "T16n0674_002:0661a05": "安立無邊眾生於六神通及六大通，所謂示",
    "T16n0674_002:0661a06": "現無邊佛土，以佛功德莊嚴清淨；示現無邊",
    "T16n0674_002:0661a07": "菩薩侍奉圍繞；示現佛土廣博無邊；示現於",
    "T16n0674_002:0661a08": "無邊佛土顯現自身；示現滅度乃至現法隱",
    "T16n0674_002:0661a09": "沒；示現無邊神力神通變化。如來七地，七菩",
    "T16n0674_002:0661a10": "提分以無自性無所著故，為諸菩薩如實開",
    "T16n0674_002:0661a11": "顯。如來八地，以四記法授一切菩薩阿耨多",
    "T16n0674_002:0661a12": "羅三藐三菩提記。如來九地，以善方便示諸",
    "T16n0674_002:0661a13": "菩薩。如來十地，以一切法無性教諸菩薩，開",
    "T16n0674_002:0661a14": "大般涅槃聲，說一切法究竟般涅槃。」說此如",
    "T16n0674_002:0661a15": "來十地名時，從娑訶佛土乃至十方不可說",
    "T16n0674_002:0661a16": "諸佛國土，皆現十八大相，所謂：動、大動、普動，",
    "T16n0674_002:0661a17": "搖、大搖、普搖，轉、大轉、普轉，聲、大聲、普聲，吼、大",
    "T16n0674_002:0661a18": "吼、普吼，擊聲、大擊聲、普擊聲。一切佛土東涌",
    "T16n0674_002:0661a19": "西沒，西涌東沒，南涌北沒，北涌南沒，中涌邊",
    "T16n0674_002:0661a20": "沒，邊涌中沒。諸佛國土皆現十二相轉，而諸",
    "T16n0674_002:0661a21": "眾生無有怖害咸悉安隱，一切佛土放大光",
    "T16n0674_002:0661a22": "明；一切極闇幽冥乃至世界中間皆大明照；",
    "T16n0674_002:0661a23": "一切世界，若成若壞、有佛無佛，皆現此土。天",
    "T16n0674_002:0661a24": "諸妙華，普雨十方不可言說無邊佛土，所謂：",
    "T16n0674_002:0661a25": "曼陀羅華、摩訶曼陀羅華、曼殊沙華、摩訶曼",
    "T16n0674_002:0661a26": "殊沙華、光華、大光華、月華、大月華。乃至一切",
    "T16n0674_002:0661a27": "佛土、眾音樂器不作自鳴，皆悉大現未曾有",
    "T16n0674_002:0661a28": "法。一切佛土佛之親侍，皆從坐起各問己佛，",
    "T16n0674_002:0661a29": "此大奇特未曾有法，諸佛各各如問廣說。爾",
    "T16n0674_002:0661b01": "時，海勝持深遊戲智神通菩薩等坐寶莊嚴",
    "T16n0674_002:0661b02": "宮，菩薩眾會咸悉歎異：「諸佛所行如來深境，",
    "T16n0674_002:0661b03": "最上難知微妙難見，一切菩薩所不能行，況",
    "T16n0674_002:0661b04": "諸聲聞、獨覺。何以故？此不可思議如來十地，",
    "T16n0674_002:0661b05": "我輩昔未曾聞，今應同請如來、阿羅訶、三藐",
    "T16n0674_002:0661b06": "三佛陀廣說斯義。」時，諸菩薩各從坐起，曲躬",
    "T16n0674_002:0661b07": "合掌，以偈請曰：",
    "T16n0674_002:0661b08": "「無等世勝尊！　　說諸佛地號；",
    "T16n0674_002:0661b09": "　昔所未曾聞，　　無上無倫比。",
    "T16n0674_002:0661b10": "　踊躍一心請，　　希廣演地義；",
    "T16n0674_002:0661b11": "　如飢思妙膳，　　渴者思美飲。",
    "T16n0674_002:0661b12": "　願佛普垂愍，　　具說如來地。」",
    "T16n0674_002:0661b13": "諸菩薩眾偈請佛已，右繞三匝頂禮雙足，各",
    "T16n0674_002:0661b14": "各退坐蓮華之座。爾時，世尊師子嚬伸周顧",
    "T16n0674_002:0661b15": "十方，告海勝持深遊戲智神通菩薩摩訶薩",
    "T16n0674_002:0661b16": "言：「正士！如來地義最上深妙，難識、難入、難悟，",
    "T16n0674_002:0661b17": "非言語境，出過一切音聲辯說。所以者何？聲",
    "T16n0674_002:0661b18": "聞、獨覺之地尚不可說，況菩薩地、如來地而",
    "T16n0674_002:0661b19": "得言說？」海勝持深遊戲智神通菩薩白佛言：",
    "T16n0674_002:0661b20": "「世尊！聲聞地有幾？」佛言：「聲聞地有十。謂：住三",
    "T16n0674_002:0661b21": "歸行地、隨信行地、隨法行地、善凡夫地、學戒",
    "T16n0674_002:0661b22": "地、第八人地、須陀洹地、斯陀含地、阿那含",
    "T16n0674_002:0661b23": "地、阿羅漢地。」「世尊！獨覺地有幾？」佛言：「獨覺",
    "T16n0674_002:0661b24": "地有十。謂：眾善資地、自覺深緣起地、覺四聖",
    "T16n0674_002:0661b25": "諦地、勝深利智地、八聖支道地、知法界虛空",
    "T16n0674_002:0661b26": "界眾生界地、證滅地、六通性地、入微妙地、習",
    "T16n0674_002:0661b27": "氣薄地。」「世尊！菩薩地有幾？」佛言：「菩薩地有",
    "T16n0674_002:0661b28": "十。謂：歡喜地、無垢地、明地、焰地、極難勝地、",
    "T16n0674_002:0661b29": "現前地、遠行地、不動地、善慧地、法雲地。」「世",
    "T16n0674_002:0661c01": "尊！一切自地從何而生？」佛言：「正士！從如來",
    "T16n0674_002:0661c02": "地生諸自地。」「世尊！諸解脫云何差別？」佛言：",
    "T16n0674_002:0661c03": "「河水、大海水云何差別？」「世尊！河水、海水大小",
    "T16n0674_002:0661c04": "為差。」佛言：「如是如是。正士！聲聞、獨覺解脫猶",
    "T16n0674_002:0661c05": "如河水，如來解脫如大海水。」「世尊！大河、小河",
    "T16n0674_002:0661c06": "一切眾流，豈不皆入海耶？」佛言：「如是如是，如",
    "T16n0674_002:0661c07": "汝所言。若聲聞法、若獨覺法、若菩薩法、若佛",
    "T16n0674_002:0661c08": "法，一切同入智海陪盧遮那藏。」「世尊！請現住",
    "T16n0674_002:0661c09": "如來初地，如來自境非一切菩薩所知，況諸",
    "T16n0674_002:0661c10": "聲聞、獨覺？」爾時，世尊現自佛土，名無邊阿僧",
    "T16n0674_002:0661c11": "祇功德寶蓋不可思議莊嚴。其土廣博，俱胝",
    "T16n0674_002:0661c12": "那由他恒河沙三千大千世界微塵等佛土，",
    "T16n0674_002:0661c13": "一一皆入無邊阿僧祇功德寶蓋不可思議莊",
    "T16n0674_002:0661c14": "嚴佛土王中。其佛土王，彌樓須彌、摩訶彌樓",
    "T16n0674_002:0661c15": "及諸黑山，眾流河海川阜堆險，土石凡礫，糞",
    "T16n0674_002:0661c16": "污諸蟲泥穢不淨，地獄、畜生、閻魔鬼界，天、龍、",
    "T16n0674_002:0661c17": "夜叉、乾闥婆、阿修羅、迦樓羅、緊那羅、摩睺羅伽、",
    "T16n0674_002:0661c18": "人與非人，及舊佛土莊嚴，咸悉除去，地平如",
    "T16n0674_002:0661c19": "掌琉璃所成。佛土正中紺寶之地，從金剛際",
    "T16n0674_002:0661c20": "起最上勝妙寶華莊嚴無憂菩提樹王，七寶",
    "T16n0674_002:0661c21": "體成挺特煥麗，高無量恒河沙佛土微塵等",
    "T16n0674_002:0661c22": "世界，廣覆亦爾。寶葉、寶華、寶果種種莊嚴，枝",
    "T16n0674_002:0661c23": "幹欑茂皆妙寶成，摩尼諸珍不空寶蘂光明",
    "T16n0674_002:0661c24": "顯發，珠頸、瓔珞、繒貫、鈴網垂懸蒙覆，流電鬘",
    "T16n0674_002:0661c25": "光、金光、摩尼、帝青、頗梨、日愛、月愛等光。又出",
    "T16n0674_002:0661c26": "沈水、多伽羅、黑沈、多摩羅葉、迦羅、努娑利、龍貞",
    "T16n0674_002:0661c27": "栴檀、牛頭栴檀、種種勝妙悅意之香遍滿佛",
    "T16n0674_002:0661c28": "土，眾樂流聲一切世界普雨眾寶。菩提樹東",
    "T16n0674_002:0661c29": "有菩提池王，名無垢最上清淨。其池廣大無",
    "T16n0674_002:0662a01": "量恒河沙三千大千世界微塵等世界之量，",
    "T16n0674_002:0662a02": "七寶體成八支水滿，閻浮檀金沙遍布其底，",
    "T16n0674_002:0662a03": "四隅四階眾寶鈿飾，種種寶榻欄楯備設周匝",
    "T16n0674_002:0662a04": "列布。菩提池中有菩提蓮華王，名妙開敷面，",
    "T16n0674_002:0662a05": "廣大無量恒河沙三千大千世界微塵等世界",
    "T16n0674_002:0662a06": "之量，其蓮華葉無量俱胝那由他百千種種",
    "T16n0674_002:0662a07": "七寶莊嚴，柔潤光澤微妙香潔。蓮華臺上",
    "T16n0674_002:0662a08": "有菩提殿王，名無邊莊嚴，高廣無數恒河沙",
    "T16n0674_002:0662a09": "三千大千世界微塵等世界之量，七寶體成，",
    "T16n0674_002:0662a10": "勝上妙好神通顯盛，過前寶莊嚴宮億俱胝",
    "T16n0674_002:0662a11": "倍。譬如螢火而對日輪，寶莊嚴宮對菩提殿",
    "T16n0674_002:0662a12": "諸光不現，亦復如是！菩提殿王無邊勝妙莊",
    "T16n0674_002:0662a13": "嚴神通光明熾盛，日月息照無有威色，一切",
    "T16n0674_002:0662a14": "帝釋梵天淨居天等光咸隱蔽、嚴好不現。菩",
    "T16n0674_002:0662a15": "提殿中有大菩提師子座王，名妙光明不空",
    "T16n0674_002:0662a16": "蘂嚴，其座之量高廣正等，如無量那由他恒",
    "T16n0674_002:0662a17": "河沙世界微塵等世界，極妙光色種種七寶",
    "T16n0674_002:0662a18": "周匝莊嚴，迦尸迦、毘陀訶、憍奢耶等微妙天",
    "T16n0674_002:0662a19": "繒覆垂敷布。釋迦牟尼佛，號無垢光明功德",
    "T16n0674_002:0662a20": "華離染月照陪盧遮那藏幢毘琉璃場莊嚴圓",
    "T16n0674_002:0662a21": "光妙相功德聚神通勝藏日月智光王如來，",
    "T16n0674_002:0662a22": "坐於菩提師子座上，身量大如俱胝百恒河",
    "T16n0674_002:0662a23": "沙佛土微塵等三千大千世界。體分圓滿，三",
    "T16n0674_002:0662a24": "十二相、八十種好，圓光莊嚴妙髮勝頂無能",
    "T16n0674_002:0662a25": "見者。微妙顯淨猶如日光入於明鏡，非血肉",
    "T16n0674_002:0662a26": "骨髓迦羅邏身，至妙清淨光色赫奕如閻浮檀",
    "T16n0674_002:0662a27": "金，皎潔明徹如毘琉璃帝青等寶。滅除一切",
    "T16n0674_002:0662a28": "微細習氣，大覺世尊具一切勝、一切智師，於",
    "T16n0674_002:0662a29": "一切法自在無礙，無上度一切解、最上大悲、",
    "T16n0674_002:0662b01": "最上丈夫、丈夫師子，極盡漏流。金剛之身百",
    "T16n0674_002:0662b02": "福莊嚴，具佛十力大功德聚、四無所畏、佛十八",
    "T16n0674_002:0662b03": "不共法，吼正師子吼，壽量無邊無有衰老。於",
    "T16n0674_002:0662b04": "清淨土證三菩提，得自真自光，化生無量菩",
    "T16n0674_002:0662b05": "薩摩訶薩眾供養圍繞。其諸菩薩各各如己色",
    "T16n0674_002:0662b06": "相資用，於寶池中蓮華之臺，寶殿之內，眾寶",
    "T16n0674_002:0662b07": "樹下，師子座上，如佛所應莊嚴而現莊嚴。此",
    "T16n0674_002:0662b08": "佛世界功德莊嚴勝妙清淨，佛身徒眾勝妙",
    "T16n0674_002:0662b09": "清淨，劫勝清淨，劫名大劫王。其劫限量及莊",
    "T16n0674_002:0662b10": "嚴量皆不可說。佛土限量、如來境界，出過言",
    "T16n0674_002:0662b11": "語無有處所，如是證三菩提，說名住如來地。",
    "T16n0674_002:0662b12": "爾時，佛告海勝持深遊戲智神通菩薩摩訶薩",
    "T16n0674_002:0662b13": "言：「正士！汝見如來此盛事不？」海勝持深遊戲",
    "T16n0674_002:0662b14": "智神通菩薩言：「唯然已見。世尊！已見。修伽多！」",
    "T16n0674_002:0662b15": "佛言：「正士！最勝甚深難識，毘富羅光智作如",
    "T16n0674_002:0662b16": "來初地，佛住此地神通如是。如我今現神通，",
    "T16n0674_002:0662b17": "其決定願莊嚴功德幟場一蓋音自在威王寶",
    "T16n0674_002:0662b18": "積陪盧遮那藏勝相起頂髻清淨面阿閦無間",
    "T16n0674_002:0662b19": "光如來，亦於歡喜世界如是現大神通，天人",
    "T16n0674_002:0662b20": "敬奉。勝威德蓮華生眾德勝莊嚴摩尼光王",
    "T16n0674_002:0662b21": "如來、無邊光如來、蓮華開敷宿王神通那伽",
    "T16n0674_002:0662b22": "自在王如來、寶積如來，如是等佛及餘現在",
    "T16n0674_002:0662b23": "當來諸佛，處於勝妙清淨土者，當知皆悉住",
    "T16n0674_002:0662b24": "於佛地。」海勝持深遊戲智神通菩薩白佛言：",
    "T16n0674_002:0662b25": "「世尊！現在當來諸佛！於五濁世成正等覺者，",
    "T16n0674_002:0662b26": "豈皆不得如來地耶？」佛言：「正士！諸佛菩薩方",
    "T16n0674_002:0662b27": "便大悲，見諸眾生深溺三有處，無明闇愛網",
    "T16n0674_002:0662b28": "纏裹，邪見顛倒信根虧缺，墜於無邊眾苦之內，",
    "T16n0674_002:0662b29": "往來六趣，諸眾生界漂淪無始莫知其本，不",
    "T16n0674_002:0662c01": "知佛、不知佛法、不知菩薩法，不能如實知出離",
    "T16n0674_002:0662c02": "道。諸佛菩薩愍此眾生，故以化身現生惡土，",
    "T16n0674_002:0662c03": "或示滅遷轉；或現處胎生長，盛年戲樂遊宮",
    "T16n0674_002:0662c04": "妓內；或現厭離，出修苦行，詣於道場降伏魔",
    "T16n0674_002:0662c05": "軍，證三菩提，勸請說法轉大法輪，摧外道論",
    "T16n0674_002:0662c06": "制破邪法，趣惡邪者調令歸正；乃至示現短",
    "T16n0674_002:0662c07": "壽大般涅槃，以三昧力碎身支分猶如芥子，",
    "T16n0674_002:0662c08": "建立俱胝那由他百千舍利之藏，無量天龍",
    "T16n0674_002:0662c09": "乃至人非人等奇特至誠尊重供養，或於教",
    "T16n0674_002:0662c10": "中出家受法修行；或植成佛之種出生死海。",
    "T16n0674_002:0662c11": "正士！如是諸佛微妙法性，拔濟無邊阿僧祇",
    "T16n0674_002:0662c12": "流轉生死苦海眾生，以神通方便示生穢土；",
    "T16n0674_002:0662c13": "或菩薩神通方便化身，示現菩薩及菩薩眾。」",
    "T16n0674_002:0662c14": "海勝持深遊戲智神通菩薩言：「世尊！如來身",
    "T16n0674_002:0662c15": "有幾？」佛言：「正士！如來身略說有三。謂：滿資用",
    "T16n0674_002:0662c16": "身、化身、自性身。」「世尊！云何如來滿資用身？」",
    "T16n0674_002:0662c17": "佛言：「正士！汝今見我者，是如來滿資用身。及",
    "T16n0674_002:0662c18": "餘諸佛於清淨土證三佛陀，現證當證，當知",
    "T16n0674_002:0662c19": "皆是如來滿資用身。」「世尊！云何如來化身？」佛",
    "T16n0674_002:0662c20": "言：「正士！如力超勇佛、破魔佛、大悲思佛，及",
    "T16n0674_002:0662c21": "餘諸佛，現於穢土證三佛陀，已證當證，或示",
    "T16n0674_002:0662c22": "遷逝、示眾法住正法像法，乃至示現一切佛",
    "T16n0674_002:0662c23": "法隱沒滅盡。正士！汝皆勿作實解。何以故？如",
    "T16n0674_002:0662c24": "是諸法，當知皆為大悲方便如應化現。」「世尊！",
    "T16n0674_002:0662c25": "云何如來法身(亦名自性身)？」佛言：「正士！法身者，無",
    "T16n0674_002:0662c26": "色無現、無礙無似、無表無住、無依無取、不滅不",
    "T16n0674_002:0662c27": "生，不可譬喻。如是正士！如來自性之身不可",
    "T16n0674_002:0662c28": "言說；如來之身是法身、智身、無等身、無等等",
    "T16n0674_002:0662c29": "身、陪盧遮那身、虛空身、不斷身、不壞身、無",
    "T16n0674_002:0663a01": "量身、最上身、真實身、無譬喻身、自性身。」「世",
    "T16n0674_002:0663a02": "尊！如來自性身，若無色無現乃至不可言說",
    "T16n0674_002:0663a03": "者，豈非是斷相耶？」佛言：「正士！於意云何？虛",
    "T16n0674_002:0663a04": "空界是斷耶？是有耶？」「世尊！虛空界非斷非有。",
    "T16n0674_002:0663a05": "何以故？虛空界若是斷者，即無無礙作用；若",
    "T16n0674_002:0663a06": "是有者，即有積聚量色物體。世尊！是故虛空",
    "T16n0674_002:0663a07": "界非斷非有普遍一切。」佛言：「正士！善哉，善哉！",
    "T16n0674_002:0663a08": "如是如是。如來自性身非斷非有。所以者何？",
    "T16n0674_002:0663a09": "正士！如來自性身若是斷者，即無佛出世示",
    "T16n0674_002:0663a10": "現無量神通作大利益；若是有者，即有積聚",
    "T16n0674_002:0663a11": "處所可取與，一切婆羅凡夫等無有異，應無前",
    "T16n0674_002:0663a12": "後同時得佛。是故如來自性之身非斷非有，",
    "T16n0674_002:0663a13": "與一切眾生作諸佛事。」「世尊！供養如來自性",
    "T16n0674_002:0663a14": "身、滿資用身、化身，何者福大？」佛言：「正士！若供",
    "T16n0674_002:0663a15": "養一如來身，即為供養一切如來之身。何以",
    "T16n0674_002:0663a16": "故？一切光明皆能除闇作照，無有光明與闇",
    "T16n0674_002:0663a17": "俱者。如是正士！如來諸身隨供養者，彼皆善",
    "T16n0674_002:0663a18": "根廣大滅除一切無明積闇，開照涅槃解脫",
    "T16n0674_002:0663a19": "之路，一切障闇皆不與俱。」「世尊！請示如來第",
    "T16n0674_002:0663a20": "二之地？」佛言：「正士！汝能見耶？」「世尊！望得觀",
    "T16n0674_002:0663a21": "相。」於是佛便於一毛孔出無性光，乃至普照",
    "T16n0674_002:0663a22": "不可言說諸佛國土，無一切色凡所有相皆",
    "T16n0674_002:0663a23": "悉不現。佛告諸菩薩：「汝等今何所見？」時諸菩",
    "T16n0674_002:0663a24": "薩俱白佛言：「惟見光明更無所見。」佛言：「汝等",
    "T16n0674_002:0663a25": "所見光明，其光如何？」諸菩薩言：「無量恒河沙",
    "T16n0674_002:0663a26": "俱胝那由他百千佛土微塵等佛土，我等惟",
    "T16n0674_002:0663a27": "見一普光場。」如是語已，佛攝光網，諸佛剎土",
    "T16n0674_002:0663a28": "還復如故。佛告諸菩薩：「汝等於如來二地，尚",
    "T16n0674_002:0663a29": "不能識、不能曉了，況能說、能見如來三地乃",
    "T16n0674_002:0663b01": "至十地？諸正士！譬如日月，眾生資其光明以",
    "T16n0674_002:0663b02": "自生育，由日月流運而有晝夜、博叉月歲羅",
    "T16n0674_002:0663b03": "婆謨忽、氣序時節使眾生知。而諸眾生但見",
    "T16n0674_002:0663b04": "日月宮之光相，日月具足色身皆不能見。諸",
    "T16n0674_002:0663b05": "正士！如是，如來、應、正等覺，養育一切眾生，由",
    "T16n0674_002:0663b06": "如來故，眾生知法善及不善、世與出世、有漏無",
    "T16n0674_002:0663b07": "漏，眾生知已如實修行，得渡生死眾苦有野。",
    "T16n0674_002:0663b08": "而諸眾生皆不能見如來圓滿資用具足身",
    "T16n0674_002:0663b09": "色，惟見如來大悲神力方便應化。諸正士！當",
    "T16n0674_002:0663b10": "知如來之地出過一切音聲言語，我今但以",
    "T16n0674_002:0663b11": "名字說耳！」",
    "T16n0674_002:0663b12": "爾時，海勝持深遊戲智神通菩薩白佛言：「世",
    "T16n0674_002:0663b13": "尊！誰能超渡一切惡道？」佛言：「正士！此入一",
    "T16n0674_002:0663b14": "切佛境智陪盧遮那藏最勝甚深，如來十地證",
    "T16n0674_002:0663b15": "契大乘法門。若聞聞已深信，信已受持，讀誦",
    "T16n0674_002:0663b16": "書寫為他解說廣宣流布，若但持此法門之",
    "T16n0674_002:0663b17": "名，斯皆超渡一切惡道眾苦之地。」「世尊！誰發",
    "T16n0674_002:0663b18": "菩提心？」佛言：「正士！受持此法門，乃至但持名",
    "T16n0674_002:0663b19": "者，發菩提心。」「世尊！誰行菩薩行？」佛言：「正士！",
    "T16n0674_002:0663b20": "持此法門者行菩薩行。」「世尊！誰能少勞滿足",
    "T16n0674_002:0663b21": "六波羅蜜？」佛言：「正士！持此法門者。」「世尊！誰",
    "T16n0674_002:0663b22": "與佛俱？」佛言：「聞此法門者。」「世尊！誰能易得授",
    "T16n0674_002:0663b23": "記？」佛言：「正士！持此如來深祕密者。」「世尊！誰",
    "T16n0674_002:0663b24": "與一切眾生作大導師？」佛言：「正士！持此如來",
    "T16n0674_002:0663b25": "藏者。」「世尊！誰是佛子？」佛言：「正士！深信此法",
    "T16n0674_002:0663b26": "門者。」「世尊！誰得一切菩薩地？」佛言：「正士！聽",
    "T16n0674_002:0663b27": "此法門者。」「世尊！誰得一切佛法？」佛言：「正士！",
    "T16n0674_002:0663b28": "供養尊重此法炬者。」「世尊！誰知聲聞、獨覺乘",
    "T16n0674_002:0663b29": "法而不以其乘度？」佛言：「正士！修行此正法藏",
    "T16n0674_002:0663c01": "者。」「世尊！當何名斯經？云何奉持？」佛言：「正士！",
    "T16n0674_002:0663c02": "此法門名『證契大乘』，亦名『入一切佛境智陪",
    "T16n0674_002:0663c03": "盧遮那藏』。當如是持。」爾時，世尊而說偈言：",
    "T16n0674_002:0663c04": "「若欲證悟佛菩提，　　無上廣勝真實道，",
    "T16n0674_002:0663c05": "　開不思議最上智，　　轉聖無漏妙法輪；",
    "T16n0674_002:0663c06": "　欲竪法幟擊法鼓，　　耀大法炬吹法螺，",
    "T16n0674_002:0663c07": "　欲以智光破無明，　　解脫眾生處覺智；",
    "T16n0674_002:0663c08": "　欲降魔軍供養佛，　　最上光明照一切，",
    "T16n0674_002:0663c09": "　世法不著無染智，　　為利眾生修淨土；",
    "T16n0674_002:0663c10": "　咸當聽持此寶經，　　書寫讀誦廣流布，",
    "T16n0674_002:0663c11": "　宣說思惟佛勝藏，　　一切如來深妙地。」",
    "T16n0674_002:0663c12": "佛說此經已，海勝持深遊戲智神通菩薩摩",
    "T16n0674_002:0663c13": "訶薩，并諸菩薩摩訶薩眾，聞佛所說，歡喜奉",
    "T16n0674_002:0663c14": "行。",
    "T16n0674_002:0663c15": "證契大乘經卷下"
}