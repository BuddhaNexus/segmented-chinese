{
    "X67n1299_019:0112a13": "禪林類聚卷第十九",
    "X67n1299_019:0112a15": "田地　草木(竹附)　花果　香燈",
    "X67n1299_019:0112a16": "　搬掃　紫薪",
    "X67n1299_019:0112a17": "田地",
    "X67n1299_019:0112a18": "黃檗運禪師在百丈開田歸。丈問。運闍黎開田不易。",
    "X67n1299_019:0112a19": "師云隨眾作務。丈云有煩道用。師云爭敢辭勞。丈云",
    "X67n1299_019:0112a20": "開得多少田也。師將鋤築地三下。丈便喝。師掩耳而",
    "X67n1299_019:0112a21": "去。",
    "X67n1299_019:0112a22": "琅瑘覺云。百丈一喝。可謂垂絲於萬丈潭中。黃檗",
    "X67n1299_019:0112a23": "掩耳。獨聳於千峯之上。　大溈喆云。黃檗開田功",
    "X67n1299_019:0112a24": "不浪施。百丈住持令不虗行。　禾山方云。百丈正",
    "X67n1299_019:0112b01": "令。風行草偃。黃檗開田。水到渠成。雖然與麼。且道",
    "X67n1299_019:0112b02": "以鋤築地處又作麼生。還會麼。不是苦辛人不知。",
    "X67n1299_019:0112b03": "　松源岳云。百丈一喝。風雲聳嶽。黃檗掩耳。諸人",
    "X67n1299_019:0112b04": "自摸索看。",
    "X67n1299_019:0112b05": "佛眼遠頌云。相見言談理不虧。等閑轉面便相揮。",
    "X67n1299_019:0112b06": "異竟水須朝海去。到頭雲定覔山歸。",
    "X67n1299_019:0112b07": "百丈政禪師一日謂眾云。汝等與我開田了。我為汝",
    "X67n1299_019:0112b08": "說大義。僧開田了云。請和尚說大義。師乃展開兩手。",
    "X67n1299_019:0112b09": "(或悞作海禪師)",
    "X67n1299_019:0112b10": "白雲端云。百丈說大義只止於此。當時再參馬祖",
    "X67n1299_019:0112b11": "底句。向甚處去也。若言更有在。未免與蛇畫足。且",
    "X67n1299_019:0112b12": "道作麼生得知百丈老人立地處。乃云。客來無茶",
    "X67n1299_019:0112b13": "點。蒿湯備禮儀。大溈喆云。百丈說大義。可謂今古",
    "X67n1299_019:0112b14": "罕聞光前絕後。大溈即不然。但向道。開田勞力。請",
    "X67n1299_019:0112b15": "歸堂歇。教他天下衲僧鋩鋒結舌。何故。鶴有九臯",
    "X67n1299_019:0112b16": "難翥翼。馬無千里謾追風。　應庵華云。白雲要見",
    "X67n1299_019:0112b17": "百丈再參馬祖底道理。直是好笑。笑須三十年。又",
    "X67n1299_019:0112b18": "道作麼生得知百丈立地處。也與笑三十年。客來",
    "X67n1299_019:0112b19": "無茶點。蒿湯備禮儀。也與笑三十年。三笑而九十",
    "X67n1299_019:0112b20": "年。為復笑白雲批判未審。為復別有道理。汝諸人",
    "X67n1299_019:0112b21": "若檢點得出。歸宗拄杖子兩手分付。苟或未然。幾",
    "X67n1299_019:0112b22": "度醉歸明月夜。笙歌引入畫堂前。",
    "X67n1299_019:0112b23": "白雲端頌云。常憐百丈解開田。今古行人手裏傳。",
    "X67n1299_019:0112b24": "誰道舌頭曾不動。五音六律太周旋。　佛眼遠云。",
    "X67n1299_019:0112c01": "開田說大義。後人莫容易。百丈總持門。淡而還有",
    "X67n1299_019:0112c02": "味。",
    "X67n1299_019:0112c03": "長沙僧問如何轉得山河大地為自己去。師云如何",
    "X67n1299_019:0112c04": "轉得自己為山河大地去。僧云不會。師云。湖南城裏",
    "X67n1299_019:0112c05": "好養民。米賤柴多足四隣。",
    "X67n1299_019:0112c06": "天童覺云。雖然主賓互換。要且泥水不分。或然裂",
    "X67n1299_019:0112c07": "轉鼻孔。恁麼不恁麼總不得。又合作麼生。如今王",
    "X67n1299_019:0112c08": "令稍嚴。不許人攙行奪市。　徑山杲云。轉山河大",
    "X67n1299_019:0112c09": "地歸自己則易。轉自己歸山河大地則難。有人道",
    "X67n1299_019:0112c10": "得不難不易句。却來徑山手裏請棒喫。　應庵華",
    "X67n1299_019:0112c11": "云。蔣山隨分判斷。大小長沙勘這僧不破。",
    "X67n1299_019:0112c12": "保寧勇頌云。塵剎平常露此身。疑生情動見踈親。",
    "X67n1299_019:0112c13": "湖南城裏從來事。米賤柴多足四隣。",
    "X67n1299_019:0112c14": "仰山寂禪師因溈山問甚處來。師云田中來。溈云田",
    "X67n1299_019:0112c15": "中有多少人。師插鍬叉手而立。溈云今日南山大有",
    "X67n1299_019:0112c16": "人刈茅。師拽鍬而去。",
    "X67n1299_019:0112c17": "玄沙云。我若見。即踏倒鍬子。　鏡清因僧問。插鍬",
    "X67n1299_019:0112c18": "意旨如何。清云。狗銜赦書。諸侯避道。又問。玄沙踏",
    "X67n1299_019:0112c19": "倒鍬意旨如何。清云。不柰船何。打破戽斗。又問。南",
    "X67n1299_019:0112c20": "山刈茅如何。清云。李靖三兄。久經行陣。　雪竇顯",
    "X67n1299_019:0112c21": "云。諸方尊宿咸謂插鍬話奇特也。大似隨邪逐惡。",
    "X67n1299_019:0112c22": "據雪竇見處。仰山被溈山一問。直得草繩自縛去",
    "X67n1299_019:0112c23": "死十分。　翠巖芝云。仰山只得一橛。諸人別有會",
    "X67n1299_019:0112c24": "處。　溈山杲云。潛行密用還他本分作家。或放或",
    "X67n1299_019:0113a01": "收須是通人自照。且道明甚麼邊事。吸盡西江水。",
    "X67n1299_019:0113a02": "方明一點心。",
    "X67n1299_019:0113a03": "投子青頌云。溈山問處少知音。插地酬他佛祖沈。",
    "X67n1299_019:0113a04": "踏倒玄沙傍不肯。免教蒼翠帶春深。　保寧勇云。",
    "X67n1299_019:0113a05": "淺種深耕正及時。入泥入水更同誰。南山茅草多",
    "X67n1299_019:0113a06": "人刈。獨是爺兒兩箇知。　佛心才云。金鞭擊動蒼",
    "X67n1299_019:0113a07": "龍窟。吐霧擎空出海門。溟渤吸乾天上去。空餘雷",
    "X67n1299_019:0113a08": "電滿山川。　佛眼遠云。數目分明舉即難。衲僧無",
    "X67n1299_019:0113a09": "不膽毛寒。須知更有壺中路。但向須彌頂外看。",
    "X67n1299_019:0113a10": "　天童覺云。老覺情多念子孫。而今慚愧起家門。是",
    "X67n1299_019:0113a11": "須記取南山語。鏤骨銘肌共報恩。",
    "X67n1299_019:0113a12": "仰山夏末問訊溈山。山云。子一夏不見上來。在下面",
    "X67n1299_019:0113a13": "作何所務。師云。某甲在下面鋤得一片畬。下得一羅",
    "X67n1299_019:0113a14": "粟。溈云子今夏不虗過。師却問和尚今夏作得箇甚",
    "X67n1299_019:0113a15": "麼。溈云。日中一食。夜後一寢。師云和尚今夏亦不虗",
    "X67n1299_019:0113a16": "過。道了乃吐舌。溈云寂子何得自傷己命。",
    "X67n1299_019:0113a17": "大溈喆云。仰山眼照四天下。到大圓面前却向淨",
    "X67n1299_019:0113a18": "地上喫交。大圓可謂養子之緣。不免掛後人唇齒。",
    "X67n1299_019:0113a19": "　佛眼遠云。大眾。溈山父子尋常相見。遊戲神通",
    "X67n1299_019:0113a20": "不同小小。還有知得底麼。若無。山僧與諸人說看。",
    "X67n1299_019:0113a21": "開一片田。密密綿綿。兩頓粥飯。其道自辨。山僧一",
    "X67n1299_019:0113a22": "夏與諸人相見。自是諸人不薦。若或薦成一片。看",
    "X67n1299_019:0113a23": "取當門箭。　天童覺云。少當努力。老合歇心。這一",
    "X67n1299_019:0113a24": "夏總不虗過。為甚麼仰山道了吐舌。若點檢得出。",
    "X67n1299_019:0113b01": "禍不入慎家之門。",
    "X67n1299_019:0113b02": "洞山聰頌云。仰山何得太傷義。吐舌忙然又泄機。",
    "X67n1299_019:0113b03": "最得溈山言點責。得伊從此媿知非。　佛燈珣云。",
    "X67n1299_019:0113b04": "一畆田兮三碩穀。齋時飯兮早晨粥。一期父子話",
    "X67n1299_019:0113b05": "家風。功名萬古傳燈錄。禪家流。細觀矚。勿謂斯言",
    "X67n1299_019:0113b06": "語麤俗。好似荊山白石頭。會有卞和知是玉。",
    "X67n1299_019:0113b07": "臨濟玄禪師因赴普請鋤茶園次。黃檗後至。師問訊",
    "X67n1299_019:0113b08": "了按钁而立。檗云莫是困耶。師云纔钁地何言困。檗",
    "X67n1299_019:0113b09": "拈拄杖便打。師接住推倒。檗乃喚維那。拽起我來。維",
    "X67n1299_019:0113b10": "那拽起云。和尚爭容得這風顛漢。檗却與維那一掌。",
    "X67n1299_019:0113b11": "師遂钁地云。諸方火葬。我這裏活埋。",
    "X67n1299_019:0113b12": "溈山問仰山。黃檗與臨濟此時意作麼生。仰云。作",
    "X67n1299_019:0113b13": "賊人走却。邏贜人喫棒。溈云如是如是。　大溈喆",
    "X67n1299_019:0113b14": "云。黃檗倒地。維那扶起。火葬活埋。清風未已。",
    "X67n1299_019:0113b15": "真淨文頌云。奪旗掣鼓著精神。父子雖親法不親。",
    "X67n1299_019:0113b16": "為報四方禪客道。等閑莫作守株人。　佛鑑懃云。",
    "X67n1299_019:0113b17": "百頭馬裏一頭騾。踢踏縱橫不柰何。今日風顛臨",
    "X67n1299_019:0113b18": "濟是。却令黃檗打維那。",
    "X67n1299_019:0113b19": "玄沙俻禪師云。若論此事。喻似一片田地。四至界分",
    "X67n1299_019:0113b20": "結契賣與諸人了也。只有中心樹子猶屬老僧在。",
    "X67n1299_019:0113b21": "鼓山珪頌云。萬事由王老師。樹子未屬你在。廣額",
    "X67n1299_019:0113b22": "屠兒成佛。二祖大師償債。　徑山杲云。祖父田園",
    "X67n1299_019:0113b23": "都賣了。四邊界至不曾留。柰何猶有中心樹。惱亂",
    "X67n1299_019:0113b24": "春風卒未休。",
    "X67n1299_019:0113c01": "地藏琛禪師一日插田次。見新到僧乃問甚麼處來。",
    "X67n1299_019:0113c02": "云南方來。師云南方佛法如何。僧云商量浩浩地。師",
    "X67n1299_019:0113c03": "云爭似我這裏種田博飯喫。僧云爭柰三界何。師云",
    "X67n1299_019:0113c04": "喚甚麼作三界。僧無語。",
    "X67n1299_019:0113c05": "大溈喆云。清貧長樂。濁富多憂。",
    "X67n1299_019:0113c06": "雲峯悅頌云。種田博飯喫。言中誰辨的。午後打齋",
    "X67n1299_019:0113c07": "鐘。真金曾失色。　靈源清云。種田博飯喫。佛法要",
    "X67n1299_019:0113c08": "商量。言下超三界。靈機發妙光。　雲巖因云。種田",
    "X67n1299_019:0113c09": "博飯有來由。免見區區向外求。莫謂勞心便勞力。",
    "X67n1299_019:0113c10": "大都工拙要全収。　旻古佛云。種田博飯待方來。",
    "X67n1299_019:0113c11": "玄妙商量一任猜。無影樹頭懸日月。幾人於此便",
    "X67n1299_019:0113c12": "心灰。",
    "X67n1299_019:0113c13": "石門徹禪師。僧問實際理地如何進步。師云鳥道無",
    "X67n1299_019:0113c14": "前。僧進語云。幽谷白雲藏白雀。擬心棲處隔山迷。",
    "X67n1299_019:0113c15": "石門聰別云。棲心不住棲心地。物外縱橫任法閑。",
    "X67n1299_019:0113c16": "西禪需頌云。幽谷白雲藏白雀。擬心棲處隔山迷。",
    "X67n1299_019:0113c17": "直饒不住棲心處。猶落怡山第二機。",
    "X67n1299_019:0113c18": "草木(竹附)",
    "X67n1299_019:0113c19": "南陽忠國師問紫璘供奉甚處來。奉云城南來。師云",
    "X67n1299_019:0113c20": "城南草作何色。奉云作黃色。師乃問童子。城南草作",
    "X67n1299_019:0113c21": "何色。子云作黃色。師云。祇這童子。亦可簾前賜紫對",
    "X67n1299_019:0113c22": "御談玄。",
    "X67n1299_019:0113c23": "大溈喆云。國師與麼問。供奉與童子與麼答。且道",
    "X67n1299_019:0113c24": "還有利害麼。若也辨得。許你親見國師。若也未會。",
    "X67n1299_019:0114a01": "城南草依前黃色。",
    "X67n1299_019:0114a02": "月堂昌頌云。慣使渡頭船。如今不記年。受他風浪",
    "X67n1299_019:0114a03": "惡。方是趂麤錢。",
    "X67n1299_019:0114a04": "藥山儼禪師一日與道吾雲巖高沙彌遊山。見兩株",
    "X67n1299_019:0114a05": "樹一榮一枯。師乃問。榮者是。枯者是。吾云枯者是。師",
    "X67n1299_019:0114a06": "云酌然一切處。令教枯淡去。師又問雲巖。巖云榮者",
    "X67n1299_019:0114a07": "是。師云。酌然一切處。令光明燦爛去。復問沙彌。彌云",
    "X67n1299_019:0114a08": "枯者從他枯。榮者從他榮。師回顧道吾雲巖云。不是",
    "X67n1299_019:0114a09": "不是。",
    "X67n1299_019:0114a10": "五祖戒云。夢中說夢兩重重。",
    "X67n1299_019:0114a11": "保寧勇頌云。抹粉塗坯復裹頭。盡由行主線牽抽。",
    "X67n1299_019:0114a12": "鼓鼙打破曲吹徹。収拾大家歸去休。　佛慧泉云。",
    "X67n1299_019:0114a13": "一枝榮。一枝枯。中心綠葉更扶蘇。黃鶯任解千般",
    "X67n1299_019:0114a14": "語。免得傍人彈子無。　海印信云。落雲黃葉作金",
    "X67n1299_019:0114a15": "錢。癡騃啼兒見喜歡。捉得獻娘俱道好。不知誰是",
    "X67n1299_019:0114a16": "哂傍觀。　雲巖因云。年老心孤笑藥山。團欒諸子",
    "X67n1299_019:0114a17": "坐忘還。從頭纔問榮枯事。鼻孔元來總一般。　楚",
    "X67n1299_019:0114a18": "安方云。藥山用處少人扶。堪笑雲巖與道吾。猶向",
    "X67n1299_019:0114a19": "榮枯生解會。豈知潘閬倒騎驢。",
    "X67n1299_019:0114a20": "大溈安禪師示眾云。有句無句。如藤倚樹。踈山聞之。",
    "X67n1299_019:0114a21": "徑往彼請問。值師泥壁次。便問。有句無句如藤倚樹。",
    "X67n1299_019:0114a22": "豈不是和尚道。師云是。山云。忽遇樹倒藤枯時如何。",
    "X67n1299_019:0114a23": "師放下泥盤。呵呵大笑歸方丈。踈山隨後云。某甲三",
    "X67n1299_019:0114a24": "千里賣却布單特為此因緣而來。和尚何得相弄。師",
    "X67n1299_019:0114b01": "云。侍者討錢還伊去。遂囑云。向後有獨眼龍為汝點",
    "X67n1299_019:0114b02": "破在。山後到明招舉前話。招云。大溈可謂頭正尾正。",
    "X67n1299_019:0114b03": "祇是不遇知音。山却問。樹倒藤枯時如何。招云。更使",
    "X67n1299_019:0114b04": "溈山笑轉新。山因而有省。乃云。溈山元來笑中有刀。",
    "X67n1299_019:0114b05": "遂遙禮悔過。(一本小異)",
    "X67n1299_019:0114b06": "海印信頌云。樹倒藤枯伸一問。呵呵大笑有來由。",
    "X67n1299_019:0114b07": "羚羊掛角無尋處。直至如今笑未休。　文殊道云。",
    "X67n1299_019:0114b08": "樹倒藤枯問大溈。呵呵大笑顯全機。布單賣却盤",
    "X67n1299_019:0114b09": "纏了。秋夜寒來說向誰。　大洪預云。冷刃吹毛笑",
    "X67n1299_019:0114b10": "裏來。爍迦羅眼不容裁。一目金龍曾舉爪。髑髏覺",
    "X67n1299_019:0114b11": "痛頂門開。　枯木成云。江邊閑把直鈎垂。也有金",
    "X67n1299_019:0114b12": "鱗上釣時。三跳若能乘羽化。免教漁父皺雙眉。",
    "X67n1299_019:0114b13": "　楚安方云。添得溈山笑轉新。當時覿面已呈君。明",
    "X67n1299_019:0114b14": "招漏泄溈山句。無限風光付與人。　徑山杲云。若",
    "X67n1299_019:0114b15": "將此語定綱宗。辜負明招獨眼龍。笑裏忽分泥水",
    "X67n1299_019:0114b16": "路。方知千里共同風。",
    "X67n1299_019:0114b17": "香嚴閑禪師垂語云。如人上樹。口銜樹枝。手不攀枝。",
    "X67n1299_019:0114b18": "脚不踏樹。樹下忽有人問祖師西來意。不對則違他",
    "X67n1299_019:0114b19": "所問。若對他又喪身失命。當恁麼時。作麼生即是。時",
    "X67n1299_019:0114b20": "有虎頭上座出云。上樹即不問。未上樹請和尚道。師",
    "X67n1299_019:0114b21": "呵呵大笑。",
    "X67n1299_019:0114b22": "雪竇顯云。樹上道即易。樹下道即難。老僧上樹也。",
    "X67n1299_019:0114b23": "致將一問來。　翠巖芝云。問者對者不免喪身失",
    "X67n1299_019:0114b24": "命。如今衲僧作麼生。　天童覺云。虎頭上座是箇",
    "X67n1299_019:0114c01": "惡賊。用無義手打不防家。直饒本色作家。往往做",
    "X67n1299_019:0114c02": "手脚不辦。雪竇是別機宜識休咎底漢。到這裏亦",
    "X67n1299_019:0114c03": "祇得藏身露影。還會香嚴做處麼。二千劒客今何",
    "X67n1299_019:0114c04": "在。獨許莊周見太平。",
    "X67n1299_019:0114c05": "保寧勇頌云。曲設多方老古錐。那堪枝上更生枝。",
    "X67n1299_019:0114c06": "好如良馬窺鞭影。逐塊且非獅子兒。　佛慧泉云。",
    "X67n1299_019:0114c07": "呵呵大笑沒針錐。上樹何如未上時。任使香嚴多",
    "X67n1299_019:0114c08": "伎倆。傍觀不免為攢眉。　地藏恩云。香嚴垂語真",
    "X67n1299_019:0114c09": "堪賞。口銜樹枝懸樹上。此時不問祖師機。且道渠",
    "X67n1299_019:0114c10": "儂底模樣。　上方益云。狹路轉身難。東西盡是山。",
    "X67n1299_019:0114c11": "行人不到處。風定落花閑。　石門易云。古聖悲心",
    "X67n1299_019:0114c12": "利後人。口銜枝上露全身。直饒玄路無消息。未免",
    "X67n1299_019:0114c13": "家中喪二親。",
    "X67n1299_019:0114c14": "臨濟玄禪師在黃檗栽杉松次。黃檗云深山裏栽許",
    "X67n1299_019:0114c15": "多樹作麼。師云。一與山門作境致。二與後人作標榜。",
    "X67n1299_019:0114c16": "道了將鋤頭打地一下。檗云。雖然如是。已喫吾二十",
    "X67n1299_019:0114c17": "棒了也。師又打地一下云噓噓。檗云吾宗到汝大興",
    "X67n1299_019:0114c18": "於世。",
    "X67n1299_019:0114c19": "溈山問仰山。黃檗當時只囑臨濟一人。別更有在。",
    "X67n1299_019:0114c20": "仰云。有。只是年代深遠。不欲舉似和尚。溈山云。雖",
    "X67n1299_019:0114c21": "然如是。吾也要知。但舉看。仰云。一人指南。吳越令",
    "X67n1299_019:0114c22": "行。遇大風即止。大溈喆云。臨濟與麼。大似平地喫",
    "X67n1299_019:0114c23": "交。雖然如是。臨危不變方稱丈夫。黃檗云吾宗到",
    "X67n1299_019:0114c24": "汝大興於世。也是憐兒不覺醜。　應庵華云。黃檗",
    "X67n1299_019:0115a01": "道雖然如是子已喫吾二十棒了也。養子之緣故",
    "X67n1299_019:0115a02": "當如是。臨濟正令雖行。可惜向钁頭邊甘自活埋。",
    "X67n1299_019:0115a03": "仰山見解未出常流。豈止遇大風即止。當時何不",
    "X67n1299_019:0115a04": "道。直得盡虗空界盡。此話方始大行。豈不是頭正",
    "X67n1299_019:0115a05": "尾正。蔣山今日捋下面皮。要與諸人相見去也。驀",
    "X67n1299_019:0115a06": "拈拄杖卓一下云。驚群須是英靈漢。敵勝還他獅",
    "X67n1299_019:0115a07": "子兒。",
    "X67n1299_019:0115a08": "翠巖真頌云。帶礪山河畫土疆。漢高殿下有張良。",
    "X67n1299_019:0115a09": "千言萬語無人會。又逐流鶯過短墻。",
    "X67n1299_019:0115a10": "多福禪師。僧問如何是多福一叢竹。師云一莖兩莖",
    "X67n1299_019:0115a11": "斜。云學人不會。師云三莖四莖曲。",
    "X67n1299_019:0115a12": "黃龍新云。斜即任斜。曲即任曲。喚甚麼作一叢竹。",
    "X67n1299_019:0115a13": "松源岳云。三年一閏。喝一喝。",
    "X67n1299_019:0115a14": "應庵華頌云。一莖兩莖斜。其意毒如蛇。三莖四莖",
    "X67n1299_019:0115a15": "曲。無疑入地獄。言下若知非。心空及第歸。堪笑蔣",
    "X67n1299_019:0115a16": "山老。無端入荒草。",
    "X67n1299_019:0115a17": "雲門偃禪師。僧問樹凋葉落時如何。師云體露金風。",
    "X67n1299_019:0115a18": "黃龍新云。大小雲門境上縛殺。雲巖即不然。樹凋",
    "X67n1299_019:0115a19": "葉落時如何。珊瑚枝枝撑著月。　雪堂行云。大小",
    "X67n1299_019:0115a20": "死心向句裏縛殺。山僧恁麼道。為復壓良為賤。為",
    "X67n1299_019:0115a21": "復別有道理。　泐潭清云。若向言下取則。句裏呈",
    "X67n1299_019:0115a22": "機。要見雲門。千山萬水。何故。妙體本來無處所。通",
    "X67n1299_019:0115a23": "身那更有來由。　教忠光云。雲門騎賊馬趕賊隊。",
    "X67n1299_019:0115a24": "奪賊鎗殺賊。只知其殺不知其活。要知殺活。莫隨",
    "X67n1299_019:0115b01": "言語。大用現前。超今越古。　松源岳拈拄杖云。雲",
    "X67n1299_019:0115b02": "門可謂騎賊馬趕賊。奪賊刀殺賊。只是諸人不得",
    "X67n1299_019:0115b03": "恁麼會。何也。命若懸絲。捉拄杖下座。",
    "X67n1299_019:0115b04": "泉大道頌云。體露金風觸處周。何須葉落始知秋。",
    "X67n1299_019:0115b05": "清風樓上當年事。直至如今笑未休。　雪竇顯云。",
    "X67n1299_019:0115b06": "問既有宗。答亦攸同。三句可辨。一鏃遼空。大野兮",
    "X67n1299_019:0115b07": "凉飈颯颯。長天兮踈雨濛濛。君不見。少林久坐未",
    "X67n1299_019:0115b08": "歸客。靜依熊耳一叢叢。　佛性泰云。凉風落木楚",
    "X67n1299_019:0115b09": "山秋。滿樹寒蟬噪不休。紅蓼白蘋開兩岸。不知誰",
    "X67n1299_019:0115b10": "在釣魚舟。　白楊順云。金風體露復何言。大道從",
    "X67n1299_019:0115b11": "來絕變遷。一葉飄空天似水。臨川人喚渡頭船。",
    "X67n1299_019:0115b12": "　佛鑑懃云。樹凋葉落何時節。體露金風九月天。滿",
    "X67n1299_019:0115b13": "目真如人不會。一川風月正翛然。",
    "X67n1299_019:0115b14": "花果",
    "X67n1299_019:0115b15": "世尊昔在靈山會上拈花示眾。是時眾皆默然。唯迦",
    "X67n1299_019:0115b16": "葉尊者破顏微笑。世尊云。吾有正法眼藏。涅槃妙心。",
    "X67n1299_019:0115b17": "實相無相微妙法門。不立文字教外別傳。付囑摩訶",
    "X67n1299_019:0115b18": "大迦葉。",
    "X67n1299_019:0115b19": "白雲端云。迦葉善觀風雲別氣色。雖然如是。還覺",
    "X67n1299_019:0115b20": "頂門重麼。　黃龍心云。直下穿過髑髏。已是換却",
    "X67n1299_019:0115b21": "眼睛。臨危不在悚人。向甚處見釋迦老子。　月庵",
    "X67n1299_019:0115b22": "果云。大眾。辨龍蛇。別休咎。須是佩毗盧印。具頂門",
    "X67n1299_019:0115b23": "眼。還知釋迦老子為人處麼。大似見兔放鷹。看孔",
    "X67n1299_019:0115b24": "著楔。不妨善其樞要。福嚴然則晚輩。今日亦欲効",
    "X67n1299_019:0115c01": "顰。乃竪拂子云。見麼見麼。良久云。更深夜靜。歸堂",
    "X67n1299_019:0115c02": "歇去。",
    "X67n1299_019:0115c03": "黃檗勝頌云。靈山卓地紅蓮發。白眉老翁笑不歇。",
    "X67n1299_019:0115c04": "轟轟洪韻震東西。八萬迷徒猶未瞥。　佛慧泉云。",
    "X67n1299_019:0115c05": "霜風括地掃枯茭。誰覺東君令已回。唯有嶺梅先",
    "X67n1299_019:0115c06": "漏泄。一枝獨向雪中開。　白雲端云。盡說拈花微",
    "X67n1299_019:0115c07": "笑是。不知將底辨宗風。若言心眼同時證。未免朦",
    "X67n1299_019:0115c08": "朧在夢中。　正覺逸云。教外單傳事最奇。兜羅綿",
    "X67n1299_019:0115c09": "手舉花時。會中不得雞峰老。無限清香付與誰。",
    "X67n1299_019:0115c10": "　無為子云。世尊舉花。迦葉微笑。殃及兒孫。上祖不",
    "X67n1299_019:0115c11": "了。　長靈卓云。世尊拈花。迦葉微笑。不落宮商。是",
    "X67n1299_019:0115c12": "何曲調。古洞風清。寒潭月皎。　無盡居士云。世尊",
    "X67n1299_019:0115c13": "迦葉不相知。陷虎機關各自施。正眼妙心真實相。",
    "X67n1299_019:0115c14": "靈山會上付他誰。",
    "X67n1299_019:0115c15": "牛頭山融禪師未值四祖以前。居牛頭山棲於北巖。",
    "X67n1299_019:0115c16": "感百鳥銜花日以供養。後四祖來廣說法要。遂乃開",
    "X67n1299_019:0115c17": "悟。此後百鳥不復銜花。後有僧問南泉。牛頭未見四",
    "X67n1299_019:0115c18": "祖為甚麼百鳥銜花獻。泉云為渠步步踏佛階梯。云",
    "X67n1299_019:0115c19": "見後為甚麼不來。泉云。直饒不來。猶較王老師一線",
    "X67n1299_019:0115c20": "道。",
    "X67n1299_019:0115c21": "雲門云。南泉只解步步登高。不解從空放下。僧問",
    "X67n1299_019:0115c22": "如何是步步登高。門云香積世界。云如何是從空",
    "X67n1299_019:0115c23": "放下。門云填溝塞壑。　洞山於階梯處云。如掌觀",
    "X67n1299_019:0115c24": "珠意不暫捨。又於一線道處云。通身去也。",
    "X67n1299_019:0116a01": "雪竇顯頌云。牛頭峰頂鎻重雲。獨坐寥寥寄此身。",
    "X67n1299_019:0116a02": "百鳥不來春已過。不知誰是到庵人。　無為子云。",
    "X67n1299_019:0116a03": "紫氣氤氳透白雲。因逢宗匠指迷津。銜花百鳥空",
    "X67n1299_019:0116a04": "惆悵。不見庵中舊主人。　祖印明云。諠寂同為不",
    "X67n1299_019:0116a05": "二門。莫來無佛處稱尊。寄言牛首庵中老。百鳥銜",
    "X67n1299_019:0116a06": "花禍有根。　夢庵信云。寥寥風月臥煙霞。百鳥從",
    "X67n1299_019:0116a07": "茲不獻花。人義盡從貧處斷。世情偏向有錢家。",
    "X67n1299_019:0116a08": "　無盡居士云。花落花開百鳥悲。庵前物是主人非。",
    "X67n1299_019:0116a09": "桃源咫尺無尋處。一棹漁蓑寂寞歸。　天童覺云。",
    "X67n1299_019:0116a10": "花鳥不來空過春。牛頭山上懶融人。自心淨故元",
    "X67n1299_019:0116a11": "無作。放下許多閑苦辛。",
    "X67n1299_019:0116a12": "大梅常禪師因龐居士問。久響大梅。未審梅子熟也",
    "X67n1299_019:0116a13": "未。師云你向甚處下口。士云百雜碎。師云還我核子",
    "X67n1299_019:0116a14": "來。",
    "X67n1299_019:0116a15": "翠巖芝云。此二人大似把手上高山。",
    "X67n1299_019:0116a16": "松源岳頌云。大梅梅子熟。龐老已先知。正眼驗深",
    "X67n1299_019:0116a17": "要。相逢拍手歸。",
    "X67n1299_019:0116a18": "南泉願禪師因陸亘大夫云。肇法師也甚奇恠。解道",
    "X67n1299_019:0116a19": "天地同根。萬物一體。師指庭前牡丹花云。大夫。時人",
    "X67n1299_019:0116a20": "見此一株花。如夢相似。",
    "X67n1299_019:0116a21": "圓悟勤云。陸亘大夫手攀金鎻。南泉八字打開。直",
    "X67n1299_019:0116a22": "得七珍八寶羅列目前。乃竪起拂子云。天地一指。",
    "X67n1299_019:0116a23": "萬物一馬。通身是口。分踈不下。　保寧勇代陸拍",
    "X67n1299_019:0116a24": "手云。阿誰到這箇田地。　徑山杲云。這一則公案",
    "X67n1299_019:0116b01": "流布叢林近三百載。中間有無數善知識出世。只",
    "X67n1299_019:0116b02": "是未甞有一人與伊分明判斷。徑山今日與伊斷",
    "X67n1299_019:0116b03": "却。若向理上看。非但南泉謾他陸亘一點不得。亦",
    "X67n1299_019:0116b04": "未摸著他脚下一莖毛在。若向事上看。非但陸亘",
    "X67n1299_019:0116b05": "謾他南泉一點不得。亦未夢見他汗臭氣在。或有",
    "X67n1299_019:0116b06": "人出來道。大小徑山說理說事。即向他道但向理",
    "X67n1299_019:0116b07": "事上會取。　瑞巖恭云。大夫致箇問端不妨奇特。",
    "X67n1299_019:0116b08": "被南泉將一粒黑豆換却眼睛。便見忘前失後。",
    "X67n1299_019:0116b09": "　雪竇顯頌云。見聞覺知非一一。山河不在鏡中觀。",
    "X67n1299_019:0116b10": "霜天月落夜將半。誰共澄潭照影寒。　上方益云。",
    "X67n1299_019:0116b11": "一枝兩枝千萬枝。金刀擬剪却離披。不離披。有誰",
    "X67n1299_019:0116b12": "知。自緣今日人心別。未必秋香一夜衰。　黃龍心",
    "X67n1299_019:0116b13": "云。舉則易。見還難。彌盧頂上天風寒。峨峨直下蒼",
    "X67n1299_019:0116b14": "龍窟。誰敢覰著。　死心新云。舉則易。見還難。同根",
    "X67n1299_019:0116b15": "天地又顢頇。南泉指出花如夢。對此憑君子細看。",
    "X67n1299_019:0116b16": "　佛鑑懃云。南泉瀝膽為諸人。笑指庭前別是春。",
    "X67n1299_019:0116b17": "不是守株閑待兔。直須騎鶴上青雲。　徑山杲云。",
    "X67n1299_019:0116b18": "天地同根伸一問。未曾擡步已忘家。無陰陽處花",
    "X67n1299_019:0116b19": "重發。玉本無瑕似有瑕。",
    "X67n1299_019:0116b20": "溈山祐禪師與仰山遊行次。鳥銜一紅柿落師前。師",
    "X67n1299_019:0116b21": "將與仰山。仰接得以水洗了却與師。師云子甚麼處",
    "X67n1299_019:0116b22": "得來。仰云此是和尚道德所感。師云汝也不得空然。",
    "X67n1299_019:0116b23": "即分一半與仰山。",
    "X67n1299_019:0116b24": "玄沙云。大小溈山被仰山一坐。至今起不得。",
    "X67n1299_019:0116c01": "古德頌云。鴉銜柿子落師前。致獻何來事皎然。各",
    "X67n1299_019:0116c02": "分一半甘如蜜。如今不會是何年。",
    "X67n1299_019:0116c03": "睦州見僧來參。師便喝云上座如何偷常住果子。僧",
    "X67n1299_019:0116c04": "云。某甲方到。因甚道偷果子。師云贓物見在聻。",
    "X67n1299_019:0116c05": "保寧勇云。這老賊。",
    "X67n1299_019:0116c06": "松源岳頌云。傾盡寶山寶。全身入荒草。若是鳳凰",
    "X67n1299_019:0116c07": "兒。不向那邊討。",
    "X67n1299_019:0116c08": "靈雲勤禪師參溈山。見桃花悟道。有頌云。三十年來",
    "X67n1299_019:0116c09": "尋劒客。幾回葉落又抽枝。自從一見桃花後。直至如",
    "X67n1299_019:0116c10": "今更不疑。舉似溈山。山云。從緣得入。永不退失。汝善",
    "X67n1299_019:0116c11": "護持。後玄沙聞云。諦當甚諦當。敢保老兄猶未徹在。",
    "X67n1299_019:0116c12": "長慶因僧問。玄沙意旨如何。慶云。將謂胡鬚赤。更",
    "X67n1299_019:0116c13": "有赤鬚胡。　保寧勇云。且道靈雲見甚麼道理。莫",
    "X67n1299_019:0116c14": "是悟得箇萬法不生不滅無去無來空寂之理麼。",
    "X67n1299_019:0116c15": "若與麼。何曾悟在。只如玄沙與麼道。為復是肯他",
    "X67n1299_019:0116c16": "不肯他。若道肯他。玄沙眼在甚麼處。若道不肯佗。",
    "X67n1299_019:0116c17": "靈雲有甚麼過。眾中商量極多。所以千聞不如一",
    "X67n1299_019:0116c18": "見。保寧亦敢保諸人未徹在。　南華昺云。靈雲悟",
    "X67n1299_019:0116c19": "處窮盡萬法根源。玄沙稱提坐斷千差要路。一唱",
    "X67n1299_019:0116c20": "一酬一舒一卷。大似把手上高山。然雖如是。路逢",
    "X67n1299_019:0116c21": "劒客須呈劒。不是詩人莫獻詩。　長蘆心云。靈雲",
    "X67n1299_019:0116c22": "玄沙好一對無孔鐵鎚。競生節目。若是長蘆門下。",
    "X67n1299_019:0116c23": "與佗一坑埋却。何故。皓玉無瑕。雕文喪德。",
    "X67n1299_019:0116c24": "首山念頌云。分明歷世三十春。因悟桃花色轉新。",
    "X67n1299_019:0117a01": "人人盡得靈雲意。不識靈雲是何人。　神鼎諲云。",
    "X67n1299_019:0117a02": "傷嗟尋劒客。桃花遇春開。靈雲一見處。令我笑咍",
    "X67n1299_019:0117a03": "咍。　慈明圓云。二月桃花處處新。靈雲一見更無",
    "X67n1299_019:0117a04": "親。相逢盡道休官去。林下何曾見一人。　雪竇顯",
    "X67n1299_019:0117a05": "云。本無迷悟數如麻。獨許靈雲是作家。借問徧參",
    "X67n1299_019:0117a06": "諸祖客。不知何處見桃花。　翠巖真云。子路當時",
    "X67n1299_019:0117a07": "問要津。滔滔天下丈夫人。相逢相見若如此。更有",
    "X67n1299_019:0117a08": "春風春又春。　覺範洪云。靈雲一見不再見。紅白",
    "X67n1299_019:0117a09": "枝枝不著花。叵耐釣魚船上客。却來平地摝魚鰕。",
    "X67n1299_019:0117a10": "　開福寧云。百煉精金大冶中。任他騰燄亘天紅。",
    "X67n1299_019:0117a11": "須臾拈出教人看。添得行家價轉豐。",
    "X67n1299_019:0117a12": "洞山价禪師因請泰首座喫果子次。乃問。有一物。上",
    "X67n1299_019:0117a13": "拄天。下拄地。黑似漆。常在動用中。動用中収不得。你",
    "X67n1299_019:0117a14": "道過在甚處。泰云過在動用中。師便喝。乃令掇却果",
    "X67n1299_019:0117a15": "卓。",
    "X67n1299_019:0117a16": "五祖戒別首座云。朝來更獻楚王看。　琅瑘覺云。",
    "X67n1299_019:0117a17": "若不是洞山老人焉能辨得。雖然如是。洞山猶少",
    "X67n1299_019:0117a18": "一著在。　大溈喆云。還知洞山落處麼。若也不知。",
    "X67n1299_019:0117a19": "往往作是非得失會去。山僧道。這果子莫道泰首",
    "X67n1299_019:0117a20": "座不得喫。設使盡大地人來亦不得正眼覷著。",
    "X67n1299_019:0117a21": "　雲蓋本云。洞山雖有打破虗空底鉗鎚。且無補綴",
    "X67n1299_019:0117a22": "底針線。待伊道過在動用中。但道請首座喫果子。",
    "X67n1299_019:0117a23": "泰首座若是箇漢。喫了也須吐出。　開善謙云。洞",
    "X67n1299_019:0117a24": "山倚勢欺人。真如隨風倒柂。忽有人問山僧道。過",
    "X67n1299_019:0117b01": "在甚麼處。拈果子便喫。何故。下坡不走。快便難逢。",
    "X67n1299_019:0117b02": "　黃龍忠云。垂絲千尺。意在深潭。泰首座久戰沙",
    "X67n1299_019:0117b03": "場功名不就。溈山當時若見洞山問了。便揖云。請",
    "X67n1299_019:0117b04": "喫果子。直饒洞山有懸河之辯。也須教伊結舌。",
    "X67n1299_019:0117b05": "　南堂靜云。洞山老坐籌幃幄。決勝千里。泰首座通",
    "X67n1299_019:0117b06": "身是口。有理難伸。",
    "X67n1299_019:0117b07": "踈山仁禪師因靈泉問。枯木生花始與他合。是這邊",
    "X67n1299_019:0117b08": "句。是那邊句。師云亦是這邊句。泉云如何是那邊句。",
    "X67n1299_019:0117b09": "師云。石牛吐出三春霧。靈雀不棲無影林。",
    "X67n1299_019:0117b10": "丹霞淳頌云。滄海無風波浪平。煙收水色虗含月。",
    "X67n1299_019:0117b11": "寒光一帶望何窮。誰辨箇中龍退骨。",
    "X67n1299_019:0117b12": "風穴僧問。語默涉離微。如何通不犯。師云。常憶江南",
    "X67n1299_019:0117b13": "三月裏。鷓鴣啼處百花香。",
    "X67n1299_019:0117b14": "雪竇顯云。曾有人問。我對他道。劈腹剜心。又且如",
    "X67n1299_019:0117b15": "何。復云。因風吹火。別是一家。傷鼈恕龜。必應有主。",
    "X67n1299_019:0117b16": "　大溈秀云。江南佳景。誠合如之。千載觀光。添人",
    "X67n1299_019:0117b17": "性[怤-寸+喿]。儻或不爾。來年更有新條在。惱亂春風卒未",
    "X67n1299_019:0117b18": "休。　天童覺云。露躶躶。圓陀陀。直是無稜縫。且道",
    "X67n1299_019:0117b19": "風穴無稜縫何似雪竇無稜縫。還會麼。和光惹事",
    "X67n1299_019:0117b20": "刮篤成家。",
    "X67n1299_019:0117b21": "海印信頌云。鷓鴣啼處百花香。拊掌呵呵笑一場。",
    "X67n1299_019:0117b22": "因憶舊年遊歷處。送人雲塢入斜陽。　寶峯明云。",
    "X67n1299_019:0117b23": "鷓鴣啼處百花鮮。江國從來路坦然。為報途中夫",
    "X67n1299_019:0117b24": "歸客。謝家人不在漁船。　鼓山珪云。快騎駿馬上",
    "X67n1299_019:0117c01": "高樓。南北東西得自由。最好腰纏十萬貫。更來乘",
    "X67n1299_019:0117c02": "鶴上揚州。　徑山杲云。忽爾出門先見路。纔方下",
    "X67n1299_019:0117c03": "脚便登船。神僊祕訣直堪惜。父子雖親不可傳。",
    "X67n1299_019:0117c04": "智門祚禪師。僧問蓮華未出水時如何。師云蓮華。云",
    "X67n1299_019:0117c05": "出水後如何。師云荷葉。",
    "X67n1299_019:0117c06": "天童覺云。靈龜無卦兆。空殻不勞鑽。",
    "X67n1299_019:0117c07": "雪竇顯頌云。蓮花荷葉報君知。出水何如未出時。",
    "X67n1299_019:0117c08": "江北江南問王老。一狐疑了一狐疑。　白雲端云。",
    "X67n1299_019:0117c09": "蓮華荷葉有由哉。泥水分時絕點埃。堪憶九龍初",
    "X67n1299_019:0117c10": "沐處。東西一步一枝開。　無盡居士云。蓮華荷葉",
    "X67n1299_019:0117c11": "共河中。華葉年年綠間紅。春水連漪清徹底。一聲",
    "X67n1299_019:0117c12": "啼鳥五更風。　佛鑑懃云。香苞冷透波心月。綠葉",
    "X67n1299_019:0117c13": "輕搖水面風。出未出時君看取。都盧只在一池中。",
    "X67n1299_019:0117c14": "　慈受深云。雨餘檻外差差碧。風撼池中柄柄香。",
    "X67n1299_019:0117c15": "多謝浣沙人不析。雨中留得蓋鴛鴦。",
    "X67n1299_019:0117c16": "淨眾信禪師。僧問蓮花未出水時如何。師云菡萏滿",
    "X67n1299_019:0117c17": "池流。云出水後如何。師云葉落不知秋。",
    "X67n1299_019:0117c18": "天童覺云。李陵持漢節。潘閬倒騎驢。",
    "X67n1299_019:0117c19": "丹霞淳頌云。白藕未萠非隱的。紅花出水不當陽。",
    "X67n1299_019:0117c20": "遊人莫用傳消息。自有清風遞遠香。",
    "X67n1299_019:0117c21": "雪竇顯禪師。僧問。山花開似錦。澗水湛如藍。學人分",
    "X67n1299_019:0117c22": "上為甚麼不會。師云棺木裏瞠眼。云恁麼則從苗辨",
    "X67n1299_019:0117c23": "地因語識人也。師云三十棒且待別時。",
    "X67n1299_019:0117c24": "白雲端頌云。一枝枯草強遮羞。明鏡當軒燭盡幽。",
    "X67n1299_019:0118a01": "滿面慚惶移步去。清光灼灼避無由。",
    "X67n1299_019:0118a02": "香燈",
    "X67n1299_019:0118a03": "龍潭信禪師因德山侍立抵夜。師云。夜深。子何不下",
    "X67n1299_019:0118a04": "去。山遂珍重揭簾而出。見外黑却回云外面黑。師乃",
    "X67n1299_019:0118a05": "點紙燭度與山。山擬接。師便吹滅。山忽大悟作禮。師",
    "X67n1299_019:0118a06": "云子見箇甚麼道理。山云。某甲從今以去。不疑天下",
    "X67n1299_019:0118a07": "老和尚舌頭也。師至明日陞堂告眾云。可中有箇漢。",
    "X67n1299_019:0118a08": "牙如劒樹。口似血盆。一棒打不回頭。他時向孤峯頂",
    "X67n1299_019:0118a09": "上立吾道去在。山遂取平日疏鈔。將一炬火提起云。",
    "X67n1299_019:0118a10": "窮諸玄辯。若一毫致於太虗。竭世樞機。似一滴投於",
    "X67n1299_019:0118a11": "巨壑。將疏鈔便燒却。禮辭而去。",
    "X67n1299_019:0118a12": "白雲端頌云。明暗相凌不足云。絲毫有解未為親。",
    "X67n1299_019:0118a13": "紙燈忽滅眼睛出。打破大唐無一人。　保寧勇云。",
    "X67n1299_019:0118a14": "一條瀑布巖前落。半夜金烏掌上明。大口開來添",
    "X67n1299_019:0118a15": "意氣。與誰天下共橫行。　上方益云。一陣旋風霧",
    "X67n1299_019:0118a16": "靄開。千峯突出碧崔嵬。驚猿怨鶴拋來久。半夜山",
    "X67n1299_019:0118a17": "前喚得回。　大洪遂云。明暗相形事渺茫。誰知腦",
    "X67n1299_019:0118a18": "後迸神光。都來劃斷千差路。南北東西達本鄉。",
    "X67n1299_019:0118a19": "天寧璉云。德嶠龍潭啐啄機。芥針投合契玄微。孤",
    "X67n1299_019:0118a20": "峰盤結幪頭坐。不顧青山雲自歸。",
    "X67n1299_019:0118a21": "雲巖晟禪師。僧問二十年在百丈巾缾。為甚麼心燈",
    "X67n1299_019:0118a22": "不續。師云頭上寶華冠。僧云頭上寶華冠意旨如何。",
    "X67n1299_019:0118a23": "師云大唐天子及冥王。後僧舉問九峰虔禪師。大唐",
    "X67n1299_019:0118a24": "天子及冥王意旨如何。虔云却憶洞上之言。",
    "X67n1299_019:0118b01": "丹霞淳頌云。玉鞭高舉擊金門。引出珊瑚價莫論。",
    "X67n1299_019:0118b02": "逈古輪王全意氣。不彰寶印自然尊。",
    "X67n1299_019:0118b03": "香林遠禪師。僧問如何是室內一盌燈。師云三人證",
    "X67n1299_019:0118b04": "龜成鼈。(或作大隨)",
    "X67n1299_019:0118b05": "投子青頌云。六耳同謀事可成。直言方表赤心人。",
    "X67n1299_019:0118b06": "室中燈燄誰來撥。白髮童兒兩鬢新。　西禪需云。",
    "X67n1299_019:0118b07": "三人證龜成鼈。剛把天機漏泄。木人嶺上歌歌。石",
    "X67n1299_019:0118b08": "女眼中滴血。",
    "X67n1299_019:0118b09": "慈明圓禪師在眾時到芝和尚寮。芝坐間開合子拈",
    "X67n1299_019:0118b10": "香燒次。師問作麼生燒。芝便放爐中燒。師云齖郎當",
    "X67n1299_019:0118b11": "漢又恁麼去也。",
    "X67n1299_019:0118b12": "白雲端頌云。千人萬人行一路。幾箇移身不移步。",
    "X67n1299_019:0118b13": "對面拈香爐上燒。齖郎當漢又恁麼。",
    "X67n1299_019:0118b14": "搬掃",
    "X67n1299_019:0118b15": "打地禪師自江西領旨。自晦其名。凡學者致問。惟以",
    "X67n1299_019:0118b16": "棒打地而示之。時謂之打地和尚。一日被僧藏却棒",
    "X67n1299_019:0118b17": "然後問。師但張其口。僧問其門人云。只如和尚每有",
    "X67n1299_019:0118b18": "人問便打地意旨如何。門人即於竈底取柴一片擲",
    "X67n1299_019:0118b19": "在釜中。",
    "X67n1299_019:0118b20": "趙州諗禪師見僧掃地。遂問。與麼掃。還得淨潔也無。",
    "X67n1299_019:0118b21": "僧云轉掃轉多。師云豈無撥塵者。僧云誰是撥塵者。",
    "X67n1299_019:0118b22": "師顧視云會麼。僧云不會。師云問取雲居去。其僧後",
    "X67n1299_019:0118b23": "問雲居如何是撥塵者。居云這瞎漢。",
    "X67n1299_019:0118b24": "曹山本寂禪師問僧甚處去來。僧云掃地來。師云佛",
    "X67n1299_019:0118c01": "前掃佛後掃。僧云前後一時掃。師云與我過袈裟來。",
    "X67n1299_019:0118c02": "五祖戒出僧語云。和尚是何心行。",
    "X67n1299_019:0118c03": "汾陽昭頌云。器量方圓得見伊。問君掃地是慈悲。",
    "X67n1299_019:0118c04": "前後一時俱掃却。也是拈來第二機。",
    "X67n1299_019:0118c05": "柴薪",
    "X67n1299_019:0118c06": "雪峯存禪師因普請次。自負一束藤。路逢一僧。便拋",
    "X67n1299_019:0118c07": "下叉手立。僧擬取。師便踏倒。歸舉似長生云。我今日",
    "X67n1299_019:0118c08": "踏得這僧。甚快。生云。和尚替這僧入涅槃堂始得。師",
    "X67n1299_019:0118c09": "休去。",
    "X67n1299_019:0118c10": "法眼因有二僧各說道理請師斷。師云汝兩僧一",
    "X67n1299_019:0118c11": "時入涅槃堂。　玄覺云。甚麼處是替那僧入涅槃",
    "X67n1299_019:0118c12": "堂處。　雪竇顯云。長生大似東家人死。西家助哀。",
    "X67n1299_019:0118c13": "也好與一踏。　白雲端云。雪峯外面贏得五百。家",
    "X67n1299_019:0118c14": "中失却一貫。　崇壽稠云。此一轉語却還老兄。",
    "X67n1299_019:0118c15": "　東禪齊云。只如長生意作麼生。　南堂靜云。雪峯",
    "X67n1299_019:0118c16": "一踏別傳教外。雪竇一踏千古無對。長生答對失",
    "X67n1299_019:0118c17": "錢遭罪。若人點檢得出。老僧只呵呵大笑。且道笑",
    "X67n1299_019:0118c18": "與踏是同是別。良久云。參。",
    "X67n1299_019:0118c19": "上方益頌云。暗拋香餌在江濵。果是金鱗釣得歸。",
    "X67n1299_019:0118c20": "不是絲綸收得疾。幾乎輸與鷺鷥兒。　佛燈珣云。",
    "X67n1299_019:0118c21": "偉哉雪老法中英。肩上藤薪覿面呈。目前不薦當",
    "X67n1299_019:0118c22": "頭著。和身一踏倒囊傾。會知擔重因柴束。自然便",
    "X67n1299_019:0118c23": "重不便輕。何山奉報諸禪侶。孩兒須是的親生。",
    "X67n1299_019:0118c24": "興教壽禪師因在天台韶國師處。一日搬柴墜落而",
    "X67n1299_019:0119a01": "悟。乃成一頌云。撲落非他物。縱橫不是塵。山河及大",
    "X67n1299_019:0119a02": "地。全露法王身。國師然之。",
    "X67n1299_019:0119a03": "法昌遇禪師因普請牽木。大眾放歇。師云。大眾作麼",
    "X67n1299_019:0119a04": "生是時節因緣。一僧乃發號聲。師云只得八成。僧云",
    "X67n1299_019:0119a05": "和尚尊意如何。師云。拽。",
    "X67n1299_019:0119a07": "禪林類聚卷第十九"
}