{
    "X71n1419_004:0524b07": "慧文正辯佛日普照元叟端禪師語錄卷第四",
    "X71n1419_004:0524b09": "住杭州徑山興聖萬壽禪寺語錄",
    "X71n1419_004:0524b10": "門人　梵琦等　編",
    "X71n1419_004:0524b11": "據室。摩竭陀國。掘地覓天。毗耶離城。接竹點月。如金",
    "X71n1419_004:0524b12": "翅擘海。直取龍吞。似香象渡河。截流而過。苕菷柄三",
    "X71n1419_004:0524b13": "十。且待別時。",
    "X71n1419_004:0524b14": "方外疏。言言見諦。句句朝宗。西天昔日淨名老。東土",
    "X71n1419_004:0524b15": "今朝龐蘊公。",
    "X71n1419_004:0524b16": "陞座。拈香云。此香。蘊唐虞太和。根本蕩蕩。無能名焉。",
    "X71n1419_004:0524b17": "協殷周至治。馨香巍巍。有成功也。爇向寶爐。恭為大",
    "X71n1419_004:0524b18": "元世界主。當今皇帝。祝延聖躬。萬歲萬萬歲。遂斂衣",
    "X71n1419_004:0524b19": "就座。僧出問云。堂前皷響。大眾雲臻。學人上來。請師",
    "X71n1419_004:0524b20": "說法。師云。破糞箕。生掃箒。僧云。臨濟和尚示眾云。夫",
    "X71n1419_004:0524b21": "說法者。一句中。須具三玄。一玄中。須具三要。還端的",
    "X71n1419_004:0524b22": "也無。師云。有甚不端的。僧云。如何是一句中須具三",
    "X71n1419_004:0524b23": "玄。師云。人天本豎。僧云。如何是一玄中須具三要。師",
    "X71n1419_004:0524b24": "云。畜生本橫。僧云。如何是第一玄。師云。東村王老屋",
    "X71n1419_004:0524c01": "頭穿。僧云。如何是第二玄。師云。大海波心駕銕船。僧",
    "X71n1419_004:0524c02": "云。如何是第三玄。師云。阿誰家裏竈無煙。僧云。如何",
    "X71n1419_004:0524c03": "是第一要。師云。眼裏瞳人吹木叫。僧云。如何是第二",
    "X71n1419_004:0524c04": "要。師云。寒山拍手拾得笑。僧云。如何是第三要。師云。",
    "X71n1419_004:0524c05": "皎月當空無不照。僧云。三要三玄蒙指示。西來的意",
    "X71n1419_004:0524c06": "事如何。師云。答汝亦不難。僧云。大善知識。豈悋方便。",
    "X71n1419_004:0524c07": "師云。老僧入院事繁。僧禮拜歸眾。師乃云。千峯頂上。",
    "X71n1419_004:0524c08": "出身一路。十字街頭不知。十字街頭。覿面一機。千峯",
    "X71n1419_004:0524c09": "頂上不會。千峯頂上若會。即是十字街頭。十字街頭",
    "X71n1419_004:0524c10": "若知。即是千峯頂上。盡無量阿僧祇劫。天人脩羅。若",
    "X71n1419_004:0524c11": "聖若凡。全體是箇國一道場。盡浮幢王剎。山河大地。",
    "X71n1419_004:0524c12": "若草若木。全體是箇妙喜世界。釋迦彌勒。拱手歸降。",
    "X71n1419_004:0524c13": "文殊普賢。全身奉重。天魔窺覰無門。外道瞻仰有分。",
    "X71n1419_004:0524c14": "如壯士展臂。不假他力。獅子游行。不求伴侶。逈絕異",
    "X71n1419_004:0524c15": "緣。高超諸有。以之壽聖君。則天地同久。日月並明。以",
    "X71n1419_004:0524c16": "之福賢佐。則安若太山。固如盤石。以之康濟兆民。則",
    "X71n1419_004:0524c17": "風以時雨以時。以之鍛鍊衲僧。則虗而靈寂而妙。正",
    "X71n1419_004:0524c18": "法眼藏。自此流通。邪見稠林。由茲寢息。正恁麼時。畢",
    "X71n1419_004:0524c19": "竟功歸何處。擊拂子云。蒲團靜坐無餘事。永日寥寥",
    "X71n1419_004:0524c20": "賀太平。復舉法燈和尚云。本欲深藏巖竇。隱遁過時。",
    "X71n1419_004:0524c21": "奈緣法眼老人。有未了公案。出來。為他了却。時有僧",
    "X71n1419_004:0524c22": "出云。如何是未了底公案。法燈打云。祖禰不了。殃及",
    "X71n1419_004:0524c23": "兒孫。僧云。過在什麼處。燈云。過在我。殃及儞。師云。能",
    "X71n1419_004:0524c24": "殺能活。能縱能敓。法燈不失本分鉗鎚。惜乎傷鋒犯",
    "X71n1419_004:0525a01": "手。致使貽笑傍觀。山僧本志。亦欲深藏巖竇。隱遁過",
    "X71n1419_004:0525a02": "時。柰緣藏叟老人。有未了公案。出來。為他了却。就中",
    "X71n1419_004:0525a03": "忽有箇渾鋼打就。生銕鑄成底。擔當得去。領略得行。",
    "X71n1419_004:0525a04": "一棒也不打他。一句也不罵他。向明窻下。如法安排。",
    "X71n1419_004:0525a05": "何故。總似今日。老胡有望。",
    "X71n1419_004:0525a06": "為佛開光明。我如來。以清淨天眼。普觀大地眾生。去",
    "X71n1419_004:0525a07": "劫以前。來劫以後。纖塵無有障礙。徑山今日。因甚為",
    "X71n1419_004:0525a08": "他重新點出。只恐諸人。味其所自。",
    "X71n1419_004:0525a09": "上堂。一華開天下春。一葉落天下秋。理隨事變。事逐",
    "X71n1419_004:0525a10": "理收。無一塵而不徧。無一剎而不周。歷劫分明至今",
    "X71n1419_004:0525a11": "日。東西南北謾馳求。喝一喝。",
    "X71n1419_004:0525a12": "請首座上堂。有際天之雲濤。可容吞舟之魚。有九萬",
    "X71n1419_004:0525a13": "里之風。可負垂天之翼。建法幢立宗旨。苟非其人。安",
    "X71n1419_004:0525a14": "任其事。拍禪床云。有意氣時添意氣。不風流處也風",
    "X71n1419_004:0525a15": "流。",
    "X71n1419_004:0525a16": "上堂。拈拄杖。卓一卓云。德山在儞頂門上。耀大法眼。",
    "X71n1419_004:0525a17": "臨濟在儞耳門裏。轟大法雷。靠拄杖云。只為諸人。當",
    "X71n1419_004:0525a18": "面蹉過。走入露柱裏去也。",
    "X71n1419_004:0525a19": "上堂。僧出眾。提起坐具云。過去諸佛亦如是。現在諸",
    "X71n1419_004:0525a20": "佛亦如是。未來諸佛亦如是。師云。三脚蝦蟆著錦襠。",
    "X71n1419_004:0525a21": "僧禮拜云。謝師答話。師云。有人笑儞。師乃云。病在一",
    "X71n1419_004:0525a22": "師一友處。病在多知多解處。病在求禪求道求菩提",
    "X71n1419_004:0525a23": "處。病在泯默無聞。冷水浸石頭處。只如著衣喫飯。屙",
    "X71n1419_004:0525a24": "屎送尿。還得不病也無。無為無事人。猶是金鎻難。",
    "X71n1419_004:0525b01": "為玄首座下火。摧殘峭峻。銷爍玄微。兜率宮中。了無",
    "X71n1419_004:0525b02": "夢想。勞生路上。永絕驅馳。火裏烏龜頭戴角。飜身觸",
    "X71n1419_004:0525b03": "倒五須彌。",
    "X71n1419_004:0525b04": "解夏上堂。舉東山和尚示眾云。百鍊黃金鑄銕牛。十",
    "X71n1419_004:0525b05": "分高價與人酬。庭前不有華含笑。又是東山一夏休。",
    "X71n1419_004:0525b06": "師云。徑山隨氀[叟*毛]。也有一頌。老矣無心鑄銕牛。眼前",
    "X71n1419_004:0525b07": "隨分即相酬。庭前葉脫西風起。且喜凌霄一夏休。",
    "X71n1419_004:0525b08": "城歸上堂。去時夏暑侵衣熱。歸日秋風滿面涼。彈指",
    "X71n1419_004:0525b09": "聲中便差別。百年能得幾時長。",
    "X71n1419_004:0525b10": "師一日勘僧云。擘開華嶽連天秀。放出黃河徹底清。",
    "X71n1419_004:0525b11": "則且置。平實地上。道將一句來。僧擬開口。師便打。僧",
    "X71n1419_004:0525b12": "休去。",
    "X71n1419_004:0525b13": "天童雲外和尚遺書至上堂。舉雲居膺和尚遷化次。",
    "X71n1419_004:0525b14": "問侍者云。今日是何日。者云初三。居云。三十年後。但",
    "X71n1419_004:0525b15": "云只者是。遂乃端然告寂。師云。雲居得曹洞正傳。為",
    "X71n1419_004:0525b16": "宗門百世師表。末後全提。因甚一場懡[怡-台+羅]。擊拂子云。",
    "X71n1419_004:0525b17": "無縫塔中雲匼匝。不萌枝上月團圓。",
    "X71n1419_004:0525b18": "上堂。僧問云。門門一切境。回互不回互。如何是不回",
    "X71n1419_004:0525b19": "互。師云。闍黎自闍黎。老僧自老僧。僧云。如何是回互。",
    "X71n1419_004:0525b20": "師云。闍黎即是老僧。老僧即是闍黎。師乃云。南泉斬",
    "X71n1419_004:0525b21": "猫兒。趙州頭戴草鞋出去。鳥窠吹布毛。通侍者當下",
    "X71n1419_004:0525b22": "悟去。咄咄咄。力囗希。禪子訝。中眉垂。",
    "X71n1419_004:0525b23": "上堂。窮千仞之巔。則必與之俱。錯。極九淵之底。則必",
    "X71n1419_004:0525b24": "與之俱。錯。一種平懷。泯然自盡。錯。達磨云。但有心分",
    "X71n1419_004:0525c01": "別計較。自心現量者。悉皆是夢。錯錯錯。何曾錯。祥麟",
    "X71n1419_004:0525c02": "只有一隻角。",
    "X71n1419_004:0525c03": "為旌忠了堂和尚引座。開蓮華於臘月。落冰片於炎",
    "X71n1419_004:0525c04": "天。疏正脉之淵源。碎邪師之窠臼。寒木在握兮。全機",
    "X71n1419_004:0525c05": "可笑。秋水橫按兮。半提可滅。使八極頂目者。不自爭",
    "X71n1419_004:0525c06": "衡。將見斯人兮駕馭昂枿。擊拂子云。叢林在處今寥",
    "X71n1419_004:0525c07": "落。聽取西山第二禪。",
    "X71n1419_004:0525c08": "上堂。舜若多神。無身覺觸。跋難陀龍。無耳聽聞。棋盤",
    "X71n1419_004:0525c09": "石。雨過苔生。鉢盂池。春來水滿。若作佛法商量。入地",
    "X71n1419_004:0525c10": "獄如箭射。不作佛法商量。入地獄如箭射。",
    "X71n1419_004:0525c11": "一日僧來參。師問云。何方聖者。甚處靈祇。僧云。臨朕",
    "X71n1419_004:0525c12": "碪。師云。杜撰禪和。如麻似粟。參堂去。",
    "X71n1419_004:0525c13": "上堂。風吹不入。水洒不著。邁古超今。光明烜赫。昨夜",
    "X71n1419_004:0525c14": "楊岐三脚驢。飜身踏倒黃番綽。今朝仔細辯蹤由。却",
    "X71n1419_004:0525c15": "是西川李八伯。",
    "X71n1419_004:0525c16": "為泳掌財下火。秤盤上。分斤定兩。是汝。筭筒邊。橫千",
    "X71n1419_004:0525c17": "豎百。是汝。且道生死海中。涵泳游戲。是汝。不是汝。擲",
    "X71n1419_004:0525c18": "下火云。烈焰堆中。分明薦取。",
    "X71n1419_004:0525c19": "謝秉拂并夏齋上堂。教中道。於食等者。於法亦等。於",
    "X71n1419_004:0525c20": "法等者。於食亦等。都寺營齋。內外悉皆飫飽。是名食",
    "X71n1419_004:0525c21": "等。首座秉拂。內外悉皆見聞。是名法等。其施汝者。不",
    "X71n1419_004:0525c22": "名福田。供養汝者。墮三惡道。喝一喝。下座。",
    "X71n1419_004:0525c23": "上堂。即心即佛。喚起窻全曙。非心非佛。催歸日未西。",
    "X71n1419_004:0525c24": "不是心。不是佛。不是物。無心華裏鳥。更與盡情啼。拈",
    "X71n1419_004:0526a01": "拄杖。卓一卓。",
    "X71n1419_004:0526a02": "上堂。入水不避蛟龍。漁父之勇也。入山不畏虎兕。獵",
    "X71n1419_004:0526a03": "人之勇也。見佛殺佛。見祖殺祖。衲僧之勇也。拈拄杖",
    "X71n1419_004:0526a04": "云。出頭天外看。誰是我般人。",
    "X71n1419_004:0526a05": "朝廷金山作水陸陞座。拈香云。此香融五嶽之神秀。",
    "X71n1419_004:0526a06": "五嶽莫並其高寒。結九地之精英。九地莫窮其深厚。",
    "X71n1419_004:0526a07": "爇向寶爐。端為祝延大元世界主。當今皇帝。聖躬。萬",
    "X71n1419_004:0526a08": "歲萬萬歲。陛下。恭願。懷保小民。茂昭大德。本枝百世。",
    "X71n1419_004:0526a09": "壽考萬年。問答不錄。乃云。盡不可說不可說。微塵數",
    "X71n1419_004:0526a10": "世界。是箇金剛正體。淨躶躶絕承當。盡不可說不可",
    "X71n1419_004:0526a11": "說。微塵數世界。是箇寶覺真心。赤洒洒無空闕。如天",
    "X71n1419_004:0526a12": "普蓋。似地普擎。如日普照。如風普吹。無一時不徧。無",
    "X71n1419_004:0526a13": "一處不周。無一理不圓。無一事不具。塵塵剎剎。八面",
    "X71n1419_004:0526a14": "玲瓏。物物頭頭。十方通暢。拈一莖草。作丈六金身。將",
    "X71n1419_004:0526a15": "丈六金身。作一莖草。腹中現百億閻浮提。室內湧三",
    "X71n1419_004:0526a16": "萬二千獅子座。七縱八橫。千變萬化。左之右之。無可",
    "X71n1419_004:0526a17": "不可。三世諸佛。以此正體。以此真心。坐寶蓮華。成等",
    "X71n1419_004:0526a18": "正覺。津濟四生。梯航九有。六代祖師。以此正體。以此",
    "X71n1419_004:0526a19": "真心。開甘露門。廣度羣品。啟廸盲聾。炳耀癡昧。奕世",
    "X71n1419_004:0526a20": "人王帝主。以此正體。以此真心。為生民立極。為世開",
    "X71n1419_004:0526a21": "太平基。拯黎元於塗炭。措天下於盤石。大元世界主。",
    "X71n1419_004:0526a22": "當今皇帝。以此正體。以此真心。克紹丕圖。纘登大寶。",
    "X71n1419_004:0526a23": "百億須彌盧。百億香水海。日月所照。風雨所至。悉稟",
    "X71n1419_004:0526a24": "威靈。咸歸化育。乃至此日。特頒聖旨。敦遣使臣。就金",
    "X71n1419_004:0526b01": "山古澤心寺。照依梁武皇帝科儀。修設天地冥陽。水",
    "X71n1419_004:0526b02": "陸大會。七晝夜。爇種種香。然種種燈。營種種上妙飲",
    "X71n1419_004:0526b03": "食。設種種上妙服御。金銀珊瑚。真珠瑪瑙。種種上妙",
    "X71n1419_004:0526b04": "珍寶。而為供養。命僧一千五百員。披轉三藏五乘。十",
    "X71n1419_004:0526b05": "二分秘典真詮。權也實也。頓也漸也。半也滿也。偏也",
    "X71n1419_004:0526b06": "圓也。交光相羅。如寶絲網。上以翊衛皇圖。下以資培",
    "X71n1419_004:0526b07": "民本。徑山臣僧行端。與教禪律三宗。耆年碩德。以此",
    "X71n1419_004:0526b08": "正體。以此真心。欽奉綸言。高陞寶座。闡揚諸佛無上",
    "X71n1419_004:0526b09": "奧旨。發揮諸佛無上秘傳。若幽若顯。若聖若凡。若飛",
    "X71n1419_004:0526b10": "若潛。若動若植。普仗良因。均霑妙利。四方消灾沴之",
    "X71n1419_004:0526b11": "虞。萬姓樂耕桑之業。同躋仁壽。共享昇平。當此之時。",
    "X71n1419_004:0526b12": "理周事徧。果滿功圓。直下無私一句。畢竟如何擎展。",
    "X71n1419_004:0526b13": "擊拂子云。化行舜日山川外。人在堯天雨露中。復說",
    "X71n1419_004:0526b14": "偈云。執尺量虗空。終難究其數。持蠡測海水。豈解知",
    "X71n1419_004:0526b15": "其源。吾君本心體。廣大亦如是。欲求其邊際。畢竟不",
    "X71n1419_004:0526b16": "可得。吾君之壽量。與此心體同。欲求其窮極。是亦不",
    "X71n1419_004:0526b17": "可得。吾君之福源。與此壽量同。欲求其窮盡。是亦不",
    "X71n1419_004:0526b18": "可得。太后皇太子。嬪妃諸眷屬。心體及福源。等無有",
    "X71n1419_004:0526b19": "差別。一塵一佛剎。一剎一釋迦。各現廣長舌。共說如",
    "X71n1419_004:0526b20": "上事。百千萬億中。亦不能及一。天人羣生類。地獄鬼",
    "X71n1419_004:0526b21": "畜等。十方諸有情。三界眾含識。當知此心體。本來相",
    "X71n1419_004:0526b22": "如是。",
    "X71n1419_004:0526b23": "上堂。舉臨濟示眾云。若與麼來。恰似失却。不與麼來。",
    "X71n1419_004:0526b24": "無繩自縛。一切時中。莫亂斟酌。會與不會。都來是錯。",
    "X71n1419_004:0526c01": "分明與麼道。一任天下人貶剝。師云。者老漢。刺腦入",
    "X71n1419_004:0526c02": "膠盆了也。乃云。若與麼來。無繩自縛。不與麼來。恰似",
    "X71n1419_004:0526c03": "失却。一切時中。切宜斟酌。會與不會。莫錯莫錯。分明",
    "X71n1419_004:0526c04": "與麼道。是甚秦時轢[車*度]。喝一喝。下座。",
    "X71n1419_004:0526c05": "城歸上堂。華街柳巷。恢張本地風光。酒肆茶坊。突出",
    "X71n1419_004:0526c06": "衲僧巴鼻。人人八面玲瓏。箇箇十方通暢。何必覺城",
    "X71n1419_004:0526c07": "東際。始見文殊。樓閣門開。方參慈氏。拈拄杖云。三箇",
    "X71n1419_004:0526c08": "童兒抱華皷。莫來攔我毬門路。",
    "X71n1419_004:0526c09": "結夏上堂。十五日以前。水長船高。十五日以後。泥多",
    "X71n1419_004:0526c10": "佛大。正當十五日。狸奴白牯。情與無情。身心安居。平",
    "X71n1419_004:0526c11": "等性智。復說偈云。蠟人還只爾。銕彈復何如。夜短睡",
    "X71n1419_004:0526c12": "不足。日長飢有餘。",
    "X71n1419_004:0526c13": "普慶請開山上堂。僧問云。法筵初啟。佛寺新開。作麼",
    "X71n1419_004:0526c14": "生是斬新一句。師云。天不能蓋。地不能載。僧云。恁麼",
    "X71n1419_004:0526c15": "則普慶山中祥霧起。翠屏峯下瑞雲生。師云。莫[斯/言]速。",
    "X71n1419_004:0526c16": "僧云。爭奈目前何。師云。教儞莫[斯/言]速。僧云。記得。世尊",
    "X71n1419_004:0526c17": "因地中。布髮掩泥次。然燈如來。指布髮處云。此處可",
    "X71n1419_004:0526c18": "建梵剎。為復因時建立。為復觸處皆真。師云。南斗七",
    "X71n1419_004:0526c19": "北斗八。僧云。會中適有賢于長者。持標竿。以指處插",
    "X71n1419_004:0526c20": "云。建梵剎已竟。又作麼生。師云。隨邪逐惡。僧云。是時",
    "X71n1419_004:0526c21": "天帝釋。於空中雨華。讚歎云。庶子有大志矣。還諦當",
    "X71n1419_004:0526c22": "否。師云。剎竿頭上仰蓮心。僧云。只如子愚能長老。刳",
    "X71n1419_004:0526c23": "心獨力。營剏寶坊。可謂出他古人一頭地。師云。同坑",
    "X71n1419_004:0526c24": "無異土。僧云。還許某甲末後讚歎一句也無。師云。試",
    "X71n1419_004:0527a01": "亂統看。僧擬開口。師便喝。僧禮拜歸眾。師乃云。法身",
    "X71n1419_004:0527a02": "無相。融攝十虗。法眼無瑕。包羅萬像。淨倮倮絕承當。",
    "X71n1419_004:0527a03": "赤洒洒無空闕。如天普蓋。似地普擎。直得一為無量。",
    "X71n1419_004:0527a04": "無量為一。小中現大。大中現小。於一毛端。現寶王剎。",
    "X71n1419_004:0527a05": "坐微塵裏。轉大法輪。正恁麼時。還有與子愚能長老",
    "X71n1419_004:0527a06": "相見者麼。若也見。三十棒。一棒也不較。若也不見。三",
    "X71n1419_004:0527a07": "十棒。一棒也不較。何故。知恩方解報恩。復舉。世尊。因",
    "X71n1419_004:0527a08": "地中。布髮掩泥公案。師云。適間禪客。問一句來。老僧",
    "X71n1419_004:0527a09": "答一句去。可謂徹頭徹尾。苟或遲疑。更聽一頌。無上",
    "X71n1419_004:0527a10": "寶王剎。當機誰解看。然燈纔舉手。長者便標竿。解起",
    "X71n1419_004:0527a11": "天人敬。能摩星斗寒。埋頭火宅者。今古自顢頇。",
    "X71n1419_004:0527a12": "上堂。於心所生。即名為色。知色空故。生即不生。馬簸",
    "X71n1419_004:0527a13": "箕應西天懸讖。傳東土大法。因甚却將驢鞍橋。作阿",
    "X71n1419_004:0527a14": "爺下頷。擊拂子云。急須著眼看仙人。莫看仙人手中",
    "X71n1419_004:0527a15": "扇。",
    "X71n1419_004:0527a16": "上堂。一夏悠悠今已半。尅期取證事如何。幻華非幻",
    "X71n1419_004:0527a17": "消磨盡。只與從前不較多。",
    "X71n1419_004:0527a18": "上堂。平白地上。拈起一絲。十箇有五雙。眼瞠瞠地。若",
    "X71n1419_004:0527a19": "作佛法商量。錯認定盤星。不作佛法商量。刻舟求劒。",
    "X71n1419_004:0527a20": "三十年後。蹉口咬著舌頭。徑山生身墮無間獄。拈拄",
    "X71n1419_004:0527a21": "杖。畫一畫云。毗婆尸佛早留心。直至如今不得妙。",
    "X71n1419_004:0527a22": "上堂。秋風涼。秋夜長。未歸客。思故鄉。拍禪床云。自是",
    "X71n1419_004:0527a23": "不歸歸便得。五湖煙景有誰爭。",
    "X71n1419_004:0527a24": "為存上座下火。偷心死盡。毛髮不存。正是大病之源。",
    "X71n1419_004:0527b01": "涅槃臺上。皎月當空。勝熱門頭。清風帀地。",
    "X71n1419_004:0527b02": "上堂。聞聲不被聲惑。是儞觀音三昧。見色不被色迷。",
    "X71n1419_004:0527b03": "是儞文殊法門。居一切事。不被事礙。涉一切理。不被",
    "X71n1419_004:0527b04": "理拘。是儞普賢境界。若也成褫得去。受用得行。常在",
    "X71n1419_004:0527b05": "途中不出門。無去無來亦無住。若也當頭蹉過。當面",
    "X71n1419_004:0527b06": "諱却。便是阿逸多出世。更須買草鞋。行脚始得。",
    "X71n1419_004:0527b07": "上堂。盡大地是金剛正體。二時粥飯。向甚處屙。盡大",
    "X71n1419_004:0527b08": "地是涅槃妙心。六道輪迴。因甚處得。良久云。啼得血",
    "X71n1419_004:0527b09": "流無用處。不如緘口過殘春。",
    "X71n1419_004:0527b10": "上堂。舉黃蘗和尚示眾云。儞諸人。盡是噇酒糟漢。恁",
    "X71n1419_004:0527b11": "麼行脚。何處有今日。還知大唐國裏。無禪師麼。時有",
    "X71n1419_004:0527b12": "僧出云。只如諸方。匡徒領眾。又且如何。蘗云。不道無",
    "X71n1419_004:0527b13": "禪。只是無師。後來溈山。舉問仰山。黃蘗意旨如何。仰",
    "X71n1419_004:0527b14": "云。鵝王擇乳。素非鴨類。溈云。斯實難辯。師頌云。大唐",
    "X71n1419_004:0527b15": "國裏無禪師。亂鑿胡穿知幾幾。鵝王擇乳鴨不同。惟",
    "X71n1419_004:0527b16": "有仰山較些子。",
    "X71n1419_004:0527b17": "上堂。謝秉拂并夏齋。無絃琴上。撫出五音六律。無底",
    "X71n1419_004:0527b18": "鉢中。飣出七珍八寶。未聞者得聞。未飽者得飽。碁盤",
    "X71n1419_004:0527b19": "石。[跳-兆+孛]跳上天。鉢盂池。哮吼入海。俱胝道者。忍俊不禁。",
    "X71n1419_004:0527b20": "將國一祖師禪石。喝成三片。直下恰似川字籀文。喝",
    "X71n1419_004:0527b21": "一喝。",
    "X71n1419_004:0527b22": "上堂。舉南嶽和尚示眾云。道一曾為人說法也未。總",
    "X71n1419_004:0527b23": "不見寄箇消息來。僧云。已與人說法了也。遂令訪彼。",
    "X71n1419_004:0527b24": "待他陞座。但出問云。作麼生。有甚言句。記將來。其僧",
    "X71n1419_004:0527c01": "依教往問。一云。自從胡亂後三十年。不少鹽醬。其僧",
    "X71n1419_004:0527c02": "回舉似。南嶽大稱賞之。師頌云。三十年不少鹽醬。二",
    "X71n1419_004:0527c03": "時粥飯只如常。可憐南嶽讓和尚。垂老懸懸掛肚腸。",
    "X71n1419_004:0527c04": "請兩序上堂。一心不生。萬法無咎。欲左即左。欲右即",
    "X71n1419_004:0527c05": "右。如頭之耳目。如身之臂肘。其進用也。罔涉離微。其",
    "X71n1419_004:0527c06": "退藏也。豈存窠臼。日午打三更。面南看北斗。",
    "X71n1419_004:0527c07": "上堂。僧出眾云。丹霞燒木佛。院主眉鬚墮。師云。一家",
    "X71n1419_004:0527c08": "有事百家忙。僧回首召云。大眾記取。師云。老僧今日",
    "X71n1419_004:0527c09": "不著便。師乃云。若論此事。不可以有心求。不可以無",
    "X71n1419_004:0527c10": "心得。不可以語言造。不可以寂嘿通。十二時中。且作",
    "X71n1419_004:0527c11": "麼生得相應去。者裏風頭稍硬。且歸煖處商量。",
    "X71n1419_004:0527c12": "上堂。本大者其葉茂。源深者其流長。源之通塞。要在",
    "X71n1419_004:0527c13": "疏之導之。使無匱竭之憂。本之榮悴。要在培之植之。",
    "X71n1419_004:0527c14": "使無夭折之患。上而諸佛。下而諸祖。豎大法幢。耀大",
    "X71n1419_004:0527c15": "法眼。乃至有國有家。垂紳正笏。措天下於泰山盤石",
    "X71n1419_004:0527c16": "之安。總出者箇圈繢不得。擊拂子云。劒為不平離寶",
    "X71n1419_004:0527c17": "匣。藥因救病出金缾。",
    "X71n1419_004:0527c18": "請監收上堂。山鄉每憂旱。水鄉常畏潦。付託既得人。",
    "X71n1419_004:0527c19": "安用掛懷抱。古人云。千粒萬粒一粒生。只者一粒甚",
    "X71n1419_004:0527c20": "處生。歸堂喫茶。",
    "X71n1419_004:0527c21": "上堂。內不住受想行識。外不著聲香味觸。出息不涉",
    "X71n1419_004:0527c22": "萬緣。入息不居陰界。菩提妙華徧莊嚴。隨所住處常",
    "X71n1419_004:0527c23": "安樂。便與麼去。只成箇杜撰座主。向我衲僧門下。未",
    "X71n1419_004:0527c24": "夢見在。擊拂子云。獨立周行如便休。誰振宏綱照千",
    "X71n1419_004:0528a01": "古。",
    "X71n1419_004:0528a02": "上堂。無名名之父。空手把鋤頭。步行騎水牛。為萬物",
    "X71n1419_004:0528a03": "之根源。作天地之太祖。人從橋上過。橋流水不流。拈",
    "X71n1419_004:0528a04": "拄杖。左卓云。者裏會得。見肇法師即易。見傅大士即",
    "X71n1419_004:0528a05": "難。右卓云。者裏會得。見傅大士即易。見肇法師即難。",
    "X71n1419_004:0528a06": "坐斷主人翁。不落第二見。老好痛與三十。貶向無生",
    "X71n1419_004:0528a07": "國裏。靠拄杖下座。",
    "X71n1419_004:0528a08": "上堂。半明半暗。半合半開。無向無背。無去無來。曠大",
    "X71n1419_004:0528a09": "劫來覓不得。四天下人空獃獃。",
    "X71n1419_004:0528a10": "上堂。人間五月汗滂流。山雨連朝冷似秋。直下便明",
    "X71n1419_004:0528a11": "心地法。銕鞭三百未輕酬。",
    "X71n1419_004:0528a12": "師廊下見僧。便云。棋盤石。斫破儞腦門。鉢盂池。浸瀾",
    "X71n1419_004:0528a13": "倆脚板。僧擬議。師便喝。",
    "X71n1419_004:0528a14": "上堂。諸人知處。良遂總知。威音王前。無一法可增。良",
    "X71n1419_004:0528a15": "遂知處。諸人不知。阿逸多後。無一法可減。只如麻谷",
    "X71n1419_004:0528a16": "携鋤入菜園。是有指示耶。無指示耶。迷來總似蛾投",
    "X71n1419_004:0528a17": "火。悟去渾如鶴出籠。",
    "X71n1419_004:0528a18": "上堂。身上著衣方免寒。口頭說食終不飽。百千諸佛",
    "X71n1419_004:0528a19": "諸祖師。別更無禪亦無道。拍禪床。下座。",
    "X71n1419_004:0528a20": "謝兩序上堂。靈機廓徹。智鑑虗圓。固無動寂之殊。豈",
    "X71n1419_004:0528a21": "有久新之異。拈起也十日麗天。放下也百川赴海。後",
    "X71n1419_004:0528a22": "先齊致。左右逢原。正恁麼時如何。三界炎歊爍金石。",
    "X71n1419_004:0528a23": "蒲團永日自寥寥。",
    "X71n1419_004:0528a24": "示眾。初祖菩提達磨云。若人造一切罪。自見己之法",
    "X71n1419_004:0528b01": "王。即得解脫。者老臊胡。佩般若多羅正印。十萬里踰",
    "X71n1419_004:0528b02": "沙越漠道。我傳法救迷情。因甚却作野干鳴。脾胃肝",
    "X71n1419_004:0528b03": "膽。涕唾膿血。是儞地水邊事。非己之法王也。寒煖呼",
    "X71n1419_004:0528b04": "吸。動轉施為。是儞火風邊事。非己之法王也。呼之有",
    "X71n1419_004:0528b05": "聲。不見其形。孤明歷歷。言談祗對者。是儞無量劫來",
    "X71n1419_004:0528b06": "生死根本。非己之法王也。且阿那箇。是儞己之法王。",
    "X71n1419_004:0528b07": "別教什麼人見。當其見時。有形耶。無形耶。青耶黃耶。",
    "X71n1419_004:0528b08": "大耶小耶。者裏脫體分明。達磨大師。與儞洗脚有分。",
    "X71n1419_004:0528b09": "其或未然。碧眼胡。從普通年。直至如今。在儞眉毛眼",
    "X71n1419_004:0528b10": "睫上。放妙寶光明。出妙寶音聲。演說安心法門。切忌",
    "X71n1419_004:0528b11": "當頭蹉過。珍重。",
    "X71n1419_004:0528b12": "上堂。舉南泉。因入園。見一僧。乃拋瓦礫擲之。其僧回",
    "X71n1419_004:0528b13": "首。泉乃翹一足。僧無語。泉便歸。僧隨後歸請益云。和",
    "X71n1419_004:0528b14": "尚擲瓦礫。打某甲。豈不是警覺某甲。泉云。翹足又作",
    "X71n1419_004:0528b15": "麼生。僧無語。師云。明月之珠。夜光之璧。以暗投人。莫",
    "X71n1419_004:0528b16": "不按劍而視。南泉老漢。失却一隻眼。畢竟如何。頭上",
    "X71n1419_004:0528b17": "是天。脚下是地。甜瓜藤結苦胡盧。釋迦不受然燈記。",
    "X71n1419_004:0528b19": "慧文正辯佛日普照元叟端禪師語錄卷第四"
}