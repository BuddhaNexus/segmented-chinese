{
    "T48n2016_040:0650c14": "宗鏡錄卷第四十",
    "T48n2016_040:0650c16": "慧日永明寺主智覺禪師延壽集",
    "T48n2016_040:0650c17": "夫真心無相。云何知有不空常住湛然之體。",
    "T48n2016_040:0650c18": "答。以事驗知。因用可辯。事能顯理。用能彰",
    "T48n2016_040:0650c19": "體。如見波生。知有水體。十八空論云。不捨離",
    "T48n2016_040:0650c20": "空菩薩。修學此定。止為功德善根無盡。何以",
    "T48n2016_040:0650c21": "故。一切諸佛。於無餘涅槃中。亦不捨功德善",
    "T48n2016_040:0650c22": "根門。有流果報。已盡。功德善根。本為化物故。",
    "T48n2016_040:0650c23": "恒有此用。如來雖入涅槃。猶隨眾生機緣。現",
    "T48n2016_040:0650c24": "應化兩身。導利含識。即是更起心義。故眾",
    "T48n2016_040:0650c25": "生不盡。應化之用亦不盡。故言雖入無餘。而",
    "T48n2016_040:0650c26": "不捨功德善根也。若二乘入滅。無更起心。以",
    "T48n2016_040:0650c27": "慈悲薄少。不化眾生。若佛入無餘。而更起心",
    "T48n2016_040:0650c28": "者。以諸佛菩薩。三身利物無窮故。如來法身。",
    "T48n2016_040:0650c29": "即是一切無流法之依處。故言不捨離功德",
    "T48n2016_040:0651a01": "也。所以得知涅槃之中。猶有法身者。以用證",
    "T48n2016_040:0651a02": "體。既覩應化之用不盡。故知此身之體。常自",
    "T48n2016_040:0651a03": "湛然。永無遷壞。如毘婆沙師。說無涅槃。無有",
    "T48n2016_040:0651a04": "自相而可言無。何以故。為能顯事用故。若",
    "T48n2016_040:0651a05": "不依涅槃。不成智慧。智慧不成。則煩惱不滅。",
    "T48n2016_040:0651a06": "涅槃既能生道。道能滅惑。即是涅槃家事。既",
    "T48n2016_040:0651a07": "見有事。則知應有體。故不得言無也。問。有",
    "T48n2016_040:0651a08": "何勝義。廣集一心正宗。於末學進修。得疾入",
    "T48n2016_040:0651a09": "道不。答。若以宗鏡示人。直至道場。疾證菩",
    "T48n2016_040:0651a10": "提。更無迂曲。法華經偈云。演暢實相義。開闡",
    "T48n2016_040:0651a11": "一乘法。廣導諸眾生。令速成菩提。如有頌",
    "T48n2016_040:0651a12": "云。行自境界中。獲得所應得。行他境界中。",
    "T48n2016_040:0651a13": "如魚墮陸地。是以若行自境內。如同己物。取",
    "T48n2016_040:0651a14": "復何難。若行他境中。即不自在。如王失國。似",
    "T48n2016_040:0651a15": "鳥離空。足可知之。此是千聖入道之門。諸佛",
    "T48n2016_040:0651a16": "證真之路。若有入者。一入全真。博地凡夫。",
    "T48n2016_040:0651a17": "位齊諸佛。法華經云。乘此寶乘。直至道場。可",
    "T48n2016_040:0651a18": "謂頓入頓超。諸乘匪。及以三乘之人。不知諸",
    "T48n2016_040:0651a19": "塵唯是識。故執心外實有境界。凡夫二乘。雖",
    "T48n2016_040:0651a20": "有發心趣向解脫。而猶計有生死可厭。涅槃",
    "T48n2016_040:0651a21": "可欣。不了唯心道理。若知一切法唯是識量。",
    "T48n2016_040:0651a22": "捨彼事識外計分別。既了唯心。趣理速疾。異",
    "T48n2016_040:0651a23": "前漸悟。故論云。速趣涅槃。又凡夫二乘。不覺",
    "T48n2016_040:0651a24": "賴耶。但依分別事識資持力故。而發心修行。",
    "T48n2016_040:0651a25": "以不達本故。向大菩提疎而且遠。故云漸也。",
    "T48n2016_040:0651a26": "菩薩既了賴耶本識。則依此識資持力故。而",
    "T48n2016_040:0651a27": "發心修行。以了本故。向大菩提親而且近。故",
    "T48n2016_040:0651a28": "云速也。此宗鏡中開示大意。唯論自心妙達。",
    "T48n2016_040:0651a29": "何待他文。為未薦者。假以文言。示令親悟。纔",
    "T48n2016_040:0651b01": "聞便入。目擊道存。故止觀云。直聞其言。病即",
    "T48n2016_040:0651b02": "除愈。如經云。佛告菩提樹神。過去有佛。名",
    "T48n2016_040:0651b03": "曰寶勝。滅後有長者。名曰持水。善知醫方。救",
    "T48n2016_040:0651b04": "諸病苦。持水有子。名曰流水。是時國內。天降",
    "T48n2016_040:0651b05": "災變。流水見已。自思惟言。我父年邁。不能至",
    "T48n2016_040:0651b06": "彼城邑聚落。便至父所。問醫方已。因得了知",
    "T48n2016_040:0651b07": "一切方術。遍至城邑。作如是言。我是醫師。我",
    "T48n2016_040:0651b08": "是醫師。善知方藥。療治一切。一切眾生。聞許",
    "T48n2016_040:0651b09": "治病。直聞是言。所患即除。此譬聞妙境。得入",
    "T48n2016_040:0651b10": "初住。以不思議境。本自圓成。長時顯現。上根",
    "T48n2016_040:0651b11": "纔覽。直進無疑。不待舉明。重加指示。如華嚴",
    "T48n2016_040:0651b12": "迴向品頌云。諸佛隨宜所作業。無量無邊等",
    "T48n2016_040:0651b13": "法界。智者能以一方便。一切了知無不盡。是",
    "T48n2016_040:0651b14": "以若入此宗鏡。己眼圓明。一一皆照。自心。決",
    "T48n2016_040:0651b15": "定不從他學。法藏而全開身聚。智燈而高挂",
    "T48n2016_040:0651b16": "靈臺。步步現無盡法門。念念成六波羅蜜。如",
    "T48n2016_040:0651b17": "首楞嚴三昧經云。佛告堅意。菩薩。住首楞嚴",
    "T48n2016_040:0651b18": "三昧。六波羅蜜世世自知。不從他學。舉足下",
    "T48n2016_040:0651b19": "足。入息出息。念念常有。六波羅蜜。何以故。",
    "T48n2016_040:0651b20": "堅意。如是菩薩。身皆是法。行皆是法。堅意。",
    "T48n2016_040:0651b21": "譬如有王。若諸大臣。百千種香。擣以為末。若",
    "T48n2016_040:0651b22": "有人來索中一種。不用餘香共相熏雜。堅意。",
    "T48n2016_040:0651b23": "如是百千種眾香末中。可得一種不雜餘不。",
    "T48n2016_040:0651b24": "不也世尊。堅意。是菩薩以一切波羅蜜熏身",
    "T48n2016_040:0651b25": "心故。於念念中。常生六波羅蜜。堅意。菩薩云",
    "T48n2016_040:0651b26": "何於念念中。生六波羅蜜。堅意。是菩薩一切",
    "T48n2016_040:0651b27": "悉捨。心無貪著。是檀波羅蜜。心善寂滅。畢竟",
    "T48n2016_040:0651b28": "無惡。是尸波羅蜜。知心盡相。於諸塵中而無",
    "T48n2016_040:0651b29": "所傷。是羼提波羅蜜。勤觀擇心。知心離相。是",
    "T48n2016_040:0651c01": "毘梨耶波羅蜜。畢竟善寂。調伏其心。是禪波",
    "T48n2016_040:0651c02": "羅蜜。觀心知心。通達心相。是般若波羅蜜。堅",
    "T48n2016_040:0651c03": "意。菩薩住首楞嚴三昧。如是法門。念念皆有",
    "T48n2016_040:0651c04": "六波羅蜜。問。依此寂滅無為之道。即入絕",
    "T48n2016_040:0651c05": "學絕待之門。莫不沈空。成於斷見不。答。未",
    "T48n2016_040:0651c06": "入茲門。觸途虛幻。待真立俗。對色明空。纔證",
    "T48n2016_040:0651c07": "斯宗。萬緣俱寂。如異色之鳥。投須彌而純變",
    "T48n2016_040:0651c08": "金光。猶三十三天。入雜林而更無分別。是以",
    "T48n2016_040:0651c09": "諸法無體。相待而成。皆無待而成待。若執有",
    "T48n2016_040:0651c10": "法。互相待成。則不成待。以有自體。各定。不假",
    "T48n2016_040:0651c11": "相待故。如中觀論偈云。若法有待成。未成云",
    "T48n2016_040:0651c12": "何待。若成已有待。成已何用待。若法因待",
    "T48n2016_040:0651c13": "成。是法先未成。未成則無。無則云何有因",
    "T48n2016_040:0651c14": "待。若是法先已成。已成何用因待。是二俱不",
    "T48n2016_040:0651c15": "相因待。是知未成已成。俱無有待。若悟入宗",
    "T48n2016_040:0651c16": "鏡之時。了知虛空尚是幻生。豈更有法可為",
    "T48n2016_040:0651c17": "對待。如首楞嚴經云。若一人反真歸原。此十",
    "T48n2016_040:0651c18": "方空一時消殞。菩薩瓔珞經云。佛告天子。如",
    "T48n2016_040:0651c19": "吾昔求道。從無數劫分別本末。未能究盡一",
    "T48n2016_040:0651c20": "法定意。云何為一法。所謂無念也。菩薩得",
    "T48n2016_040:0651c21": "無念者。觀一切法悉皆無形。天子。吾今成佛。",
    "T48n2016_040:0651c22": "由此一行。得成無上正真之道。既萬法無形。",
    "T48n2016_040:0651c23": "對何稱有。有既不有。曷得云常。空復何空。",
    "T48n2016_040:0651c24": "憑誰稱斷。若心外有法。即成斷常。若法外無",
    "T48n2016_040:0651c25": "心。孰言空有。所以傅大士云。君不見自心非",
    "T48n2016_040:0651c26": "斷亦非常。普在諸方不入方。亦復不依前後",
    "T48n2016_040:0651c27": "際。又復非圓非短長。寂然無生亦無滅。非",
    "T48n2016_040:0651c28": "黑非白與青黃。雖復念慮知諸法。而實不住",
    "T48n2016_040:0651c29": "念中央。眾生入而無所入。雖趣六境實無傷。",
    "T48n2016_040:0652a01": "智者分明了知此。是故號曰法中王。故思益",
    "T48n2016_040:0652a02": "經云。若有於法生見。則於其人。佛不出世。",
    "T48n2016_040:0652a03": "世尊。若有決定見涅槃者。是人不度生死。所",
    "T48n2016_040:0652a04": "以者何。涅槃名為除滅諸相。遠離一切動念",
    "T48n2016_040:0652a05": "戲論。是以若論成壞有空。皆徇世間名字。",
    "T48n2016_040:0652a06": "不出外道諸見。如狗逐塊。豈達自宗。則知",
    "T48n2016_040:0652a07": "名字如塊。真理如人。無明癡犬。逐名言塊。種",
    "T48n2016_040:0652a08": "智師子。得理亡名。故知。言語從覺觀生。息覺",
    "T48n2016_040:0652a09": "觀。則名言絕。言思絕。則待絕亡。中觀論疏云。",
    "T48n2016_040:0652a10": "盡不盡門者。若念念遷滅。滅無可成。若念念",
    "T48n2016_040:0652a11": "相續。續非始成。若念念遷滅。滅無始壞。若",
    "T48n2016_040:0652a12": "念念相續。續不可壞。故盡不盡。俱無成壞。又",
    "T48n2016_040:0652a13": "諸法日夜中。念念常滅盡。過去如水流不住。",
    "T48n2016_040:0652a14": "是則名盡。是事不可取。不可說。如野馬無決",
    "T48n2016_040:0652a15": "定性。云何可分別說有成。又念念生滅。常相",
    "T48n2016_040:0652a16": "續不斷。故名不盡。云何可分別說言。今是成",
    "T48n2016_040:0652a17": "時。是故盡亦無成。不盡亦無成。既無成。亦無",
    "T48n2016_040:0652a18": "壞。是以一切諸法。尚無有成。云何說斷。皆以",
    "T48n2016_040:0652a19": "實際為定量。則無有變異。如經問。何等是真",
    "T48n2016_040:0652a20": "智慧。答言。無變異相。如眾生無變異相。真智",
    "T48n2016_040:0652a21": "慧亦無變異。又。問。云何是眾生相。答。假名",
    "T48n2016_040:0652a22": "字畢竟離。是眾生相。如是相。則無變異。乃至",
    "T48n2016_040:0652a23": "如虛空無變異相。一切諸法亦無變異相。云",
    "T48n2016_040:0652a24": "何無變異。以無二故。亦無無二。方成真智。",
    "T48n2016_040:0652a25": "但云無有二。非是有無二。如華嚴經頌云。常",
    "T48n2016_040:0652a26": "於諸法不作二。亦復不作於不二。於二不二",
    "T48n2016_040:0652a27": "並皆離。知其悉是語言道。是知一切言語。皆",
    "T48n2016_040:0652a28": "從覺觀而生。纔有覺觀。便形紋綵。發萠芽於",
    "T48n2016_040:0652a29": "境上。起兆朕於心中。心境對治。便為質礙。若",
    "T48n2016_040:0652b01": "入宗鏡。自絕言思。妙旨潛通。了無所得。又若",
    "T48n2016_040:0652b02": "一切修行趣佛乘人。但先得旨之後。方可以",
    "T48n2016_040:0652b03": "佛知見。治諸餘習。以正定水。瑩。淨禪支。用多",
    "T48n2016_040:0652b04": "聞慧。助生觀力。乃至習誦熏修。萬行嚴飾。若",
    "T48n2016_040:0652b05": "未入宗鏡。不了自心。縱多聞習誦。俱不成就。",
    "T48n2016_040:0652b06": "如善星受持讀誦十二部經。獲得四禪。不達",
    "T48n2016_040:0652b07": "無生。返墮地獄。又如阿難多聞。不明實相。遭",
    "T48n2016_040:0652b08": "婬席所縛。為文殊所訶。應須先入正宗。後修",
    "T48n2016_040:0652b09": "福智。如瑠璃之含寶月。似摩尼之置高幢。方",
    "T48n2016_040:0652b10": "得通透無瑕。能雨眾寶。自他兼利。豈虛搆哉。",
    "T48n2016_040:0652b11": "又此絕待無作真心。非是斷空但空。若眾生",
    "T48n2016_040:0652b12": "一切妄心。世間一切幻法。以情識分別不及。",
    "T48n2016_040:0652b13": "故。目之為空。如洞山和尚偈云。世間塵事亂",
    "T48n2016_040:0652b14": "如毛。不向空門何處消。若待境緣除蕩盡。古",
    "T48n2016_040:0652b15": "人那得喻芭蕉。龐居士偈云。識樂眾生樂。緣",
    "T48n2016_040:0652b16": "繩妄走作。智樂菩薩樂。無繩亦無縛。若有發",
    "T48n2016_040:0652b17": "心者。直須學無作。莫道怕落空。得空亦不惡。",
    "T48n2016_040:0652b18": "見礦不識金。入爐始知錯。黃蘗和尚云。無人",
    "T48n2016_040:0652b19": "敢入此門。恐畏落空。盡望涯而退。證道歌云。",
    "T48n2016_040:0652b20": "嗟末法。惡時代。眾生薄福難調制。去聖遠兮",
    "T48n2016_040:0652b21": "邪見深。魔強法弱多冤害。聞說如來頓教門。",
    "T48n2016_040:0652b22": "恨不滅除令瓦碎。作在心殃在身。不須怨訴",
    "T48n2016_040:0652b23": "更尤人。欲得不招無間業。莫謗如來正法輪。",
    "T48n2016_040:0652b24": "問。悟此心宗修行之人。得圓滿普賢行不。",
    "T48n2016_040:0652b25": "答。一切理智。無邊行願。皆不出普賢一毛",
    "T48n2016_040:0652b26": "孔。若實入此宗鏡中。乃至凡聖之身。一一毛",
    "T48n2016_040:0652b27": "孔。皆能圓滿普賢之行。如華嚴經海幢比丘。",
    "T48n2016_040:0652b28": "入般若波羅蜜境界清淨光明三昧。經行地",
    "T48n2016_040:0652b29": "側。結加趺坐。入于三昧。離出入息。無別思覺。",
    "T48n2016_040:0652c01": "身安不動。從其身分。出十法界身雲。一切供",
    "T48n2016_040:0652c02": "具。雨無量法雨等。又如善見比丘。告善財言。",
    "T48n2016_040:0652c03": "我經行時。一念中一切十方。皆悉現前。智慧",
    "T48n2016_040:0652c04": "清淨故。一念中一切世界。皆悉現前。經過不",
    "T48n2016_040:0652c05": "可說不可說世界故。又如喜目觀察眾生夜",
    "T48n2016_040:0652c06": "神。入大勢力普喜幢解脫門。於其身上。一一",
    "T48n2016_040:0652c07": "毛孔。出無量種變化身雲。隨其所應。以妙言",
    "T48n2016_040:0652c08": "音。而為說法。普攝無量一切眾生。皆令歡喜",
    "T48n2016_040:0652c09": "而得利益。又如善財。重觀普賢一一身分。一",
    "T48n2016_040:0652c10": "一毛孔。悉有三千大千世界。風輪水輪。地輪",
    "T48n2016_040:0652c11": "火輪。大海江河。及諸寶山。須彌鐵圍。村營",
    "T48n2016_040:0652c12": "城邑。宮殿園苑。一切地獄餓鬼畜生。閻羅王",
    "T48n2016_040:0652c13": "界。天龍八部。人與非人。欲界色界。無色界處。",
    "T48n2016_040:0652c14": "日月星宿。風雲雷電。晝夜月時。及以年劫。諸",
    "T48n2016_040:0652c15": "佛出世。菩薩眾會。道場莊嚴。如是等事。悉皆",
    "T48n2016_040:0652c16": "明見。如見此世界。十方所有一切世界。悉如",
    "T48n2016_040:0652c17": "是見。如見現在十方世界。前際後際一切世",
    "T48n2016_040:0652c18": "界。亦如是見。各各差別。不相雜亂。如說海幢",
    "T48n2016_040:0652c19": "身分之上。善見一念之中。普賢毛孔之內。盡",
    "T48n2016_040:0652c20": "十方法界虛空界。所有一切凡聖境界。淨穢",
    "T48n2016_040:0652c21": "國土。靡所不現。可證宗鏡無外。無法不含。如",
    "T48n2016_040:0652c22": "卷大海之波瀾。收歸一滴。猶撮十方之剎土。",
    "T48n2016_040:0652c23": "指在一塵。如古德云。以遮那之境界。眾妙之",
    "T48n2016_040:0652c24": "玄門。知識說之而不窮。善財酌之而不竭。",
    "T48n2016_040:0652c25": "文殊體之而寂寂。普賢證之以重重。何者。以",
    "T48n2016_040:0652c26": "文殊是自心如理之體。體常湛然。以普賢是",
    "T48n2016_040:0652c27": "自心如量之用。用周法界。所以寶性論明。",
    "T48n2016_040:0652c28": "有二種修行。一如實修行。了如理一味。二。",
    "T48n2016_040:0652c29": "遍滿修行。備知一心有恒沙法界。是以悟此",
    "T48n2016_040:0653a01": "真如無盡之心。成得普賢無盡之行。亦云梵",
    "T48n2016_040:0653a02": "行已立己事已辦。如不了此而妄有所修。非",
    "T48n2016_040:0653a03": "唯不具普賢行門。乃至三歸五戒等一切修",
    "T48n2016_040:0653a04": "進之門。悉不成就。以不達本故。所以法華經",
    "T48n2016_040:0653a05": "云。若不能得見聞讀誦書持供養是法華經",
    "T48n2016_040:0653a06": "者。當知是人未善行菩薩道。以自他所隔。但",
    "T48n2016_040:0653a07": "為愛見之心。未達一乘。豈成同體之行。又云。",
    "T48n2016_040:0653a08": "此經難持。若暫持者。我則歡喜。諸佛亦然。",
    "T48n2016_040:0653a09": "如是之人。諸佛所歎。是則勇猛。是則精進。",
    "T48n2016_040:0653a10": "是名持戒。行頭陀者。則為疾得無上佛道。故",
    "T48n2016_040:0653a11": "知見性修行。性周萬行。如華嚴經云。菩薩行。",
    "T48n2016_040:0653a12": "即如來性。如來性。即菩薩行。若明見此旨。方",
    "T48n2016_040:0653a13": "稱圓修。權教罔思。下位天隔。讚一念隨喜。福",
    "T48n2016_040:0653a14": "尚無量。何況正念修行。為人開示。所以文句",
    "T48n2016_040:0653a15": "疏。釋。一念隨喜者。自未有行。但隨喜法及人。",
    "T48n2016_040:0653a16": "功報尚多。況行到耶。隨喜心有二。若聞開權",
    "T48n2016_040:0653a17": "顯實。即於一念心中。解非權非實之理。信佛",
    "T48n2016_040:0653a18": "知見。又雙解權實。事理圓融。雖具煩惱性。能",
    "T48n2016_040:0653a19": "知如來祕密之藏。此即竪論隨喜。又若聞開",
    "T48n2016_040:0653a20": "權顯實之意。即於一心。廣解一切心。又一切",
    "T48n2016_040:0653a21": "法皆是佛法。無有障礙。若欲分別。辯說無窮。",
    "T48n2016_040:0653a22": "月四月至歲。旋轉不盡。雖未得真隨喜心。能",
    "T48n2016_040:0653a23": "如此解。法既如此。人亦如是。此約橫論隨",
    "T48n2016_040:0653a24": "喜。即橫而竪。即竪而橫。故大涅槃經云。寧",
    "T48n2016_040:0653a25": "願少聞。多解義味。即此意也。故知纔聞一心。",
    "T48n2016_040:0653a26": "能生隨喜。則洞了諸法。無有遺餘。可謂一聞",
    "T48n2016_040:0653a27": "千悟。得大總持。於凡夫心能生圓信。格量",
    "T48n2016_040:0653a28": "功德。唯佛方知。若外道得五通者。能移山竭",
    "T48n2016_040:0653a29": "海。而不伏見愛。不及煖法人。二乘無學。子果",
    "T48n2016_040:0653b01": "俱脫。猶被涅槃縛。不知其因果俱權。通教",
    "T48n2016_040:0653b02": "人修因雖巧。發心不識五百由旬。得果止除",
    "T48n2016_040:0653b03": "四住。別人雖勝二乘。修因則偏。其門又拙。",
    "T48n2016_040:0653b04": "非佛所讚。皆不及初隨喜一念圓信之人。又",
    "T48n2016_040:0653b05": "止觀云。能如是入唯心觀者。則具一切法門。",
    "T48n2016_040:0653b06": "該括周備。規矩。初心送行人。到彼薩雲蓋。如",
    "T48n2016_040:0653b07": "來積劫之所勤求。道場之所妙悟。正在茲乎。",
    "T48n2016_040:0653b08": "故知萬途雖別。一性無差。若未歸此自心之",
    "T48n2016_040:0653b09": "性。終非究竟。凡有所作。心境不亡。皆墮輪迴。",
    "T48n2016_040:0653b10": "不入真實。如大智度論云。復次如水性下流",
    "T48n2016_040:0653b11": "故。會歸於海。合為一味。諸法亦如是。一切總",
    "T48n2016_040:0653b12": "相別相。皆歸法性。同為一相。是名為法性。如",
    "T48n2016_040:0653b13": "金剛在山頂。漸漸穿下。至金剛地際。到自性乃",
    "T48n2016_040:0653b14": "止。諸法亦如是。智慧分別推求已到如中。從",
    "T48n2016_040:0653b15": "如入自性。如無本末生滅諸法戲論。是名為",
    "T48n2016_040:0653b16": "法性。又如犢子。周章鳴喚。得母乃止。諸法亦",
    "T48n2016_040:0653b17": "如是。種種別異。取捨不同。得到自性乃止。無",
    "T48n2016_040:0653b18": "復過處。是名法性。如一切菩薩求道修行。若",
    "T48n2016_040:0653b19": "未到宗鏡。心終不止。所以宗鏡略有二意。一",
    "T48n2016_040:0653b20": "為頓悟知宗。二為圓修辦事。如首楞嚴經云。",
    "T48n2016_040:0653b21": "佛責阿難言。非汝歷劫辛勤證修。雖復憶持",
    "T48n2016_040:0653b22": "十方如來十二部經清淨妙理。如恒河沙。只",
    "T48n2016_040:0653b23": "益戲論。汝雖談說因緣自然。決定明了。人間",
    "T48n2016_040:0653b24": "稱汝多聞第一。以此積劫多聞熏習。不能免",
    "T48n2016_040:0653b25": "離摩登伽難。何須待我佛頂神呪。摩登伽心",
    "T48n2016_040:0653b26": "婬火頓歇。得阿那含。於我法中。成精進林。愛",
    "T48n2016_040:0653b27": "河乾枯。令汝解脫。是故阿難。汝雖歷劫。憶持",
    "T48n2016_040:0653b28": "如來祕密妙嚴。不如一日修無漏業。遠離世",
    "T48n2016_040:0653b29": "間憎愛二苦。如摩登伽。宿為婬女。由神呪力。",
    "T48n2016_040:0653c01": "消其愛欲。法中今名性比丘尼。與羅睺母耶",
    "T48n2016_040:0653c02": "輸陀羅。同悟宿因。知歷世因。貪欲為苦。一念",
    "T48n2016_040:0653c03": "熏修無漏善故。或得出纏。或蒙授記。如何",
    "T48n2016_040:0653c04": "自欺。尚留觀聽。乃至阿難等既開悟。後重",
    "T48n2016_040:0653c05": "請妙修行路。如經云。世尊。我今雖承如是法",
    "T48n2016_040:0653c06": "音。知如來藏妙覺明心。遍十方界。含育如",
    "T48n2016_040:0653c07": "來十方國土。清淨寶嚴。妙覺王剎。如來復責",
    "T48n2016_040:0653c08": "多聞無功。不逮修習。我今猶如旅泊之人。忽",
    "T48n2016_040:0653c09": "蒙天王賜以華屋。雖獲大宅。要因門入。唯願",
    "T48n2016_040:0653c10": "如來。不捨大悲。示我在會。諸蒙闇者。捐捨小",
    "T48n2016_040:0653c11": "乘。畢獲如來無餘涅槃。本發心路。乃至佛告",
    "T48n2016_040:0653c12": "阿難。汝等若欲捐捨聲聞。修菩薩乘。入佛知",
    "T48n2016_040:0653c13": "見。應當審觀因地發心。與果地覺為同為異。",
    "T48n2016_040:0653c14": "阿難。若於因地。以生滅心。為本修因。而求佛",
    "T48n2016_040:0653c15": "乘不生不滅。無有是處。以是義故。汝當照明",
    "T48n2016_040:0653c16": "諸器世間可作之法。皆從變滅。阿難。汝觀世",
    "T48n2016_040:0653c17": "間可作之法。誰為不壞。然終不聞爛壞虛空。",
    "T48n2016_040:0653c18": "何以故。空非可作。由是始終無壞滅故。釋",
    "T48n2016_040:0653c19": "曰。詳夫諸大乘經。祖佛正意。凡從今日去紹",
    "T48n2016_040:0653c20": "佛乘人。先須得本。悟自真心不生不滅為因。",
    "T48n2016_040:0653c21": "然後以無生之旨。遍治一切。所以華嚴論云。",
    "T48n2016_040:0653c22": "若有習氣。還以佛知見治之。若不入佛知見。",
    "T48n2016_040:0653c23": "設有修行。但成折伏。終不能入諸佛駛水之",
    "T48n2016_040:0653c24": "流。如法華明。開示悟入佛之知見。只是於眾",
    "T48n2016_040:0653c25": "生心中。而論開示。以佛知見蘊在眾生心故。",
    "T48n2016_040:0653c26": "若宗門中。從上亦云。先須知有。然後保任。又",
    "T48n2016_040:0653c27": "云。頭尾須得相稱。不可理行有闕。心口相",
    "T48n2016_040:0653c28": "違。入我宗中。無有是處。若未悟自心無生之",
    "T48n2016_040:0653c29": "理。唯以生滅心為因。欲求無生之果。如蒸砂",
    "T48n2016_040:0654a01": "作飯。種苦求甘。因果不同。體用俱失。邪修",
    "T48n2016_040:0654a02": "妄習。猶九十六種。揑目生華。趣寂執權。似三",
    "T48n2016_040:0654a03": "乘道人。勞神費力。若入宗鏡。理行俱圓。可謂",
    "T48n2016_040:0654a04": "二見之良醫。釋真之皎日矣。故大涅槃經云。",
    "T48n2016_040:0654a05": "譬如霧露。勢雖欲住。不過日出。日既出已。消",
    "T48n2016_040:0654a06": "滅無餘。善男子。是諸眾生所有惡業。亦復如",
    "T48n2016_040:0654a07": "是。住世勢力。不過得見大涅槃日。是日既出。",
    "T48n2016_040:0654a08": "悉能除滅一切惡業。夫未遇宗鏡正法之日。",
    "T48n2016_040:0654a09": "一心實智之海。歸前所有一切修行三昧諸",
    "T48n2016_040:0654a10": "行。皆是無常。不成上善。以未究竟故。如經",
    "T48n2016_040:0654a11": "云。佛言。善男子。雖修一切契經諸定。未聞如",
    "T48n2016_040:0654a12": "是大涅槃經。咸言一切悉是無常。聞是經已。",
    "T48n2016_040:0654a13": "雖有煩惱。如無煩惱。即能利益一切人天。何",
    "T48n2016_040:0654a14": "以故。曉了己身有佛性故。是名為常。復次善",
    "T48n2016_040:0654a15": "男子。譬如眾流。皆歸于海。一切契經諸定",
    "T48n2016_040:0654a16": "三昧。皆歸大乘大涅槃經。何以故。究竟善",
    "T48n2016_040:0654a17": "說有佛性故。所以纔知。有佛性。自然解行相",
    "T48n2016_040:0654a18": "應。如結網而終是取魚。裹糧而必須前進。如",
    "T48n2016_040:0654a19": "云。若唯解而無行。同沙井之非潤。專虛而不",
    "T48n2016_040:0654a20": "實。似空雲而無雨。是以此錄。全為修習菩薩",
    "T48n2016_040:0654a21": "道。圓滿普賢門。遂乃廣集了義金文。先德遺",
    "T48n2016_040:0654a22": "旨。皆令信順。與道相應。該括始終。自他兼利。",
    "T48n2016_040:0654a23": "以真如一心。性無盡故。法爾如是順性而行。",
    "T48n2016_040:0654a24": "無有匱息。自然圓滿。一切智慧。一切慈悲。",
    "T48n2016_040:0654a25": "一切三昧。一切神通。一切行願。一切因果。",
    "T48n2016_040:0654a26": "一切理事。一切權實。一切行布。一切圓融。",
    "T48n2016_040:0654a27": "所以華嚴論云。經明。法雲地菩薩。隨心念力。",
    "T48n2016_040:0654a28": "廣大微細。自他相入。一多大小。互參。神通。德",
    "T48n2016_040:0654a29": "用自在。皆隨自心念所成故。如一切眾生作",
    "T48n2016_040:0654b01": "用境界。皆是自心執業所成。人天地獄畜生",
    "T48n2016_040:0654b02": "餓鬼善惡等報果。一依心造。如此十地菩薩。",
    "T48n2016_040:0654b03": "以無作法身大智之力。隨所心念。莫不十方",
    "T48n2016_040:0654b04": "一時自在。皆悉知見。以普光明智為體。為智",
    "T48n2016_040:0654b05": "體無依。稱性遍周法界。與虛空量等。周滿十",
    "T48n2016_040:0654b06": "方世界。以無性智。大用隨念。以不忘失智。隨",
    "T48n2016_040:0654b07": "念皆成。以具總別同異。成壞俱作。以廣狹大",
    "T48n2016_040:0654b08": "小自在智。化通無礙。以與一切眾生同體智。",
    "T48n2016_040:0654b09": "能變一切眾生境界。純為淨土之剎。以自他",
    "T48n2016_040:0654b10": "無二智。一身而作多身。多身而作一身。以法",
    "T48n2016_040:0654b11": "身無大小。離量之智。能以毛孔廣容佛剎。以",
    "T48n2016_040:0654b12": "等虛空無邊無方之智。而一念現生。滿十方",
    "T48n2016_040:0654b13": "而無去來。以如響智。而能響應。對現。等眾生",
    "T48n2016_040:0654b14": "應。形以是具足圓滿福德智。而恒居妙剎。常",
    "T48n2016_040:0654b15": "與一切眾生同居。若非聖所加持力。而眾生",
    "T48n2016_040:0654b16": "不見。如華嚴經云。佛子。譬如有人。以摩尼",
    "T48n2016_040:0654b17": "寶。置色衣中。其摩尼寶。雖同衣色。不捨自性。",
    "T48n2016_040:0654b18": "菩薩摩訶薩。亦復如是。成就知慧。以為心寶。",
    "T48n2016_040:0654b19": "觀一切智。普皆明現。然不捨於菩薩諸行。何",
    "T48n2016_040:0654b20": "以故。菩薩摩訶薩。發大誓願。利益一切眾生。",
    "T48n2016_040:0654b21": "度脫一切眾生。承事一切諸佛。嚴淨一切世",
    "T48n2016_040:0654b22": "界。安慰眾生。深入法海。為淨眾生界現大自",
    "T48n2016_040:0654b23": "在。給施眾生。普照世間。入於無邊幻化法門。",
    "T48n2016_040:0654b24": "不退不轉。無疲無厭。佛子。譬如虛空。持眾世",
    "T48n2016_040:0654b25": "界。若成若住。無厭無倦。無羸無朽。無散無",
    "T48n2016_040:0654b26": "壞。無變無異。無有差別。不捨自性。何以故。",
    "T48n2016_040:0654b27": "虛空自性。法應爾故。菩薩摩訶薩。亦復如是。",
    "T48n2016_040:0654b28": "立無量大願。度一切眾生。心無厭倦。乃至佛",
    "T48n2016_040:0654b29": "子。菩薩摩訶薩。以此開示一切如來無差別",
    "T48n2016_040:0654c01": "性。此是無礙方便之門。此能出生菩薩眾會。",
    "T48n2016_040:0654c02": "此法唯是三昧境界。此能勇進入薩婆若。此",
    "T48n2016_040:0654c03": "能開顯諸三昧門。此能無礙普入諸剎。此能",
    "T48n2016_040:0654c04": "調伏一切眾生。此能住於無眾生際。此能開",
    "T48n2016_040:0654c05": "示一切佛法。此於境界皆無所得。雖一切時",
    "T48n2016_040:0654c06": "演說開示。而恒遠離妄想分別。雖知諸法皆",
    "T48n2016_040:0654c07": "無所作。而能示現一切作業。雖知諸佛無有",
    "T48n2016_040:0654c08": "二相。而能顯示一切諸佛。雖知無色。而演",
    "T48n2016_040:0654c09": "說諸色。雖知無受。而演說諸受。雖知無想。",
    "T48n2016_040:0654c10": "而演說諸想。雖知無行。而演說諸行。雖知無",
    "T48n2016_040:0654c11": "識。而演說諸識。恒以法輪。開示一切。雖知法",
    "T48n2016_040:0654c12": "無生。而常轉法輪。雖知法無差別。而說諸",
    "T48n2016_040:0654c13": "差別門。雖知諸法無有生滅。而說一切生滅",
    "T48n2016_040:0654c14": "之相。雖知諸法無麁無細。而說諸法麁細之",
    "T48n2016_040:0654c15": "相。雖知諸法無上中下。而能宣說最上之法。",
    "T48n2016_040:0654c16": "雖知諸法不可言說。而能演說清淨言詞。雖",
    "T48n2016_040:0654c17": "知諸法無內無外。而說一切內外諸法。雖知",
    "T48n2016_040:0654c18": "諸法不可了知。而說種種智慧觀察。雖知諸",
    "T48n2016_040:0654c19": "法無有真實。而說出離真實之道。雖知諸法",
    "T48n2016_040:0654c20": "畢竟無盡。而能演說盡諸有漏。雖知諸法無",
    "T48n2016_040:0654c21": "違無諍。然亦不無自他差別。雖知諸法畢竟",
    "T48n2016_040:0654c22": "無師。而常尊敬一切師長。雖知諸法不由他",
    "T48n2016_040:0654c23": "悟。而常尊敬諸善知識。雖知法無轉。而轉",
    "T48n2016_040:0654c24": "法輪。雖知法無起。而示諸因緣。雖知諸法",
    "T48n2016_040:0654c25": "無有前際。而廣說過去。雖知諸法無有後際。",
    "T48n2016_040:0654c26": "而廣說未來。雖知諸法無有中際。而廣說現",
    "T48n2016_040:0654c27": "在。雖知諸法無有作者。而說諸作業。雖知諸",
    "T48n2016_040:0654c28": "法無有因緣。而說諸集因。雖知諸法無有等",
    "T48n2016_040:0654c29": "比。而說平等不平等道。雖知諸法無有言說。",
    "T48n2016_040:0655a01": "而決定說三世之法。雖知諸法無有所依。而",
    "T48n2016_040:0655a02": "說依善法而得出離。雖知法無身。而廣說法",
    "T48n2016_040:0655a03": "身。雖知三世諸佛無邊。而能演說唯有一佛。",
    "T48n2016_040:0655a04": "雖知法無色。而現種種色。雖知法無見。而廣",
    "T48n2016_040:0655a05": "說諸見。雖知法無相。而說種種相。雖知諸法",
    "T48n2016_040:0655a06": "無有境界。而廣宣說智慧境界。雖知諸法無",
    "T48n2016_040:0655a07": "有差別。而說行果種種差別。雖知諸法無有",
    "T48n2016_040:0655a08": "出離。而說清淨諸出離行。雖知諸法本來常",
    "T48n2016_040:0655a09": "住。而說一切諸流轉法。雖知諸法無有照明。",
    "T48n2016_040:0655a10": "而恒廣說照明之法。釋曰。譬如虛空。持眾世",
    "T48n2016_040:0655a11": "界。若成若住。無厭無倦者。以普賢智。了一切",
    "T48n2016_040:0655a12": "法。皆如虛空性故。虛空之性。即凡聖身。只為",
    "T48n2016_040:0655a13": "眾生不了。迷為生死。變作根塵。菩薩故能對",
    "T48n2016_040:0655a14": "現色身。隨應說法。故云普賢身相如虛空。又",
    "T48n2016_040:0655a15": "偈云。心聞洞十方。生于大因力。又偈云。空",
    "T48n2016_040:0655a16": "生大覺中。如海一漚發。是知若法若行。皆我",
    "T48n2016_040:0655a17": "之心性。猶如虛空。豈有厭倦乎。若不了一切",
    "T48n2016_040:0655a18": "法同虛空性。執有前境相狀。可觀。隨相發心。",
    "T48n2016_040:0655a19": "緣塵起行。不達同體之旨。悉墮有為。盡成",
    "T48n2016_040:0655a20": "愛見之悲。終成厭倦。若依宗鏡。如說修行。所",
    "T48n2016_040:0655a21": "有一毫之功。畢趣菩提之果。是以無緣之緣。",
    "T48n2016_040:0655a22": "顯無化之化。謂眾生真心稱理。不可得故。若",
    "T48n2016_040:0655a23": "無緣。即無所化。若真心隨緣。不壞。緣起。則亦",
    "T48n2016_040:0655a24": "有所化。如是則非真流之行。無以契真。非起",
    "T48n2016_040:0655a25": "行之真。不從行顯。良以體融行而因圓。行該",
    "T48n2016_040:0655a26": "真而果滿。理行兼備。因果同時。圓解圓修。",
    "T48n2016_040:0655a27": "方成宗鏡。又此普賢之行。全是佛智。佛智即",
    "T48n2016_040:0655a28": "是真心。如華嚴經頌云。佛智廣大同虛空。普",
    "T48n2016_040:0655a29": "遍一切眾生心。悉了世間諸妄想。不起種種",
    "T48n2016_040:0655b01": "異分別。則全佛智是眾生心。世間妄想。皆從",
    "T48n2016_040:0655b02": "眾生心變。能變之心。既是佛智。所變之境。豈",
    "T48n2016_040:0655b03": "成實耶。則了世間妄想皆空。終不起於異見",
    "T48n2016_040:0655b04": "分別。謂凡謂聖。謂有謂無等。又了世間妄",
    "T48n2016_040:0655b05": "想。即如量智。不起異分別。即如理智。如量",
    "T48n2016_040:0655b06": "觀俗。如理了真。又即體之相包含。是如量智。",
    "T48n2016_040:0655b07": "即相之體一味。是如理智。若理量雙消。方冥",
    "T48n2016_040:0655b08": "佛智。是以若欲真俗雙照。因果俱圓。不出如",
    "T48n2016_040:0655b09": "理如量之二智。如佛性論云。此理量二智。有",
    "T48n2016_040:0655b10": "二種相。一者無著。二者無礙。言無著者。見",
    "T48n2016_040:0655b11": "眾生界自性清淨。名為無著。是如理智相。無",
    "T48n2016_040:0655b12": "礙者。能通達觀無量無邊境界故。是名無礙。",
    "T48n2016_040:0655b13": "是如量智相。又此二智。有二義。如理智為因。",
    "T48n2016_040:0655b14": "如量智為果。言如理為因者。能作生死及涅",
    "T48n2016_040:0655b15": "槃因。如量為果者。由此理故。知於如來真俗",
    "T48n2016_040:0655b16": "等法。具足成就。又如理智者。是清淨因。如",
    "T48n2016_040:0655b17": "量智者。是圓滿因。清淨因者。由如理智。三惑",
    "T48n2016_040:0655b18": "滅盡。圓滿因者。由如量智。三德圓滿。故知",
    "T48n2016_040:0655b19": "成佛皆由二智。如理智者。即一心之體為因。",
    "T48n2016_040:0655b20": "如量智者。即一心之用為果。所以體用相即。",
    "T48n2016_040:0655b21": "因果同時。初後卷舒。悉於一心圓滿。乃至法",
    "T48n2016_040:0655b22": "界顯於塵內。寶剎現於毛端。皆是如理智中。",
    "T48n2016_040:0655b23": "如量境界。若但證如理之旨。普賢大用不得",
    "T48n2016_040:0655b24": "現前。若唯行如量之宗。文殊正智不能究竟。",
    "T48n2016_040:0655b25": "具此二門。方明宗鏡。所以善財一生。能辦多",
    "T48n2016_040:0655b26": "劫之行。古釋云。善財既因毘目仙人善友力。",
    "T48n2016_040:0655b27": "瞬息之間。或有佛所。見經不可說不可說佛",
    "T48n2016_040:0655b28": "剎微塵數劫。修行不倦。何得一生不經多劫。",
    "T48n2016_040:0655b29": "仙人之力。長短自在。故如世王質。遇仙之碁。",
    "T48n2016_040:0655c01": "令斧柯爛。三歲尚謂食頃。既能以長為短。亦",
    "T48n2016_040:0655c02": "能以短為長。如周穆隨於幻人。雖經多年。實",
    "T48n2016_040:0655c03": "唯瞬息。故不應以長短之時。廣狹之處。定其",
    "T48n2016_040:0655c04": "旨也。故知隨心轉變。不定。長短。心長則長。心",
    "T48n2016_040:0655c05": "短即短。延促是心。非于時分。一切萬法。皆是",
    "T48n2016_040:0655c06": "心成。離心計度。皆失宗旨。",
    "T48n2016_040:0655c07": "宗鏡錄卷第四十",
    "T48n2016_040:0655c08": "　　　　　　丁未歲分司大藏都監開板"
}