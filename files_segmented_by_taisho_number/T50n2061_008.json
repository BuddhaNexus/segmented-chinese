{
    "T50n2061_008:0754a08": "宋高僧傳卷第八",
    "T50n2061_008:0754a10": "宋左街天壽寺通慧大師",
    "T50n2061_008:0754a11": "賜紫沙門贊寧等奉　勅撰",
    "T50n2061_008:0754a12": "習禪篇第三之一(正傳十五人附見三人)",
    "T50n2061_008:0754a13": "唐蘄州東山弘忍傳",
    "T50n2061_008:0754a14": "釋弘忍。姓周氏。家寓淮左潯陽。一云黃梅人",
    "T50n2061_008:0754a15": "也。王父暨考。皆干名不利。賁于丘園。其母",
    "T50n2061_008:0754a16": "始娠。移月而光照庭室。終夕若晝。其生也",
    "T50n2061_008:0754a17": "灼爍如初異香襲人。舉家欣駭。迨能言辭",
    "T50n2061_008:0754a18": "氣與隣兒弗類。既成童丱絕其遊弄。厥父",
    "T50n2061_008:0754a19": "偏愛因令誦書。無記應阻其宿熏。真心早",
    "T50n2061_008:0754a20": "萌其成現。一旦出明徙倚間如有所待。時",
    "T50n2061_008:0754a21": "東山信禪師邂逅至焉。問之曰。何姓名乎。對",
    "T50n2061_008:0754a22": "問朗暢區別有歸。理逐言分。聲隨響答。信師",
    "T50n2061_008:0754a23": "熟視之。歎曰。此非凡童也。具體占之。止",
    "T50n2061_008:0754a24": "闕七大人之相不及佛矣。苟預法流二十",
    "T50n2061_008:0754a25": "年。後必大作佛事勝任荷寄。乃遣人隨其",
    "T50n2061_008:0754a26": "歸舍。具告所親喻之出家。父母欣然乃曰。",
    "T50n2061_008:0754a27": "禪師佛法大龍光被遠邇。緇門俊秀歸者如",
    "T50n2061_008:0754a28": "雲。豈伊小騃那堪擊訓。若垂虛受因無留",
    "T50n2061_008:0754a29": "悋。時年七歲也。至雙峯習乎僧業不逭艱",
    "T50n2061_008:0754b01": "辛。夜則歛容而坐。恬澹自居。洎受形俱戒",
    "T50n2061_008:0754b02": "檢精厲。信每以頓漸之旨日省月試之。忍聞",
    "T50n2061_008:0754b03": "言察理觸事忘情。瘂正受塵渴方飲水",
    "T50n2061_008:0754b04": "如也。信知其可教。悉以其道授之。復命",
    "T50n2061_008:0754b05": "建浮圖。功畢密付法衣以為質要。將知齕",
    "T50n2061_008:0754b06": "雪山之肥膩構作醍醐飡海底之金剛棲",
    "T50n2061_008:0754b07": "傾巨樹。擁納之侶麕至蟬聯。商人不入於化",
    "T50n2061_008:0754b08": "城。貧女大開於寶藏。入其趣者號東山法",
    "T50n2061_008:0754b09": "門歟。以高宗上元二年十月二十三日告",
    "T50n2061_008:0754b10": "滅。報齡七十有四。是日氛霧冥暗山石崩",
    "T50n2061_008:0754b11": "圯。門弟子神秀等奉瘞全身于東山之岡也。",
    "T50n2061_008:0754b12": "初忍於咸享初。命二三禪子各言其志。神",
    "T50n2061_008:0754b13": "秀先出偈。惠能和焉。乃以法服付慧能。受",
    "T50n2061_008:0754b14": "衣化於韶陽。神秀傳法荊門洛下。南北之",
    "T50n2061_008:0754b15": "宗自茲始矣。又信禪師甞於九江遙望雙",
    "T50n2061_008:0754b16": "峯。見紫雲如蓋下有白氣橫開六岐。信謂",
    "T50n2061_008:0754b17": "忍曰。汝知之乎。曰師之法旁出一枝相",
    "T50n2061_008:0754b18": "踵六世。信甚然之。及法融化金陵牛頭山。",
    "T50n2061_008:0754b19": "貽厥孫謀至于慧忠。凡六人號牛頭六祖。",
    "T50n2061_008:0754b20": "此則四祖法又分枝矣。然融望忍則庶孽耳。",
    "T50n2061_008:0754b21": "安可匹嫡乎。開元中太子文學閭丘均為塔",
    "T50n2061_008:0754b22": "碑焉。代宗勅諡大滿禪師。塔曰法雨也。蘄",
    "T50n2061_008:0754b23": "春自唐季割屬偏霸。暨開寶乙亥歲王師",
    "T50n2061_008:0754b24": "平江南之前。忍肉身墮淚如血珠焉。僧徒",
    "T50n2061_008:0754b25": "不測。乃李氏國亡之應也。今每歲孟冬州人",
    "T50n2061_008:0754b26": "隣邑奔集作忌齋。猶成繁盛矣。其諱日將",
    "T50n2061_008:0754b27": "近。必雨霧陰慘。不然霰雪交霏。至日則晴",
    "T50n2061_008:0754b28": "朗焉。",
    "T50n2061_008:0754b29": "唐韶州今南華寺慧能傳",
    "T50n2061_008:0754c01": "釋慧能。姓盧氏。南海新興人也。其本世居范",
    "T50n2061_008:0754c02": "陽。厥考諱行瑫。武德中流亭新州百姓。終於",
    "T50n2061_008:0754c03": "貶所。略述家系。避盧亭島夷之不敏也。貞",
    "T50n2061_008:0754c04": "觀十二年戊戌歲生能也。純淑迂懷惠性間",
    "T50n2061_008:0754c05": "出。雖蠻風獠俗漬染不深。而詭行么形駁",
    "T50n2061_008:0754c06": "維難測。父既少失母且寡居。家亦屢空業無",
    "T50n2061_008:0754c07": "腴產。能負薪矣日售荷擔。偶聞廛肆間誦",
    "T50n2061_008:0754c08": "金剛般若經。能凝神屬垣遲遲不去。問曰。",
    "T50n2061_008:0754c09": "誰邊受學此經。曰從蘄州黃梅馮茂山忍禪",
    "T50n2061_008:0754c10": "師勸持此法。云即得見性成佛也。能聞是",
    "T50n2061_008:0754c11": "說若渴夫之飲寒漿也。忙歸備所須留奉",
    "T50n2061_008:0754c12": "親老。咸亨中往韶陽遇劉志略。略有姑無",
    "T50n2061_008:0754c13": "盡藏恒讀涅槃經。能聽之即為尼辨析中",
    "T50n2061_008:0754c14": "義。怪能不識文字。乃曰。諸佛理論若取文",
    "T50n2061_008:0754c15": "字非佛意也。尼深歎服。號為行者。有勸",
    "T50n2061_008:0754c16": "於寶林古寺修道。自謂己曰。本誓求師而",
    "T50n2061_008:0754c17": "貪住寺。取乎道也何異却行歸舍乎。明日",
    "T50n2061_008:0754c18": "遂行至樂昌縣西石窟。依附智遠禪師侍座",
    "T50n2061_008:0754c19": "談玄。遠曰。行者迨非凡常之見龍。吾不知",
    "T50n2061_008:0754c20": "吾不知之甚矣。勸往蘄春五祖所印證去。",
    "T50n2061_008:0754c21": "吾終於下風請教也。未幾造焉。忍師覩能",
    "T50n2061_008:0754c22": "氣貌不揚。試之曰。汝從何至。對曰。嶺表來",
    "T50n2061_008:0754c23": "參禮。唯求作佛。忍曰。嶺南人無佛性能曰。",
    "T50n2061_008:0754c24": "人有南北佛性無南北。曰汝作何功德。曰",
    "T50n2061_008:0754c25": "願竭力抱石而舂供眾而已。如是勞乎井",
    "T50n2061_008:0754c26": "臼。率淨人而在先。了彼死生與涅槃而平",
    "T50n2061_008:0754c27": "等。忍雖均養心何辨知。俾秀唱予致能和",
    "T50n2061_008:0754c28": "汝。偈辭在壁見解分岐。揭厲不同淺深斯",
    "T50n2061_008:0754c29": "別。忍密以法衣寄託曰。古我先師轉相付",
    "T50n2061_008:0755a01": "授。豈徒爾哉。嗚呼後世受吾衣者。命若懸",
    "T50n2061_008:0755a02": "絲小子識之。能計迴生地。隱於四會懷集",
    "T50n2061_008:0755a03": "之間。漸露鋒頴。就南海印宗法師涅槃盛",
    "T50n2061_008:0755a04": "集論風旛之語。印宗辭屈而神伏。乃為其",
    "T50n2061_008:0755a05": "削椎髻於法性寺智光律師邊受滿分戒。",
    "T50n2061_008:0755a06": "所登之壇即南宋朝求那跋摩三藏之所築",
    "T50n2061_008:0755a07": "也。跋摩已登果位。懸記云。後當有肉身菩",
    "T50n2061_008:0755a08": "薩於斯受戒。又梁末真諦三藏於壇之畔",
    "T50n2061_008:0755a09": "手植菩提樹。謂眾曰。種此後一百二十年",
    "T50n2061_008:0755a10": "有開士。於其下說無上乘度無量眾。至",
    "T50n2061_008:0755a11": "是能爰宅于茲。果於樹陰開東山法門。皆",
    "T50n2061_008:0755a12": "符前讖也。上元中正演暢宗風慘然不悅。",
    "T50n2061_008:0755a13": "大眾問曰。胡無情緒耶。曰遷流不息生滅",
    "T50n2061_008:0755a14": "無常。吾師今歸寂矣。凶赴至而信。乃移住寶",
    "T50n2061_008:0755a15": "林寺焉。時刺史韋據命出大梵寺。苦辭入",
    "T50n2061_008:0755a16": "雙峯曹侯溪矣。大龍倏起飛雨澤以均施。",
    "T50n2061_008:0755a17": "品物攸滋逐根荄而受益。五納之客擁塞",
    "T50n2061_008:0755a18": "于門。四部之賓圍繞其座。時宣祕偈或舉",
    "T50n2061_008:0755a19": "契經。一切普熏咸聞象藏。一時登富悉握蛇",
    "T50n2061_008:0755a20": "珠。皆由徑途盡歸圓極。所以天下言禪",
    "T50n2061_008:0755a21": "道者。以曹溪為口實矣。洎乎九重下聽",
    "T50n2061_008:0755a22": "萬里懸心。思布露而奉迎。欲歸依而適願。",
    "T50n2061_008:0755a23": "武太后孝和皇帝。咸降璽書。詔赴京闕。蓋",
    "T50n2061_008:0755a24": "神秀禪師之奏舉也。續遣中官薛簡往詔。",
    "T50n2061_008:0755a25": "復謝病不起。子牟之心敢忘鳳闕。遠公之",
    "T50n2061_008:0755a26": "足不過虎溪。固以此辭。非邀君也。遂賜",
    "T50n2061_008:0755a27": "摩納袈裟一緣鉢一口編珠。織成經巾綠質",
    "T50n2061_008:0755a28": "紅暈花綿巾絹五百匹充供養云。又捨新",
    "T50n2061_008:0755a29": "興舊宅為國恩寺焉。神龍三年勅韶州可",
    "T50n2061_008:0755b01": "修能所居寺佛殿并方丈。務從嚴飾。賜改",
    "T50n2061_008:0755b02": "額曰法泉也。延和元年七月命弟子於國",
    "T50n2061_008:0755b03": "恩寺建浮圖一所。促令速就。以先天二年",
    "T50n2061_008:0755b04": "八月三日俄然示疾。異香滿室白虹屬地。",
    "T50n2061_008:0755b05": "飯食訖沐浴更衣彈指不絕。氣微目瞑全身",
    "T50n2061_008:0755b06": "永謝。爾時山石傾墮川源息枯。鳥連韻以哀",
    "T50n2061_008:0755b07": "啼。猿斷腸而叫咽。或唱言曰。世間眼滅吾疇",
    "T50n2061_008:0755b08": "依乎。春秋七十六矣。以其年十一月遷座",
    "T50n2061_008:0755b09": "于曹溪之原也。弟子神會若顏子之於孔門",
    "T50n2061_008:0755b10": "也。勤勤付囑語在會傳。會於洛陽荷澤寺",
    "T50n2061_008:0755b11": "崇樹能之真堂。兵部侍郎宋鼎為碑焉。會",
    "T50n2061_008:0755b12": "序宗脈。從如來下西域諸祖外震旦凡六",
    "T50n2061_008:0755b13": "祖。盡圖繢其影。太尉房琯作六葉圖序。又",
    "T50n2061_008:0755b14": "以能端形不散如入禪定。後加漆布矣。復",
    "T50n2061_008:0755b15": "次蜀僧方辯。塑小樣真肖同疇昔。能曾言。",
    "T50n2061_008:0755b16": "吾滅後有善心男子必取吾元。汝曹勿怪。",
    "T50n2061_008:0755b17": "或憶是言加鐵環纏頸焉。開元十一年。果",
    "T50n2061_008:0755b18": "有汝州人受新羅客購潛施刃其元。欲凾",
    "T50n2061_008:0755b19": "歸海東供養。有聞擊鐵聲而擒之。其塔",
    "T50n2061_008:0755b20": "下葆藏屈眴布欝多羅僧。其色青黑碧縑複",
    "T50n2061_008:0755b21": "袷。非人間所有物也。屢經盜去。迷倒却行",
    "T50n2061_008:0755b22": "而還褫之。至德中神會遣弟子進平送牙",
    "T50n2061_008:0755b23": "癢和一柄。朝達名公所重有若宋之問。謁",
    "T50n2061_008:0755b24": "能著長篇有若張燕公說。寄香十斤并詩。",
    "T50n2061_008:0755b25": "附武平一至。詩云。大師捐世去。空留法身",
    "T50n2061_008:0755b26": "在。願寄無礙香。隨心到南海。武公因門人",
    "T50n2061_008:0755b27": "懷讓鑄巨鐘。為撰銘讚。宋之問書。次廣州",
    "T50n2061_008:0755b28": "節度宋璟來禮其塔。問弟子令韜無生法忍",
    "T50n2061_008:0755b29": "義。宋公聞法歡喜。向塔乞示徵祥。須臾微",
    "T50n2061_008:0755c01": "風漸起。異香裛人。陰雨霏霏。只周一寺耳",
    "T50n2061_008:0755c02": "稍多奇瑞逭繁不錄。後肅宗下詔能弟子",
    "T50n2061_008:0755c03": "令韜。韜稱疾不赴。遣明象齎傳法衣鉢。進",
    "T50n2061_008:0755c04": "呈畢給還。憲宗皇帝追諡曰大鑒。塔曰元和",
    "T50n2061_008:0755c05": "正真也。迨夫唐季劉氏稱制番禺。每遇上",
    "T50n2061_008:0755c06": "元燒燈。迎真身入城為民祈福。大宋平",
    "T50n2061_008:0755c07": "南海後。韶州盜周思瓊叛換。盡焚其寺塔",
    "T50n2061_008:0755c08": "將延燎。平時肉身非數夫莫舉。煙熛向逼",
    "T50n2061_008:0755c09": "二僧對舁。輕如夾紵像焉。太平興國三年今",
    "T50n2061_008:0755c10": "上勅重建塔。改為南華寺矣。",
    "T50n2061_008:0755c11": "系曰。五祖自何而識一介白衣便付衣耶。",
    "T50n2061_008:0755c12": "通曰。一言知心更無疑貳。況復記心輪間",
    "T50n2061_008:0755c13": "如指之掌。忍師施一味法何以在家受衣",
    "T50n2061_008:0755c14": "鉢乎。秀師則否。通曰。是法寧選緇白。得者",
    "T50n2061_008:0755c15": "則傳。周封諸侯乃分分器。同姓異姓別也。",
    "T50n2061_008:0755c16": "以祖師甄別精麁以衣為信。譬如三力士",
    "T50n2061_008:0755c17": "射堅洛叉。一摩健那射則中而不破。二鉢羅",
    "T50n2061_008:0755c18": "塞建提破而不度。三那羅延箭度而復穿餘",
    "T50n2061_008:0755c19": "物也。非堅洛叉有強弱。但由射勢力不同",
    "T50n2061_008:0755c20": "耳。南能可謂那羅延射而獲賞焉。信衣至",
    "T50n2061_008:0755c21": "能不傳。莫同夏禹之家天下乎。通曰。忍",
    "T50n2061_008:0755c22": "言。受傳衣者命若懸絲。如是忍之意也。又",
    "T50n2061_008:0755c23": "會也稟祖法則有餘。行化行則不足。故",
    "T50n2061_008:0755c24": "後致均部之流。方驗能師之先覺。不傳無",
    "T50n2061_008:0755c25": "私悋之咎矣。故曰。知人則哲也。吁。",
    "T50n2061_008:0755c26": "唐荊州當陽山度門寺神秀傳",
    "T50n2061_008:0755c27": "釋神秀。俗姓李氏。今東京尉氏人也。少覽",
    "T50n2061_008:0755c28": "經史博綜多聞。既而奮志出塵剃染受法。",
    "T50n2061_008:0755c29": "後遇蘄州雙峯東山寺五祖忍師。以坐禪為",
    "T50n2061_008:0756a01": "務。乃歎伏曰。此真吾師也。決心苦節以樵",
    "T50n2061_008:0756a02": "汲自役而求其道。昔魏末有天竺沙門達磨",
    "T50n2061_008:0756a03": "者。得禪宗妙法。自釋迦佛相傳授。以衣鉢",
    "T50n2061_008:0756a04": "為記。世相傳付。航海而來。梁武帝問以有",
    "T50n2061_008:0756a05": "為之事。達磨貴傳逕門心要。機教相乖若",
    "T50n2061_008:0756a06": "水投石。乃之魏隱於嵩丘少林寺。尋卒。",
    "T50n2061_008:0756a07": "其年魏使宋雲於葱嶺見之。門徒發其塚。",
    "T50n2061_008:0756a08": "但有衣履而已。以法付慧可。可付粲。粲",
    "T50n2061_008:0756a09": "付道信。信付忍。忍與信俱住東山。故謂其",
    "T50n2061_008:0756a10": "法為東山法門。秀既事忍。忍默識之。深加",
    "T50n2061_008:0756a11": "器重。謂人曰。吾度人多矣。至於懸解圓照",
    "T50n2061_008:0756a12": "無先汝者。忍於上元中卒。秀乃往江陵當",
    "T50n2061_008:0756a13": "陽山居焉。四海緇徒嚮風而靡。道譽馨香普",
    "T50n2061_008:0756a14": "蒙熏灼。則天太后聞之召赴都。肩輿上殿",
    "T50n2061_008:0756a15": "親加跪禮。內道場豐其供施。時時問道。勅",
    "T50n2061_008:0756a16": "於昔住山置度門寺以旌其德。時王公已",
    "T50n2061_008:0756a17": "下京邑士庶兢至禮謁。望塵拜伏日有萬計。",
    "T50n2061_008:0756a18": "洎中宗孝和帝即位。尤加寵重。中書令張",
    "T50n2061_008:0756a19": "說甞問法執弟子禮。退謂人曰。禪師身長",
    "T50n2061_008:0756a20": "八尺。厖眉秀目威德巍巍。王霸之器也。初",
    "T50n2061_008:0756a21": "秀同學能禪師與之德行相埒。互得發揚無",
    "T50n2061_008:0756a22": "私於道也。甞奏天后請追能赴都。能懇",
    "T50n2061_008:0756a23": "而固辭。秀又自作尺牘序帝意徵之。終不",
    "T50n2061_008:0756a24": "能起。謂使者曰。吾形不揚。北土之人見",
    "T50n2061_008:0756a25": "斯短陋或不重法。又先師記吾以嶺南有",
    "T50n2061_008:0756a26": "緣。且不可違也。了不度大庾嶺而終。天",
    "T50n2061_008:0756a27": "下散傳其道。謂秀宗為北。能宗為南南北",
    "T50n2061_008:0756a28": "二宗名從此起。秀以神龍二年卒。士庶皆",
    "T50n2061_008:0756a29": "來送葬。詔賜諡曰大通禪師。又於相王舊",
    "T50n2061_008:0756b01": "邸造報恩寺。岐王範燕國公張說。徵士盧鴻",
    "T50n2061_008:0756b02": "各為碑誄。服師喪者名士達官不可勝紀。",
    "T50n2061_008:0756b03": "門人普寂義福並為朝野所重。蓋宗先師",
    "T50n2061_008:0756b04": "之道也。",
    "T50n2061_008:0756b05": "系曰。夫甘苦相傾氣味殊致。甘不勝苦則純",
    "T50n2061_008:0756b06": "苦乘時。苦不勝甘則純甘用事。如是則為",
    "T50n2061_008:0756b07": "藥治病。偏重必離也。昔者達磨沒而微言",
    "T50n2061_008:0756b08": "絕。五祖喪而大義乖。秀也拂拭以明心。能也",
    "T50n2061_008:0756b09": "俱非而唱道。及乎流化北方。尚修練之勤。",
    "T50n2061_008:0756b10": "從是分岐南。服興頓門之說。由茲荷澤行",
    "T50n2061_008:0756b11": "于中土。以頓門隔修練之煩。未移磐石。",
    "T50n2061_008:0756b12": "將絃促象韋之者。空費躁心。致令各親其",
    "T50n2061_008:0756b13": "親同黨其黨。故有盧奕之彈奏神會之徙",
    "T50n2061_008:0756b14": "遷。伊蓋施療專其一味之咎也。遂見甘苦",
    "T50n2061_008:0756b15": "相傾之驗矣。理病未効乖競先成。秖宜為",
    "T50n2061_008:0756b16": "法重人。何至因人損法。二弟子濯擊師足。",
    "T50n2061_008:0756b17": "洗垢未遑折脛斯見。其是之喻歟。",
    "T50n2061_008:0756b18": "唐袁州蒙山慧明傳",
    "T50n2061_008:0756b19": "釋慧明。姓陳氏。鄱陽人也。本陳宣帝之孫。國",
    "T50n2061_008:0756b20": "亡散為編甿矣。明少出家于永昌寺。懷道",
    "T50n2061_008:0756b21": "頗切扣雙峯之法。高宗之世依忍禪師法席。",
    "T50n2061_008:0756b22": "極意研尋。初無證悟若喪家之犬焉。忽聞",
    "T50n2061_008:0756b23": "五祖密付衣鉢與盧居士。率同意數十許",
    "T50n2061_008:0756b24": "人。躡迹急追至大庾嶺。明最先見。餘輩未",
    "T50n2061_008:0756b25": "及。能祖見已便擲袈裟。明曰。我來為法非",
    "T50n2061_008:0756b26": "望衣鉢也。時能祖便於嶺首一向指訂。明",
    "T50n2061_008:0756b27": "皆洞達悲喜交至。問能曰。某宜何往。能記",
    "T50n2061_008:0756b28": "之曰。遇蒙當居。逢袁可止。明再拜而去。",
    "T50n2061_008:0756b29": "便更其名。以舊云道明也。下嶺紿諸僧",
    "T50n2061_008:0756c01": "曰向陟崔嵬遠望杳無蹤跡。僧即退轉。一",
    "T50n2061_008:0756c02": "說居士擲衣鉢於磐石曰。此衣為信。豈可",
    "T50n2061_008:0756c03": "力爭耶。任君拈去。明遂手掀如負鈞石",
    "T50n2061_008:0756c04": "而無舉分。拱立捨旃。則咸享四年也。以",
    "T50n2061_008:0756c05": "明未捨家曾署諸衛。故有將軍之號矣。宜",
    "T50n2061_008:0756c06": "春太守秦琢奏諡號焉。",
    "T50n2061_008:0756c07": "唐洛京荷澤寺神會傳",
    "T50n2061_008:0756c08": "釋神會。姓高。襄陽人也。年方幼學厥性惇明。",
    "T50n2061_008:0756c09": "從師傳授五經。克通幽賾。次尋莊老靈府",
    "T50n2061_008:0756c10": "廓然。覽後漢書知浮圖之說。由是於釋教",
    "T50n2061_008:0756c11": "留神。乃無仕進之意。辭親投本府國昌寺",
    "T50n2061_008:0756c12": "顥元法師下出家。其諷誦群經易同反掌。",
    "T50n2061_008:0756c13": "全大律儀匪貪講貫。聞嶺表曹侯溪慧能",
    "T50n2061_008:0756c14": "禪師盛揚法道學者駿奔。乃斆善財南方參",
    "T50n2061_008:0756c15": "問。裂裳裹足。以千里為跬步之間耳。及",
    "T50n2061_008:0756c16": "見能問會曰。從何所來。答曰。無所從來。",
    "T50n2061_008:0756c17": "能曰。汝不歸去。答曰。一無所歸。能曰。汝太",
    "T50n2061_008:0756c18": "茫茫。答曰。身緣在路。能曰。由自未到。答",
    "T50n2061_008:0756c19": "曰。今已得到且無滯留。居曹溪數載。後遍",
    "T50n2061_008:0756c20": "尋名跡。開元八年勅配住南陽龍興寺。續",
    "T50n2061_008:0756c21": "於洛陽大行禪法聲彩發揮。先是兩京之",
    "T50n2061_008:0756c22": "間皆宗神秀。若不淰之魚鮪附沼龍也。從",
    "T50n2061_008:0756c23": "見會明心六祖之風。蕩其漸修之道矣。",
    "T50n2061_008:0756c24": "南北二宗時始判焉。致普寂之門盈而後虛。",
    "T50n2061_008:0756c25": "天寶中御史盧弈阿比於寂。誣奏會聚徒疑",
    "T50n2061_008:0756c26": "萌不利。玄宗召赴京。時駕幸昭應。湯池得",
    "T50n2061_008:0756c27": "對言理允愜。勅移往均部。二年勅徙荊州",
    "T50n2061_008:0756c28": "開元寺般若院住焉。十四年范陽安祿山舉",
    "T50n2061_008:0756c29": "兵內向。兩京版蕩駕幸巴蜀。副元帥郭子儀",
    "T50n2061_008:0757a01": "率兵平殄。然於飛輓索然。用右僕射裴冕",
    "T50n2061_008:0757a02": "權計。大府各置戒壇度僧。僧稅緡謂之香",
    "T50n2061_008:0757a03": "水錢。聚是以助軍須。初洛都先陷。會越在",
    "T50n2061_008:0757a04": "草莽。時盧弈為賊所戮。群議乃請會主其",
    "T50n2061_008:0757a05": "壇度。于時寺宇宮觀鞠為灰燼。乃權創一",
    "T50n2061_008:0757a06": "院悉資苦蓋。而中築方壇。所獲財帛頓",
    "T50n2061_008:0757a07": "支軍費。代宗郭子儀收復兩京。會之濟用頗",
    "T50n2061_008:0757a08": "有力焉。肅宗皇帝詔入內供養。勅將作大",
    "T50n2061_008:0757a09": "匠併功齊力。為造禪宇于荷澤寺中是也。",
    "T50n2061_008:0757a10": "會之敷演顯發能祖之宗風。使秀之門寂寞",
    "T50n2061_008:0757a11": "矣。上元元年囑別門人。避座望空頂禮歸",
    "T50n2061_008:0757a12": "方丈。其夜示滅。受生九十三歲矣。即建午月",
    "T50n2061_008:0757a13": "十三日也。遷塔于洛陽寶應寺。勅諡大師",
    "T50n2061_008:0757a14": "曰真宗。塔號般若焉。",
    "T50n2061_008:0757a15": "系曰。修其教不易其俗。齊其政不易其",
    "T50n2061_008:0757a16": "宜者。貴其漸也。會師自南徂北行曹溪之",
    "T50n2061_008:0757a17": "法。洛中彌盛如能不自異。外護已成則可",
    "T50n2061_008:0757a18": "矣。況乎旁無力輪人之多僻。欲無放逐其",
    "T50n2061_008:0757a19": "可得乎。或曰。其過不多何遽是乎。通曰。犯",
    "T50n2061_008:0757a20": "時之忌罪不在大。失其所適過不在深。後",
    "T50n2061_008:0757a21": "之觀此急知時事歟。是以佛萬劫學化行",
    "T50n2061_008:0757a22": "者。知化行難耳。無令固己而損法。慎之",
    "T50n2061_008:0757a23": "哉。",
    "T50n2061_008:0757a24": "唐潤州竹林寺曇璀傳",
    "T50n2061_008:0757a25": "釋曇璀。俗姓顧氏。吳郡人也。肇國著姓其來",
    "T50n2061_008:0757a26": "彌光。丞相有佐命之勳。尚書有挺濟之譽。衣",
    "T50n2061_008:0757a27": "冠鼎胄。太嶽峻岱峯之高。令問徽猷。江漢為",
    "T50n2061_008:0757a28": "南國之紀。星象降精靈祇効祉。德備胎教",
    "T50n2061_008:0757a29": "香符夢徵。玄珪應上聖之祥。神寶蓄河汾",
    "T50n2061_008:0757b01": "之氣。特受異準生而不凡。襁褓之日而童",
    "T50n2061_008:0757b02": "蒙來求。佩觽之時而忘身殉道。和敏而純",
    "T50n2061_008:0757b03": "素。溫恭而克明。神器夙昭清風漸扇。遂勉節",
    "T50n2061_008:0757b04": "出塵栖心物表。金經祕藏一日萬言。不逾",
    "T50n2061_008:0757b05": "歲敘而大經淹通。遂於晚年緬懷宗匠。始",
    "T50n2061_008:0757b06": "事牛頭山融大師。融醇懿瓌雄。東夏之達磨",
    "T50n2061_008:0757b07": "歟。梵幢寶柱大海津。梁目以上根。乃誨之。",
    "T50n2061_008:0757b08": "曰色聲為無生之鴆毒。受想是至人之坑阱。",
    "T50n2061_008:0757b09": "致遠多泥。子不務乎。璀默而審之。直轡獨",
    "T50n2061_008:0757b10": "上飡甘露味飲蒲萄漿。猶金翅不食異",
    "T50n2061_008:0757b11": "類帝釋無共鬼居。迺晦迹鍾山斷其漏習。",
    "T50n2061_008:0757b12": "養金剛定趣大能位。納衣空林多歷年所。",
    "T50n2061_008:0757b13": "時淮南導首廣陵覺禪師。江左名德建業如",
    "T50n2061_008:0757b14": "法師。咸杖錫方來降心義體。握珠懷寶虛",
    "T50n2061_008:0757b15": "往實歸。則天皇母臨朝龔行佛事。高其道",
    "T50n2061_008:0757b16": "業周勤詔書。時棲霞約法師梵門之秀傑。躬",
    "T50n2061_008:0757b17": "以敦勸朝天抗詔。皇明恐未然也。璀曰。岐",
    "T50n2061_008:0757b18": "伯辭帝舜之師。干木謝文侯之命。玄暢以",
    "T50n2061_008:0757b19": "善論而抗宋主。惠遠不下山而傲齊后。彼",
    "T50n2061_008:0757b20": "何人哉。由是遁北阜。踰東岡。考槃雲冥。",
    "T50n2061_008:0757b21": "後止于竹林之隩。葺宇簋缶而告老焉。既",
    "T50n2061_008:0757b22": "而紹列聖之鴻徽。繼前賢之能事。翼亮皇",
    "T50n2061_008:0757b23": "梵保寧天人。俄端然入定七日而滅。春秋",
    "T50n2061_008:0757b24": "六十二。是歲天授三年二月六日也。翌日依",
    "T50n2061_008:0757b25": "天竺法火化遺骸。收灰建塔。士庶含酸悉",
    "T50n2061_008:0757b26": "皆號慟。門弟子僧感僧頵等。刻石紀事奉",
    "T50n2061_008:0757b27": "全師禮。正議大夫使持節潤州刺史汝南郡",
    "T50n2061_008:0757b28": "昇。嚮風遐想悅而久之。褒德尚賢贊成厥",
    "T50n2061_008:0757b29": "美焉。",
    "T50n2061_008:0757c01": "唐金陵延祚寺法持傳",
    "T50n2061_008:0757c02": "釋法持。俗姓張氏。潤州江寧人也。儀貌邕肅",
    "T50n2061_008:0757c03": "膚體至潤。幼而棄俗長事明師。天機內發識",
    "T50n2061_008:0757c04": "浪外澄。年十三聞黃梅忍大師。特往禮謁。",
    "T50n2061_008:0757c05": "蒙示法要。領解幽玄。後歸青山重事方禪",
    "T50n2061_008:0757c06": "師。更明宗極。命其入室傳燈繼明。紹迹",
    "T50n2061_008:0757c07": "山門大宣道化。方既出山凡是學眾咸悉",
    "T50n2061_008:0757c08": "從其咨稟心要。聲價騰遠海內聞知。數年之",
    "T50n2061_008:0757c09": "中四部依慕。時黃梅謝緣去世。謂弟子玄",
    "T50n2061_008:0757c10": "賾曰。後傳吾法者可有十人。金陵法持即",
    "T50n2061_008:0757c11": "其一也。是知兩處禪宗重代相襲。後以",
    "T50n2061_008:0757c12": "法眼付門人智威。長安二年九月五日終于延",
    "T50n2061_008:0757c13": "祚寺。遺囑令露骸松下飼諸禽獸。令得",
    "T50n2061_008:0757c14": "飲食血肉者發菩提心。其日空中有神旛",
    "T50n2061_008:0757c15": "數首。從西而來遶山數轉。眾人咸見。先居",
    "T50n2061_008:0757c16": "幽棲故院竹林變白。報齡六十有八矣。",
    "T50n2061_008:0757c17": "唐越州雲門寺道亮傳",
    "T50n2061_008:0757c18": "釋道亮。姓朱氏。越州人也。厥考前刺會稽",
    "T50n2061_008:0757c19": "郡。亮年八歲。出家極通經業。受具後學河",
    "T50n2061_008:0757c20": "中三論。復講涅槃經。尋入深谷破衣覆形",
    "T50n2061_008:0757c21": "蔬食資命。不交俗務直守童真。神龍元年",
    "T50n2061_008:0757c22": "孝和皇帝詔亮與法席宗師十人。入長樂大",
    "T50n2061_008:0757c23": "內坐夏安居。時帝命受菩薩戒。睿宗及妃后",
    "T50n2061_008:0757c24": "送異錦衾氈席。二年詔於西園問道。朝廷",
    "T50n2061_008:0757c25": "欽貴。大都督李孝逸工部尚書張錫國子監",
    "T50n2061_008:0757c26": "周業崔融祕書監賀知章睦州刺史康詵。同",
    "T50n2061_008:0757c27": "心慕仰請問禪心。多結師資或傳香火。卒",
    "T50n2061_008:0757c28": "年八十二。門人慧遠等建塔。萬齊融為銘紀",
    "T50n2061_008:0757c29": "述。",
    "T50n2061_008:0758a01": "唐荊州碧澗寺道俊傳",
    "T50n2061_008:0758a02": "釋道俊。江陵人也。住枝江碧澗精舍。修東",
    "T50n2061_008:0758a03": "山無生法門。即信忍二祖號其所化之法也。",
    "T50n2061_008:0758a04": "勤潔苦行跡不出寺經四十餘載。室邇人遠",
    "T50n2061_008:0758a05": "莫敢請謁者。唯事杜默。如是聲聞于天。天",
    "T50n2061_008:0758a06": "后中宗二朝崇重高行之僧。俊同恒景應",
    "T50n2061_008:0758a07": "詔入內供養。至景龍中求還故鄉。帝賜",
    "T50n2061_008:0758a08": "御製詩。并奘景同歸枝江。卒于本寺焉。",
    "T50n2061_008:0758a09": "唐溫州龍興寺玄覺傳",
    "T50n2061_008:0758a10": "釋玄覺。字明道。俗姓戴氏。漢末祖侃公第五",
    "T50n2061_008:0758a11": "燕公九代孫。諱烈。渡江乃為永嘉人也。總",
    "T50n2061_008:0758a12": "角出家齠年剃髮。心源本淨智印全文。測不",
    "T50n2061_008:0758a13": "可思解甚深義。我與無我恒常固知。空與",
    "T50n2061_008:0758a14": "不空具足皆見。既離四病亦服三衣。德水",
    "T50n2061_008:0758a15": "沐其身。所以清淨。良藥治其眼。所以光明。",
    "T50n2061_008:0758a16": "兄宣法師者。亦名僧也。并猶子二人並預緇",
    "T50n2061_008:0758a17": "伍覺本住龍興寺。一門歸信連影精勤定",
    "T50n2061_008:0758a18": "根確乎不移。疑樹忽焉自壞都捐我相不",
    "T50n2061_008:0758a19": "污客塵覩其寺旁別有勝境。遂於巖下自",
    "T50n2061_008:0758a20": "構禪庵。滄海盪其胸。青山拱其背。蓬萊僊",
    "T50n2061_008:0758a21": "客歲月往還。華蓋煙雲晨昏交集。粵若功德",
    "T50n2061_008:0758a22": "成就佛寶欝興。神鐘震來妙屋化出。覺居其",
    "T50n2061_008:0758a23": "間也。絲不以衣耕不以食。豈伊莊子大布",
    "T50n2061_008:0758a24": "為裳。自有阿難甘露作飯。覺以獨學孤陋",
    "T50n2061_008:0758a25": "三人有師。與東陽策禪師肩隨遊方詢道。",
    "T50n2061_008:0758a26": "謁韶陽能禪師而得旨焉。或曰。覺振錫遶",
    "T50n2061_008:0758a27": "庵答對。語在別錄。至若神秀門庭遐征問",
    "T50n2061_008:0758a28": "法。然終得心于曹溪耳。既決所疑能留一",
    "T50n2061_008:0758a29": "宿。號曰一宿覺。猶半遍清也。以先天二年",
    "T50n2061_008:0758b01": "十月十七日。於龍興別院端坐入定。怡然不",
    "T50n2061_008:0758b02": "動僧侶悲號。以其年十一月十三日殯于",
    "T50n2061_008:0758b03": "西山之陽。春秋四十九。初覺未亡前禁足於",
    "T50n2061_008:0758b04": "西巖。望所住寺喟然歎曰。人物駢闐花輿蓊",
    "T50n2061_008:0758b05": "蔚。何用之為。其門人吳興興師新羅國宣師。",
    "T50n2061_008:0758b06": "數人同聞皆莫測之。尋而述之曰。昔有一",
    "T50n2061_008:0758b07": "禪師將諸弟子遊賞之次。遠望一山忽而",
    "T50n2061_008:0758b08": "唱曰。人物多矣。弟子亦不測。後匪久此師",
    "T50n2061_008:0758b09": "捨壽。殯所望地也。西山去寺里有餘程。送",
    "T50n2061_008:0758b10": "殯繁擁人物沸騰。其感動也若此。又未終前",
    "T50n2061_008:0758b11": "有舒雁千餘飛于寺西。侍人曰。此將何來。",
    "T50n2061_008:0758b12": "空中有聲云。為師墓所故從海出也。弟子",
    "T50n2061_008:0758b13": "惠操惠特等慈玄寂。皆傳師之法為時所",
    "T50n2061_008:0758b14": "推。後李北海邕為守括州。遂列覺行錄為",
    "T50n2061_008:0758b15": "碑號神道焉。覺唱道著明修證悟入。慶州",
    "T50n2061_008:0758b16": "刺史魏靖都緝綴之號永嘉集是也。初覺",
    "T50n2061_008:0758b17": "與左溪朗公為道契。朗貽書招覺山棲。覺",
    "T50n2061_008:0758b18": "由是念朗之滯見于山。拘情於講。迴書激",
    "T50n2061_008:0758b19": "勸。其辭婉靡其理明白。俾其山世一如喧靜",
    "T50n2061_008:0758b20": "互用。趣入之意暗詮于是。達者韙之。終勅",
    "T50n2061_008:0758b21": "諡號無相。塔曰淨光焉。",
    "T50n2061_008:0758b22": "唐金陵天保寺智威傳(本淨)",
    "T50n2061_008:0758b23": "釋智威。俗姓陳氏。江寧人也。住近青山地",
    "T50n2061_008:0758b24": "盤嘉氣。善符宿瑞維嶽降神。爰在童年器",
    "T50n2061_008:0758b25": "殊眾識。至於戲弄曾不染俗。性惡浮飾",
    "T50n2061_008:0758b26": "人皆異焉。無何一朝忽失其所。父母莫知",
    "T50n2061_008:0758b27": "攸往。乃遍歷諸寺尋訪之。威已依天保寺",
    "T50n2061_008:0758b28": "統法師誦大乘經。早數百紙聰敏超倫眾咸",
    "T50n2061_008:0758b29": "歎服。年二十遇恩剃落。隷名于幽巖寺。因",
    "T50n2061_008:0758c01": "從持禪師諮請禪法。妙達深理繼踵前修。",
    "T50n2061_008:0758c02": "既獲髻珠淡然閑放。形容溫潤面如滿月。",
    "T50n2061_008:0758c03": "言辭清雅慧德蘭芳。望重一期聲聞遠近。",
    "T50n2061_008:0758c04": "江左定學往往造焉。其中頓悟心源即慧",
    "T50n2061_008:0758c05": "思禪師。乃命嗣山門盛傳道化。威自出",
    "T50n2061_008:0758c06": "止延祚寺。說法利人廣施饒益。以開元十年",
    "T50n2061_008:0758c07": "二月十八日終于住寺。遺囑林中飼鳥獸。",
    "T50n2061_008:0758c08": "弟子玄挺等依言奉行。春秋七十七。威一時",
    "T50n2061_008:0758c09": "夜行頭陀。將值天曉有三虎遇之。威截",
    "T50n2061_008:0758c10": "路中過了無怖色。虎隨至山門四顧而去。",
    "T50n2061_008:0758c11": "每有二兔一犬。庭際遊戲各無間畏。蓋大悲",
    "T50n2061_008:0758c12": "平等物我一均。故其然也。次司空山釋本淨。",
    "T50n2061_008:0758c13": "姓張氏。東平人也少入空門高其節操。遊",
    "T50n2061_008:0758c14": "方見曹溪六祖決了疑滯。開元初於南嶽",
    "T50n2061_008:0758c15": "司空山閑放自處。人不我知蔽偽之故也",
    "T50n2061_008:0758c16": "天寶中因楊庭光採藥。邂逅相逢。論道終",
    "T50n2061_008:0758c17": "日。迴奏詔赴京。於白蓮華亭安置。帝知佛",
    "T50n2061_008:0758c18": "法幽深孰堪商攉。勅召太平寺遠法師及兩",
    "T50n2061_008:0758c19": "街三學碩德。發問鋒起。若百矢之逐一兔。",
    "T50n2061_008:0758c20": "焉。淨舉措容與四面枝梧。譬墨翟之解九攻",
    "T50n2061_008:0758c21": "機械矣。既而辯若建瓴。詶抗之餘乃引",
    "T50n2061_008:0758c22": "了義教援證。復說伽陀一無留滯。皇情懌",
    "T50n2061_008:0758c23": "悅。觀者歎嗟。以上元二年五月五日歸寂。",
    "T50n2061_008:0758c24": "壽齡九十五。勅諡大曉禪師。亦帶所居為",
    "T50n2061_008:0758c25": "名曰司空山禪師也。",
    "T50n2061_008:0758c26": "唐睦州龍興寺慧朗傳(辯公)",
    "T50n2061_008:0758c27": "釋慧朗。新定遂安人也。年二十有二。於衢州",
    "T50n2061_008:0758c28": "北山遇南宗頓教之首將請為師。乃逆相",
    "T50n2061_008:0758c29": "謂曰。汝久積淨業吾非汝師。可往天台當",
    "T50n2061_008:0759a01": "逢哲匠。至剡溪石城寺見一禪翁。莫知",
    "T50n2061_008:0759a02": "其來。鶴髮氷膚目如流電。聲含鍾律神合",
    "T50n2061_008:0759a03": "太虛。乃問朗曰。子將何之。答曰。欲往天",
    "T50n2061_008:0759a04": "台求佛大法。因同行十數里憩林樹下。而",
    "T50n2061_008:0759a05": "指訓之曰。法常寂然彼亦如也。何必隨遠。",
    "T50n2061_008:0759a06": "當化有緣宜歸本生度無量眾。言畢求之",
    "T50n2061_008:0759a07": "無方。豁然本心悟佛知見。林棲谷飲凡經",
    "T50n2061_008:0759a08": "數載。乃却歸故邑慧安寺。淨名白衣服非法",
    "T50n2061_008:0759a09": "服純陀工巧心如佛心。驪珠尚潛師子未吼。",
    "T50n2061_008:0759a10": "弱喪之終涉川迷津。一日秦望山林嶺振動",
    "T50n2061_008:0759a11": "俄有大龜呈質。咸相謂言。此何祥也。尋有",
    "T50n2061_008:0759a12": "禪僧曰辯。自會稽雲門而來。身長八尺四",
    "T50n2061_008:0759a13": "寸。高鼻大目睛光射人。明大品思益維摩等",
    "T50n2061_008:0759a14": "經。兼博通諸論。眾曰。神僧也。大龜應乎此",
    "T50n2061_008:0759a15": "也。朗祕菩薩行請之為師。辯徵維摩經義。",
    "T50n2061_008:0759a16": "答曰。如日照螢火海沃牛跡耳。辯公深器",
    "T50n2061_008:0759a17": "之。曰真淨名也。景龍中鄉人吳川縣尉余少",
    "T50n2061_008:0759a18": "興宗黨新昌縣令余仁等十數家。咸共宗事",
    "T50n2061_008:0759a19": "遞請降臨。一夕忽覩神光從項而出。旁燭",
    "T50n2061_008:0759a20": "山川盈十數里。含情之類罔不歸依。辯公",
    "T50n2061_008:0759a21": "加師資之禮。由茲反拜請朗登座。乃先示",
    "T50n2061_008:0759a22": "法身遍同群有。次明遍化一切皆如。道俗欣",
    "T50n2061_008:0759a23": "然而各歎曰。昔山之震動龜之斆祥。非辯公",
    "T50n2061_008:0759a24": "之應明矣。至是四方學禪觀者臻萃開元",
    "T50n2061_008:0759a25": "四年本州牧李思絢。於龍山之陽建伽藍。",
    "T50n2061_008:0759a26": "延以居之。方大設戒壇廣邀律德。有光州",
    "T50n2061_008:0759a27": "岸公會稽超公而為上首。既而發希有心",
    "T50n2061_008:0759a28": "受具足戒。珠圓月滿內外俱明。遍臨壇為",
    "T50n2061_008:0759a29": "戒師。旋請益。為學士。眾情加重。道在益尊。",
    "T50n2061_008:0759b01": "七年刺史韋利器深心歸向。八年歙州長史",
    "T50n2061_008:0759b02": "許思。恭請往治所。朗升法座。無何熊伏于",
    "T50n2061_008:0759b03": "前。聞鐘而來。眾散而去。時皆驚懼虞其搏",
    "T50n2061_008:0759b04": "攫。原其有聽法之心耳。其馴猛獸也若此。",
    "T50n2061_008:0759b05": "十三年九月二十一日告門人曰。吾將去",
    "T50n2061_008:0759b06": "矣。吾三生此州今一生矣。言訖儼然而寂。",
    "T50n2061_008:0759b07": "春秋六十四。稟遺命茶毘建塔。學者既多。",
    "T50n2061_008:0759b08": "頴脫則開元寺道飲慧祐道禪。龍興寺辯海。",
    "T50n2061_008:0759b09": "寧國寺進玉。越州寶林寺有沛遠整。杭州竹",
    "T50n2061_008:0759b10": "林寺一行等。並傳朗之法。相繼若瓜瓞然。至",
    "T50n2061_008:0759b11": "大曆十二年。新定太守蕭定述碑。司馬劉長",
    "T50n2061_008:0759b12": "卿書。刺史李揆篆額。所謂俱是名公盛誇全",
    "T50n2061_008:0759b13": "美有矣。",
    "T50n2061_008:0759b14": "唐鄆州安國院巨方傳(智封)",
    "T50n2061_008:0759b15": "釋巨方。姓曹氏。安陸人也弱齡幹節立身從",
    "T50n2061_008:0759b16": "師。稟業於州治明福院朗禪師。而聽誦法",
    "T50n2061_008:0759b17": "華維摩二經。功畢受具。講述南宗論數席。",
    "T50n2061_008:0759b18": "即拂衣而起。禪會必參。後造北宗秀公所銳",
    "T50n2061_008:0759b19": "精稽考。一見默許之。秀問曰。白雲散處如",
    "T50n2061_008:0759b20": "何。曰不昧也。又。問。到此間後如何。曰正",
    "T50n2061_008:0759b21": "見一枝生五葉。秀頷之。數載之間入室侍",
    "T50n2061_008:0759b22": "對。庶幾真道罕有倫儗。乃辭觀方至上黨",
    "T50n2061_008:0759b23": "寒嶺而居積稔之間學徒數百。求請無阻。凡",
    "T50n2061_008:0759b24": "所提唱真妄同源遲速異劑。得心助道在",
    "T50n2061_008:0759b25": "乎修治。大較如此。鄆帥吳文渙侍中。欽慕",
    "T50n2061_008:0759b26": "其風遣使請歸。府建安國院傳法化徒。",
    "T50n2061_008:0759b27": "尚祖風者不離于席。頓悟多矣。鄆帥問曰。",
    "T50n2061_008:0759b28": "今日後如何。答云。地布金沙人安寶剎。吳",
    "T50n2061_008:0759b29": "帥信伏。因茲一府軍民咸加宗仰。吳氏家",
    "T50n2061_008:0759c01": "無少長。重若神明。檀施豐厚。方後於五臺",
    "T50n2061_008:0759c02": "山道化。涉二十餘載入滅。時告眾曰。吾齒",
    "T50n2061_008:0759c03": "盡於此矣。言訖長逝。春秋八十一。以開元",
    "T50n2061_008:0759c04": "十五年九月三日全身入塔云。次河中府安",
    "T50n2061_008:0759c05": "國院釋智封。姓吳氏。懷安人也。中年學道",
    "T50n2061_008:0759c06": "勵操謹躬。行頭陀之行。卯食之後水漿不",
    "T50n2061_008:0759c07": "度齒焉。於本州清靜寺恒法師下落髮受",
    "T50n2061_008:0759c08": "具。綜習唯識論。或人所詰責之以滯于",
    "T50n2061_008:0759c09": "名相。憤發罷講。遊行登武當山見秀師會。",
    "T50n2061_008:0759c10": "疑氷解泮。思養聖胎。倏辭出蒲津安峯山。",
    "T50n2061_008:0759c11": "禁足十年。木食澗飲。屬州牧衛文昇請歸城",
    "T50n2061_008:0759c12": "內建新安國院居之。因茲奔走毳衣。蔚然",
    "T50n2061_008:0759c13": "繁盛。使君問曰。某今日後如何。對曰。日從",
    "T50n2061_008:0759c14": "濛氾出照樹全無影。使君初不喻旨。拱葉",
    "T50n2061_008:0759c15": "而退。少選開曉充詘于懷。封來往中條山",
    "T50n2061_008:0759c16": "二十餘年。儉薄不充。得其道者不可勝紀。",
    "T50n2061_008:0759c17": "入滅後門人於州北三十步建塔焉。",
    "T50n2061_008:0759c18": "唐郢州大佛山香育傳",
    "T50n2061_008:0759c19": "釋香育。姓李氏。濟陰人也。父為兗州掾。育",
    "T50n2061_008:0759c20": "有道性常研習莊老。根器奮發。俄於釋典",
    "T50n2061_008:0759c21": "留神。決捐俗態。趨滄州安定寺智元律師",
    "T50n2061_008:0759c22": "所乞求削染。滿足戒後精力律學。垂欲卒",
    "T50n2061_008:0759c23": "業一旦辭師觀遊聖跡。陟天台登南嶽。或",
    "T50n2061_008:0759c24": "入巖阿或棲樹下。末至五臺。後參預秀師",
    "T50n2061_008:0759c25": "盛化。夙心相契擊節希聲。秀問之。育答密",
    "T50n2061_008:0759c26": "若隱書。一皆開釋。秀默異之。在叢眾間多",
    "T50n2061_008:0759c27": "歷年所。洞徹心源。則辭秀去入富水大佛",
    "T50n2061_008:0759c28": "山。勁節安禪卯前一食。州將韓閏篤欽其道",
    "T50n2061_008:0759c29": "堅召出山。育稱疾而已。因是黑白之眾渴",
    "T50n2061_008:0760a01": "仰歸依。韓使君輜車繼運供施交駢。樹造法",
    "T50n2061_008:0760a02": "堂嚴飾奇麗。時來問道。韓侯問佛法已後",
    "T50n2061_008:0760a03": "事如何。答云。如同太虛委在有力。韓侯欽",
    "T50n2061_008:0760a04": "尚。徒眾常有千計。賢不肖駮雜而居。往往",
    "T50n2061_008:0760a05": "聞有不測之僧預其聽受焉。一旦說法次",
    "T50n2061_008:0760a06": "告眾曰。善哉是會遭遇者艱。須決所疑無",
    "T50n2061_008:0760a07": "遣虛度。命水滌盥端坐而化。春秋七十有",
    "T50n2061_008:0760a08": "三矣。",
    "T50n2061_008:0760a09": "唐兗州東嶽降魔藏師傳",
    "T50n2061_008:0760a10": "釋藏師。姓王氏。趙郡人也。父為亳州掾。稚",
    "T50n2061_008:0760a11": "齒尋師居然慕法。而性好獨處。譙多厲鬼",
    "T50n2061_008:0760a12": "持魅於人。藏七歲隻影閑房孤形逈野。甞",
    "T50n2061_008:0760a13": "無少畏。至年長彌見挺拔。故號降魔藏",
    "T50n2061_008:0760a14": "歟。請列青衿于廣福院明讚禪師。師意其法",
    "T50n2061_008:0760a15": "器。乃發擿之。應對辯給答出問表。因留執",
    "T50n2061_008:0760a16": "事服勤受法。俾誦法華踰月徹部。登即",
    "T50n2061_008:0760a17": "剃落受具習律焉。次講南宗論。大機將發",
    "T50n2061_008:0760a18": "俄投麈尾。九州靈跡罕不登升。後往遇北",
    "T50n2061_008:0760a19": "州鼎盛。便誓依棲。秀問曰。汝名降魔。我此",
    "T50n2061_008:0760a20": "無山精木怪。汝翻作魔邪。曰有佛有魔。秀",
    "T50n2061_008:0760a21": "云。汝若是魔。必住不思議境界也。曰是佛",
    "T50n2061_008:0760a22": "亦空。何不思議之有。時眾莫不異而欽之。",
    "T50n2061_008:0760a23": "先是秀師懸記之。汝與少皞之墟有緣。尋",
    "T50n2061_008:0760a24": "入泰山。數年學者臻萃供億克周。為金輿谷",
    "T50n2061_008:0760a25": "朗公行化之亞也。一日告門人曰。吾今老",
    "T50n2061_008:0760a26": "朽物極有歸。正是其時。言訖而終。春秋九",
    "T50n2061_008:0760a27": "十一矣。",
    "T50n2061_008:0760a28": "宋高僧傳卷第八"
}