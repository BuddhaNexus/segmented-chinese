{
    "T50n2059_003:0337b08": "高僧傳卷第三",
    "T50n2059_003:0337b10": "梁會稽嘉祥寺沙門釋慧皎撰",
    "T50n2059_003:0337b11": "譯經下",
    "T50n2059_003:0337b12": "釋法顯一釋曇無竭二",
    "T50n2059_003:0337b13": "佛馱什三浮陀跋摩四",
    "T50n2059_003:0337b14": "釋智嚴五釋寶雲六",
    "T50n2059_003:0337b15": "求那跋摩七僧伽跋摩八",
    "T50n2059_003:0337b16": "曇摩密多九釋智猛十",
    "T50n2059_003:0337b17": "畺良耶舍十一求那跋陀羅十二",
    "T50n2059_003:0337b18": "求那毘地十三",
    "T50n2059_003:0337b19": "釋法顯姓龔。平陽武陽人。有三兄並髫齓而",
    "T50n2059_003:0337b20": "亡。父恐禍及顯。三歲便度為沙彌。居家",
    "T50n2059_003:0337b21": "數年病篤欲死。因以送還寺信宿便差。",
    "T50n2059_003:0337b22": "不肯復歸。其母欲見之不能得。後為立",
    "T50n2059_003:0337b23": "小屋於門外以擬去來。十歲遭父憂。叔父",
    "T50n2059_003:0337b24": "以其母寡獨不立。逼使還俗。顯曰。本不以",
    "T50n2059_003:0337b25": "有父而出家也。正欲遠塵離俗故入道",
    "T50n2059_003:0337b26": "耳。叔父善其言乃止。頃之母喪。至性過人。",
    "T50n2059_003:0337b27": "葬事畢仍即還寺。嘗與同學數十人於田",
    "T50n2059_003:0337b28": "中刈稻。時有飢賊欲奪其穀。諸沙彌悉奔",
    "T50n2059_003:0337b29": "走。唯顯獨留。語賊曰。若欲須穀隨意所取。",
    "T50n2059_003:0337c01": "但君等昔不布施。故致飢貧。今復奪人恐",
    "T50n2059_003:0337c02": "來世彌甚。貧道預為君憂耳。言訖即還。賊棄",
    "T50n2059_003:0337c03": "穀而去。眾僧數百人莫不歎服。及受大戒",
    "T50n2059_003:0337c04": "志行明敏儀軌整肅。常慨經律舛闕。誓志尋",
    "T50n2059_003:0337c05": "求。以晉隆安三年。與同學慧景道整慧應慧",
    "T50n2059_003:0337c06": "嵬等。發自長安。西渡流沙。上無飛鳥下",
    "T50n2059_003:0337c07": "無走獸。四顧茫茫莫測所之。唯視日以准",
    "T50n2059_003:0337c08": "東西。望人骨以標行路耳。屢有熱風惡",
    "T50n2059_003:0337c09": "鬼遇之必死。顯任緣委命直過險難。有頃",
    "T50n2059_003:0337c10": "至葱嶺。嶺冬夏積雪。有惡龍吐毒風雨",
    "T50n2059_003:0337c11": "沙礫。山路艱危壁立千仞。昔有人鑿石通",
    "T50n2059_003:0337c12": "路傍施梯道。凡度七百餘所。又躡懸絙過",
    "T50n2059_003:0337c13": "河數十餘處。皆漢之張騫甘父所不至也。",
    "T50n2059_003:0337c14": "次度小雪山遇寒風暴起。慧景噤戰不能",
    "T50n2059_003:0337c15": "前。語顯曰。吾其死矣。卿可前去勿得俱",
    "T50n2059_003:0337c16": "殞。言絕而卒。顯撫之泣曰。本圖不果命也。",
    "T50n2059_003:0337c17": "奈何復自力孤行。遂過山險。凡所經歷三十",
    "T50n2059_003:0337c18": "餘國。將至天竺。去王舍城三十餘里有一",
    "T50n2059_003:0337c19": "寺。逼冥過之。顯明旦欲詣耆闍崛山。寺",
    "T50n2059_003:0337c20": "僧諫曰。路甚艱阻。且多黑師子亟經噉人。",
    "T50n2059_003:0337c21": "何由可至。顯曰。遠涉數萬誓到靈鷲。身命",
    "T50n2059_003:0337c22": "不期出息非保。豈可使積年之誠既至而",
    "T50n2059_003:0337c23": "廢耶。雖有險難吾不懼也。眾莫能止。乃",
    "T50n2059_003:0337c24": "遣兩僧送之。顯既至山。日將曛夕欲遂",
    "T50n2059_003:0337c25": "停宿。兩僧危懼捨之而還。顯獨留山中燒",
    "T50n2059_003:0338a01": "香禮拜。翹感舊跡如覩聖儀。至夜有三",
    "T50n2059_003:0338a02": "黑師子來蹲顯前舐脣搖尾。顯誦經不輟",
    "T50n2059_003:0338a03": "一心念佛。師子乃低頭下尾伏顯足前。顯",
    "T50n2059_003:0338a04": "以手摩之。呪曰。若欲相害待我誦竟。若見",
    "T50n2059_003:0338a05": "試者可便退矣。師子良久乃去。明晨還返",
    "T50n2059_003:0338a06": "路窮幽梗。止有一逕通行。未至里餘忽逢",
    "T50n2059_003:0338a07": "一道人。年可九十。容服麁素而神氣俊遠。顯",
    "T50n2059_003:0338a08": "雖覺其韻高而不悟是神人。後又逢一少",
    "T50n2059_003:0338a09": "僧。顯問曰。向耆年是誰耶。答云。頭陀迦葉大",
    "T50n2059_003:0338a10": "弟子也。顯方大惋恨。更追至山所。有橫石",
    "T50n2059_003:0338a11": "塞于室口遂不得入。顯流涕而去。進至迦",
    "T50n2059_003:0338a12": "施國。國有白耳龍。每與眾僧約令國內豐",
    "T50n2059_003:0338a13": "熟。皆有信効。沙門為起龍舍并設福食。每",
    "T50n2059_003:0338a14": "至夏坐訖龍輒化作一小蛇。兩耳悉白。眾",
    "T50n2059_003:0338a15": "咸識是龍。以銅盂盛酪置龍於中。從上",
    "T50n2059_003:0338a16": "座至下行之遍乃化。去年輒一出顯亦親見。",
    "T50n2059_003:0338a17": "後至中天竺於摩竭提邑波連弗阿育王",
    "T50n2059_003:0338a18": "塔南天王寺得摩訶僧祇律。又得薩婆多律",
    "T50n2059_003:0338a19": "抄雜阿毘曇心綖經方等泥洹經等。顯留三",
    "T50n2059_003:0338a20": "年。學梵語梵書。方躬自書寫。於是持經像",
    "T50n2059_003:0338a21": "寄附商客到師子國。顯同旅十餘。或留或",
    "T50n2059_003:0338a22": "亡。顧影唯己。常懷悲慨。忽於玉像前見",
    "T50n2059_003:0338a23": "商人以晉地一白團絹扇供養。不覺悽然",
    "T50n2059_003:0338a24": "下淚。停二年。復得彌沙塞律長雜二含及雜",
    "T50n2059_003:0338a25": "藏本。並漢土所無。既而附商人大舶循",
    "T50n2059_003:0338a26": "海而還。舶有二百許人。值暴風水入眾皆",
    "T50n2059_003:0338a27": "惶懅。即取雜物棄之。顯恐棄其經像。唯一",
    "T50n2059_003:0338a28": "心念觀世音。及歸命漢土眾僧舶任風而",
    "T50n2059_003:0338a29": "去得無傷壞。經十餘日達耶婆提國。停五",
    "T50n2059_003:0338b01": "月。復隨他商東適廣州。舉帆二十餘日。夜",
    "T50n2059_003:0338b02": "忽大風合舶震懼。眾咸議曰。坐載此沙",
    "T50n2059_003:0338b03": "門使我等狼狽。不可以一人故令一眾俱",
    "T50n2059_003:0338b04": "亡。共欲推之。法顯檀越厲聲呵商人曰。汝",
    "T50n2059_003:0338b05": "若下此沙門亦應下我。不爾便當見殺。",
    "T50n2059_003:0338b06": "漢地帝王奉佛敬僧。我至彼告王必當罪",
    "T50n2059_003:0338b07": "汝。商人相視失色僶俛而止。既水盡糧竭唯",
    "T50n2059_003:0338b08": "任風隨流。忽至岸見藜藋菜。依然知是",
    "T50n2059_003:0338b09": "漢地。但未測何方。即乘船入浦尋村見獵",
    "T50n2059_003:0338b10": "者二人。顯問此是何地耶。獵人曰。此是青",
    "T50n2059_003:0338b11": "州長廣郡牢山南岸。獵人還以告太守李",
    "T50n2059_003:0338b12": "嶷。嶷素敬信。忽聞沙門遠至躬自迎勞。顯",
    "T50n2059_003:0338b13": "持經像隨還。頃之欲南歸。青州刺史請留",
    "T50n2059_003:0338b14": "過冬。顯曰。貧道投身於不反之地志在弘",
    "T50n2059_003:0338b15": "通。所期未果不得久停。遂南造京師。就",
    "T50n2059_003:0338b16": "外國禪師佛馱跋陀於道場寺。譯出摩訶僧",
    "T50n2059_003:0338b17": "祇律方等泥洹經雜阿毘曇心垂百餘萬",
    "T50n2059_003:0338b18": "言。顯既出大泥洹經。流布教化咸使見聞。",
    "T50n2059_003:0338b19": "有一家失其姓名。居近朱雀門世奉正化。",
    "T50n2059_003:0338b20": "自寫一部讀誦供養。無別經室與雜書共",
    "T50n2059_003:0338b21": "屋。後風火忽起延及其家。資物皆盡。唯泥",
    "T50n2059_003:0338b22": "洹經儼然具存。煨燼不侵卷色無改。京師共",
    "T50n2059_003:0338b23": "傳咸歎神妙。其餘經律未譯。後至荊州卒",
    "T50n2059_003:0338b24": "於辛寺。春秋八十有六。眾咸慟惜。其遊履諸",
    "T50n2059_003:0338b25": "國。別有大傳焉。",
    "T50n2059_003:0338b26": "釋曇無竭。此云法勇。姓李。幽州黃龍人也。",
    "T50n2059_003:0338b27": "幼為沙彌便修苦行。持戒誦經。為師僧所",
    "T50n2059_003:0338b28": "重。嘗聞法顯等躬踐佛國。乃慨然有忘身",
    "T50n2059_003:0338b29": "之誓。遂以宋永初元年招集同志沙門僧",
    "T50n2059_003:0338c01": "猛曇朗之徒二十五人。共齎幡蓋供養之具。",
    "T50n2059_003:0338c02": "發跡北土遠適西方。初至河南國。仍出",
    "T50n2059_003:0338c03": "海西郡。進入流沙到高昌郡。經歷龜茲沙",
    "T50n2059_003:0338c04": "勒諸國。登葱嶺度雪山。障氣千重層氷萬",
    "T50n2059_003:0338c05": "里。下有大江流急若箭。於東西兩山之脇",
    "T50n2059_003:0338c06": "繫索為橋。十人一過到彼岸已舉煙為幟。",
    "T50n2059_003:0338c07": "後人見煙。知前已度方得更進。若久不見",
    "T50n2059_003:0338c08": "煙則知暴風吹索人墮江中。行經三日復",
    "T50n2059_003:0338c09": "過大雪山。懸崖壁立無安足處。石壁皆有",
    "T50n2059_003:0338c10": "故杙孔處處相對。人各執四杙先拔下杙",
    "T50n2059_003:0338c11": "手攀上杙展轉相攀。經日方過及到平",
    "T50n2059_003:0338c12": "地相待料檢。同侶失十二人。進至罽賓國",
    "T50n2059_003:0338c13": "禮拜佛鉢。停歲餘。學梵書梵語。求得觀世",
    "T50n2059_003:0338c14": "音受記經梵文一部。復西行至辛頭那提河。",
    "T50n2059_003:0338c15": "漢言師子。曰緣河西入月氏國。禮拜佛肉",
    "T50n2059_003:0338c16": "髻骨及覩自沸木舫。後至檀特山南石",
    "T50n2059_003:0338c17": "留寺。住僧三百餘人。雜三乘學。無竭停此",
    "T50n2059_003:0338c18": "寺受大戒。天竺禪師佛馱多羅。此云覺救。",
    "T50n2059_003:0338c19": "彼土咸云。已證果。無竭請為和上。漢沙",
    "T50n2059_003:0338c20": "門志定為阿闍梨。停夏坐三月日。復行向中",
    "T50n2059_003:0338c21": "天竺。界路既空曠唯齎石蜜為糧。同侶尚",
    "T50n2059_003:0338c22": "有十三人。八人於路並化。餘五人同行。無",
    "T50n2059_003:0338c23": "竭雖屢經危棘。而繫念所齎觀世音經未",
    "T50n2059_003:0338c24": "嘗暫廢。將至舍衛國。野中逢山象一群。無",
    "T50n2059_003:0338c25": "竭稱名歸命。即有師子從林中出。象驚惶",
    "T50n2059_003:0338c26": "奔走。後渡恒河。復值野牛一群鳴吼而來。",
    "T50n2059_003:0338c27": "將欲害人。無竭歸命如初。尋有大鷲飛來",
    "T50n2059_003:0338c28": "野牛驚散。遂得免之。其誠心所感在險剋",
    "T50n2059_003:0338c29": "濟。皆此類也。後於南天竺隨舶汎海達廣",
    "T50n2059_003:0339a01": "州。所歷事跡別有記傳。其所譯出觀世音",
    "T50n2059_003:0339a02": "受記經。今傳于京師。後不知所終。",
    "T50n2059_003:0339a03": "佛馱什。此云覺壽。罽賓人。少受業於彌沙",
    "T50n2059_003:0339a04": "塞部僧。專精律品兼達禪要。以宋景平元",
    "T50n2059_003:0339a05": "年七月屆于揚州。先沙門法顯。於師子國",
    "T50n2059_003:0339a06": "得彌沙塞律梵本。未被翻譯而法顯遷化。",
    "T50n2059_003:0339a07": "京邑諸僧聞什既善此學。於是請令出焉。",
    "T50n2059_003:0339a08": "以其年冬十一月集于龍光寺。譯為三十",
    "T50n2059_003:0339a09": "四卷。稱為五分律。什執梵文。于闐沙門智",
    "T50n2059_003:0339a10": "勝為譯。龍光道生東安慧嚴共執筆參正。宋",
    "T50n2059_003:0339a11": "侍中瑯瑘王練為檀越。至明年四月方竟。",
    "T50n2059_003:0339a12": "仍於大部抄出戒心及羯磨文等。並行於",
    "T50n2059_003:0339a13": "世。什後不知所終。",
    "T50n2059_003:0339a14": "浮陀跋摩。此云覺鎧。西域人也。幼而履操明",
    "T50n2059_003:0339a15": "直聰悟出群。習學三藏偏善毘婆沙論。常",
    "T50n2059_003:0339a16": "誦持此部以為心要。宋元嘉之中達于西",
    "T50n2059_003:0339a17": "涼。先有沙門道泰。志用強果。少遊葱右遍",
    "T50n2059_003:0339a18": "歷諸國。得毘婆沙梵本十有萬偈。還至姑",
    "T50n2059_003:0339a19": "臧。側席虛衿企待明匠。聞跋摩遊心此",
    "T50n2059_003:0339a20": "論。請為翻譯。時蒙遜已死子茂虔襲位。以",
    "T50n2059_003:0339a21": "虔承和五年歲次丁丑四月八日。即宋元嘉",
    "T50n2059_003:0339a22": "十四年。於涼州城內閑豫宮中請跋摩譯",
    "T50n2059_003:0339a23": "焉。泰即筆受。沙門慧嵩道朗與義學僧三百",
    "T50n2059_003:0339a24": "餘人考正文義。再周方訖。凡一百卷。沙門",
    "T50n2059_003:0339a25": "道挻為之作序。有頃魏虜託跋壽西伐姑",
    "T50n2059_003:0339a26": "臧。涼土崩亂。經書什物皆被焚蕩。遂失四",
    "T50n2059_003:0339a27": "十卷。今唯有六十存焉。跋摩避亂西反。不",
    "T50n2059_003:0339a28": "知所終。",
    "T50n2059_003:0339a29": "釋智嚴。西涼州人。弱冠出家。便以精懃著",
    "T50n2059_003:0339b01": "名。納衣宴坐蔬食永歲。每以本域丘墟志",
    "T50n2059_003:0339b02": "欲博事名師廣求經誥。遂周流西國進到",
    "T50n2059_003:0339b03": "罽賓。入摩天陀羅精舍。從佛馱先比丘諮",
    "T50n2059_003:0339b04": "受禪法。漸深三年功踰十載。佛馱先見其",
    "T50n2059_003:0339b05": "禪思有緒。特深器異。彼諸道俗聞而歎曰。秦",
    "T50n2059_003:0339b06": "地乃有求道沙門矣。始不輕秦類敬接遠",
    "T50n2059_003:0339b07": "人。時有佛馱跋陀羅比丘。亦是彼國禪匠。",
    "T50n2059_003:0339b08": "嚴乃要請東歸欲傳法中土。跋陀嘉其懇",
    "T50n2059_003:0339b09": "至。遂共東行。於是踰沙越險達自關中",
    "T50n2059_003:0339b10": "常依隨跋陀止長安大寺。頃之跋陀橫為",
    "T50n2059_003:0339b11": "秦僧所擯。嚴亦分散憩于山東精舍。坐禪",
    "T50n2059_003:0339b12": "誦經力精修學。晉義熙十三年。宋武帝西伐",
    "T50n2059_003:0339b13": "長安剋捷旋斾。塗出山東。時始興公王恢",
    "T50n2059_003:0339b14": "從駕遊觀山川至嚴精舍。見其同止三僧",
    "T50n2059_003:0339b15": "各坐繩床禪思湛然。恢至良久不覺於是",
    "T50n2059_003:0339b16": "彈指。三人開眼俄而還閉。問不與言。恢心",
    "T50n2059_003:0339b17": "敬其奇訪諸耆老。皆云。此三僧隱居求志",
    "T50n2059_003:0339b18": "高潔法師也。恢即啟宋武帝延請還都。莫",
    "T50n2059_003:0339b19": "肯行者。既屢請懇至。二人推嚴隨行。恢懷",
    "T50n2059_003:0339b20": "道素篤禮事甚殷。還都即住始興寺。嚴性",
    "T50n2059_003:0339b21": "愛虛靖志避諠塵。恢乃為於東郊之際更",
    "T50n2059_003:0339b22": "起精舍。即枳園寺也。嚴前於西域所得梵",
    "T50n2059_003:0339b23": "本眾經未及譯寫。到元嘉四年。乃共沙門",
    "T50n2059_003:0339b24": "寶雲譯出普曜廣博嚴淨四天王等。嚴在",
    "T50n2059_003:0339b25": "寺不受別請。常分衛自資。道化所被幽顯",
    "T50n2059_003:0339b26": "咸服。有見鬼者云。見西州太社間鬼相",
    "T50n2059_003:0339b27": "語。嚴公至當避易。此人未之解。俄而嚴至。",
    "T50n2059_003:0339b28": "聊問姓字果稱智嚴。默而識之密加禮異。",
    "T50n2059_003:0339b29": "儀同蘭陵蕭思話婦劉氏疾病。恒見鬼來吁",
    "T50n2059_003:0339c01": "可駭畏。時迎嚴說法。嚴始到外堂。劉氏便",
    "T50n2059_003:0339c02": "見群鬼迸散。嚴既進為夫人說經。疾以之",
    "T50n2059_003:0339c03": "瘳。因稟五戒。一門宗奉。嚴清素寡欲隨受",
    "T50n2059_003:0339c04": "隨施。少而遊方無所滯著。稟性沖退不自",
    "T50n2059_003:0339c05": "陳敘。故雖多美行世無得而盡傳。嚴昔未",
    "T50n2059_003:0339c06": "出家時。嘗受五戒有所虧犯。後入道受具",
    "T50n2059_003:0339c07": "足。常疑不得戒。每以為懼。積年禪觀而不",
    "T50n2059_003:0339c08": "能自了。遂更汎海重到天竺諮諸明達。值",
    "T50n2059_003:0339c09": "羅漢比丘具以事問羅漢。不敢判決。乃為",
    "T50n2059_003:0339c10": "嚴入定往兜率宮諮彌勒。彌勒答云。得戒。",
    "T50n2059_003:0339c11": "嚴大喜。於是步歸至罽賓。無疾而化。時年",
    "T50n2059_003:0339c12": "七十八。彼國法凡聖燒身各處。嚴雖戒操",
    "T50n2059_003:0339c13": "高明。而實行未辦。始移屍向凡僧墓地。而",
    "T50n2059_003:0339c14": "屍重不起。改向聖墓則飄然自輕。嚴弟子",
    "T50n2059_003:0339c15": "智羽智遠。故從西來報此徵瑞。俱還外國。",
    "T50n2059_003:0339c16": "以此推嚴信是得道人也。但未知果向中",
    "T50n2059_003:0339c17": "間若深淺耳。",
    "T50n2059_003:0339c18": "釋寶雲。未詳氏族。傳云。涼州人。少出家精",
    "T50n2059_003:0339c19": "懃有學行。志韻剛潔不偶於世。故少以方",
    "T50n2059_003:0339c20": "直純素為名。而求法懇惻亡身殉道。志",
    "T50n2059_003:0339c21": "欲躬覩靈跡廣尋經要。遂以晉隆安之初",
    "T50n2059_003:0339c22": "遠適西域。與法顯智嚴先後相隨。涉履流",
    "T50n2059_003:0339c23": "沙登踰雪嶺。懃苦艱危不以為難。遂歷于",
    "T50n2059_003:0339c24": "闐天竺諸國備覩靈異。乃經羅剎之野聞",
    "T50n2059_003:0339c25": "天鼓之音。釋迦影迹多所瞻禮。雲在外域",
    "T50n2059_003:0339c26": "遍學梵書。天竺諸國音字詁訓悉皆備解。後",
    "T50n2059_003:0339c27": "還長安。隨禪師佛馱跋陀業禪進道。俄而",
    "T50n2059_003:0339c28": "禪師橫為秦僧所擯。徒眾悉同其咎。雲亦",
    "T50n2059_003:0339c29": "奔散。會廬山釋慧遠解其擯事。共歸京師",
    "T50n2059_003:0340a01": "安止道場寺。眾僧以雲志力堅猛弘道絕",
    "T50n2059_003:0340a02": "域。莫不披衿諮問敬而愛焉。雲譯出新",
    "T50n2059_003:0340a03": "無量壽。晚出諸經多雲所治定。華戎兼通",
    "T50n2059_003:0340a04": "音訓允正。雲之所定眾咸信服。初關中沙門",
    "T50n2059_003:0340a05": "竺佛念善於宣譯。於符姚二代顯出眾經。",
    "T50n2059_003:0340a06": "江左譯梵莫踰於雲。故於晉宋之際。弘通",
    "T50n2059_003:0340a07": "法藏。沙門慧觀等。咸友而善之。雲性好幽",
    "T50n2059_003:0340a08": "居以保閑寂。遂適六合山寺。譯出佛本行",
    "T50n2059_003:0340a09": "贊經。山多荒民俗好草竊。雲說法教誘多",
    "T50n2059_003:0340a10": "有改更。禮事供養十室而八。頃之道場慧",
    "T50n2059_003:0340a11": "觀臨亡請雲還都總理寺任。雲不得已而",
    "T50n2059_003:0340a12": "還。居道場歲許。復更還六合。以元嘉二十",
    "T50n2059_003:0340a13": "六年終於山寺。春秋七十有四。其遊履外",
    "T50n2059_003:0340a14": "國。別有記傳。",
    "T50n2059_003:0340a15": "求那跋摩。此云功德鎧。本剎利種。累世為",
    "T50n2059_003:0340a16": "王治在罽賓國。祖父呵梨跋陀。此言師子",
    "T50n2059_003:0340a17": "賢。以剛直被徙。父僧伽阿難。此言眾喜。因",
    "T50n2059_003:0340a18": "潛隱山澤。跋摩年十四便機見俊達深有遠",
    "T50n2059_003:0340a19": "度。仁愛汎博崇德務善。其母嘗須野肉令",
    "T50n2059_003:0340a20": "跋摩辦之。跋摩啟曰。有命之類莫不貪生。",
    "T50n2059_003:0340a21": "夭彼之命非仁人矣。母怒曰。設令得罪吾",
    "T50n2059_003:0340a22": "當代汝。跋摩他日煮油誤澆其指。因謂母",
    "T50n2059_003:0340a23": "曰。代兒忍痛。母曰。痛在汝身吾何能代。跋",
    "T50n2059_003:0340a24": "摩曰。眼前之苦尚不能代。況三途耶。母乃",
    "T50n2059_003:0340a25": "悔悟終身斷殺。至年十八相公見而謂曰。",
    "T50n2059_003:0340a26": "君年三十當撫臨大國南面稱尊。若不",
    "T50n2059_003:0340a27": "樂世榮當獲聖果。至年二十出家受",
    "T50n2059_003:0340a28": "戒。洞明九部博曉四含。誦經百餘萬言。深",
    "T50n2059_003:0340a29": "達律品妙入禪要。時號曰三藏法師。至",
    "T50n2059_003:0340b01": "年三十罽賓王薨。絕無紹嗣。眾咸議曰。跋",
    "T50n2059_003:0340b02": "摩帝室之胤。又才明德重。可請令還俗以",
    "T50n2059_003:0340b03": "紹國位。群臣數百再三固請。跋摩不納。乃",
    "T50n2059_003:0340b04": "辭師違眾林棲谷飲。孤行山野遁迹人世。",
    "T50n2059_003:0340b05": "後到師子國觀風弘教。識真之眾咸謂已",
    "T50n2059_003:0340b06": "得初果。儀形感物見者發心。後至闍婆國。",
    "T50n2059_003:0340b07": "初未至一日闍婆王母夜夢見一道士飛",
    "T50n2059_003:0340b08": "舶入國。明旦果是跋摩來至。王母敬以聖",
    "T50n2059_003:0340b09": "禮從受五戒。母因勸王曰。宿世因緣得為",
    "T50n2059_003:0340b10": "母子。我已受戒而汝不信。恐後生之因永",
    "T50n2059_003:0340b11": "絕今果。王迫以母勅。即奉命受戒。漸染既",
    "T50n2059_003:0340b12": "久專精稍篤。頃之隣兵犯境。王謂跋摩曰。",
    "T50n2059_003:0340b13": "外賊恃力欲見侵侮。若與鬪戰傷殺必多。",
    "T50n2059_003:0340b14": "如其不拒危亡將至。今唯歸命師尊不知",
    "T50n2059_003:0340b15": "何計。跋摩曰。暴寇相攻宜須禦捍。但當起",
    "T50n2059_003:0340b16": "慈悲心勿興害念耳。王自領兵擬之。旗",
    "T50n2059_003:0340b17": "鼓始交賊便退散。王遇流矢傷脚。跋摩為",
    "T50n2059_003:0340b18": "呪水洗之。信宿平復。王恭信稍殷。乃欲出",
    "T50n2059_003:0340b19": "家修道。因告群臣曰。吾欲躬棲法門。卿",
    "T50n2059_003:0340b20": "等可更擇明主。群臣皆拜伏勸請曰。王若捨",
    "T50n2059_003:0340b21": "國則子民無依。且敵國凶強恃險相對。如",
    "T50n2059_003:0340b22": "失恩覆則黔首奚處。大王天慈寧不愍念。",
    "T50n2059_003:0340b23": "敢以死請申其悃愊。王不忍固違。乃就群",
    "T50n2059_003:0340b24": "臣請三願。若許者當留治國。一願凡所王",
    "T50n2059_003:0340b25": "境同奉和上。二願盡所治內一切斷殺。三",
    "T50n2059_003:0340b26": "願所有儲財賑給貧病。群臣歡喜僉然敬諾。",
    "T50n2059_003:0340b27": "於是一國皆從受戒。王後為跋摩立精舍。",
    "T50n2059_003:0340b28": "躬自引材傷王脚指。跋摩又為呪治。有頃",
    "T50n2059_003:0340b29": "平復。導化之聲播於遐邇。隣國聞風皆遣",
    "T50n2059_003:0340c01": "使要請。時京師名德沙門慧觀慧聰等。遠挹",
    "T50n2059_003:0340c02": "風猷思欲餐稟。以元嘉元年九月。面啟文",
    "T50n2059_003:0340c03": "帝。求迎請跋摩。帝即勅交州刺史令汎舶",
    "T50n2059_003:0340c04": "延致觀等。又遣沙門法長道沖道俊等往彼",
    "T50n2059_003:0340c05": "祈請。并致書於跋摩及闍婆王婆多加等。",
    "T50n2059_003:0340c06": "必希顧臨宋境流行道教。跋摩以聖化宜",
    "T50n2059_003:0340c07": "廣不憚遊方。先已隨商人竺難提舶欲向",
    "T50n2059_003:0340c08": "一小國。會值便風遂至廣州。故其遺文云。",
    "T50n2059_003:0340c09": "業行風所吹遂至於宋境。此之謂也。文帝",
    "T50n2059_003:0340c10": "知跋摩已至南海。於是復勅州郡令資發",
    "T50n2059_003:0340c11": "下京。路由始興。經停歲許。始興有虎市山。",
    "T50n2059_003:0340c12": "儀形聳孤峯嶺高絕。跋摩謂其髣髴耆闍。",
    "T50n2059_003:0340c13": "乃改名靈鷲。於山寺之外別立禪室。室去",
    "T50n2059_003:0340c14": "寺數里磬音不聞。每至鳴椎跋摩已至。或",
    "T50n2059_003:0340c15": "冒雨不沾。或履泥不濕。時眾道俗莫不",
    "T50n2059_003:0340c16": "肅然增敬。寺有寶月殿。跋摩於殿北壁手自",
    "T50n2059_003:0340c17": "畫作羅云像及定光儒童布髮之形。像成之",
    "T50n2059_003:0340c18": "後每夕放光。久之乃歇。始興太守蔡茂之深",
    "T50n2059_003:0340c19": "加敬仰。後茂之將死。跋摩躬自往視說法安",
    "T50n2059_003:0340c20": "慰。後家人夢見茂之在寺中與眾僧講法。",
    "T50n2059_003:0340c21": "實由跋摩化導之力也。此山本多虎災。自",
    "T50n2059_003:0340c22": "跋摩居之。晝行夜往。或時值虎。以杖按頭。",
    "T50n2059_003:0340c23": "弄之而去。於是山旅水賓去來無梗。感德",
    "T50n2059_003:0340c24": "歸化者十有七八焉。跋摩嘗於別室入",
    "T50n2059_003:0340c25": "禪。累日不出。寺僧遣沙彌往候之。見一白",
    "T50n2059_003:0340c26": "師子緣柱而上。亘空彌漫生青蓮華。沙彌",
    "T50n2059_003:0340c27": "驚恐大呼往逐師子。豁無所見。其靈異無",
    "T50n2059_003:0340c28": "方。類多如此。後文帝重勅觀等。復更敦請。",
    "T50n2059_003:0340c29": "乃汎舟下都。以元嘉八年正月達于建鄴。",
    "T50n2059_003:0341a01": "文帝引見勞問慇懃。因又言曰。弟子常欲持",
    "T50n2059_003:0341a02": "齋不殺。迫以身殉物不獲從志。法師既",
    "T50n2059_003:0341a03": "不遠萬里來化此國。將何以教之。跋摩曰。",
    "T50n2059_003:0341a04": "夫道在心不在事。法由己非由人。且帝",
    "T50n2059_003:0341a05": "王與匹夫所修各異。匹夫身賤名劣。言令",
    "T50n2059_003:0341a06": "不威。若不剋己苦躬。將何為用。帝王以",
    "T50n2059_003:0341a07": "四海為家。萬民為子。出一嘉言則士女",
    "T50n2059_003:0341a08": "咸悅。布一善政則人神以和。刑不夭命役",
    "T50n2059_003:0341a09": "無勞力。則使風雨適時寒暖應節。百穀滋",
    "T50n2059_003:0341a10": "繁桑麻欝茂。如此持齋齋亦大矣。如此",
    "T50n2059_003:0341a11": "不殺德亦眾矣。寧在闕半日之餐全一禽",
    "T50n2059_003:0341a12": "之命。然後方為弘濟耶。帝乃撫机歎曰。夫",
    "T50n2059_003:0341a13": "俗人迷於遠理。沙門滯於近教。迷遠理者",
    "T50n2059_003:0341a14": "謂至道虛說。滯近教者則拘戀篇章。至如",
    "T50n2059_003:0341a15": "法師所言。真謂開悟明達。可與言天人之",
    "T50n2059_003:0341a16": "際矣。乃勅住祇洹寺供給隆厚。公王英彥",
    "T50n2059_003:0341a17": "莫不宗奉。俄而於寺開講法華及十地。法",
    "T50n2059_003:0341a18": "席之日軒蓋盈衢。觀矚往還肩隨踵接。跋摩",
    "T50n2059_003:0341a19": "神府自然妙辯天絕。或時假譯人而往復",
    "T50n2059_003:0341a20": "懸悟。後祇洹慧義請出菩薩善戒。始得二十",
    "T50n2059_003:0341a21": "八品。後弟子代出二品。成三十品。未及繕",
    "T50n2059_003:0341a22": "寫失序品及戒品。故今猶有兩本。或稱菩",
    "T50n2059_003:0341a23": "薩戒地。初元嘉三年。徐州刺史王仲德於彭",
    "T50n2059_003:0341a24": "城請外國伊葉波羅譯出雜心。至擇品而",
    "T50n2059_003:0341a25": "緣礙遂輟。至是更請跋摩譯出後品。足成",
    "T50n2059_003:0341a26": "十三卷。并先所出四分羯磨優婆塞五戒略",
    "T50n2059_003:0341a27": "論優婆塞二十二戒等。凡二十六卷。並文義",
    "T50n2059_003:0341a28": "詳允梵漢弗差。時影福寺尼慧果淨音等。",
    "T50n2059_003:0341a29": "共請跋摩云。去六年有師子國八尼至京",
    "T50n2059_003:0341b01": "云。宋地先未經有尼。那得二眾受戒。恐戒",
    "T50n2059_003:0341b02": "品不全。跋摩云。戒法本在大僧眾發。設不",
    "T50n2059_003:0341b03": "本事無妨得戒。如愛道之緣。諸尼又恐",
    "T50n2059_003:0341b04": "年月不滿。苦欲更受。跋摩稱云。善哉。苟欲",
    "T50n2059_003:0341b05": "增明甚助隨喜。但西國尼年臘未登。又十",
    "T50n2059_003:0341b06": "人不滿。且令學宋語別因西域居士。更",
    "T50n2059_003:0341b07": "請外國尼來足滿十數。其年夏在定林下",
    "T50n2059_003:0341b08": "寺安居。時有信者採華布席。唯跋摩所坐",
    "T50n2059_003:0341b09": "華彩更鮮。眾咸崇以聖禮。夏竟還祇洹。其",
    "T50n2059_003:0341b10": "年九月二十八日中食未畢。先起還閣。其",
    "T50n2059_003:0341b11": "弟子後至。奄然已終。春秋六十有五。未終之",
    "T50n2059_003:0341b12": "前預造遺文偈頌三十六行。自說因緣云。已",
    "T50n2059_003:0341b13": "證二果。手自封緘付弟子阿沙羅云。我終",
    "T50n2059_003:0341b14": "後可以此文還示天竺僧。亦可示此境僧",
    "T50n2059_003:0341b15": "也。既終之後即扶坐繩床。顏貌不異似若",
    "T50n2059_003:0341b16": "入定。道俗赴者千有餘人。並聞香氣芬烈。咸",
    "T50n2059_003:0341b17": "見一物狀若龍蛇。可長一匹許。起於屍側",
    "T50n2059_003:0341b18": "直上衝天莫能詺者。即於南林戒壇前依",
    "T50n2059_003:0341b19": "外國法闍毘之。四部鱗集。香薪成[卄/積]。灌之",
    "T50n2059_003:0341b20": "香油以燒遺陰。五色焰起氛氳麗空。是時",
    "T50n2059_003:0341b21": "天景澄朗道俗哀歎。仍於其處起立白塔。",
    "T50n2059_003:0341b22": "欲重受戒。諸尼悲泣望斷不能自勝。初跋",
    "T50n2059_003:0341b23": "摩至京。文帝欲從受菩薩戒。會虜寇侵彊",
    "T50n2059_003:0341b24": "未及諮稟。奄而遷化。以本意不遂傷恨彌",
    "T50n2059_003:0341b25": "深。乃令眾僧譯出其遺文云。",
    "T50n2059_003:0341b26": "　前頂禮三寶　　淨戒諸上座",
    "T50n2059_003:0341b27": "　濁世多諂曲　　虛偽無誠信",
    "T50n2059_003:0341b28": "　愚惑不識真　　懷嫉輕有德",
    "T50n2059_003:0341b29": "　是以諸賢聖　　現世晦其迹",
    "T50n2059_003:0341c01": "　我求那跋摩　　命行盡時至",
    "T50n2059_003:0341c02": "　所獲善功德　　今當如實說",
    "T50n2059_003:0341c03": "　不以諂曲心　　希望求名利",
    "T50n2059_003:0341c04": "　為勸眾懈怠　　增長諸佛法",
    "T50n2059_003:0341c05": "　大法力如是　　仁者咸諦聽",
    "T50n2059_003:0341c06": "　我昔曠野中　　初觀於死屍",
    "T50n2059_003:0341c07": "　膖脹蟲爛壞　　臭穢膿血流",
    "T50n2059_003:0341c08": "　繫心緣彼處　　此身性如是",
    "T50n2059_003:0341c09": "　常見此身相　　貪蛾不畏火",
    "T50n2059_003:0341c10": "　如是無量種　　修習死屍觀",
    "T50n2059_003:0341c11": "　放捨餘聞思　　依止林樹間",
    "T50n2059_003:0341c12": "　是夜專精進　　正觀常不忘",
    "T50n2059_003:0341c13": "　境界恒在前　　猶如對明鏡",
    "T50n2059_003:0341c14": "　如彼我亦然　　由是心寂靖",
    "T50n2059_003:0341c15": "　輕身極明淨　　清涼心是樂",
    "T50n2059_003:0341c16": "　增長大歡喜　　則生無著心",
    "T50n2059_003:0341c17": "　變成骨鎖相　　白骨現在前",
    "T50n2059_003:0341c18": "　朽壞肢節離　　白骨悉磨滅",
    "T50n2059_003:0341c19": "　無垢智熾然　　調伏思法相",
    "T50n2059_003:0341c20": "　我時得如是　　身安極柔軟",
    "T50n2059_003:0341c21": "　如是方便修　　勝進轉增長",
    "T50n2059_003:0341c22": "　微塵念念滅　　壞色正念法",
    "T50n2059_003:0341c23": "　是則身究竟　　何緣起貪欲",
    "T50n2059_003:0341c24": "　知因諸受生　　如魚貪鉤餌",
    "T50n2059_003:0341c25": "　彼受無量壞　　念念觀磨滅",
    "T50n2059_003:0341c26": "　知彼所依處　　從心猨猴起",
    "T50n2059_003:0341c27": "　業及業果報　　依緣念念滅",
    "T50n2059_003:0341c28": "　心所知種種　　是名別相法",
    "T50n2059_003:0341c29": "　是則思慧念　　次第滿足修",
    "T50n2059_003:0342a01": "　觀種種法相　　其心轉明了",
    "T50n2059_003:0342a02": "　我於爾焰中　　明見四念處",
    "T50n2059_003:0342a03": "　律行從是竟　　攝心緣中住",
    "T50n2059_003:0342a04": "　苦如熾然劍　　斯由渴愛轉",
    "T50n2059_003:0342a05": "　愛盡般涅槃　　普見彼三界",
    "T50n2059_003:0342a06": "　死焰所熾然　　形體極消瘦",
    "T50n2059_003:0342a07": "　喜息樂方便　　身還漸充滿",
    "T50n2059_003:0342a08": "　勝妙眾生相　　頂忍亦如是",
    "T50n2059_003:0342a09": "　是於我心起　　真實正方便",
    "T50n2059_003:0342a10": "　漸漸略境界　　寂滅樂增長",
    "T50n2059_003:0342a11": "　得世第一法　　一念緣真諦",
    "T50n2059_003:0342a12": "　次第法忍生　　是謂無漏道",
    "T50n2059_003:0342a13": "　妄想及諸境　　名字悉遠離",
    "T50n2059_003:0342a14": "　境界真諦義　　除惱獲清涼",
    "T50n2059_003:0342a15": "　成就三昧果　　離垢清涼緣",
    "T50n2059_003:0342a16": "　不涌亦不沒　　淨慧如明月",
    "T50n2059_003:0342a17": "　湛然正安住　　純一寂滅相",
    "T50n2059_003:0342a18": "　非我所宣說　　唯佛能證知",
    "T50n2059_003:0342a19": "　那波阿毘曇　　說五因緣果",
    "T50n2059_003:0342a20": "　實義知修行　　名者莫能見",
    "T50n2059_003:0342a21": "　諸論各異端　　修行理無二",
    "T50n2059_003:0342a22": "　偏執有是非　　達者無違諍",
    "T50n2059_003:0342a23": "　修行眾妙相　　今我不宣說",
    "T50n2059_003:0342a24": "　懼人起妄想　　誑惑諸世間",
    "T50n2059_003:0342a25": "　於彼修利相　　我已說少分",
    "T50n2059_003:0342a26": "　若彼明智者　　善知此緣起",
    "T50n2059_003:0342a27": "　摩羅婆國界　　始得初聖果",
    "T50n2059_003:0342a28": "　阿蘭若山寺　　道迹修遠離",
    "T50n2059_003:0342a29": "　後於師子國　　村名劫波利",
    "T50n2059_003:0342b01": "　進修得二果　　是名斯陀含",
    "T50n2059_003:0342b02": "　從是多留難　　障修離欲道",
    "T50n2059_003:0342b03": "　見我修遠離　　知是處空閑",
    "T50n2059_003:0342b04": "　咸生希有心　　利養競來集",
    "T50n2059_003:0342b05": "　我見如火毒　　心生大厭離",
    "T50n2059_003:0342b06": "　避亂浮于海　　闍婆及林邑",
    "T50n2059_003:0342b07": "　業行風所飄　　隨緣之宋境",
    "T50n2059_003:0342b08": "　於是諸國中　　隨力興佛法",
    "T50n2059_003:0342b09": "　無問所應問　　諦實真實觀",
    "T50n2059_003:0342b10": "　今此身滅盡　　寂若燈火滅",
    "T50n2059_003:0342b11": "僧伽跋摩。此云眾鎧。天竺人也。少而棄俗。",
    "T50n2059_003:0342b12": "清峻有戒德。善解三藏尤精雜心。以宋",
    "T50n2059_003:0342b13": "元嘉十年。出自流沙至于京邑。器宇宏",
    "T50n2059_003:0342b14": "肅。道俗敬異。咸宗事之。號曰三藏法師。初",
    "T50n2059_003:0342b15": "景平元年。平陸令許桑捨宅建剎。因名平",
    "T50n2059_003:0342b16": "陸寺。後道場慧觀以跋摩道行純備。請住此",
    "T50n2059_003:0342b17": "寺。崇其供養以表厥德。跋摩共觀加塔三",
    "T50n2059_003:0342b18": "層。今之奉誠是也。跋摩行道諷誦日夜不輟。",
    "T50n2059_003:0342b19": "僧眾歸集道化流布。初三藏法師明於戒品。",
    "T50n2059_003:0342b20": "將為影福寺尼慧果等重受具戒。是時二",
    "T50n2059_003:0342b21": "眾未備。而三藏遷化。俄而師子國比丘尼鐵",
    "T50n2059_003:0342b22": "薩羅等至都。眾乃共請跋摩為師繼軌三",
    "T50n2059_003:0342b23": "藏。祇洹慧義擅步京邑。謂為矯異執志不",
    "T50n2059_003:0342b24": "同。親與跋摩拒論翻覆。跋摩標宗顯法理",
    "T50n2059_003:0342b25": "證明允。既德有所歸。義遂迴剛靡然推服。",
    "T50n2059_003:0342b26": "令弟子慧基等服膺供事。僧尼受者數百許",
    "T50n2059_003:0342b27": "人。宋彭城王義康。崇其戒範。廣設齋供。四",
    "T50n2059_003:0342b28": "眾殷盛傾于京邑。慧觀等以跋摩妙解雜",
    "T50n2059_003:0342b29": "心諷誦通利。先三藏雖譯未及繕寫。即以",
    "T50n2059_003:0342c01": "其年九月。於長干寺招集學士。更請出焉。",
    "T50n2059_003:0342c02": "寶雲譯語。觀自筆受。考覈研校一周乃訖。續",
    "T50n2059_003:0342c03": "出摩得勒伽分別業報略勸發諸王要偈及",
    "T50n2059_003:0342c04": "請聖僧浴文等。跋摩遊化為志不滯一方。",
    "T50n2059_003:0342c05": "既傳經事訖辭還本國。眾咸祈止莫之能留。",
    "T50n2059_003:0342c06": "元嘉十九年。隨西域賈人舶還外國。不",
    "T50n2059_003:0342c07": "詳其終。",
    "T50n2059_003:0342c08": "曇摩密多。此云法秀。罽賓人也。年至七歲",
    "T50n2059_003:0342c09": "神明澄正。每見法事輒自然欣躍。其親愛",
    "T50n2059_003:0342c10": "而異之。遂令出家。罽賓多出聖達。屢值明",
    "T50n2059_003:0342c11": "師。博貫群經。特深禪法。所得門戶極甚微",
    "T50n2059_003:0342c12": "奧。為人沈邃有慧解。儀軌詳正。生而連眉",
    "T50n2059_003:0342c13": "故世號連眉禪師。少好遊方誓志宣化。周",
    "T50n2059_003:0342c14": "歷諸國遂適龜茲。未至一日。王夢神告王",
    "T50n2059_003:0342c15": "曰。有大福德人明當入國。汝應供養明旦",
    "T50n2059_003:0342c16": "即勅外司。若有異人入境必馳奏聞。俄而",
    "T50n2059_003:0342c17": "蜜多果至。王自出郊迎延請入宮。遂從稟",
    "T50n2059_003:0342c18": "戒盡四事之禮。蜜多安而能遷不拘利養。",
    "T50n2059_003:0342c19": "居數載密有去心。神又降夢曰。福德人捨",
    "T50n2059_003:0342c20": "王去矣。王惕然驚覺。既而君臣固留莫之能",
    "T50n2059_003:0342c21": "止。遂度流沙進到燉煌。於閑曠之地建立",
    "T50n2059_003:0342c22": "精舍。植[木*奈]千株開園百畝。房閣池沼極",
    "T50n2059_003:0342c23": "為嚴淨。頃之復適涼州。仍於公府舊事更",
    "T50n2059_003:0342c24": "葺堂宇。學徒濟濟禪業甚盛。常以江左王",
    "T50n2059_003:0342c25": "畿志欲傳法。以宋元嘉元年展轉至蜀。",
    "T50n2059_003:0342c26": "俄而出峽止荊州。於長沙寺造立禪閣。",
    "T50n2059_003:0342c27": "翹誠懇惻祈請舍利。旬有餘日遂感一枚。衝",
    "T50n2059_003:0342c28": "器出聲放光滿室。門徒道俗莫不更增勇",
    "T50n2059_003:0342c29": "猛人百其心。頃之沿流東下至于京師。初",
    "T50n2059_003:0343a01": "止中興寺。晚憩祇洹。密多道聲素著化洽",
    "T50n2059_003:0343a02": "連邦。至京甫爾傾都禮訊。自宋文哀皇后",
    "T50n2059_003:0343a03": "及皇太子公主。莫不設齋桂宮請戒椒掖。",
    "T50n2059_003:0343a04": "參候之使旬日相望。即於祇洹寺譯出禪經",
    "T50n2059_003:0343a05": "禪法要普賢觀虛空藏觀等。常以禪道教授。",
    "T50n2059_003:0343a06": "或千里諮受四輩。遠近皆號大禪師焉。會",
    "T50n2059_003:0343a07": "稽太守平昌孟顗。深信正法。以三寶為己",
    "T50n2059_003:0343a08": "任。素好禪味敬心殷重。及臨浙右請與同",
    "T50n2059_003:0343a09": "遊。乃於鄮縣之山建立塔寺。東境舊俗多",
    "T50n2059_003:0343a10": "趣巫祝。及妙化所移比屋歸正。自西徂",
    "T50n2059_003:0343a11": "東無思不服。元嘉十年還都止鍾山定林",
    "T50n2059_003:0343a12": "下寺。密多天性凝靖雅愛山水。以為鍾山",
    "T50n2059_003:0343a13": "鎮岳埒美嵩華。常歎下寺基構臨澗低側。",
    "T50n2059_003:0343a14": "於是乘高相地揆卜山勢。以元嘉十二",
    "T50n2059_003:0343a15": "年斬石刊木營建上寺。士庶欽風獻奉稠",
    "T50n2059_003:0343a16": "疊。禪房殿宇欝爾層構。於是息心之眾萬里",
    "T50n2059_003:0343a17": "來集。諷誦肅邕望風成化。定林達禪師即",
    "T50n2059_003:0343a18": "神足弟子。弘其風教聲震道俗。故能淨化",
    "T50n2059_003:0343a19": "久而莫渝。勝業崇而弗替。蓋密多之遺烈",
    "T50n2059_003:0343a20": "也。爰自西域至于南土。凡所遊履靡不",
    "T50n2059_003:0343a21": "興造檀會敷陳教法。初密多之發罽賓也。",
    "T50n2059_003:0343a22": "有迦毘羅神王衛送。遂至龜茲。於中路欲",
    "T50n2059_003:0343a23": "反。乃現形告辭密多曰。汝神力通變自在遊",
    "T50n2059_003:0343a24": "處。將不相隨共往南方。語畢即收影不現。",
    "T50n2059_003:0343a25": "遂遠從至都。即於上寺圖像著壁。迄至于",
    "T50n2059_003:0343a26": "今猶有聲影之驗。潔誠祈福莫不享願。以",
    "T50n2059_003:0343a27": "元嘉十九年七月六日卒于上寺。春秋八十",
    "T50n2059_003:0343a28": "有七。道俗四眾行哭相趨。仍葬于鍾山宋熙",
    "T50n2059_003:0343a29": "寺前。",
    "T50n2059_003:0343b01": "釋智猛。雍州京兆新豐人。稟性端明勵行清",
    "T50n2059_003:0343b02": "白。少襲法服修業專至。諷誦之聲以夜續",
    "T50n2059_003:0343b03": "日。每聞外國道人說天竺國土有釋迦遺",
    "T50n2059_003:0343b04": "迹及方等眾經。常慨然有感馳心遐外。以為",
    "T50n2059_003:0343b05": "萬里咫尺千載可追也。遂以偽秦弘始六年",
    "T50n2059_003:0343b06": "甲辰之歲招結同志沙門十有五人。發跡長",
    "T50n2059_003:0343b07": "安。渡河跨谷三十六所。至涼州城。出自陽",
    "T50n2059_003:0343b08": "關西入流沙。凌危履險有過前傳。遂",
    "T50n2059_003:0343b09": "歷鄯鄯龜茲于闐諸國。備矚風化。從于闐",
    "T50n2059_003:0343b10": "西南行二千里。始登蔥嶺。而九人退還。猛",
    "T50n2059_003:0343b11": "與餘伴進行千七百里。至波倫國。同侶竺",
    "T50n2059_003:0343b12": "道嵩又復無常。將欲闍毘。忽失屍所在。猛",
    "T50n2059_003:0343b13": "悲歎驚異。於是自力而前。與餘四人共度",
    "T50n2059_003:0343b14": "雪山渡辛頭河至罽賓國。國有五百羅",
    "T50n2059_003:0343b15": "漢。常往返阿耨達池。有大德羅漢見猛至",
    "T50n2059_003:0343b16": "歡喜。猛諮問方土為說四天子事。具在猛",
    "T50n2059_003:0343b17": "傳。猛於奇沙國見佛文石唾壺。又於此國",
    "T50n2059_003:0343b18": "見佛鉢。光色紫紺四際盡然。猛香華供養",
    "T50n2059_003:0343b19": "頂戴發願。鉢若有應能輕能重。既而轉重力",
    "T50n2059_003:0343b20": "遂不堪。及下案時復不覺重。其道心所",
    "T50n2059_003:0343b21": "應如此。復西南行千三百里至迦維羅衛",
    "T50n2059_003:0343b22": "國。見佛髮佛牙及肉髻骨。佛影跡炳然具",
    "T50n2059_003:0343b23": "存。又覩泥洹堅固之林降魔菩提之樹。猛喜",
    "T50n2059_003:0343b24": "心內充設供一日。兼以寶蓋大衣覆降魔",
    "T50n2059_003:0343b25": "像。其所遊踐究觀靈變。天梯龍池之事不",
    "T50n2059_003:0343b26": "可勝數。後至華氏國阿育王舊都。有大智",
    "T50n2059_003:0343b27": "婆羅門名羅閱家舉族弘法王所欽重。",
    "T50n2059_003:0343b28": "造純銀塔高三丈。既見猛至。乃問秦地有",
    "T50n2059_003:0343b29": "大乘學不。猛答悉大乘學。羅閱驚歎曰。希有",
    "T50n2059_003:0343c01": "希有。將非菩薩往化耶。猛於其家得大泥",
    "T50n2059_003:0343c02": "洹梵本一部。又得僧祇律一部及餘經梵本。",
    "T50n2059_003:0343c03": "誓願流通。於是便反。以甲子歲發天竺。同",
    "T50n2059_003:0343c04": "行三伴於路無常。唯猛與曇纂俱還於涼",
    "T50n2059_003:0343c05": "州出泥洹本。得二十卷。以元嘉十四年入",
    "T50n2059_003:0343c06": "蜀。十六年七月造傳記所遊歷。元嘉末卒",
    "T50n2059_003:0343c07": "于成都。余歷尋遊方沙門。記列道路時或",
    "T50n2059_003:0343c08": "不同。佛鉢頂骨處亦乖爽。將知遊往天竺",
    "T50n2059_003:0343c09": "非止一路。頂鉢靈遷時屆異土。故傳述見",
    "T50n2059_003:0343c10": "聞難以例也。",
    "T50n2059_003:0343c11": "畺良耶舍。此云時稱。西域人。性剛直寡嗜",
    "T50n2059_003:0343c12": "欲。善誦阿毘曇博涉律部。其餘諸經多所",
    "T50n2059_003:0343c13": "該綜。雖三藏兼明而以禪門專業。每一",
    "T50n2059_003:0343c14": "遊觀或七日不起。常以三昧正受傳化諸",
    "T50n2059_003:0343c15": "國。以元嘉之初遠冒沙河萃于京邑。太祖",
    "T50n2059_003:0343c16": "文皇深加歎異。初止鐘山道林精舍。沙門寶",
    "T50n2059_003:0343c17": "誌崇其禪法。沙門僧含請譯藥王藥上觀及",
    "T50n2059_003:0343c18": "無量壽觀。含即筆受。以此二經是轉障之祕",
    "T50n2059_003:0343c19": "術淨土之洪因故沈吟嗟味流通宋國。平昌",
    "T50n2059_003:0343c20": "孟顗承風欽敬。資給豐厚。顗出守會稽固請",
    "T50n2059_003:0343c21": "不去。後移憩江陵。元嘉十九年西遊岷蜀。",
    "T50n2059_003:0343c22": "處處弘道禪學成群。後還卒於江陵。春秋",
    "T50n2059_003:0343c23": "六十矣。時又有天竺沙門僧伽達多僧伽羅",
    "T50n2059_003:0343c24": "多等。並禪學深明。來遊宋境。達多嘗在山",
    "T50n2059_003:0343c25": "中坐禪。日時將迫。念欲虛齋。乃有群鳥銜",
    "T50n2059_003:0343c26": "果飛來授之。達多思惟。獼猴奉蜜佛亦受",
    "T50n2059_003:0343c27": "而食之。今飛鳥授食何為不可。於是受而",
    "T50n2059_003:0343c28": "進之。元嘉十八年夏受臨川康王請。於廣",
    "T50n2059_003:0343c29": "陵結居。後終於建業。僧伽羅多。此云眾",
    "T50n2059_003:0344a01": "濟。以宋景平之末來至京師。乞食人間宴",
    "T50n2059_003:0344a02": "坐林下。養素幽閑不涉當世。以元嘉十年",
    "T50n2059_003:0344a03": "卜居鍾阜之陽。剪棘開榛造立精舍。即宋",
    "T50n2059_003:0344a04": "熙寺是也。",
    "T50n2059_003:0344a05": "求那跋陀羅。此云功德賢。中天竺人。以大",
    "T50n2059_003:0344a06": "乘學故世號摩訶衍。本婆羅門種。幼學五",
    "T50n2059_003:0344a07": "明諸論。天文書算醫方呪術靡不該博。後",
    "T50n2059_003:0344a08": "遇見阿毘曇雜心。尋讀驚悟。乃深崇佛法",
    "T50n2059_003:0344a09": "焉。其家世外道禁絕沙門。乃捨家潛遁遠",
    "T50n2059_003:0344a10": "求師友。即投簪落彩專精志學。及受",
    "T50n2059_003:0344a11": "具足博通三藏。為人慈和恭恪事師盡",
    "T50n2059_003:0344a12": "禮。頃之辭小乘師進學大乘。大乘師試令",
    "T50n2059_003:0344a13": "探取經匣。即得大品華嚴。師嘉而歎曰。汝",
    "T50n2059_003:0344a14": "於大乘有重緣矣。於是讀誦講宣莫能詶",
    "T50n2059_003:0344a15": "抗。進受菩薩戒法。乃奉書父母勸歸正法",
    "T50n2059_003:0344a16": "曰。若專守外道則雖還無益。若歸信三寶",
    "T50n2059_003:0344a17": "則長相見。其父感其言至。遂棄邪從正跋",
    "T50n2059_003:0344a18": "陀前到師子諸國。皆傳送資供。既有緣東",
    "T50n2059_003:0344a19": "方。乃隨舶汎海中途風止。淡水復竭舉舶憂",
    "T50n2059_003:0344a20": "惶。跋陀曰。可同心并力念十方佛稱觀世",
    "T50n2059_003:0344a21": "音。何往不感。乃密誦呪經懇到禮懺。俄而",
    "T50n2059_003:0344a22": "信風暴至。密雲降雨。一舶蒙濟。其誠感如",
    "T50n2059_003:0344a23": "此。元嘉十二年至廣州。刺史車朗表聞。宋",
    "T50n2059_003:0344a24": "太祖遣信迎接。既至京都勅名僧慧嚴慧",
    "T50n2059_003:0344a25": "觀。於新亭郊勞。見其神情朗徹莫不虔",
    "T50n2059_003:0344a26": "仰。雖因譯交言而欣若傾蓋。初住祇洹",
    "T50n2059_003:0344a27": "寺。俄而太祖延請深加崇敬。瑯瑘顏延之通",
    "T50n2059_003:0344a28": "才碩學。束帶造門。於是京師遠近冠蓋相望。",
    "T50n2059_003:0344a29": "大將軍彭城王義康。丞相南譙王義宣。並師",
    "T50n2059_003:0344b01": "事焉。頃之眾僧共請出經於祇洹寺。集義",
    "T50n2059_003:0344b02": "學諸僧譯出雜阿含經。東安寺出法鼓經。",
    "T50n2059_003:0344b03": "後於丹陽郡譯出勝鬘楞伽經。徒眾七百餘",
    "T50n2059_003:0344b04": "人。寶雲傳譯。慧觀執筆。往復諮析妙得本",
    "T50n2059_003:0344b05": "旨。後譙王鎮荊州。請與俱行安止辛寺。更",
    "T50n2059_003:0344b06": "創房殿。即於辛寺出無憂王過去現在因",
    "T50n2059_003:0344b07": "果及一卷無量壽一卷泥洹央掘魔羅相續",
    "T50n2059_003:0344b08": "解脫波羅蜜了義現在佛名經三卷第一義",
    "T50n2059_003:0344b09": "五相略八吉祥等諸經并前所出凡百餘卷",
    "T50n2059_003:0344b10": "常令弟子法勇傳譯度語。譙王欲請講華嚴",
    "T50n2059_003:0344b11": "等經。而跋陀自忖未善宋言有懷愧歎。即",
    "T50n2059_003:0344b12": "旦夕禮懺請觀世音乞求冥應。遂夢有人",
    "T50n2059_003:0344b13": "白服持劍。擎一人首。來至其前曰。何故憂",
    "T50n2059_003:0344b14": "耶。跋陀具以事對。答曰。無所多憂。即以劍",
    "T50n2059_003:0344b15": "易首更安新頭。語令迴轉曰。得無痛耶。",
    "T50n2059_003:0344b16": "答曰。不痛。豁然便覺心神悅懌。旦起道義",
    "T50n2059_003:0344b17": "皆備領宋言。於是就講。元嘉將末譙王屢",
    "T50n2059_003:0344b18": "有怪夢。跋陀答云。京都將有禍亂。未及一",
    "T50n2059_003:0344b19": "年元凶構逆。及孝建之初譙王陰謀逆節。",
    "T50n2059_003:0344b20": "跋陀顏容憂慘未及發言。譙王問其故。跋",
    "T50n2059_003:0344b21": "陀諫爭懇切。乃流涕而出曰。必無所冀。",
    "T50n2059_003:0344b22": "貧道不容扈從。譙王以其物情所信。乃逼",
    "T50n2059_003:0344b23": "與俱下。梁山之敗大艦轉迫。去岸懸遠判",
    "T50n2059_003:0344b24": "無全濟。唯一心稱觀世音。手捉卭竹杖",
    "T50n2059_003:0344b25": "投身江中。水齊至膝。以杖刺水。水流深駛。",
    "T50n2059_003:0344b26": "見一童子尋後而至以手牽之。顧謂童子。",
    "T50n2059_003:0344b27": "汝小兒何能度我。怳忽之間覺行十餘步。仍",
    "T50n2059_003:0344b28": "得上岸。即脫納衣欲償童子。顧覓不見。",
    "T50n2059_003:0344b29": "舉身毛竪。方知神力焉。時王玄謨督軍梁",
    "T50n2059_003:0344c01": "山。世祖勅軍中得摩訶衍。善加料理驛信",
    "T50n2059_003:0344c02": "送臺。俄而尋得。令舸送都。世祖即時引見",
    "T50n2059_003:0344c03": "顧問委曲。曰企望日久今始相遇。跋陀曰。既",
    "T50n2059_003:0344c04": "染釁戾分當灰粉。今得接見重荷生造勅",
    "T50n2059_003:0344c05": "問並誰為賊。答曰。出家之人不預戎事。然",
    "T50n2059_003:0344c06": "張暢宋靈秀等並見驅逼貧道。所明但不",
    "T50n2059_003:0344c07": "圖宿緣乃逢此事。帝曰。無所懼也。是日勅",
    "T50n2059_003:0344c08": "住後堂供施衣物。給以人乘。初跋陀在",
    "T50n2059_003:0344c09": "荊十載。每與譙王書疏無不記錄。及軍",
    "T50n2059_003:0344c10": "敗檢簡無片言及軍事者。世祖明其純謹",
    "T50n2059_003:0344c11": "益加禮遇。後因閑談聊戲問曰。念承相",
    "T50n2059_003:0344c12": "不。答曰。受供十年何可忘德。今從陛下乞",
    "T50n2059_003:0344c13": "願。願為丞相三年燒香。帝悽然慘容義而",
    "T50n2059_003:0344c14": "許焉。及中興寺成勅令移住為開三間房。",
    "T50n2059_003:0344c15": "後於東府讌會。王公畢集。勅見跋陀。時未",
    "T50n2059_003:0344c16": "及淨髮白首皓然。世祖遙望顧謂尚書謝",
    "T50n2059_003:0344c17": "莊曰。摩訶衍聰明機解。但老期已至。朕試問",
    "T50n2059_003:0344c18": "之。其必悟人意也。跋陀上階。因迎謂之",
    "T50n2059_003:0344c19": "曰。摩訶衍不負遠來之意。但唯有一在。即",
    "T50n2059_003:0344c20": "應聲答曰。貧道遠歸帝京垂三十載。天子",
    "T50n2059_003:0344c21": "恩遇銜愧罔極。但七十老病唯一死在。帝嘉",
    "T50n2059_003:0344c22": "其機辯。勅近御而坐。舉朝屬目。後於秣陵",
    "T50n2059_003:0344c23": "界鳳皇樓西起寺。每至夜半輒有推戶",
    "T50n2059_003:0344c24": "而喚。視之無人。眾屢厭夢。跋陀燒香呪願",
    "T50n2059_003:0344c25": "曰。汝宿緣在此我今起寺。行道禮懺常為",
    "T50n2059_003:0344c26": "汝等。若住者為護寺善神。若不能住各隨",
    "T50n2059_003:0344c27": "所安。既而道俗十餘人。同夕夢見鬼神千數",
    "T50n2059_003:0344c28": "皆荷擔移去。寺眾遂安。今陶後渚白塔寺即",
    "T50n2059_003:0344c29": "其處也。大明六年天下亢旱禱祈山川累",
    "T50n2059_003:0345a01": "月無驗。世祖請令祈雨必使有感。如其無",
    "T50n2059_003:0345a02": "獲不須相見。跋陀曰。仰憑三寶。陛下天威",
    "T50n2059_003:0345a03": "冀必隆澤。如其不獲不復重見。即往北湖",
    "T50n2059_003:0345a04": "釣臺燒香祈請。不復飲食。默而誦經。密加",
    "T50n2059_003:0345a05": "祕呪。明日晡時西北雲起如蓋。日在桑",
    "T50n2059_003:0345a06": "榆風震雲合連日降雨。明旦公卿入賀。勅",
    "T50n2059_003:0345a07": "見慰勞。嚫施相續。跋陀自幼以來蔬食終",
    "T50n2059_003:0345a08": "身。常執持香鑪未嘗輟手。每食竟轍分",
    "T50n2059_003:0345a09": "食飛鳥。乃集手取食。至太宗之世禮供彌",
    "T50n2059_003:0345a10": "隆到大始四年正月覺體不悆。便與太宗",
    "T50n2059_003:0345a11": "及公卿等告別。臨終之日延佇而望之。見",
    "T50n2059_003:0345a12": "天華聖像。禺中遂卒。春秋七十有五。太宗深",
    "T50n2059_003:0345a13": "加痛惜慰賻甚厚。公卿會葬榮哀備焉。時",
    "T50n2059_003:0345a14": "又有沙門寶意。梵言阿那摩低。本姓康。康",
    "T50n2059_003:0345a15": "居人。世居天竺。以宋孝建中來止京師瓦",
    "T50n2059_003:0345a16": "官禪房。恒於寺中樹下坐禪。又曉經律。時",
    "T50n2059_003:0345a17": "人亦號三藏。常轉側數百貝子。立知凶吉。",
    "T50n2059_003:0345a18": "善能神呪。以香塗掌。亦見人往事。宋世祖",
    "T50n2059_003:0345a19": "施其一銅唾壺。高二尺許。常在床前。忽有",
    "T50n2059_003:0345a20": "人竊之。意以席一領。空卷之呪上數通。",
    "T50n2059_003:0345a21": "經于三夕唾壺還在席中。莫測其然。於是",
    "T50n2059_003:0345a22": "四遠道俗咸敬而異焉。齊文惠文宣及梁太",
    "T50n2059_003:0345a23": "祖。並敬以師禮焉。永明末年終於所住。",
    "T50n2059_003:0345a24": "求那毘地。此言安進。本中天竺人。弱年從",
    "T50n2059_003:0345a25": "道。師事天竺大乘法師僧伽斯。聰慧強記懃",
    "T50n2059_003:0345a26": "於諷誦。諳究大小乘將二十萬言。兼學外",
    "T50n2059_003:0345a27": "典明解陰陽。占時驗事徵兆非一。齊建元",
    "T50n2059_003:0345a28": "初來至京師止毘耶離寺。執錫從徒威儀",
    "T50n2059_003:0345a29": "端肅。王公貴勝迭相供請。初僧伽斯於天竺",
    "T50n2059_003:0345b01": "國。抄修多羅藏中要切譬喻撰為一部。凡",
    "T50n2059_003:0345b02": "有百事。教授新學。毘地悉皆通兼明義旨。",
    "T50n2059_003:0345b03": "以永明十年秋譯為齊文。凡有十卷。謂",
    "T50n2059_003:0345b04": "百喻經。復出十二因緣及須達長者經各一",
    "T50n2059_003:0345b05": "卷。自大明已後譯經殆絕。及其宣流世咸",
    "T50n2059_003:0345b06": "稱美。毘地為人弘厚。故萬里歸集。南海商人",
    "T50n2059_003:0345b07": "咸宗事之。供獻皆受。悉為營法。於建鄴淮",
    "T50n2059_003:0345b08": "側造正觀寺居之。重閣層門殿堂整飾。以",
    "T50n2059_003:0345b09": "中興二年冬終於所住。梁初有僧伽婆羅",
    "T50n2059_003:0345b10": "者。亦外國學僧。儀貌謹潔善於談對。至京",
    "T50n2059_003:0345b11": "師亦止正觀寺。今上甚加禮遇。勅於正觀",
    "T50n2059_003:0345b12": "寺及壽光殿占雲館中譯出大育王經解",
    "T50n2059_003:0345b13": "脫道論等。釋寶唱袁曇允等筆受。",
    "T50n2059_003:0345b14": "論曰。傳譯之功尚矣。固無得而稱焉。昔如",
    "T50n2059_003:0345b15": "來滅後。長老迦葉阿難末田地等並具足住",
    "T50n2059_003:0345b16": "持八萬法藏。弘道濟人功用彌博。聖慧日光",
    "T50n2059_003:0345b17": "餘暉未隱。是後迦旃延子達磨多羅達摩尸",
    "T50n2059_003:0345b18": "利帝等。並博尋異論各著言說。而皆祖述",
    "T50n2059_003:0345b19": "四含宗軌三藏。至若龍樹馬鳴婆藪盤豆。",
    "T50n2059_003:0345b20": "則於方等深經領括樞要。源發般若流貫",
    "T50n2059_003:0345b21": "雙林。雖曰化洽窪隆而亦俱得其性。故令",
    "T50n2059_003:0345b22": "三寶載傳法輪未絕。是以五百年中猶稱",
    "T50n2059_003:0345b23": "正法在世。夫神化所接遠近斯屆。一聲一",
    "T50n2059_003:0345b24": "光輒震他土。一臺一蓋動覆恒國。振丹之",
    "T50n2059_003:0345b25": "與迦維。雖路絕葱河里踰數萬。若以聖",
    "T50n2059_003:0345b26": "之神力。譬猶武步之間。而令聞見限隔。豈",
    "T50n2059_003:0345b27": "非時也。及其緣運將感名教潛洽。或稱為",
    "T50n2059_003:0345b28": "浮圖之主。或號為西域大神。故漢明帝詔",
    "T50n2059_003:0345b29": "楚王英云。王誦黃老之微言。尚浮圖之仁",
    "T50n2059_003:0345c01": "祀。及通夢金人遣使西域。廼有攝摩騰竺",
    "T50n2059_003:0345c02": "法蘭。懷道來化。協策孤征。艱苦必達。傍峻",
    "T50n2059_003:0345c03": "壁而臨深。躡飛絙而渡險。遺身為物。處",
    "T50n2059_003:0345c04": "難能夷。傳法宣經初化東土。後學而聞蓋",
    "T50n2059_003:0345c05": "其力也。爰至安清支讖康會竺護等。並異世",
    "T50n2059_003:0345c06": "一時繼踵弘贊。然夷夏不同音韻殊隔。自",
    "T50n2059_003:0345c07": "非精括詁訓領會良難。屬有支謙聶承遠",
    "T50n2059_003:0345c08": "竺佛念釋寶雲竺叔蘭無羅叉等。並妙善梵",
    "T50n2059_003:0345c09": "漢之音。故能盡翻譯之致。一言三復詞旨",
    "T50n2059_003:0345c10": "分明。然後更用此土宮商飾以成製。論云。",
    "T50n2059_003:0345c11": "隨方俗語能示正義。於正義中置隨義語。",
    "T50n2059_003:0345c12": "蓋斯謂也。其後鳩摩羅什。碩學鉤深神鑒奧",
    "T50n2059_003:0345c13": "遠。歷遊中土備悉方言。復恨支竺所譯文",
    "T50n2059_003:0345c14": "製古質未盡善美。廼更臨梵本重為宣譯。",
    "T50n2059_003:0345c15": "故致今古二經言殊義一。時有生融影叡嚴",
    "T50n2059_003:0345c16": "觀恒肇。皆領悟言前詞潤珠玉。執筆承",
    "T50n2059_003:0345c17": "旨任在伊人。故長安所譯欝為稱首。是時",
    "T50n2059_003:0345c18": "姚興竊號跨有皇畿。崇愛三寶城塹遺法。",
    "T50n2059_003:0345c19": "使夫慕道來儀遐邇烟萃。三藏法門有緣",
    "T50n2059_003:0345c20": "必覩。自像運東遷在茲為盛。其佛賢比丘",
    "T50n2059_003:0345c21": "江東所譯華嚴大部。曇無讖河西所翻涅槃",
    "T50n2059_003:0345c22": "妙教。及諸師所出四含五部犍度婆沙等。",
    "T50n2059_003:0345c23": "並皆言符法本理愜三印。而童壽有別室",
    "T50n2059_003:0345c24": "之愆。佛賢有擯黜之迹。考之實錄未易",
    "T50n2059_003:0345c25": "詳究。或以時運澆薄道喪人離。故所感見",
    "T50n2059_003:0345c26": "爰至於此。若以近迹而求。蓋亦珪璋之一",
    "T50n2059_003:0345c27": "玷也。又世高無讖法祖法祚等。並理思淹通",
    "T50n2059_003:0345c28": "仁澤成霧而皆不得其死。將由業有傳",
    "T50n2059_003:0345c29": "感義無違避。故羅漢雖諸漏已盡。尚貽貫",
    "T50n2059_003:0346a01": "腦之厄。比干雖忠謇竭誠。猶招賜劍之",
    "T50n2059_003:0346a02": "禍。匪其然乎。間有竺法度者。自言。專執",
    "T50n2059_003:0346a03": "小乘而與三藏乖越。食用銅鉢本非律儀",
    "T50n2059_003:0346a04": "所許。伏地相向。又是懺法所無。且法度生",
    "T50n2059_003:0346a05": "本南康不遊天竺。晚值曇摩耶舍。又非專",
    "T50n2059_003:0346a06": "小之師直欲谿壑其身故為矯異。然而達",
    "T50n2059_003:0346a07": "量君子未曾迴適。尼眾易從初稟其化。夫",
    "T50n2059_003:0346a08": "女人理教難愜事迹易翻。聞因果則悠然",
    "T50n2059_003:0346a09": "扈背。見變術則奔波傾飲。隨墮之義即斯謂",
    "T50n2059_003:0346a10": "也。竊惟正法淵廣數盈八億。傳譯所得卷止",
    "T50n2059_003:0346a11": "千餘。皆由踰越沙阻履跨危絕。或望烟渡",
    "T50n2059_003:0346a12": "險。或附杙前身。及相會推求。莫不十遺",
    "T50n2059_003:0346a13": "八九。是以法顯智猛智嚴法勇等。發趾則結",
    "T50n2059_003:0346a14": "旅成群。還至則顧影唯一。實足傷哉。當知",
    "T50n2059_003:0346a15": "一經達此。豈非更賜壽命。而頃世學徒唯",
    "T50n2059_003:0346a16": "慕鑽求一典。謂言廣讀多惑。斯蓋墮學之",
    "T50n2059_003:0346a17": "辭。匪曰通方之訓。何者。夫欲考尋理味",
    "T50n2059_003:0346a18": "決正法門。豈可斷以胸衿而不博尋眾",
    "T50n2059_003:0346a19": "典。遂使空勞傳寫永翳箱匣。甘露正說竟",
    "T50n2059_003:0346a20": "莫披尋。無上寶珠隱而弗用。豈不惜哉。若",
    "T50n2059_003:0346a21": "能貫採禪律融治經論。雖復祇樹息蔭玄",
    "T50n2059_003:0346a22": "風尚扇。娑羅變葉佛性猶彰。遠報能仁之",
    "T50n2059_003:0346a23": "恩。近稱傳譯之德。儻獲身命寧不勗歟。",
    "T50n2059_003:0346a24": "贊曰。頻婆揜唱。疊教攸陳。五乘竟轉。八萬",
    "T50n2059_003:0346a25": "彌綸。周星曜魄。漢夢通神。騰蘭讖什。殉",
    "T50n2059_003:0346a26": "道來臻。慈雲徙蔭。慧水傳津。俾夫季末。方",
    "T50n2059_003:0346a27": "樹洪因。",
    "T50n2059_003:0346a28": "高僧傳卷第三"
}