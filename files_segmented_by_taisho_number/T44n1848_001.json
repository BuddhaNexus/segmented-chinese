{
    "T44n1848_001:0297a02": "起信論疏筆削記卷第一",
    "T44n1848_001:0297a04": "此文之作本乎石壁。石壁慈甚蔓於章句。凡伸一義。皆",
    "T44n1848_001:0297a05": "先問發。次舉疏答。後方委釋。雖不忘本母之體。而有",
    "T44n1848_001:0297a06": "太過。大不及焉。講者用之。未至穩暢。今就其文取",
    "T44n1848_001:0297a07": "要當者筆而存之。其繁緩者削以去之。仍加添改。取其",
    "T44n1848_001:0297a08": "得中。俾後學者不虛勞神智照無昧也。故曰。筆則筆。",
    "T44n1848_001:0297a09": "削則削。因以筆削命題云爾。",
    "T44n1848_001:0297a10": "長水沙門子󱈜錄",
    "T44n1848_001:0297a11": "中印度境有噳羅尾儞者。此方翻為馬鳴。於",
    "T44n1848_001:0297a12": "佛滅後六百年內破邪見幢。樹正法寶。宗諸",
    "T44n1848_001:0297a13": "實教。造茲一論。名曰大乘起信。說有五分。大",
    "T44n1848_001:0297a14": "判為三。初因緣分。即序分也。明論發起由八",
    "T44n1848_001:0297a15": "因緣。非同率爾無利益故。後之一分勸修利",
    "T44n1848_001:0297a16": "益。即流通也。勸於論生信思惟修習。得大利",
    "T44n1848_001:0297a17": "樂流至後代益眾生故。中間三分。即是正宗。",
    "T44n1848_001:0297a18": "謂立義一分。略標綱要。立一心法列二。種門。",
    "T44n1848_001:0297a19": "舉三大義。因果俱運。略為下文而張本故。解",
    "T44n1848_001:0297a20": "釋一分。由前略標義理未暢。是宜廣釋令義",
    "T44n1848_001:0297a21": "昭然。以生解故。信心一分。說四種信五種修",
    "T44n1848_001:0297a22": "行。令諸眾生信根成熟入不退故。此上三分",
    "T44n1848_001:0297a23": "是前因緣所起。是後一分所勸。由是俱號正",
    "T44n1848_001:0297a24": "宗。已知論文三分大節。應知能解疏文。若何",
    "T44n1848_001:0297a25": "以疏前有序。為序分。開章已下為正宗分。後",
    "T44n1848_001:0297a26": "文既無批。述迴向。乃闕流通。既而三分不具。",
    "T44n1848_001:0297a27": "即分為二。",
    "T44n1848_001:0297a28": "初論疏題目二。初標題目者。以題是一部大",
    "T44n1848_001:0297a29": "綱。不得不預知悉故。須略解題中五字。可對",
    "T44n1848_001:0297b01": "天台五重玄義。天台凡解經題。皆約五義。今",
    "T44n1848_001:0297b02": "言大者體也。乘者宗也。起信用也。論者教也。",
    "T44n1848_001:0297b03": "一論所詮唯體宗用五字合故。是即名也。大",
    "T44n1848_001:0297b04": "謂體者。此有總別。總以一心為體。論之主質",
    "T44n1848_001:0297b05": "無出於斯。謂信所緣故。解所了故。行所趣",
    "T44n1848_001:0297b06": "故。證所入故。因所感故。果所顯故。故論初標",
    "T44n1848_001:0297b07": "以為法體。文云。摩訶衍者。一法二義。所言",
    "T44n1848_001:0297b08": "法者。謂眾生心。是心即攝一切世間出世間",
    "T44n1848_001:0297b09": "法。依於此心顯示摩訶衍義等。此是直目其",
    "T44n1848_001:0297b10": "法。名之為大。謂竪窮橫遍無礙圓融。當體受",
    "T44n1848_001:0297b11": "名不因待小。故涅槃云。不因小空名為大空。",
    "T44n1848_001:0297b12": "涅槃亦爾。不因小相名大涅槃。別者約義所",
    "T44n1848_001:0297b13": "論。即有三種。謂體相用。即開前一心以為三",
    "T44n1848_001:0297b14": "義。即大涅槃三德是也。如下文云。所言義者。",
    "T44n1848_001:0297b15": "則有三種。一者體大。謂一切法真如平等不",
    "T44n1848_001:0297b16": "增減故。二者相大。謂如來藏具足無漏性功",
    "T44n1848_001:0297b17": "德故。三者用大。能生一切世間出世間善因",
    "T44n1848_001:0297b18": "果故。故大之一字通於三也。乘謂宗者。即從",
    "T44n1848_001:0297b19": "因至果以取體故。乘者就喻彰名。運載為義。",
    "T44n1848_001:0297b20": "如世舟車可以運重致遠也。即喻菩薩乘。此",
    "T44n1848_001:0297b21": "大法越生死野。度煩惱河。到菩提鄉。登涅槃",
    "T44n1848_001:0297b22": "岸。故下文云。一切諸佛本所乘故。一切菩薩",
    "T44n1848_001:0297b23": "皆乘此法。到如來地故。此中能乘是始覺。所",
    "T44n1848_001:0297b24": "乘是本覺。能所冥符始本不二。名究竟覺。即",
    "T44n1848_001:0297b25": "是所至之處。一相一味究竟平等。更無三異。",
    "T44n1848_001:0297b26": "於一體中義分能所爾。亦名一乘。亦名無上",
    "T44n1848_001:0297b27": "乘也。起信謂用者。以此論中能破疑執生正",
    "T44n1848_001:0297b28": "信故。起即顯發。信謂忍樂。謂於前大乘一心",
    "T44n1848_001:0297b29": "三義境上。顯發忍樂之心。名為起信。故論云。",
    "T44n1848_001:0297c01": "為欲令眾生除疑捨邪執。起大乘正信佛種",
    "T44n1848_001:0297c02": "不斷故。此信起時。必內由本覺為因。外由師",
    "T44n1848_001:0297c03": "教為緣。因緣和合內外相資。故能顯發。下論",
    "T44n1848_001:0297c04": "云。因緣具足者。所謂自有熏習之力。又為諸",
    "T44n1848_001:0297c05": "佛菩薩等慈悲願護故。能起厭苦之心。信有",
    "T44n1848_001:0297c06": "涅槃修習善根等。然信之一法為眾善之源",
    "T44n1848_001:0297c07": "萬行之始。解行修證皆悉由之。證極之處名",
    "T44n1848_001:0297c08": "得涅槃。苟非其信焉辦斯事。故華嚴云。信為",
    "T44n1848_001:0297c09": "道源功德母。長養一切諸善法。斷除疑網出",
    "T44n1848_001:0297c10": "愛河。開示涅槃無上道。然此論中不唯起信。",
    "T44n1848_001:0297c11": "亦兼解行。謂五分。論文二三是解。四五是行。",
    "T44n1848_001:0297c12": "既含多義普協輿情。欲令自淺之深。是故但",
    "T44n1848_001:0297c13": "標起信。論謂教者。即聖人被下之言。教愚成",
    "T44n1848_001:0297c14": "智教凡為聖故。論者。議論也。謂假立賓主自",
    "T44n1848_001:0297c15": "問自答。循環研覈。究暢真宗。商議論量。如上",
    "T44n1848_001:0297c16": "法義。教誡學徒也。然論有宗釋之異。此宗論",
    "T44n1848_001:0297c17": "也。謂馬鳴大士宗法華涅槃楞伽思益等百",
    "T44n1848_001:0297c18": "餘部。實教大乘之所造故。實謂義豐文約。無",
    "T44n1848_001:0297c19": "法不收。故下文云。如是此論為欲總攝如來",
    "T44n1848_001:0297c20": "廣大深法無邊義故。應說此論。又云。如是摩",
    "T44n1848_001:0297c21": "訶衍諸佛祕藏。我已總說。又云。諸佛甚深廣",
    "T44n1848_001:0297c22": "大義。我今隨順總持說等。然此論文是證真",
    "T44n1848_001:0297c23": "大士。後得智中宗經所造。後人不思綆短。却",
    "T44n1848_001:0297c24": "謂泉枯。往往謗之言非圓實。下文勸信非不",
    "T44n1848_001:0297c25": "殷勤。聞思修益備彰功利。不信毀謗受苦彌",
    "T44n1848_001:0297c26": "劫。豈不勉哉。如上五字。即法喻因果。解行理",
    "T44n1848_001:0297c27": "智能化所化。能詮所詮無不具足。括盡一論",
    "T44n1848_001:0297c28": "以立此名也。疏者。疎也。決也。謂疎理法義旨",
    "T44n1848_001:0297c29": "趣。決擇文言章句。令悉通暢也。然上大等六",
    "T44n1848_001:0298a01": "字。約六釋分別。總成五對。一能乘所乘對。謂",
    "T44n1848_001:0298a02": "人為能乘。大為所乘。所乘即大。能乘之大大",
    "T44n1848_001:0298a03": "之乘故。持業依士依主三釋兼通。二能起所",
    "T44n1848_001:0298a04": "起對。謂大乘為能起。信為所起。即大乘之起",
    "T44n1848_001:0298a05": "信。依主釋。三能信所信對。謂信為能信。大乘",
    "T44n1848_001:0298a06": "為所信。所信即大乘。大乘之能信。持業依主",
    "T44n1848_001:0298a07": "二釋。四所詮能詮對。謂大乘起信為所詮。論",
    "T44n1848_001:0298a08": "為能詮。五能釋所釋對。謂疏為能釋。上五為",
    "T44n1848_001:0298a09": "所釋。二皆依主。并者。兼共及也。序者。敘也。",
    "T44n1848_001:0298a10": "謂敘述一論之大意故。又訓緒也。此文即製",
    "T44n1848_001:0298a11": "疏入作之端緒故。",
    "T44n1848_001:0298a12": "二述注人名。西太原寺者。即長安崇福寺也。",
    "T44n1848_001:0298a13": "以天下有五寺。俱名太原。為揀餘四故言西",
    "T44n1848_001:0298a14": "也。東即揚州。南即荊南府。西即長安。北即太",
    "T44n1848_001:0298a15": "原亦名崇福中即東都今之福先俱稱太原者。以則天生",
    "T44n1848_001:0298a16": "于太原。此既皆彼捨宅所置。為敬生處故以",
    "T44n1848_001:0298a17": "為名。沙門者。釋眾之通號。此云勤息。謂勤修",
    "T44n1848_001:0298a18": "戒定慧。息滅惑業苦故受斯稱。法藏者。俗姓",
    "T44n1848_001:0298a19": "康氏。華嚴第三祖。勅諡賢首大師。德業恢隆",
    "T44n1848_001:0298a20": "廣如傳錄。述者。明非造作也。如仲尼云。述而",
    "T44n1848_001:0298a21": "不作。信而好古。明己勞謙故云述也。草堂寺",
    "T44n1848_001:0298a22": "名。在終南山。宗密者。姓何氏。諡為定慧禪",
    "T44n1848_001:0298a23": "師。是乃學窮內外道映古今。盛德大業備所",
    "T44n1848_001:0298a24": "聞見。先以論疏二本別行。致其學者不能周",
    "T44n1848_001:0298a25": "覽。既成互闕功進難前。今列疏文以就於論。",
    "T44n1848_001:0298a26": "既論下有疏論上有科。文義昭然章段備矣。",
    "T44n1848_001:0298a27": "學者披釋。得不荷其優賜乎。",
    "T44n1848_001:0298a28": "序文二。初總敘宗旨二。初序論之大意。文四",
    "T44n1848_001:0298a29": "段。所以列此四者。蓋敘一論之意。論之大意。",
    "T44n1848_001:0298b01": "莫越於斯。從始至末攝無不盡。今初四句明",
    "T44n1848_001:0298b02": "一心法立義。文云。所言法者。謂眾生心。是心",
    "T44n1848_001:0298b03": "則攝一切世間出世間法。依於此心顯示摩",
    "T44n1848_001:0298b04": "訶衍義。解釋文云。顯示正義者。依一心法有",
    "T44n1848_001:0298b05": "二種門。乃至二門不相捨離等。今此敘之也。",
    "T44n1848_001:0298b06": "言夫者。發語之詞也。如云夫孝德之本教之",
    "T44n1848_001:0298b07": "所由生。又云。夫易廣矣。大矣。或句中句下皆",
    "T44n1848_001:0298b08": "語詞也。真心二字正指法體。真謂真實揀非",
    "T44n1848_001:0298b09": "偽妄。心謂靈鑒要妙中實。凡言於心。然有其",
    "T44n1848_001:0298b10": "四。一者梵語訖利馱耶。此云肉團心。則人之",
    "T44n1848_001:0298b11": "心藏也。其色赤形如蓮華。上有七葉。色法所",
    "T44n1848_001:0298b12": "攝。二者質多此云集起。即第八阿賴耶識。以",
    "T44n1848_001:0298b13": "能集諸種子起現行故。三者緣慮心。此通八",
    "T44n1848_001:0298b14": "識心王。以各能緣慮自分境故。四者乾栗馱",
    "T44n1848_001:0298b15": "此云堅實心。謂如來藏自性清淨不生不滅",
    "T44n1848_001:0298b16": "心也。今所明者。正是此爾。所言真者。揀餘心",
    "T44n1848_001:0298b17": "故。若稱實言之。但是一心貫於真妄。以論標",
    "T44n1848_001:0298b18": "立為大乘法體。即總相心也。於一心中方開",
    "T44n1848_001:0298b19": "二門。今雖云真。乃是以別顯總。此心若在",
    "T44n1848_001:0298b20": "初門但名真如。若在後門但名本覺。應知真",
    "T44n1848_001:0298b21": "心是總。真如是別。寥謂空寂。廓謂曠大。空即",
    "T44n1848_001:0298b22": "中無妄染。寂乃其性湛然。曠謂德用無邊。大",
    "T44n1848_001:0298b23": "則體周法界。故下文云。從本已來一切染法",
    "T44n1848_001:0298b24": "不相應故。此心之空義也。又經云。妙覺湛然",
    "T44n1848_001:0298b25": "周遍法界。斯寂義也。又經云。覺性遍滿圓無",
    "T44n1848_001:0298b26": "際故。當知六根遍滿法界。乃至八萬四千陀",
    "T44n1848_001:0298b27": "羅尼門。遍滿法界。斯曠義也。又下論云。是一",
    "T44n1848_001:0298b28": "法界大總相法門。體等則大義也。既而清淨",
    "T44n1848_001:0298b29": "本然周遍法界。湛然常住妙德無邊。由是乃",
    "T44n1848_001:0298c01": "云。真心寥廓故。華嚴疏云。寂寥虛曠冲深包",
    "T44n1848_001:0298c02": "博。總該萬有。即是一心也。問太虛空界亦空",
    "T44n1848_001:0298c03": "寂亦曠大。與心何異。答太虛則以無為體故",
    "T44n1848_001:0298c04": "云空。一向凝然故云寂。闕其德用曠義不成。",
    "T44n1848_001:0298c05": "為心所包大義無準。豈同真心彌滿清淨。中",
    "T44n1848_001:0298c06": "不容他。德用無邊性起為相。冲虛妙粹炳煥",
    "T44n1848_001:0298c07": "靈明。越彼太虛方之海印也。此上則顯心之",
    "T44n1848_001:0298c08": "德相也。絕言下明心之離過。絕謂斷絕於辭",
    "T44n1848_001:0298c09": "也。言謂語言。即聞慧境。象謂似像屬於義也。",
    "T44n1848_001:0298c10": "即思慧境故。繫辭云。聖人有以見天下之賾。",
    "T44n1848_001:0298c11": "而擬諸形容象其物宜。是故謂之象。筌是捕",
    "T44n1848_001:0298c12": "魚之器。罤即網兔之具。此二即言象喻也。今",
    "T44n1848_001:0298c13": "顯真心不可思議。言語道斷心行處滅。故云",
    "T44n1848_001:0298c14": "絕也。謂心體離言非可以言語取。心體離念",
    "T44n1848_001:0298c15": "不可以識情求。口談詞喪心緣慮亡。故下文",
    "T44n1848_001:0298c16": "云。從本已來離言說相。離心緣相。又云。非色",
    "T44n1848_001:0298c17": "非心非智非識。非有非無畢竟不可說相等。",
    "T44n1848_001:0298c18": "皆明心離過也。筌罤喻言象者。罤能網兔。喻",
    "T44n1848_001:0298c19": "言能取象。筌能捕魚。喻象能取意。今法喻雙",
    "T44n1848_001:0298c20": "舉者。為成文故。然筌罤之語。是周易略例正",
    "T44n1848_001:0298c21": "文故。彼文云。言生於象故可尋言以觀象。象",
    "T44n1848_001:0298c22": "生於意故可尋象以觀意。意以象盡象以言",
    "T44n1848_001:0298c23": "著。故得意忘象得象忘言。猶罤者。所以在兔。",
    "T44n1848_001:0298c24": "得兔而忘罤。筌者所以在魚。得魚而忘筌。",
    "T44n1848_001:0298c25": "然則言者。象之罤也。象者。意之筌也。存言者",
    "T44n1848_001:0298c26": "非得象。存象者非得意。象生於意而存象焉。",
    "T44n1848_001:0298c27": "則所存者乃非其象也。言生於象而存言焉。",
    "T44n1848_001:0298c28": "則所存者乃非其言也。然易中舉此明尋言",
    "T44n1848_001:0298c29": "得象。尋象得意。得意須忘象。得象須忘言。",
    "T44n1848_001:0299a01": "苟不能忘皆非得旨。此乃約人以明勸人捨",
    "T44n1848_001:0299a02": "筌。今文但約本性。直就法體說離言象。非約",
    "T44n1848_001:0299a03": "勸修。雖借彼文不同彼意。苟欲強說於字來",
    "T44n1848_001:0299a04": "由。恐乖文旨。冲漠下別約橫竪。以顯心之德",
    "T44n1848_001:0299a05": "相。冲謂深也。此明心之體性。竪窮三際而洞",
    "T44n1848_001:0299a06": "然無底。故經云。甚深法性諸佛行處。又云。幽",
    "T44n1848_001:0299a07": "邃深遠等。漠謂沙漠。此顯心之德相。橫遍十",
    "T44n1848_001:0299a08": "方而曠然無邊。故經云。覺遍十方界本性圓",
    "T44n1848_001:0299a09": "滿故。此乃窮三際而三際不遷。遍十方而十",
    "T44n1848_001:0299a10": "方無外。又冲謂剛柔得所。漠謂名目難及。以",
    "T44n1848_001:0299a11": "此心性雖體離相。而隨緣成事。雖隨緣起而",
    "T44n1848_001:0299a12": "本性不變。此隨緣不變之體。不可以智知識",
    "T44n1848_001:0299a13": "識名言名目。故云漠也。經云。不染而染難可",
    "T44n1848_001:0299a14": "了知。染而不染難可了知。希謂無聲。夷謂無",
    "T44n1848_001:0299a15": "色。老子云。聽之不聞曰希。視之不見曰夷。此",
    "T44n1848_001:0299a16": "乃重顯深廣之相。深故聽之不聞。廣故視之",
    "T44n1848_001:0299a17": "不見。謂此心體唯證相應。非是見聞之所及。",
    "T44n1848_001:0299a18": "故忘境等者。此亦顯心離過。忘謂於法不記。",
    "T44n1848_001:0299a19": "斯亦絕無之義。境謂所證之理。智謂能證之",
    "T44n1848_001:0299a20": "心。凡言境智能所者。蓋約反迷從悟。對染說",
    "T44n1848_001:0299a21": "淨。皆屬生滅。今此顯示非染淨之一心。絕迷",
    "T44n1848_001:0299a22": "悟之極致。尚不可立真妄之名。豈存乎能所",
    "T44n1848_001:0299a23": "境智。故楞伽云。無有佛涅槃。亦無涅槃佛。遠",
    "T44n1848_001:0299a24": "離覺所覺。又圓覺云。覺所覺者。不離塵故。",
    "T44n1848_001:0299a25": "以一心之體絕凡聖亡因果。離性離相不有",
    "T44n1848_001:0299a26": "不無。焉可更言境智能所。故云忘也。楞嚴云。",
    "T44n1848_001:0299a27": "性真常中求於去來迷悟生死了無所得。斯",
    "T44n1848_001:0299a28": "之謂歟。",
    "T44n1848_001:0299a29": "非生滅下二顯真如門。前門但約絕待亡詮",
    "T44n1848_001:0299b01": "旨離性相故。云寥廓冲漠等。今門約對生滅",
    "T44n1848_001:0299b02": "顯不生滅。待妄立真故云真如門。即下立義",
    "T44n1848_001:0299b03": "文云。是心真如相即示摩訶衍體。故解釋文",
    "T44n1848_001:0299b04": "云。心真如者。即一法界大總相法門體。所謂",
    "T44n1848_001:0299b05": "心性不生不滅。乃至云。以離念境界唯證相",
    "T44n1848_001:0299b06": "應故。今疏敘彼故云。非生滅等。非無也。不",
    "T44n1848_001:0299b07": "也。然生滅與不生滅。須約三性分別。且約三",
    "T44n1848_001:0299b08": "性自相說者。謂遍計妄法一向生滅。圓成實",
    "T44n1848_001:0299b09": "性一向不生滅。依他假法相同遍計似生似",
    "T44n1848_001:0299b10": "滅。性是圓成不生不滅。若稱實言之。則三性",
    "T44n1848_001:0299b11": "皆無生滅。雖然且無義不同。何則謂遍計即",
    "T44n1848_001:0299b12": "無法可生無法可滅。如繩上蛇。依他乃即生",
    "T44n1848_001:0299b13": "無生即滅無滅。如麻上繩。圓成即中。無前二",
    "T44n1848_001:0299b14": "生滅之法。如麻上無繩無蛇。唯識頌云。初即",
    "T44n1848_001:0299b15": "相無性。次無自然性。後由遠離。前所執我法",
    "T44n1848_001:0299b16": "性圓成實性。即是真如。故云非。生滅也。然此",
    "T44n1848_001:0299b17": "但明圓成當體不生不滅。亦不和會泯於生",
    "T44n1848_001:0299b18": "滅之法。故圓覺云。如來寂滅性未曾有始終。",
    "T44n1848_001:0299b19": "故下文云。所謂心性不生不滅。又云。非前際",
    "T44n1848_001:0299b20": "生非後際滅。畢竟恒常等。此即顯真心不變",
    "T44n1848_001:0299b21": "也。四相等者。四相有三種。一微細四相。謂一",
    "T44n1848_001:0299b22": "剎那有九百生滅。但是有為皆為所遷。即生",
    "T44n1848_001:0299b23": "住異滅也。二果報四相。即生老病死。涅槃經",
    "T44n1848_001:0299b24": "中名為四山。如彼經云。有四大山從四方來。",
    "T44n1848_001:0299b25": "欲害人民。當有何計而能免彼。波斯匿言。設",
    "T44n1848_001:0299b26": "有此來無逃避處。唯當專念持戒布施。佛讚",
    "T44n1848_001:0299b27": "善哉。我說四山。即是眾生生老病死。常來",
    "T44n1848_001:0299b28": "切人等。三一期四相。謂始從迷真終至造業。",
    "T44n1848_001:0299b29": "八相生滅通束為四。謂生相有一。住相有四。",
    "T44n1848_001:0299b30": "異相有二。滅相有一。若反迷斷時。始從初信",
    "T44n1848_001:0299c01": "止滅相。終至十地斷生相。如下具明。今言不",
    "T44n1848_001:0299c02": "遷者。即微細四相兼於餘二。以四相但遷有",
    "T44n1848_001:0299c03": "為之法。心是無為非所作性故。不能遷。文中",
    "T44n1848_001:0299c04": "略舉初後以攝中間。故云非生滅也。無去來",
    "T44n1848_001:0299c05": "者。謂此真心不向前際去。不從後際來。亦不",
    "T44n1848_001:0299c06": "現在住。現在住者。即是諸有為法故。成唯識",
    "T44n1848_001:0299c07": "云。住表此法暫有用。今不同彼。故云無也。三",
    "T44n1848_001:0299c08": "際等者。際時限也。莫無也。易謂變改三際。雖",
    "T44n1848_001:0299c09": "是能易之法。但能遷變有為。令其改易心非",
    "T44n1848_001:0299c10": "有為故。不能易。淨名云。但以文字數故說有",
    "T44n1848_001:0299c11": "三世。非謂菩提有去來今。",
    "T44n1848_001:0299c12": "但以下三敘生滅門。即下立義。文云。是心生",
    "T44n1848_001:0299c13": "滅因緣相能示摩訶衍自體相用故。解釋文",
    "T44n1848_001:0299c14": "云。心生滅者。依如來藏有生滅心。所謂不生",
    "T44n1848_001:0299c15": "不滅與生滅和合乃至此非心識分別能知。",
    "T44n1848_001:0299c16": "以真如自在用義故。今敘之也。文有四句。於",
    "T44n1848_001:0299c17": "中上句標生滅。所以餘句釋生滅相。初句言",
    "T44n1848_001:0299c18": "但者。詞也。以由也。此性雖寂寥虛曠冲深包",
    "T44n1848_001:0299c19": "博。非生非滅不垢不淨。然不住此一向寂滅。",
    "T44n1848_001:0299c20": "非染淨中而隨彼能熏成一切法。隨染即九相",
    "T44n1848_001:0299c21": "生滅。隨淨即三乘聖道。皆由真如。以無住為",
    "T44n1848_001:0299c22": "其種性。亦由性是無住故。能然也。淨名云。從",
    "T44n1848_001:0299c23": "無住本立一切法。楞嚴云。本此無住以立世",
    "T44n1848_001:0299c24": "界及諸眾生。非同他宗明真如體。一向堅密",
    "T44n1848_001:0299c25": "猶如玉石。不受熏習不能隨緣。但說賴耶為",
    "T44n1848_001:0299c26": "染淨本。受熏持種也。隨派下喻明也。水分流",
    "T44n1848_001:0299c27": "謂之派。路分徑謂之岐。今取岐派共為一喻。",
    "T44n1848_001:0299c28": "謂如一源之水隨何岐路分流成派。真心亦",
    "T44n1848_001:0299c29": "爾。隨何因緣作凡聖等。如下即明。逐迷下正",
    "T44n1848_001:0300a01": "辨生滅之相。逐隨也。任從也。迷則背覺合塵。",
    "T44n1848_001:0300a02": "悟則背塵合覺。然其迷悟各具因緣。迷中以",
    "T44n1848_001:0300a03": "無明為因。境界為緣。悟中以本覺內熏為因。",
    "T44n1848_001:0300a04": "師教外熏為緣若隨從迷中因緣。即沈於生",
    "T44n1848_001:0300a05": "死。則一切有漏染法。起一切無漏淨法滅滅則隱滅",
    "T44n1848_001:0300a06": "若隨從悟中因緣。即升於覺路。則一切無漏",
    "T44n1848_001:0300a07": "淨法起。一切有漏染法滅滅即亡滅如下文說。無明",
    "T44n1848_001:0300a08": "為因生三細。境界為緣生六麁。即沈淪五道。",
    "T44n1848_001:0300a09": "是為逐迷也。本覺內熏為因。師教外熏為緣。",
    "T44n1848_001:0300a10": "發解起行即超升佛果。是為從悟也。迷之與",
    "T44n1848_001:0300a11": "悟皆是性為。迷悟雖殊不思議一。故經云。無",
    "T44n1848_001:0300a12": "始時來性一切法依止。由此有諸趣及證涅",
    "T44n1848_001:0300a13": "槃果。華嚴經中性起法門。即斯義也。又涅槃",
    "T44n1848_001:0300a14": "云。佛性隨流成眾味等。楞嚴云。譬如虛空體",
    "T44n1848_001:0300a15": "非群相而不拒彼諸相。發揮日照則明。雲屯",
    "T44n1848_001:0300a16": "則闇等。皆顯真如不住自性。隨緣成法也。",
    "T44n1848_001:0300a17": "雖復下四明二門不二也。上說真如生滅其義",
    "T44n1848_001:0300a18": "迢然。雖行相不同。然理歸一揆二而不二故。",
    "T44n1848_001:0300a19": "有此門。即下解釋文云。復次顯示從生滅門",
    "T44n1848_001:0300a20": "即入真如門。所謂推求五陰色之與心。六塵",
    "T44n1848_001:0300a21": "境界畢竟無念。乃至若能觀察知心無念。即",
    "T44n1848_001:0300a22": "得隨順入真如門。今此敘之也。文二。初法",
    "T44n1848_001:0300a23": "二。初正明不二。文中四句。前二句明生滅不",
    "T44n1848_001:0300a24": "礙真如。後二句明真如不礙生滅既互不相",
    "T44n1848_001:0300a25": "礙。即不二之義也。今初雖復者。詞含縱奪貫",
    "T44n1848_001:0300a26": "下二句。繁多興起鼓動躍跳也。繁則染淨多",
    "T44n1848_001:0300a27": "途。興則新新生起。鼓則體非常住。躍則相不",
    "T44n1848_001:0300a28": "久停。以染淨因緣繁多興起鼓動跳躍。念念",
    "T44n1848_001:0300a29": "生滅未曾暫住。雖不暫住而其體不變。不變",
    "T44n1848_001:0300b01": "之性即是心源。心源即未甞有動故下文云。",
    "T44n1848_001:0300b02": "覺心初起心無初相。圓覺云。覺者如虛空平",
    "T44n1848_001:0300b03": "等不動轉。又下文云。雖念因緣善惡果報而",
    "T44n1848_001:0300b04": "亦即念性不可得。故云未始等。靜謐下二句",
    "T44n1848_001:0300b05": "明真如不礙生滅。謐亦靜也。靜中之靜故名",
    "T44n1848_001:0300b06": "為謐。靜則相非生滅。謐則體絕有無。虛乃無",
    "T44n1848_001:0300b07": "礙圓通。凝則寂而常照。又無惑之喧煩曰靜。",
    "T44n1848_001:0300b08": "無業之遷流曰謐。離色之質礙曰虛。非心之",
    "T44n1848_001:0300b09": "生滅曰凝。雖真體若是而用常隨緣。隨緣之",
    "T44n1848_001:0300b10": "用為業為果。善惡樂苦形影不差。故云未甞",
    "T44n1848_001:0300b11": "乖等。甞曾也。乖違也。業因果報皆通善惡漏",
    "T44n1848_001:0300b12": "與無漏。即不動真際而建立諸法故。淨名云。",
    "T44n1848_001:0300b13": "無我無造無受者。所作之業亦不忘。下文云。",
    "T44n1848_001:0300b14": "雖念諸法自性不生。而復即念善惡苦樂等",
    "T44n1848_001:0300b15": "報。不失不壞。",
    "T44n1848_001:0300b16": "故使下二釋成無礙。前二句釋真如不礙生",
    "T44n1848_001:0300b17": "滅。後二句釋生滅不礙真如。言故使者。即因",
    "T44n1848_001:0300b18": "前起後之詞。亦通下二句故者。所以義使令",
    "T44n1848_001:0300b19": "也。由前真如不礙生滅。所以令其不變之真",
    "T44n1848_001:0300b20": "體。任運隨緣起成染淨。染淨二字無法不攝。",
    "T44n1848_001:0300b21": "從來不同非適今也。故云恒殊。然此染淨全",
    "T44n1848_001:0300b22": "性所起故。下文云。譬如種種瓦器皆同微塵",
    "T44n1848_001:0300b23": "性相。如是無漏無明皆同真如性相。不捨下",
    "T44n1848_001:0300b24": "二句釋生滅。不礙真如由無礙故。所以令其",
    "T44n1848_001:0300b25": "不捨差別妄緣。即是一真實性。妄緣差別凡",
    "T44n1848_001:0300b26": "聖收盡。凡聖相異而體是一。一體之內。本無",
    "T44n1848_001:0300b27": "凡聖故云致一。致理也。遂也。故下文云。一切",
    "T44n1848_001:0300b28": "凡夫聲聞緣覺菩薩諸佛非前際生非後際",
    "T44n1848_001:0300b29": "滅。畢竟常恒等故圓覺云。於實相中實無菩",
    "T44n1848_001:0300c01": "薩及諸眾生。又云。眾生國土同一法性。",
    "T44n1848_001:0300c02": "其猶下二喻也。此中四句前二句喻真如不礙",
    "T44n1848_001:0300c03": "生滅。後二句喻生滅不礙真如。其者。指法之",
    "T44n1848_001:0300c04": "詞。猶如也。波動喻生滅染淨不同。水濕喻真",
    "T44n1848_001:0300c05": "如一體無異。波以動為相。水以濕為性。初句",
    "T44n1848_001:0300c06": "反顯。以喻生滅門中無有異真如之染淨也。",
    "T44n1848_001:0300c07": "故云波無等。故即下順喻由不異故遂能即",
    "T44n1848_001:0300c08": "於一心而辨生滅。故云即水等。即喻前文不",
    "T44n1848_001:0300c09": "變性。而緣起染淨恒殊也。水無下二句喻生",
    "T44n1848_001:0300c10": "滅不礙真如。初句反顯以喻真如門中無有異",
    "T44n1848_001:0300c11": "染淨之一心也。故云水無等。次句順喻由不",
    "T44n1848_001:0300c12": "異故。遂能即彼生滅而顯真如故。云即波等。",
    "T44n1848_001:0300c13": "此喻前文不捨緣。而即真凡聖致一也。",
    "T44n1848_001:0300c14": "是以下結成不二也。是以二字結指之詞。動",
    "T44n1848_001:0300c15": "靜等三對說有通別。通則不出真如生滅兩",
    "T44n1848_001:0300c16": "義。謂動俗生死即生滅。餘皆真如別則動靜",
    "T44n1848_001:0300c17": "約喻。真俗約諦。生死涅槃約染淨。此諸二法",
    "T44n1848_001:0300c18": "本不相是法相迢然。今以一性通之。令動靜",
    "T44n1848_001:0300c19": "無別。真俗不殊染淨同體。一無所異。良以性",
    "T44n1848_001:0300c20": "起為相。境智歷然。相得性融身心廓爾。故下",
    "T44n1848_001:0300c21": "文云如大海水因風波動。風相水相不相捨",
    "T44n1848_001:0300c22": "離。又經云。二諦並非雙恒乖未曾各。又大集",
    "T44n1848_001:0300c23": "云。生死涅槃二界平等。即是佛界。此中交徹",
    "T44n1848_001:0300c24": "雙融夷齊。一貫等正顯二法不二之語。徹通",
    "T44n1848_001:0300c25": "融和夷平齊等貫通也。對文可見。然上四門",
    "T44n1848_001:0300c26": "旨趣微妙。初則標本以彰末。使萬有星羅於",
    "T44n1848_001:0300c27": "義天。後則攝末以歸本。俾群象泯同於性海。",
    "T44n1848_001:0300c28": "乍舒乍卷或存或亡。法乃同時義無前後由",
    "T44n1848_001:0300c29": "是阿鼻依正全處極聖之自心。毘盧身土不",
    "T44n1848_001:0301a01": "逾下凡之一念。圓實之旨其在茲焉。問初敘",
    "T44n1848_001:0301a02": "一心。後辨二門不二。亦即一心初後何別。答",
    "T44n1848_001:0301a03": "初之一心心當能起。後之一心心當所歸。雖",
    "T44n1848_001:0301a04": "前後體同。且始終義異。但以本是一心離名",
    "T44n1848_001:0301a05": "絕相。由其迷悟萬法隨生。生法本空一切唯",
    "T44n1848_001:0301a06": "識。識如幻夢。但是一心。由是論依法說。疏約",
    "T44n1848_001:0301a07": "論明次第四門故無所越。一論之旨其在茲",
    "T44n1848_001:0301a08": "焉。",
    "T44n1848_001:0301a09": "但以下明造論因由二。今初反顯者。欲顯菩",
    "T44n1848_001:0301a10": "薩造論。先明不假論。時如來在世。即時勝緣",
    "T44n1848_001:0301a11": "勝根熟易調。即根勝行勝。謂牟尼釋尊成道",
    "T44n1848_001:0301a12": "已來。未涅槃時法化流行。聖賢輔贊人根成",
    "T44n1848_001:0301a13": "熟性行調柔。非一佛所種諸善根。於無量劫",
    "T44n1848_001:0301a14": "久植德本。一稟下明根行勝相不須再聞。故",
    "T44n1848_001:0301a15": "言一承順聖旨。故云稟尊言者。八音四辯金",
    "T44n1848_001:0301a16": "口親宣。聞而獲益逮無生忍。故云懸契。又懸",
    "T44n1848_001:0301a17": "者。遠也。不必親從金口。但展轉傳聞。如身子",
    "T44n1848_001:0301a18": "聞馬勝因緣。目犍連承舍利轉教。此之根性",
    "T44n1848_001:0301a19": "尚不藉結集之經。豈假菩薩造論。故下論云。",
    "T44n1848_001:0301a20": "若如來在世眾生利根。能說之人色心業勝。",
    "T44n1848_001:0301a21": "圓音一演異類等解。則不須論。",
    "T44n1848_001:0301a22": "大師下正明二。初敘謬述迷二。初總敘也。大",
    "T44n1848_001:0301a23": "師者。德業高勝可軌可範。即十號中天人師",
    "T44n1848_001:0301a24": "一號也。緣終息化佛日韜光。故云沒後。即時",
    "T44n1848_001:0301a25": "緣俱劣也。爾時則昏衢失照世皆闇冥。正法",
    "T44n1848_001:0301a26": "陵遲。故名為劣。異執下明根行俱劣。顛倒計",
    "T44n1848_001:0301a27": "著名為異執。亂於正理故曰紛綸。紛亂綸理",
    "T44n1848_001:0301a28": "也。此有三類。執計不同故名為異一。凡夫依",
    "T44n1848_001:0301a29": "於鈍惑執五蘊色心。計為常樂我淨。二外道",
    "T44n1848_001:0301b01": "依於分別。於五蘊上計其有我。或即蘊離蘊",
    "T44n1848_001:0301b02": "著斷著常。起六十二見等。三小乘雖破我執。",
    "T44n1848_001:0301b03": "而起法見。不知真常而計無常等。四隨自見",
    "T44n1848_001:0301b04": "解各立己宗。分為二十餘部。互相是非。此即",
    "T44n1848_001:0301b05": "俱名異執。或趣下明其劣相。或者。不定之詞。",
    "T44n1848_001:0301b06": "此等根性既劣。或隨利鈍使成凡外。或聞權",
    "T44n1848_001:0301b07": "淺教為小乘也。凡夫外道非佛正法。故名邪",
    "T44n1848_001:0301b08": "途。宗習歸向名之為趣。小徑者。已離我執不",
    "T44n1848_001:0301b09": "名為邪。未得法空不名大道。趣理偏僻厭心",
    "T44n1848_001:0301b10": "勤勞。切募化城不求寶所。唯貪自利豈能運",
    "T44n1848_001:0301b11": "他。既匪大途故云小徑。",
    "T44n1848_001:0301b12": "遂使下別顯二。初迷理。遂使者。躡前起後之",
    "T44n1848_001:0301b13": "詞。由前根緣既劣異執仍繁。遂令迷本真心",
    "T44n1848_001:0301b14": "逐妄流轉。功德法寶本有而無用。圓解神珠",
    "T44n1848_001:0301b15": "垢覆而不現。孤窮生死之路。傭賃涅槃之門。",
    "T44n1848_001:0301b16": "動經塵劫飄然浪迹。三德祕藏莫之能入也。",
    "T44n1848_001:0301b17": "此中二喻各出一經。一貧家寶藏喻。即如來",
    "T44n1848_001:0301b18": "藏經九喻中之第五也。彼文云。譬如貧家有",
    "T44n1848_001:0301b19": "珍寶藏。寶不能言我在此中。既不自知。又無",
    "T44n1848_001:0301b20": "語者。不能開發此珍寶藏。一切眾生亦復如",
    "T44n1848_001:0301b21": "是。如來知見大法寶藏在其身內。不聞不知。",
    "T44n1848_001:0301b22": "耽惑五欲輪轉生死。受苦無量等。匿隱濟救",
    "T44n1848_001:0301b23": "乏闕也。少而無父曰孤。無財之極曰窮。合法",
    "T44n1848_001:0301b24": "可知。二衣內明珠喻。即法華五百弟子受記",
    "T44n1848_001:0301b25": "之文。廣說如彼。賃力曰傭。給使曰作。餘文",
    "T44n1848_001:0301b26": "可解。",
    "T44n1848_001:0301b27": "加以下二迷教也。言加以者。以如來滅度之",
    "T44n1848_001:0301b28": "後。雖不親承金口。然有結集教文。可以尋言",
    "T44n1848_001:0301b29": "見象尋象得意。眾生根性雖劣。多起異見。苟",
    "T44n1848_001:0301c01": "能聞於大法。自然改正。今又否能尋繹廢置",
    "T44n1848_001:0301c02": "敷宣圓理。既而蔑聞邪見於焉難革聖人既",
    "T44n1848_001:0301c03": "滅根行仍微。圓實之教抑又不行故云加。以",
    "T44n1848_001:0301c04": "文中四句。前二句明大教頹綱。後二句明迷",
    "T44n1848_001:0301c05": "者難改。教非小道運至無上。故曰大乘。終極",
    "T44n1848_001:0301c06": "圓實揀異權淺。故名深旨。貝葉者。即多羅樹",
    "T44n1848_001:0301c07": "葉也。猶此方竹帛簡牘之類。載能詮文可以",
    "T44n1848_001:0301c08": "披取。見所詮理如說而行。反迷歸悟今隱廢",
    "T44n1848_001:0301c09": "不行。故云沈也。下二句明迷者難改。群有者。",
    "T44n1848_001:0301c10": "即前凡夫外道小乘類。各眾多故云群有。無",
    "T44n1848_001:0301c11": "正法眼不見佛性。故曰盲徒。馳謂奔趣異路。",
    "T44n1848_001:0301c12": "即邪途小徑也。既不能就之於有道正之以",
    "T44n1848_001:0301c13": "圓乘。迷謬日深習以成性。服藥不瞑眩。厥疾",
    "T44n1848_001:0301c14": "何瘳。還復無因。故云莫反。",
    "T44n1848_001:0301c15": "爰有下二興悲造論。三今初悲歎人法也。初",
    "T44n1848_001:0301c16": "二句能歎爰曰也。謂如來滅度已。六百年人",
    "T44n1848_001:0301c17": "根雖劣正法尚存。聖人示生興我真教。故云",
    "T44n1848_001:0301c18": "爰有大士。謂馬鳴論主。本成正覺號大光明。",
    "T44n1848_001:0301c19": "迹居八地為法身菩薩。發大心信大法。解大",
    "T44n1848_001:0301c20": "義修大行。證大道趣大果。非其小流故云大",
    "T44n1848_001:0301c21": "士也。馬鳴者。謂此菩薩生時及說法時。感眾",
    "T44n1848_001:0301c22": "馬悲鳴故受斯稱。如下廣釋。慨此下二句所",
    "T44n1848_001:0301c23": "歎。初句歎教無聲之歎。曰慨頹綱者。喻也。圓",
    "T44n1848_001:0301c24": "實之教尋繹既罕。沈廢不行。如大綱既頹綱",
    "T44n1848_001:0301c25": "目何整人天魚。無其澇漉佛彼岸何由得致。",
    "T44n1848_001:0301c26": "游泳苦海無能出期。道之不行職由斯也。悼",
    "T44n1848_001:0301c27": "斯下傷迷悼傷淪沈溺沒也。大士見教綱沈",
    "T44n1848_001:0301c28": "綱頹而不舉。迷徒溺喪淪而不升。歎之傷之",
    "T44n1848_001:0301c29": "寧不思救。故經云。我以佛眼觀見六道眾生",
    "T44n1848_001:0302a01": "貧窮無福慧。入生死險道。相續苦不斷。乃至",
    "T44n1848_001:0302a02": "不求大勢佛及以斷苦法。為是眾生故而起",
    "T44n1848_001:0302a03": "大悲心等。",
    "T44n1848_001:0302a04": "將欲下二述造論意。文有六句。初二句明教",
    "T44n1848_001:0302a05": "顯理。次二句破邪歸正。後二句令獲頓益。今",
    "T44n1848_001:0302a06": "初。將者。當也。且也。欲謂希願。啟謂開發。了",
    "T44n1848_001:0302a07": "義大乘名為深經。終實圓理故曰妙旨。佛親",
    "T44n1848_001:0302a08": "說時利根者得入。如人有目日光明照。見種",
    "T44n1848_001:0302a09": "種色。滅度之後昏鈍性障。諸阿顛迦其猶昏",
    "T44n1848_001:0302a10": "衢。昏衢之體是謂二障。大士思欲發揮圓實",
    "T44n1848_001:0302a11": "旨趣。令彼迷者失無明闇。佛昔曾破今更重",
    "T44n1848_001:0302a12": "明。故云再曜。次二句破邪歸正。斥謂指破。心",
    "T44n1848_001:0302a13": "行理外總名邪見。非但不信因果而已。此乃",
    "T44n1848_001:0302a14": "凡夫外道二乘。俱名為邪。故迦葉言。我等自",
    "T44n1848_001:0302a15": "此已前皆名邪見人也顛頂也。以頭向下故",
    "T44n1848_001:0302a16": "名顛倒。或顛者。病也。眸即目瞳。此舉喻也。",
    "T44n1848_001:0302a17": "如人眼之有病。妄見空華毛輪二月等。又顛",
    "T44n1848_001:0302a18": "即心狂。由心狂故目覩諸物。皆悉不正。謂非",
    "T44n1848_001:0302a19": "親見親等。彼邪見者亦復如是。於性空處見",
    "T44n1848_001:0302a20": "生死涅槃。於妙明中成分別見妄。正趣者真",
    "T44n1848_001:0302a21": "菩提路也。往而却還曰歸。眾生迷見不依正",
    "T44n1848_001:0302a22": "道。旁行五趣。縱出三界亦落無為坑中。今欲",
    "T44n1848_001:0302a23": "令彼不循異轍。還向直道。無諸委曲也。後二",
    "T44n1848_001:0302a24": "句結成頓益。初喻。次法。水初出可以濫觴。曰",
    "T44n1848_001:0302a25": "源者。即人也。如人泝洄窮其水本。名為還源。",
    "T44n1848_001:0302a26": "以喻行者反生死流歸於本際也。得本際者。",
    "T44n1848_001:0302a27": "名覺心源。故下文云。覺心源者。名究竟覺。若",
    "T44n1848_001:0302a28": "準他說。三無數劫修習廣大行願。方成正覺。",
    "T44n1848_001:0302a29": "如挹流討源也。今言可即非遙者。謂只於生",
    "T44n1848_001:0302b01": "滅之處。示彼因緣無性。四相本自不生死即",
    "T44n1848_001:0302b02": "真實。如下論云四相本來平等唯一覺故。又",
    "T44n1848_001:0302b03": "云。一切法悉皆真故。皆同如故。圓覺云。知",
    "T44n1848_001:0302b04": "幻即離不作方便。離幻即覺亦無漸次。又南",
    "T44n1848_001:0302b05": "嶽云。道源不遠性海非遙。肇公亦云。道遠乎",
    "T44n1848_001:0302b06": "哉。觸事而真。聖遠乎哉。體之即神。斯皆可即",
    "T44n1848_001:0302b07": "非遙之義也。如示萬派之水。即是本源之水。",
    "T44n1848_001:0302b08": "無二別也。如是則一念契真。即名為佛。豈待",
    "T44n1848_001:0302b09": "多劫而遠求耶。頓益之義昭然可見。",
    "T44n1848_001:0302b10": "造廣下三正造諸論二。初廣論。謂甘蔗論。釋",
    "T44n1848_001:0302b11": "中本楞伽經義味豐美。故立斯稱。又造一心",
    "T44n1848_001:0302b12": "遍滿論。融俗歸真論。真如三昧論等一百餘",
    "T44n1848_001:0302b13": "部。如來滅度方六百載。人根稍利堪受廣說。",
    "T44n1848_001:0302b14": "故云當時遐遠群眾品類也。即普該眾類遠",
    "T44n1848_001:0302b15": "及未來。凡是當機皆獲斯利。故云遐益群",
    "T44n1848_001:0302b16": "品。",
    "T44n1848_001:0302b17": "既文下二略論三。今初出所以也。既者。已也。",
    "T44n1848_001:0302b18": "即印前之詞。文多謂甘蔗論六百卷。或云一",
    "T44n1848_001:0302b19": "百卷。此方無本難定是非。邈遠也。文句既多",
    "T44n1848_001:0302b20": "義又深遠。後代雖有圓頓根性。心力劣者於",
    "T44n1848_001:0302b21": "此文義廣博之論。不能備覽。非謂一向權小",
    "T44n1848_001:0302b22": "之機名為淺識。以此略論。正為大乘頓根令",
    "T44n1848_001:0302b23": "悟入故。故下文云。自有眾生。復以廣論文多",
    "T44n1848_001:0302b24": "為煩。心樂總持少文而攝多義。能取解者。又",
    "T44n1848_001:0302b25": "云。為欲解釋如來根本之義。令諸眾生正解",
    "T44n1848_001:0302b26": "不謬故。為令善根成熟眾生。於摩訶衍法堪",
    "T44n1848_001:0302b27": "任不退信故等。斯則正為大乘信解位人。而",
    "T44n1848_001:0302b28": "作因緣反知。於此廣中但無心力。名為淺",
    "T44n1848_001:0302b29": "識。",
    "T44n1848_001:0302c01": "悲末下二正造論。悲謂菩薩造論之心。菩薩",
    "T44n1848_001:0302c02": "發心體於三種。謂大悲大智大願。悲則度",
    "T44n1848_001:0302c03": "生智則求證。願則總攝。今為拔眾生苦與究",
    "T44n1848_001:0302c04": "竟樂。而造斯論。故須悲也。下論云。所謂為令",
    "T44n1848_001:0302c05": "眾生離一切苦。得究竟樂。非求世間名利恭",
    "T44n1848_001:0302c06": "敬故。末葉約時迷倫約類。以佛滅後二千五",
    "T44n1848_001:0302c07": "百年去。解脫智慧多聞禪定俱不牢固。但隨",
    "T44n1848_001:0302c08": "迷見唯起諍論。如斯類也。誠堪慜之故造此",
    "T44n1848_001:0302c09": "論。令其悟入。葉世也。倫類也。",
    "T44n1848_001:0302c10": "可謂下三彰功益二。今初略能含廣。可謂者。",
    "T44n1848_001:0302c11": "印歎之詞。論唯一軸二十四紙。故云文約約",
    "T44n1848_001:0302c12": "略也。所詮之法義備河沙。故云義豐豐多也。",
    "T44n1848_001:0302c13": "斯則攝盡十方三世諸佛法藏。故下文云。諸",
    "T44n1848_001:0302c14": "佛甚深廣大義。我今隨順總持說。又云。如是",
    "T44n1848_001:0302c15": "摩訶衍諸佛祕藏。我已總說。解行等者。解即",
    "T44n1848_001:0302c16": "立義解釋二分。所詮令生解故。行即修行信",
    "T44n1848_001:0302c17": "心及勸修利益。所詮令起行故。又云。於真如",
    "T44n1848_001:0302c18": "法中。深解現前所修離相。又云。知心妄動無",
    "T44n1848_001:0302c19": "前境界。修遠離法等。俱即是兼義意無別。解",
    "T44n1848_001:0302c20": "行兩足故曰俱兼亦可。俱則具於解行。兼則",
    "T44n1848_001:0302c21": "解中有行行中有解。目足更資方到清涼池",
    "T44n1848_001:0302c22": "爾。",
    "T44n1848_001:0302c23": "中下下二巧被根緣。謂中根已下之類。皆由",
    "T44n1848_001:0302c24": "此論。開示而得悟入佛之知見。若約位說。悟",
    "T44n1848_001:0302c25": "當信解入當行證。若依天台兼於開示。總對",
    "T44n1848_001:0302c26": "圓教四十位人。即住行向地。如次以配開示",
    "T44n1848_001:0302c27": "悟入也。今以深該淺故云悟入者矣辭也。然",
    "T44n1848_001:0302c28": "此中下之言。非謂對大指小名為中下。以大",
    "T44n1848_001:0302c29": "乘圓頓之根自有上中下別。今是圓根之中",
    "T44n1848_001:0303a01": "下也。如圓覺經三根之義。正同於此。今言中",
    "T44n1848_001:0303a02": "下悟入。以讓上根廣論被故。",
    "T44n1848_001:0303a03": "起信論疏筆削記卷第一"
}