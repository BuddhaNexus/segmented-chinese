{
    "T42n1827_02c:0280b23": "folio_2c 百論疏卷中之餘",
    "T42n1827_02c:0280b25": "釋吉藏撰",
    "T42n1827_02c:0280b26": "5 破情品(中之下)破情品第五",
    "T42n1827_02c:0280b27": "破法有三雙。前破一異次破情塵者。一為歷",
    "T42n1827_02c:0280b28": "法觀行。雖知一異已空未語情塵非有。今欲",
    "T42n1827_02c:0280b29": "歷法明空令觀心觸境斯淨故次破情塵。二",
    "T42n1827_02c:0280c01": "者顛倒虛妄起無根本。聊亂而生。有病便治。",
    "T42n1827_02c:0280c02": "隨救即破。故前破一異之病今洗情塵之執。",
    "T42n1827_02c:0280c03": "三者菩薩作論本為通經。而方等眾經皆明",
    "T42n1827_02c:0280c04": "六情本性空寂。但經中散說。利根能悟鈍者",
    "T42n1827_02c:0280c05": "未了。今廣釋之故有此品。四者一切眾生有",
    "T42n1827_02c:0280c06": "此情故起諸煩惱。在家之者因情塵而起愛。",
    "T42n1827_02c:0280c07": "出家外道由情塵而見生。佛法有所得大小",
    "T42n1827_02c:0280c08": "乘人義亦如是。今觀此情塵。究竟無從故大",
    "T42n1827_02c:0280c09": "小內外愛見便息。故有此品。又諸方等經皆",
    "T42n1827_02c:0280c10": "明六根懺悔悟六本空即六根罪滅。四依欲",
    "T42n1827_02c:0280c11": "為末世懺悔故觀六根空。又法華等明六根",
    "T42n1827_02c:0280c12": "清淨。今悟六本空故六根淨耳。今欲釋如此",
    "T42n1827_02c:0280c13": "等經故破六情。皆是通來意也。次別來意者。",
    "T42n1827_02c:0280c14": "前破一異總破諸法。以萬法與於大有一體",
    "T42n1827_02c:0280c15": "異體義皆不成。從此已後別破諸法。謂萬像",
    "T42n1827_02c:0280c16": "之中有情塵因果。前總後別。觀門次第。亦是",
    "T42n1827_02c:0280c17": "立義前後。故有此品。二者前破一異通破常",
    "T42n1827_02c:0280c18": "與無常法。今次別破無常法。亦是前總後別。",
    "T42n1827_02c:0280c19": "以為次第。三者一異理隱情塵義顯。故捨彼",
    "T42n1827_02c:0280c20": "一異更立情塵。故有此品。四者一異偏是外",
    "T42n1827_02c:0280c21": "道所計。情塵內外同執。故別計不成故引通",
    "T42n1827_02c:0280c22": "來救。故有此品。五者上破異品末論主呵外",
    "T42n1827_02c:0280c23": "人云無見有有見無。今接此故舉實有情塵。",
    "T42n1827_02c:0280c24": "而有見有。非無見有亦非有見無。論主若破",
    "T42n1827_02c:0280c25": "情塵則有見於無而別立佛法。謂無見有。故",
    "T42n1827_02c:0280c26": "有此品。前破情次破塵者。情內塵外。親疎不",
    "T42n1827_02c:0280c27": "同故破前後。問今破一異與破情塵義齊以",
    "T42n1827_02c:0280c28": "不。答通義則齊。外道橫計一異故謂於大有",
    "T42n1827_02c:0280c29": "與萬法一體異體。亦外道橫計。偏造遍造之",
    "T42n1827_02c:0281a01": "情及瓶等可見之塵實無此法。故破義是齊",
    "T42n1827_02c:0281a02": "而小異者。大有一體異體唯外道所執。故餘",
    "T42n1827_02c:0281a03": "處云。外道大有經說此則破而不取。若是情",
    "T42n1827_02c:0281a04": "塵通於內外。故亦取亦破。若橫謂有者。則破",
    "T42n1827_02c:0281a05": "而不取。因緣假名情塵取而不破。問此品破",
    "T42n1827_02c:0281a06": "情與中論破情品何異。答中論但破於情不",
    "T42n1827_02c:0281a07": "破知生義。今則具足。中論通破見義不別開",
    "T42n1827_02c:0281a08": "到不到。此論別破到不到義所以然者。中論",
    "T42n1827_02c:0281a09": "破內學。內學大小乘人但明不到能見。故中",
    "T42n1827_02c:0281a10": "論直破其見。外道具執到不到見。故此論具",
    "T42n1827_02c:0281a11": "破二迷。所言情者。智度論云。九十六術不說",
    "T42n1827_02c:0281a12": "意識。意識難解故但明五情及以於意。神御",
    "T42n1827_02c:0281a13": "於意行眼等中故能見色。問既稱外道不說",
    "T42n1827_02c:0281a14": "意識。云何言意行眼門。答外道不明從意根",
    "T42n1827_02c:0281a15": "生意識。但言有心平等根名之為意。神御此",
    "T42n1827_02c:0281a16": "意行眼等門耳。今言破情者有二義。一者正",
    "T42n1827_02c:0281a17": "破外道無六計六。傍破內人橫謂之六。二者",
    "T42n1827_02c:0281a18": "若內若外有此六情名皆起佛法。成論云。劫",
    "T42n1827_02c:0281a19": "初物未有名字。聖人為受用故假為立名。如",
    "T42n1827_02c:0281a20": "瓶衣等。問聖人何故說六。答道門未曾六不",
    "T42n1827_02c:0281a21": "六。但為顛倒故受此六根。聖人欲令其悟六",
    "T42n1827_02c:0281a22": "無。是故說六。如經云為令悟第一義故說世",
    "T42n1827_02c:0281a23": "諦。所以令悟六無。六者三世諸佛出世皆為",
    "T42n1827_02c:0281a24": "一大事。謂開示悟入諸佛知見。諸佛知見即",
    "T42n1827_02c:0281a25": "是四智。觀此六情本來寂滅名如來智。雖復",
    "T42n1827_02c:0281a26": "寂滅於顛倒眾生宛然而六即是佛智。悟六",
    "T42n1827_02c:0281a27": "無六。了無六六任運現前名自然智。此之三",
    "T42n1827_02c:0281a28": "智不從師得名無師智。此之四智是佛知見。",
    "T42n1827_02c:0281a29": "三世諸佛為欲開示悟入此智見故出現於",
    "T42n1827_02c:0281b01": "世。此四智觸處皆得明之。但約眾生心為正",
    "T42n1827_02c:0281b02": "意。故就情品說之。品開為二。一破眼情二例",
    "T42n1827_02c:0281b03": "餘五。初又二。初破情令生知。二正破情。初是",
    "T42n1827_02c:0281b04": "破果次名破因。因果既破情事盡矣。外曰定",
    "T42n1827_02c:0281b05": "有我我所有法現前有故。破一品初以法證",
    "T42n1827_02c:0281b06": "人。今此品初以法證法。定有我所者謂有一",
    "T42n1827_02c:0281b07": "瓶也。有法現前有故者。舉五情生知證有一",
    "T42n1827_02c:0281b08": "瓶等我所法也。現前者五識知現在法也。又",
    "T42n1827_02c:0281b09": "現事可信也。誰不知青黃者哉。所言知者。六",
    "T42n1827_02c:0281b10": "根皆四合。四合中皆生知眼與塵合知青黃。",
    "T42n1827_02c:0281b11": "乃至意與法合能知法。今但取五知不論意",
    "T42n1827_02c:0281b12": "知者有二種義。一者外道不說意識。如上所",
    "T42n1827_02c:0281b13": "明。二者意通知三世。非顯現法故不舉之五",
    "T42n1827_02c:0281b14": "情對五塵生於五知。是顯現法故偏舉也。問",
    "T42n1827_02c:0281b15": "觀此文既言生知。即似偏破衛世師義。答正",
    "T42n1827_02c:0281b16": "破衛世以接上破異品。故世師立四合生知",
    "T42n1827_02c:0281b17": "通前無見有有見無難。而僧佉明緣合故有",
    "T42n1827_02c:0281b18": "覺知用。約義用邊亦得論生但體不生耳。問",
    "T42n1827_02c:0281b19": "此中何故但明三合。答外人舉法證法不復",
    "T42n1827_02c:0281b20": "存神。若重存神則便墮負故但立於法。法義",
    "T42n1827_02c:0281b21": "若成人義自立。是故文云定有我所。內曰見",
    "T42n1827_02c:0281b22": "色已知生何用。內破知生有三門。謂前後一",
    "T42n1827_02c:0281b23": "時也。今是前見後知破。本為未見青黃之色",
    "T42n1827_02c:0281b24": "可須青黃之知。今眼見青黃已分明則知生",
    "T42n1827_02c:0281b25": "無用。此正破數義。眼根既能見色。何用識耶。",
    "T42n1827_02c:0281b26": "若必須識方了青黃。何名眼見。若眼識和合",
    "T42n1827_02c:0281b27": "方能見者。則違義宗立眼能見。若前知生下",
    "T42n1827_02c:0281b28": "第二破前知後見。然前知後見。知則有用。但",
    "T42n1827_02c:0281b29": "以見無故知不得生。二者復有違宗之過。汝",
    "T42n1827_02c:0281c01": "云四合生知。今四未合而知遂生。故違前宗。",
    "T42n1827_02c:0281c02": "前得宗知墮無用。今知得用墮違宗。外曰若",
    "T42n1827_02c:0281c03": "一時生者。救云。見色時即知生。知生時即見",
    "T42n1827_02c:0281c04": "色。故無上二過。問何故無修妬路耶。答有二",
    "T42n1827_02c:0281c05": "義。一者外人前立現前一知。提婆頻搆三難。謂",
    "T42n1827_02c:0281c06": "前後一時。但天親欲發一時之破故義生外立。",
    "T42n1827_02c:0281c07": "故無修妬路也。亦可易解故不釋。所以無也。",
    "T42n1827_02c:0281c08": "內曰下偈本為四。一牒二非三難四釋。若一時",
    "T42n1827_02c:0281c09": "生牒也。是事不然下非也。生無生共不一時生",
    "T42n1827_02c:0281c10": "第三難也。問此就何難。答正就無生門難以",
    "T42n1827_02c:0281c11": "外人立一時生故。今但破其生則一時自壞。",
    "T42n1827_02c:0281c12": "又生通前後一時。今破於生則備破三義。又",
    "T42n1827_02c:0281c13": "若但破見知一時則不得兼破餘法。今若破生",
    "T42n1827_02c:0281c14": "得兼顯萬法無生。有故無故前破故第四釋",
    "T42n1827_02c:0281c15": "破。有故釋上生。無故釋無生。前破故釋上共。",
    "T42n1827_02c:0281c16": "但前破有二。一者有無望共則為在前。故破",
    "T42n1827_02c:0281c17": "有無名為破共。二者依天親以初二偈本名",
    "T42n1827_02c:0281c18": "之為共。初偈破前見後知。此是有見無知。次",
    "T42n1827_02c:0281c19": "偈破前知後見。是有知無見。前二既破有無",
    "T42n1827_02c:0281c20": "則名破共。故云前破。又偈本中明云有故無",
    "T42n1827_02c:0281c21": "故。此二即是二修妬路。還指此二故云二修",
    "T42n1827_02c:0281c22": "妬路也。注中為二。前釋偈本次義破一時。所",
    "T42n1827_02c:0281c23": "以明此二者。外立一時生。偈本破其生。天親",
    "T42n1827_02c:0281c24": "義破一時有。則二義盡矣。初又三。一牒。於三",
    "T42n1827_02c:0281c25": "中下次總非。何故下三正破。復次若一時者",
    "T42n1827_02c:0281c26": "第二義破一時。見則是因。知名為果。若知見",
    "T42n1827_02c:0281c27": "一時便為並失相待也。復次眼為到色見耶。",
    "T42n1827_02c:0281c28": "自上已來破知生義。今第二次破其見亦開",
    "T42n1827_02c:0281c29": "三門。一到不到門破。二破眼性自見。三重破",
    "T42n1827_02c:0282a01": "到不到見。內法大小乘義乃不同。並云眼是",
    "T42n1827_02c:0282a02": "遙矚不到能見。僧佉亦云眼可懸矚。所以眼",
    "T42n1827_02c:0282a03": "見惡事即須避之。逢見好事須就之。耳聞聲",
    "T42n1827_02c:0282a04": "亦爾。此與佛法全同。鼻舌身三根為成身故",
    "T42n1827_02c:0282a05": "到根方知。與內義亦同。提婆今總破眾家故",
    "T42n1827_02c:0282a06": "開二關責也。初破到色見易解。復次下天親",
    "T42n1827_02c:0282a07": "欲難上破到見義生破不到見。應有四難。一",
    "T42n1827_02c:0282a08": "者近遠俱不到應俱不見。二近遠俱不到則",
    "T42n1827_02c:0282a09": "應俱見。三若見近不見遠應到近不到遠。四",
    "T42n1827_02c:0282a10": "若見近不見遠應見遠不見近。復次下開二",
    "T42n1827_02c:0282a11": "門重責到色見義。初云。若見色已方去墮無",
    "T42n1827_02c:0282a12": "用過。若不見而去得有見用而違意所取。復",
    "T42n1827_02c:0282a13": "次無眼處亦不取下重開二門破到不到。初",
    "T42n1827_02c:0282a14": "明若眼去到色得取色義而面上失眼。不去",
    "T42n1827_02c:0282a15": "下明面不失眼而失取義。復次下重破眼不",
    "T42n1827_02c:0282a16": "到色亦有四難。一等是不到則障內外俱見。",
    "T42n1827_02c:0282a17": "二俱不見。三見障內不見外亦應見外不見",
    "T42n1827_02c:0282a18": "內。四有見不見有到不到。以內外兩家皆云",
    "T42n1827_02c:0282a19": "不到。宜委曲破之。涅槃經云。若到見者今眼",
    "T42n1827_02c:0282a20": "見火火應燒眼。眼見水水應濕眼。智度論二",
    "T42n1827_02c:0282a21": "十八卷解。知眾生心趣向。外人問云。知眾生",
    "T42n1827_02c:0282a22": "心趣向。為去不去。若去則同死人。不去則不",
    "T42n1827_02c:0282a23": "與境合。又若不去經那云因眼緣色生於眼",
    "T42n1827_02c:0282a24": "識論主答云不去不住而能知。此猶難解。若",
    "T42n1827_02c:0282a25": "言心法非去不去。亦應非知不知。若云心是",
    "T42n1827_02c:0282a26": "慮智故知者。今問慮智為云不去。終不免責。",
    "T42n1827_02c:0282a27": "外曰眼相見故。自上已來破到不到見。今第",
    "T42n1827_02c:0282a28": "二破眼自見。上以到不到二門責之。辭理俱",
    "T42n1827_02c:0282a29": "屈。外無以救。但云眼是見相。不有眼而已。有",
    "T42n1827_02c:0282b01": "即體性能見。何論到與不到。內曰若眼見應",
    "T42n1827_02c:0282b02": "自見眼。熱是火體相而自他俱熱。見是眼體",
    "T42n1827_02c:0282b03": "相應自他俱見。開眼則覩外青黃。合眼應見",
    "T42n1827_02c:0282b04": "內黑白。又問眼為是見為非見耶。眼若是見",
    "T42n1827_02c:0282b05": "既自是眼應當自見。若自不見自應非眼。又",
    "T42n1827_02c:0282b06": "見若是眼。若常有眼則應常見。若有時見不",
    "T42n1827_02c:0282b07": "見則有時眼不眼。若見異眼則見自見應非",
    "T42n1827_02c:0282b08": "眼見。又若見異眼熱應異火。外曰如指。論主",
    "T42n1827_02c:0282b09": "舉火為難。外用指為通。當時未必發言。亦可",
    "T42n1827_02c:0282b10": "直舉於指。內曰觸指業故。眼以見為相。指不",
    "T42n1827_02c:0282b11": "以觸為相。故非喻也。又若觸即是指。不觸之",
    "T42n1827_02c:0282b12": "時應當無指。若常有於指亦常有於觸。又觸",
    "T42n1827_02c:0282b13": "即是指。既自是指則應自觸。若不自觸應不",
    "T42n1827_02c:0282b14": "自指。又若見即是眼自既不見。自應非眼。自",
    "T42n1827_02c:0282b15": "若是眼自應能見。又自不見而是眼。則見他",
    "T42n1827_02c:0282b16": "應非眼。又三節是指相。何異見是眼相。今無",
    "T42n1827_02c:0282b17": "見遂有眼。無三節應有指。若取指動搖為指",
    "T42n1827_02c:0282b18": "相。亦應取眼開閉為眼相。外曰光意去故見",
    "T42n1827_02c:0282b19": "色。第三重破到不到。所以重破到不到者。外",
    "T42n1827_02c:0282b20": "人聞內初作到不到破。當時辭理俱屈。無以",
    "T42n1827_02c:0282b21": "取通。但云眼體性能見。論主乘言仍責見相",
    "T42n1827_02c:0282b22": "不成。今外智思更生重通前到不到義云。我",
    "T42n1827_02c:0282b23": "義具有到不到。眼光與意去到於色。而眼體",
    "T42n1827_02c:0282b24": "不到於色。所以須意去者。一者意欲見前色",
    "T42n1827_02c:0282b25": "故往就之。二者眼光無知須意導御。是故意",
    "T42n1827_02c:0282b26": "與眼光共去。成論師云。眼光不去而意非去",
    "T42n1827_02c:0282b27": "不去。內曰若意去到色此則無覺。縱去奪覺",
    "T42n1827_02c:0282b28": "也。若意遂去。身則無意由如死人。以此譏於",
    "T42n1827_02c:0282b29": "外道。外看內面是死。外道何能言論。又亦應",
    "T42n1827_02c:0282c01": "云。眼光若去眼體無光。是盲外道。注為二。前",
    "T42n1827_02c:0282c02": "釋偈本。然意實不去不有兩義釋意不去。一",
    "T42n1827_02c:0282c03": "者近遠一時。知非是去法。二者過去已謝意",
    "T42n1827_02c:0282c04": "若遂去意亦應謝未來未起。意緣未來亦應",
    "T42n1827_02c:0282c05": "未起。而實不爾故知不去。外曰如意在身。通",
    "T42n1827_02c:0282c06": "上無覺之難也。意在身非是無覺。意力能遠",
    "T42n1827_02c:0282c07": "知諸塵。則二義成也。內曰若爾不合。意本去",
    "T42n1827_02c:0282c08": "得合。既其不去是則不合。乃免無覺之過。復",
    "T42n1827_02c:0282c09": "墮不合之咎。外曰意光色合故見。諸立之中",
    "T42n1827_02c:0282c10": "此救最巧。眼意在身離無覺無眼之咎意力",
    "T42n1827_02c:0282c11": "能運眼光到於前色則與色合。故免無合之",
    "T42n1827_02c:0282c12": "過。內曰若合故見生無見者。縱合奪見也。此",
    "T42n1827_02c:0282c13": "者乃者於人乃者於主。明五種和合。一眼二",
    "T42n1827_02c:0282c14": "光三意四意力五色。五法之中見定屬誰。誰",
    "T42n1827_02c:0282c15": "為見者。五合方見。則不應言見定屬眼。外曰",
    "T42n1827_02c:0282c16": "受合故者。捉破為立也。內以和合用破於見。",
    "T42n1827_02c:0282c17": "外即執合以之為立。但令有合則有於見。內",
    "T42n1827_02c:0282c18": "曰明三法體異終不得合。又三法體異各無",
    "T42n1827_02c:0282c19": "見理。雖復共合終不能見。如三盲共聚終無",
    "T42n1827_02c:0282c20": "見性耳。上明不合不得見。今明合不得見。故",
    "T42n1827_02c:0282c21": "畢竟無見。如呵迦葉見色與盲等。呵善吉不",
    "T42n1827_02c:0282c22": "見佛乃是識佛耳。大品等明諸法無所見無",
    "T42n1827_02c:0282c23": "所知。並是此品意也。耳鼻下第二例破餘",
    "T42n1827_02c:0282c24": "情。",
    "T42n1827_02c:0282c25": "6 破塵品(中之下)破塵品第六",
    "T42n1827_02c:0282c26": "然根內塵外。因緣相待既其無內。何有外耶。",
    "T42n1827_02c:0282c27": "但鈍根未悟。雖言無內猶謂有外。故次破之。",
    "T42n1827_02c:0282c28": "又聞上明無內而不信故舉外證內。故復破",
    "T42n1827_02c:0282c29": "之。又欲歷法觀行令悟。觸事皆是道故前破",
    "T42n1827_02c:0283a01": "內今破於外。又欲示內外不二。所以然者。外",
    "T42n1827_02c:0283a02": "大充身則便成內。內根散壞則便歸外。故知",
    "T42n1827_02c:0283a03": "內外性本來無二。今欲示無二之性故歷法",
    "T42n1827_02c:0283a04": "明之。欲釋諸方等經明內外空義。如大品明",
    "T42n1827_02c:0283a05": "云何內空謂眼空乃至意空。云何外空謂色",
    "T42n1827_02c:0283a06": "空乃至法空。經但略釋於前利根聞即了悟。",
    "T42n1827_02c:0283a07": "論廣數。於後鈍根因而獲曉。又六塵是生死",
    "T42n1827_02c:0283a08": "之根。所以然者。由此六塵起淨不淨倒。由淨",
    "T42n1827_02c:0283a09": "不淨倒故生三毒。三毒因緣故起三業。三業",
    "T42n1827_02c:0283a10": "因緣故生三界。今撿六塵無從則惑業便滅。",
    "T42n1827_02c:0283a11": "是故破塵。又不住六塵故萬行成。如金剛般",
    "T42n1827_02c:0283a12": "若。不住六塵行施與十方空等。下又云以心",
    "T42n1827_02c:0283a13": "不住六塵能成就眾生莊嚴佛土。又如維摩。",
    "T42n1827_02c:0283a14": "何謂病本。謂有攀緣。攀緣於六塵。今撿無六",
    "T42n1827_02c:0283a15": "塵則無所攀緣。則病本滅故一切人法及空",
    "T42n1827_02c:0283a16": "病皆除。今釋如此諸方等經故破塵也。又諸",
    "T42n1827_02c:0283a17": "外道計有隣虛微塵為萬化之本。萬化若滅",
    "T42n1827_02c:0283a18": "還歸本塵。今品從麁至細求一切塵悉皆無",
    "T42n1827_02c:0283a19": "從。則破其計本。在本既傾萬化便壞。是故破",
    "T42n1827_02c:0283a20": "塵。問今此論明無塵與攝大乘唯識何異。答",
    "T42n1827_02c:0283a21": "彼總相明無。今別相明無。又彼論由識變異",
    "T42n1827_02c:0283a22": "故成六塵。故有於識而無塵。今明非但無塵",
    "T42n1827_02c:0283a23": "亦無有識。所以然者。若有於塵可得生識。撿",
    "T42n1827_02c:0283a24": "塵不得。識何由生。又今非但撿塵識有不得。",
    "T42n1827_02c:0283a25": "撿塵識無亦不得。所以然者。塵識本自不有",
    "T42n1827_02c:0283a26": "無。從何生無塵之妄。亦無真實。五句自去不",
    "T42n1827_02c:0283a27": "如他但住三無性理。故中論法品云一切實",
    "T42n1827_02c:0283a28": "不實皆絕。即其證也。問此品破何等塵。答遍",
    "T42n1827_02c:0283a29": "破內外大小諸塵。但內外釋塵不同。開十二",
    "T42n1827_02c:0283b01": "入義。今略述之。品開為三。第一破塵法。第二",
    "T42n1827_02c:0283b02": "破塵時。第三明得益。初又二。第一破外道計",
    "T42n1827_02c:0283b03": "塵。第二破內學計塵。初亦是破所造塵果。次",
    "T42n1827_02c:0283b04": "破能造大因。就初又二。第一前破色塵。第二",
    "T42n1827_02c:0283b05": "次破四塵。破色塵又二。第一破外自立三種",
    "T42n1827_02c:0283b06": "塵。第二破外引他證有三種塵。初破三塵即",
    "T42n1827_02c:0283b07": "成三別。第一破瓶是現見。次破色是現見。三",
    "T42n1827_02c:0283b08": "破微塵是現見。夫論可見不出此三。此三不",
    "T42n1827_02c:0283b09": "成則可見便壞。又此三之中初一是外道所",
    "T42n1827_02c:0283b10": "見之塵。以外道言瓶是可見。佛法大小乘人",
    "T42n1827_02c:0283b11": "明瓶非可見。故初破瓶可見破於外道。破色",
    "T42n1827_02c:0283b12": "及微塵則通破內外。故破此三塵則塵義盡",
    "T42n1827_02c:0283b13": "矣。外曰應有情瓶等可取故者。情品舉別證",
    "T42n1827_02c:0283b14": "通。此品舉別證別。故將塵救情。若無有情誰",
    "T42n1827_02c:0283b15": "取瓶耶。若無情取塵應非情能取。非情既不",
    "T42n1827_02c:0283b16": "能取。當知情能取塵既有所即能取不無。內",
    "T42n1827_02c:0283b17": "曰非獨色是瓶是故瓶非現見者。然若理奪",
    "T42n1827_02c:0283b18": "之。汝以所取證於能取。我亦以能取例於所",
    "T42n1827_02c:0283b19": "取。能取既無。寧有所取。但論主慈悲縱言隨",
    "T42n1827_02c:0283b20": "破。然能見之眼為六情之首。所見之塵為六",
    "T42n1827_02c:0283b21": "塵之初。故上品破能見。此品破所見。破意云。",
    "T42n1827_02c:0283b22": "汝義五塵成瓶。今但見色非是見瓶。汝何得",
    "T42n1827_02c:0283b23": "言瓶是現見。若瓶是現見。瓶獨為色所成。不",
    "T42n1827_02c:0283b24": "應五塵成瓶。若五塵成瓶瓶遂可見。則五塵",
    "T42n1827_02c:0283b25": "皆可見。若五塵皆可見。是則塵亂。在塵既亂",
    "T42n1827_02c:0283b26": "五根亦亂。而塵實不亂故瓶非現見。又瓶為",
    "T42n1827_02c:0283b27": "可見色成故可見者。為聲等不可見成應不",
    "T42n1827_02c:0283b28": "可見。又瓶具有可見不可見二物成。則應具",
    "T42n1827_02c:0283b29": "可見不可見也。然外道言。總瓶是可見亦總",
    "T42n1827_02c:0283c01": "男女可見。乃至言總國土等可見。此非但是",
    "T42n1827_02c:0283c02": "外道。今有所得大小乘人舉眼皆作是見。今",
    "T42n1827_02c:0283c03": "破瓶一分可見。不得言瓶可見。亦男女一分",
    "T42n1827_02c:0283c04": "可見不得男女可見。國土一分可見不得國",
    "T42n1827_02c:0283c05": "土可見。此遍破內外大小一切顛倒心也。然",
    "T42n1827_02c:0283c06": "好體論之。總之與別一分多分皆不可見。以",
    "T42n1827_02c:0283c07": "畢竟無有顛倒塵故。如愚癡獸謂陽炎為水。",
    "T42n1827_02c:0283c08": "有何總別一多分耶。論主慈悲恐鈍根不能",
    "T42n1827_02c:0283c09": "信解。借別妄止其總妄。故言一分可見多分",
    "T42n1827_02c:0283c10": "不可見耳。問何以得知借妄止妄。答若一分",
    "T42n1827_02c:0283c11": "可見是實。不應破色及隣虛塵可見也。而諸",
    "T42n1827_02c:0283c12": "小乘人如數論之流外道計。總色可見是無",
    "T42n1827_02c:0283c13": "耳色一分便實有。此是不解諸佛菩薩借妄",
    "T42n1827_02c:0283c14": "止妄意也。外曰取分故一切取信故。救上瓶",
    "T42n1827_02c:0283c15": "非現見也。取色一分名為取瓶。世人皆信非",
    "T42n1827_02c:0283c16": "獨我也。取分故一切取。是自立宗。信故引他",
    "T42n1827_02c:0283c17": "為證。內曰若取分不一切取。此明見色一分",
    "T42n1827_02c:0283c18": "非一切見。如情一根能見餘一切根不名為",
    "T42n1827_02c:0283c19": "見。今亦色一分可見餘四分不名可見。汝若",
    "T42n1827_02c:0283c20": "言見色一分名一切可見。亦應眼是能見餘",
    "T42n1827_02c:0283c21": "一切根皆名能見。又若見色一分則一切見。",
    "T42n1827_02c:0283c22": "五塵並應可見。若五塵並可見。眼既見色應",
    "T42n1827_02c:0283c23": "見五塵則眼根中應具五根。又一分是色一切",
    "T42n1827_02c:0283c24": "名瓶。瓶是有分色名為分。若見分即見有分。",
    "T42n1827_02c:0283c25": "則分有分一。如破一破異中說。若分與有分",
    "T42n1827_02c:0283c26": "異。今見分云何見有分耶。外曰有瓶可見受",
    "T42n1827_02c:0283c27": "色現見故。自上已來破瓶是現見破外道人",
    "T42n1827_02c:0283c28": "及世俗義竟。今第二破色是現見通破一切",
    "T42n1827_02c:0283c29": "內外。今救意是捉破為立。上立義云。瓶是現",
    "T42n1827_02c:0284a01": "見。論主二關云眼但見色實不見瓶。此是借",
    "T42n1827_02c:0284a02": "色破瓶。外人之言。汝既受我色是現見。本以",
    "T42n1827_02c:0284a03": "色成瓶。能成之色既可見。所成之瓶亦應可",
    "T42n1827_02c:0284a04": "現見。二者從勝為秤。如五塵謂皆是色而色",
    "T42n1827_02c:0284a05": "受色名。餘香等從別受秤。今亦例然。瓶雖有",
    "T42n1827_02c:0284a06": "多微所成。色既勝。從色受名名為現見。三者",
    "T42n1827_02c:0284a07": "並通。若不許瓶是現見。亦應不許色是現見。",
    "T42n1827_02c:0284a08": "既許色現見。亦應許瓶現見。內曰若此分現",
    "T42n1827_02c:0284a09": "見彼分不現見。破外色是現見也。色是障礙",
    "T42n1827_02c:0284a10": "法如一柱色但見此分不見彼分。云何言色",
    "T42n1827_02c:0284a11": "是現見。若見此分名現見者。不見彼分應名",
    "T42n1827_02c:0284a12": "不現見。又在色之此不見於彼故彼名不現",
    "T42n1827_02c:0284a13": "見。在色之彼不見於此故此分亦不現見。前",
    "T42n1827_02c:0284a14": "是借色破瓶。今是借色破色。謂互破彼此。非",
    "T42n1827_02c:0284a15": "是論主立色障障礙以破外也。此即破數論",
    "T42n1827_02c:0284a16": "人義。論人云。識得瓶實想追作瓶解。今明眼",
    "T42n1827_02c:0284a17": "不見色想何所解。數人云。長短等色為眼所",
    "T42n1827_02c:0284a18": "見。亦作此破云。長有彼此。見此不見彼。云",
    "T42n1827_02c:0284a19": "何見長。注為二。初釋偈本云。彼分中分不現",
    "T42n1827_02c:0284a20": "見者。略說就三分明之。見色此分。不見色內",
    "T42n1827_02c:0284a21": "中分及以彼分。此明見一不見二不名現見。",
    "T42n1827_02c:0284a22": "此分亦如是。上明見一不見二。今明三分都",
    "T42n1827_02c:0284a23": "不可見。以二分障此分故提婆二分決之。一",
    "T42n1827_02c:0284a24": "分現見一分不現見不得名現見。若天親就",
    "T42n1827_02c:0284a25": "三分釋之。一分現見二分不現見不應名現",
    "T42n1827_02c:0284a26": "見。若以十方分釋之。但一分現見九分不現",
    "T42n1827_02c:0284a27": "見。如柱有十方分見一不見九也。復次下第",
    "T42n1827_02c:0284a28": "二義生取意以破外人。外救云。色雖三分見",
    "T42n1827_02c:0284a29": "一分故名一切見。是故今明瓶為五塵成。見",
    "T42n1827_02c:0284b01": "一不見四不名一切見。今明瓶為三分成。見",
    "T42n1827_02c:0284b02": "一不見二不名一切見。用於彼文以答於此。",
    "T42n1827_02c:0284b03": "外曰微塵無分故不盡破。破色三番自上已",
    "T42n1827_02c:0284b04": "來二番已竟。今第三破微塵是可見。救意云。",
    "T42n1827_02c:0284b05": "瓶由五塵成。見一不見四故瓶非現見。色為",
    "T42n1827_02c:0284b06": "三分成。見一不見二故色非現見。今微塵異",
    "T42n1827_02c:0284b07": "斯二種。不為五塵成故異瓶。無有見一不見",
    "T42n1827_02c:0284b08": "四過。微塵無十方分。無有見此不見彼過。故",
    "T42n1827_02c:0284b09": "不盡墮上二種破中。以其體圓不見而已。見",
    "T42n1827_02c:0284b10": "則都見。以有此塵。為色瓶本。本既可見。末亦",
    "T42n1827_02c:0284b11": "可見。數人及莊嚴明。微塵無十方分。與此全",
    "T42n1827_02c:0284b12": "同。內曰微塵非現見。提婆妙通內教精識外",
    "T42n1827_02c:0284b13": "經。復有無礙之惠及無方之辨還用彼文以",
    "T42n1827_02c:0284b14": "破此說。汝經自言塵非現見。何得違經言現",
    "T42n1827_02c:0284b15": "見也。二者微塵既非現見。云何能成現見。以",
    "T42n1827_02c:0284b16": "本不可見故瓶色之末亦不可見。三者縱汝",
    "T42n1827_02c:0284b17": "微塵是可見。色既有麁色細色亦有麁礙細",
    "T42n1827_02c:0284b18": "礙。便見此不見彼。云何言都見。若言麁有礙",
    "T42n1827_02c:0284b19": "細無礙。亦應麁故是色。細應非色。若麁細俱",
    "T42n1827_02c:0284b20": "色且麁細俱礙。如其俱礙則有十方。見此不",
    "T42n1827_02c:0284b21": "見彼。又若有無礙之色亦應有無色之礙。無",
    "T42n1827_02c:0284b22": "色之法必不可礙。有色之法云何無礙。又初",
    "T42n1827_02c:0284b23": "破微塵非現見正破外道。外道經說塵不見。",
    "T42n1827_02c:0284b24": "微塵若可見此破內義。內道計隣虛塵為天",
    "T42n1827_02c:0284b25": "眼見故。智度論反覆破之。若有極微色則有",
    "T42n1827_02c:0284b26": "十方分。若有十方分則有見此不見彼。又有",
    "T42n1827_02c:0284b27": "十方分不名為極微。若無十方分則不名為",
    "T42n1827_02c:0284b28": "色也。外曰瓶應現見世人信故。自上已來破",
    "T42n1827_02c:0284b29": "外人自立義宗。從麁至細一章竟也。今第二",
    "T42n1827_02c:0284c01": "破外人舉他證有現見。今前立義。問品初已",
    "T42n1827_02c:0284c02": "舉世人信與今何異。答上舉世信證瓶現見。",
    "T42n1827_02c:0284c03": "今舉世信證瓶是有。若汝言三法都不可見",
    "T42n1827_02c:0284c04": "者應無有瓶。世人相與信有於瓶。必定瓶應",
    "T42n1827_02c:0284c05": "可見。內曰現見無非瓶無者。釋此不同俗人",
    "T42n1827_02c:0284c06": "河東徵注百論十卷疏。昔梁末諸師亦從其",
    "T42n1827_02c:0284c07": "受業用成實意釋此文云。瓶是假名為想心",
    "T42n1827_02c:0284c08": "所得。今但見實不見假瓶。但無外人現見之",
    "T42n1827_02c:0284c09": "瓶。非無假名之瓶。故云現見無非瓶無。此釋",
    "T42n1827_02c:0284c10": "有二過。一與注違。二立義破他非提婆氣。故",
    "T42n1827_02c:0284c11": "肇公云。言而無當。破而無執。云何執義而破",
    "T42n1827_02c:0284c12": "他耶。有人言。現見無顛倒自性之瓶耳。非無",
    "T42n1827_02c:0284c13": "因緣假名瓶。此釋亦有二過。一與注違。二用",
    "T42n1827_02c:0284c14": "義失所以。中論作者品云。是業從眾緣生假",
    "T42n1827_02c:0284c15": "名為有。無有決定。非如汝所說。此明無自性",
    "T42n1827_02c:0284c16": "有假名。以破外斷見。非今用時。外今正立瓶",
    "T42n1827_02c:0284c17": "是有。若更說有轉增其患。有人言。無汝想謂",
    "T42n1827_02c:0284c18": "之瓶故言現見無。非前有瓶法破之令無。如",
    "T42n1827_02c:0284c19": "但除其病無法可破。如但破水想無水可破。",
    "T42n1827_02c:0284c20": "此釋過亦同前違文害義。今所明者。前須識",
    "T42n1827_02c:0284c21": "立乃見破。上外立有二義。一者世間皆信有",
    "T42n1827_02c:0284c22": "瓶。必是現見。二者若無現見是則無瓶。今破",
    "T42n1827_02c:0284c23": "此二義。汝言有瓶必現見者。暗中有瓶而無",
    "T42n1827_02c:0284c24": "現見。何得言有瓶必現見耶。是故當知瓶非",
    "T42n1827_02c:0284c25": "現見。二者眼未對瓶時此是無現見而瓶不",
    "T42n1827_02c:0284c26": "無。何得無現見即無瓶耶。欲見此解當覩注",
    "T42n1827_02c:0284c27": "文。注為四。初牒外義。是事不然第二總非。瓶",
    "T42n1827_02c:0284c28": "雖不現見下第三正破。此明不現見時非是",
    "T42n1827_02c:0284c29": "無瓶。正釋偈本現見無非瓶無。是故瓶非現",
    "T42n1827_02c:0285a01": "見第四前破無現見則無瓶。今破有瓶必現",
    "T42n1827_02c:0285a02": "見。又此文結成上破。以無現見時有瓶故知",
    "T42n1827_02c:0285a03": "瓶非現見。外曰眼未合故無過。將此文望前",
    "T42n1827_02c:0285a04": "諸解並非。問答今明。外人救上二過。明瓶體",
    "T42n1827_02c:0285a05": "是現見法是故有瓶必現見。內義亦然。如云",
    "T42n1827_02c:0285a06": "二法攝一切法謂可見不可見法。色等屬可",
    "T42n1827_02c:0285a07": "見法。又如三種色一可見有對二不可見有",
    "T42n1827_02c:0285a08": "對三不可見無對。今色是可見有對法。故知",
    "T42n1827_02c:0285a09": "色定是可見法。但眼未對瓶時人自不見耳。",
    "T42n1827_02c:0285a10": "非是瓶體不現見。不得云有瓶無現見無現",
    "T42n1827_02c:0285a11": "見有瓶。內曰如現見生無有亦非實。破上瓶",
    "T42n1827_02c:0285a12": "體是現見法眼合時受現見名也。破有二意。",
    "T42n1827_02c:0285a13": "初責其現見相生無。二倒破。瓶有體亦無則",
    "T42n1827_02c:0285a14": "體相俱失。汝眼未對瓶時未有現見相生。若",
    "T42n1827_02c:0285a15": "對瓶時有現見相生。異未見者許瓶與眼合",
    "T42n1827_02c:0285a16": "受現見名。而眼對瓶時無現見相生。與未見",
    "T42n1827_02c:0285a17": "時不異。未見時既不名現見。今眼對時云何",
    "T42n1827_02c:0285a18": "受現見名。故云現見生無。問論主何故作此",
    "T42n1827_02c:0285a19": "破耶。答須長觀始終破意。外人前立有瓶必",
    "T42n1827_02c:0285a20": "現見。論主破云。眼不對瓶時有瓶而無現見。",
    "T42n1827_02c:0285a21": "當知瓶未必是現見。汝遂言眼合時受現見",
    "T42n1827_02c:0285a22": "名。則眼合時應有現見相生異未見時。若無",
    "T42n1827_02c:0285a23": "現見相生猶是本瓶。當知本瓶未必是現見。",
    "T42n1827_02c:0285a24": "故作此破也。有亦非實者。汝以現見是瓶。今",
    "T42n1827_02c:0285a25": "現見有故瓶有。現見無瓶即無。外曰五身一",
    "T42n1827_02c:0285a26": "分破餘有。自上已來破可見色塵義竟。今第",
    "T42n1827_02c:0285a27": "二次破四塵。外救云。汝上來但破可見色塵",
    "T42n1827_02c:0285a28": "不破餘四。既有餘四必應有色。若有於色必",
    "T42n1827_02c:0285a29": "應可見。內曰若不一切觸云何色等合正破。",
    "T42n1827_02c:0285b01": "五塵不得共合成瓶故無五塵。五塵若得共",
    "T42n1827_02c:0285b02": "合可有五塵。五塵既不得共合云何有五塵",
    "T42n1827_02c:0285b03": "耶。成論云。對身是別觸。餘四皆非別觸。乃是",
    "T42n1827_02c:0285b04": "通觸。更相當觸也。今外道明。色可割截故是",
    "T42n1827_02c:0285b05": "觸。餘四非觸也。汝觸非觸既異。不可合為一。",
    "T42n1827_02c:0285b06": "云何共合成一瓶。外曰瓶合故者。此救意云。",
    "T42n1827_02c:0285b07": "實如上難。色塵是觸餘四非觸。觸非觸異不",
    "T42n1827_02c:0285b08": "可合而成一。今但五塵合共成一瓶。故云瓶",
    "T42n1827_02c:0285b09": "合故。如成論云。四微各異不可合為一。但合",
    "T42n1827_02c:0285b10": "共成一瓶耳。五陰不可共合一陰。而五陰共",
    "T42n1827_02c:0285b11": "合成一人。犢子亦爾。四大共合有眼法。五陰",
    "T42n1827_02c:0285b12": "共合有人。亦同此立。內曰異除云何瓶觸合。",
    "T42n1827_02c:0285b13": "此有二破。一者異二者除。異者。色塵是觸瓶",
    "T42n1827_02c:0285b14": "非是觸。則觸非觸異。云何瓶與觸合。汝上既",
    "T42n1827_02c:0285b15": "信五塵觸非觸異不得合為一者。今瓶望塵",
    "T42n1827_02c:0285b16": "亦有觸非觸異。云何合成一瓶。破四微成柱",
    "T42n1827_02c:0285b17": "五陰成人亦爾。所言除者。若除五有瓶。可五",
    "T42n1827_02c:0285b18": "與瓶合。除五無瓶。五與誰合。偈本有標章與",
    "T42n1827_02c:0285b19": "解釋。異除者標二章也。云何瓶觸合釋二章",
    "T42n1827_02c:0285b20": "也。瓶釋除觸釋異也。外曰色應現見信經故。",
    "T42n1827_02c:0285b21": "此文來者凡有三義。一者若就內義明之。上",
    "T42n1827_02c:0285b22": "來破無五塵明無所造之色。今破四大明無",
    "T42n1827_02c:0285b23": "能造。此就毘曇義以立色也。二者上破無五",
    "T42n1827_02c:0285b24": "塵破成實等義。今破四大造色破毘曇義。三",
    "T42n1827_02c:0285b25": "者上破外道今破內人。又經中云。眾生內有",
    "T42n1827_02c:0285b26": "四大毒蛇外有六賊。今捨遠之。上明無五塵",
    "T42n1827_02c:0285b27": "即捨六賊。以外道計法塵亦屬色故破色即",
    "T42n1827_02c:0285b28": "破六也。又經云色性自空。又云習色空與波",
    "T42n1827_02c:0285b29": "若相應。又云捨無常色佛世利根聞皆悟道。",
    "T42n1827_02c:0285c01": "今釋方等眾經。色畢竟空故明能造之因所",
    "T42n1827_02c:0285c02": "造色果皆不可得也。然提婆妙通內典精解",
    "T42n1827_02c:0285c03": "外經。故前引彼文以徵其說。故云微塵非現",
    "T42n1827_02c:0285c04": "見。外道洞知外典亦具攬內經。故今用內經",
    "T42n1827_02c:0285c05": "以徵提婆。若提婆遂信佛經則不應破色現",
    "T42n1827_02c:0285c06": "見。若破色現見則自破內經。前已破外今復",
    "T42n1827_02c:0285c07": "破內。定是破法人也。問外但應引內經。何故",
    "T42n1827_02c:0285c08": "云信經也。答然內外立義有異有同。彼謂內",
    "T42n1827_02c:0285c09": "外兩經明色是可見。此義大同。是故可信。故",
    "T42n1827_02c:0285c10": "云信經故。汝經言色名四大及四大造者。今",
    "T42n1827_02c:0285c11": "略為四宗。一者外道明造色義。僧佉塵細大",
    "T42n1827_02c:0285c12": "麁。故從五塵而生五大。謂偏造義也。世師",
    "T42n1827_02c:0285c13": "亦從塵生大。而是遍造。此二如初品釋之。",
    "T42n1827_02c:0285c14": "次成論亦從塵生大。兩義異於外道。一者",
    "T42n1827_02c:0285c15": "塵實大假。二但四塵生大。聲非大因亦非",
    "T42n1827_02c:0285c16": "大所造。但擊發四大離合出聲。是四大之",
    "T42n1827_02c:0285c17": "果。三依毘曇正明從大造色總有十一種",
    "T42n1827_02c:0285c18": "色。謂五根五塵及以無作。就十一中十種",
    "T42n1827_02c:0285c19": "但是所造。觸塵有二。堅濕暖動是於能造。飢",
    "T42n1827_02c:0285c20": "飽澁滑輕重冷七觸是於所造。約世論者。過",
    "T42n1827_02c:0285c21": "去四大造過去色及現色。現在四大造現在",
    "T42n1827_02c:0285c22": "及未來。未來四大但造未來。約同異論者凡",
    "T42n1827_02c:0285c23": "有四句。一異相四大造同相色。謂堅濕暖動",
    "T42n1827_02c:0285c24": "四造十一種觸。自有同相四大造異相色。謂",
    "T42n1827_02c:0285c25": "四大同是觸入名為同相。而造色香等名為異",
    "T42n1827_02c:0285c26": "相。自有同相四大造同相色。四大是觸性還",
    "T42n1827_02c:0285c27": "造於觸。自有異相四大造異相色。四大各性",
    "T42n1827_02c:0285c28": "造色香等色。具如雜心所說。問四大造色六",
    "T42n1827_02c:0285c29": "因中是何因耶。答但是所作因。問四大造色",
    "T42n1827_02c:0286a01": "誰造四大。答昔有人言。三大造一大。鏡師云。",
    "T42n1827_02c:0286a02": "色不具四大則不得生。四大亦爾。故不得言",
    "T42n1827_02c:0286a03": "三大以造一大。問四大相望是共有因不。答",
    "T42n1827_02c:0286a04": "婆沙一釋云。四大勢無偏者地大於三大是",
    "T42n1827_02c:0286a05": "共有。共有因三大亦爾。於地大復有一釋。評",
    "T42n1827_02c:0286a06": "家用前。今通牒十一種色義。故云色名四大",
    "T42n1827_02c:0286a07": "及四大造。此出佛經非毘曇偏用。俱舍論評",
    "T42n1827_02c:0286a08": "數論義云。應用四大造色。破經部人塵成大",
    "T42n1827_02c:0286a09": "義。造色分中色入所攝是現見者。能造四大",
    "T42n1827_02c:0286a10": "但不可見。所造之中具有二種。若是色入此",
    "T42n1827_02c:0286a11": "則可見。餘並不可見。內曰四大非現見云何",
    "T42n1827_02c:0286a12": "生現見。正破四大造色。問論主云何對外而",
    "T42n1827_02c:0286a13": "破內耶。答此論正破外迷傍洗內執。是故破",
    "T42n1827_02c:0286a14": "內。又此破即是申佛隨世俗說四大造塵而",
    "T42n1827_02c:0286a15": "因緣之造實無所造。內外但聞造名不達其",
    "T42n1827_02c:0286a16": "義。所以然者。佛明因緣造無所造即是二諦。",
    "T42n1827_02c:0286a17": "故所言皆實。諸小乘人但知造不知無所造。",
    "T42n1827_02c:0286a18": "既不知造無所造亦不達無所造而造。故不",
    "T42n1827_02c:0286a19": "達二諦。則是破於佛法。論主今云其造無所",
    "T42n1827_02c:0286a20": "造。因世諦悟第一義。故有今破也。問佛有二",
    "T42n1827_02c:0286a21": "諦。何故今偏明無所造耶。答佛雖有二諦但",
    "T42n1827_02c:0286a22": "意在第一義。聖所行處。是故就本明之也。問",
    "T42n1827_02c:0286a23": "外人乃是不知無所造。云何言不解造色。答",
    "T42n1827_02c:0286a24": "此是假名如幻夢造。而外人執有性實。故是",
    "T42n1827_02c:0286a25": "不識造也。又論主破造色者。外人計有實造。",
    "T42n1827_02c:0286a26": "實有色則同外道。今乃是破外道義非破佛",
    "T42n1827_02c:0286a27": "經。問外人乃不解大乘如幻夢炎而造。今引",
    "T42n1827_02c:0286a28": "小乘經。論主何故破小乘方便。答二義。一者",
    "T42n1827_02c:0286a29": "小是大小。說小通大。既不解大何猶達小。又",
    "T42n1827_02c:0286b01": "小乘亦明因緣小。不如定性但小之義。故須",
    "T42n1827_02c:0286b02": "破之也。又一切法有三重無義。一者就理明",
    "T42n1827_02c:0286b03": "畢竟空。無一切色等法。二者眾生無而謂見",
    "T42n1827_02c:0286b04": "有。如無炎水妄故見有。此亦無也。三者佛隨",
    "T42n1827_02c:0286b05": "凡夫說有。此是點空為有亦無此法。而外道",
    "T42n1827_02c:0286b06": "及毘曇不知此三。今示三無也。成實雖言色",
    "T42n1827_02c:0286b07": "空不知三本性空。亦是不知三無。不知三無",
    "T42n1827_02c:0286b08": "即是顛倒無明。今破無明令得般若正觀。是",
    "T42n1827_02c:0286b09": "故破造色也。破意者將因徵果也。能造大因",
    "T42n1827_02c:0286b10": "是不可見。所造之色云何可見。如大論云。五",
    "T42n1827_02c:0286b11": "指中無師子。共合不生師子。四大中無可見",
    "T42n1827_02c:0286b12": "色。共合云何生可見色。又並本是不可見能",
    "T42n1827_02c:0286b13": "生可見者。亦應本是四礙生一無礙。彼云四",
    "T42n1827_02c:0286b14": "礙共生一礙者。亦應四不可見共生一不可",
    "T42n1827_02c:0286b15": "見。互類難之。義可知也。外曰身根取故四大",
    "T42n1827_02c:0286b16": "有。上以因徵果。今還以因救果。四大是有造",
    "T42n1827_02c:0286b17": "色亦有。有性既同故得相造。而言身根取故",
    "T42n1827_02c:0286b18": "者證有義也。四大是觸為身根得之。是故知",
    "T42n1827_02c:0286b19": "實有四大。既實有大故能造色。內曰火中一",
    "T42n1827_02c:0286b20": "切熱者。前破四大造色謂破果。今破四大則",
    "T42n1827_02c:0286b21": "是破因。四大欲造於色必須共合。今問火大",
    "T42n1827_02c:0286b22": "之中三都熱不。若三都熱則失三大性。若三",
    "T42n1827_02c:0286b23": "不熱則失火用。今實見火中一切皆熱。當知",
    "T42n1827_02c:0286b24": "失三。既失於三亦失於一。故都無四大。注為",
    "T42n1827_02c:0286b25": "二。初破火大二例破餘三。初又二。一牒。今",
    "T42n1827_02c:0286b26": "火中四大下第二破。以火中四大都成熱故",
    "T42n1827_02c:0286b27": "失餘三大。是故火不為四身。問此應言三大",
    "T42n1827_02c:0286b28": "都成熱。云何言火不為四身。答二義。一者火",
    "T42n1827_02c:0286b29": "火中都成熱無復四身。故言不為四身。二者",
    "T42n1827_02c:0286c01": "三大同火成熱。火不同餘三。故云火不為四",
    "T42n1827_02c:0286c02": "身。若餘不熱不名為火者。前得火失三。今得",
    "T42n1827_02c:0286c03": "三失火。是故火不為四身。還重結成偈本火",
    "T42n1827_02c:0286c04": "中一切熱耳。外曰色應現見現在時有故。自",
    "T42n1827_02c:0286c05": "上以來第一破內外可見法。今第二次破於時。",
    "T42n1827_02c:0286c06": "今時法都寂則一切皆空。外云。過未二時不",
    "T42n1827_02c:0286c07": "得取色。正是現在時取。既有取色之時。寧無",
    "T42n1827_02c:0286c08": "色可取。內曰若法後故初亦故。破現在住時",
    "T42n1827_02c:0286c09": "也。若法後故牒外義也。外謂後時方乃有故。",
    "T42n1827_02c:0286c10": "初亦故者破外義也。若言後時有故。當知初",
    "T42n1827_02c:0286c11": "生即已有故。若初無故後不應生。是即常新。",
    "T42n1827_02c:0286c12": "當知初生即已有故。若初生即有故則念念",
    "T42n1827_02c:0286c13": "生滅。無有住時故無現在。長行有六。若法後",
    "T42n1827_02c:0286c14": "故相現牒外義也。是相非故時生破外義釋",
    "T42n1827_02c:0286c15": "偈本初亦故也。微故不知者釋疑也。疑云。若",
    "T42n1827_02c:0286c16": "初生已有故何不覺知。是故釋云。微細故不",
    "T42n1827_02c:0286c17": "知。前法說釋。如人著屐次舉喻釋。若初無故",
    "T42n1827_02c:0286c18": "第四難也。雖舉法譬釋疑外猶未受。故重破",
    "T42n1827_02c:0286c19": "之。若必言初新無有故者。是應常無。是以初",
    "T42n1827_02c:0286c20": "故隨之下第五總結。今諸法不住下第六結",
    "T42n1827_02c:0286c21": "無住時。外曰受新故故有現在時。上借新故",
    "T42n1827_02c:0286c22": "以破現在。外人便謂。論主受彼新故。若有新",
    "T42n1827_02c:0286c23": "故則有二義。一者既有新故始終則有中間",
    "T42n1827_02c:0286c24": "現在。二者取新故必現在時取。既有所取之",
    "T42n1827_02c:0286c25": "新故必有取新故之時也。內曰生故新異故",
    "T42n1827_02c:0286c26": "故。前借新故破現在。今破新故也。生故新者",
    "T42n1827_02c:0286c27": "破新也。汝言始生為新者。故法始生便應是",
    "T42n1827_02c:0286c28": "新。汝新法始出空入有既名為新。故法亦始",
    "T42n1827_02c:0286c29": "出空入有。豈非新也。此有四難。一同始出空",
    "T42n1827_02c:0287a01": "入有則應同新。二者則應同故。三若以初者",
    "T42n1827_02c:0287a02": "為新後者為故。亦應後者為新初者為故。四",
    "T42n1827_02c:0287a03": "者汝有新有故則應有始生不始生。異故故",
    "T42n1827_02c:0287a04": "者破故也。新相反異。所以為故。有何定故",
    "T42n1827_02c:0287a05": "也。注釋為二。初正破新故。次結歸真俗。初又",
    "T42n1827_02c:0287a06": "二。前逐近釋異故故。若故相生次釋生故新。",
    "T42n1827_02c:0287a07": "結歸二諦也。如文。外曰若爾得何利。自上已",
    "T42n1827_02c:0287a08": "來二章破無時法。今第三次明得益。此文來",
    "T42n1827_02c:0287a09": "有遠近。遠者從初品至此品一切皆破。有何",
    "T42n1827_02c:0287a10": "利。近者外謂法有四時可益眾生。今既無。此",
    "T42n1827_02c:0287a11": "得何等利。內曰得永離者。外道著法情深。是",
    "T42n1827_02c:0287a12": "故今明著便是縛離得解脫。而言永離者。外",
    "T42n1827_02c:0287a13": "道斷結有暫時離義終歸退還。迴邪入正則",
    "T42n1827_02c:0287a14": "得永離。又從初品竟於此章明無復凡夫二",
    "T42n1827_02c:0287a15": "乘有所得縛則是畢竟永離。離離則累無不",
    "T42n1827_02c:0287a16": "寂。故德無不圓證中道法身。又不見新物故",
    "T42n1827_02c:0287a17": "物則知物空。不見新人故人則知人空。悟二",
    "T42n1827_02c:0287a18": "空破一切病故云永離也。又二生死因為故。",
    "T42n1827_02c:0287a19": "二死果為新。離此因果一切離也。長行云新",
    "T42n1827_02c:0287a20": "不作中中不作故者。從無明行新感於五果",
    "T42n1827_02c:0287a21": "名新作中。現在三因作未來兩果名中作故。",
    "T42n1827_02c:0287a22": "故十二緣但有二分。七為前分五為後分。如",
    "T42n1827_02c:0287a23": "種子芽莖節者。十二因緣譬如大樹。二因為",
    "T42n1827_02c:0287a24": "根五果為體三因為華二果為實。根體既傾",
    "T42n1827_02c:0287a25": "則華實不合。是故此中舉穀子喻之。",
    "T42n1827_02c:0287a26": "百論疏卷中之餘"
}