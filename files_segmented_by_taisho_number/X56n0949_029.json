{
    "X56n0949_029:0908a03": "閑居編第二十九",
    "X56n0949_029:0908a05": "宋孤山沙門　智圓　著",
    "X56n0949_029:0908a06": "送庶幾序",
    "X56n0949_029:0908a07": "吾今年夏養病于孤山之下雖困躓癯瘠而以道自",
    "X56n0949_029:0908a08": "勝晏如也戶庭閴然無闒茸者之跡時有一顧於吾",
    "X56n0949_029:0908a09": "者皆名僧巨儒耳秋八月律僧庶幾謁吾甚謹既坐",
    "X56n0949_029:0908a10": "而避席且言欲從吾受古聖人書學古聖人之為文",
    "X56n0949_029:0908a11": "冀吾采納以誨之也吾甚壯其志以其能倍俗之好",
    "X56n0949_029:0908a12": "尚慕淳古之道斯則睎驥之徒也因命復坐而語之",
    "X56n0949_029:0908a13": "曰吾無深識遠見胡能授若聖人之書乎吾非魁手",
    "X56n0949_029:0908a14": "鉅筆胡能教若聖人之為文乎然吾於學佛外考周",
    "X56n0949_029:0908a15": "孔遺文究楊孟之言或得微旨若不以吾為不肖欲",
    "X56n0949_029:0908a16": "從吾學吾於古聖人之文豈有隱乎夫所謂古文者",
    "X56n0949_029:0908a17": "宗古道而立言言必明乎古道也古道者何聖師仲",
    "X56n0949_029:0908a18": "尼所行之道也昔者仲尼祖述堯舜憲章文武六經",
    "X56n0949_029:0908a19": "大備要其所歸無越仁義五常也仁義五常謂之古",
    "X56n0949_029:0908a20": "道也若將有志於斯文也必也研幾乎五常之道不",
    "X56n0949_029:0908a21": "失於中而達乎變變而通通則久久而合道既得之",
    "X56n0949_029:0908a22": "於心矣然後吐之為文章敷之為教化俾為君者如",
    "X56n0949_029:0908a23": "勛華為臣者如元愷天下之民如堯舜之民救時之",
    "X56n0949_029:0908a24": "弊明政之失不順非不多愛苟與世齟齬言不見用",
    "X56n0949_029:0908b01": "亦冀垂空言於百世之下闡明四代之訓覧之者有",
    "X56n0949_029:0908b02": "以知帝王之道可貴霸戰之道可賤仁義敦禮樂作",
    "X56n0949_029:0908b03": "俾淳風之不墜而名揚於青史蓋為文之志也古文",
    "X56n0949_029:0908b04": "之作誠盡此矣非止澁其文字難其句讀然後為古",
    "X56n0949_029:0908b05": "文也果以澁其文字難其句讀為古文者則老莊楊",
    "X56n0949_029:0908b06": "墨異端之書亦何甞聲律耦對邪以楊墨老莊之書",
    "X56n0949_029:0908b07": "為古文可乎不可也老莊楊墨棄仁義廢禮樂非吾",
    "X56n0949_029:0908b08": "仲尼祖述堯舜憲章文武之古道也故為文入於老",
    "X56n0949_029:0908b09": "莊者謂之雜宗於周孔者謂之純馬遷班固之書先",
    "X56n0949_029:0908b10": "黃老後六經抑忠臣飾主闕先儒文之雜也孟軻楊",
    "X56n0949_029:0908b11": "雄之書排楊墨罪霸戰黜浮偽尚仁義先儒文之純",
    "X56n0949_029:0908b12": "也吾甞試論之以其古其辭而倍於儒豈若今其辭",
    "X56n0949_029:0908b13": "而宗於儒也今其辭而宗於儒謂之古文可也古其",
    "X56n0949_029:0908b14": "辭而倍於儒謂之古文不可也雖然辭意俱古吾有",
    "X56n0949_029:0908b15": "取焉爾且代人所為聲耦之文未見有根仁柢義模",
    "X56n0949_029:0908b16": "賢範聖之作者連簡累牘不出月露風雲之狀謟時",
    "X56n0949_029:0908b17": "附勢之談適足以傷敗風俗何益於教化哉夫為文",
    "X56n0949_029:0908b18": "者固其志守其道無隨俗之好惡而變其學也李唐",
    "X56n0949_029:0908b19": "韓文公與馮宿書曰僕為文久每自則意中以為好",
    "X56n0949_029:0908b20": "則人為惡矣小稱意人亦小怪大稱意即人必大怪",
    "X56n0949_029:0908b21": "之也時時應事作俗下者下筆令人慙及示人人以",
    "X56n0949_029:0908b22": "為好矣小慙者亦蒙謂之小好大慙者必以為大好",
    "X56n0949_029:0908b23": "矣觀文公之言則古文非時所尚久矣非稟粹和之",
    "X56n0949_029:0908b24": "氣樂淳正之道胡能好之哉若年齒且壯苟於斯道",
    "X56n0949_029:0908c01": "加鞭不止無使俗謂大好無令心有大慙然後砥礪",
    "X56n0949_029:0908c02": "名節不混庸類則吾將期若於聖賢之域也苟有其",
    "X56n0949_029:0908c03": "文而行違之則鳳鳴而隼翼也欲道之行吾不信也",
    "X56n0949_029:0908c04": "語曰子張問行子曰言忠信行篤敬蠻貊之邦行矣",
    "X56n0949_029:0908c05": "言不忠信行不篤敬雖州里行乎哉若其志之幾退",
    "X56n0949_029:0908c06": "而為文異日以數篇見於吾覽其辭頗有意冀能擯",
    "X56n0949_029:0908c07": "於浮華尚於理致噫其可教也成器可待也吾由是",
    "X56n0949_029:0908c08": "待之異於他等冬十月亟請於吾曰幾既承訓今將",
    "X56n0949_029:0908c09": "有嘉禾之行不得蚤莫見乞言以為戒吾因錄誨幾",
    "X56n0949_029:0908c10": "之言以為貺俾無忽忘之也踐吾之言則道可至矣",
    "X56n0949_029:0908c11": "或曰子佛氏之徒也何言儒之甚乎對曰幾從吾學",
    "X56n0949_029:0908c12": "儒也故吾以儒告之不能雜以釋也幾將從吾學釋",
    "X56n0949_029:0908c13": "也吾則以釋告之亦不能雜以儒也不瀆其告古之",
    "X56n0949_029:0908c14": "道也二十九日序。",
    "X56n0949_029:0908c15": "錢唐聞聰師詩集序",
    "X56n0949_029:0908c16": "或問詩之道曰善善惡惡請益曰善善頌焉惡惡刺",
    "X56n0949_029:0908c17": "焉如斯而已乎曰刺焉俾遠頌焉俾遷樂仁而忲義",
    "X56n0949_029:0908c18": "黜回而崇見則王道可復矣故厚人倫移風俗者莫",
    "X56n0949_029:0908c19": "大於詩教與於乎風雅道息雕篆叢起變其聲耦其",
    "X56n0949_029:0908c20": "字逮于今亦已極矣而皆寫山容水態述游仙洞房",
    "X56n0949_029:0908c21": "浸以成風競相夸飾及夫一言涉於教化一句落於",
    "X56n0949_029:0908c22": "譎諫則偉呼族譟攘臂眦睚且曰此詬病之辭矣譏",
    "X56n0949_029:0908c23": "我矣詈我矣非詩之謂矣及問詩之道則昂其頭翕",
    "X56n0949_029:0908c24": "其目辴然而對曰人亦有言可以意冥難以言狀吾",
    "X56n0949_029:0909a01": "何言哉吁可怪也詩之道出於何邪出於浮圖邪伯",
    "X56n0949_029:0909a02": "陽邪仲尼邪果出仲尼之道也吾見仲尼之道也吾",
    "X56n0949_029:0909a03": "見仲尼之刪者悉善善惡惡頌焉刺焉之辭耳豈如",
    "X56n0949_029:0909a04": "今之人謂之詩者盈簡累牘皆華而無根不可以訓",
    "X56n0949_029:0909a05": "者乎噫詩之道其喪也如此釋迦氏聞聰師字元敏",
    "X56n0949_029:0909a06": "錢唐人也道甚明行甚修偃仰閑居不與庸者雜事",
    "X56n0949_029:0909a07": "佛之餘力則為歌為詩以適性情清賢鉅儒必籍其",
    "X56n0949_029:0909a08": "名由是為邦者必欲識其面焉聰師與吾實有舊矣",
    "X56n0949_029:0909a09": "雖一往一來宵盤晝憩而未甞言及詩道吾初亦謂",
    "X56n0949_029:0909a10": "其昂頭翕目以詩自負者患道之不同雖熟其面久",
    "X56n0949_029:0909a11": "其交且不敢扣之也去年冬訪吾於林下袖出詩一",
    "X56n0949_029:0909a12": "軸吾覧之悉古其辭者研其旨則嚮所謂刺焉頌焉",
    "X56n0949_029:0909a13": "之道矣吾由是方知聰之道不類於悠悠徒噫聰師",
    "X56n0949_029:0909a14": "不我示則吾幾失聰師矣適欲辨而序之俄而曰今",
    "X56n0949_029:0909a15": "之世粗能耦其句累其章者非兩制名臣之辭則不",
    "X56n0949_029:0909a16": "肯求也矧聰之道之詩豈欲吾林間一病夫之言乎",
    "X56n0949_029:0909a17": "遂止今年夏聰師復來訪吾緘其古今詩三編且曰",
    "X56n0949_029:0909a18": "欲足下序之吾以去冬之意告焉乃曰足下知我也",
    "X56n0949_029:0909a19": "是故求知音而序之誰能胎肩俛眉附會於有位以",
    "X56n0949_029:0909a20": "苟其虗言乎我非斯人徒也吾既辭不得命遂直書",
    "X56n0949_029:0909a21": "於卷首庶後之人知聰之道之辭之為人於今之代",
    "X56n0949_029:0909a22": "實拔乎其萃出乎其類者也時天禧二年龍集戊午",
    "X56n0949_029:0909a23": "夏五月六日於瑪瑙坡疊翠亭序。",
    "X56n0949_029:0909a24": "聯句照湖詩序",
    "X56n0949_029:0909b01": "古之為詩辭句無所羈束意既盡矣辭亦終焉故無",
    "X56n0949_029:0909b02": "邪之理明麗則之文著洎齊梁而下限以偶對聲律",
    "X56n0949_029:0909b03": "逮于李唐拘忌彌甚故有辭有餘而理不足理可觀",
    "X56n0949_029:0909b04": "而辭無取兼美之難不其然乎有以見古之詩也易",
    "X56n0949_029:0909b05": "今之詩也難大中祥符三禩春二月湘川德圓虞江",
    "X56n0949_029:0909b06": "咸潤霅溪清用山陰智仁皆禪講達觀之士也會于",
    "X56n0949_029:0909b07": "雲門精舍論道之餘歷覧遐曠俯察勝異且曰靈越",
    "X56n0949_029:0909b08": "照湖天下嘉致方外勝遊既清景在目而無題詠詩",
    "X56n0949_029:0909b09": "人恥之吾亦恥之於是操觚染翰神發思勇聯成五",
    "X56n0949_029:0909b10": "言八韻唐律詩一章而格調清卓辭意平淡兼美之",
    "X56n0949_029:0909b11": "難其實有焉感歎之深則有菱花在何處千古碧沉",
    "X56n0949_029:0909b12": "沉寫狀之極則有潤汎春游棹晴分晚過禽言其廣",
    "X56n0949_029:0909b13": "則有冷光通禹穴寒色遶山陰語其用則有有象難",
    "X56n0949_029:0909b14": "逃影無人不洗心其布義感物有如此者噫彼四道",
    "X56n0949_029:0909b15": "人皆禪講之餘力一時文學耳而能有是題有是句",
    "X56n0949_029:0909b16": "者其可尚矣爾歲予抱疾餘杭不預斯會彼道人輩",
    "X56n0949_029:0909b17": "遣介渡江以其篇示於我三復躭味仰之彌高故為",
    "X56n0949_029:0909b18": "序之。",
    "X56n0949_029:0909b19": "送智仁歸越序",
    "X56n0949_029:0909b20": "天下山水之奇絕者東南首焉越又首於東南矣峩",
    "X56n0949_029:0909b21": "峩雲門下瞰滄海湯湯照湖色混太虗山既秀矣水",
    "X56n0949_029:0909b22": "既清矣稟斯氣而生於其間者必德行純粹才業雋",
    "X56n0949_029:0909b23": "茂之人也緇衣中綽有名士智永靈澈輩寔產其地",
    "X56n0949_029:0909b24": "智仁上人有前修之風焉攻永之筆札體勢不忒學",
    "X56n0949_029:0909c01": "澈之吟詠清苦惟肖甞聞天台之道高矣三觀之義",
    "X56n0949_029:0909c02": "大矣不克負荷吾曹恥之於是涉大江而抵于錢唐",
    "X56n0949_029:0909c03": "就師傳而學焉頗窮厥旨師甞許之且夫道無方性",
    "X56n0949_029:0909c04": "無體出處語默奚乖於道乎繇是默則齊愛惡以克",
    "X56n0949_029:0909c05": "己語則辨善惡以示人處則討論經誥以資乎慧解",
    "X56n0949_029:0909c06": "出則邀遊山水以樂乎性情道遠乎哉在此而已今",
    "X56n0949_029:0909c07": "是行也始欲歸故鄉遊山水吾知其將樂於性情乎",
    "X56n0949_029:0909c08": "至止之日為我抉山秀水清之狀為詩寄遠以達其",
    "X56n0949_029:0909c09": "志焉然靜為躁君樂不可極祖師之言備矣待上人",
    "X56n0949_029:0909c10": "研幾而力行之無以盤遊為務也勉之勉之。",
    "X56n0949_029:0909c12": "閑居編第二十九"
}