{
    "X72n1435_032:0365b16": "無異禪師廣錄卷第三十二",
    "X72n1435_032:0365b18": "住博山法孫　弘瀚　彚編",
    "X72n1435_032:0365b19": "首座法孫　弘裕　同集",
    "X72n1435_032:0365b20": "　　序(二)",
    "X72n1435_032:0365b21": "重刻圓覺經序",
    "X72n1435_032:0365b22": "夫緣生無性。生佛之迹本虗。無性緣生。聖凡之形宛",
    "X72n1435_032:0365b23": "爾。隨業感而報分優劣。逐境浪而識變精粗。如來大",
    "X72n1435_032:0365b24": "光明藏。是眾生淨覺之本源。眾生最清淨心。是諸佛",
    "X72n1435_032:0365c01": "本起之因地。當知無明無體。皆是空花。實際非塵。妄",
    "X72n1435_032:0365c02": "念輪轉。究竟圓滿。體常寂以遍十方。平等道成。心恒",
    "X72n1435_032:0365c03": "通而含剎土。不妨以幻修幻。肯信居塵出塵。開總持",
    "X72n1435_032:0365c04": "之門。絕去來之相。登涅槃之岸。忘得失之心。虗空何",
    "X72n1435_032:0365c05": "更生花。真金不重為鑛。貪欲斷而生死斷。愛渴除而",
    "X72n1435_032:0365c06": "理障除。非植二乘。頓超五性。無取無證。眼不自是眼。",
    "X72n1435_032:0365c07": "非智非愚。心不自生心。植眾德本。成就道源。悟圓覺",
    "X72n1435_032:0365c08": "以淨覺心。取靜行而澄行證。客塵永滅。妙體方週。聞",
    "X72n1435_032:0365c09": "在剎那。悟通曠劫。二十五種輪觀。隨順繇人。百千萬",
    "X72n1435_032:0365c10": "種法門。樞機在我。執四相而生顛倒。二妄相依。了六",
    "X72n1435_032:0365c11": "情以契圓明。一心匪礙。作止任滅。仗知識以銷融。憍",
    "X72n1435_032:0365c12": "慢愛憎。觀眾生而同體。期限成純淨之樂。懺悔斷結",
    "X72n1435_032:0365c13": "習之根。悉備上機。頓圓種智。是為十二分經清淨眼",
    "X72n1435_032:0365c14": "目。三千七百祖師密傳之要領也。茲因顧居士發心",
    "X72n1435_032:0365c15": "重刊。使一切眾生。入文殊智海普賢行門。履圓覺妙",
    "X72n1435_032:0365c16": "場。坐華嚴法界。激予序引。予不敢以宗乘中較其優",
    "X72n1435_032:0365c17": "劣。大抵就斯經。旁通箇消息耳。",
    "X72n1435_032:0365c18": "重刻蓮宗寶鑑序",
    "X72n1435_032:0365c19": "優曇大師。徹證禪宗。專心淨土。自利早圓。悲臻未悟。",
    "X72n1435_032:0365c20": "將念佛一門。集成十卷。顯諸佛轉未轉之機輪。闢眾",
    "X72n1435_032:0365c21": "生信不信之障礙。其引據確。其總攝周。其設教融。其",
    "X72n1435_032:0365c22": "指歸捷。可謂大有功于後學者也。慨末法我相自高。",
    "X72n1435_032:0365c23": "邊見分執。貶淨土為小乘。指念佛為權行。甚者向人",
    "X72n1435_032:0365c24": "涎唾下。覔尖新語句。蘊在八識田中。以為究竟極則。",
    "X72n1435_032:0366a01": "及乎到頭。一毫無用。是之謂棄楚璧而寶燕石。反鑑",
    "X72n1435_032:0366a02": "而索照也。其亦不辯甚矣。夫我釋迦文佛。不妄語者。",
    "X72n1435_032:0366a03": "不異語者。彌陀經云。一心不亂。專持名號乃至七日。",
    "X72n1435_032:0366a04": "即得往生。法華經云。若人散亂心。入於墖廟中。一稱",
    "X72n1435_032:0366a05": "南無佛。皆共成佛道。此其披心瀝膽。徹底為人。此言",
    "X72n1435_032:0366a06": "不信。誰為可信。此言可信。又何疑于淨土念佛之門",
    "X72n1435_032:0366a07": "乎。要而言之。七日不亂。為何等心。入墖廟稱南無佛",
    "X72n1435_032:0366a08": "之時。又何等心。能者得之。禪道如是而已。若是真師",
    "X72n1435_032:0366a09": "子兒。哮吼一聲。百獸腦裂。說淨土亦得。說禪亦得。說",
    "X72n1435_032:0366a10": "淨土即禪。禪即淨土亦得。雙是亦得。雙非亦得。終日",
    "X72n1435_032:0366a11": "念未甞念。終日生未甞生。終日無念不妨說念。終日",
    "X72n1435_032:0366a12": "無生不妨說生。圓陀如摩尼珠。求其住足處。了不可",
    "X72n1435_032:0366a13": "得。何禪何淨土。而乃二之。然雖如是。更有一句彌陀。",
    "X72n1435_032:0366a14": "未曾道著。欲盡情吐露。柰舌根短也。噫。掣電之機。留",
    "X72n1435_032:0366a15": "待哲者。",
    "X72n1435_032:0366a16": "建州弘釋錄序",
    "X72n1435_032:0366a17": "余作驅烏旹。甞遊閩中。知建州為理學淵藪。後閱傳",
    "X72n1435_032:0366a18": "燈諸書。又知建州為禪學淵藪。每見建州僧。必詢其",
    "X72n1435_032:0366a19": "鄉之先正。然往往不能對。因為悒悒久之。丁巳春。吾",
    "X72n1435_032:0366a20": "弟永覺師。初棄儒入釋。從壽昌先師。學枯禪。因與道",
    "X72n1435_032:0366a21": "其鄉之先正。甚悉皆。粹若珙璧。逸若鳳鸞。多余所未",
    "X72n1435_032:0366a22": "及知者。余喜甚。指其胸曰。此是一部僧史記。師曰。吾",
    "X72n1435_032:0366a23": "將志而傳之。無何先師沒。師來博山。同居者五載。余",
    "X72n1435_032:0366a24": "間索其舊諾。師曰。俟識鼻孔後為之。後歸閩隱山。未",
    "X72n1435_032:0366b01": "通消息。戊辰春。余自鼓山還博山。道經建州。師迎於",
    "X72n1435_032:0366b02": "開元寺。余一見而識之曰。今可志建州僧也。師笑而",
    "X72n1435_032:0366b03": "不答。余乃問曰。壽昌墖掃也未。師曰。掃即不廢。祇是",
    "X72n1435_032:0366b04": "不許人知。余曰。汝偷掃去也。師曰。和尚又作麼生。余",
    "X72n1435_032:0366b05": "曰。掃即不廢。祇是不曾動著。師曰。和尚似不曾掃。遂",
    "X72n1435_032:0366b06": "相笑而別。至己巳冬。以書來博山。則建州僧志成。寄",
    "X72n1435_032:0366b07": "以相示。且徵序焉。余閱其所集。凡分之為四科。首曰",
    "X72n1435_032:0366b08": "達本。重明宗也。次曰顯化。彰[示*曷]應也。三曰崇德。錄眾",
    "X72n1435_032:0366b09": "行也。四曰輔教。備金湯也。合之命名曰弘釋。崇法化",
    "X72n1435_032:0366b10": "也。其識正。其論確。其採訪博。其分界嚴。非良史也耶。",
    "X72n1435_032:0366b11": "昔者道宣。作僧史於唐。弗長於文。且不知有別傳之",
    "X72n1435_032:0366b12": "事。齊達磨一宗。於枯寂之輩。識何闇也。贊寧作僧史",
    "X72n1435_032:0366b13": "於宋。學富而才疎。且列黃蘗於感通。列嵓頭於遺身。",
    "X72n1435_032:0366b14": "列永明於興福。至於雲門。僧中傑也。反舍之而弗列。",
    "X72n1435_032:0366b15": "則其謬為尤甚。覺範繼贊而有述。高華秀朗。登作者",
    "X72n1435_032:0366b16": "之壇。然止傳禪宗諸彥。可以稱全史乎。今師所志。雖",
    "X72n1435_032:0366b17": "僅僅一州。而宣寧讓其雅當。覺範推其完備。逈然獨",
    "X72n1435_032:0366b18": "出。前無作者。即此可以窺師之一班矣。矧千載之上。",
    "X72n1435_032:0366b19": "藉師而傳之。千載之下。藉師而知之。是師之功。固在",
    "X72n1435_032:0366b20": "千載之上下也。建州稱弘釋者。非師而誰歟。余故樂",
    "X72n1435_032:0366b21": "觀厥成。不辭而為之序。抑又聞師撰述甚富。盡當殺",
    "X72n1435_032:0366b22": "青以傳。若然。則天下後世。有大造焉。非獨一建州也。",
    "X72n1435_032:0366b23": "余請。拭目以俟之。",
    "X72n1435_032:0366b24": "送老父還鄉序",
    "X72n1435_032:0366c01": "佛以一音說法。眾生隨類得解。眾生以隨類說法。亦",
    "X72n1435_032:0366c02": "以隨類得解。不肖憶出家時。順流抵石城。聞瓦官寺",
    "X72n1435_032:0366c03": "有法華講席。心甚慕之。逢一親知。逼令歸去。時以權",
    "X72n1435_032:0366c04": "語得脫。三月後。更逢一人。遽相謂曰。汝父有變。拱木",
    "X72n1435_032:0366c05": "將成。不肖追念罔極。撫躃大慟。幾至殞絕。復省前法",
    "X72n1435_032:0366c06": "華云。八子皆師玅光。又見淨藏淨眼。化父出家。此出",
    "X72n1435_032:0366c07": "世之孝。非世孝可比。因矢志出家。如箭離絃。無返迴",
    "X72n1435_032:0366c08": "勢矣。迄今三十餘載。未通鄉信。天啟四年五月。永豐",
    "X72n1435_032:0366c09": "少尹汪君。知不肖同里來訪。不肖自出家時。諱其姓",
    "X72n1435_032:0366c10": "氏。慮恐牽動世情。茂才楊淳之。汪君同行友也。詢叩",
    "X72n1435_032:0366c11": "不已。不肖偈示之曰。欲知家住處。陋巷世情幽。過水",
    "X72n1435_032:0366c12": "知吾姓。尋城識故坵。旋身依社稷。開眼見春秋。舊日",
    "X72n1435_032:0366c13": "閒遊慣。金雞墩上頭。初憶叔父或在。冀尚一見發彼",
    "X72n1435_032:0366c14": "勝心。淳之持偈歸問。則先叔已殂於不肖出家之次",
    "X72n1435_032:0366c15": "年。而老父反康善無恙。前之親友。徒以謾語相詒耳。",
    "X72n1435_032:0366c16": "老父一聞不肖住博山。不遠千里。操舟而來。時一見",
    "X72n1435_032:0366c17": "面。恍如夢中。悲喜交集。意謂再生也。不肖王父以上。",
    "X72n1435_032:0366c18": "皆未能望五。老父今七十有三。尚矍鑠善飯。以脩短",
    "X72n1435_032:0366c19": "較之。豈非再生乎。何意垂老得奉慈顏。屬有天幸。非",
    "X72n1435_032:0366c20": "思所及。因思彼親友。善說法要。即不肖導引師也。茲",
    "X72n1435_032:0366c21": "因老父思歸。計不能終養。暌離之罪。擢髮莫數。敬述",
    "X72n1435_032:0366c22": "生緣。以誌始末。云爾。",
    "X72n1435_032:0366c23": "八關戒序",
    "X72n1435_032:0366c24": "眾生受佛戒。即入諸佛位。位同大覺已。真是諸佛子。",
    "X72n1435_032:0367a01": "此菩薩戒。非八關戒也。然戒有大小。體非異同。戒有",
    "X72n1435_032:0367a02": "廣略。理無分析。戒有斷續。性絕開遮。自非利生大士。",
    "X72n1435_032:0367a03": "不無犯于塵勞。有力行人。何難行于頃刻。躋緣生之",
    "X72n1435_032:0367a04": "道岸。一日之齋。通累劫之津梁。一日之戒。謾言瑣細。",
    "X72n1435_032:0367a05": "具得全功。不論短長。頓同全戒。譬如飲海一滴。味同",
    "X72n1435_032:0367a06": "全海。又如一滴投海。同海全波。須知。戒淺功深。因微",
    "X72n1435_032:0367a07": "果徹。興聖人之方便。悲開詣實之權。標大士之指歸。",
    "X72n1435_032:0367a08": "喜見從權之實。清山主撮其簡要。吳太史覈其攸同。",
    "X72n1435_032:0367a09": "收圓行于一時。植殊因于永劫。不揀貴賤。勿論智愚。",
    "X72n1435_032:0367a10": "但辦堅實心腸。定入華嚴藏海。",
    "X72n1435_032:0367a11": "生生社戒殺放生序",
    "X72n1435_032:0367a12": "語云。護生須是殺。殺盡始安居。此勇猛丈夫。決定志",
    "X72n1435_032:0367a13": "也。良以。眾生恣無明窟。養爛壞身。祇解殺他。不知自",
    "X72n1435_032:0367a14": "殺。五魔熾盛。六賊戕害。四蛇毒攻。二鼠交嚙。從劫至",
    "X72n1435_032:0367a15": "劫。殺吾慧命。劫吾法財。可謂。大冤家大怨敵。而且親",
    "X72n1435_032:0367a16": "之愛之。從而結之。殺一切眾生。噉其肉血。恣養四大。",
    "X72n1435_032:0367a17": "一氣不來。盡成灰壤。因有限身。造無窮罪。根性陿劣。",
    "X72n1435_032:0367a18": "迷極不返。三途報至。誰當代受。若能返炤。是大不然。",
    "X72n1435_032:0367a19": "當披堅固鎧。仗金剛劒。斬魔賊于五蘊葢林中。逐蛇",
    "X72n1435_032:0367a20": "鼠于無陰陽地上。廣法身之慈恕。起同體之大悲。見",
    "X72n1435_032:0367a21": "一切眾生。如一子想。無彼我相。以無緣慈。化無相眾",
    "X72n1435_032:0367a22": "生。此雲棲老人。深達法相也。湛上座興悲運慈。悉倣",
    "X72n1435_032:0367a23": "雲棲軌則而桐之。諸上善人互相鼓導。生社繇此而",
    "X72n1435_032:0367a24": "興。殺業繇此而斷。豈但戒殺。而且放生。豈但救眾生",
    "X72n1435_032:0367b01": "命。實乃續諸佛慧命。廣一切眾生慧命也。何以故。以",
    "X72n1435_032:0367b02": "同體故。其無功之功。無德之德。所謂以殺為生。吾不",
    "X72n1435_032:0367b03": "得以筆舌名之也。",
    "X72n1435_032:0367b04": "報恩品序",
    "X72n1435_032:0367b05": "聞夫。苦海無邊。慈恩匪一。情想局于限量。識性迷于",
    "X72n1435_032:0367b06": "無知。限量則灼有親疎。無知則妄分彼我。輪迴于生",
    "X72n1435_032:0367b07": "死。三途之業報何窮。旅泊于人天。九有之昇沉不息。",
    "X72n1435_032:0367b08": "改頭換面。多生父母結盜賊之冤。戴角披毛。歷劫宗",
    "X72n1435_032:0367b09": "親償兒女之債。大師興慈悲念。說四難報之法施。長",
    "X72n1435_032:0367b10": "者現衰邁年。誨一惡性之逆子。胸前而寢。膝上而遊。",
    "X72n1435_032:0367b11": "真情普矣。男為慈父。女為悲母。親愛彌乎。以世界為",
    "X72n1435_032:0367b12": "殿堂。以人民為根本。　國主之深恩莫報。以神通為",
    "X72n1435_032:0367b13": "利樂。以度行為修因。諸佛之慈德無休。捨幻化財。植",
    "X72n1435_032:0367b14": "人天福。身命頓超。棄有漏軀。絕堅固想。傳心為最。解",
    "X72n1435_032:0367b15": "法義。而流通法義。還他三界智人。知深恩而報答深",
    "X72n1435_032:0367b16": "恩。須是九濤居士。不辭饒舌。願入斯乘。",
    "X72n1435_032:0367b17": "壽趙湛虗居士七袠序",
    "X72n1435_032:0367b18": "曩予讀淨名經云。塵勞之儔。為如來種。又云。高原陸",
    "X72n1435_032:0367b19": "地不生蓮花。卑濕污泥。乃生此花。則知佛法非專談",
    "X72n1435_032:0367b20": "真如。獨說無生。以醉人於忘情泯識之鄉。使跛驢心",
    "X72n1435_032:0367b21": "智。自困於灰稿也。葢佛示出家。以明真諦非有為。破",
    "X72n1435_032:0367b22": "凡夫著家。使出三界二十五有之籠罩也。淨明示現",
    "X72n1435_032:0367b23": "居家。以明世諦非無為。破二乘越俗。使不淪於斷空",
    "X72n1435_032:0367b24": "寂滅之坑塹也。既曰示現。各有儀則。豈彼釋迦無能",
    "X72n1435_032:0367c01": "逃位皇宮。淨名好事嗜痂毗耶耶。觀彼曼殊叩室。競",
    "X72n1435_032:0367c02": "談不二之時。而維摩僅置一空牀。除諸他有。則此老",
    "X72n1435_032:0367c03": "雖示有家。而風味澹然。宛爾一禿居士耳。佛則示居",
    "X72n1435_032:0367c04": "華藏。法軌森嚴。不壞世間。而熾談實相。正顯真俗非",
    "X72n1435_032:0367c05": "殊。淨穢何異。誰謂世法分疆裂界。徒與虗空畫痕爪",
    "X72n1435_032:0367c06": "也。余初至董巖時。即與趙湛虗公。為法喜交。公之翁",
    "X72n1435_032:0367c07": "號豫齋居士。高才碩德。為建谿第一流人物。且深通",
    "X72n1435_032:0367c08": "佛法。以楞嚴為室廬。以宗乘作茶飯。故公篤信斯道。",
    "X72n1435_032:0367c09": "於此二法亦具有昌獨之好。且世世佩為庭訓。冀子",
    "X72n1435_032:0367c10": "若孫輩。咸方舟並駕。遊於法海覺苑也。道貌和衷。氣",
    "X72n1435_032:0367c11": "味如春。風釀品物。善行若飴。德聲遐布。且能即塵勞",
    "X72n1435_032:0367c12": "為佛事。踞欲界作禪牀。其眎董巖叢席。如急已家政。",
    "X72n1435_032:0367c13": "然凡院務職事有缺典者。莫不悉心調理。多方周贍。",
    "X72n1435_032:0367c14": "今董巖千指麟萃英髦鳳翔。人咸目為薝蔔之藪。皆",
    "X72n1435_032:0367c15": "公弘護力也。若爾即謂淨名再來。示現有家。亦可矣。",
    "X72n1435_032:0367c16": "以孝友為儀刑。以詩禮為章服。故其令胤傳芳。森森",
    "X72n1435_032:0367c17": "然如璚枝遶砌。玉樹欹風。公雖未展垂天之翼。以薦",
    "X72n1435_032:0367c18": "珍於廟廊。吾知公天性合道。固以浮雲軒冕然而積",
    "X72n1435_032:0367c19": "厚。流光造物。亦不能更蘄於來哲。公何以此自多為",
    "X72n1435_032:0367c20": "哉。吾意。公之觀身心世界。水中漚花也。家緣眷屬。一",
    "X72n1435_032:0367c21": "戲劇場也。壽相延促。塵劫抹點也。其襟度曠邈。心量",
    "X72n1435_032:0367c22": "高明。且欲摶捖大千。不啻倒擲舄履。令撲地作笑弄",
    "X72n1435_032:0367c23": "聲耳。今春秋揆度正欲不踰矩之辰。余忝方外道誼。",
    "X72n1435_032:0367c24": "不能獻度索之桃。斟椒花之醞。聊裁短偈。以當優曇",
    "X72n1435_032:0368a01": "一枝。為公期頤之祝。偈曰。有美人兮履道素。慧光燦",
    "X72n1435_032:0368a02": "然渾不露。饑餐渴飲更奚為。語必追隨嘿同處。拄杖",
    "X72n1435_032:0368a03": "撩天那復高。滄溟倒跨石為橋。丈六金身作莖草。大",
    "X72n1435_032:0368a04": "千頫視掌中桃。世波盡道蕩人性。魚龍返以水為命。",
    "X72n1435_032:0368a05": "逆洄順遡得其情。業流灣環風送艇。芥城劫石許多",
    "X72n1435_032:0368a06": "秋。歷覧須臾一瞬周。有問只今遐算事。眉毛剔起笑",
    "X72n1435_032:0368a07": "夷猶。",
    "X72n1435_032:0368a08": "壽黃心鏡居士五袠序",
    "X72n1435_032:0368a09": "夫脩行者。於相不住壽者相。百年等空華。如理得常",
    "X72n1435_032:0368a10": "住。若執於百年壽命。祇得百年。悉被明暗二境遷變。",
    "X72n1435_032:0368a11": "非得常住法也。傅大士云。有物先天地。無形本寂寥。",
    "X72n1435_032:0368a12": "能為萬象主。不逐四時凋。云萬象主者。即常住法。金",
    "X72n1435_032:0368a13": "藏雲起而非成。毗嵐風吹而非壞。劫火洞然。我土樂",
    "X72n1435_032:0368a14": "隱。纔達此理。悟不由師。稱此理而曰壽。非劫運也。稱",
    "X72n1435_032:0368a15": "此理而曰命。非生滅也。稱此理而曰常。非斷續也。稱",
    "X72n1435_032:0368a16": "此理而曰住。非去來也。其劫運生滅斷續去來。悉鏡",
    "X72n1435_032:0368a17": "中花相。於實際理地。求其纖毫實迹。了不可得。於不",
    "X72n1435_032:0368a18": "可得中。聖功獨照。曰壽曰命。曰常曰住。皆賸語也。余",
    "X72n1435_032:0368a19": "以此壽居士曰。無量壽。無上壽。無等壽。無等等壽。磨",
    "X72n1435_032:0368a20": "塵點墨。不足以較其優劣也。偈曰。識得金剛不壞身。",
    "X72n1435_032:0368a21": "眼中童子面前人。謾言桃實三千載。賸有靈枝劫外",
    "X72n1435_032:0368a22": "春。",
    "X72n1435_032:0368a23": "引",
    "X72n1435_032:0368a24": "題顧醒翁居士園菴齋亭引",
    "X72n1435_032:0368b01": "昔維摩居士。居毗耶城。播揚大教。今醒老居士。居石",
    "X72n1435_032:0368b02": "頭城。護持大法。古之世界。今之世界。古之天地。今之",
    "X72n1435_032:0368b03": "天地。古之日月。今之日月。古之人物。今之人物。維摩",
    "X72n1435_032:0368b04": "即醒老。醒老即維摩。闡揚正法。光顯末運。無二無別。",
    "X72n1435_032:0368b05": "故以醒老之菴。扁之曰金粟。善財童子五十三參。百",
    "X72n1435_032:0368b06": "城重蠒。而醒老不離跬步。默究斯道。故以閣曰南詢。",
    "X72n1435_032:0368b07": "以娑婆窺淨土十萬億剎。悉以蓮為標的。居士現前",
    "X72n1435_032:0368b08": "寶池沸湧。菡萏開敷。故以亭曰樂邦。居士世族名家。",
    "X72n1435_032:0368b09": "望隆朝野。英賢疊出。科第蟬綿。故以館曰甲秀。居士",
    "X72n1435_032:0368b10": "焚香晏坐。注意禪那。履列祖芳塵。啟今人慧鑑。故以",
    "X72n1435_032:0368b11": "堂曰鏡心。居士襟懷豁達。塵境不侵。故以齋曰澹然。",
    "X72n1435_032:0368b12": "居士百務紛紜。心空澄湛。故以齋曰純一。林泉掩映。",
    "X72n1435_032:0368b13": "竹樹交清。故以亭曰挹翠。斯園也。銷塵坌之萬緣。融",
    "X72n1435_032:0368b14": "古今之一致。入金粟菴。談不二語。登南詢閣。悟菩提",
    "X72n1435_032:0368b15": "心。憩樂邦亭。注西方境。讀甲秀館。生夢筆華。坐鏡心",
    "X72n1435_032:0368b16": "堂。翻竺乾案。範模純一。心地澹然。挹翠色于深林。噉",
    "X72n1435_032:0368b17": "竹香于嘉樹。居士幽致之樂。禪悅之趣。逈出尋常萬",
    "X72n1435_032:0368b18": "萬。揮筆及此。爽心怡神。不啻置身園中。想居士時覧",
    "X72n1435_032:0368b19": "斯語。貧衲雖隔千里。未必不朝夕左右也。",
    "X72n1435_032:0368b20": "跋",
    "X72n1435_032:0368b21": "正觀禪人刺血書華嚴諸經跋",
    "X72n1435_032:0368b22": "夫大法難逢。真乘罕遇。千燈供佛。酧半偈以何辭。四",
    "X72n1435_032:0368b23": "句潤心。捨全身而不恡。況破塵至寶。法界全經。大士",
    "X72n1435_032:0368b24": "因門。如來果海。塞滿龍宮之藏。具在一塵。播揚鷲嶺",
    "X72n1435_032:0368c01": "之奇。縱橫萬象。自非曠劫植菩提之因地。安能手捧",
    "X72n1435_032:0368c02": "目觀。偶此勝緣哉。正觀禪人。夙熏種智。修假多方。出",
    "X72n1435_032:0368c03": "娑竭之湧泉。繡貫花之妙品。加利刃不見當機之痛。",
    "X72n1435_032:0368c04": "流鮮血無慚捐體之施。書報恩金剛華嚴。共計一百",
    "X72n1435_032:0368c05": "有餘卷。以弘寶筏。庶渡迷津。蔓衍不二之雄文。舌根",
    "X72n1435_032:0368c06": "流出。騰躍難思之義海。筆底翻來。反觀法帙得成。肌",
    "X72n1435_032:0368c07": "膚無損。勝妙廣博。幻質何乖。得浮世之便宜。履法門",
    "X72n1435_032:0368c08": "之徑路。妙緣斯在。道岸非遙。",
    "X72n1435_032:0368c09": "記",
    "X72n1435_032:0368c10": "惟德禪人血書經記",
    "X72n1435_032:0368c11": "教中云。施者有四。謂財法身命。較之則財法尚易。而",
    "X72n1435_032:0368c12": "身命為難。身尚易而命猶難。故我釋迦大師。諦觀大",
    "X72n1435_032:0368c13": "地。無微塵許不是捨身命處。今之人。身外之財尚堅",
    "X72n1435_032:0368c14": "守。無纖毫解脫。況身命乎。吾徒道容者。刺血寫五大",
    "X72n1435_032:0368c15": "部。送博山。與藏經同處。使展閱者。知有不惜身命而",
    "X72n1435_032:0368c16": "重大法。人各效之。解脫法門。不待重宣其意。而功德",
    "X72n1435_032:0368c17": "美行。可與輪藏并峙而無盡。不亦善乎。仍發心寫華",
    "X72n1435_032:0368c18": "嚴三品。日為課誦。作如意寶。返魂藥。渡海囊。余因焚",
    "X72n1435_032:0368c19": "香述偈以記之。云爾。",
    "X72n1435_032:0368c20": "稽首無上法。甚深脩多羅。受持疾成佛。故不惜身命。",
    "X72n1435_032:0368c21": "剝皮可為紙。析骨當為筆。刺血以為墨。何況於舌根。",
    "X72n1435_032:0368c22": "譬如破獘囊。而盛無價寶。祇欲貴寶故。何惜囊破壞。",
    "X72n1435_032:0368c23": "又如淤泥中。而生妙蓮花。見者皆愛樂。終不惜泥土",
    "X72n1435_032:0368c24": "此身等土囊。能生無上法。昔人捨全身。為求四句偈。",
    "X72n1435_032:0369a01": "惟損一根故。成此若干卷。是大得便宜。是名真解脫。",
    "X72n1435_032:0369a02": "是破此慳囊。是成諸佛智。願法界眾生。同遊華藏海。",
    "X72n1435_032:0369a03": "廣行眾善行。皆共成佛道。",
    "X72n1435_032:0369a04": "文",
    "X72n1435_032:0369a05": "念佛文為棲霞一門禪人說",
    "X72n1435_032:0369a06": "夫淨土者。乃一切眾生。究竟安身立命處也。念佛者。",
    "X72n1435_032:0369a07": "乃一切眾生。第一背塵合覺門也。寂光真淨。惟是佛",
    "X72n1435_032:0369a08": "居。從此垂作實報淨。方便淨。及同居淨。以接引彼菩",
    "X72n1435_032:0369a09": "薩人。二乘人。及凡夫人。既從實以施權。則無權而非",
    "X72n1435_032:0369a10": "實。既隨義以立名。應顧名而得義。惟淨土之致不明。",
    "X72n1435_032:0369a11": "故念佛之理亦昧。但謂自性即是彌陀。而不知彌陀",
    "X72n1435_032:0369a12": "不外自性。但謂無念乃為真念。而不知淨念即是無",
    "X72n1435_032:0369a13": "念。是以究極於一心不亂。則諸佛心內眾生。時時成",
    "X72n1435_032:0369a14": "道。托修於執持名號。則眾生心內諸佛。念念證真。念",
    "X72n1435_032:0369a15": "惟是佛。如百川朝宗大海。佛全在念。如瑠璃內含寶",
    "X72n1435_032:0369a16": "月。不惟感應道交。亦且自他不二。但令諦信不疑。決",
    "X72n1435_032:0369a17": "定無諸岐曲也。余幼慕禪宗。得入壽昌之室。謬承記",
    "X72n1435_032:0369a18": "莂。三十餘年。寥寥海內有唱莫和。刁刀魚魯。轉見參",
    "X72n1435_032:0369a19": "差。方知祖師西來事出非常。有大利者。必有大害。功",
    "X72n1435_032:0369a20": "高易進。無如淨土一門。念佛得度今正是時之語。非",
    "X72n1435_032:0369a21": "欺我也。一門禪友。結蓮社於棲霞禪室。攝念佛人。同",
    "X72n1435_032:0369a22": "歸淨土。可謂。末世津梁。人天標榜。乞余一言。以作警",
    "X72n1435_032:0369a23": "策。余嘗謂。一切行者。須信自心有成佛種子。信如來",
    "X72n1435_032:0369a24": "有接引大願。信有淨土可生。信有彌陀可見。將一句",
    "X72n1435_032:0369b01": "佛號。驀直念去。念到一念不生。則凡心即是佛心。更",
    "X72n1435_032:0369b02": "何生死不了。真可謂。直捷穩當者矣。勢至圓通。文殊",
    "X72n1435_032:0369b03": "三昧。誰有智者。而肯捨置弗修習哉。",
    "X72n1435_032:0369b04": "放生文為報恩自觀以之二禪人說",
    "X72n1435_032:0369b05": "五濁惡世。缺陷眾生。舉足動步。無不是業。招因帶果。",
    "X72n1435_032:0369b06": "無不是苦。而殺生一事。則猶業中之業。苦中之苦也。",
    "X72n1435_032:0369b07": "止惡行善。莫急於戒殺。轉毒為慈。莫善於放生。故五",
    "X72n1435_032:0369b08": "戒十戒。具足三聚。莫不以此為初基。果位聖人。因中",
    "X72n1435_032:0369b09": "大士。履真上賢。出假菩薩。莫不以此為首務。初果鋤",
    "X72n1435_032:0369b10": "地。而蟲離四寸。道共戒也。聲聞入定。而刀杖變花。定",
    "X72n1435_032:0369b11": "共戒也。菩薩以自在力。現三塗為淨土。慈成力也。如",
    "X72n1435_032:0369b12": "來以佛眼。觀大地眾生。同成正覺。悲無礙也。好生之",
    "X72n1435_032:0369b13": "德。普涵於九界。放生之功。直圓於佛果。而世人每易",
    "X72n1435_032:0369b14": "視之者。良由同體之理不明故也。葢性為生理。識為",
    "X72n1435_032:0369b15": "生基。生機蘊於意地。生緣熾於六情。遍觀三界。無非",
    "X72n1435_032:0369b16": "受生之場。備閱六道。咸稟妄生之氣。達無性者。方了",
    "X72n1435_032:0369b17": "緣生。悟無生者。乃能護物。以無緣慈。運同體悲。能會",
    "X72n1435_032:0369b18": "萬物為自己。故拔苦與樂。根於心現於事。不期然而",
    "X72n1435_032:0369b19": "自然也。若未明斯致。形跡為礙。物我成敵。在彼既有",
    "X72n1435_032:0369b20": "必償之果。在我仍造必報之因。因果相詶。循環無際。",
    "X72n1435_032:0369b21": "苦口良藥。如水投石。則奈之何。然奔濤狂瀾。勿忘中",
    "X72n1435_032:0369b22": "流之砥。移山抒海。弗替初心之誠。難行能行。亦在當",
    "X72n1435_032:0369b23": "人之自奮耳。苟能斷殺業。除殺法。離滅殺因。忘殺機",
    "X72n1435_032:0369b24": "於根塵識界。盎生理於依正自他。則菩提涅槃。便可",
    "X72n1435_032:0369c01": "向放生一事中薦取。豈世間功德所能彷彿哉。自觀",
    "X72n1435_032:0369c02": "以之二禪者。率諸善友。創此社於報恩大剎。予為申",
    "X72n1435_032:0369c03": "明其義。以告同仁。俾能放所放咸契無生緣生之理。",
    "X72n1435_032:0369c04": "庶地獄可以頓空。佛性可以頓了。謂放生社。即寂滅",
    "X72n1435_032:0369c05": "場可也。",
    "X72n1435_032:0369c07": "無異禪師廣錄卷第三十二"
}