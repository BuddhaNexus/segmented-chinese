{
    "X88n1646_022:0220c01": "居士傳二十二",
    "X88n1646_022:0220c03": "楊次公王敏仲傳",
    "X88n1646_022:0220c04": "楊次公名傑。生於無為州。自號曰無為子。元豐中官",
    "X88n1646_022:0220c05": "太常。初好禪宗。歷參諸老宿不契。既從天衣禪師遊。",
    "X88n1646_022:0220c06": "天衣每引龐公機語令參究。及奉祠泰山。一日鷄初",
    "X88n1646_022:0220c07": "鳴。覩日出如盤湧。忽大悟。易龐公偈曰。男大須婚。女",
    "X88n1646_022:0220c08": "大須嫁。討甚閒工夫。更說無生話。書寄天衣。天衣然",
    "X88n1646_022:0220c09": "之。甞示僧曰。學道之人。十二時中常須照顧。不見南",
    "X88n1646_022:0220c10": "泉道。三十年看一頭水牯牛。若犯人苗稼。擿鼻拽回。",
    "X88n1646_022:0220c11": "如今變成露地白牛。裸裸地放他不肯去。諸人長須",
    "X88n1646_022:0220c12": "著精采。不可說禪時便有道理。洗菜作務時便無知",
    "X88n1646_022:0220c13": "也。如鷄抱卵。若是一刻拋離。暖氣不接。不成種子。如",
    "X88n1646_022:0220c14": "今萬境森羅。六根煩動。略失照顧便致喪身失命。不",
    "X88n1646_022:0220c15": "是小事也。熙寧末以母憂歸。閒居閱藏經。遂歸心淨",
    "X88n1646_022:0220c16": "土。繪丈六阿彌陀佛。隨身觀念。憫諸眾生溺心五濁",
    "X88n1646_022:0220c17": "輪轉無已不知出離。而參禪人又輙視淨土為權教。",
    "X88n1646_022:0220c18": "妄生異見。深負諸佛大悲方便導引之心。適同時王",
    "X88n1646_022:0220c19": "敏仲撰淨土決疑集成。次公為之序。其辭曰。大願聖",
    "X88n1646_022:0220c20": "人從淨土來。來實無來。深心凡夫往淨土去。去實無",
    "X88n1646_022:0220c21": "去。彼不來此。此不往彼。而其聖凡會遇。兩得交際者",
    "X88n1646_022:0220c22": "何也。彌陀光明如大圓月。徧照十方。水清而靜則月",
    "X88n1646_022:0220c23": "現全體。月非趣水而遽來。水濁而動則月無定光。月",
    "X88n1646_022:0220c24": "非舍水而遽去。在水則有清濁動靜。在月則無趣舍",
    "X88n1646_022:0221a01": "去來。故華嚴解脫長者云。知一切佛。猶如影像。自心",
    "X88n1646_022:0221a02": "如水。彼諸如來不來至此。我不往彼。我若欲見安樂",
    "X88n1646_022:0221a03": "世界阿彌陀佛。隨意即見。是知眾生注念。定見彌陀。",
    "X88n1646_022:0221a04": "彌陀來迎。極樂不遠。乃稱性實言。非權教也。淨土無",
    "X88n1646_022:0221a05": "欲。非欲界也。其國地居。非色界也。生有形相。非無色",
    "X88n1646_022:0221a06": "界也。一切眾生未悟正覺。處大夢中。六道升沉。未甞",
    "X88n1646_022:0221a07": "休止。諸天雖樂。報盡相衰。修羅方瞋。戰爭互勝。旁生",
    "X88n1646_022:0221a08": "飛走。噉食相殘。鬼神幽陰。飢渴困逼。地獄長夜。痛楚",
    "X88n1646_022:0221a09": "號呼。得生人趣固已為幸。然而生老病死眾苦嬰纏。",
    "X88n1646_022:0221a10": "惟是淨方更無諸苦。蓮胞託質。無生苦也。寒暑不遷。",
    "X88n1646_022:0221a11": "無老苦也。身非分段。無病苦也。壽命無量。無死苦也。",
    "X88n1646_022:0221a12": "無父母妻子。無愛別離也。上善人聚會。無怨憎會也。",
    "X88n1646_022:0221a13": "華裓香食珍寶受用。無求不得。無窮困也。觀照空寂。",
    "X88n1646_022:0221a14": "無蘊苦也。悲濟有情。欲生則生。不住寂滅。非二乘也。",
    "X88n1646_022:0221a15": "智照生死。得不退轉。非凡夫也。三界蕩然。譬如四裔。",
    "X88n1646_022:0221a16": "丘陵阬坎。穢腐所積。溪壑阻絕。孰為津梁。乃有狂人",
    "X88n1646_022:0221a17": "迷路於此。惡獸魑魅惱害雜居。刀兵水火或時傷暴。",
    "X88n1646_022:0221a18": "風霜霹靂凌厲摧攝。罔知城域可以庇覆。飲食衣服",
    "X88n1646_022:0221a19": "未或充足。甘受是苦不求安樂。有佛釋迦是大導師。",
    "X88n1646_022:0221a20": "指清淨土是安樂國。無量壽佛是淨土師。爾諸眾生",
    "X88n1646_022:0221a21": "但發誠心念彼佛號。即得往生。則無諸惱。不聞知者",
    "X88n1646_022:0221a22": "固可哀憐。亦有善士發三種不信心。不求生者。尤可",
    "X88n1646_022:0221a23": "嗟惜。一曰吾當超佛越祖淨土不足生也。二曰處處",
    "X88n1646_022:0221a24": "皆淨土西方不必生也。三曰極樂聖域我輩凡夫不",
    "X88n1646_022:0221b01": "能生也。夫行海無盡。普賢願見彌陀。佛國雖空。維摩",
    "X88n1646_022:0221b02": "常修淨土。十方如來有廣舌之讚。十方菩薩有同往",
    "X88n1646_022:0221b03": "之心。試自忖量。孰與諸聖。謂不足生者。何其自欺哉。",
    "X88n1646_022:0221b04": "至如龍樹祖師也。楞伽經有預記之文。天親教宗也。",
    "X88n1646_022:0221b05": "無量論有求生之偈。慈恩通讚。首稱十勝。智者析理。",
    "X88n1646_022:0221b06": "明辨十疑。彼皆上哲。精進往生。謂不必生者。何其自",
    "X88n1646_022:0221b07": "慢哉。火車可滅。舟石不沈。現華報者莫甚於張馗。十",
    "X88n1646_022:0221b08": "念而超勝處。入地獄者莫速於雄俊。再生而證妙因。",
    "X88n1646_022:0221b09": "世人愆尤未必若此。謂不能生者。何其自棄哉。般舟",
    "X88n1646_022:0221b10": "三昧經云。跋陀惒菩薩問釋迦佛。未來眾生云何得",
    "X88n1646_022:0221b11": "見十方諸佛。佛教念阿彌陀佛。即見十方一切諸佛。",
    "X88n1646_022:0221b12": "又大寶積經云。若他方眾生聞無量壽如來名號。乃",
    "X88n1646_022:0221b13": "至能發一念淨信。歡喜愛樂。所有善根迴向。願生無",
    "X88n1646_022:0221b14": "量壽國者。隨願皆生。得不退轉。此皆佛言也。不信佛",
    "X88n1646_022:0221b15": "言。何言可信。不生淨土。何土可生。自欺自慢自棄己",
    "X88n1646_022:0221b16": "靈。流入輪迴。是誰之咎。四十八願悉為度生。一十六",
    "X88n1646_022:0221b17": "觀同歸繫念。一念既信。已投種於寶池。眾善相資。定",
    "X88n1646_022:0221b18": "化生於金地。無輙悔墮。誤認疑城。即時蓮開得解脫",
    "X88n1646_022:0221b19": "道。唯心淨土。自性彌陀。大光明中決無魔事。直指淨",
    "X88n1646_022:0221b20": "土決疑集者。吾友王古敏仲之所編也。博采教典。該",
    "X88n1646_022:0221b21": "括古今。開釋疑情。徑超信地。其載聖賢之旨。在淨土",
    "X88n1646_022:0221b22": "諸書最為詳要。盖安養國之向導也。若登彼岸。舟固",
    "X88n1646_022:0221b23": "可忘。來者問津。斯言無忽。元祐中官兩浙提點刑獄",
    "X88n1646_022:0221b24": "卒。臨終說偈曰。生亦無可戀。死亦無可捨。太虗空中。",
    "X88n1646_022:0221c01": "之乎者也。將錯就錯。西方極樂。先是有司士參軍王",
    "X88n1646_022:0221c02": "仲回者與次公同鄉里。甞從受念佛法門。問如何得",
    "X88n1646_022:0221c03": "不間斷。曰一信之後更不再疑。即是不間斷也。仲回",
    "X88n1646_022:0221c04": "躍然。明年次公守丹陽。一夕忽夢見仲回云。向蒙以",
    "X88n1646_022:0221c05": "淨土為導。今得往生。特來致謝。再拜而出。已而得其",
    "X88n1646_022:0221c06": "子訃書。言仲回預知化期。徧別親舊逝矣。次公既卒。",
    "X88n1646_022:0221c07": "其後有荊王夫人與侍妾同修淨土。其侍妾先化去。",
    "X88n1646_022:0221c08": "引夫人夢遊西方。見一人坐蓮華上。其衣飄揚。寶冠",
    "X88n1646_022:0221c09": "瓔珞莊嚴其身。問是何人。侍妾云揚傑也。次公甞著",
    "X88n1646_022:0221c10": "輔道集。專揚佛教。蘇子瞻為之序(東都事略．樂邦文類)。",
    "X88n1646_022:0221c11": "王敏仲名古。東都人。文正公旦之曾孫也。初杭州昭",
    "X88n1646_022:0221c12": "慶寺法師省常與諸士大夫結淨行社。文正為之首。",
    "X88n1646_022:0221c13": "及有疾。乃屬楊大年曰。吾深厭勞生。願來世為僧。宴",
    "X88n1646_022:0221c14": "坐林間。觀心為樂。我死為我請大德施戒剃髮鬚著",
    "X88n1646_022:0221c15": "三衣火葬。勿以金寶置棺內。既卒。大年曰。公三公也。",
    "X88n1646_022:0221c16": "殮贈公袞。豈可加於僧體。但以三衣置柩中而已。自",
    "X88n1646_022:0221c17": "敏仲之先。七世持不殺戒。好放生命。至敏仲。忽自疑。",
    "X88n1646_022:0221c18": "一日問小法華禪師曰。以古所見。不殺不放。一切付",
    "X88n1646_022:0221c19": "之無心可乎。師厲聲曰。公大錯。豈作空解耶。面前露",
    "X88n1646_022:0221c20": "柱亦自無心。著幾箇露柱能救得世間一箇苦惱眾",
    "X88n1646_022:0221c21": "生否。敏仲瞿然。遂發心放生命一百萬。遊江西與晦",
    "X88n1646_022:0221c22": "堂楊岐諸老師究宗門中事。既而作直指淨土決疑",
    "X88n1646_022:0221c23": "集。宏西方之教。閒居數珠不去手。行住坐臥修行淨",
    "X88n1646_022:0221c24": "觀無有閒歇。著淨土寶珠集序云。眾生心淨則佛土",
    "X88n1646_022:0222a01": "淨。法性無生而無不生。有佛世尊。今現說法。在極樂",
    "X88n1646_022:0222a02": "國。號阿彌陀。緣勝劫長悲深願。大無邊際。光明攝受",
    "X88n1646_022:0222a03": "不思議淨妙莊嚴。珠網麗空瑤林矗地。池含八德華",
    "X88n1646_022:0222a04": "發四光。韻天樂於六時。散裓華於億剎。諸佛共讚。十",
    "X88n1646_022:0222a05": "方來歸。彌陀心內眾生新新攝化。眾生心中淨土念",
    "X88n1646_022:0222a06": "念往生。質託寶蓮不離當處。神遊多剎豈出自心。如",
    "X88n1646_022:0222a07": "鏡含萬象而無有去來。似月印千江而本非升降。被",
    "X88n1646_022:0222a08": "圓頓機則皆一生補處。明方便門則有九品階差。念",
    "X88n1646_022:0222a09": "本性之無量光本來無念。生唯心之安養國真實無",
    "X88n1646_022:0222a10": "生。解脫苦輪十念亦超於寶地。會歸實際二乘終證",
    "X88n1646_022:0222a11": "於菩提。如大舟載石而遂免沉淪。若順風揚帆而終",
    "X88n1646_022:0222a12": "無留難。悟之則非遠非近。迷之則即近而遙。嗟夫學",
    "X88n1646_022:0222a13": "寡障多疑深觀淺。斥為權小閴若存亡。則以馬鳴龍",
    "X88n1646_022:0222a14": "樹為未然。天台智覺為不達。不信當受菩提記。不肯",
    "X88n1646_022:0222a15": "頓生如來家。籠鳥鼎魚翻然游戲。隙駒風燭妄計久",
    "X88n1646_022:0222a16": "長。虗受一報身。枉投諸苦趣。豈知大雄讚勸金口丁",
    "X88n1646_022:0222a17": "寧。侶聖賢於剎那。具相好於俄頃。樂受則永拋五濁。",
    "X88n1646_022:0222a18": "悲增則迴救三塗。於此不知。是為可憫。自魏晉大經",
    "X88n1646_022:0222a19": "初出。則有遠顯諸賢繼修。事列簡編。驗彰耳目。福唐",
    "X88n1646_022:0222a20": "釋戒珠採十二家傳記。得七十五人。蒐補闕遺。芟夷",
    "X88n1646_022:0222a21": "繁長。該羅別錄。增廣新聞。共得一百九人。隱顯畢収。",
    "X88n1646_022:0222a22": "緇素並列。會江河淮濟於一海。融瓶盤釵釧無二金。",
    "X88n1646_022:0222a23": "標為險道之津梁。永作後來之龜。鑑居常以大藏浩",
    "X88n1646_022:0222a24": "衍學者不能徧觀。乃隨經次第。釋其因緣。詮其旨要。",
    "X88n1646_022:0222b01": "為法寶標目十卷。既成。說偈曰。歸命正徧知。如來妙",
    "X88n1646_022:0222b02": "法藏。十方大菩薩。三尊真聖眾。我今於法寶。願作勝",
    "X88n1646_022:0222b03": "妙緣。若以一毛端。測量太空界。如說須彌頂。是諸天",
    "X88n1646_022:0222b04": "住處。如指海波中。大魚龍窟毛。廣大殊勝處。非一言",
    "X88n1646_022:0222b05": "可盡。然其所標顯。舉要非妄謬。憫彼不遇者。望涯而",
    "X88n1646_022:0222b06": "自絕。常時過寶所。終身空手過。暫能一經目。即植菩",
    "X88n1646_022:0222b07": "提根。清信樂法人。未暇徧披閱。崑山取片玉。滄溟采",
    "X88n1646_022:0222b08": "如意。隨其所欲見。發函即有得。多聞博覧人。已知龍",
    "X88n1646_022:0222b09": "藏者。溫故檢忘誤。釋然得本明。除彼大闡提。有是種",
    "X88n1646_022:0222b10": "種益。海墨書一義。九旬而演妙。云何以片言。而欲顯",
    "X88n1646_022:0222b11": "法要。如來在定時。五百阿羅漢。各各說所解。而皆非",
    "X88n1646_022:0222b12": "佛意。各順正理故。可依而無罪。我今所撰述。悉稽古",
    "X88n1646_022:0222b13": "德語。非我妄臆說。是故應信受。智者悟筏喻。不著文",
    "X88n1646_022:0222b14": "字相。見月而忘指。入海譏筭沙。方便有多門。豈以一",
    "X88n1646_022:0222b15": "廢百。種種皆佛事。全來彰妙用。以此勝功德。願常在",
    "X88n1646_022:0222b16": "佛會。一音所演法。歷耳永不忘。如海受大雨。亦如水",
    "X88n1646_022:0222b17": "傳器。持以利眾生。如法界無盡。徽宗朝官戶部侍郎。",
    "X88n1646_022:0222b18": "與中丞趙挺之同理逋賦。多所蠲釋。挺之劾敏仲傾",
    "X88n1646_022:0222b19": "天下財以為己惠。諫官江民表辨其誣。既而入元祐",
    "X88n1646_022:0222b20": "黨人籍。尋化去。有僧神遊淨土。見敏仲與葛繁在焉。",
    "X88n1646_022:0222b21": "繁澄江人。官至朝散夫夫。公第私居必營淨室設佛",
    "X88n1646_022:0222b22": "像。一日方禮誦時。舍利從空而下。後無疾面西端坐",
    "X88n1646_022:0222b23": "而逝(宋史．法寶標目．樂邦文類．法喜志○藏中誤以標目為元人作。今據文獻通考．經籍志正之)。",
    "X88n1646_022:0222b24": "知歸子。曰自曹溪闡無相之宗。斥心外求生淨土者。",
    "X88n1646_022:0222c01": "後學不悟其旨。妄生分別。執著成謗。哀哉。佛本無相。",
    "X88n1646_022:0222c02": "念即無念。以無念念念無相佛。是為直指。是為單傳。",
    "X88n1646_022:0222c03": "易曰。神而明之。存乎其人。默而成之。不言而信。存乎",
    "X88n1646_022:0222c04": "德行。若楊王二公其庶幾乎。",
    "X88n1646_022:0222c05": "汪大紳云。里仁為美。擇不處仁焉得智。二公只是",
    "X88n1646_022:0222c06": "能擇能處○吾自閱七佛偈後。徧觀萬法。無不攝",
    "X88n1646_022:0222c07": "於是。毗婆尸佛曰。身從無相中受生。猶如幻出諸",
    "X88n1646_022:0222c08": "形象。幻人心識本來無。罪福皆空無所住。是偈能",
    "X88n1646_022:0222c09": "了。曹溪之蘊盡於是矣。曹溪之言曰。從上以來。先",
    "X88n1646_022:0222c10": "立無念為宗。無相為體。無住為本。毗婆尸曰。身從",
    "X88n1646_022:0222c11": "無相中受生。猶如幻出諸形象。曹溪曰無相為體。",
    "X88n1646_022:0222c12": "毗婆尸曰幻人心識本來無。曹溪曰無念為宗。毗",
    "X88n1646_022:0222c13": "婆尸曰罪福皆空無所住。曹溪曰無住為本。先聖後",
    "X88n1646_022:0222c14": "聖非若合符節者與。曹溪善發先聖之旨。其言曰。無",
    "X88n1646_022:0222c15": "相者於相而離相。無念者於念而無念。無住者人",
    "X88n1646_022:0222c16": "之本性。其發明下手工夫之言曰。此法門立無念",
    "X88n1646_022:0222c17": "為宗。無者無二相。無諸塵勞之心。念者念真如之",
    "X88n1646_022:0222c18": "本性。真如即是念之體。念即是真如之用。真如自",
    "X88n1646_022:0222c19": "性起念。非眼耳鼻舌能念真如。有性所以起念。真",
    "X88n1646_022:0222c20": "如若無眼耳色聲。當時即壞。真如自性起念。六根",
    "X88n1646_022:0222c21": "雖有見聞覺知。不染萬境。而真性常自在。此毗婆",
    "X88n1646_022:0222c22": "尸開示心識本來無要指也。下手工夫全在此一",
    "X88n1646_022:0222c23": "句。了此乃能於相而離相。復人之本性也。大哉毗",
    "X88n1646_022:0222c24": "婆尸之偈義也。宗門之淵海也。迦葉佛曰。一切眾",
    "X88n1646_022:0223a01": "生性清淨。從本無生無可滅。即此身心是幻生。幻",
    "X88n1646_022:0223a02": "化之中無罪福。是偈能了淨土之蘊盡於是矣。彌",
    "X88n1646_022:0223a03": "陀自性即所謂性清淨也。性清淨故曰淨土也。彌",
    "X88n1646_022:0223a04": "陀為眾生發一切大願。以一切眾生性清淨也。勸",
    "X88n1646_022:0223a05": "一切眾生往生者。從本無生無可滅也。眾生即此",
    "X88n1646_022:0223a06": "身心可以往生者。以即此身心是幻生也。勸其離",
    "X88n1646_022:0223a07": "穢即淨者。亦以即此身心是幻生也。往生有九品",
    "X88n1646_022:0223a08": "者。以幻化有盡有不盡。罪福有空有不空也。眾生",
    "X88n1646_022:0223a09": "發願修淨土法門者。須於迦葉佛第一句中信到",
    "X88n1646_022:0223a10": "萬萬分。則知彌陀非添設也。性本如是也。一切眾",
    "X88n1646_022:0223a11": "生性清淨也。於第二句中信到萬萬分。則知往生",
    "X88n1646_022:0223a12": "非妄想也。生本如是也。從本無生無可滅也。於第",
    "X88n1646_022:0223a13": "三句中信到萬萬分。則現在身執心執可破也。於",
    "X88n1646_022:0223a14": "第四句中信到萬萬分。則往生上品上上品可登",
    "X88n1646_022:0223a15": "也。大矣哉迦葉佛之偈義也。淨土之大關捩也。修",
    "X88n1646_022:0223a16": "淨土之法全在念門。須打得開。打得入念門之法。",
    "X88n1646_022:0223a17": "以何為要。曹溪之言至矣。曰真如即是念之體。念",
    "X88n1646_022:0223a18": "即是真如之用。真如自性起念。非眼耳鼻舌能念。",
    "X88n1646_022:0223a19": "真如有性。所以起念。嗚呼盡之矣。"
}