{
    "T17n0754_002:0581c03": "佛說未曾有因緣經卷下",
    "T17n0754_002:0581c05": "蕭齊沙門釋曇景譯",
    "T17n0754_002:0581c06": "佛復惟曰：「今我法中有諸比丘，言行不同、",
    "T17n0754_002:0581c07": "心口相違，或為利養、錢財、飲食，或為名譽、要",
    "T17n0754_002:0581c08": "集眷屬，或有厭惡王法役使出家為道，都",
    "T17n0754_002:0581c09": "無有心向三脫門，度三有苦。以不淨心貪受",
    "T17n0754_002:0581c10": "信施，不知後世彌劫受殃償其宿債。為是等",
    "T17n0754_002:0581c11": "故，豈得不說。」佛告王曰：「憶念過去無數劫",
    "T17n0754_002:0581c12": "時，有一大國名裴扇闍，有一女人名曰提",
    "T17n0754_002:0581c13": "違，婆羅門種，夫喪守寡，其家大富，都無兒",
    "T17n0754_002:0581c14": "息又無父母，守孤抱窮無所恃怙。婆羅門",
    "T17n0754_002:0581c15": "法，若不如意，便生自燒身。諸婆羅門時時共",
    "T17n0754_002:0581c16": "往到提違所，教化之曰：『今身之厄，莫不由汝",
    "T17n0754_002:0581c17": "前身罪故。何謂為罪？不敬奉事諸婆羅門，又",
    "T17n0754_002:0581c18": "不孝順父母、夫婿，復無慈心養育兒子；有是",
    "T17n0754_002:0581c19": "罪故，致令今身抱孤守厄。汝今若不修福滅",
    "T17n0754_002:0581c20": "罪，後世轉劇墮地獄中，當爾之時悔無所",
    "T17n0754_002:0581c21": "及。』",
    "T17n0754_002:0581c22": "「提違問曰：『當作何福，得滅罪耶？』婆羅門曰：『滅",
    "T17n0754_002:0581c23": "罪二種：其罪輕者，手自髠頭香湯洗浴，入天",
    "T17n0754_002:0581c24": "廟中，懺悔辭謝那羅延天，請婆羅門足一百",
    "T17n0754_002:0581c25": "人，施設飲食；設飲食已，以乳牛百頭從犢子",
    "T17n0754_002:0581c26": "者嚫婆羅門，然後罪滅。所以者何？諸婆羅",
    "T17n0754_002:0581c27": "門修淨梵行，不食酒肉五辛葱蒜，唯仰牛乳",
    "T17n0754_002:0581c28": "以為食資，令施主檀越滅罪生福，世世所生",
    "T17n0754_002:0581c29": "所願從心。汝今罪重，應以家中一切所有諸",
    "T17n0754_002:0582a01": "珍寶物，布施五百大婆羅門；諸婆羅門得布",
    "T17n0754_002:0582a02": "施已，當為呪願，令汝後生常得大富。欲滅",
    "T17n0754_002:0582a03": "罪者，於恒水邊積薪自燒，諸婆羅門當復",
    "T17n0754_002:0582a04": "呪願，令汝前身所造一切輕重過罪一時滅",
    "T17n0754_002:0582a05": "盡，後世更生無復餘殃，父母兄弟夫婿兒子",
    "T17n0754_002:0582a06": "壽命無量、快樂無極。』於是提違便許可之，決",
    "T17n0754_002:0582a07": "定開心，當自燒身。便勅家奴將十乘車入山",
    "T17n0754_002:0582a08": "伐樵，規以自燒。",
    "T17n0754_002:0582a09": "「爾時國中有一道人，名鉢底婆齊言辯才，精進",
    "T17n0754_002:0582a10": "持戒、多聞智慧，常以慈心教化天下，令改邪",
    "T17n0754_002:0582a11": "就正捨惡修善。傳聞提違欲自燒身，心生憐",
    "T17n0754_002:0582a12": "愍，往詣其所問提違言：『辦具薪火，欲何所",
    "T17n0754_002:0582a13": "為？』提違答言：『欲自燒身滅除殃罪。』辯才答曰：",
    "T17n0754_002:0582a14": "『先身罪業，隨逐精神、不與身合，徒苦燒身",
    "T17n0754_002:0582a15": "安能滅罪？夫人禍福隨心而起，心念善故受",
    "T17n0754_002:0582a16": "報亦善，心念惡故受惡果報，心念苦樂受報",
    "T17n0754_002:0582a17": "亦爾。如人餓死則作餓鬼，苦惱死者受苦惱",
    "T17n0754_002:0582a18": "報，歡喜死者受歡喜報，安隱快樂，果報亦",
    "T17n0754_002:0582a19": "爾。汝今云何於苦惱中，求欲滅罪、望善報",
    "T17n0754_002:0582a20": "也？幸可不須，於理不通。",
    "T17n0754_002:0582a21": "「『復次提違，如困病人為苦所逼，若有惡人來",
    "T17n0754_002:0582a22": "至其所，呵罵病人、以手摶耳。於意云何？爾時",
    "T17n0754_002:0582a23": "病人，寧有善心，無忿惱不？』提違答言：『其人困",
    "T17n0754_002:0582a24": "病，未見人時常懷忿惱，況被摶耳而當無",
    "T17n0754_002:0582a25": "忿。』「辯才告曰：『汝今如是，先身罪故，守窮抱",
    "T17n0754_002:0582a26": "厄常懷憂惱，復欲燒身欲離憂惱，當可得",
    "T17n0754_002:0582a27": "不？如困病人，得人呵罵，尚增苦惱百千萬",
    "T17n0754_002:0582a28": "倍；況自燒身，猛炎起時身體焦爛，氣息未",
    "T17n0754_002:0582a29": "絕、心未壞故，當爾之時身心被煮，神識未",
    "T17n0754_002:0582b01": "離，故受苦毒煩悶心惱，從是命終生地獄",
    "T17n0754_002:0582b02": "中，地獄苦惱尤轉增劇百千萬倍，求免甚",
    "T17n0754_002:0582b03": "難，況欲燒身求離苦也。復次提違！譬如車牛",
    "T17n0754_002:0582b04": "厭患車故欲使車壞，前車若壞續得後車",
    "T17n0754_002:0582b05": "扼其項領，罪未畢故。人亦如是，縱令燒壞",
    "T17n0754_002:0582b06": "百千萬身，罪業因緣相續不滅。如阿鼻獄燒",
    "T17n0754_002:0582b07": "諸罪人，一日之中八萬過死、八萬更生，過一",
    "T17n0754_002:0582b08": "劫已其罪方畢。況復汝今，一過燒身欲求滅",
    "T17n0754_002:0582b09": "罪，何有得理？』",
    "T17n0754_002:0582b10": "「爾時辯才種種因緣為說正法，提違女人心",
    "T17n0754_002:0582b11": "開意解，改志易操燒身意息，白辯才言：『當設",
    "T17n0754_002:0582b12": "何意，令得滅罪？』辯才答言：『前心作惡如雲",
    "T17n0754_002:0582b13": "覆月，後心起善如炬消闇。汝今幸有欲滅罪",
    "T17n0754_002:0582b14": "意，自有方便，我能令汝不費一錢，乃至不",
    "T17n0754_002:0582b15": "經毫分之苦，滅除殃罪、現世安隱，後更生處",
    "T17n0754_002:0582b16": "善願從心。』「提違聞已心大歡喜，憂怖即除，如",
    "T17n0754_002:0582b17": "重罪囚蒙赦欲出，即起修敬，禮拜問訊，即勅",
    "T17n0754_002:0582b18": "婢使，為敷高座，𣰽毺㲩𣰆，錦繡綩綖，嚴",
    "T17n0754_002:0582b19": "飾第一，散花燒香，勸請辯才令登高座。辯才",
    "T17n0754_002:0582b20": "受請，即昇高座。提違女人即率家內奴婢眷",
    "T17n0754_002:0582b21": "屬五百餘人，圍繞辯才，叩頭恭敬，合掌而",
    "T17n0754_002:0582b22": "立。",
    "T17n0754_002:0582b23": "「提違女人白辯才言：『尊向所說滅罪事由，雖",
    "T17n0754_002:0582b24": "懷欣慶，猶有微疑。惟願為說除罪之法，當",
    "T17n0754_002:0582b25": "如法行。』辯才答曰：『起罪之由，出身口意，身業",
    "T17n0754_002:0582b26": "不善，殺、盜、邪婬；口業不善，妄言、兩舌、惡口、綺",
    "T17n0754_002:0582b27": "語；意業不善，嫉妬、瞋恚、憍慢邪見；是為十惡，",
    "T17n0754_002:0582b28": "受惡果報。今當一心丹誠懺悔，若於過去、若",
    "T17n0754_002:0582b29": "於今身有如是罪，今悉懺悔，出罪滅罪。當自",
    "T17n0754_002:0582c01": "立誓，從今已往不敢復犯。并為我等先人父",
    "T17n0754_002:0582c02": "母夫婿兄弟，所有過罪，我今一心代其懺悔。",
    "T17n0754_002:0582c03": "我弟子提違，以今懺悔、改惡修善福德因",
    "T17n0754_002:0582c04": "緣，施與一切受苦眾生，令其得樂。眾生有罪，",
    "T17n0754_002:0582c05": "我當代受。復立誓言，緣我今日改邪就正、悔",
    "T17n0754_002:0582c06": "罪修福，從是因緣，捨身受身至成佛道，常",
    "T17n0754_002:0582c07": "遭明師、遇善知識，壽無量命，常與父母夫婿",
    "T17n0754_002:0582c08": "兒子六親眷屬常相保守，不經苦患，莫如",
    "T17n0754_002:0582c09": "今也。』於是辯才告提違言：『悔過滅罪法皆如",
    "T17n0754_002:0582c10": "是。』",
    "T17n0754_002:0582c11": "「於是提違及其眷屬，於辯才前長跪合掌，白",
    "T17n0754_002:0582c12": "辯才言：『弟子之徒奉尊教誨，如法懺已，願尊",
    "T17n0754_002:0582c13": "更賜餘善法教，當勤奉行，增本功德。』辯才告",
    "T17n0754_002:0582c14": "曰：『今當誠心歸佛、歸法、歸比丘僧，如是三說；",
    "T17n0754_002:0582c15": "今當盡形受十善道。「我弟子某甲，從今盡形，",
    "T17n0754_002:0582c16": "不殺、不盜、不邪婬，是身善業；不妄言、兩舌，不",
    "T17n0754_002:0582c17": "惡口、綺語，是口善業；不嫉妬、瞋恚、憍慢邪見，",
    "T17n0754_002:0582c18": "是意善業。」是則名為十善戒法。』「爾時辯才，教",
    "T17n0754_002:0582c19": "授提違十善法已，提違眷屬歡喜踊躍，盡",
    "T17n0754_002:0582c20": "心奉行。提違女人為設種種百味飲食及諸",
    "T17n0754_002:0582c21": "珍寶，長跪叉手白辯才言：『願尊留神，垂愍",
    "T17n0754_002:0582c22": "教化。今當為尊造立宮室，隨所便宜，終身奉",
    "T17n0754_002:0582c23": "事。』辯才答曰：『汝今以能捨邪就正、淨修十善，",
    "T17n0754_002:0582c24": "為正法子；復以十善教化天下，則為已報師",
    "T17n0754_002:0582c25": "徒重恩。汝已得度，我不宜留。吾今復當往化",
    "T17n0754_002:0582c26": "餘處。』",
    "T17n0754_002:0582c27": "「爾時提違知師不住，運輦庫藏諸珍寶物以",
    "T17n0754_002:0582c28": "奉上師，冀得留意。辯才不受，辭退便去。於是",
    "T17n0754_002:0582c29": "提違心自念言：『今日之濟，莫不由我尊師",
    "T17n0754_002:0583a01": "和上開悟成就。教授重恩，苦請不留，又復",
    "T17n0754_002:0583a02": "不受珍寶之物，當如之何？』悲感傷心，涕淚交",
    "T17n0754_002:0583a03": "流，叩頭辭謝於是別去。",
    "T17n0754_002:0583a04": "「辯才去後，提違女人與其眷屬五百餘人，常",
    "T17n0754_002:0583a05": "以十善法展轉相化，經於多時。爾時國中，",
    "T17n0754_002:0583a06": "忽遇穀貴，人民飢餓。時有五比丘懶惰懈怠，",
    "T17n0754_002:0583a07": "不修學問經書義理，又不專行持戒精進，世",
    "T17n0754_002:0583a08": "人輕慢不供養之，貧窮困苦無復生理。五人",
    "T17n0754_002:0583a09": "議曰：『夫人生計，隨時形宜，人命至重，何宜",
    "T17n0754_002:0583a10": "守死？』各共乞索，辦具繩床於曠野中，掃灑淨",
    "T17n0754_002:0583a11": "潔、華幡莊嚴，依次而坐，外形似禪，內思邪",
    "T17n0754_002:0583a12": "濁。世人見之謂是聖人，齎持供養百種飲",
    "T17n0754_002:0583a13": "食，雲集供養；於是五人飽足有餘。爾時提",
    "T17n0754_002:0583a14": "違聞是事已，遣人訪覓，信還報曰：『有五聖",
    "T17n0754_002:0583a15": "人獨坐山澤，世人雲集如事天神。』提違歡",
    "T17n0754_002:0583a16": "喜而自慶言：『我願果矣。』明旦即勅嚴駕寶",
    "T17n0754_002:0583a17": "車、香華伎樂，詣五比丘。提違到已，禮拜問",
    "T17n0754_002:0583a18": "訊，施設供養。飲食畢已，提違眷屬恭敬合",
    "T17n0754_002:0583a19": "掌，白比丘曰：",
    "T17n0754_002:0583a20": "「『尊德至重，　　無上福田，　　眾生蒙祐，",
    "T17n0754_002:0583a21": "不宜自輕。　　弟子愚意，　　欲請尊靈，",
    "T17n0754_002:0583a22": "臨顧貧舍，　　展釋微誠。　　唯願慈哀，",
    "T17n0754_002:0583a23": "濟度群生。　　弟子亦有，　　清淨園林，",
    "T17n0754_002:0583a24": "流泉浴池，　　嚴飾光榮。』",
    "T17n0754_002:0583a25": "「提違眷屬叩頭再三，時五比丘知其意至，便",
    "T17n0754_002:0583a26": "許可之。",
    "T17n0754_002:0583a27": "「提違歡喜，辭還家中，即遣使人莊嚴寶車，迎",
    "T17n0754_002:0583a28": "五比丘還家供養。提違女人有好園林，去舍",
    "T17n0754_002:0583a29": "不遠，其園縱廣足滿十頃，流泉浴池、奇雜",
    "T17n0754_002:0583b01": "花果、鵁鶄鴛鴦，清淨嚴好。於其園中，造立堂",
    "T17n0754_002:0583b02": "舍，眾寶莊校。其堂舍中敷置床席、眾妙臥",
    "T17n0754_002:0583b03": "具，香潔第一，令五比丘止住其中。提違女人",
    "T17n0754_002:0583b04": "終身奉事，隨時便宜，飲食湯藥供給使令，",
    "T17n0754_002:0583b05": "不失時節。時五比丘，既被主人恩厚供養，安",
    "T17n0754_002:0583b06": "隱快樂而自慶言：『何忽如之？夫人生世，種",
    "T17n0754_002:0583b07": "種方宜，求覓財利以救貧乏，雖得如意，不如",
    "T17n0754_002:0583b08": "我等，都不勞身而食福祿，此豈不由智慧力",
    "T17n0754_002:0583b09": "乎？』其五比丘察見主人慇懃意重，而共議言：",
    "T17n0754_002:0583b10": "『雖得主人隨宜供給，日富歲貧不能濟人歲",
    "T17n0754_002:0583b11": "寒富樂，我等今宜更施方便求覓錢財，充為",
    "T17n0754_002:0583b12": "後時受五欲樂。』作是論已，更相易代，差遣一",
    "T17n0754_002:0583b13": "人遊諸聚落，宣語諸人唱如是言：『彼四比",
    "T17n0754_002:0583b14": "丘，閑居寂靜，護持禁戒，斷絕酒肉，不食葱",
    "T17n0754_002:0583b15": "蒜，稱於梵行，修禪止觀，證無漏業，不久修行",
    "T17n0754_002:0583b16": "成阿羅漢，則為天下無上福田。』眾人聞已，齎",
    "T17n0754_002:0583b17": "持種種錢財飲食，運集來詣恭敬供養，如是",
    "T17n0754_002:0583b18": "多年。「提違女人直心敬信，隨宜供養，歡喜無",
    "T17n0754_002:0583b19": "厭。壽盡命終，生化樂天。其五比丘，專行巧",
    "T17n0754_002:0583b20": "偽，邪濁心故，福盡命終，生地獄中，八千億劫",
    "T17n0754_002:0583b21": "受大苦報。地獄罪畢，受餓鬼形、魑魅魍魎，",
    "T17n0754_002:0583b22": "如是展轉，經八千劫。餓鬼罪畢，受六畜身，償",
    "T17n0754_002:0583b23": "其主人先世供養——業報因緣，或作駱駝驢騾",
    "T17n0754_002:0583b24": "牛馬，隨其主人所受福處，常以筋力報償",
    "T17n0754_002:0583b25": "主人——如是展轉，復八千世。畜生罪畢，雖獲人",
    "T17n0754_002:0583b26": "身，諸根闇鈍，無男女根，名為石女。自爾以",
    "T17n0754_002:0583b27": "來八千世中，常以筋力報償主人，於今不",
    "T17n0754_002:0583b28": "息。」佛告王曰：「爾時提違者，皇后是也。爾時辯",
    "T17n0754_002:0583b29": "才者，目連是也。時五比丘，即今皇后隨從擔",
    "T17n0754_002:0583c01": "輿扇提羅等五人是也。」王白佛言：「如世尊",
    "T17n0754_002:0583c02": "說，五人起因；今者唯見擔輿四人，其餘一人",
    "T17n0754_002:0583c03": "為何所在？」佛告王曰：「其一人者常在宮內，修",
    "T17n0754_002:0583c04": "治廁溷除糞者是。」皇后聞已，肅然毛竪，心懷",
    "T17n0754_002:0583c05": "怖懼，更起禮佛，倚立合掌而白佛言：「如世",
    "T17n0754_002:0583c06": "尊說，扇提羅等是我前世因緣師者，實懷憂",
    "T17n0754_002:0583c07": "怖，恐犯逆罪。所以者何？夫人師者應修恭敬，",
    "T17n0754_002:0583c08": "頂戴禮拜是其宜也，而反使擔車輿隨從不",
    "T17n0754_002:0583c09": "異牛馬，以是因緣，甚懷怖懼。願佛垂哀，聽我",
    "T17n0754_002:0583c10": "懺悔。」佛告之曰：「皇后福德，自無過罪，何故疑",
    "T17n0754_002:0583c11": "懼？眾生殊性，業行不同，善者受福、惡自受",
    "T17n0754_002:0583c12": "殃。皇后本時，直心清淨信樂修福，福德因",
    "T17n0754_002:0583c13": "緣，自爾以來世世所生，常遭明師、信受教",
    "T17n0754_002:0583c14": "悔，從善入善、從祿入祿。至於今日，食福自",
    "T17n0754_002:0583c15": "然，值佛出世，前身福德，因緣力故。復聞正",
    "T17n0754_002:0583c16": "法，如說修行。以是因緣，無罪咎也。其扇提羅",
    "T17n0754_002:0583c17": "五人因緣，由其本時，邪濁侫諂、無有慈心，受",
    "T17n0754_002:0583c18": "汝供養，罪業因緣，償其宿債。」",
    "T17n0754_002:0583c19": "皇后白曰：「今聞佛說本業因緣，弟子疑解，",
    "T17n0754_002:0583c20": "更無憂懼也。此扇提羅，罪業果報何當畢",
    "T17n0754_002:0583c21": "也？弟子今者放扇提羅，不敢驅使，隨意東",
    "T17n0754_002:0583c22": "西。唯願世尊，說法開悟，令其心解，改惡修",
    "T17n0754_002:0583c23": "善，速得免苦。」佛告之曰：「今欲令我開化其者，",
    "T17n0754_002:0583c24": "喚彼宮內除糞者來。」皇后即時遣使令喚扇",
    "T17n0754_002:0583c25": "提羅來。使者受命，須臾將來。扇提羅等五人",
    "T17n0754_002:0583c26": "聚集，於佛前立。世尊大慈，先以善言慰勞之",
    "T17n0754_002:0583c27": "曰：「汝等諸子，體氣康和，安隱快樂，無苦惱",
    "T17n0754_002:0583c28": "不？」五人怒曰：「佛不知時。所以者何？晝夜勤",
    "T17n0754_002:0583c29": "苦，鞭杖使役，不暇得息，有何樂哉？佛豈不",
    "T17n0754_002:0584a01": "知如是事乎，而反問人快樂以不？」佛告五人：",
    "T17n0754_002:0584a02": "「今身之苦，皆由前世邪濁諂曲，懷不善心，受",
    "T17n0754_002:0584a03": "人供養，罪業因緣，展轉所生，至於今身，償罪",
    "T17n0754_002:0584a04": "因緣，猶故未畢。汝若欲求免惡果報者，今",
    "T17n0754_002:0584a05": "應至心丹誠悔過，改惡修善；從是因緣，可得",
    "T17n0754_002:0584a06": "免苦。」扇提羅等聞佛語已，忿怒隆盛，反背",
    "T17n0754_002:0584a07": "向佛，不欲聽聞。佛以神力，令一化佛對其前",
    "T17n0754_002:0584a08": "立，方便慰喻，勸令懺悔。扇提羅等又反面",
    "T17n0754_002:0584a09": "向東。復有化佛，對前而立。復反向西，復有化",
    "T17n0754_002:0584a10": "佛。四維上下，皆有佛對。扇提羅等見佛圍",
    "T17n0754_002:0584a11": "遶，五人即時稱怨大喚而作是言：「我等今",
    "T17n0754_002:0584a12": "者是弊惡罪人，佛今何為苦見逼耶？」爾時世",
    "T17n0754_002:0584a13": "尊還攝化佛，為一佛身。",
    "T17n0754_002:0584a14": "佛告大眾：「國王、太后、諸比丘等，汝等見是扇",
    "T17n0754_002:0584a15": "提羅不？」咸言唯然。「汝等當知，眾生罪業，有二",
    "T17n0754_002:0584a16": "種障：一者業障，二者煩惱障。其罪輕者，有煩",
    "T17n0754_002:0584a17": "惱障；重罪業障。扇提羅等具有二障，重罪障",
    "T17n0754_002:0584a18": "故，不得受化，非可如何。」",
    "T17n0754_002:0584a19": "爾時皇后見扇提羅不受佛化，哀感傷心，語",
    "T17n0754_002:0584a20": "五人曰：「自今以後，永解因緣，隨意東西，無憂",
    "T17n0754_002:0584a21": "快樂。」扇提羅等長跪涕淚，白皇后言：「我等",
    "T17n0754_002:0584a22": "五人奉事大家，有何等愆，非意今日被驅棄",
    "T17n0754_002:0584a23": "捐？若有不稱，惟願弘恕，使役如前。」於是皇",
    "T17n0754_002:0584a24": "后辭讓再三，扇提羅等不欲離去。皇后白佛：",
    "T17n0754_002:0584a25": "「弟子至意放扇提羅，不肯欲離，當如之何？」佛",
    "T17n0754_002:0584a26": "告之曰：「扇提羅等償債未畢，因緣繫縛不令",
    "T17n0754_002:0584a27": "得去，非可如何。且順其意，復其事業，償因緣",
    "T17n0754_002:0584a28": "畢自當得脫。」佛告王曰：「夫人修福，謙虛敬",
    "T17n0754_002:0584a29": "重，直心清淨，行於道業，功德無量；火不能",
    "T17n0754_002:0584b01": "燒、水不能漂、偷劫盜賊不能得便、國王強",
    "T17n0754_002:0584b02": "力不能動轉。如今皇后受天福也。人行惡",
    "T17n0754_002:0584b03": "心，貪現前利，如扇提羅，歷世受殃於今不",
    "T17n0754_002:0584b04": "息，雖遇聖化如風過耳，罪業力故反生怨",
    "T17n0754_002:0584b05": "嫉，窈窈冥冥，何時當免？」",
    "T17n0754_002:0584b06": "爾時世尊慈悲心故告諸比丘：「如我前說，人",
    "T17n0754_002:0584b07": "身難得，值佛時難，法難得聞，終壽亦難。汝等",
    "T17n0754_002:0584b08": "諸子，前身微善，得生人道，遇佛在世，聞法信",
    "T17n0754_002:0584b09": "受，割斷恩愛，離別父母兄弟妻子六親眷屬，",
    "T17n0754_002:0584b10": "出家為道；如囚免獄，應捨惡從善，中表相",
    "T17n0754_002:0584b11": "應，言行無異，少欲知足，不貪世榮，忍飢耐",
    "T17n0754_002:0584b12": "渴，志在無為，研精學問，棄捐眾惡，莊嚴智",
    "T17n0754_002:0584b13": "慧，修無漏業出生死海，復以智慧順化天",
    "T17n0754_002:0584b14": "下使行十善，是則名為自度度人，應菩薩",
    "T17n0754_002:0584b15": "業。」爾時會中有諸比丘聞佛說已，自忖所",
    "T17n0754_002:0584b16": "行，身口意業不稱道法，五百餘人即起修",
    "T17n0754_002:0584b17": "敬，叩頭懺悔，叉手合掌而白佛言：「如世尊",
    "T17n0754_002:0584b18": "教，三不善業，我等悉有。今於佛前，發露懺",
    "T17n0754_002:0584b19": "悔。惟願天尊，表察其誠。從今以往，誓不為",
    "T17n0754_002:0584b20": "非，當如法行。願佛證知。」佛言：「諸子！三界聖",
    "T17n0754_002:0584b21": "尊、眾生之父，子今悔惡修善，甚是所欣，當隨",
    "T17n0754_002:0584b22": "喜爾。」",
    "T17n0754_002:0584b23": "復有五百麁行比丘聞說是已，即起修敬，",
    "T17n0754_002:0584b24": "叩頭向佛白言：「世尊！我等不堪修出家道。所",
    "T17n0754_002:0584b25": "以者何？從昔以來，為利養故行於邪濁、有",
    "T17n0754_002:0584b26": "虛無實，受人供養，負債滋多。為是等故，實懷",
    "T17n0754_002:0584b27": "憂懼。今欲捨道還歸俗緣，願佛垂聽。」佛告比",
    "T17n0754_002:0584b28": "丘：「善哉善哉！吾助爾喜。所以者何？夫人入",
    "T17n0754_002:0584b29": "行，如把刃持毒，不能堪者不如不為。何以",
    "T17n0754_002:0584c01": "故？執持不勤，反為害故。汝等今者，信於業",
    "T17n0754_002:0584c02": "報，有慚愧心；慚愧因故，除滅過罪，增長善",
    "T17n0754_002:0584c03": "根。彌勒菩薩後成佛時，初會說法當得上",
    "T17n0754_002:0584c04": "度。」又告比丘：「寧割身肉以用供口，不以邪",
    "T17n0754_002:0584c05": "心受人施也。甚難甚難！慎之慎之！」",
    "T17n0754_002:0584c06": "爾時佛子羅睺羅等五十沙彌，聞佛說彼扇",
    "T17n0754_002:0584c07": "提羅等禍所由起因緣本末，甚大憂懼，即各",
    "T17n0754_002:0584c08": "修敬，頭面禮佛，叉手合掌白言：「世尊！今聞說",
    "T17n0754_002:0584c09": "此扇提羅等宿業因緣受苦果報，甚懷怖懼。",
    "T17n0754_002:0584c10": "所以者何？和上舍利弗大智福德，為國中豪",
    "T17n0754_002:0584c11": "族所見知識，眾人競共雲集供養，餉致最上",
    "T17n0754_002:0584c12": "甘珍美味。小兒愚癡無有福德，食人如是妙",
    "T17n0754_002:0584c13": "甘飲食，後世當復償其因緣，受苦果報如扇",
    "T17n0754_002:0584c14": "提羅，是故我等實懷憂慮。彼諸長德五百",
    "T17n0754_002:0584c15": "比丘，尚不能堪，退道還俗，而況小兒無智",
    "T17n0754_002:0584c16": "慧者。願佛垂哀，賜聽我屬捨道還家，冀免罪",
    "T17n0754_002:0584c17": "酬、不經苦厄。」爾時世尊告羅睺羅：「汝今畏",
    "T17n0754_002:0584c18": "罪，欲得還家求離苦者，是事不然。何以故？",
    "T17n0754_002:0584c19": "如有二人乏食飢餓，忽遇主人為設種種肥",
    "T17n0754_002:0584c20": "濃美味，其人飢餓，貪食過飽。然此二人，一者",
    "T17n0754_002:0584c21": "有智，二者愚癡。有智之人，自知食過，身體",
    "T17n0754_002:0584c22": "沈重嚬呻欠呿，恐致苦患，即詣明醫，謙虛",
    "T17n0754_002:0584c23": "下意叩頭求救，請除苦患。良醫即賜摩檀",
    "T17n0754_002:0584c24": "提藥，令其服之，其人即吐腹中宿食。吐宿食",
    "T17n0754_002:0584c25": "已，令近暖火，禁節消息。其人因是，得免禍",
    "T17n0754_002:0584c26": "患，終保年壽，安隱快樂。其無智者不知食",
    "T17n0754_002:0584c27": "過，謂是鬼魅，消費家財、橫殺生命祠祭鬼",
    "T17n0754_002:0584c28": "神欲求濟命，唐費功夫。腹中宿食遂成生",
    "T17n0754_002:0584c29": "風，生氣轉筋絞切心痛，因是死亡生地獄",
    "T17n0754_002:0585a01": "中，累世受苦由無智焉。」",
    "T17n0754_002:0585a02": "佛言：「汝羅睺羅！畏罪還家，如彼無智愚癡人",
    "T17n0754_002:0585a03": "也。夫人求福欲離罪者，當謙虛精勤，親近",
    "T17n0754_002:0585a04": "明師，修習智慧，悔惡罪業，改往修來。從是漸",
    "T17n0754_002:0585a05": "漸智慧成就，慧成就故消滅眾罪。如我前",
    "T17n0754_002:0585a06": "說日光威力能除眾冥，人修智慧亦復如",
    "T17n0754_002:0585a07": "是。緣汝先有善根因緣遭值我時，舍利弗等",
    "T17n0754_002:0585a08": "如彼明醫能濟苦患而得不死，子今何為捨",
    "T17n0754_002:0585a09": "明入暗？」沙彌羅睺白言：「世尊！諸佛智慧猶如",
    "T17n0754_002:0585a10": "大海，羅睺等心猶如毫末，豈能受持如來",
    "T17n0754_002:0585a11": "智慧？」佛告羅睺：「如天雨渧，後不及前，雖不",
    "T17n0754_002:0585a12": "相及能滿大器。修學智慧亦復如是，從小微",
    "T17n0754_002:0585a13": "起終成大器，成大器已轉成餘器，如是",
    "T17n0754_002:0585a14": "展轉滿無量器，是則名為自利利人，自利利",
    "T17n0754_002:0585a15": "人名為大士，如我今也。」羅睺羅等聞佛說",
    "T17n0754_002:0585a16": "已，心開意解無復憂慮，如世尊教，當具奉",
    "T17n0754_002:0585a17": "行，不敢疑也。",
    "T17n0754_002:0585a18": "爾時會中國王太子名曰祇陀，聞佛所說十",
    "T17n0754_002:0585a19": "善道法，因緣果報無有窮盡，長跪叉手白天",
    "T17n0754_002:0585a20": "尊曰：「佛昔令我受持五戒，今欲還捨受十善",
    "T17n0754_002:0585a21": "法。所以者何？五戒法中，酒戒難持，畏得罪",
    "T17n0754_002:0585a22": "故。」世尊告曰：「汝飲酒時，為何惡耶？」祇陀白",
    "T17n0754_002:0585a23": "佛：「國中豪強時時相率齎持酒食，共相娛",
    "T17n0754_002:0585a24": "樂以致歡樂，自無惡也。何以故？得酒念戒，",
    "T17n0754_002:0585a25": "無放逸故，是故飲酒不行惡也。」佛言：「善哉善",
    "T17n0754_002:0585a26": "哉！祇陀汝今已得智慧方便；若世間人能",
    "T17n0754_002:0585a27": "如汝者，終身飲酒有何惡哉？如是行者，乃應",
    "T17n0754_002:0585a28": "生福，無有罪也。夫人行善凡有二種：一者有",
    "T17n0754_002:0585a29": "漏，二者無漏。有漏善者，常受人天快樂果報；",
    "T17n0754_002:0585b01": "無漏善者，度生死苦涅槃果報。若人飲酒，不",
    "T17n0754_002:0585b02": "起惡業歡喜心故，不起煩惱；善心因緣，受善",
    "T17n0754_002:0585b03": "果報。汝持五戒何有失乎？飲酒念戒，益增其",
    "T17n0754_002:0585b04": "福。先持五戒，今受十善，功德倍勝十善報也。」",
    "T17n0754_002:0585b05": "時波斯匿王白言：「世尊！如佛所說，心歡喜",
    "T17n0754_002:0585b06": "時不起惡業，名有漏善者，是事不然。何以",
    "T17n0754_002:0585b07": "故？人飲酒時心則歡喜，歡喜心故不起煩",
    "T17n0754_002:0585b08": "惱，無煩惱故不行惱害，不害物故三業清",
    "T17n0754_002:0585b09": "淨，清淨之道即無漏業。世尊憶念，我昔遊",
    "T17n0754_002:0585b10": "行獵戲忘將厨宰，於深山中覺飢欲食，左右",
    "T17n0754_002:0585b11": "答言：『王朝去時，不被命勅令將厨宰，即時無",
    "T17n0754_002:0585b12": "食。』我聞是語已，走馬還宮，教令索食。王家厨",
    "T17n0754_002:0585b13": "監名修迦羅。修迦羅言：『即無現食，今方當",
    "T17n0754_002:0585b14": "作。』我時飢逼，忿不思惟，瞋怒迷荒，教勅傍",
    "T17n0754_002:0585b15": "臣斬殺厨監。臣被王教即共議言：『簡括國中",
    "T17n0754_002:0585b16": "唯此一人忠良直事，今若殺者，更無有能為",
    "T17n0754_002:0585b17": "王監厨稱王意者。』時末利夫人，聞王教勅殺",
    "T17n0754_002:0585b18": "修迦羅，情甚愛惜；知王飢乏，即令辦具好肉",
    "T17n0754_002:0585b19": "美酒，沐浴名香、莊嚴身體，將諸伎女往至我",
    "T17n0754_002:0585b20": "所。我見夫人莊束嚴麗，將從妓女、好酒肉",
    "T17n0754_002:0585b21": "來，瞋心即歇。何以故？末利夫人持佛五戒，",
    "T17n0754_002:0585b22": "斷酒不飲，我心常恨。今日忽然將酒肉來共",
    "T17n0754_002:0585b23": "相娛樂，展釋情故，即與夫人飲酒食肉，作眾",
    "T17n0754_002:0585b24": "伎樂歡喜娛樂，恚心即滅。夫人知我忘失怒",
    "T17n0754_002:0585b25": "意，即遣黃門輒傳我命，令語外臣莫殺厨",
    "T17n0754_002:0585b26": "監。即奉教旨。我至明旦深自悔責，愁憂不",
    "T17n0754_002:0585b27": "樂顏色憔悴。夫人問我：『何故憂愁，為何患",
    "T17n0754_002:0585b28": "耶？』我言：『吾因昨日為飢火所逼，瞋恚心故殺",
    "T17n0754_002:0585b29": "修迦羅。自計國中更無有人堪監我厨如修",
    "T17n0754_002:0585c01": "迦羅者，為是之故悔恨愁耳。』夫人笑曰：『其人",
    "T17n0754_002:0585c02": "猶在，願王莫愁。』我重問曰：『為實如是，為戲言",
    "T17n0754_002:0585c03": "耶？』答言：『實在，非虛言也。』我令左右喚厨監來，",
    "T17n0754_002:0585c04": "使者往召須臾將來，我大歡喜，憂恨即除。」",
    "T17n0754_002:0585c05": "王白佛言：「末利夫人持佛五戒、月行六齋，一",
    "T17n0754_002:0585c06": "日之中，終身五戒以犯飲酒、妄語二戒，八齋",
    "T17n0754_002:0585c07": "戒中頓犯六戒。此事云何？所犯戒罪，輕耶重",
    "T17n0754_002:0585c08": "耶？」世尊答曰：「如此犯戒，得大功德，無有罪",
    "T17n0754_002:0585c09": "也。何以故？為利益故。如我前說，夫人修善",
    "T17n0754_002:0585c10": "凡有二種：一有漏善，二無漏善。末利夫人所",
    "T17n0754_002:0585c11": "犯戒者，入有漏善；不犯戒者，名無漏善。依語",
    "T17n0754_002:0585c12": "義者，破戒修善，名有漏善；依義語者，凡心",
    "T17n0754_002:0585c13": "所起善，皆無漏業。」王白佛言：「如世尊說，",
    "T17n0754_002:0585c14": "末利夫人飲酒破戒，不起惡心，而有功德、無",
    "T17n0754_002:0585c15": "罪報者，一切人民亦復皆然。何以故？我念近",
    "T17n0754_002:0585c16": "昔舍衛城中，有諸豪族剎利王公因小諍",
    "T17n0754_002:0585c17": "競乃致大怨，各各結謀興兵相罰，兩家並",
    "T17n0754_002:0585c18": "是國中豪種，復是親戚，非可執錄，紛紜鬪",
    "T17n0754_002:0585c19": "戰不從理諫，深為憂之。復自念言：『昔太子",
    "T17n0754_002:0585c20": "時，先王大臣名提違羅，恃其門宗富貴豪",
    "T17n0754_002:0585c21": "強，而見輕慢、形調戲弄，劇於畜生。當時忿",
    "T17n0754_002:0585c22": "恚，情實不分，意欲誅滅，力所不堪；訴向父",
    "T17n0754_002:0585c23": "王，復不聽省。懷毒抱恨，非可如何。以是因",
    "T17n0754_002:0585c24": "緣，飲食損常，懊惱愁悴。爾時太后見我愁",
    "T17n0754_002:0585c25": "苦，種種諫曉，愁故不息。於是太后愛子",
    "T17n0754_002:0585c26": "情重，便遣使人求覓好酒勸我令飲。即白",
    "T17n0754_002:0585c27": "母言：「先祖相承，事那羅延天、奉婆羅門。今若",
    "T17n0754_002:0585c28": "飲酒，懼恐天怒，為婆羅門之所嘖罰。」太后",
    "T17n0754_002:0585c29": "當時懼子致命，於夜靜時關閉宮門，不令異",
    "T17n0754_002:0586a01": "人黃門婢使而得知者，太后語言：「夫天神",
    "T17n0754_002:0586a02": "者，有慈悲心救一切苦，婆羅門者皆應如",
    "T17n0754_002:0586a03": "是。子今愁毒，唐自失命，天神豈能救子命耶？",
    "T17n0754_002:0586a04": "寧當服藥，消散憂患，得全身命。諸婆羅門未",
    "T17n0754_002:0586a05": "得天眼，安能知子隱密事也？」逼迫再三，俛仰",
    "T17n0754_002:0586a06": "從之。既飲酒已，忘失愁恨。太后見子還復顏",
    "T17n0754_002:0586a07": "色，心即歡喜，召集宮女作唱伎樂，三七日",
    "T17n0754_002:0586a08": "中受五欲樂，所追忿恨從是得息。』思惟是",
    "T17n0754_002:0586a09": "已，即勅忠臣令辦好酒及諸甘饍，又使宣令",
    "T17n0754_002:0586a10": "國中豪族群臣士民，悉皆令集欲有所論國",
    "T17n0754_002:0586a11": "中大事、諸臣諍競。兩徒眷屬各有五百應",
    "T17n0754_002:0586a12": "召來集，於王殿上莊嚴太樂。王勅忠臣辦",
    "T17n0754_002:0586a13": "琉璃椀受三升許，諸寶椀中盛滿好酒。我",
    "T17n0754_002:0586a14": "於眾前先喫一椀。王曰：『今論國中大事，想",
    "T17n0754_002:0586a15": "無異心坐此會也。今當人人辦此一椀甘露",
    "T17n0754_002:0586a16": "良藥，然後論事。』咸言：『唯諾，奉大王命。』並勅",
    "T17n0754_002:0586a17": "伎官作唱太樂，諸人得酒並聞音樂，心中",
    "T17n0754_002:0586a18": "歡樂，忘失仇恨，沛然無憂。王復持椀白諸君",
    "T17n0754_002:0586a19": "曰：『士夫修德，歷世相承，遵奉聖教，不應差",
    "T17n0754_002:0586a20": "違。諸君何為因於小事忿諍如之？若不忍",
    "T17n0754_002:0586a21": "者，恐亡國嗣。是故重諫，幸息諍事。』諸臣白",
    "T17n0754_002:0586a22": "曰：『敬奉重命，不敢違也。』因是和平。」王白佛",
    "T17n0754_002:0586a23": "言：「諸人起諍不因於酒，然因得酒，息忿諍",
    "T17n0754_002:0586a24": "心而得太平。此豈非是酒之功也？",
    "T17n0754_002:0586a25": "「復次世尊！察見世間窮貧小人、奴客婢使、",
    "T17n0754_002:0586a26": "夷蠻之人，或因節日、或於酒店聚會飲酒，歡",
    "T17n0754_002:0586a27": "樂心故，不須人教各各起舞；未得酒時，都無",
    "T17n0754_002:0586a28": "是事。是故當知，人因飲酒則致歡樂，心歡樂",
    "T17n0754_002:0586a29": "時不起惡念，不起惡念則是善心，善心因",
    "T17n0754_002:0586b01": "緣應受善報。「復次世尊！獼猴得酒尚能起",
    "T17n0754_002:0586b02": "舞，況於世人？如世尊說，施善善報、施惡惡",
    "T17n0754_002:0586b03": "報。如世間人，緣前布施福德因緣，今致大富。",
    "T17n0754_002:0586b04": "貧者從乞慳惜不與，慳貪因緣，受餓鬼報。或",
    "T17n0754_002:0586b05": "有世人，若男若女受形端正，男人好者為女",
    "T17n0754_002:0586b06": "所愛，女人好者男情所樂。若有強力，制斷男",
    "T17n0754_002:0586b07": "女不令會合，不得合故則致憂苦。此之殃",
    "T17n0754_002:0586b08": "罪，當歸何處？末利夫人，皆由前身以好施人",
    "T17n0754_002:0586b09": "故，今得好報。世尊云何令持五戒、月行六",
    "T17n0754_002:0586b10": "齋？六齋之日，不得莊嚴香華服飾，又復不聽",
    "T17n0754_002:0586b11": "作唱伎樂，又復不聽附近夫婿愛好之姿，竟",
    "T17n0754_002:0586b12": "何所施，徒亡其功，豈非苦也？」",
    "T17n0754_002:0586b13": "佛告王曰：「大王所難，非不如是。末利夫人在",
    "T17n0754_002:0586b14": "年少時，若我不勅令受戒法修智慧者，云何",
    "T17n0754_002:0586b15": "當有今日之德也？以能得度，復度王身，如",
    "T17n0754_002:0586b16": "斯之功，復歸誰也？末利夫人受我教故如",
    "T17n0754_002:0586b17": "說而行，故使今日成就智慧方便解脫。復次",
    "T17n0754_002:0586b18": "大王！譬如世人家有一子，欲令成故，及其幼",
    "T17n0754_002:0586b19": "年將詣學堂，與師令教文藝書疏、人望禮儀，",
    "T17n0754_002:0586b20": "學堂之法皆有制令，呵嘖杖罰、禁節飲食、",
    "T17n0754_002:0586b21": "不得睡眠，出入行來不失節度，有違犯者隨",
    "T17n0754_002:0586b22": "罪輕重計而行罰。兒畏杖故專心就學，至年",
    "T17n0754_002:0586b23": "大時，高才博聞靡所不知，復以所知轉教餘",
    "T17n0754_002:0586b24": "人。末利夫人奉齋持戒，亦復如是。「復次大",
    "T17n0754_002:0586b25": "王！如富樓那，妬嫉心故，割斷恩愛，辭別父",
    "T17n0754_002:0586b26": "母，捨離妻子，入山習學。被服草衣，忍寒耐",
    "T17n0754_002:0586b27": "苦，自立誓言：『要當諷誦九十六種經書記論",
    "T17n0754_002:0586b28": "悉令通達，不爾不還與父母相見。』足二十年",
    "T17n0754_002:0586b29": "一切通達，還王舍城，頭戴炬火、以銅鍱腹，陌",
    "T17n0754_002:0586c01": "上而行而自唱言：『我一切智。』來至我所而",
    "T17n0754_002:0586c02": "謂我言：『儞瞿曇沙門，竟何所知？』我言癡人，",
    "T17n0754_002:0586c03": "而說頌曰：",
    "T17n0754_002:0586c04": "「『若多少有聞，　　自大以憍人，",
    "T17n0754_002:0586c05": "是如盲執燭，　　照彼不自明。』",
    "T17n0754_002:0586c06": "「時富樓那聞是語已霍然心悟，捨炬解腹，五",
    "T17n0754_002:0586c07": "體投地慚愧悔過，皆由多聞智慧諸根利故。",
    "T17n0754_002:0586c08": "未起之頃，斷三界漏、得羅漢道智慧之力。譬",
    "T17n0754_002:0586c09": "如調象隨鉤而轉。大王當知，夫習學者皆由",
    "T17n0754_002:0586c10": "禁制攝五情根，然後通達無所罣礙，名無礙",
    "T17n0754_002:0586c11": "智，無礙智者具四辯也。今富樓那具四辯",
    "T17n0754_002:0586c12": "才，皆由慊苦勤學所得。是故我說，夫慧解",
    "T17n0754_002:0586c13": "者有七德才。何謂為七？第一信才，二精進",
    "T17n0754_002:0586c14": "才，第三戒才，四慚愧才，第五聞才，六為捨才，",
    "T17n0754_002:0586c15": "七定慧才；是為七才。末利夫人具此七才。大",
    "T17n0754_002:0586c16": "王當知，末利夫人雖為女身，高才智博非同",
    "T17n0754_002:0586c17": "凡人，皆由少來慎身口意，一心專念修習",
    "T17n0754_002:0586c18": "智慧。智慧力故名為解脫，復以智慧解悟",
    "T17n0754_002:0586c19": "天下。」爾時世尊因羅睺沙彌，為諸大眾而說",
    "T17n0754_002:0586c20": "頌曰：",
    "T17n0754_002:0586c21": "「聞為金翼鳥，　　威勢武力強，",
    "T17n0754_002:0586c22": "聞為行寶藏，　　所在相利益，",
    "T17n0754_002:0586c23": "聞為大橋梁，　　濟度眾苦厄，",
    "T17n0754_002:0586c24": "聞為大船師，　　濟渡生死海。",
    "T17n0754_002:0586c25": "多聞令志明，　　以明智慧增，",
    "T17n0754_002:0586c26": "智則博解義，　　見聞行法安。",
    "T17n0754_002:0586c27": "多聞能除憂，　　能以定為歡，",
    "T17n0754_002:0586c28": "善解甘露法，　　從是得泥洹。",
    "T17n0754_002:0586c29": "聞為知律法，　　解疑亦見正，",
    "T17n0754_002:0587a01": "從聞捨非法，　　行到不死處。",
    "T17n0754_002:0587a02": "仙人敬事聞，　　諸天亦復然，",
    "T17n0754_002:0587a03": "撿心不放逸，　　積聞成聖智。",
    "T17n0754_002:0587a04": "慧能散憂患，　　亦除非邪衰，",
    "T17n0754_002:0587a05": "欲求安隱吉，　　當奉事明者。",
    "T17n0754_002:0587a06": "盲從是得眼，　　如暗中得燭，",
    "T17n0754_002:0587a07": "開導世間人，　　如明將無目。",
    "T17n0754_002:0587a08": "是故應捨癡，　　離慢豪富樂，",
    "T17n0754_002:0587a09": "務學事明者，　　是名積聚德。」",
    "T17n0754_002:0587a10": "爾時世尊說是偈已，復告王曰：「王今福德，聰",
    "T17n0754_002:0587a11": "朗博義，皆由前世親覲明師，慊苦奉侍，習",
    "T17n0754_002:0587a12": "學所致；因緣果報，今為人王，智慧明達，隨宜",
    "T17n0754_002:0587a13": "撫接，世間難有。是故我說，般若智慧有四種",
    "T17n0754_002:0587a14": "義。是故當知，求三乘人當學般若，欲離",
    "T17n0754_002:0587a15": "三惡八難苦患、欲受人天快樂果報，以要",
    "T17n0754_002:0587a16": "言之，求一切福德，皆應修學智慧方便。如我",
    "T17n0754_002:0587a17": "前說阿逸多王，勤苦習學智慧力故，雖復失",
    "T17n0754_002:0587a18": "行生惡趣中，常識宿命；識宿命故，改惡修善，",
    "T17n0754_002:0587a19": "速得解脫，感致諸天濟接供養，以智慧力為",
    "T17n0754_002:0587a20": "諸天師。以是因緣，我說般若有四種義。」爾時",
    "T17n0754_002:0587a21": "波斯匿王聞佛所說智慧方便功德因緣，甚",
    "T17n0754_002:0587a22": "大歡喜。太子祇陀、夫人、太后、群臣士民，一切",
    "T17n0754_002:0587a23": "大眾莫不解悟，各各修敬為佛作禮，復座",
    "T17n0754_002:0587a24": "如故。王叉手曰：「如佛所言，世人修善凡有二",
    "T17n0754_002:0587a25": "種：一有漏善，二無漏善。有漏無漏，二義歸",
    "T17n0754_002:0587a26": "一，世尊！云何說差別耶？」佛告王曰：「人有二",
    "T17n0754_002:0587a27": "品：一者利根，二者鈍根。為鈍根人，說二種",
    "T17n0754_002:0587a28": "善；利根之人，不說二也。所以者何？眾源",
    "T17n0754_002:0587a29": "泉流，終歸一海。鈍根之人諸根暗塞，是故為",
    "T17n0754_002:0587b01": "說分別法耳。」",
    "T17n0754_002:0587b02": "爾時國王太子祇陀白佛：「世尊！十善戒法，有",
    "T17n0754_002:0587b03": "差別也？同一義耶？妄語戒義，一耶？多耶？",
    "T17n0754_002:0587b04": "若一義者終不可持，若差品者願佛說之。」佛",
    "T17n0754_002:0587b05": "告之曰：「妄語有二：一重、二輕。何謂為重？若受",
    "T17n0754_002:0587b06": "戒人不修智慧，愚癡無智，不能教化興隆佛",
    "T17n0754_002:0587b07": "法，為是之故人所輕慢，不得供養貧窮困苦，",
    "T17n0754_002:0587b08": "為供養故外現精進、內行邪濁，展轉相教宣",
    "T17n0754_002:0587b09": "向諸人：『比丘苦行精進，得禪境界。』或言見佛、",
    "T17n0754_002:0587b10": "見龍、見鬼。如是之人名大妄語，犯是罪者墮",
    "T17n0754_002:0587b11": "阿鼻獄。又復妄語能令殺人破壞人家，復有",
    "T17n0754_002:0587b12": "妄語違失期契令他瞋恨，如是名為下妄語",
    "T17n0754_002:0587b13": "也。行如是者名為犯戒，墮小地獄。其餘調",
    "T17n0754_002:0587b14": "戲，及諸私理匿禁之事，或有言無、或無言",
    "T17n0754_002:0587b15": "有，不犯戒也。」太子祇陀聞說是已，即於佛",
    "T17n0754_002:0587b16": "前受十善道法，白佛言：「世尊！弟子今日疑",
    "T17n0754_002:0587b17": "悔已除，發三菩提心，願佛證知。」佛言：「善哉！甚",
    "T17n0754_002:0587b18": "大隨喜，宜知是時。」王白佛言：「如佛所說，十",
    "T17n0754_002:0587b19": "方賢聖明達眾生因緣果報者，我父先王",
    "T17n0754_002:0587b20": "奉事外道，隨持禁戒，絕於酒肉五辛葱",
    "T17n0754_002:0587b21": "蒜，供養梵天、日月水火；常行布施，求梵天",
    "T17n0754_002:0587b22": "福，年年常用千頭乳牛施婆羅門，計四十",
    "T17n0754_002:0587b23": "年，四萬頭牛。諸婆羅門，食其乳、酪、生酥、熟",
    "T17n0754_002:0587b24": "酥、醍醐等味。如斯功德，生何天也？願佛垂",
    "T17n0754_002:0587b25": "哀分別教示，令諸行者普得聞知。」佛告王曰：",
    "T17n0754_002:0587b26": "「前王果報，今在地獄。所以者何？不值善時、不",
    "T17n0754_002:0587b27": "遇善友、無善方便，雖修功德不得免罪。布施",
    "T17n0754_002:0587b28": "之功不亡失也，罪後畢時方當受福。大王當",
    "T17n0754_002:0587b29": "知，夫人修福不與罪合，不共合故要須方",
    "T17n0754_002:0587c01": "便令得滅罪。何謂方便？謂善知識。何謂善",
    "T17n0754_002:0587c02": "友？謂正見人是為善友，常以正教調伏其",
    "T17n0754_002:0587c03": "心。何謂正教？謂觀無常、苦、空、無我，十二因緣",
    "T17n0754_002:0587c04": "纏著生死，修四真諦見苦、斷習、證滅、修道，",
    "T17n0754_002:0587c05": "行六波羅蜜，四無量心，是為方便調伏諸根，",
    "T17n0754_002:0587c06": "根調伏故定慧成就，慧成就故其心正直，心",
    "T17n0754_002:0587c07": "正直故能起精進，精進心故能起戒慎，戒慎",
    "T17n0754_002:0587c08": "究竟定慧明了。慧明了故遊諸萬行通達無",
    "T17n0754_002:0587c09": "礙，行無礙故名為解脫，解脫心者即涅槃",
    "T17n0754_002:0587c10": "也；是則名為善知識也。大王當知，明師善導",
    "T17n0754_002:0587c11": "是大因緣不可輕也。大王今者遭賢遇聖，皆",
    "T17n0754_002:0587c12": "由前世因緣果報，聞法信解，復能解人。是故",
    "T17n0754_002:0587c13": "我說，明人難值而不比有，其所生處族親",
    "T17n0754_002:0587c14": "蒙慶。是故當修般若智慧。」",
    "T17n0754_002:0587c15": "王白佛言：「聞世尊說智慧方便，皆已貫心。如",
    "T17n0754_002:0587c16": "世尊說，禍福不同。我先帝大王，有何惡業受",
    "T17n0754_002:0587c17": "苦報耶？」佛告王曰：「先帝大王有六種罪。何謂",
    "T17n0754_002:0587c18": "六種？一者傲慢妬弊，事無麁細便起鞭罰，",
    "T17n0754_002:0587c19": "不忍辱故。二者貪愛寶貨，斷事不平，致令",
    "T17n0754_002:0587c20": "天下懷怨恨故。三者遊獵嬉戲，苦困人民，傷",
    "T17n0754_002:0587c21": "害眾生所愛命故。四者禁閉宮女，不得從意，",
    "T17n0754_002:0587c22": "受大苦故。五者耽著女色，得新厭舊，撫接不",
    "T17n0754_002:0587c23": "平，致怨恨故。六者畏婆羅門，偷食酒肉五辛",
    "T17n0754_002:0587c24": "葱蒜，恐被呵責，行詐偽故。是為六事，罪業",
    "T17n0754_002:0587c25": "因緣，生地獄中。」",
    "T17n0754_002:0587c26": "王白佛言：「若如是者，佛未出時，弟子亦有如",
    "T17n0754_002:0587c27": "斯之罪，當如之何？修十善行，令得成就無滯",
    "T17n0754_002:0587c28": "礙也？」佛告王曰：「如我先說，日光出時眾冥悉",
    "T17n0754_002:0587c29": "滅，有餘暗不？」王曰：「燈火之光，尚能滅暗，況日",
    "T17n0754_002:0588a01": "光明，威勢力也？」「今王福德，聞佛說法，成就智",
    "T17n0754_002:0588a02": "慧，喻若日光滅一切暗，無餘罪也。」王白佛言：",
    "T17n0754_002:0588a03": "「我父所事婆羅門師，精進智慧、修習苦行，為",
    "T17n0754_002:0588a04": "求福故不惜身命，或有投巖、五熱炙身，或斷",
    "T17n0754_002:0588a05": "飲食求生梵天，或大積薪生自燒身，或有",
    "T17n0754_002:0588a06": "翹脚張口向日，或於高樹以繩繫脚而自倒",
    "T17n0754_002:0588a07": "懸，或臥刺棘、抱石磓胸，有如是等種種苦",
    "T17n0754_002:0588a08": "行。苦行之功，福德因緣，歸何所耶？」佛答之",
    "T17n0754_002:0588a09": "曰：「如吾前說，行苦苦報，行樂樂報。汝不聞",
    "T17n0754_002:0588a10": "乎？」王言：「世尊制諸弟子，令持禁戒，非為苦",
    "T17n0754_002:0588a11": "耶？夫人飢時不即得食，煩惱橫起，忿怒隆",
    "T17n0754_002:0588a12": "盛，不自覺識，起瞋懷害殺修迦羅，如斯之",
    "T17n0754_002:0588a13": "事累世受苦，豈非惡也？」佛告王曰：「吾前所",
    "T17n0754_002:0588a14": "以制中前食者，為諸比丘捨外道法，於我法",
    "T17n0754_002:0588a15": "中出家為道。先習苦行，飢餓心故，得諸弟",
    "T17n0754_002:0588a16": "子肥美飲食，貪食過飽，食不消故，則致眾",
    "T17n0754_002:0588a17": "病。是故制食，非為飢苦求福德也。又節食",
    "T17n0754_002:0588a18": "者，見諸比丘縱橫乞食無有晝夜、食無時",
    "T17n0754_002:0588a19": "節，為諸外道之所譏責而作是言：『瞿曇沙門",
    "T17n0754_002:0588a20": "自言道精，何以不如外道法也？』是故節食，非",
    "T17n0754_002:0588a21": "於飢苦而求福也。以要言之，所制禁戒，正為",
    "T17n0754_002:0588a22": "癡人無方便慧，非為智人知時宜也。如我前",
    "T17n0754_002:0588a23": "說，般若智慧即是解脫，智者所受，聖所行",
    "T17n0754_002:0588a24": "處。」王聞是已，益加歡喜，更起恭敬為佛作",
    "T17n0754_002:0588a25": "禮；一切大眾皆亦如是。",
    "T17n0754_002:0588a26": "波斯匿王長跪合掌白世尊曰：「今此大眾，聞",
    "T17n0754_002:0588a27": "佛所說，疑網結解，猶如日光消除暗冥，得見",
    "T17n0754_002:0588a28": "大明。如此之功，其恩難報。諸弟子等，當以何",
    "T17n0754_002:0588a29": "方施設供養，報今世尊斯重恩耶？」佛告王",
    "T17n0754_002:0588b01": "曰：「及諸會眾，甘露法教，其功難報。假令有",
    "T17n0754_002:0588b02": "人，於恒沙劫，盡心奉事佛法聖眾，衣食臥",
    "T17n0754_002:0588b03": "具、疾病醫藥。於意云何，其福多不？」王曰：「甚",
    "T17n0754_002:0588b04": "多，不可稱量。」佛告王曰：「甘露法者，精妙難",
    "T17n0754_002:0588b05": "量，濟無麁細，非天世人福德之力所能報",
    "T17n0754_002:0588b06": "也。唯有一事，能報佛恩。何謂為一？常以慈",
    "T17n0754_002:0588b07": "心，以其所解一切善法，展轉開化乃至",
    "T17n0754_002:0588b08": "一人，令其信心成就智慧，展轉教化無有",
    "T17n0754_002:0588b09": "窮盡，譬如一燈燃無量燈。如是行者，乃名",
    "T17n0754_002:0588b10": "為報師徒重恩。大王當知，欲報師徒解脫",
    "T17n0754_002:0588b11": "恩者，還以智慧解脫眾生，如是行者則為",
    "T17n0754_002:0588b12": "供養三世諸佛，非但供養報一師也。」王叉手",
    "T17n0754_002:0588b13": "白：「宣傳聖教開悟群生，令行正見修習聖",
    "T17n0754_002:0588b14": "道，其福云何？唯願垂哀，開導眾生。」佛告王",
    "T17n0754_002:0588b15": "曰：「若善男子善女人，從師聞法一句一義，展",
    "T17n0754_002:0588b16": "轉教化乃至一人，未信令信、未解令解，如是",
    "T17n0754_002:0588b17": "功德無量無邊，非是凡夫所能知也。大王！假",
    "T17n0754_002:0588b18": "使有人於千歲中，飲食醫藥、上妙衣服，供養",
    "T17n0754_002:0588b19": "恭敬佛法聖眾，其福多不？」王言：「甚多，不可稱",
    "T17n0754_002:0588b20": "量。」佛言：「大王！善男子善女人，從師聞說諸",
    "T17n0754_002:0588b21": "佛正教，展轉教化乃至一人，令其信解，其所",
    "T17n0754_002:0588b22": "得福復過於彼，千萬億倍不及其一。何以",
    "T17n0754_002:0588b23": "故？法化之功，應無量故。」",
    "T17n0754_002:0588b24": "佛告阿難：「如此法教，精勤宣化一切人民，其",
    "T17n0754_002:0588b25": "福無量。阿難！我今以此無上妙法，付囑於汝，",
    "T17n0754_002:0588b26": "宣布教化過度眾生，則為供養一切諸佛。」阿",
    "T17n0754_002:0588b27": "難叉手白世尊曰：「佛囑此經，當何名之？」佛告",
    "T17n0754_002:0588b28": "阿難：「此經教者，名『未曾有說因緣經』，當勤修",
    "T17n0754_002:0588b29": "行。」爾時波斯匿王、祇陀太子、夫人、後宮，四部",
    "T17n0754_002:0588c01": "弟子，釋梵諸天、八部龍神，八十萬人聞佛",
    "T17n0754_002:0588c02": "所說，皆大歡喜，各各發心向三脫門，禮佛辭",
    "T17n0754_002:0588c03": "退，如法奉行。",
    "T17n0754_002:0588c04": "佛說未曾有因緣經卷下"
}