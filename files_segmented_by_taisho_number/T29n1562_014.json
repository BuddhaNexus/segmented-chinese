{
    "T29n1562_014:0409c12": "阿毘達磨順正理論卷第十四",
    "T29n1562_014:0409c14": "尊者眾賢造",
    "T29n1562_014:0409c15": "三藏法師玄奘奉　詔譯",
    "T29n1562_014:0409c16": "6 六辯差別品第二之六",
    "T29n1562_014:0409c17": "又彼經主於此生疑：爾時此法，為名安住、",
    "T29n1562_014:0409c18": "為名衰異、為名壞滅？今當為決。已生位中，住",
    "T29n1562_014:0409c19": "異滅三起用各別，令所相法於一時中所望",
    "T29n1562_014:0409c20": "不同，具有三義。如斯通釋，何理相違？故彼所",
    "T29n1562_014:0409c21": "疑未為應理。又次前說，設許未來生有作用，",
    "T29n1562_014:0409c22": "如何成未來？應說未來相。法現在時生用已",
    "T29n1562_014:0409c23": "謝，如何成現在？應說現在相。此無所違，無非",
    "T29n1562_014:0409c24": "現在有作用故。豈不生相未來生時能生諸",
    "T29n1562_014:0409c25": "法即是作用，何故乃言此唯現在？天愛！作用",
    "T29n1562_014:0409c26": "非汝所知，此是功能非關作用。謂有為法，若",
    "T29n1562_014:0409c27": "能為因引攝自果，名為作用；若能為緣攝助",
    "T29n1562_014:0409c28": "異類，是謂功能。如前已辯，一切現在皆能為",
    "T29n1562_014:0409c29": "因引攝自果，非諸現在皆能為緣攝助異類。",
    "T29n1562_014:0410a01": "謂闇中眼或有功能被損害者，便於眼識不",
    "T29n1562_014:0410a02": "能為緣攝助令起，然其作用非闇所損，定能",
    "T29n1562_014:0410a03": "為因引當眼故。由斯作用、功能有別。然於同",
    "T29n1562_014:0410a04": "類相續果生有定不定，攝引勢力名為作用",
    "T29n1562_014:0410a05": "亦名功能。若於異類相續果生，但能為緣攝",
    "T29n1562_014:0410a06": "助令起，此非作用，但是功能。豈不論言：苦法",
    "T29n1562_014:0410a07": "智、忍、光明生相，如是三法皆於未來能起作",
    "T29n1562_014:0410a08": "用。天愛！汝今執文迷義，我宗釋言此文但約",
    "T29n1562_014:0410a09": "近緣功能假說作用，以於多種法生緣中生",
    "T29n1562_014:0410a10": "是近緣，理極成立，故以餘位因作用名，於此",
    "T29n1562_014:0410a11": "位中假立名想，如是住等隨應當知。苦忍光",
    "T29n1562_014:0410a12": "明亦於此位有勝功力假立此名，實唯引",
    "T29n1562_014:0410a13": "果方名作用。或有難言：於正生位若無生",
    "T29n1562_014:0410a14": "等，如何此時生有作用，非住異滅？於此位中",
    "T29n1562_014:0410a15": "若有生等，如何住等無用唯生？此難不然，且",
    "T29n1562_014:0410a16": "正生位生等非無，住等爾時非現在故功能",
    "T29n1562_014:0410a17": "未有。設此位中未有生等，如汝因果，理亦無",
    "T29n1562_014:0410a18": "違，由汝宗中果將生位，能生因性或有或無，",
    "T29n1562_014:0410a19": "許有隣近展轉因故。又彼經主於四相中許",
    "T29n1562_014:0410a20": "三撥異，作如是說：又應一法生已未壞名住，",
    "T29n1562_014:0410a21": "住已壞時名滅。理且可然。異於一法進退推",
    "T29n1562_014:0410a22": "徵，理不應有。所以者何？異謂前後性相轉變，",
    "T29n1562_014:0410a23": "非即此法可言異此，故說頌言：",
    "T29n1562_014:0410a24": "即前異不成，　　異前非一法，",
    "T29n1562_014:0410a25": "是故於一法，　　立異終不成。",
    "T29n1562_014:0410a26": "且已略成異有別體，剎那相續異並不成，今",
    "T29n1562_014:0410a27": "復各應思擇此義，謂許法外有異相體，由此",
    "T29n1562_014:0410a28": "能令所相一法異而不異。此我應思，不許法外",
    "T29n1562_014:0410a29": "有異相體，而許剎那相續有異，如何外緣雖",
    "T29n1562_014:0410b01": "無差別然得有異？經主應思我所應思，於後",
    "T29n1562_014:0410b02": "思擇三世義處，當兼顯了。今於此中正當義",
    "T29n1562_014:0410b03": "便，故略成立用遣所疑。謂從本來諸法唯有",
    "T29n1562_014:0410b04": "自體安住、差別用無，由遇前生俱生緣力，令",
    "T29n1562_014:0410b05": "差別用本無而起，即此名為現在作用，亦名",
    "T29n1562_014:0410b06": "能引自果功能。依此世尊作如是說：本無今",
    "T29n1562_014:0410b07": "有，有已還無。此用與體不可言異，如能益損",
    "T29n1562_014:0410b08": "差別功能與能領受自體不異。又如所執，於",
    "T29n1562_014:0410b09": "後心中，前心差別所引習氣，此不可說異於",
    "T29n1562_014:0410b10": "後心。或復如善有見有對造色業性，雖不異",
    "T29n1562_014:0410b11": "色，而彼品類差別義成。故於此中，諸對法",
    "T29n1562_014:0410b12": "者於法自體、差別用中立有異名，非唯自",
    "T29n1562_014:0410b13": "體謂有為法。於自體中能引自果作用名",
    "T29n1562_014:0410b14": "住，即此作用衰損名異。此住及衰無容自",
    "T29n1562_014:0410b15": "有，應有別法令住令衰。此二之因，即住異相。",
    "T29n1562_014:0410b16": "於斯正理，何不忍歟？我於此中不能忍者，此",
    "T29n1562_014:0410b17": "差別用於現在時，與其自體非異性故。此用",
    "T29n1562_014:0410b18": "既異，體亦應然，如何乃言用異非體？若執過",
    "T29n1562_014:0410b19": "去未來體無，於彼所宗可有此失，非許三世",
    "T29n1562_014:0410b20": "恒有體者。所以者何？若作用息，唯捨現在，法",
    "T29n1562_014:0410b21": "體猶存，云何乃令體亦有異？故說頌言：",
    "T29n1562_014:0410b22": "自體名有異，　　由勝用衰損，",
    "T29n1562_014:0410b23": "如何於一法？　　立異終不成。",
    "T29n1562_014:0410b24": "非正生位立有異名，作用爾時未衰損故。即",
    "T29n1562_014:0410b25": "由此理，立住異名，此能衰損引果用故。由法",
    "T29n1562_014:0410b26": "作用被衰損時方引自果。由因被損，後果生",
    "T29n1562_014:0410b27": "位漸劣前因，故果漸劣。由因有異，此果剎",
    "T29n1562_014:0410b28": "那復由俱起異相為緣令衰損故，復能為後",
    "T29n1562_014:0410b29": "果漸劣緣。如是一切有為相續，剎那剎那令",
    "T29n1562_014:0410c01": "後後異，故前前念有異義成。此義既成，應為",
    "T29n1562_014:0410c02": "比量，謂見最後有差別故，前諸剎那定有差",
    "T29n1562_014:0410c03": "別，非如幻惑譬喻論師所立剎那相續異理。",
    "T29n1562_014:0410c04": "若爾，相續漸增長時，異相應無，不見果故。無",
    "T29n1562_014:0410c05": "斯過失，住相爾時由外緣助勢力增強摧伏",
    "T29n1562_014:0410c06": "異故。有餘師說：諸法作用無有能住過一剎",
    "T29n1562_014:0410c07": "那，是故有為說名有異，非捨自相方得異名，",
    "T29n1562_014:0410c08": "亦非有為有常性過。由此法性自體恒然，非",
    "T29n1562_014:0410c09": "作非轉不可改易，故火常用煖為自體，離煖",
    "T29n1562_014:0410c10": "更無火體可得。然火作用要藉眾緣，故宗立",
    "T29n1562_014:0410c11": "火為無常性。若自體異，即成別法，應非無常，",
    "T29n1562_014:0410c12": "體無變故。謂若唯執現在世有、去來體無，則",
    "T29n1562_014:0410c13": "諸行法其性應常，無變異故。云何無異？謂有",
    "T29n1562_014:0410c14": "與無性各安立，無變異故。彼唯執有現在世",
    "T29n1562_014:0410c15": "法剎那性故不可變異，未來過去其體並無，",
    "T29n1562_014:0410c16": "無法如何當言變異？故不可說諸行無常，不",
    "T29n1562_014:0410c17": "可說言無變為有、有變為無名為變異，有無",
    "T29n1562_014:0410c18": "二性體不相成，以有與無體相違故。亦非果",
    "T29n1562_014:0410c19": "異因無異故，非無異因可有異果，果必隨因",
    "T29n1562_014:0410c20": "方有異故。若謂有性是無常者，理亦不然，",
    "T29n1562_014:0410c21": "有性不可成餘性故，以法有性未嘗非有，有",
    "T29n1562_014:0410c22": "與非有各別立故。由此諸行變異定無，是則",
    "T29n1562_014:0410c23": "有為皆應常住。若許過未亦有亦無，從未生",
    "T29n1562_014:0410c24": "無可生為有，從已生有可滅為無。此去來無",
    "T29n1562_014:0410c25": "與現在有俱非決定，可有改易。去來之有與",
    "T29n1562_014:0410c26": "現在同，於一切時恒無改易。由於體有、用或",
    "T29n1562_014:0410c27": "有無，可說有為分位有異，是故唯說三時有",
    "T29n1562_014:0410c28": "宗。於一法中可言有異，法有異故，異相可",
    "T29n1562_014:0410c29": "成。異相既成，無常義立。非如唯說現在有",
    "T29n1562_014:0411a01": "宗，相續剎那異皆非有。如前已說，故應且",
    "T29n1562_014:0411a02": "止。若生在未來，生所生法、未來一切法何不",
    "T29n1562_014:0411a03": "頓生？彼能生因各常合故。此先已辯。先何",
    "T29n1562_014:0411a04": "所辯？謂或有法於未獲得引果用時，由遇未",
    "T29n1562_014:0411a05": "得正得已滅引果用時外緣攝助，於辦自事",
    "T29n1562_014:0411a06": "發起內緣攝助功能是名生相。即依此義，說",
    "T29n1562_014:0411a07": "如是言。頌曰：",
    "T29n1562_014:0411a08": "生能生所生，　　非離因緣合。",
    "T29n1562_014:0411a09": "論曰：非離所餘因緣和合，唯生相力能生所",
    "T29n1562_014:0411a10": "生，故諸未來非皆頓起。生相雖作俱起近因",
    "T29n1562_014:0411a11": "能生所生，諸有為法而必應待前自類因及",
    "T29n1562_014:0411a12": "餘外緣和合攝助，如種地等差別因緣助芽",
    "T29n1562_014:0411a13": "等生令生芽等。若爾，我等唯見因緣有生功",
    "T29n1562_014:0411a14": "能、無別生相，有因緣合諸法即生，無即不",
    "T29n1562_014:0411a15": "生，何勞生相？故應唯有因緣力生。此責不",
    "T29n1562_014:0411a16": "然，唯許眾緣諸法生者，此責同故。謂若唯許",
    "T29n1562_014:0411a17": "未來諸法因緣和合而得生者，此責亦同，未",
    "T29n1562_014:0411a18": "來諸法因緣無別，何不頓生？又因緣中隨闕",
    "T29n1562_014:0411a19": "一種，具所餘故果亦應生。且如眼根先業所",
    "T29n1562_014:0411a20": "引，雖離大種而亦應生。或應但由大種功力，",
    "T29n1562_014:0411a21": "不由先業眼根得生。或諸眼根隨業所引，",
    "T29n1562_014:0411a22": "能生大種無不合時，於一生時餘亦應起。或",
    "T29n1562_014:0411a23": "應大種於眼無能，不見離前眼，大種獨生故，",
    "T29n1562_014:0411a24": "但應因前眼後眼得生。執大種能生，應成無",
    "T29n1562_014:0411a25": "用。又如種子水土等緣，隨闕一時芽必不起，",
    "T29n1562_014:0411a26": "故知種等功力極成。於眼等生，地等大種能",
    "T29n1562_014:0411a27": "生功力非所現見，既不現見大種功力應不",
    "T29n1562_014:0411a28": "為因生於眼等。又汝所執，有業種子相續轉",
    "T29n1562_014:0411a29": "變，誰為障礙不能頓生一切業果？若由緣",
    "T29n1562_014:0411b01": "助業種方能生，應但緣能生，何勞業種？以眾",
    "T29n1562_014:0411b02": "緣助業果乃生，眾緣若無，果不生故。既賴緣",
    "T29n1562_014:0411b03": "助而業種非無，雖藉眾緣，寧撥無生相？又見",
    "T29n1562_014:0411b04": "初念無漏生時，生能為因起無漏得，得自相",
    "T29n1562_014:0411b05": "有前已極成，應說除生有何別法能作此得？",
    "T29n1562_014:0411b06": "前俱起因若全無因，得不應起，則初無漏應",
    "T29n1562_014:0411b07": "不說成。生相生時為亦別有俱生因不？應言",
    "T29n1562_014:0411b08": "亦有，謂除生體，餘一果法。云何異滅為生助",
    "T29n1562_014:0411b09": "因？古昔諸師咸作是釋：同一果法展轉為因，",
    "T29n1562_014:0411b10": "如諸大種更相順故。復有釋言：諸有為法",
    "T29n1562_014:0411b11": "一切皆是生等性故。生等四相一一用時，以",
    "T29n1562_014:0411b12": "此為門，餘皆助力。證斯義者，謂念住中觀身",
    "T29n1562_014:0411b13": "等為無常性故。然上座說：諸行無住，若行可",
    "T29n1562_014:0411b14": "住，經極少時。何故不經須臾日月時年劫住？",
    "T29n1562_014:0411b15": "無異因故。又阿笈摩亦說諸行無有住故，如",
    "T29n1562_014:0411b16": "世尊言：苾芻！諸行皆臨滅時，既無有住亦無",
    "T29n1562_014:0411b17": "有滅。且彼所說，若行可住經極少時，理不應",
    "T29n1562_014:0411b18": "忍。極少時者謂一剎那，若一剎那亦無有住，",
    "T29n1562_014:0411b19": "是則諸行應畢竟無。若謂有為全無有住，得",
    "T29n1562_014:0411b20": "體無間即滅故者，豈不有此得體時故，即名",
    "T29n1562_014:0411b21": "諸行極少住時。雖有此時，而無有住。依何位",
    "T29n1562_014:0411b22": "說此無住言？為得體時、為得體後？執無住位",
    "T29n1562_014:0411b23": "唯應二時，若得體時亦無住者，則不能越前",
    "T29n1562_014:0411b24": "所說過。若得體後方言無住，非所許故，設難",
    "T29n1562_014:0411b25": "唐捐。汝等所言得體時者，即我說住能引果",
    "T29n1562_014:0411b26": "時。非我所宗引果時後諸行有住，何緣汝等",
    "T29n1562_014:0411b27": "對我遮破？諸行住時，如汝行中有時有者，必",
    "T29n1562_014:0411b28": "待餘法生用方成。如是亦應有引果者，必待",
    "T29n1562_014:0411b29": "餘法方成引用，此所待者立以住名。是則我",
    "T29n1562_014:0411c01": "宗如汝所說，礭陳何等理教相違？豈不經",
    "T29n1562_014:0411c02": "言諸行無住，若說有住此教相違，汝執有違，",
    "T29n1562_014:0411c03": "種種計度非實義故。對法諸師所說稱理，有",
    "T29n1562_014:0411c04": "何違害？然契經說無有住者，為遮常住故說",
    "T29n1562_014:0411c05": "此言；次後復言亦無滅故，此言遮遣諸行斷",
    "T29n1562_014:0411c06": "滅。若離為遮諸行斷者，此無滅言更何所遣？",
    "T29n1562_014:0411c07": "然諸行滅但有二種：一生無間滅、二畢竟斷",
    "T29n1562_014:0411c08": "滅。故為遮遣常斷二邊，經言諸行無住無滅，",
    "T29n1562_014:0411c09": "非為遮遣對法諸師所立為因令引果住。諸",
    "T29n1562_014:0411c10": "有智者請為諦觀，誰之所言違正理教，為說",
    "T29n1562_014:0411c11": "諸行有暫住者、為說諸行全無滅者？我本不",
    "T29n1562_014:0411c12": "言諸行生已全無有滅。何緣經說皆臨滅時",
    "T29n1562_014:0411c13": "亦無有滅？言無滅者是無息義，此無意說",
    "T29n1562_014:0411c14": "諸行生已無間必滅，無暫息時。說無住言此",
    "T29n1562_014:0411c15": "義已顯，復言無滅應成無用。我亦不言諸行",
    "T29n1562_014:0411c16": "生已畢竟常住。若爾，何緣說有為法生已有",
    "T29n1562_014:0411c17": "住？言有住者是暫停義，謂正滅時諸行暫",
    "T29n1562_014:0411c18": "住，非於已滅及正生時可說住言，無作用故，",
    "T29n1562_014:0411c19": "如前已說，於正滅時諸行方有引果作用。雖",
    "T29n1562_014:0411c20": "作是說而住必無，曾無契經說有住故。曾無",
    "T29n1562_014:0411c21": "遮故，何定言無？又理所逼，故應信有。設無至",
    "T29n1562_014:0411c22": "教，住於正理無所乖違，言有何失？然有至",
    "T29n1562_014:0411c23": "教證住為有，如《撫掌喻契經》中言：苾芻！諸",
    "T29n1562_014:0411c24": "行如幻如焰，暫時而住，速還謝滅。豈不由斯",
    "T29n1562_014:0411c25": "已證對法所說諸行有暫住時，由此亦成毘婆",
    "T29n1562_014:0411c26": "沙釋，言無住者依剎那後密意而說，非謂全",
    "T29n1562_014:0411c27": "無。然彼所言，此隨自意分別計度通善逝",
    "T29n1562_014:0411c28": "經，經曾不言有住故者。今謂彼類未讀此經，",
    "T29n1562_014:0411c29": "或率己情撥為非量，或朋黨執濁亂其心，雖",
    "T29n1562_014:0412a01": "數披文而不記了。諸求理者請為尋思：誰於",
    "T29n1562_014:0412a02": "佛經隨自意執，為言諸行有暫住者、為撥此",
    "T29n1562_014:0412a03": "經為非量者？然薄伽梵先於經中說臨滅時",
    "T29n1562_014:0412a04": "諸行無住，慮當來世譬喻部師執彼經文撥",
    "T29n1562_014:0412a05": "剎那住，故復說此《撫掌喻經》顯諸行中有暫",
    "T29n1562_014:0412a06": "時住。彼不忍受此大師言，復作是責：何緣但",
    "T29n1562_014:0412a07": "許依剎那後密意而說，而不言依眾同分後？",
    "T29n1562_014:0412a08": "剎那與此有何差別？此責非理，有差別故。剎",
    "T29n1562_014:0412a09": "那頃住有俱起因，眾同分住此因非有，是故",
    "T29n1562_014:0412a10": "此責非應正理。彼復責言：若由住力能令諸",
    "T29n1562_014:0412a11": "行暫時住者，何不由此令諸有為經千俱胝",
    "T29n1562_014:0412a12": "剎那量住？何緣諸行一念住因非即令住千",
    "T29n1562_014:0412a13": "俱胝念？此亦非理，離能生因，彼亦不許諸行",
    "T29n1562_014:0412a14": "生故。何緣諸行一念生因非即令生千俱胝",
    "T29n1562_014:0412a15": "念？如是道理，進退應同。又契經言：應知樂受",
    "T29n1562_014:0412a16": "生住皆樂。復有經言：應知色等有生有住。若",
    "T29n1562_014:0412a17": "謂此經依相續說，不應正理，義不成故。謂若",
    "T29n1562_014:0412a18": "不許剎那有住，如何相續住義得成？相續必",
    "T29n1562_014:0412a19": "依剎那成故。如是住相，理教極成。然譬喻師",
    "T29n1562_014:0412a20": "固言非有，不知於住曾結何冤，其理顯然",
    "T29n1562_014:0412a21": "而不忍受。有餘難言：若無常相離無常性別",
    "T29n1562_014:0412a22": "有體者，何不離苦別有苦相？如斯例難，其理",
    "T29n1562_014:0412a23": "不成。若說無常性由無常相有，可依此說而",
    "T29n1562_014:0412a24": "設難言：苦性亦應由苦相有。然有為法性是",
    "T29n1562_014:0412a25": "無常，但由滅相為緣故滅，如有為法性是",
    "T29n1562_014:0412a26": "無常，要待生緣為緣故起。如是苦性，設復更",
    "T29n1562_014:0412a27": "有苦相為緣，此復何用？故所例難其理不成。",
    "T29n1562_014:0412a28": "由此已遮空無我難。又即無常相亦是苦相，",
    "T29n1562_014:0412a29": "體無常故、《苦經》所說故。又彼亦應遭如是難：",
    "T29n1562_014:0412b01": "若所生法別有生緣方得生者，應許苦法",
    "T29n1562_014:0412b02": "別待苦緣方得成苦。或所生法應離生緣自",
    "T29n1562_014:0412b03": "然而生，猶如苦等。又前已說。前說者何？如汝",
    "T29n1562_014:0412b04": "行中有時有者，必待餘法生用方成。如是我",
    "T29n1562_014:0412b05": "宗一切時有，故法有性不待因緣。苦無我",
    "T29n1562_014:0412b06": "等應如有性，滅應如生要待餘法，故知別有",
    "T29n1562_014:0412b07": "能滅內因，離所滅法名無常相。若謂諸行無",
    "T29n1562_014:0412b08": "別滅因，生亦應然不待因有，此二與體俱異",
    "T29n1562_014:0412b09": "法故。或應說二差別所因。若言此二亦有差",
    "T29n1562_014:0412b10": "別，謂諸行生必待因故，現見生時遲速差別。",
    "T29n1562_014:0412b11": "若諸行滅亦待因者，亦應滅時遲速有異。滅",
    "T29n1562_014:0412b12": "若如生時有遲速，便違諸行剎那滅宗。故知",
    "T29n1562_014:0412b13": "無因自然而滅，無斯過失，滅因與行必俱有",
    "T29n1562_014:0412b14": "故。時無差別，生因與行或俱不俱，雖時隔",
    "T29n1562_014:0412b15": "越亦為因故，諸行生時可有遲速。若諸行",
    "T29n1562_014:0412b16": "滅不由因者，於正生時應即滅壞，或應後",
    "T29n1562_014:0412b17": "位滅壞亦無，汝許前後同無因故。若謂此位",
    "T29n1562_014:0412b18": "諸行未生，何得難令即有滅者，是則應許生",
    "T29n1562_014:0412b19": "為滅因，要見有生方有滅故。既許諸行滅必",
    "T29n1562_014:0412b20": "待生，如何可言無因而滅？又由至教證滅有",
    "T29n1562_014:0412b21": "因，如契經言：此法滅故彼法亦滅。又說：如",
    "T29n1562_014:0412b22": "是一切有因。故知諸行由因故滅。又諸有為",
    "T29n1562_014:0412b23": "相皆展轉為因，必由有生方可滅故，必有滅",
    "T29n1562_014:0412b24": "法方可生故，必由有住方有異故，必由有",
    "T29n1562_014:0412b25": "異住可遷故。復有責言：住因無故法自然",
    "T29n1562_014:0412b26": "滅，何用滅因？此責非理，唯說前生為因論者，",
    "T29n1562_014:0412b27": "因正有時未有所起，彼執未來體是無故。後",
    "T29n1562_014:0412b28": "果生位前因已無，雖無住因，何妨有住？故",
    "T29n1562_014:0412b29": "彼所說非無滅因。又先已辯住相為因，諸行",
    "T29n1562_014:0412c01": "生已剎那頃住，如何復說住無有因？若謂諸",
    "T29n1562_014:0412c02": "行一剎那後必無有故自然滅者，若無滅相，",
    "T29n1562_014:0412c03": "誰遣其無，令生已滅都由滅相，故離有為有",
    "T29n1562_014:0412c04": "滅相體。又不應執滅相體無，如前所引契經",
    "T29n1562_014:0412c05": "中說：有為之起亦可了知，盡及住異亦可知",
    "T29n1562_014:0412c06": "故。非於無法應勸了知，諸可了知者是有異",
    "T29n1562_014:0412c07": "名故。又如必有能生差別，令所生法至已生",
    "T29n1562_014:0412c08": "位，如是必有能滅差別，令所滅法至已滅位，",
    "T29n1562_014:0412c09": "故滅如生別有義立。又彼上座作如是言：如",
    "T29n1562_014:0412c10": "雖無別有性一性長性短性合離性等為其所",
    "T29n1562_014:0412c11": "待，而亦得成有一長短合離等法，住等亦然",
    "T29n1562_014:0412c12": "無別所待。此說便成違自宗過，彼宗自許有",
    "T29n1562_014:0412c13": "一長短合離等法待餘成故。彼執諸法託有",
    "T29n1562_014:0412c14": "因緣本無今有，故諸法有待餘有性，非無所",
    "T29n1562_014:0412c15": "待。汝宗諸行本無今有，有性如生待有方立；",
    "T29n1562_014:0412c16": "對法者說，諸法有性一切時有，不待因緣。故",
    "T29n1562_014:0412c17": "彼所言自違宗義。遮餘同類此一方成，故亦",
    "T29n1562_014:0412c18": "待餘一義成立。長短展轉相待而成，或待極",
    "T29n1562_014:0412c19": "微安布而立，故非自有，必待他成。合之與離",
    "T29n1562_014:0412c20": "亦待別物，是故一切皆有所待，非無所待可",
    "T29n1562_014:0412c21": "立名言。又法生因亦應由此例被遮遣，如有",
    "T29n1562_014:0412c22": "等性無所待成，生亦應爾；然無是事，故諸有",
    "T29n1562_014:0412c23": "為分位差別，一切皆待異因緣成，非自然有。",
    "T29n1562_014:0412c24": "故有為相一一剎那皆別實有，義極成立。譬",
    "T29n1562_014:0412c25": "喻部師所立，假有相續生等諸有為相，不合",
    "T29n1562_014:0412c26": "正理、違背契經；唯我所宗符經順理，故有智",
    "T29n1562_014:0412c27": "者應勤修學。已廣分別諸有為相。名身等類",
    "T29n1562_014:0412c28": "其義云何？頌曰：",
    "T29n1562_014:0412c29": "名身等所謂，　　想章字總說。",
    "T29n1562_014:0413a01": "論曰：等者等取句身、文身，名句文身本論說",
    "T29n1562_014:0413a02": "故。諸想總說即是名身，諸章總說即是句",
    "T29n1562_014:0413a03": "身，諸字總說即是文身。言總說者是合集",
    "T29n1562_014:0413a04": "義，於合集義中說嗢遮界故。想謂於法分別",
    "T29n1562_014:0413a05": "取著、共所安立。字所發想，即是眼耳瓶衣車",
    "T29n1562_014:0413a06": "等。如是想身即是名身，謂眼耳等。章謂章",
    "T29n1562_014:0413a07": "辯。世論者釋：是辯無盡，帶差別章，能究竟",
    "T29n1562_014:0413a08": "辯所欲說義，即是福招樂異熟等。如是章身",
    "T29n1562_014:0413a09": "即是句身，謂如有說：",
    "T29n1562_014:0413a10": "「福招樂異熟，　　所欲皆如意，",
    "T29n1562_014:0413a11": "并速證第一，　　永寂靜涅槃。」",
    "T29n1562_014:0413a12": "如是句等。字謂𧙃阿壹伊等字，如是字身即",
    "T29n1562_014:0413a13": "是文身，謂迦佉伽等。有餘師說，本論中言：",
    "T29n1562_014:0413a14": "云何多名身？謂名名事等。非彼論師欲辯名",
    "T29n1562_014:0413a15": "等是實有相，而依假合以發問端，是故彼問",
    "T29n1562_014:0413a16": "多名身等者，決定應問名等體實相，思擇名",
    "T29n1562_014:0413a17": "等體實相中何用推徵名等假合？又名等三",
    "T29n1562_014:0413a18": "相差別者，謂聲所顯能顯於義，已共立為能",
    "T29n1562_014:0413a19": "詮定量，顯示所解意樂所生，能表所知境界",
    "T29n1562_014:0413a20": "自體，猶如響像，此相是名。若能辯析所知",
    "T29n1562_014:0413a21": "境中廣略義門，此相是句。於能說者聲已",
    "T29n1562_014:0413a22": "滅位，猶令繫念持令不惑傳寄餘者，此相",
    "T29n1562_014:0413a23": "是文。此中名者謂隨歸赴。如如語聲之所",
    "T29n1562_014:0413a24": "歸赴，如是如是於自性中，名皆隨逐呼召",
    "T29n1562_014:0413a25": "於彼。句者即能辯所說義，謂能辯析差別義",
    "T29n1562_014:0413a26": "門。文者謂能有所彰顯，依此由此彼彰顯故。",
    "T29n1562_014:0413a27": "此即是字，謂令繫念無有忘失，或復由此之",
    "T29n1562_014:0413a28": "所任持令無疑惑，或能持彼轉寄於餘。故",
    "T29n1562_014:0413a29": "有說言：如靜慮者方便境相，與靜慮中所覺",
    "T29n1562_014:0413b01": "了境而為梯隥，文於名句及義亦爾。有餘師",
    "T29n1562_014:0413b02": "說：𧙃壹等字能彰名句，故說為文。即此諸",
    "T29n1562_014:0413b03": "字，或別或總能詮自性，故說為名。即此和",
    "T29n1562_014:0413b04": "合，能究竟辯差別義門，說名為句。如是三",
    "T29n1562_014:0413b05": "種體應成一，又應非實，故不可依。復有餘",
    "T29n1562_014:0413b06": "師一處顯三相，謂如說言：欲我知汝本。此",
    "T29n1562_014:0413b07": "中諸字各說為文，欲者是名，總說為句，是",
    "T29n1562_014:0413b08": "則總說名句文身。此亦不免前所說過，是故",
    "T29n1562_014:0413b09": "最初所說名等三相為善，可研尋故。豈不經",
    "T29n1562_014:0413b10": "中受想行識四無色蘊總說為名。本論亦言：",
    "T29n1562_014:0413b11": "法處所攝身業語業是色所收，其餘法處皆",
    "T29n1562_014:0413b12": "名所攝。此中何故說名？但以心不相應行蘊",
    "T29n1562_014:0413b13": "為性。契經本論皆為總攝一切法門略為二",
    "T29n1562_014:0413b14": "種：色為體者總說為色；自餘非色總說為",
    "T29n1562_014:0413b15": "名，非色聚中攝於名故。總從別目，故說為",
    "T29n1562_014:0413b16": "名。今此中名，唯約能顯所詮義說，是故但以",
    "T29n1562_014:0413b17": "心不相應行蘊為性。義為可說不可說耶？如",
    "T29n1562_014:0413b18": "實應言義不可說。若爾，何故因為等言解",
    "T29n1562_014:0413b19": "為等義，非顛倒解？又應違經：吾當為汝略",
    "T29n1562_014:0413b20": "說法要。有義有文，無斯過失，假安立故。謂",
    "T29n1562_014:0413b21": "劫初人，於種種義共立種種差別想名，由此",
    "T29n1562_014:0413b22": "相傳，於諸名想解無顛倒。又如有說：語能發",
    "T29n1562_014:0413b23": "名，名能顯義。然契經言文義巧妙，曾無有",
    "T29n1562_014:0413b24": "說有義有文。設許如斯，亦無有失，世尊所說",
    "T29n1562_014:0413b25": "具文義故。謂世尊教能正顯了無量義門，文",
    "T29n1562_014:0413b26": "詞圓滿無所缺漏，故作是說。又三世諸法",
    "T29n1562_014:0413b27": "各有三世名，謂過去法，過去諸佛以過去名",
    "T29n1562_014:0413b28": "曾已顯示；未來諸佛，以未來名當復顯示；現",
    "T29n1562_014:0413b29": "在諸佛，以現在名今正顯示。未來現在，如",
    "T29n1562_014:0413c01": "應當知。又諸法中無無名者，若有應成非所",
    "T29n1562_014:0413c02": "知過。故薄伽梵說如是言：",
    "T29n1562_014:0413c03": "「名能映一切，　　無有過名者，",
    "T29n1562_014:0413c04": "是故名一法，　　皆隨自在行。」",
    "T29n1562_014:0413c05": "有餘師說：義少名多，於一義中有多名故。有",
    "T29n1562_014:0413c06": "餘復說：名少義多，名唯一界少分所攝，義則",
    "T29n1562_014:0413c07": "具收十八界故。復有說者：互有少多，謂約界",
    "T29n1562_014:0413c08": "攝義多名少，若依立教義少名多，謂佛世",
    "T29n1562_014:0413c09": "尊於一一法，隨義施設無邊名故。如貪名愛",
    "T29n1562_014:0413c10": "名火名蛇、名蔓名渴、名網名毒、名泉名河、名修",
    "T29n1562_014:0413c11": "名廣、名針縷等，如是一切。此中經主作如是",
    "T29n1562_014:0413c12": "言：豈不此三，語為性故，用聲為體，色自性攝，",
    "T29n1562_014:0413c13": "如何乃說為心不相應行？此責非理。所以者",
    "T29n1562_014:0413c14": "何？由教及理知別有故。教謂經言：語力文",
    "T29n1562_014:0413c15": "力。若文即語，別說何為？又說：應持正法文",
    "T29n1562_014:0413c16": "句。又言：依義不依於文。又說伽他因，謂闡陀",
    "T29n1562_014:0413c17": "文字，闡陀謂造頌分量語為體。又契經言：知",
    "T29n1562_014:0413c18": "法知義。法謂名等，義謂所詮。又契經言：文義",
    "T29n1562_014:0413c19": "巧妙。又言：應以善說文句讀誦正法，惡說文",
    "T29n1562_014:0413c20": "句讀誦正法義即難解。又說：如來獲得希有",
    "T29n1562_014:0413c21": "名句文身。又說：彼彼勝解文句甚為希有。由",
    "T29n1562_014:0413c22": "此等教，證知別有能詮諸義名句文身，猶如",
    "T29n1562_014:0413c23": "語聲實而非假。理謂現見有時得聲而不得",
    "T29n1562_014:0413c24": "字、有時得字而不得聲，故知體別。有時得聲",
    "T29n1562_014:0413c25": "不得字者，謂雖聞聲而不了義。現見有人粗",
    "T29n1562_014:0413c26": "聞他語，而復審問：汝何所言？此聞語聲不了",
    "T29n1562_014:0413c27": "義者，都由未達所發文故，如何乃執文不異",
    "T29n1562_014:0413c28": "聲？有時得字不得聲者，謂不聞聲而得了義。",
    "T29n1562_014:0413c29": "現見有人不聞他語，覩脣等動知其所說。此",
    "T29n1562_014:0414a01": "不聞聲得了義者，都由己達所發文故。由斯",
    "T29n1562_014:0414a02": "理證，文必異聲。又見世間隱聲誦呪，故知呪",
    "T29n1562_014:0414a03": "字異於呪聲。又見世間有二論者，言音相",
    "T29n1562_014:0414a04": "似，一負一勝；此勝負因，必異聲有。又法與詞",
    "T29n1562_014:0414a05": "二無礙解，境界別故，知字離聲。是故聲者但",
    "T29n1562_014:0414a06": "是言音，相無差別。其中屈曲，必依迦遮吒多",
    "T29n1562_014:0414a07": "波等。要由語聲發起諸字，諸字前後和合生",
    "T29n1562_014:0414a08": "名，此名既生即能顯義，由此展轉而作是言。",
    "T29n1562_014:0414a09": "語能發名，名能顯義，故名聲異其理極成。應",
    "T29n1562_014:0414a10": "知此中聲是能說、文是所說，義俱非二，如是",
    "T29n1562_014:0414a11": "則為無亂建立。此中經主又作是言：非但音",
    "T29n1562_014:0414a12": "聲皆稱為語，要由此故義可了知，如是音聲",
    "T29n1562_014:0414a13": "方稱語故。謂能說者於諸義中已共立為能",
    "T29n1562_014:0414a14": "詮定量。若此句義由名能顯，但由音聲顯用",
    "T29n1562_014:0414a15": "已辯，何須橫計別有實名？何等名為能詮定",
    "T29n1562_014:0414a16": "量？豈不於義共立想名，此即說為能詮定量。",
    "T29n1562_014:0414a17": "謂能說者於諸義中先共安立如是諸字，定",
    "T29n1562_014:0414a18": "能展轉詮如是義。由共安立如是字故，因如",
    "T29n1562_014:0414a19": "是字發如是名，此名即是能詮定量。諸能說",
    "T29n1562_014:0414a20": "者將發語時，要先思惟如是定量，由此自",
    "T29n1562_014:0414a21": "語或他語時，於所顯義皆能解了。故非唯",
    "T29n1562_014:0414a22": "聲即能顯義，要語發字，字復發名，名乃能詮",
    "T29n1562_014:0414a23": "所欲說義。如語發字，字復發名，如是應思發",
    "T29n1562_014:0414a24": "句道理。此中經主復作是言：又未了此名如",
    "T29n1562_014:0414a25": "何由語發，為由語顯、為由語生？若由語生，語",
    "T29n1562_014:0414a26": "聲性故，聲應一切皆能生名。若謂生名聲有",
    "T29n1562_014:0414a27": "差別，此足顯義，何待別名？若由語顯，語聲性",
    "T29n1562_014:0414a28": "故，聲應一切皆能顯名。若謂顯名聲有差別，",
    "T29n1562_014:0414a29": "此足顯義，何待別名？執聲能詮，斯難亦等。謂",
    "T29n1562_014:0414b01": "若聲體即能顯義，應一切聲無非能顯；若謂",
    "T29n1562_014:0414b02": "能顯聲有差別，如是差別應即是名。故所推",
    "T29n1562_014:0414b03": "徵未為過難。然能說者，以所樂名先蘊在",
    "T29n1562_014:0414b04": "心，方復思度：我當發起如是如是言，為他",
    "T29n1562_014:0414b05": "宣說如是如是義。由此後時隨思發語，因",
    "T29n1562_014:0414b06": "語發字，字復發名，名方顯義。由依如是展轉",
    "T29n1562_014:0414b07": "理門，說語發名名能顯義，如斯安立其理必",
    "T29n1562_014:0414b08": "然。若不以名先蘊心內，設令發語無定表",
    "T29n1562_014:0414b09": "詮，亦不令他於義生解。又經主言：或唯應執",
    "T29n1562_014:0414b10": "別有文體，即總集此為名等身，更執有餘便",
    "T29n1562_014:0414b11": "為無用。此亦非理，無有諸文俱時轉故，由斯",
    "T29n1562_014:0414b12": "總集理不成故，非一一文中皆不顯義故。或",
    "T29n1562_014:0414b13": "如樹等大造合成，非不緣斯別生於影，影由",
    "T29n1562_014:0414b14": "假發而體非假。如是諸文，亦應總集別生名",
    "T29n1562_014:0414b15": "句，而彼名句雖由假發而體非假。此為善說，",
    "T29n1562_014:0414b16": "理極成故。若爾，則應一切假法皆可安立為",
    "T29n1562_014:0414b17": "實有性。無如是過，所以者何？於一字中亦有",
    "T29n1562_014:0414b18": "名故。無假有法攪一實成，故假與名義不相",
    "T29n1562_014:0414b19": "似。既於一字亦得有名，寧知此名離字而",
    "T29n1562_014:0414b20": "有？如是一字，如無義字無有所詮，依此為",
    "T29n1562_014:0414b21": "緣別有名起方能表義。然極相近，別相難",
    "T29n1562_014:0414b22": "知，如壁上光二色難辯。若許即聲能顯於義，",
    "T29n1562_014:0414b23": "無別名等，斯有何失？違害法相豈非失耶。無",
    "T29n1562_014:0414b24": "有音聲唯意能得，字等不爾，故體不同。然有",
    "T29n1562_014:0414b25": "音聲雖由共立契約而發，有作意聽，而但了",
    "T29n1562_014:0414b26": "聲、於義不了，彼後因此還得了知，非前了聲",
    "T29n1562_014:0414b27": "於義不了，後唯因此便能了義，故知離聲別",
    "T29n1562_014:0414b28": "有名等，前意未得不了所詮，後意得時方能",
    "T29n1562_014:0414b29": "了義。若謂不爾，後意還因得聲差別能了義",
    "T29n1562_014:0414c01": "故。此聲差別非異於聲。此亦不然，能詮契約",
    "T29n1562_014:0414c02": "即聲差別，理不成故。若所共立能詮契約即",
    "T29n1562_014:0414c03": "聲差別者，應如色差別非共立契亦可了知，",
    "T29n1562_014:0414c04": "非青與黃二色差別要共立契然後了知。雖",
    "T29n1562_014:0414c05": "二色中先不共立差別契約，而彼青黃差別",
    "T29n1562_014:0414c06": "之相非異色故，眼識得已意識即能隨分別",
    "T29n1562_014:0414c07": "知此彼差別。又理不應於契約上復作契約，",
    "T29n1562_014:0414c08": "故不應言能詮契約。雖不異聲而先不共立",
    "T29n1562_014:0414c09": "契約者，雖復得聲，而更待餘立契約故未能",
    "T29n1562_014:0414c10": "了別，此望餘聲有差別相。又若所立契即聲",
    "T29n1562_014:0414c11": "差別者，於有義聲及無義聲所有差別，雖先",
    "T29n1562_014:0414c12": "未共立差別契應亦了知，謂於一聲有此差",
    "T29n1562_014:0414c13": "別，於餘聲上此差別無。先未共立差別契者，",
    "T29n1562_014:0414c14": "得二聲時雖不了義，然應如彼二色差別，即",
    "T29n1562_014:0414c15": "能了達有契約聲、無契約聲差別之相。故知",
    "T29n1562_014:0414c16": "別有名句文身，緣聲而生、能顯了義。然彼上",
    "T29n1562_014:0414c17": "座於此復言：意業為先，所生聲位安布諸",
    "T29n1562_014:0414c18": "字決定差別，以成名等。此離於聲別有自",
    "T29n1562_014:0414c19": "性，理不可得。如是亦應由前理教，顯彼上座",
    "T29n1562_014:0414c20": "有言無實，非但由彼虛搆言詞能立即聲是",
    "T29n1562_014:0414c21": "名等體。若但由彼虛搆言詞能立即聲是名",
    "T29n1562_014:0414c22": "等者，亦應能立一切極成別有體法為無別",
    "T29n1562_014:0414c23": "體。謂即濕性，積集凝結，名為堅性；即彼堅",
    "T29n1562_014:0414c24": "性，離散消融，名為濕性；即堅濕性，與冷乖",
    "T29n1562_014:0414c25": "離，名為煖性；即上三性，於輕轉時，名為動",
    "T29n1562_014:0414c26": "性；眼識所識色界，即是香處所攝；即諸大種",
    "T29n1562_014:0414c27": "能有所緣名心心所，如是一切皆應得成。又",
    "T29n1562_014:0414c28": "因現搖香觸等相亦能了義，故不應立名句",
    "T29n1562_014:0414c29": "文身即聲為體，是故於我所說離聲有名等",
    "T29n1562_014:0415a01": "三能顯義理。若能如實少分顯非，我應收",
    "T29n1562_014:0415a02": "採，非但由彼所搆虛言能傾實義。又彼雖",
    "T29n1562_014:0415a03": "說：如世尊言因尋伺言說語，非不因尋伺言",
    "T29n1562_014:0415a04": "說語者，由聲發聲故名等三無別有體，此亦",
    "T29n1562_014:0415a05": "無失，如施等故。謂如經言：捨施受樂。此亦應",
    "T29n1562_014:0415a06": "然，語因名語；又如觸等因，亦名為觸等。又彼",
    "T29n1562_014:0415a07": "雖說非世共知名句文身是心不相應行，我",
    "T29n1562_014:0415a08": "當於彼而發語言，既不共知，語憑何發？此亦",
    "T29n1562_014:0415a09": "非理，世間雖無分別功力而能緣故。如世間",
    "T29n1562_014:0415a10": "說：被菜所燒、為泥所爛。彼雖不達而是能",
    "T29n1562_014:0415a11": "緣，此亦應爾。又如以眼現見光明，而言我今",
    "T29n1562_014:0415a12": "見不了色。又作兩手相擊聲因，而言作聲",
    "T29n1562_014:0415a13": "不言作擊。又無智者但作是言：因棄捨欲，",
    "T29n1562_014:0415a14": "棄捨便穢。然實義者，因棄捨欲，生便穢路，能",
    "T29n1562_014:0415a15": "發風心，心復發風，風方棄捨。如是非無了名",
    "T29n1562_014:0415a16": "等覺能覺了義，但由名等覺相微細故不能",
    "T29n1562_014:0415a17": "知。雖不定心不能分別此是聲覺、此名等覺、",
    "T29n1562_014:0415a18": "此是義覺，而實非無，故於審諦觀察諸法差",
    "T29n1562_014:0415a19": "別相時，世間麁心所起言說未足為證。且諸",
    "T29n1562_014:0415a20": "世間於自覺慧所行境界亦不能知，故佛世",
    "T29n1562_014:0415a21": "尊如實開演。諸有執我等隨觀見，一切唯於",
    "T29n1562_014:0415a22": "五取蘊起。如是世間於麁淺事，若不聞說尚",
    "T29n1562_014:0415a23": "未能了，況於深細心不相應行蘊所攝名句文",
    "T29n1562_014:0415a24": "身，不因開示而能解了，故彼所言定為非",
    "T29n1562_014:0415a25": "理。又經主說：諸剎那聲不可聚集，亦無一法",
    "T29n1562_014:0415a26": "分分漸生，如何名生可由語發？又自釋言：云",
    "T29n1562_014:0415a27": "何待過去諸表剎那？最後表剎那能生無表。",
    "T29n1562_014:0415a28": "復自難言：若爾，最後位聲乃生名，但聞最後",
    "T29n1562_014:0415a29": "聲應能了義。若作是執，語能生文，文復生名，",
    "T29n1562_014:0415b01": "名方顯義，此中過難應同前說，以諸念文不",
    "T29n1562_014:0415b02": "可集故。語顯名過，應例如生。又文由語若",
    "T29n1562_014:0415b03": "顯若生，准語於名，皆不應理。此難違害自所",
    "T29n1562_014:0415b04": "稟宗，彼說去來皆無自體，聲前後念不可頓",
    "T29n1562_014:0415b05": "生，如何成文成名成句？若前前念轉轉相資，",
    "T29n1562_014:0415b06": "最後剎那成文名句，但聞最後應了義成。又",
    "T29n1562_014:0415b07": "無相資，去來無故。既恒一念，如何相資？既",
    "T29n1562_014:0415b08": "無相資，前後相似，後如初念，應不能詮。聞後",
    "T29n1562_014:0415b09": "如初，應不了義。故彼所執，前後相資聲即能",
    "T29n1562_014:0415b10": "詮，理不成立。我宗三世皆有非無，故後待前",
    "T29n1562_014:0415b11": "能生名等。雖最後念名等方生，而但聞彼不",
    "T29n1562_014:0415b12": "能了義，由不具聞如先共立名等契約能發",
    "T29n1562_014:0415b13": "聲故。然聞一聲亦有了者，由串習故。依此",
    "T29n1562_014:0415b14": "比餘，故經主言破彼非此。毘婆沙說名句文",
    "T29n1562_014:0415b15": "三，各有三種。名三種者，謂名、名身、多名身。句",
    "T29n1562_014:0415b16": "文亦爾。名有多位，謂一字生、或二字生、或多",
    "T29n1562_014:0415b17": "字生。一字生者，說一字時但可有名，說二字",
    "T29n1562_014:0415b18": "時即謂名身。或作是說：說三字時即謂多",
    "T29n1562_014:0415b19": "名身。或作是說：說四字時方謂多名身。二",
    "T29n1562_014:0415b20": "字生者，說二字時但可有名；說四字時，即謂",
    "T29n1562_014:0415b21": "名身。或作是說：說六字時即謂多名身。或",
    "T29n1562_014:0415b22": "作是說：說八字時方謂多名身。多字生中三",
    "T29n1562_014:0415b23": "字生者，說三字時但可有名，說六字時即謂",
    "T29n1562_014:0415b24": "名身。或作是說：說九字時即謂多名身。或",
    "T29n1562_014:0415b25": "作是說：說十二字時方謂多名身。此為門故，",
    "T29n1562_014:0415b26": "餘多字生、名身多身，如理應說。句亦多位，謂",
    "T29n1562_014:0415b27": "處中句初句後句、短句長句。若八字生名處",
    "T29n1562_014:0415b28": "中句，不長不短故。謂處中三十二字生於四",
    "T29n1562_014:0415b29": "句，如是四句成室路迦，經論文章多依此數。",
    "T29n1562_014:0415c01": "若六字已上生名初句，二十六字已下生名",
    "T29n1562_014:0415c02": "後句。若減六字生名短句，過二十六字生名",
    "T29n1562_014:0415c03": "長句。且依處中句辯三種，說八字時但可有",
    "T29n1562_014:0415c04": "句，說十六字時即謂句身。或作是說：說二十",
    "T29n1562_014:0415c05": "四字時即謂多句身。或作是說：說三十二字",
    "T29n1562_014:0415c06": "時方謂多句身。文即字故，唯有一位。說一",
    "T29n1562_014:0415c07": "字時但可有文，說二字時即謂文身。或作是",
    "T29n1562_014:0415c08": "說：說三字時即謂多文身。或作是說：說四字",
    "T29n1562_014:0415c09": "時方謂多文身。由此理故，應作是說：說一字",
    "T29n1562_014:0415c10": "時，有名、無名身、無多名身，無句、無句身、無多",
    "T29n1562_014:0415c11": "句身，有文、無文身、無多文身。說二字時，有名、",
    "T29n1562_014:0415c12": "有名身、無多名身，無句等三，有文、有文身、無",
    "T29n1562_014:0415c13": "多文身。說四字時，有名等三，無句等三，有文",
    "T29n1562_014:0415c14": "等三。說八字時，有名等三，有句、無句身、無多",
    "T29n1562_014:0415c15": "句身，有文等三。說十六字時，有名等三，有句、",
    "T29n1562_014:0415c16": "有句身、無多句身，有文等三。說三十二字時，",
    "T29n1562_014:0415c17": "名句文三各具三種。由此為門，餘如理說。",
    "T29n1562_014:0415c18": "已略辯三，復應思擇：如是名等何界所繫？為",
    "T29n1562_014:0415c19": "是有情數、為非有情數？為是異熟生、為是所",
    "T29n1562_014:0415c20": "長養、為是等流性？為善、為不善、為無記？此皆",
    "T29n1562_014:0415c21": "應辯。頌曰：",
    "T29n1562_014:0415c22": "欲色有情攝，　　等流無記性。",
    "T29n1562_014:0415c23": "論曰：此名等三，唯是欲色二界所繫。就色界",
    "T29n1562_014:0415c24": "中，有說唯在初靜慮地，有說亦通上三靜慮，",
    "T29n1562_014:0415c25": "隨語隨身所繫別故。若說此三隨語繫者，說",
    "T29n1562_014:0415c26": "生欲界作欲界語時，語名等身皆是欲界繫。",
    "T29n1562_014:0415c27": "彼所說義，或三界繫或通不繫。即彼復作初",
    "T29n1562_014:0415c28": "定語時，語及名等初定地繫、身欲界繫，義如",
    "T29n1562_014:0415c29": "前說。如是若生初靜慮地作二地語，如理應",
    "T29n1562_014:0416a01": "思。若生二三四靜慮地作二地語，亦如理思。",
    "T29n1562_014:0416a02": "若說此三隨身繫者，說生欲界或四靜慮，名",
    "T29n1562_014:0416a03": "等及身各自地繫，語或自地或他地繫，義如",
    "T29n1562_014:0416a04": "前說。又名等三有情數攝，非情有為不成就",
    "T29n1562_014:0416a05": "故。能說者成非所顯義，唯成現在不成去來。",
    "T29n1562_014:0416a06": "又名等三唯等流性，非所長養、非異熟生。而",
    "T29n1562_014:0416a07": "言名等從業生者，是業所生，增上果故。又名",
    "T29n1562_014:0416a08": "等三唯是無覆無記性攝，故斷善者說善法",
    "T29n1562_014:0416a09": "時，雖成善名等而不成善法。離欲貪者不成",
    "T29n1562_014:0416a10": "不善。諸無學者不成染污，成能詮名等，非所",
    "T29n1562_014:0416a11": "詮法故。如上所說，餘不相應所未說義，今當",
    "T29n1562_014:0416a12": "略辯。頌曰：",
    "T29n1562_014:0416a13": "同分亦如是，　　并無色異熟，",
    "T29n1562_014:0416a14": "得相通三類，　　非得定等流。",
    "T29n1562_014:0416a15": "論曰：亦如是言為顯同分如名身等，通於欲",
    "T29n1562_014:0416a16": "色有情等流無覆無記。并無色言顯非唯欲",
    "T29n1562_014:0416a17": "色。言并異熟顯非唯等流。是界通三，類通二",
    "T29n1562_014:0416a18": "義。云何異熟？謂地獄等及卵生等趣生同",
    "T29n1562_014:0416a19": "分。云何等流？謂界地處、種姓族類、沙門梵",
    "T29n1562_014:0416a20": "志、學無學等所有同分。有餘師說：諸同分",
    "T29n1562_014:0416a21": "中，先業所引生是異熟同分，現在加行起是",
    "T29n1562_014:0416a22": "等流同分，得及諸相類並通三，謂具剎那、等",
    "T29n1562_014:0416a23": "流、異熟。非得、二定唯是等流。唯言為明非異",
    "T29n1562_014:0416a24": "熟等，所餘應說而不說者，命根無想如前說",
    "T29n1562_014:0416a25": "故，餘義准前已可知故。謂說得等唯成等故，",
    "T29n1562_014:0416a26": "有情數攝，義可准知說諸有為有生等故，准",
    "T29n1562_014:0416a27": "知諸相通情非情，餘隨所應義皆已顯，是故",
    "T29n1562_014:0416a28": "於此無勞重說。",
    "T29n1562_014:0416a29": "說一切有部順正理論卷第十四"
}