{
    "T14n0487_001:0698b22": "離垢慧菩薩所問禮佛法經序",
    "T14n0487_001:0698b24": "終南山釋氏道宣撰",
    "T14n0487_001:0698b25": "惟夫慢幢難偃，三界由此輪迴；愛水未清，四",
    "T14n0487_001:0698b26": "惑因茲流湎。自非獨拔開士、出有至人，何能",
    "T14n0487_001:0698b27": "裂愛網而闢重關，質深疑而啟昏趣？有離垢",
    "T14n0487_001:0698b28": "慧菩薩者，道高初住，德跨八恒，假時俗之津",
    "T14n0487_001:0698b29": "途，發深識之嘉問。如來以無緣之勝辯，赴有",
    "T14n0487_001:0698c01": "待之幽情，斷五趣之蓋纏，籍五輪之禮念。",
    "T14n0487_001:0698c02": "所以五通、五眼，自此增修，五位、五生，承斯",
    "T14n0487_001:0698c03": "圓滿。蘊結中夏，千六百年，頹運有蹤，載聞東",
    "T14n0487_001:0698c04": "壤。洎龍朔三年，有天竺三藏，厥號那提，統",
    "T14n0487_001:0698c05": "括六異之宗，窮微四圍之典；九部八藏，詞無",
    "T14n0487_001:0698c06": "昧於自他；十諦一乘，義有歸於空色。並詳略",
    "T14n0487_001:0698c07": "名理，妙達宏致，來儀帝里，頻謁天庭，降厚禮",
    "T14n0487_001:0698c08": "於慈恩，將歸飛於海表。以此經群聖之發軫，",
    "T14n0487_001:0698c09": "凡眾之初心，乃出流布，傳於道俗，遂依繕寫，",
    "T14n0487_001:0698c10": "所在通之。恐未悉其來由，故因敘其緣致。",
    "T14n0487_001:0698c11": "云爾。",
    "T14n0487_001:0698c14": "離垢慧菩薩所問禮佛法經",
    "T14n0487_001:0698c16": "大唐三藏那提譯",
    "T14n0487_001:0698c17": "如是我聞：一時，佛在室羅栰悉帝城勝德林",
    "T14n0487_001:0698c18": "中給孤獨園，與大比丘眾五百人俱，菩薩無",
    "T14n0487_001:0698c19": "央數。又與無量婆羅門、毘舍、首陀，并諸長者，",
    "T14n0487_001:0698c20": "各各皆是大眾之首，與其同類，來至佛所。又",
    "T14n0487_001:0698c21": "有天、龍、夜叉、乾闥婆、阿修羅、迦樓羅、緊那羅、摩",
    "T14n0487_001:0698c22": "睺羅伽，在大法會，前後圍遶。",
    "T14n0487_001:0698c23": "爾時，眾中有菩薩摩訶薩，名離垢慧，即從座",
    "T14n0487_001:0698c24": "起，偏袒右肩，右膝著地，恭敬合掌，前白佛言：",
    "T14n0487_001:0698c25": "「世尊！欲有少問，願見聽許。」佛言：「恣汝所問，當",
    "T14n0487_001:0698c26": "隨意答。」離垢慧菩薩既聞佛許，踊躍無量，而",
    "T14n0487_001:0698c27": "白佛言：「若有善男子、善女人等，於如來所，云",
    "T14n0487_001:0698c28": "何恭敬、禮拜、供養？」佛言：「離垢慧！善哉，善哉！汝",
    "T14n0487_001:0698c29": "多悲愍、饒益、安樂一切人天。當善諦聽，為汝",
    "T14n0487_001:0699a01": "解說。「若善男子及善女人，欲於佛所，起禮敬",
    "T14n0487_001:0699a02": "者，先應發願，作如是言：『我今至心頂禮十方",
    "T14n0487_001:0699a03": "諸佛，普入一切諸勝法中。我今五輪於佛作",
    "T14n0487_001:0699a04": "禮，為斷五道，離於五蓋，願諸眾生，常得安住，",
    "T14n0487_001:0699a05": "無壞五通，具足五眼。願我右膝著地之時，令",
    "T14n0487_001:0699a06": "諸眾生，得正覺道。願我左膝著地之時，令諸",
    "T14n0487_001:0699a07": "眾生，於外道法不起邪見，悉得安立正覺道",
    "T14n0487_001:0699a08": "中。願我右手著地之時，猶如世尊，坐金剛座，",
    "T14n0487_001:0699a09": "右手指地，震動現瑞，證大菩提，今我亦爾，共",
    "T14n0487_001:0699a10": "諸眾生，同證覺道。願我左手著地之時，令諸",
    "T14n0487_001:0699a11": "外道難調伏者，以四攝法而攝取之，令入正",
    "T14n0487_001:0699a12": "法。願我首頂著地之時，令諸眾生，離憍慢心，",
    "T14n0487_001:0699a13": "悉得成就無見頂相。』離垢慧！是為五輪作禮",
    "T14n0487_001:0699a14": "之相。「次禮十方現在諸佛，應作是言：",
    "T14n0487_001:0699a15": "「『南無東方阿閦如來。廣及彼方無量世界一",
    "T14n0487_001:0699a16": "切如來，諸大法藏，并諸菩薩、聲聞、緣覺一切",
    "T14n0487_001:0699a17": "賢聖。",
    "T14n0487_001:0699a18": "「『南無南方寶相如來。廣及彼方無量世界一",
    "T14n0487_001:0699a19": "切如來，諸大法藏，并諸菩薩、聲聞、緣覺一切",
    "T14n0487_001:0699a20": "賢聖。",
    "T14n0487_001:0699a21": "「『南無西方無量壽如來。廣及彼方無量世界",
    "T14n0487_001:0699a22": "一切如來，諸大法藏，并諸菩薩、聲聞、緣覺一",
    "T14n0487_001:0699a23": "切賢聖。",
    "T14n0487_001:0699a24": "「『南無北方妙鼓聲如來。廣及彼方無量世界",
    "T14n0487_001:0699a25": "一切如來，諸大法藏，并諸菩薩、聲聞、緣覺一",
    "T14n0487_001:0699a26": "切賢聖。",
    "T14n0487_001:0699a27": "「『南無東南方因陀羅雞都幢王如來。廣及彼",
    "T14n0487_001:0699a28": "方無量世界一切如來，諸大法藏，并諸菩薩、",
    "T14n0487_001:0699a29": "聲聞、緣覺一切賢聖。",
    "T14n0487_001:0699b01": "「『南無西南方寶遊步如來。廣及彼方無量世",
    "T14n0487_001:0699b02": "界一切如來，諸大法藏，并諸菩薩、聲聞、緣覺",
    "T14n0487_001:0699b03": "一切賢聖。",
    "T14n0487_001:0699b04": "「『南無西北方娑羅因陀羅王如來。廣及彼方",
    "T14n0487_001:0699b05": "無量世界一切如來，諸大法藏，并諸菩薩、聲",
    "T14n0487_001:0699b06": "聞、緣覺一切賢聖。",
    "T14n0487_001:0699b07": "「『南無東北方無量幢王如來。廣及彼方無量",
    "T14n0487_001:0699b08": "世界一切如來，諸大法藏，并諸菩薩、聲聞、緣",
    "T14n0487_001:0699b09": "覺一切賢聖。",
    "T14n0487_001:0699b10": "「『南無上方智光如來。廣及彼方無量世界一",
    "T14n0487_001:0699b11": "切如來，諸大法藏，并諸菩薩、聲聞、緣覺一切",
    "T14n0487_001:0699b12": "賢聖。",
    "T14n0487_001:0699b13": "「『南無下方毘盧遮那如來。廣及彼方無量世",
    "T14n0487_001:0699b14": "界一切如來，諸大法藏，并諸菩薩、聲聞、緣覺",
    "T14n0487_001:0699b15": "一切賢聖。",
    "T14n0487_001:0699b16": "「『次又歸命娑婆世界本師釋迦牟尼如來。廣",
    "T14n0487_001:0699b17": "及十方無量世界一切如來，諸大法藏，及入",
    "T14n0487_001:0699b18": "地菩薩摩訶薩、聲聞、緣覺一切賢聖。』",
    "T14n0487_001:0699b19": "「又作是言：『我今一心頂禮如上一切佛、法、諸",
    "T14n0487_001:0699b20": "賢聖眾，當願證知我。從今日乃至菩提，常行",
    "T14n0487_001:0699b21": "歸依佛世尊者、大慈悲者、一切智者、一切知",
    "T14n0487_001:0699b22": "見者、諸畏已離者、人中大師子、大龍王、人中",
    "T14n0487_001:0699b23": "大仙士、大丈夫、一切遍知，不思議身、無上身、",
    "T14n0487_001:0699b24": "無等身、不與二乘共身、清淨法身，一切眾中",
    "T14n0487_001:0699b25": "最尊上者，我今至誠，一心歸命。』如是歸命百",
    "T14n0487_001:0699b26": "遍、千遍、百千萬遍，乃至無量無數遍，盡未來",
    "T14n0487_001:0699b27": "際，徹骨徹髓，歸依如上諸佛世尊。",
    "T14n0487_001:0699b28": "「又作是言：『我今以身、口、意三業善根，共諸眾",
    "T14n0487_001:0699b29": "生，歸依於佛，常不離佛。如是歸依坐道場者、",
    "T14n0487_001:0699c01": "常住常恒不遷變者、不老不死不滅壞者、無",
    "T14n0487_001:0699c02": "住無緣性寂靜者、住於法舍作大護念為洲",
    "T14n0487_001:0699c03": "渚者、為歸為依證涅槃者、於諸法中住最上",
    "T14n0487_001:0699c04": "者，我今至誠，慇懃鄭重，歸命如是諸佛正法。』",
    "T14n0487_001:0699c05": "重又如上，至誠歸命住種性中諸菩薩等，從",
    "T14n0487_001:0699c06": "歡喜地乃至法雲，住於十地諸菩薩僧。",
    "T14n0487_001:0699c07": "「次應懺悔，當作是言：『唯願十方諸佛世尊，證",
    "T14n0487_001:0699c08": "知、憶念、哀受我懺。身業三種，行殺、盜、婬；口業",
    "T14n0487_001:0699c09": "有四，妄言、惡口、兩舌、綺語；意三業行，謂貪、瞋、",
    "T14n0487_001:0699c10": "癡；自作、教他、見作隨喜，如是十惡，今悉懺悔。』",
    "T14n0487_001:0699c11": "又重思惟：『無始已來，輪轉六道，於諸眾生，種",
    "T14n0487_001:0699c12": "種欺負：大斗重秤取物自資，輕秤小斗便與",
    "T14n0487_001:0699c13": "他物，假飾衣金潛行毒藥，皆為損害，今悉懺",
    "T14n0487_001:0699c14": "悔。或謗三乘，妄說法律，輕慢三寶，欺誷二",
    "T14n0487_001:0699c15": "親，於諸尊長、和上、闍梨、耆老之前，不生祇",
    "T14n0487_001:0699c16": "敬。如是等過去諸罪，今悉懺悔；現在惡業，誠",
    "T14n0487_001:0699c17": "心發露；所未作者，更不敢作。今於諸佛，諸",
    "T14n0487_001:0699c18": "菩薩等最大眾首、無比無上無等等前，發露",
    "T14n0487_001:0699c19": "懺悔，不敢覆藏，一懺已後，更不重造。』如是懺",
    "T14n0487_001:0699c20": "悔，第二、第三，亦如上說。",
    "T14n0487_001:0699c21": "「次應勸請，當作是言：『十方諸佛，若未轉法輪，",
    "T14n0487_001:0699c22": "若欲入涅槃者，我皆勸請，唯願久住，於無量",
    "T14n0487_001:0699c23": "劫，愍諸眾生，雨大法雨，轉正法輪，不般涅槃。』",
    "T14n0487_001:0699c24": "「次應隨喜，當作是言：『十方所有三乘賢聖，數",
    "T14n0487_001:0699c25": "如恒沙，及一切眾生，修行六度助菩提法，我",
    "T14n0487_001:0699c26": "皆隨喜。』",
    "T14n0487_001:0699c27": "「次應迴向，當作是言：『十方三世諸佛作業，及",
    "T14n0487_001:0699c28": "諸菩薩、聲聞、緣覺所行六度，盡已迴向無上",
    "T14n0487_001:0699c29": "菩提，我亦如是迴向佛道。』",
    "T14n0487_001:0700a01": "「次應發願：『仰惟十方三世諸佛菩薩，皆發弘",
    "T14n0487_001:0700a02": "願，盡虛空、遍法界所在流化為諸眾生，三界",
    "T14n0487_001:0700a03": "所攝無有遺餘，願令眾生利樂成熟、具善律",
    "T14n0487_001:0700a04": "儀、住大涅槃，今並現前。我亦如是大誓莊嚴，",
    "T14n0487_001:0700a05": "願我於無上道，心不散亂，常見諸佛，常聞正",
    "T14n0487_001:0700a06": "法，承事修行，無有空過；所作善法，及菩提心，",
    "T14n0487_001:0700a07": "亦不退失；所生之處，供養聖眾，教化眾生，得",
    "T14n0487_001:0700a08": "無上道，轉正法輪，具大神通；亦令眾生如是",
    "T14n0487_001:0700a09": "修學，至不退轉。",
    "T14n0487_001:0700a10": "「『又願一切眾生，早斷諸苦，速證涅槃，住如來",
    "T14n0487_001:0700a11": "智。我既出於生死，覺悟一切，亦令眾生出離",
    "T14n0487_001:0700a12": "生死，解脫煩惱，覺悟一切。唯願十方諸佛，",
    "T14n0487_001:0700a13": "證知我行菩薩道，發興願海。』」爾時，世尊重說",
    "T14n0487_001:0700a14": "頌曰：",
    "T14n0487_001:0700a15": "「願我所生處，　　隨業而受形，",
    "T14n0487_001:0700a16": "　成大丈夫身，　　有信諸根具。",
    "T14n0487_001:0700a17": "　通伎術藝能，　　廣解諸教意，",
    "T14n0487_001:0700a18": "　世事悉棄捨，　　諸欲皆遠離。",
    "T14n0487_001:0700a19": "　正語住法念，　　莊嚴菩提心，",
    "T14n0487_001:0700a20": "　敬事善知識，　　有情咸見重。",
    "T14n0487_001:0700a21": "　戒儀既具足，　　淨念受樂報，",
    "T14n0487_001:0700a22": "　常畏彼惡業，　　遊步於善法。",
    "T14n0487_001:0700a23": "　恒依十度行，　　故得成菩提，",
    "T14n0487_001:0700a24": "　乃至最後身，　　常與眾生樂。",
    "T14n0487_001:0700a25": "　珠中摩尼勝，　　能成利他事，",
    "T14n0487_001:0700a26": "　願我窮未來，　　利益無休息。」",
    "T14n0487_001:0700a27": "佛告離垢慧菩薩摩訶薩言：「若有眾生行菩",
    "T14n0487_001:0700a28": "薩道，如我所說，當依修學。」說是經已，離垢慧",
    "T14n0487_001:0700a29": "等，及諸大眾，天、龍、夜叉、乾闥婆、阿修羅、迦樓",
    "T14n0487_001:0700b01": "羅、緊那羅、摩睺羅伽，人、非人等，聞佛所說，歡",
    "T14n0487_001:0700b02": "喜奉行。",
    "T14n0487_001:0700b03": "離垢慧菩薩所問禮佛法經"
}