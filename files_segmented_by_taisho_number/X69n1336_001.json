{
    "X69n1336_001:0131a06": "龐居士語錄卷上",
    "X69n1336_001:0131a08": "節度使　于頔　編集",
    "X69n1336_001:0131a09": "優婆塞　世燈　重梓",
    "X69n1336_001:0131a10": "襄州居士龐蘊。字道玄。衡州衡陽縣人也。世本儒業。",
    "X69n1336_001:0131a11": "少悟塵勞。志求真諦。唐貞元初。謁石頭禪師。乃問。不",
    "X69n1336_001:0131a12": "與萬法為侶者是甚麼人。頭以手掩其口。豁然有省。",
    "X69n1336_001:0131a13": "一日。石頭問曰。子見老僧以來。日用事作麼生。士曰。",
    "X69n1336_001:0131a14": "若問日用事。即無開口處。頭曰。知子恁麼方始問子。",
    "X69n1336_001:0131a15": "士乃呈偈曰。日用事無別。唯吾自偶諧。頭頭非取捨。",
    "X69n1336_001:0131a16": "處處沒張乖。朱紫誰為號。丘山絕點埃。神通并妙用。",
    "X69n1336_001:0131a17": "運水與搬柴。頭然之曰。子以緇耶。素耶。士曰。願從所",
    "X69n1336_001:0131a18": "慕。遂不剃染。",
    "X69n1336_001:0131a19": "居士後之江西參馬祖大師。問曰。不與萬法為侶者",
    "X69n1336_001:0131a20": "是什麼人。祖曰。待汝一口吸盡西江水即向汝道。士",
    "X69n1336_001:0131a21": "於言下頓領玄旨。遂呈偈。有心空及第之句。乃留駐。",
    "X69n1336_001:0131a22": "參承二載。有偈曰。有男不婚。有女不嫁。大家團圞頭。",
    "X69n1336_001:0131a23": "共說無生話。士一日又問祖曰。不昧本來人。請師高",
    "X69n1336_001:0131a24": "著眼。祖直下覷。士曰。一等沒絃琹。惟師彈得妙。祖直",
    "X69n1336_001:0131b01": "上覷。士禮拜。祖歸方丈。士隨後曰。適來弄巧成拙。士",
    "X69n1336_001:0131b02": "一日又問祖曰。如水無筋骨。能勝萬斛舟。此理如何。",
    "X69n1336_001:0131b03": "祖曰。這裏無水亦無舟。說什麼筋骨。",
    "X69n1336_001:0131b04": "居士到藥山禪師。山問曰。一乘中還著得這箇事麼。",
    "X69n1336_001:0131b05": "士曰。某甲祇管日求升合。不知還著得麼。山曰。道居",
    "X69n1336_001:0131b06": "士不見石頭。得麼。士曰。拈一放一。未為好手。山曰。老",
    "X69n1336_001:0131b07": "僧住持事繁。士珍重便出。山曰。拈一放一的是好手。",
    "X69n1336_001:0131b08": "士曰。好箇一乘問宗。今日失却也。山曰。是。是。居士因",
    "X69n1336_001:0131b09": "辭藥山。山命十禪客相送。至門首。士乃指空中雪曰。",
    "X69n1336_001:0131b10": "好雪片片。不落別處。有全禪客曰。落在甚處。士遂與",
    "X69n1336_001:0131b11": "一掌。全曰。也不得草草。士曰。恁麼稱禪客。閻羅老子",
    "X69n1336_001:0131b12": "未放你在。全曰。居士作麼生。士又掌曰。眼見如盲。口",
    "X69n1336_001:0131b13": "說如瘂。",
    "X69n1336_001:0131b14": "居士到齊峰。纔入院。峰曰。箇俗人頻頻入院。討箇什",
    "X69n1336_001:0131b15": "麼。士乃回顧兩邊曰。誰恁麼道。誰恁麼道。峰便喝。士",
    "X69n1336_001:0131b16": "曰。在這裏。峰曰。莫是當陽道麼。士曰。背後底聻。峰回",
    "X69n1336_001:0131b17": "首曰。看看。士曰。草賊大敗。草賊大敗。峰一日與居士",
    "X69n1336_001:0131b18": "並行次。士乃前行一步曰。我強如師一步。峰曰。無背",
    "X69n1336_001:0131b19": "向老翁。要爭先在。士曰。苦中苦。未是此一句。峰曰。怕",
    "X69n1336_001:0131b20": "翁不甘。士曰。老翁若不堪。齊峰堪作箇什麼。峰曰。若",
    "X69n1336_001:0131b21": "有棒在手。打不解倦。士便行一摑。曰。不多好。峰始拈",
    "X69n1336_001:0131b22": "棒。被居士把住曰。這賊今日一場敗闕。峰笑曰。是我",
    "X69n1336_001:0131b23": "拙。是公巧。士乃撫掌曰。平交。平交。居士一日又問峰",
    "X69n1336_001:0131b24": "曰。此去峰頂有幾里。峰曰。是什麼處去來。士曰。可畏",
    "X69n1336_001:0131c01": "峻硬。不得問著。峰曰。是多少。士曰。一二三。峰曰。四五",
    "X69n1336_001:0131c02": "六。士曰。何不道七。峰曰。纔道七。便有八。士曰。住得也。",
    "X69n1336_001:0131c03": "峰曰。一任添取。士喝便出。峰隨後亦喝。居士一日又",
    "X69n1336_001:0131c04": "問。不得堂堂道。峰曰。還我恁麼時龐公主人翁來。士",
    "X69n1336_001:0131c05": "曰。少神作麼。峰曰。好箇問訊。問不著人。士曰。好來。好",
    "X69n1336_001:0131c06": "來。",
    "X69n1336_001:0131c07": "丹霞天然禪師一日來訪居士。纔到門首。見女子靈",
    "X69n1336_001:0131c08": "照携一菜籃。霞問曰。居士在否。照放下菜籃。斂手而",
    "X69n1336_001:0131c09": "立。霞又問。居士在否。照提籃便行。霞遂去。須臾。居士",
    "X69n1336_001:0131c10": "歸。照乃舉前話。士曰。丹霞在麼。照曰。去也。士曰。赤土",
    "X69n1336_001:0131c11": "塗牛。嬭霞隨後入見居士。士見來。不起亦不言。霞乃",
    "X69n1336_001:0131c12": "竪起拂子。士竪起槌子。霞曰。只恁麼。更別有。士曰。這",
    "X69n1336_001:0131c13": "回見師。不似於前。霞曰。不妨減人聲價。士曰。比來拆",
    "X69n1336_001:0131c14": "你一下。霞曰。恁麼則瘂却天然口也。士曰。你瘂繇本",
    "X69n1336_001:0131c15": "分。累我亦瘂。霞便擲下拂子而去。士召曰。然闍黎。然",
    "X69n1336_001:0131c16": "闍黎。霞不顧。士曰。不惟患瘂。更兼患聾。丹霞一日又",
    "X69n1336_001:0131c17": "訪居士。至門首相見。霞乃問。居士在否。士曰。饑不擇",
    "X69n1336_001:0131c18": "食。霞曰。龐老在否。士曰。蒼天。蒼天。便入宅去。霞曰。蒼",
    "X69n1336_001:0131c19": "天。蒼天。便回。霞一日問居士。昨日相見何似今日。士",
    "X69n1336_001:0131c20": "曰。如法舉昨日事來。作箇宗眼。霞曰。祇如宗眼還著",
    "X69n1336_001:0131c21": "得龐公麼。士曰。我在你眼裏。霞曰。某甲眼窄。何處安",
    "X69n1336_001:0131c22": "身。士曰。是眼何窄。是身何安。霞休去。士曰。更道取一",
    "X69n1336_001:0131c23": "句。便得此語圓。霞亦不對。士曰。就中這一句。無人道",
    "X69n1336_001:0131c24": "得。居士一日向丹霞前叉手立。少時却出去。霞不顧。",
    "X69n1336_001:0132a01": "士却來坐。霞却向士前叉手立。少時便入方丈。士曰。",
    "X69n1336_001:0132a02": "汝入我出。未有事在。霞曰。這老翁出出入入。有甚了",
    "X69n1336_001:0132a03": "期。士曰。却無些子慈悲心。霞曰。引得這漢到這田地。",
    "X69n1336_001:0132a04": "士曰。把什麼引。霞乃拈起士幞頭曰。却似一箇老師",
    "X69n1336_001:0132a05": "僧。士却將幞頭安霞頭上曰。一似少年俗人。霞應喏",
    "X69n1336_001:0132a06": "三聲。士曰。猶有昔時氣息在。霞乃拋下幞頭曰。大似",
    "X69n1336_001:0132a07": "一箇烏紗巾。士乃應喏三聲。霞曰。昔時氣息爭忘得。",
    "X69n1336_001:0132a08": "士彈指三下。曰。動天動地。丹霞一日見居士來。便作",
    "X69n1336_001:0132a09": "走勢。士曰。猶是拋身勢。怎生是嚬呻勢。霞便坐。士乃",
    "X69n1336_001:0132a10": "回前。以拄杖劃地作七字。霞於下面書箇一字。士曰。",
    "X69n1336_001:0132a11": "因七見一。見一忘七。霞曰。這裏著語。士乃哭三聲而",
    "X69n1336_001:0132a12": "去。居士一日與丹霞行次。見一泓水。士以手指曰。便",
    "X69n1336_001:0132a13": "與麼也還辦不出。霞曰。灼然是辦不出。士乃戽水潑",
    "X69n1336_001:0132a14": "霞二掬。霞曰。莫與麼。莫與麼。士曰。須與麼。須與麼。霞",
    "X69n1336_001:0132a15": "却戽水潑士三掬。曰。正與麼時。堪作什麼。士曰。無外",
    "X69n1336_001:0132a16": "物。霞曰。得便宜者少。士曰。誰是落便宜者。",
    "X69n1336_001:0132a17": "百靈和尚一日與居士路次相逢。靈問曰。昔日居士",
    "X69n1336_001:0132a18": "南嶽得力句。還曾舉向人也無。士曰。曾舉來。靈曰。舉",
    "X69n1336_001:0132a19": "向什麼人。士以手自指曰。龐公。靈曰。直是妙德空生",
    "X69n1336_001:0132a20": "也讚嘆不及。士却問。阿師得力句是誰得知。師戴笠",
    "X69n1336_001:0132a21": "子便行。士曰。善為道路。靈更不回首。靈一日問居士。",
    "X69n1336_001:0132a22": "道得道不得俱未免。汝且道未免箇什麼。士以目瞬",
    "X69n1336_001:0132a23": "之。靈曰。奇特更無此也。士曰。師錯許人。靈曰。誰不恁",
    "X69n1336_001:0132a24": "麼。誰不恁麼。士珍重而去。靈一日在方丈內坐。士入",
    "X69n1336_001:0132b01": "來。靈把住曰。今人道。古人道。居士作麼生道。士打靈",
    "X69n1336_001:0132b02": "一掌。靈曰。不得不道。士曰。道即有過。靈曰。還我一掌",
    "X69n1336_001:0132b03": "來。士近前曰。試下手看。靈便珍重。居士一日問百靈",
    "X69n1336_001:0132b04": "曰。是這箇眼目免得人口麼。靈曰。作麼免得。士曰。情",
    "X69n1336_001:0132b05": "知。情知。靈曰。棒不打無事人。士轉身曰。打。打。靈方拈",
    "X69n1336_001:0132b06": "棒起。士把住曰。與我免看。靈無對。",
    "X69n1336_001:0132b07": "居士一日見大同普濟禪師。拈起手中笊籬曰。大同",
    "X69n1336_001:0132b08": "師。大同師。濟不應。士曰。石頭一宗。到師處冰消瓦解。",
    "X69n1336_001:0132b09": "濟曰。不得龐翁舉。灼然如此。士拋下笊籬曰。寧知不",
    "X69n1336_001:0132b10": "直一文錢。濟曰。雖不直一文錢。欠他又爭得。士作舞",
    "X69n1336_001:0132b11": "而去。濟提起笊籬曰。居士。士回首。濟作舞而去。士撫",
    "X69n1336_001:0132b12": "掌曰。歸去來。歸去來。濟一日問居士。是箇言語。今古",
    "X69n1336_001:0132b13": "少人避得唇舌。只如翁避得麼。士應喏。濟再舉前話。",
    "X69n1336_001:0132b14": "士曰。什麼處去來。濟又舉前話。士曰。什麼處去來。濟",
    "X69n1336_001:0132b15": "曰。非但如今。古人亦有此語句。士作舞而去。濟曰。這",
    "X69n1336_001:0132b16": "風顛漢。自過教誰點檢。普濟一日訪居士。士曰。憶在",
    "X69n1336_001:0132b17": "母胎時。有一則語。舉似阿師。切不得作道理主持。濟",
    "X69n1336_001:0132b18": "曰。猶是隔生也。士曰。向道不得作道理。濟曰。驚人之",
    "X69n1336_001:0132b19": "句。爭得不怕。士曰。如師見解。可謂驚人。濟曰。不作道",
    "X69n1336_001:0132b20": "理。却成作道理。士曰。不但隔一生兩生。濟曰。粥飯底",
    "X69n1336_001:0132b21": "僧。一任點檢。士彈指三下。居士一日去看普濟。濟見",
    "X69n1336_001:0132b22": "居士來。便掩却門曰。多知老翁。莫與相見。士曰。獨坐",
    "X69n1336_001:0132b23": "獨語。過在阿誰。濟便開門。纔出。被士把住曰。師多知。",
    "X69n1336_001:0132b24": "我多知。濟曰。多知且置。閉門開門。卷之與舒。相較幾",
    "X69n1336_001:0132c01": "許。士曰。祇此一問。氣急殺人。濟嘿然。士曰。弄巧成拙。",
    "X69n1336_001:0132c02": "居士到長髭禪師。值上堂。大眾集定。士便出云。各請",
    "X69n1336_001:0132c03": "自檢好。髭便示眾。士却於禪床右立。時有僧問。不觸",
    "X69n1336_001:0132c04": "主人公。請師答話。髭云。識龐公麼。僧云。不識。士便搊",
    "X69n1336_001:0132c05": "住其僧云。苦哉。苦哉。僧無對。士托開。髭少間却問士",
    "X69n1336_001:0132c06": "云。適來這僧還喫棒否。士云。待伊甘始得。髭云。居士",
    "X69n1336_001:0132c07": "只見錐頭利。不見鑿頭方。士云。恁麼說話。某甲即得。",
    "X69n1336_001:0132c08": "外人聞之。要且不好。髭云。不好箇甚麼。士云。阿師只",
    "X69n1336_001:0132c09": "見鑿頭方。不見錐頭利。",
    "X69n1336_001:0132c10": "居士同松山和尚喫茶次。士舉槖子曰。人人盡有分。",
    "X69n1336_001:0132c11": "為什麼道不得。山曰。祇為人人盡有。所以道不得。士",
    "X69n1336_001:0132c12": "曰。阿兄為什麼却道得。山曰。不可無言也。士曰。灼然。",
    "X69n1336_001:0132c13": "灼然。山便喫茶。士曰。阿兄喫茶。為什麼不揖客。山曰。",
    "X69n1336_001:0132c14": "誰。士曰。龐公。山曰。何須更揖。後丹霞聞。乃曰。若不是",
    "X69n1336_001:0132c15": "松山。幾被箇老翁惑亂一生。士聞之。乃令人傳語霞",
    "X69n1336_001:0132c16": "曰。何不會取未舉槖子時。居士一日與松山看耕牛",
    "X69n1336_001:0132c17": "次。士指牛曰。是伊時中更安樂。只是未知有。山曰。若",
    "X69n1336_001:0132c18": "非龐公。又爭識伊。士曰。阿師道渠未知有箇什麼。山",
    "X69n1336_001:0132c19": "曰。未見石頭。不妨道不得。士曰。見後作麼生。山撫掌",
    "X69n1336_001:0132c20": "三下。居士一日到松山。見山携杖子。便曰。手中是箇",
    "X69n1336_001:0132c21": "什麼。山曰。老僧年邁。闕伊一步不得。士曰。雖然如是。",
    "X69n1336_001:0132c22": "壯力猶存。山便打。士曰。放却手中杖子。致將一問來。",
    "X69n1336_001:0132c23": "山拋下杖子。士曰。這老漢。前言不付後語。山便喝。士",
    "X69n1336_001:0132c24": "曰。蒼天中更有怨苦。居士一日與松山行次。見僧擇",
    "X69n1336_001:0133a01": "菜。山曰。黃葉即去。青葉即留。士曰。不落黃葉。又作麼",
    "X69n1336_001:0133a02": "生。山曰。道取。士曰。不為賓主。大難。山曰。只為強作主",
    "X69n1336_001:0133a03": "宰。士曰。誰不恁麼。山曰。不是。不是。士曰。青黃不留處。",
    "X69n1336_001:0133a04": "就中難道。山曰。也解恁麼去。士珍重大眾。山曰。大眾",
    "X69n1336_001:0133a05": "放你落機處。士便行。一日。松山與居士話次。山驀拈",
    "X69n1336_001:0133a06": "起案上尺子云。還見這箇麼。士曰。見。山曰。見箇什麼。",
    "X69n1336_001:0133a07": "士曰。松山。松山。山曰。不得不道。士曰。爭得。山乃拋下",
    "X69n1336_001:0133a08": "尺子。士曰。有頭無尾得人憎。山曰。不是翁。今日還道",
    "X69n1336_001:0133a09": "不及。士曰。不及箇什麼。山曰。有頭無尾。士曰。強中得",
    "X69n1336_001:0133a10": "弱即有。弱中得強即無。山抱住居士曰。這個老子。就",
    "X69n1336_001:0133a11": "中無話處。居士問本谿和尚。丹霞打侍者。意在何所。",
    "X69n1336_001:0133a12": "谿曰。大老翁見人長短在。士曰。為我與師同參。方敢",
    "X69n1336_001:0133a13": "借問。谿曰。若恁麼。從頭舉來。共你商量。士曰。大老翁",
    "X69n1336_001:0133a14": "不可共你說人是非。谿曰。念翁年老。士曰。罪過。罪過。",
    "X69n1336_001:0133a15": "本谿一日見居士來。乃目視多時。士乃將杖子畫一",
    "X69n1336_001:0133a16": "圓相。谿便近前以脚踏。士曰。是什麼。是什麼。谿却於",
    "X69n1336_001:0133a17": "居士前畫一圓相。士亦以脚踏。谿曰。來時有。去時無。",
    "X69n1336_001:0133a18": "士抱拄杖而立。谿曰。來時有。去時無。士曰。幸自圓成。",
    "X69n1336_001:0133a19": "徒勞目視。谿拍手曰。奇特。一無所得。士拈杖子點點",
    "X69n1336_001:0133a20": "而去。谿曰。看路。看路。士曰。是什麼。是什麼。",
    "X69n1336_001:0133a21": "居士訪大梅禪師。纔相見。便問。久嚮大梅。未審梅子",
    "X69n1336_001:0133a22": "熟也未。梅曰。熟也。你向什麼處下口。士曰。百雜碎。梅",
    "X69n1336_001:0133a23": "伸子曰。還我核子來。士便去。",
    "X69n1336_001:0133a24": "居士到芙蓉山大[旒方+每]禪師處。[旒方+每]行食與居士。士擬接。",
    "X69n1336_001:0133b01": "毓縮手曰。生心受施。淨名早訶。去此一機。居士還甘",
    "X69n1336_001:0133b02": "否。士曰。當時善現。豈不作家。毓曰。非關他事。士曰。食",
    "X69n1336_001:0133b03": "到口邊。被他奪却。毓乃下食。士曰。不消一句子。士又",
    "X69n1336_001:0133b04": "問毓曰。馬大師著實為人處。還分付吾師否。毓曰。某",
    "X69n1336_001:0133b05": "甲尚未見他。作麼生知他著實處。士曰。祇此見知也",
    "X69n1336_001:0133b06": "無討處。毓曰。居士也不得一向言說。士曰。一向言說。",
    "X69n1336_001:0133b07": "師又失宗。若作兩向三向。師還開得口否。毓曰。直是",
    "X69n1336_001:0133b08": "開口不得。可謂實也。士撫掌而出。",
    "X69n1336_001:0133b09": "居士相看則川和尚次。川曰。還記得見石頭時道理",
    "X69n1336_001:0133b10": "否。士曰。猶得阿師重舉在。川曰。情知久參事慢。士曰。",
    "X69n1336_001:0133b11": "阿師老耄不啻龐公。川曰。二彼同時。又爭幾許。士曰。",
    "X69n1336_001:0133b12": "龐公鮮徤。且勝阿師。川曰。不是勝我。祇欠汝箇幞頭。",
    "X69n1336_001:0133b13": "士拈下幞頭曰。恰與師相似。川大笑而已。一日。則川",
    "X69n1336_001:0133b14": "摘茶次。士曰。法界不容身。師還見我否。川曰。不是老",
    "X69n1336_001:0133b15": "僧。洎答公話。士曰。有問有答。盖是尋常。川乃摘茶不",
    "X69n1336_001:0133b16": "聽。士曰。莫怪適來容易借問。川亦不顧。士喝曰。這無",
    "X69n1336_001:0133b17": "禮儀老漢。待我一一舉向明眼人。川乃拋却茶籃。便",
    "X69n1336_001:0133b18": "歸方丈。川一日在方丈內坐。士見曰。只知端坐方丈。",
    "X69n1336_001:0133b19": "不覺僧到參時。川垂下一足。士便出。三兩步却回。川",
    "X69n1336_001:0133b20": "却收足。士曰。可謂自由自在。川曰。爭奈主人何。士曰。",
    "X69n1336_001:0133b21": "阿師只知有主。不知有客。川喚侍者點茶。士乃作舞",
    "X69n1336_001:0133b22": "而出。",
    "X69n1336_001:0133b23": "居士到洛浦禪師。拜起。曰。仲夏毒熱。孟冬薄寒。浦曰。",
    "X69n1336_001:0133b24": "莫錯。士曰。龐公年老。浦曰。何不寒時道寒。熱時道熱。",
    "X69n1336_001:0133c01": "士曰。患聾作麼。浦曰。放汝二十棒。士曰。瘂却我口。塞",
    "X69n1336_001:0133c02": "却汝眼。",
    "X69n1336_001:0133c03": "石林和尚見居士來。乃竪起拂子曰。不落丹霞機。試",
    "X69n1336_001:0133c04": "道一句子。士奪却拂子。却自竪起拳。林曰。正是丹霞",
    "X69n1336_001:0133c05": "機。士曰。與我不落看。林曰。丹霞患瘂。龐公患聾。士曰。",
    "X69n1336_001:0133c06": "恰是。林無語。士曰。向道偶爾。林一日問居士。某甲有",
    "X69n1336_001:0133c07": "箇借問。居士莫惜言語。士曰。便請舉來。林曰。元來惜",
    "X69n1336_001:0133c08": "言語。士曰。這箇問訊。不覺落他便宜。林乃掩耳。士曰。",
    "X69n1336_001:0133c09": "作家。作家。林一日自下茶與居士。士纔接茶。林乃抽",
    "X69n1336_001:0133c10": "身退後曰。何似生。士曰。有口道不得。林曰。須是恁麼",
    "X69n1336_001:0133c11": "始得。士拂袖而去。曰。也太無端。林曰。識得龐翁也。士",
    "X69n1336_001:0133c12": "却回。林曰。也太無端。士無語。林曰。也解無語去。",
    "X69n1336_001:0133c13": "居士訪仰山禪師。問。久響仰山。到來為甚麼却覆。山",
    "X69n1336_001:0133c14": "竪起拂子。士曰。恰是。山曰。是仰是覆。士乃打露柱曰。",
    "X69n1336_001:0133c15": "雖然無人。也要露柱證明。山擲拂子曰。若到諸方。一",
    "X69n1336_001:0133c16": "任舉似。",
    "X69n1336_001:0133c17": "居士訪谷隱道者。隱問曰。誰。士竪起杖子。隱曰。莫是",
    "X69n1336_001:0133c18": "上上機麼。士拋下杖子。隱無語。士曰。只知上上機。不",
    "X69n1336_001:0133c19": "覺上上事。隱曰。作麼生是上上事。士拈起杖子。隱曰。",
    "X69n1336_001:0133c20": "不得草草。士曰。可憐強作主宰。隱曰。有一機人。不要",
    "X69n1336_001:0133c21": "拈槌竪拂。亦不用對答言辭。居士若逢。如何則是。士",
    "X69n1336_001:0133c22": "曰。何處逢。隱把住。士乃曰。莫這便是否。驀面便唾。隱",
    "X69n1336_001:0133c23": "無語。士與一頌曰。焰水無魚下底鈎。覓魚無處笑君",
    "X69n1336_001:0133c24": "愁。可憐谷隱孜禪伯。被唾如今見亦羞。",
    "X69n1336_001:0134a01": "居士因在床上臥看經。有僧見曰。居士看經。須具威",
    "X69n1336_001:0134a02": "儀。士翹起一足。僧無語。",
    "X69n1336_001:0134a03": "居士一日在洪州市賣笊籬。見一僧化緣。乃將一文",
    "X69n1336_001:0134a04": "錢問曰。不辜負信施道理。還道得麼。道得即捨。僧無",
    "X69n1336_001:0134a05": "語。士曰。汝問我。與汝道。僧便問。不辜負信施道理。作",
    "X69n1336_001:0134a06": "麼生。士曰。少人聽。又曰。會麼。僧曰。不會。士曰。是誰不",
    "X69n1336_001:0134a07": "會。",
    "X69n1336_001:0134a08": "居士一日見牧童。乃問。路從什麼處去。童曰。路也不",
    "X69n1336_001:0134a09": "識。士曰。這看牛兒。童曰。這畜生。士曰。今日什麼時也。",
    "X69n1336_001:0134a10": "童曰。插田時也。士大笑。",
    "X69n1336_001:0134a11": "居士甞遊講肆。隨喜金剛經。至無我無人處。致問曰。",
    "X69n1336_001:0134a12": "座主既無我無人。是誰講。誰聽。主無對。士曰。某甲雖",
    "X69n1336_001:0134a13": "是俗人。粗知信向。主曰。祇如居士。意作麼生。士以偈",
    "X69n1336_001:0134a14": "答曰。無我復無人。作麼有疎親。勸君休歷座。不似直",
    "X69n1336_001:0134a15": "求真。金剛般若性。外絕一纖塵。我聞并信受。總是假",
    "X69n1336_001:0134a16": "名陳。主聞偈。欣然仰嘆。居士所至之處。老宿多往復。",
    "X69n1336_001:0134a17": "酧問皆隨機應響。非格量軌轍之可拘也。",
    "X69n1336_001:0134a18": "居士一日在茅廬裡坐。驀忽云。難。難。難。十碩油麻樹",
    "X69n1336_001:0134a19": "上攤。龐婆云。易。易。易。如下眠床脚踏地。靈照云。也不",
    "X69n1336_001:0134a20": "難。也不易。百草頭上祖師意。",
    "X69n1336_001:0134a21": "元和中。居士北遊襄漢。隨處而居。有女靈照。常鬻竹",
    "X69n1336_001:0134a22": "漉籬。以供朝夕。士有偈曰。心如境亦如。無實亦無虗。",
    "X69n1336_001:0134a23": "有亦不管。無亦不拘。不是賢聖。了事凡夫。易復易。即",
    "X69n1336_001:0134a24": "此五蘊有真智。十方世界一乘同。無相法身豈有二。",
    "X69n1336_001:0134b01": "若捨煩惱入菩提。不知何方有佛地。護生須是殺。殺",
    "X69n1336_001:0134b02": "盡始安居。會得箇中意。鉄船水上浮。",
    "X69n1336_001:0134b03": "居士一日坐次。問靈照曰。古人道。明明百草頭。明明",
    "X69n1336_001:0134b04": "祖師意。如何會。照曰。老老大大。作這箇語話。士曰。你",
    "X69n1336_001:0134b05": "作麼生。照曰。明明百草頭。明明祖師意。士乃笑。",
    "X69n1336_001:0134b06": "居士因賣漉籬。下橋喫撲。靈照見。亦去爺邊倒。士曰。",
    "X69n1336_001:0134b07": "汝作什麼。照曰。見爺倒地。某甲相扶。",
    "X69n1336_001:0134b08": "居士將入滅。謂靈照曰。視日早晚。及午以報。照遽報。",
    "X69n1336_001:0134b09": "日已中矣。而有蝕也。士出戶觀次。照即登父座。合掌",
    "X69n1336_001:0134b10": "坐亡。士笑曰。我女鋒捷矣。于是吏延七日。州牧于頔",
    "X69n1336_001:0134b11": "問疾。士謂之曰。但願空諸所有。慎勿實諸所無。好住",
    "X69n1336_001:0134b12": "世間皆如影響。言訖。枕于公膝而化。遺命焚棄江。緇",
    "X69n1336_001:0134b13": "白傷悼。謂禪師龐居士即毗耶淨名矣。有詩偈三百",
    "X69n1336_001:0134b14": "餘篇傳於世。",
    "X69n1336_001:0134b16": "龐居士語錄卷上"
}