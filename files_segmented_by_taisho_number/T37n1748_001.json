{
    "T37n1748_001:0131c04": "無量壽經連義述文贊卷上",
    "T37n1748_001:0131c06": "釋璟興撰",
    "T37n1748_001:0131c07": "經曰佛說無量壽經上者。述云將講此經略作",
    "T37n1748_001:0131c08": "三門。一者來意二者釋名三解本文。初來意",
    "T37n1748_001:0131c09": "者略有三義。一者欲顯淨土之所因故。謂前",
    "T37n1748_001:0131c10": "經中雖言華座由法藏比丘願力所成而猶未",
    "T37n1748_001:0131c11": "說極樂依正二報莊嚴皆依法積本誓力成",
    "T37n1748_001:0131c12": "故。今更須廣說宿世四十八願以顯彼土今",
    "T37n1748_001:0131c13": "現之因。二者欲辨本誓之不虛故。謂一切佛",
    "T37n1748_001:0131c14": "雖發本願本願亦有不能果遂。如般若中所",
    "T37n1748_001:0131c15": "有眾生令得滅度。法積願力即不如此故。今",
    "T37n1748_001:0131c16": "廣說依正功德嚴淨以顯宿願必有所辨使增",
    "T37n1748_001:0131c17": "行者往生之意。三者欲示穢土之苦惱故。謂",
    "T37n1748_001:0131c18": "觀經中雖言未來一切眾生為煩惱賊之所苦",
    "T37n1748_001:0131c19": "害而眾生不聞痛惱之相即不能起欣厭之意",
    "T37n1748_001:0131c20": "往生之業亦不得成故。今廣宣五惡痛燒以",
    "T37n1748_001:0131c21": "於苦害。令修行者厭此苦域欣彼樂方修福觀",
    "T37n1748_001:0131c22": "行速出娑婆而生淨土。如其次第即所成所",
    "T37n1748_001:0131c23": "化之二也。以是三義故次觀經後說此經也。",
    "T37n1748_001:0131c24": "第二釋名者觀乎歷代傳來經本。經本題名",
    "T37n1748_001:0131c25": "雖復多途今且申三代經之首名也。魏時帛",
    "T37n1748_001:0131c26": "延顯無量清淨平等覺經之號。吳時支謙立",
    "T37n1748_001:0131c27": "諸佛阿彌陀三耶三佛薩樓佛檀過度人道經",
    "T37n1748_001:0131c28": "之稱亦名大阿彌陀。今西晉法護名無量壽",
    "T37n1748_001:0131c29": "經。故經之名雖復廣略其義大同。欲釋法護",
    "T37n1748_001:0132a01": "經本之名即有四對。一總別相對。即佛說及",
    "T37n1748_001:0132a02": "經名總無量壽名別故。二人法相對。即佛者",
    "T37n1748_001:0132a03": "人餘名法故。三詮旨相對。即無量壽名旨經",
    "T37n1748_001:0132a04": "者詮也說兼二故。四首尾相對。即上者對下",
    "T37n1748_001:0132a05": "之言下亦對上之詞如次首尾故。委細之義",
    "T37n1748_001:0132a06": "如前釋。",
    "T37n1748_001:0132a07": "經曰我聞如是者。述云第三解本文。又有第",
    "T37n1748_001:0132a08": "二直申彌陀宿成佛剎本願樂果以例眾生生",
    "T37n1748_001:0132a09": "之因果。此中有說此經大開十分。一從初至",
    "T37n1748_001:0132a10": "於一時來會已來名序說分。二時世尊諸根",
    "T37n1748_001:0132a11": "悅豫下是現相分。三尊者阿難承佛聖旨下",
    "T37n1748_001:0132a12": "是啟請分。四於是世尊告阿難曰下是敘興",
    "T37n1748_001:0132a13": "分。五阿難諦聽今為汝說下是正說分。六彌",
    "T37n1748_001:0132a14": "勒菩薩白佛言下是生生分。七佛語彌勒其",
    "T37n1748_001:0132a15": "有得聞下是勸信分。八爾時世尊說此經法",
    "T37n1748_001:0132a16": "下是說益分。九爾時三千大千下是勸請分。",
    "T37n1748_001:0132a17": "十佛說經已盡靡不歡喜下是畢喜分。逐申有",
    "T37n1748_001:0132a18": "此十分之意。然未盡理故不採錄。有何未盡",
    "T37n1748_001:0132a19": "者。如來現相將顯聖教。所說法門應名目。如",
    "T37n1748_001:0132a20": "何乃言現相分耶。若發所說非發起序者阿",
    "T37n1748_001:0132a21": "難證誰。證信序。若非證信必不可言序說分",
    "T37n1748_001:0132a22": "故。又自世尊諸根悅豫前都未有說序。何所",
    "T37n1748_001:0132a23": "說故作序說分之名也。不可以他兼發起名。",
    "T37n1748_001:0132a24": "序說分目單證信故。又阿難申問於前如來",
    "T37n1748_001:0132a25": "送答於後即顯所說之旨。有何所少諦聽已",
    "T37n1748_001:0132a26": "去乃名正說。正說與序既不能別。後諸分意",
    "T37n1748_001:0132a27": "亦成乖角。若如所言每章段盡應作別分。分",
    "T37n1748_001:0132a28": "非唯十故。有說此經文別有三。從初我聞至",
    "T37n1748_001:0132a29": "願樂欲聞是其由序。佛告阿難乃往過去下",
    "T37n1748_001:0132b01": "是正宗分。佛語彌勒若有得聞下是流通分。",
    "T37n1748_001:0132b02": "初由序有二。初我聞如是即證信序。後一時",
    "T37n1748_001:0132b03": "佛下義既兩兼。故對準證信為發起序。於中",
    "T37n1748_001:0132b04": "有三。一辨化主二辨徒眾三如來現相阿難",
    "T37n1748_001:0132b05": "申請。此亦不然。阿難申請若發起者佛答阿",
    "T37n1748_001:0132b06": "難應非正宗。若答正宗問必非序故。撿諸經",
    "T37n1748_001:0132b07": "論答名正說必兼其問。言問雖發起答是正",
    "T37n1748_001:0132b08": "宗無此例故。又時處等准證信我問如是詎",
    "T37n1748_001:0132b09": "不然。發起若聞若佛皆說前有故。又時佛處",
    "T37n1748_001:0132b10": "辨其化主亦違佛地論總顯已聞等五義故。",
    "T37n1748_001:0132b11": "今觀此一部之經宜作三分。初從我聞至光",
    "T37n1748_001:0132b12": "顏巍巍已來名說經因起分。次自尊者阿難",
    "T37n1748_001:0132b13": "迨于略說之耳已來名問答廣說分。後始佛",
    "T37n1748_001:0132b14": "語彌勒盡於靡不歡喜已來名問說喜行分。",
    "T37n1748_001:0132b15": "將釋有此三品之意還同佛地論。初又有二。",
    "T37n1748_001:0132b16": "初傳法勸信分後發起聖說序。初又有五。我",
    "T37n1748_001:0132b17": "聞如是此初傳法也。帛延支謙皆無此言。法",
    "T37n1748_001:0132b18": "護經存言順印度。",
    "T37n1748_001:0132b19": "經曰一時者。述云此第二傳時也。",
    "T37n1748_001:0132b20": "經曰佛者。述云此第三傳主也。",
    "T37n1748_001:0132b21": "經曰王舍城耆闍崛山中者。述云此第四傳",
    "T37n1748_001:0132b22": "處也。若釋此四文。即同前經故不勞再解。",
    "T37n1748_001:0132b23": "經曰與大比丘者。述云第五傳機。經本不同。",
    "T37n1748_001:0132b24": "帛延備敘三眾。一聲聞眾即與大弟子眾千",
    "T37n1748_001:0132b25": "二百五十人比丘尼五百人清信士七千人清",
    "T37n1748_001:0132b26": "信女五百人也。二菩薩眾即菩薩七十那衍",
    "T37n1748_001:0132b27": "也。三諸天眾即欲天子八十萬色天子七十",
    "T37n1748_001:0132b28": "萬遍淨天子六十那衍梵天一億也。支謙唯",
    "T37n1748_001:0132b29": "標聲聞之眾。即摩訶比丘僧萬二千人也。今",
    "T37n1748_001:0132c01": "法護經略舉比丘菩薩二眾餘皆無也。所以",
    "T37n1748_001:0132c02": "有此備闕者蓋翻家意樂互存廣略。異由此",
    "T37n1748_001:0132c03": "也。將釋傳機有二。初聲聞眾後菩薩眾。眾有",
    "T37n1748_001:0132c04": "此次第亦如前解。初又有五。此初標行也。即",
    "T37n1748_001:0132c05": "法華論中云論聲聞修小乘行依乞等自活",
    "T37n1748_001:0132c06": "故。威儀一定不同菩薩。故以比丘為名也。",
    "T37n1748_001:0132c07": "經曰萬二千人俱者。述云此第二唱數也。彼",
    "T37n1748_001:0132c08": "論亦云數成就者謂大眾無數故總別雖異其",
    "T37n1748_001:0132c09": "義一焉。而帛延唱千二百五十人者略舉常",
    "T37n1748_001:0132c10": "眾。不盡之言故亦不違。",
    "T37n1748_001:0132c11": "經曰一切大聖神通已達者。述云此第三歎德",
    "T37n1748_001:0132c12": "也。一切者即普及盡際之言。大聖者即會理",
    "T37n1748_001:0132c13": "之德名聞凡聖故。論云心得自在到彼岸即其",
    "T37n1748_001:0132c14": "大也。神通者即該六通之名無壅叵測之義",
    "T37n1748_001:0132c15": "也。已者竟也。達者即作證義。皆於六通究竟",
    "T37n1748_001:0132c16": "作證故。有說阿難既在學地位。雖未得通而",
    "T37n1748_001:0132c17": "有勝德亦名已達非也。阿難為人非凡所知。",
    "T37n1748_001:0132c18": "其實即經言迹雖初果初果亦伏欲障獲根本",
    "T37n1748_001:0132c19": "定。縱無漏盡既發五通。故從多言已達都無",
    "T37n1748_001:0132c20": "致怪。",
    "T37n1748_001:0132c21": "經曰其名曰尊者了本際至尊者阿難者。述云",
    "T37n1748_001:0132c22": "此第四列名也。諸經列眾無定次第故。或有",
    "T37n1748_001:0132c23": "行德大小為次第。如法華經迦葉在第二鶖",
    "T37n1748_001:0132c24": "子列在迦旃延上等。或有以出家前後為次",
    "T37n1748_001:0132c25": "第。如報恩經初度五人次度耶舍門徒五十",
    "T37n1748_001:0132c26": "次度優樓頻螺門徒五百次度伽耶門徒三百",
    "T37n1748_001:0132c27": "次度那提門徒二百次度鶖子門徒一百次度",
    "T37n1748_001:0132c28": "目連門人一百。或有以德辨為次第。如無垢",
    "T37n1748_001:0132c29": "稱以命問疾要假智辨方對揚故。今此經中",
    "T37n1748_001:0132c30": "即同報恩入聖次第。帛延列其三十六名。支",
    "T37n1748_001:0133a01": "謙法護皆標三十一。憍陳如為其初故。帛謙",
    "T37n1748_001:0133a02": "並曰賢者而法護云尊者。皆嘆德之言。即前",
    "T37n1748_001:0133a03": "大聖之義。了本際者即支謙云[牛*句]隣也。梵云",
    "T37n1748_001:0133a04": "阿若多憍陳那。憍陳是婆羅門姓。那是男聲。",
    "T37n1748_001:0133a05": "阿若多是解義。初解淨居。亦言已解。因以為",
    "T37n1748_001:0133a06": "初解。憍陳之姓乃亦眾多。以解標號以男簡",
    "T37n1748_001:0133a07": "女故復云那。今言本際者即四諦真性。了者",
    "T37n1748_001:0133a08": "即解故言雖不同其義一也。正願者即謙云",
    "T37n1748_001:0133a09": "拔智致蓋是拔提之名也。有說馬師。因驅擯",
    "T37n1748_001:0133a10": "法發更不往他家之願遂得羅漢故。即恐非",
    "T37n1748_001:0133a11": "也。准婆沙論馬師滿宿身顯龍相遂生其中。",
    "T37n1748_001:0133a12": "得羅漢果受畜生身無是處故。有說正語即",
    "T37n1748_001:0133a13": "畢陵伽婆差非也。其人即惡性麁言。雖得羅",
    "T37n1748_001:0133a14": "漢餘習亦在。必不可言正語故。今即論云摩",
    "T37n1748_001:0133a15": "訶那彌此云正語蓋是摩男之名矣。即帛延",
    "T37n1748_001:0133a16": "云賢者能讚也。大號者即論云賢者含屍。蓋",
    "T37n1748_001:0133a17": "為離婆多也。其人持不妄語。因證鬼諍以屍",
    "T37n1748_001:0133a18": "代身遂居王位德名令聞諸方故。仁賢者即",
    "T37n1748_001:0133a19": "謙云須滿曰內懷賢善外申慈仁故因名之。",
    "T37n1748_001:0133a20": "離垢者即謙云維末坻蓋淨除是也。說本起",
    "T37n1748_001:0133a21": "云輪提陀。掃淨寺舍願令心無塵垢如寺故",
    "T37n1748_001:0133a22": "名淨除。淨除離垢言異義同故。名聞者有說",
    "T37n1748_001:0133a23": "長爪梵志。博達之名聞於十方故云名聞此",
    "T37n1748_001:0133a24": "恐非也。違說本起故。無有除此而可准故。今",
    "T37n1748_001:0133a25": "依彼經。夜耶尊者名為名聞。梵行淨潔眾所",
    "T37n1748_001:0133a26": "見敬故。善實者即說本起長者凡耆名為取",
    "T37n1748_001:0133a27": "善。供養維衛佛塔已來九十一劫常生人天遂",
    "T37n1748_001:0133a28": "得阿羅漢故。具足者即應說本起樹提。尊者",
    "T37n1748_001:0133a29": "願得受大戒具足成沙門故。牛王者即笈房",
    "T37n1748_001:0133b01": "鉢底此言牛相而言王者兼美而已。梵云鄔",
    "T37n1748_001:0133b02": "盧頻螺此云木苽。當其胸前有一疴起如木",
    "T37n1748_001:0133b03": "苽故。今云優樓頻螺者訛也。伽耶者即象頭",
    "T37n1748_001:0133b04": "山。逐處之名故。梵云捺地莊嚴經云難提即",
    "T37n1748_001:0133b05": "江名也。此三迦葉皆飲光種兄弟三人。帛延",
    "T37n1748_001:0133b06": "經中更有賢者氏聚迦葉。蓋說本起云承禪",
    "T37n1748_001:0133b07": "迦葉應云此中尊者具足。覺經除氏聚後即",
    "T37n1748_001:0133b08": "云牛飼故。既無誠說且開二途取捨任意學",
    "T37n1748_001:0133b09": "者應知。梵云迦葉波此云飲光即婆羅門姓。",
    "T37n1748_001:0133b10": "上古有仙身有光明飲蔽日月之光。迦葉是",
    "T37n1748_001:0133b11": "種。自亦有光能飲日月故襲性之名。摩訶言",
    "T37n1748_001:0133b12": "大。既大富長者之子亦為大人所識故表大",
    "T37n1748_001:0133b13": "名以簡餘三。梵云奢利弗怛羅。舍利云鶖即",
    "T37n1748_001:0133b14": "百舌鳥亦曰春鸎。弗怛羅云子。以母才辯猶",
    "T37n1748_001:0133b15": "如鶖鳥。此是彼子因以名之故云鶖子。言舍",
    "T37n1748_001:0133b16": "利弗者訛也。梵云摩訶沒特伽羅此云大採",
    "T37n1748_001:0133b17": "菽氏。上古有仙居山寂處常採菉豆以充所",
    "T37n1748_001:0133b18": "食因為其姓。尊者之母是彼之族仍以名之。",
    "T37n1748_001:0133b19": "得大神通簡餘此姓故亦云大。言目連者音",
    "T37n1748_001:0133b20": "訛也。劫賓那者此云房宿。佛與同房宿化",
    "T37n1748_001:0133b21": "作老比丘為之說法而悟道故。梵云摩訶迦",
    "T37n1748_001:0133b22": "多衍那此云大剪剔種男即婆羅門姓。上古",
    "T37n1748_001:0133b23": "多仙山中靜處。年既掩久鬚髮稍長垂人為",
    "T37n1748_001:0133b24": "剔。婆羅門法行剔髮故。一仙有子兄弟二人",
    "T37n1748_001:0133b25": "俱來覲父。小者乃為諸仙剔髮諸仙願護。後",
    "T37n1748_001:0133b26": "成仙貴。爾來此種皆稱剪剔。剔者身是男子",
    "T37n1748_001:0133b27": "威德特尊。簡餘此種故云大剪剔種男。古迦",
    "T37n1748_001:0133b28": "旃延此云繩扇訛也。今云大住者亦襲昔之",
    "T37n1748_001:0133b29": "名。母戀此子不肯改嫁如繩繫扇可謂住故。",
    "T37n1748_001:0133c01": "大淨志者即說本起中賴吒和羅。更無所樂",
    "T37n1748_001:0133c02": "志於清白法樂閑居第一故名大靜志。摩訶",
    "T37n1748_001:0133c03": "周那者即周那般特。此云路生。路生有大小",
    "T37n1748_001:0133c04": "故摩訶以簡其小。梵云補賴拏梅怛利曳尼",
    "T37n1748_001:0133c05": "弗怛羅此云滿慈子。言富樓那彌多羅尼子",
    "T37n1748_001:0133c06": "者訛也。滿是其名慈是母姓。母姓是慈。滿尊",
    "T37n1748_001:0133c07": "者是慈女之子故因名之。今言滿願子者訛",
    "T37n1748_001:0133c08": "也。梵云阿泥律陀此云無滅。佛之堂弟即天",
    "T37n1748_001:0133c09": "眼第一。今言離障意亦此謂也。言阿[少/兔]樓馱",
    "T37n1748_001:0133c10": "訛也。流灌者有說即離婆多此云假和合故",
    "T37n1748_001:0133c11": "云流離此恐非也。既非離字。謙亦云難提故。",
    "T37n1748_001:0133c12": "今即說本起中名難提也。梵云孫達羅難陀",
    "T37n1748_001:0133c13": "此云艶喜。喜即自名艶是妻號。欲簡牧牛難",
    "T37n1748_001:0133c14": "陀故因妻以表其名。即佛親弟大聖王之所",
    "T37n1748_001:0133c15": "生也。維衛佛世施煖浴室故端正大勢。見之",
    "T37n1748_001:0133c16": "無厭。今言流灌者亦襲彼之名也。堅伏者即",
    "T37n1748_001:0133c17": "應說本起中樹提。故彼經云堅精進定意無",
    "T37n1748_001:0133c18": "為無動故。帛延亦云賢者了深定故。面王者",
    "T37n1748_001:0133c19": "即支謙云賢者波鳩螺也。梵云薄矩羅此云",
    "T37n1748_001:0133c20": "善容。善容雖多以面為先故義名面王。異乘",
    "T37n1748_001:0133c21": "者即帛延云賢者氏戒聚。戒行頴萃故云異",
    "T37n1748_001:0133c22": "乘。仁性者即應本起中尸利羅。故彼經云施",
    "T37n1748_001:0133c23": "與錢財救諸貧窮濟眾下劣故。嘉樂者即本",
    "T37n1748_001:0133c24": "起中難陀名為欣樂。支謙亦云難持。正音即",
    "T37n1748_001:0133c25": "難陀此云嘉本。乃是牧牛之人。因問佛牧牛",
    "T37n1748_001:0133c26": "十一事知佛具一切智獲阿羅漢。甚極聰明",
    "T37n1748_001:0133c27": "音聲絕妙故。今嘉樂者亦非正翻之名也。善",
    "T37n1748_001:0133c28": "來者即支謙云賢者蔡揭。本起亦云貨竭。傳",
    "T37n1748_001:0133c29": "云梵音莎揭哆譯為善來。來者歸也。來歸佛",
    "T37n1748_001:0134a01": "法有莫大利故云善來。善來雖通千二百五",
    "T37n1748_001:0134a02": "十人名即總以立別號故無如來常眾。皆善",
    "T37n1748_001:0134a03": "來得戒善如大莊嚴經。梵云羅怙羅此云執",
    "T37n1748_001:0134a04": "月今云羅云。延帛云王宮生皆訛之也。梵云",
    "T37n1748_001:0134a05": "阿難陀此云慶喜今云阿難帛延云博聞皆略",
    "T37n1748_001:0134a06": "列也。",
    "T37n1748_001:0134a07": "經曰皆如斯等上首者也者。述云第五略結也。",
    "T37n1748_001:0134a08": "經曰又與大乘眾菩薩俱者。述云第二菩薩眾",
    "T37n1748_001:0134a09": "有四。此初標行也。即法華論中菩薩修大行",
    "T37n1748_001:0134a10": "求覺利有情以薩埵為目。又以神通力隨時",
    "T37n1748_001:0134a11": "示現能修行大乘。如拔陀婆羅等十六人具",
    "T37n1748_001:0134a12": "足菩薩不可思議事示優婆塞等四眾之形說",
    "T37n1748_001:0134a13": "為菩薩。准帛延菩薩七十那衍。而今不說者",
    "T37n1748_001:0134a14": "略故使然。",
    "T37n1748_001:0134a15": "經曰普賢菩薩至一切菩薩者。述云第二列名",
    "T37n1748_001:0134a16": "有二。此初賢劫菩薩也。普者普遍即證真之",
    "T37n1748_001:0134a17": "智。賢者賢善即涉事之行。內德普遍外化賢",
    "T37n1748_001:0134a18": "善故名普賢。妙德者應云妙吉祥。吉祥者即",
    "T37n1748_001:0134a19": "功德之義義名妙德。慈氏者即於慈氏佛所",
    "T37n1748_001:0134a20": "初發菩提心亦生慈姓故云慈氏。梵云吠陀",
    "T37n1748_001:0134a21": "此云善故亦名善劫義如智論。而言賢者即",
    "T37n1748_001:0134a22": "從今名也。劫之延促佛之多少廣如彌勒經",
    "T37n1748_001:0134a23": "述贊中解。",
    "T37n1748_001:0134a24": "經曰又賢護等至解脫菩薩者。述云此後餘",
    "T37n1748_001:0134a25": "劫菩薩也。有說賢等十六正士者舉初括後",
    "T37n1748_001:0134a26": "以總標。善思議等者逐其所等以別列。此恐",
    "T37n1748_001:0134a27": "不然。若善思議等即十六正士者應言十五",
    "T37n1748_001:0134a28": "正士。不爾標列有相違故。設許此者亦違法",
    "T37n1748_001:0134a29": "華論云跋陀波羅等十六菩薩故。善思議等",
    "T37n1748_001:0134a30": "與無盡意經中十六菩薩名異必不可言善思",
    "T37n1748_001:0134b01": "議等即十六正士。有說賢護等即二菩薩故",
    "T37n1748_001:0134b02": "遍十六士。內有賢仁之德故云賢士。外懷護",
    "T37n1748_001:0134b03": "物之意故云護意。此亦不然。跋陀婆羅此云",
    "T37n1748_001:0134b04": "賢護而分為二必相違故。又普賢等各標一",
    "T37n1748_001:0134b05": "名。賢護應非二菩薩名故。有說雖標十六數",
    "T37n1748_001:0134b06": "而列十五名缺落。如教法經云。有二菩薩一",
    "T37n1748_001:0134b07": "名賢護二名一切世間樂見。此亦不然。彼既",
    "T37n1748_001:0134b08": "唯二此有十六不可一列故。不可諸經中菩",
    "T37n1748_001:0134b09": "薩若在賢護後者皆入十六數故。今即餘劫",
    "T37n1748_001:0134b10": "菩薩自有二類故賢護等十六正士即其一類",
    "T37n1748_001:0134b11": "也。有說十六大國各有其一故有十六非也。",
    "T37n1748_001:0134b12": "一國多菩薩理必應有。故國別唯有一無別",
    "T37n1748_001:0134b13": "所以故。今即此十六願行相類。故聖教中處",
    "T37n1748_001:0134b14": "處皆標其十六數。備不思議事逐物現化故。",
    "T37n1748_001:0134b15": "廣如彌勒經述贊中解也。善思議等十四菩",
    "T37n1748_001:0134b16": "薩即其二類也。雖復十四略作七對。一思法",
    "T37n1748_001:0134b17": "信解對。即善思議觀察教法。信順教授名信",
    "T37n1748_001:0134b18": "慧故。二證空涉有對。即內證空理名為空無。",
    "T37n1748_001:0134b19": "遊化諸有名神通化故。三大慈大智對。即慈",
    "T37n1748_001:0134b20": "光炬英名為光英。慧根無加名慧上故。四自",
    "T37n1748_001:0134b21": "利利他對。修菩提道名為智幢。防護根門名",
    "T37n1748_001:0134b22": "寂根故。五法名喻名對。即願慧者法香象者",
    "T37n1748_001:0134b23": "喻故。六福資智資對。即備福資糧名為寶英",
    "T37n1748_001:0134b24": "具智資糧名中住故。七修行除縛對。即修聖",
    "T37n1748_001:0134b25": "行名為制行滅除二縛名解脫故。",
    "T37n1748_001:0134b26": "經曰皆遵普賢至功德之法者。述云此第三嘆",
    "T37n1748_001:0134b27": "德有二。初備權實之德後利自他之行。初又有",
    "T37n1748_001:0134b28": "三。初略歎次廣歎後結嘆。初又有二。此初",
    "T37n1748_001:0134b29": "嘆實德也。遵普賢之德者即修上位之行。具",
    "T37n1748_001:0134c01": "菩薩行願者即備下位之願。住功德之法者",
    "T37n1748_001:0134c02": "即辨自住之法。遵者循也順也。普賢者即依",
    "T37n1748_001:0134c03": "如如備諸德行居等覺之名也。故賢護等皆",
    "T37n1748_001:0134c04": "遵普賢大士之德。即知位階法雲地也。行者",
    "T37n1748_001:0134c05": "即瑜伽論中菩提分法諸波羅蜜成就有情神",
    "T37n1748_001:0134c06": "通之行。願者即弘慧。經中知一切法得般若",
    "T37n1748_001:0134c07": "舟值智慧風得善方便度一切人超大苦海得",
    "T37n1748_001:0134c08": "具足道登涅槃山入無為舍得法性身十種",
    "T37n1748_001:0134c09": "之願。無願行沈沒苦海無行之願亦無所熟",
    "T37n1748_001:0134c10": "故備行願可謂菩提之道也。功謂功能。諸行",
    "T37n1748_001:0134c11": "皆有利國之功故即善行家之德故名功德。",
    "T37n1748_001:0134c12": "有德斯成故云一切。成圓備故云安住。",
    "T37n1748_001:0134c13": "經曰遊步十方行權方便者。述云此後歎權",
    "T37n1748_001:0134c14": "德也。步者行也。身化無礙無感不應故云遊",
    "T37n1748_001:0134c15": "步十方。化行善巧無形不現故云行權方便。",
    "T37n1748_001:0134c16": "經曰入佛法藏究竟彼岸者。述云第二廣歎有",
    "T37n1748_001:0134c17": "二。此初歎實德也。有說入佛法藏者申因上",
    "T37n1748_001:0134c18": "昇。究竟彼岸者彰果畢竟。如來藏中恒沙之",
    "T37n1748_001:0134c19": "法名佛法藏。證會名入。到涅槃岸名究竟故。",
    "T37n1748_001:0134c20": "此恐不然。如來藏即佛性義。而言證會恒沙",
    "T37n1748_001:0134c21": "德法名因上昇者即違經云見佛性時得無上",
    "T37n1748_001:0134c22": "覺故。若證佛性非菩提果至涅槃岸應非圓",
    "T37n1748_001:0134c23": "寂果故。今即入者達解究竟證解。知如實自",
    "T37n1748_001:0134c24": "利及事利他故云入佛法藏。即法華中善入",
    "T37n1748_001:0134c25": "佛慧通達大智也。彼岸者真理。證此實性故",
    "T37n1748_001:0134c26": "云究竟。即彼經中到於彼岸也。恒照二諦以",
    "T37n1748_001:0134c27": "利自他可謂實德故。",
    "T37n1748_001:0134c28": "經曰於無量世界現成等覺者。述云此後廣",
    "T37n1748_001:0134c29": "歎權德有二。此初總嘆也。有說諸菩薩各於一",
    "T37n1748_001:0135a01": "界成佛化生故云無量世界。此心不然。初地",
    "T37n1748_001:0135a02": "菩薩神通境界尚百佛世界。況亦法雲菩薩",
    "T37n1748_001:0135a03": "化物世界可得稱數。而言各於一界必非正",
    "T37n1748_001:0135a04": "理故。今即一一菩薩各於無量世界現化故",
    "T37n1748_001:0135a05": "於無量世界現成等覺。",
    "T37n1748_001:0135a06": "經曰處兜率天弘宣正法者。述云此後別嘆有",
    "T37n1748_001:0135a07": "九。一捨此昇天二降神入胎三出胎異常四",
    "T37n1748_001:0135a08": "伎備解寬五效藝納妻六出俗從邪七伏魔成",
    "T37n1748_001:0135a09": "覺八法化普洽九歸真利物。此初也。處兜率",
    "T37n1748_001:0135a10": "天者即昇天也。弘宣正法者化備天眾。梵",
    "T37n1748_001:0135a11": "天覩史多提婆此云喜足天。諸佛常行中道",
    "T37n1748_001:0135a12": "故諸菩薩皆生此天。即莊嚴經云曾於百億",
    "T37n1748_001:0135a13": "那由他[牛*句]胝佛隨佛出家。曾於五十百億那",
    "T37n1748_001:0135a14": "由他[牛*句]胝佛所而行大施。已曾親近三百五",
    "T37n1748_001:0135a15": "十[牛*句]胝諸辟支佛。已曾教化無量阿僧祇諸",
    "T37n1748_001:0135a16": "聲聞眾。皆令住正方便中。為欲證無上覺",
    "T37n1748_001:0135a17": "乃趣一生補處。從此命終生兜率天為彼天",
    "T37n1748_001:0135a18": "子名曰淨幢。諸天子等百千[牛*句]胝那由他數。",
    "T37n1748_001:0135a19": "大集法堂圍遶菩薩聽受所說無上大法斷諸",
    "T37n1748_001:0135a20": "煩惱生廣大心。",
    "T37n1748_001:0135a21": "經曰捨彼天宮降神母胎者。述云此第二降神",
    "T37n1748_001:0135a22": "入胎也。欲使眾生生尊重心易受所說故捨",
    "T37n1748_001:0135a23": "天宮以下入胎。彼經云菩薩將欲降生十二",
    "T37n1748_001:0135a24": "年前有淨居天。下閻浮地作婆羅門說韋陀",
    "T37n1748_001:0135a25": "論。十二年後有一勝人。現白象形入於母胎",
    "T37n1748_001:0135a26": "具大人相。若出家者當得成佛。復有天子下",
    "T37n1748_001:0135a27": "閻浮提告辟支佛。應捨此土當有菩薩降神",
    "T37n1748_001:0135a28": "入胎。時王舍城尾盤山中有辟支佛名曰摩",
    "T37n1748_001:0135a29": "燈。聞是語已起踊在虛空高七多羅樹。化火",
    "T37n1748_001:0135b01": "焚身入於涅槃唯餘舍利。從空而下。波羅奈",
    "T37n1748_001:0135b02": "國五百辟支皆亦如是。菩薩處於天宮觀時",
    "T37n1748_001:0135b03": "方國族。昇一大殿名曰高幢。縱廣正等六十",
    "T37n1748_001:0135b04": "四由旬。為諸天眾說百八法門。謂從信法門",
    "T37n1748_001:0135b05": "終灌頂法門。從彼天宮下生入胎。有一天子",
    "T37n1748_001:0135b06": "名曰勝光。作如此說。圍陀論所說菩薩下生",
    "T37n1748_001:0135b07": "當作象形而入母胎。菩薩冬節過已於春分",
    "T37n1748_001:0135b08": "中毘舍佉月不寒不熱之氐宿合時白月圓淨",
    "T37n1748_001:0135b09": "弗沙星正與月合。其母受持清淨齋戒安穩",
    "T37n1748_001:0135b10": "睡眠時。為白象形六牙具足。其牙金色首有",
    "T37n1748_001:0135b11": "紅光。形相諸根悉皆圓滿。正念了知於母右",
    "T37n1748_001:0135b12": "脇降神而入。不應難言歎諸菩薩德如何將",
    "T37n1748_001:0135b13": "釋此九相文者。釋迦八相即諸菩薩勝進行",
    "T37n1748_001:0135b14": "故。又現八相時諸菩薩一一現相相似眾生",
    "T37n1748_001:0135b15": "謂一。故引彼經釋尊莊嚴釋此菩薩九相之",
    "T37n1748_001:0135b16": "文有何乖角。但經文煩廣恐費言論。故今推",
    "T37n1748_001:0135b17": "義而約言稱經而備理。菩薩處胎莊嚴雖多",
    "T37n1748_001:0135b18": "略申三種。一者宮殿。即欲界諸天各持妙宮",
    "T37n1748_001:0135b19": "至輸檀王。王亦為菩薩造殿綺麗人間所無。",
    "T37n1748_001:0135b20": "菩薩威力故令諸宮中悉現摩耶聖后之身皆",
    "T37n1748_001:0135b21": "有菩薩右脇結坐。諸天自謂菩薩之母唯住",
    "T37n1748_001:0135b22": "我宮。菩薩寶殿縱廣正等三百由旬。三重匝",
    "T37n1748_001:0135b23": "飾皆以牛頭栴檀天香所成。其香一分價直",
    "T37n1748_001:0135b24": "三千大千世界。欲界諸天宮皆現菩薩宮殿",
    "T37n1748_001:0135b25": "之中。一切將入胎時於母右脇。先有此殿然",
    "T37n1748_001:0135b26": "後從天降神入胎。於此殿中結跏趺坐。二者",
    "T37n1748_001:0135b27": "飲食。即菩薩入胎之夜下從水際涌出蓮華。",
    "T37n1748_001:0135b28": "穿過地輪上至梵世縱廣正等六十八洛叉由",
    "T37n1748_001:0135b29": "旬。唯除佛菩薩及大梵王無能見者。三千世",
    "T37n1748_001:0135c01": "界所有美味猶如甘露現此華中。大梵天王",
    "T37n1748_001:0135c02": "以毘瑠璃器盛此淨妙甘露之味奉上菩薩。",
    "T37n1748_001:0135c03": "菩薩受食。唯除究竟後身菩薩無能食者。斯",
    "T37n1748_001:0135c04": "由長夜醫藥救病妙華侍聖福報所招。三者",
    "T37n1748_001:0135c05": "化物。即菩薩處胎身相光明普遍世界。四大",
    "T37n1748_001:0135c06": "天王夜叉大將與其眷屬釋提桓因與三十三",
    "T37n1748_001:0135c07": "天娑婆世界主大梵天王與無量梵眾。如其",
    "T37n1748_001:0135c08": "次第晨朝中時申時為聽法故皆見菩薩。菩",
    "T37n1748_001:0135c09": "薩慰問為其說法禮退而去。十方無量諸菩",
    "T37n1748_001:0135c10": "薩於日入時為聽法故來互相問答。唯同行",
    "T37n1748_001:0135c11": "所見。摩耶不能見。又准彼經。十方無量一生",
    "T37n1748_001:0135c12": "補處十方世界欲色天子皆至兜率供養菩",
    "T37n1748_001:0135c13": "薩。菩薩即於兜率最勝天宮而便降生。時放",
    "T37n1748_001:0135c14": "身光照三千界六種震動有十八相。而今無",
    "T37n1748_001:0135c15": "者蓋略而已。",
    "T37n1748_001:0135c16": "經曰從右脇生者。述云第三出胎異常有三。此",
    "T37n1748_001:0135c17": "初生處異常也。有說摩耶十月已滿。乘雲母",
    "T37n1748_001:0135c18": "車往於林微尼園。攀無憂樹從右腋下而生",
    "T37n1748_001:0135c19": "者非也。撿莊嚴經都無此言故。今即菩薩處",
    "T37n1748_001:0135c20": "胎十月既滿將出胎時聖后即知於初夜分請",
    "T37n1748_001:0135c21": "王欲詣彼龍毘園。王勅臣佐駕二萬象。色類",
    "T37n1748_001:0135c22": "白雲其形似仙。備諸車兵執持器杖以諸妙",
    "T37n1748_001:0135c23": "寶瑩龍毘園如歡喜苑。聖后昇寶乘世界六",
    "T37n1748_001:0135c24": "種動。帝釋淨路四王御車梵天前道除諸惡",
    "T37n1748_001:0135c25": "相。到園遊觀至彼寶樹。過去無量諸佛之母",
    "T37n1748_001:0135c26": "皆來坐此寶樹下。時百千淨居天亦至此樹",
    "T37n1748_001:0135c27": "下圍遶聖后喜禮而歎。后身放光仰觀於樹。",
    "T37n1748_001:0135c28": "即以右手攀樹東枝頻呻欠呿端嚴而立。從",
    "T37n1748_001:0135c29": "母右脇安詳而生。時帝釋梵王曲躬而前。即",
    "T37n1748_001:0136a01": "以兩手覆憍奢耶衣承捧菩薩。將菩薩殿還",
    "T37n1748_001:0136a02": "於梵宮。",
    "T37n1748_001:0136a03": "經曰現行七步至為無上尊者。述云此次示非",
    "T37n1748_001:0136a04": "常相也。菩薩生已不假扶持。即於十方各行",
    "T37n1748_001:0136a05": "七步。下足之處皆生蓮華無有怖畏。欲示丈",
    "T37n1748_001:0136a06": "夫超于六道奮迅之力故行之七步。光照十",
    "T37n1748_001:0136a07": "方者即身光利物故。彼經中菩薩放光無量",
    "T37n1748_001:0136a08": "異色滿三千界。眾生遇者心安樂遠貪恚癡",
    "T37n1748_001:0136a09": "離諸罪障。六種震動者欲使魔怯伏也。震者",
    "T37n1748_001:0136a10": "動也。准長阿含六動有三。一六時動。謂入胎",
    "T37n1748_001:0136a11": "出胎出家成道轉法輪入涅槃。今動者即出",
    "T37n1748_001:0136a12": "胎時。二六方動。謂東涌西沒西涌東沒南涌",
    "T37n1748_001:0136a13": "北沒北涌南沒中涌邊沒邊涌中沒。三六相",
    "T37n1748_001:0136a14": "動。謂動涌震擊吼爆。搖颺不安為動。鱗隴凹",
    "T37n1748_001:0136a15": "凸為涌。隱隱有聲為震。有所扣打為擊。碎磕",
    "T37n1748_001:0136a16": "發響為吼。出聲驚異為爆。此各有三名十八",
    "T37n1748_001:0136a17": "相。謂動等極動。餘五皆爾。此中六動即六相",
    "T37n1748_001:0136a18": "動。故莊嚴經云六動有十八相。稱無上尊者",
    "T37n1748_001:0136a19": "即自唱尊號令物歸趣也。若具言之。東方行",
    "T37n1748_001:0136a20": "言我得一切善法。當為眾生說之。於南方言",
    "T37n1748_001:0136a21": "我於天人應受供養。於西方言我於世間最",
    "T37n1748_001:0136a22": "尊最勝。於北方言我當於一切眾生中為無",
    "T37n1748_001:0136a23": "有上。於下方言我當降伏一切魔軍。於上方",
    "T37n1748_001:0136a24": "言我當為一切眾生之所瞻仰。菩薩說是語",
    "T37n1748_001:0136a25": "時其聲普聞一切三千世界。雖有此異莫非",
    "T37n1748_001:0136a26": "世尊之所為故總云無上尊。如彼經云。菩薩",
    "T37n1748_001:0136a27": "於阿僧祇百千[牛*句]胝那由他劫修精進力故初",
    "T37n1748_001:0136a28": "生之時即能十方各行七步。一切諸佛威加",
    "T37n1748_001:0136a29": "此地化為金剛菩薩遊踐得無陷裂。",
    "T37n1748_001:0136b01": "經曰釋梵奉侍天人歸仰者。述云此明天人侍",
    "T37n1748_001:0136b02": "歸也。菩薩生已於龍毘尼園七日七夜人天",
    "T37n1748_001:0136b03": "擊奏種種微妙音樂以供尊顏。三萬二千名",
    "T37n1748_001:0136b04": "聞勝智諸婆羅門。隨其所須皆令滿足。梵王",
    "T37n1748_001:0136b05": "帝釋化作端正摩那婆身。於眾會中坐第一",
    "T37n1748_001:0136b06": "座而演吉祥微妙讚嘆。摩醯首羅與淨居天",
    "T37n1748_001:0136b07": "設大供養宣說。此菩薩定得作佛。還歸本處。",
    "T37n1748_001:0136b08": "生滿七日已摩那聖后即使命終生三十三",
    "T37n1748_001:0136b09": "天。過七日已還迦毘羅。儀式莊嚴殊勝倍過",
    "T37n1748_001:0136b10": "聖后往龍毘尼園。五百釋種各造宮殿請王",
    "T37n1748_001:0136b11": "而言善哉一切成利願天中天幸我宮殿。以",
    "T37n1748_001:0136b12": "是成利因緣故名菩薩為薩婆悉達多。王哀",
    "T37n1748_001:0136b13": "諸釋。即將菩薩入諸釋宮。經於四月方得周",
    "T37n1748_001:0136b14": "遍。乃將菩薩歸於自宮。自宮之中有一大殿",
    "T37n1748_001:0136b15": "名寶莊嚴。菩薩居已。王召諸親族長德耆年",
    "T37n1748_001:0136b16": "請摩訶婆闍波提為養育主。王躬抱付於姨",
    "T37n1748_001:0136b17": "母。姨母遂命三十二養育母養育菩薩。譬如",
    "T37n1748_001:0136b18": "白月從初一日至十五日清淨圓滿也。",
    "T37n1748_001:0136b19": "經曰示現算計至貫練群籍者。述云此第四伎",
    "T37n1748_001:0136b20": "備解寬也。算計者數文者即詩書藝者禮樂",
    "T37n1748_001:0136b21": "射者射術御者即御車。是謂六藝。六藝久達",
    "T37n1748_001:0136b22": "遂且示學故云示現。綜子送反習也。陸法言",
    "T37n1748_001:0136b23": "切韻云機縷也。音並同也。非此中義。道術者",
    "T37n1748_001:0136b24": "即神仙之方。世俗異典名為群籍。仙道祕術",
    "T37n1748_001:0136b25": "無不溫習故云廣綜。貫者通也練者委也。世",
    "T37n1748_001:0136b26": "俗異教亦皆通委故云貫練。即彼經中菩薩",
    "T37n1748_001:0136b27": "年始七歲備吉祥之儀。諸天人八部一切釋",
    "T37n1748_001:0136b28": "種隨輸檀王而將菩薩詣於學堂。時有博士",
    "T37n1748_001:0136b29": "毘奢蜜多。見菩薩來威生大慚懼迷悶躃地。",
    "T37n1748_001:0136c01": "知足天子名曰妙身。扶之令起。王還本宮。菩",
    "T37n1748_001:0136c02": "薩手執天書栴檀之簡塗以天香摩尼明璣以",
    "T37n1748_001:0136c03": "為嚴飾以問師云有六十五書欲以何書而相",
    "T37n1748_001:0136c04": "教乎。時毘奢蜜多聞所未聞喜去高心以嘆",
    "T37n1748_001:0136c05": "菩薩世間無二。十千童子與菩薩俱居學堂",
    "T37n1748_001:0136c06": "時日唱字母演出無量法門之聲。令三萬二",
    "T37n1748_001:0136c07": "千童男三萬二千童女皆發無上正等覺心故",
    "T37n1748_001:0136c08": "示現入於學堂也。",
    "T37n1748_001:0136c09": "經曰遊於後園至色味之間者。述云此第五效",
    "T37n1748_001:0136c10": "藝納妻也。講武試藝者即嫂妻之前事。處色",
    "T37n1748_001:0136c11": "味間者即納妻之後事。有人引本起云擲象",
    "T37n1748_001:0136c12": "角力名為講武。共射金鼓說為試藝。猶有未",
    "T37n1748_001:0136c13": "盡故。今即菩薩年既長大。王問堪為太子之",
    "T37n1748_001:0136c14": "妃。執杖之女名耶輸陀羅。端嚴第一。王勅國",
    "T37n1748_001:0136c15": "師往陳執杖。執杖報云自我家法積代相承",
    "T37n1748_001:0136c16": "技能過人以女妻之。王聞此言憂愁不樂。菩",
    "T37n1748_001:0136c17": "薩白王召有異術現我技藝。王於城外為一試",
    "T37n1748_001:0136c18": "場遍告天下集善技術。至第七日五百釋子菩",
    "T37n1748_001:0136c19": "薩為首當共出往試場所。王遣白象以迎菩",
    "T37n1748_001:0136c20": "薩。提婆先至生嫉妬心。前執象鼻以手搏而",
    "T37n1748_001:0136c21": "死。難陀續至欲出城門見彼白象當路而斃。",
    "T37n1748_001:0136c22": "以手倒曳到於路側。菩薩尋至。坐於寶輅以",
    "T37n1748_001:0136c23": "左足指持彼白象徐擲虛空。越七重城過一",
    "T37n1748_001:0136c24": "拘盧舍其象墮處便為大抗。爾後眾人號為",
    "T37n1748_001:0136c25": "象抗。五百釋種皆至此場。請毘奢蜜多為試",
    "T37n1748_001:0136c26": "藝師語言應觀諸釋種中誰最工書。毘奢蜜",
    "T37n1748_001:0136c27": "多微笑而言天上人間所有文字太子究之。",
    "T37n1748_001:0136c28": "王亦語頞順那觀諸童子誰優算數。時菩薩",
    "T37n1748_001:0136c29": "自唱數令諸童子次第下籌無能及者。諸童",
    "T37n1748_001:0137a01": "子等次第舉數菩薩運籌唱不能及。五百童",
    "T37n1748_001:0137a02": "子一時俱唱亦不雜亂。頞順那心生希有歎心",
    "T37n1748_001:0137a03": "智奇敏捷釋種無及。諸釋人天皆歎第一。五",
    "T37n1748_001:0137a04": "百釋子角力相撲分為三十二朋。難陀就前",
    "T37n1748_001:0137a05": "騁其剛勇。菩薩舉手纔觸其身威力所加應",
    "T37n1748_001:0137a06": "時而倒。提婆出眾欲挫菩薩。菩薩安祥待右",
    "T37n1748_001:0137a07": "手徐投飄然擎舉摧其我慢三擲空中。以慈",
    "T37n1748_001:0137a08": "悲故使無傷損。諸釋種子俱生瞋忿銳意齊",
    "T37n1748_001:0137a09": "奔。菩薩指之無不顛仆。執杖大臣今可試射。",
    "T37n1748_001:0137a10": "阿難陀曰可置鐵鼓二拘慮舍。提婆達多曰",
    "T37n1748_001:0137a11": "可置鐵鼓四拘盧舍。孫陀羅難陀曰可置鐵",
    "T37n1748_001:0137a12": "鼓六拘盧舍。執杖大臣曰可置鐵鼓八拘盧",
    "T37n1748_001:0137a13": "舍。菩薩言可將鐵鼓置十拘盧舍。菩薩七鐵",
    "T37n1748_001:0137a14": "楯及七鐵多羅樹置十拘盧舍外。阿難提婆難",
    "T37n1748_001:0137a15": "陀執杖唯及自限皆不能越。菩薩引弓。弓及",
    "T37n1748_001:0137a16": "以弦一時俱斷。更求良弓取先王弓與釋子。",
    "T37n1748_001:0137a17": "釋子皆不能張授與菩薩。菩薩安穩而坐。左",
    "T37n1748_001:0137a18": "手執弓右指上弦忽然而張。似不加力。彈弓",
    "T37n1748_001:0137a19": "之響遍迦毘羅城人皆驚怖。然後控弦射諸",
    "T37n1748_001:0137a20": "鐵鼓悉皆穿過。鐵楯鐵樹無不貫達。箭沒於",
    "T37n1748_001:0137a21": "地因而成井。爾後眾人號為箭井。人天唱言",
    "T37n1748_001:0137a22": "太子生年未曾習學備此技藝。於是執杖以女",
    "T37n1748_001:0137a23": "為妃。故今言講武者即角力射鼓也。試藝者",
    "T37n1748_001:0137a24": "即試書運籌也。後園者即城外之苑也。現處",
    "T37n1748_001:0137a25": "者難陀愛欲遂宜示處。故即彼經云爾時菩",
    "T37n1748_001:0137a26": "薩隨順世法現處宮中八萬四千婇女娛樂而",
    "T37n1748_001:0137a27": "住。耶輸陀羅為第一妃。處王宮時能令八萬",
    "T37n1748_001:0137a28": "四千諸婇等發無上覺心。無量諸天皆於無",
    "T37n1748_001:0137a29": "上正等菩提得不退轉。說微妙偈勸請菩薩",
    "T37n1748_001:0137b01": "速疾出家。",
    "T37n1748_001:0137b02": "經曰見老病死入山學道者。述云第六出俗從",
    "T37n1748_001:0137b03": "邪。有三此初出俗塵也。棄國財位者即所棄",
    "T37n1748_001:0137b04": "也。諸天勸發菩薩已將諸官屬出城東門。見",
    "T37n1748_001:0137b05": "淨居天所化老人愁憂還宮。出城南門亦見",
    "T37n1748_001:0137b06": "病人不樂還宮。從西門出復見死人迴駕還",
    "T37n1748_001:0137b07": "入。故今言見老病死者即淨居天所化可厭之",
    "T37n1748_001:0137b08": "相也。凡有生者不問貴賤皆有老病必歸於",
    "T37n1748_001:0137b09": "死。而生可欣故示令見。悟世非常者如經云",
    "T37n1748_001:0137b10": "三界煩惱猶如猛火迷惑不離恒為所燒。猶",
    "T37n1748_001:0137b11": "如浮雲須臾而滅。合已還散如聚戲場。故云",
    "T37n1748_001:0137b12": "非常。棄國財位者如頌云有為諸法悉無常。",
    "T37n1748_001:0137b13": "五欲財位皆不定。為苦所逼。諸眾生願速出",
    "T37n1748_001:0137b14": "家救濟之。棄財者如經云染著五欲如被網",
    "T37n1748_001:0137b15": "禽。欲如怨賊甚可怖畏。處五欲者猶如履刃。",
    "T37n1748_001:0137b16": "著五欲者如抱毒樹。聖人捨之如棄涕涶也。",
    "T37n1748_001:0137b17": "入山學道者即所學也。太子出北門見出家",
    "T37n1748_001:0137b18": "人即下車問。夫出家者何所利益。比丘答言",
    "T37n1748_001:0137b19": "處於空間修習聖道。調伏諸根護念眾生。不",
    "T37n1748_001:0137b20": "染世間永得解脫。菩薩喜歎天人之中唯此",
    "T37n1748_001:0137b21": "為上我定修學。如經云如昔諸佛處山林門",
    "T37n1748_001:0137b22": "得一切智廣雨法雨今宜出家也。",
    "T37n1748_001:0137b23": "經曰服乘白馬至剃除鬚髮者。述云此次入道",
    "T37n1748_001:0137b24": "類也。寶冠瓔珞遣之令還捨珍妙衣即所捨",
    "T37n1748_001:0137b25": "也。有說服乘即乘之別目非也。不應乘寶冠",
    "T37n1748_001:0137b26": "及瓔珞故。今即服者著也乘者騎也。白馬者",
    "T37n1748_001:0137b27": "即乾涉也。寶冠瓔珞者即諸莊嚴具也。菩薩",
    "T37n1748_001:0137b28": "思惟私自出家即違法教不順俗理詣王所言",
    "T37n1748_001:0137b29": "今願出家唯垂哀許。王勅釋種於城四面各",
    "T37n1748_001:0137c01": "有五百警無暫休。菩薩語車匿我欲須乾涉。",
    "T37n1748_001:0137c02": "匿聞天勅即取最上金勒寶鞍諸莊嚴具用被",
    "T37n1748_001:0137c03": "馬王持以奉進。時靜慧天令城人民皆悉昏",
    "T37n1748_001:0137c04": "睡。嚴慧天子於虛空中化為寶路。菩薩乘已",
    "T37n1748_001:0137c05": "初舉步時昇虛而行。四王捧承馬足梵釋示",
    "T37n1748_001:0137c06": "開寶路。去迦毘羅城至彌尼園。其夜已曉所",
    "T37n1748_001:0137c07": "行道路過六由旬。諸天八部事畢不現。菩薩",
    "T37n1748_001:0137c08": "遂行至往仙人苦行林中。下馬歎匿我既至",
    "T37n1748_001:0137c09": "間處汝將乾涉還。即自解髻取摩尼寶以付車",
    "T37n1748_001:0137c10": "匿還奉大王。脫身瓔珞奉大聖主。餘嚴具與",
    "T37n1748_001:0137c11": "耶輸陀言。人生世間愛必別離。今為斷此苦",
    "T37n1748_001:0137c12": "故出家學道。匿聞菩薩語舉聲大哭。馬前屈",
    "T37n1748_001:0137c13": "雙脚甜菩薩足淚下悲鳴。菩薩即從車匿取",
    "T37n1748_001:0137c14": "摩尼劍即自剃髻擲致空中。釋天承取還禮",
    "T37n1748_001:0137c15": "供養。菩薩自觀身著寶衣即念不當。時淨居",
    "T37n1748_001:0137c16": "天化作獵師身著袈裟於菩薩前默然而住。",
    "T37n1748_001:0137c17": "菩薩語言汝所著者乃是往古諸佛之服。汝",
    "T37n1748_001:0137c18": "若與我我當與汝憍奢耶衣。獵師即應忽復",
    "T37n1748_001:0137c19": "本形上至梵天。於是菩薩剃鬚髮身著袈裟",
    "T37n1748_001:0137c20": "言真出家。發遣車匿將乾涉還。徐步往彼跋",
    "T37n1748_001:0137c21": "樂仙人苦行林中。大王教五人入山求侍。而",
    "T37n1748_001:0137c22": "不能及遂遁山林。菩薩行詣鞞留苦行女人",
    "T37n1748_001:0137c23": "所受彼請已。往波頭摩苦行女人所亦受請",
    "T37n1748_001:0137c24": "已。往利婆陀梵行仙人所既受請已。後往光",
    "T37n1748_001:0137c25": "明調伏二仙人所受明日齋。遂至毘舍離城。",
    "T37n1748_001:0137c26": "城傍有仙名阿羅邏。將三百弟子常為其說",
    "T37n1748_001:0137c27": "無所有所定。聞仙所說勤修不倦住於小時。",
    "T37n1748_001:0137c28": "皆已得證更無所修非能盡苦。即出彼城往",
    "T37n1748_001:0137c29": "王舍城入靈鷲山獨住一處。諸天守護。旦著",
    "T37n1748_001:0138a01": "衣持鉢從溫泉門入王舍城次第乞食。王傳",
    "T37n1748_001:0138a02": "聞嘆自涉高樓觀菩薩身。因勅左右奉上飲",
    "T37n1748_001:0138a03": "食令發所住。詣菩薩所願大慈悲於此國境",
    "T37n1748_001:0138a04": "證佛菩提使不我遠。禮已還宮。而智論云去",
    "T37n1748_001:0138a05": "城十二由旬至跋伽仙人所者蓋說剃髮之所",
    "T37n1748_001:0138a06": "故亦不違過六由旬。今言珍妙衣者即與持",
    "T37n1748_001:0138a07": "舉嚴身之具。著法服者即求獵師毀形之衣。",
    "T37n1748_001:0138a08": "若著此衣必離塵垢故云法服。",
    "T37n1748_001:0138a09": "經曰端坐樹下至行如所應者。述云此後行從",
    "T37n1748_001:0138a10": "邪也。菩薩受王請欲往尼連河。王舍城邊有",
    "T37n1748_001:0138a11": "一仙人摩羅羅子名烏特迦。與七百弟子常",
    "T37n1748_001:0138a12": "說無想定。至仙人所受彼說已於一靜處專",
    "T37n1748_001:0138a13": "精修學。即得世間百千三昧。隨彼諸定種種",
    "T37n1748_001:0138a14": "行相皆現在前。起定問仙更無餘法亦非沙",
    "T37n1748_001:0138a15": "門之法。五跋陀羅便捨仙人還從菩薩。菩薩",
    "T37n1748_001:0138a16": "出王舍城與五跋陀羅向尼連河至伽耶山思",
    "T37n1748_001:0138a17": "惟離貪。身心寂靜勤修苦行即能證得出世",
    "T37n1748_001:0138a18": "勝智。出彼山已行至優樓頻螺池側東西而",
    "T37n1748_001:0138a19": "視見尼連河。其水清冷涯岸平正。河邊村邑",
    "T37n1748_001:0138a20": "棟宇相接人民殷盛。漸至一處寂靜間曠。即",
    "T37n1748_001:0138a21": "作是念。往古已來修聖行者之所多住。見諸",
    "T37n1748_001:0138a22": "外道著我見者修習苦行。為欲摧伏故極苦",
    "T37n1748_001:0138a23": "行。經於六年曾不失壞。入第四禪名為阿婆",
    "T37n1748_001:0138a24": "婆定。常為天龍鬼神之所供養。能令十二洛",
    "T37n1748_001:0138a25": "叉天人住三乘路。波旬常隨伺求其過而不",
    "T37n1748_001:0138a26": "能得生厭倦心怡然而退。行如所應者有說",
    "T37n1748_001:0138a27": "反邪學正道。即其所應修學慎而行故。若爾",
    "T37n1748_001:0138a28": "此文應屬成道如何自許是出家相。有說行",
    "T37n1748_001:0138a29": "應前聖之所行故云如所應。此亦不然。前聖",
    "T37n1748_001:0138b01": "未必修苦行故。今即行如所應者簡虛設劬",
    "T37n1748_001:0138b02": "勞減劣漂溺非方便行。即瑜伽論引頌而言。",
    "T37n1748_001:0138b03": "如如我劬勞如是如是劣如如我劣如如也如",
    "T37n1748_001:0138b04": "如是是住我住已如是漂。此中修苦行時非",
    "T37n1748_001:0138b05": "方便攝。勇猛精進名曰劬勞。行邪方便善法",
    "T37n1748_001:0138b06": "退失名為減劣。既知退失諸善法已息邪方",
    "T37n1748_001:0138b07": "便說名正住。捨諸苦行更求餘師。遂於嗢達",
    "T37n1748_001:0138b08": "洛迦阿荼等邪所執處隨順觀察故名漂溺。",
    "T37n1748_001:0138b09": "由此言之。菩薩雖復修諸苦行即趣正行之",
    "T37n1748_001:0138b10": "方便故云如所應。而修苦行已於餘師隨順",
    "T37n1748_001:0138b11": "觀察者却觀前已所修二定故不違經義。",
    "T37n1748_001:0138b12": "經曰現五濁剎至得攀出池者。述云第七伏魔",
    "T37n1748_001:0138b13": "成道。有五。此初沐蕩形垢也。剎者土也。菩薩",
    "T37n1748_001:0138b14": "既知苦行非菩提因亦念。於昔父王園中閻",
    "T37n1748_001:0138b15": "浮樹下修得四禪是菩提因。應受美食令身",
    "T37n1748_001:0138b16": "有力方能往詣菩提之場。五䟦陀羅便捨菩",
    "T37n1748_001:0138b17": "薩詣波羅奈仙人墮處。菩薩苦行已來優樓",
    "T37n1748_001:0138b18": "頻螺聚落。主名斯那鉢底。有十童女。昔與五",
    "T37n1748_001:0138b19": "䟦陀羅常以麻麥供養菩薩。知捨苦行即作",
    "T37n1748_001:0138b20": "種種飲食奉上。未經多日色相光悅。於尸林",
    "T37n1748_001:0138b21": "下見有故破糞掃之衣。自手取持欲代苦行",
    "T37n1748_001:0138b22": "弊壞衣服言何處有水。時有一天。於菩薩前",
    "T37n1748_001:0138b23": "以手指地便成一池。後更思惟何處有石。釋",
    "T37n1748_001:0138b24": "提桓因即以方石安處池中。菩薩見石持用",
    "T37n1748_001:0138b25": "浣衣。浣衣已訖入池澡浴。時魔波旬變其池",
    "T37n1748_001:0138b26": "岸極令高峻。池邊有樹名阿斯那。樹神按枝",
    "T37n1748_001:0138b27": "令低。菩薩攀枝得上池岸。於彼樹下自納故",
    "T37n1748_001:0138b28": "衣。淨居天子名無垢光。將沙門應量袈裟供",
    "T37n1748_001:0138b29": "養菩薩。菩薩受已於晨朝時著僧伽梨入村",
    "T37n1748_001:0138c01": "乞食。有善生女。聞樹神勸即聚千牸牛而揲",
    "T37n1748_001:0138c02": "其乳七度煎煮。唯取其上極精純者置新器",
    "T37n1748_001:0138c03": "內。用香粳米煮以為糜。當煮之時於乳糜上",
    "T37n1748_001:0138c04": "現千輻輪波頭摩等吉祥之相。有仙人語若",
    "T37n1748_001:0138c05": "有食者得菩提。善生煮已告優多必往請梵",
    "T37n1748_001:0138c06": "志。向四方行唯見菩薩。歸白善生不見梵志",
    "T37n1748_001:0138c07": "唯有沙門瞿曇。善生速令延請。菩薩至尋受",
    "T37n1748_001:0138c08": "乳糜已擎乳糜鉢。出優樓頻螺聚落往尼連",
    "T37n1748_001:0138c09": "河。置鉢岸上剃除鬚髮入河而浴。浴竟坐河",
    "T37n1748_001:0138c10": "龍妃所奉之寶座食彼乳糜。體相如本。以鉢",
    "T37n1748_001:0138c11": "擲河龍王收取宮中供養。釋天變形為金翅",
    "T37n1748_001:0138c12": "鳥奪取金鉢將還本宮起塔供養。由菩薩福",
    "T37n1748_001:0138c13": "慧力故食乳糜已相好圓光轉增赫奕。總而",
    "T37n1748_001:0138c14": "言之。佛現化相處濁惡土。隨順眾生示有塵",
    "T37n1748_001:0138c15": "垢。沐浴令淨故云現示。而沐浴金河天按樹",
    "T37n1748_001:0138c16": "枝者金河即尼連河。按枝即池岸樹。前後互",
    "T37n1748_001:0138c17": "舉故不相違。神亦名天故。",
    "T37n1748_001:0138c18": "經曰靈禽翼從往詣道場者。述云第二行詣道",
    "T37n1748_001:0138c19": "場也。菩薩澡浴身體後食乳糜氣力平全。正",
    "T37n1748_001:0138c20": "念向彼菩提之樹。從尼連河至菩提樹掃灑",
    "T37n1748_001:0138c21": "令淨。三千世界諸樹諸山若大若小無不低",
    "T37n1748_001:0138c22": "枝低峯同菩提樹。欲界諸天各化七寶多羅",
    "T37n1748_001:0138c23": "之樹。二間有七寶池。池之四邊七寶階道。即",
    "T37n1748_001:0138c24": "有迦陵頻伽鳧鴈鴛鴦命命諸鳥出和雅音。",
    "T37n1748_001:0138c25": "詣菩提樹時其身普放無量光明。又有無量",
    "T37n1748_001:0138c26": "鸚鵡舍利拘只羅鳥迦陵頻伽鳧雁鴛鴦孔雀",
    "T37n1748_001:0138c27": "翡翠共命諸鳥。翻翔圍遶出和雅音。菩薩",
    "T37n1748_001:0138c28": "欲坐菩提座夜。大梵天王以神通力令三",
    "T37n1748_001:0138c29": "千界除諸砂鹵瓦礫荊棘地平如掌無有丘",
    "T37n1748_001:0139a01": "墟。皆以七寶而嚴飾之。有十六天子所謂轉",
    "T37n1748_001:0139a02": "進無勝施與受欲等。守護菩提場皆證無生",
    "T37n1748_001:0139a03": "忍。復有四神護菩提樹。毘留薄瞿蘇摩那等。",
    "T37n1748_001:0139a04": "各以神力變菩提樹。高廣莊嚴姝好各長八",
    "T37n1748_001:0139a05": "十多羅之樹。菩薩為欲降伏魔怨故以大人",
    "T37n1748_001:0139a06": "相西面而行詣菩提場也。有說如經云。五百",
    "T37n1748_001:0139a07": "青雀隨從佛後故名禽翼從。皆神鳥故亦云",
    "T37n1748_001:0139a08": "靈。此必不盡。非唯青雀如前引故。今即翼亦",
    "T37n1748_001:0139a09": "從。從者隨也。寄表而言天按樹者即表眾生",
    "T37n1748_001:0139a10": "感既發也。攀出池者即表佛應赴于機也。靈",
    "T37n1748_001:0139a11": "禽者即表同行眷屬。不爾便違無垢稱云所",
    "T37n1748_001:0139a12": "有進止施為皆是佛事故。",
    "T37n1748_001:0139a13": "經曰吉祥感微至跏趺而坐者。述云此第三",
    "T37n1748_001:0139a14": "瑞草應聖也。菩薩即知過去諸佛皆坐淨草",
    "T37n1748_001:0139a15": "而成正覺。時釋天變其身為刈草人在菩薩",
    "T37n1748_001:0139a16": "右持草而立。其草青紺如孔雀尾。漸問名答",
    "T37n1748_001:0139a17": "曰吉祥。便作是念。欲求利自他吉祥立我前",
    "T37n1748_001:0139a18": "定證菩提。故說頌曰吉祥汝今時宜速施淨",
    "T37n1748_001:0139a19": "草。我當坐是草降伏魔軍。若證寂滅時即問",
    "T37n1748_001:0139a20": "無上道。吉祥聞此言手持淨妙草住於菩薩",
    "T37n1748_001:0139a21": "前。幸先授菩提然後受淨草。菩薩報吉祥。非",
    "T37n1748_001:0139a22": "唯坐淨草即護大菩提。應修無量德方蒙諸",
    "T37n1748_001:0139a23": "佛記。吉祥汝應知。我證菩提已分布諸世間。",
    "T37n1748_001:0139a24": "汝當於我所聽受甘露法。菩薩取草周遍敷",
    "T37n1748_001:0139a25": "設。將證菩提而面向東。於淨草上結跏趺坐。",
    "T37n1748_001:0139a26": "發大誓言我今若不得無上大菩提寧可碎是",
    "T37n1748_001:0139a27": "身終不起座。總而言之。佛將成道感此吉祥",
    "T37n1748_001:0139a28": "而為瑞。知必成覺而普利故云吉祥感徵。徵",
    "T37n1748_001:0139a29": "瑞也。即以此瑞示當所成功果福祚故云表",
    "T37n1748_001:0139b01": "章功祚。祚之阿反福也助也。章亦顯也。受草",
    "T37n1748_001:0139b02": "之意證大菩提而利眾生故云哀受施草。寄",
    "T37n1748_001:0139b03": "樹成覺故云佛樹。即三千界之中心也。眾生",
    "T37n1748_001:0139b04": "宜見既有萬品故佛應示座亦不定。聖教而",
    "T37n1748_001:0139b05": "同意在此也。結跏趺者即伏魔之坐。坐有二",
    "T37n1748_001:0139b06": "相。一降伏坐以左押右。二吉祥坐以右押左。",
    "T37n1748_001:0139b07": "我今雖伏魔意想成佛故作吉祥坐。加者重",
    "T37n1748_001:0139b08": "也。即交置足而坐。有為跏者不知所從。",
    "T37n1748_001:0139b09": "經曰奮大光明至皆令降伏者。述云第四智力",
    "T37n1748_001:0139b10": "降魔也。有說此魔義通八種。無為四倒近壞",
    "T37n1748_001:0139b11": "正解遠障真德。雖非聲聞之患亦是菩薩之",
    "T37n1748_001:0139b12": "怨名為魔故。此必不然。諸有往來即應天魔",
    "T37n1748_001:0139b13": "故。又示作相必非常等故。今即魔雖多種而",
    "T37n1748_001:0139b14": "此所伏正是天魔。故菩薩坐菩提座已今當",
    "T37n1748_001:0139b15": "成正覺。魔王波旬應召降伏令發菩提心。即",
    "T37n1748_001:0139b16": "放白毫相光遍照三千世界傍耀波旬之宮。",
    "T37n1748_001:0139b17": "魔王聞光中偈。世有最勝清淨人經歷多時",
    "T37n1748_001:0139b18": "修行滿。是彼釋種捨王位今現坐於菩提場。",
    "T37n1748_001:0139b19": "汝自稱有大勇猛。當往樹下共相校。波旬聞",
    "T37n1748_001:0139b20": "此偈已夢見其宮殿。皆黑闇震動不安。寤已",
    "T37n1748_001:0139b21": "遍體戰慄心懷懼恐。魔有千子。五百在魔王",
    "T37n1748_001:0139b22": "右歸依菩薩。五百在魔王左贊助魔王。魔王",
    "T37n1748_001:0139b23": "語諸子以何方計能摧伏彼。右面魔子名曰",
    "T37n1748_001:0139b24": "有信。白波旬言假使力碎三千界。如是大力",
    "T37n1748_001:0139b25": "滿恒沙不動菩薩之一毛。何足能傷智慧者。",
    "T37n1748_001:0139b26": "左面魔子名曰百臂。復白波旬言我今身有",
    "T37n1748_001:0139b27": "百臂。一一皆能放百箭。大王但去不假憂。如此",
    "T37n1748_001:0139b28": "沙羅何足害。諸子慰諫不可備引。魔王又命",
    "T37n1748_001:0139b29": "諸女。汝等往彼菩提樹下誘此釋子壞其淨",
    "T37n1748_001:0139c01": "行。放諸魔女詣菩薩前。綺言妖姿三十二種",
    "T37n1748_001:0139c02": "媚惑菩薩。復說頌曰初春和暖好時節。眾草",
    "T37n1748_001:0139c03": "林木盡敷榮。大夫為樂宜及時。一棄盛年難",
    "T37n1748_001:0139c04": "可再。仁雖端正美顏色。世間五欲亦難求。對",
    "T37n1748_001:0139c05": "斯勝境可歡娛。何為樂彼菩提法。菩薩聞已",
    "T37n1748_001:0139c06": "心生哀愍。即以妙偈云我觀五欲多過患。由",
    "T37n1748_001:0139c07": "是煩惱失神通。譬如火坑及毒匳。眾生赴之",
    "T37n1748_001:0139c08": "而不覺。是身虛妄從業生。四大五蘊假合成。",
    "T37n1748_001:0139c09": "筋骨相纏而暫有。智者誰應耽著此。凡夫迷",
    "T37n1748_001:0139c10": "故生欲心。我已解脫於世間。如空中風難可",
    "T37n1748_001:0139c11": "繫。革囊盛糞非淨物。我今不喜應疾去。諸女",
    "T37n1748_001:0139c12": "不能得。即以華散菩薩上右遶三匝作禮去。",
    "T37n1748_001:0139c13": "白魔王言我等昔來未曾見有如是之士於欲",
    "T37n1748_001:0139c14": "界中覩我姿容而心不動。唯願大王勿與此",
    "T37n1748_001:0139c15": "人共為嫌障。時波旬詣菩提樹告菩薩言。汝",
    "T37n1748_001:0139c16": "應速必起得輪王。菩提難得勿自勞形。菩薩",
    "T37n1748_001:0139c17": "報云我不樂五欲如既吐食。既坐金剛座勿",
    "T37n1748_001:0139c18": "得菩提。汝不應作此說而宜疾去。波旬瞋恨。",
    "T37n1748_001:0139c19": "即發兵眾無量無邊百千萬億。側塞填呾菩",
    "T37n1748_001:0139c20": "提樹邊。皆不能害。波旬欲近菩薩亦不能進。",
    "T37n1748_001:0139c21": "菩薩語言汝以微善今獲天報。我無量劫修",
    "T37n1748_001:0139c22": "習聖行當得菩提。手指大地。地神即於菩薩",
    "T37n1748_001:0139c23": "前出自我為證。作此語時大千震動出大音",
    "T37n1748_001:0139c24": "聲。魔眾皆散魔亦還宮。總而言之。大明者",
    "T37n1748_001:0139c25": "即眉間白毫之光遍大千界故復云大。使魔",
    "T37n1748_001:0139c26": "知者即夢所見不吉祥之相。來逼試者即將",
    "T37n1748_001:0139c27": "諸兵眾欲近菩薩之時。魔者魔羅。此云弊惡",
    "T37n1748_001:0139c28": "亦名殺者。有說智力者即十力智令魔降伏。",
    "T37n1748_001:0139c29": "若爾如何亦云降魔。是慈定力故。今即智者",
    "T37n1748_001:0140a01": "菩薩之道。力者威神之力。欲壞自利即智能",
    "T37n1748_001:0140a02": "伏。若破利他即神力伏。隨善一種義即闕焉",
    "T37n1748_001:0140a03": "故兼之也。神力必由慈定發故云智力皆令",
    "T37n1748_001:0140a04": "降伏。即智論云由得菩薩道。餘經亦云由慈",
    "T37n1748_001:0140a05": "三昧是也。",
    "T37n1748_001:0140a06": "經曰得微妙法成寂正覺者。述云此第五覺",
    "T37n1748_001:0140a07": "果斯成也。有說妙法是理。有說涅槃滅皆非",
    "T37n1748_001:0140a08": "也。不可唯言得理得滅成正覺故。今即菩薩",
    "T37n1748_001:0140a09": "降伏魔怨建立法幢遊入四禪無有動搖。至",
    "T37n1748_001:0140a10": "初夜分得智得明攝持一心發天眼通。於中",
    "T37n1748_001:0140a11": "夜分得宿命通皆憶自他過去之事。便觀一",
    "T37n1748_001:0140a12": "切眾生老死因生故有。乃至行亦因無明有。",
    "T37n1748_001:0140a13": "復更思惟因何滅故老死滅。即無明滅故行",
    "T37n1748_001:0140a14": "滅。乃至生滅故老死滅。復更思惟此色無明。",
    "T37n1748_001:0140a15": "此無明因。此無明滅。此滅無明道。乃至老死",
    "T37n1748_001:0140a16": "憂悲苦惱皆亦如是。於後夜分明星出時調",
    "T37n1748_001:0140a17": "御聖智所應知所應悟所應見所應證。彼一",
    "T37n1748_001:0140a18": "切一念相應慧證無上覺。備足三明為諸天",
    "T37n1748_001:0140a19": "子現成佛瑞。上昇虛空高七多羅。以頌而言",
    "T37n1748_001:0140a20": "煩惱悉已斷諸漏皆空渴更不復受生是名盡",
    "T37n1748_001:0140a21": "苦際。諸天生喜天華散佛積至于膝故。微妙",
    "T37n1748_001:0140a22": "法者即攝所證果德悉盡之言。即瑜伽論云",
    "T37n1748_001:0140a23": "復於後時坐菩提座棄捨一切非方便攝勇猛",
    "T37n1748_001:0140a24": "精進所有善法遂得增長。於所修斷轉求勝",
    "T37n1748_001:0140a25": "妙遂不更求餘外道師。無師自然修三十七",
    "T37n1748_001:0140a26": "菩提分法證得無上正等菩提名大覺者是",
    "T37n1748_001:0140a27": "也。",
    "T37n1748_001:0140a28": "經曰釋梵祈勸請轉法輪者。述云第八法化普",
    "T37n1748_001:0140a29": "洽有二。初加威祈請後因請起說。此初也。初",
    "T37n1748_001:0140b01": "成正覺。諸天嘆已住喜悅定。觀菩提樹目不",
    "T37n1748_001:0140b02": "暫捨。禪悅為食不起于座。經於七日為居此",
    "T37n1748_001:0140b03": "處除諸苦故。第二七日周匝經行大千為限。",
    "T37n1748_001:0140b04": "第三七日觀菩提場。亦為居此得大覺故。第",
    "T37n1748_001:0140b05": "四七日隨近經行大海為邊。時魔王請曠劫",
    "T37n1748_001:0140b06": "苦行方得成佛。唯願善逝入於涅槃。佛報波",
    "T37n1748_001:0140b07": "旬求大菩提欲利眾生。而我法中未獲義利",
    "T37n1748_001:0140b08": "三寶未備未說妙法云何涅槃。波旬聞已心",
    "T37n1748_001:0140b09": "生憂惱。時彼三女見父愁苦更變其形。一為",
    "T37n1748_001:0140b10": "少婦之形一為中婦之形來至佛所。以神通",
    "T37n1748_001:0140b11": "力皆成老母。還至父所言我復為變化惑亂",
    "T37n1748_001:0140b12": "彼沙門。仍以大神通化我為老母。願王以威",
    "T37n1748_001:0140b13": "力令得如本形。魔報諸女汝可自往懺悔前",
    "T37n1748_001:0140b14": "罪。彼攝神力方得復本。諸女至佛言我今極",
    "T37n1748_001:0140b15": "生悔冀得罪銷滅。唯願慈悲力令復於本形。",
    "T37n1748_001:0140b16": "佛以慈悲故攝神通令復如本。第五七日住",
    "T37n1748_001:0140b17": "目真隣陀龍王所居龍神守護。第六七日往",
    "T37n1748_001:0140b18": "尼俱陀樹下近尼連河。有多外道皆來慰問。",
    "T37n1748_001:0140b19": "第七七日至多演林中觀諸眾生為生老病死",
    "T37n1748_001:0140b20": "所逼迫。時北天竺兄弟二人。為眾商之主。一",
    "T37n1748_001:0140b21": "名帝履富婆一名婆履。以五百乘車載其珍",
    "T37n1748_001:0140b22": "寶還歸本國。有二調牛。一名善生二號名稱。",
    "T37n1748_001:0140b23": "巧識前路止不能進。心懷恐懼。林神忽語勿",
    "T37n1748_001:0140b24": "懷恐汝得大利。有佛出世初成正覺住此林",
    "T37n1748_001:0140b25": "中。不食已來四十九日。汝等應將種種飲食",
    "T37n1748_001:0140b26": "而以上之。時二調牛便向佛行。故諸商人隨",
    "T37n1748_001:0140b27": "調牛而往。遙覩如來相好光如日出。生希有",
    "T37n1748_001:0140b28": "心以為天神。佛舉袈裟即知如來。辨諸美味",
    "T37n1748_001:0140b29": "蘇蜜甘蔗乳糜豆屬乃時奉施。右遶三匝却",
    "T37n1748_001:0140c01": "住一面白佛。哀愍受我微供。佛作是思。以何",
    "T37n1748_001:0140c02": "器受。時四天王各上金鉢。佛言出家不合汝",
    "T37n1748_001:0140c03": "鉢。北方天王語餘天言昔青身天將白石鉢",
    "T37n1748_001:0140c04": "來與我等欲施石鉢。今正是時。各還自宮持",
    "T37n1748_001:0140c05": "彼石鉢以上如來。佛各受四天王之鉢次第",
    "T37n1748_001:0140c06": "相重安置右手按之合成一器四際分明。時",
    "T37n1748_001:0140c07": "商眾於晨朝時牧人揲乳。凡所揲者化為醍",
    "T37n1748_001:0140c08": "醐。心生希有選上粳米煮以為糜。和好合密",
    "T37n1748_001:0140c09": "盛栴檀鉢以上如來。如來受已鉢擲空中。梵",
    "T37n1748_001:0140c10": "王接還自宮起塔供養。佛自呪願而授記莂。",
    "T37n1748_001:0140c11": "入深禪定觀諸世間便作思惟。所證之法非",
    "T37n1748_001:0140c12": "心言境恐無利應。默然住而說偈言我得甘",
    "T37n1748_001:0140c13": "露無為法。甚深寂靜離塵垢。梵王若來勸請",
    "T37n1748_001:0140c14": "我。或當為轉微妙法。螺髻梵王以佛威神即",
    "T37n1748_001:0140c15": "知如來默然之旨。與六十八拘胝梵眾來白",
    "T37n1748_001:0140c16": "佛言。世尊多有眾生堪能悟入甚深之法。唯",
    "T37n1748_001:0140c17": "願說之。而佛默然。梵王亦知默然之旨。即與",
    "T37n1748_001:0140c18": "釋天乃至阿迦尼吒天於夜分中至多演林禮",
    "T37n1748_001:0140c19": "已右遶。釋天白佛請轉法輪。佛猶默然。大梵",
    "T37n1748_001:0140c20": "重請佛說二偈。我證逆流道甚深難可見。盲",
    "T37n1748_001:0140c21": "者莫能覩故默而不說。世間諸眾生著彼五",
    "T37n1748_001:0140c22": "塵境不能解我法。是故今默然。梵釋諸天聞",
    "T37n1748_001:0140c23": "已憂惱忽然不現。復於一時大梵天王歎摩",
    "T37n1748_001:0140c24": "伽陀國諸外道等封著邪見詣佛偈請。摩伽",
    "T37n1748_001:0140c25": "陀國多諸異道。因邪見故種種籌量。唯願牟",
    "T37n1748_001:0140c26": "尼為開甘露最清淨法令其得聞。世尊以佛",
    "T37n1748_001:0140c27": "眼觀諸眾生上中下根及以三聚告梵王言。",
    "T37n1748_001:0140c28": "我今為汝請當雨於甘露。一切諸世間天人",
    "T37n1748_001:0140c29": "龍神等若有淨信者聽受如是法。梵王聞已",
    "T37n1748_001:0141a01": "喜歎不現。神唱言如來今受梵王勸請。於一",
    "T37n1748_001:0141a02": "念頃虛空神聞展轉傳至阿迦吒天。而今言",
    "T37n1748_001:0141a03": "梵釋祈請者略舉。不盡之言也。祈巨衣反作",
    "T37n1748_001:0141a04": "蘄求福也。轉者即通自他轉。自即如來三道",
    "T37n1748_001:0141a05": "轉滿。他即轉所得法。至他相續法。轉者即不",
    "T37n1748_001:0141a06": "定義。以移轉故。佛雖既自轉而未有他轉故",
    "T37n1748_001:0141a07": "次請轉。",
    "T37n1748_001:0141a08": "經曰以佛遊步佛吼而吼者。述云第二因請起",
    "T37n1748_001:0141a09": "說有二。初身口略化後身口廣利。初又有三。",
    "T37n1748_001:0141a10": "初文請警物也。佛遊者即身業化。現佛威儀",
    "T37n1748_001:0141a11": "遊化物故。如來所作已辦無德不備。五眼清",
    "T37n1748_001:0141a12": "淨觀諸世間堪受法者。即念羅摩子三垢微",
    "T37n1748_001:0141a13": "薄聞法得證。以佛眼觀命終七日。有天亦曰",
    "T37n1748_001:0141a14": "死經七日。後觀外道阿羅邏仙死經三日。空",
    "T37n1748_001:0141a15": "中天言死亦三日。後作是念五跋陀羅根性",
    "T37n1748_001:0141a16": "已熟若聞開悟。以佛眼觀。在鹿野苑中從菩",
    "T37n1748_001:0141a17": "提樹向迦毘羅國波羅奈城振動大千。伽耶",
    "T37n1748_001:0141a18": "城傍有一外道名阿字婆。問佛所師及以所",
    "T37n1748_001:0141a19": "往。如來備答。即北遊經伽耶城。城中有龍名",
    "T37n1748_001:0141a20": "曰善見。明日設齋。如來受訖往盧醯多婆蘇",
    "T37n1748_001:0141a21": "都村。次至多羅聚落次經婆羅村。如是遊歷",
    "T37n1748_001:0141a22": "皆受長者居士飲食。次第而行至恒河邊。河",
    "T37n1748_001:0141a23": "水瀑集平流彌岸。飛騰虛空達于彼岸至波",
    "T37n1748_001:0141a24": "羅奈城。於晨朝時著衣持鉢入城乞食請鹿",
    "T37n1748_001:0141a25": "園中。五跋陀羅遙見世尊共相謂言不須承",
    "T37n1748_001:0141a26": "事。唯憍陳如不同眾心。佛近五人皆違本要",
    "T37n1748_001:0141a27": "無不起迎。皆言善來長老請坐。世尊坐已語",
    "T37n1748_001:0141a28": "五人言我備種智不得稱呼為長老也。五跋",
    "T37n1748_001:0141a29": "陀羅請為沙門。佛言善來便成沙門。鬚髮長",
    "T37n1748_001:0141b01": "短如剃。經七日威儀整肅如百臈比丘。世尊",
    "T37n1748_001:0141b02": "入池澡浴已訖思過去佛坐於何座而轉法",
    "T37n1748_001:0141b03": "輪。忽有千寶座從池涌出。即起恭遶初三高",
    "T37n1748_001:0141b04": "座。至第四座結跏趺座。時五䟦陀羅坐於佛",
    "T37n1748_001:0141b05": "前。佛放大光照大千界召人天眾。地神神力",
    "T37n1748_001:0141b06": "令此道場縱廣正等七百由旬。欲色諸天將",
    "T37n1748_001:0141b07": "八萬四千寶師子座置道場中各請。世尊哀",
    "T37n1748_001:0141b08": "坐我座轉正法輪。十方無量拘胝菩薩十方",
    "T37n1748_001:0141b09": "三千世界釋梵護世諸天皆至佛所請轉法",
    "T37n1748_001:0141b10": "輪。愍眾生故雨大法雨建大法幢吹大法螺",
    "T37n1748_001:0141b11": "擊大法鼓。時有菩薩名曰轉法。持眾寶輪備",
    "T37n1748_001:0141b12": "有千輪莊嚴綺麗。放千光明過去諸佛皆有",
    "T37n1748_001:0141b13": "此輪。然後轉法奉上如來。如來於初夜默然",
    "T37n1748_001:0141b14": "而過。於中夜分安慰大眾喚五䟦陀羅言出",
    "T37n1748_001:0141b15": "家之人有二種障。一心著欲境而不能離。二",
    "T37n1748_001:0141b16": "不正思惟自苦其身。而求出離當捨此二邊。",
    "T37n1748_001:0141b17": "今聖教是佛吼故云佛吼。吼即違彼經先稱",
    "T37n1748_001:0141b18": "德號略說中道故。今即略申二障。總說中道",
    "T37n1748_001:0141b19": "故云佛吼。吼亦轉也。",
    "T37n1748_001:0141b20": "經曰扣法鼓至演法施者。述云此別申法化",
    "T37n1748_001:0141b21": "也。有說欲使有緣普得聞故扣法鼓。法鼓者",
    "T37n1748_001:0141b22": "令遠聞故。吹法螺即欲改號令。改邪從正也。",
    "T37n1748_001:0141b23": "欲斷障故執法劍。表勝出故建法幢。欲動執",
    "T37n1748_001:0141b24": "故振法雷。欲亡暗故曜法電。欲潤眾生故澍",
    "T37n1748_001:0141b25": "法雨。欲布藥故演法施。此有虛言皆無可採。",
    "T37n1748_001:0141b26": "違世親論亦違正理故。有說扣法鼓者說聞",
    "T37n1748_001:0141b27": "慧法。吹法螺者說思慧法。執法劍者說修慧",
    "T37n1748_001:0141b28": "法。建法幢者宣證慧法。振法雷者法無礙化。",
    "T37n1748_001:0141b29": "曜法電者義無礙利。澍法雨者詞無礙說。演",
    "T37n1748_001:0141c01": "法施者樂說無礙利眾生也。此亦不然。三慧",
    "T37n1748_001:0141c02": "皆覺證慧法故。三慧所學亦無異故。四辨所",
    "T37n1748_001:0141c03": "說亦即三慧法故。今即如來說中道已。為陳",
    "T37n1748_001:0141c04": "如等說四諦法及十二緣流轉還滅二門修",
    "T37n1748_001:0141c05": "行。三轉十二行法輪已。陳如皆達諸法因緣",
    "T37n1748_001:0141c06": "成阿羅漢。即三寶出。婆伽婆為佛三轉十二",
    "T37n1748_001:0141c07": "行法輪為法五䟦陀羅為僧。轉法輪聲遍十",
    "T37n1748_001:0141c08": "方佛土。土別諸佛默不說法。化五人竟至優",
    "T37n1748_001:0141c09": "樓頻螺迦葉所。寄止石室降伏毒龍。迦葉見",
    "T37n1748_001:0141c10": "佛神力難當。與五百資請為沙門。佛言善來",
    "T37n1748_001:0141c11": "皆成沙門。迦葉二弟難提伽耶各有二百五",
    "T37n1748_001:0141c12": "十弟子。見事火物遂水下流。即與五百人泝",
    "T37n1748_001:0141c13": "流而上。聞迦葉歎佛道神化求為沙門。佛言",
    "T37n1748_001:0141c14": "善來皆成沙門。佛與千比丘往波羅奈。於林",
    "T37n1748_001:0141c15": "下種種教化盡成應供。即從波羅奈與兄弟",
    "T37n1748_001:0141c16": "三人及千羅漢至摩訶陀國。頻婆娑王大臣",
    "T37n1748_001:0141c17": "百官前後道從千乘萬騎出城迎佛。佛近王",
    "T37n1748_001:0141c18": "舍在遮越林。王下車禮佛。佛即慰問以說云",
    "T37n1748_001:0141c19": "五蘊無常苦空。三界不實一切無常。問王有",
    "T37n1748_001:0141c20": "此國來幾時。王答七百餘代。而王領者唯知",
    "T37n1748_001:0141c21": "五文。佛言世間須臾唯道可恃。應修來福無",
    "T37n1748_001:0141c22": "為空過。遂說緣起轉還之義。王得法眼淨受",
    "T37n1748_001:0141c23": "五戒。有長者迦蘭陀。以好竹園奉上如來。如",
    "T37n1748_001:0141c24": "來呪願而受。恒與聖眾遊處其內。佛有弟子",
    "T37n1748_001:0141c25": "名舍婆耆。入城乞食。時舍利弗問沙門師。以",
    "T37n1748_001:0141c26": "聞佛德將諸弟子至如來所請為沙門。佛言",
    "T37n1748_001:0141c27": "善來便成沙門。亦為說法成阿羅漢。入王舍",
    "T37n1748_001:0141c28": "城訪目連。目連見舍利弗形狀變改問所得",
    "T37n1748_001:0141c29": "法。共詣佛所願為沙門。佛言善來便成沙門。",
    "T37n1748_001:0142a01": "亦為說法得阿羅漢。時輸頭檀王聞子得道",
    "T37n1748_001:0142a02": "已經六年飲渴彌積。語優陀夷言可往請佛。",
    "T37n1748_001:0142a03": "離別已來十有二載夙夜悲感不能自已。得",
    "T37n1748_001:0142a04": "一相見還如更生。受王教已詣佛具述願為",
    "T37n1748_001:0142a05": "沙門。佛言善來便成沙門得阿羅漢。即遣優",
    "T37n1748_001:0142a06": "陀夷。七日當至。至七日已佛將諸弟子向迦",
    "T37n1748_001:0142a07": "毘羅城。父王出城四十里外以迎如來。便勅",
    "T37n1748_001:0142a08": "國內豪種端正選五百人度為沙門侍佛左",
    "T37n1748_001:0142a09": "右。佛弟難陀亦為沙門。難陀所使名優婆離",
    "T37n1748_001:0142a10": "請佛救度。佛言善來便成沙門。為王說法即",
    "T37n1748_001:0142a11": "時得道。總而言之即八句中執法劍澍法雨。",
    "T37n1748_001:0142a12": "故依法華論以義推之。應言執法劍澍法雨",
    "T37n1748_001:0142a13": "扣法鼓震法雷建法幢耀法電吹法螺演法",
    "T37n1748_001:0142a14": "施。故彼論云疑者斷疑法欲說大法。即今執",
    "T37n1748_001:0142a15": "法劍。欲斷外凡疑令進修故。已斷疑者增長",
    "T37n1748_001:0142a16": "淳熟智身故雨大法雨。即今澍法雨。既入內",
    "T37n1748_001:0142a17": "凡而無疑者滋善萌牙令入聖位故。已根熟",
    "T37n1748_001:0142a18": "者為說二種密境界。謂聲聞菩薩密境界。二",
    "T37n1748_001:0142a19": "句示現即擊大法鼓不斷大法鼓。以遠聞故。",
    "T37n1748_001:0142a20": "即今扣法鼓振法雷。法雷與鼓義相涉故開",
    "T37n1748_001:0142a21": "往聲聞乘為權密境。顯今所說菩薩乘為實",
    "T37n1748_001:0142a22": "密境名二密境。今根熟者捨權取實故。入密",
    "T37n1748_001:0142a23": "境界者令進取上上清淨義故。即建大法幢。",
    "T37n1748_001:0142a24": "菩提妙智極高顯然猶如大幢。由知權實有",
    "T37n1748_001:0142a25": "捨有取。行大乘行得菩提智離清淨故。進取",
    "T37n1748_001:0142a26": "上上清淨義者進取一切智現故。燃大法炬",
    "T37n1748_001:0142a27": "即今耀法電也。既得真智建立菩提照於真",
    "T37n1748_001:0142a28": "境證涅槃故。取一切智現者為一切法建立",
    "T37n1748_001:0142a29": "名字章句義故。即吹大法螺。既得真境必須",
    "T37n1748_001:0142b01": "說教義詮一切法故名為一切法建立名字",
    "T37n1748_001:0142b02": "等。如俗作樂曲洛滿位吹大螺吼。今既得果",
    "T37n1748_001:0142b03": "事圓滿位為他證法亦復如是。即涅槃云吹",
    "T37n1748_001:0142b04": "貝知時。建立名字章句義者令入不可說證",
    "T37n1748_001:0142b05": "故轉法義令演法施也。說於教者令所應度",
    "T37n1748_001:0142b06": "入於證故。求轉法輪摧於煩惱故。散糧已說",
    "T37n1748_001:0142b07": "應於四對。一破惡進善對即初二也。二開權",
    "T37n1748_001:0142b08": "顯實對即次二也。三得智證真對即次二也。",
    "T37n1748_001:0142b09": "四說法利生對即後二也。八句之義有此循",
    "T37n1748_001:0142b10": "環名為法輪。自既得果欲令眾生證聖真智",
    "T37n1748_001:0142b11": "破滅煩惱故亦云轉。然此釋八相之義聊依",
    "T37n1748_001:0142b12": "牟尼既往之化以例諸菩薩當現之相。未必",
    "T37n1748_001:0142b13": "皆有。智者察矣。",
    "T37n1748_001:0142b14": "經曰常以法音覺諸世間者。述云此後略結",
    "T37n1748_001:0142b15": "口化也。",
    "T37n1748_001:0142b16": "經曰光明普照至六種振動者。述云第二身",
    "T37n1748_001:0142b17": "語廣利有四。一伏魔令離邪。二破邪以弘正。",
    "T37n1748_001:0142b18": "三受供以生福。四說法令修道。初又有二。此",
    "T37n1748_001:0142b19": "初總標伏魔也。",
    "T37n1748_001:0142b20": "經曰總攝魔界至莫不歸伏者。述云此後別釋",
    "T37n1748_001:0142b21": "伏魔也。由放光故總攝魔界莫不歸伏。由動",
    "T37n1748_001:0142b22": "震故動魔宮殿無非慴怖。慴(倚葉反)畏也攝身",
    "T37n1748_001:0142b23": "之貌也。",
    "T37n1748_001:0142b24": "經曰摑裂邪網消滅諸見者。述云第二破邪弘",
    "T37n1748_001:0142b25": "正有四。此初序破邪又有二。初除見品之邪",
    "T37n1748_001:0142b26": "也。邪網者即邪法也。諸見者即邪執也。邪見",
    "T37n1748_001:0142b27": "必依邪法起故皆破之。摑(古惡反)亦裂也。足踰",
    "T37n1748_001:0142b28": "口裂也。亦折也。裂(呂蘗反)陸法言切韻云破也。",
    "T37n1748_001:0142b29": "經曰散諸塵勞壞諸欲塹者。述云此後除愛品",
    "T37n1748_001:0142c01": "之邪也。塵勞者即五欲境坌亂眾生故云塵",
    "T37n1748_001:0142c02": "勞。說空以進故云散。欲塹者即愛欲之心。依",
    "T37n1748_001:0142c03": "境愛起境垢眾生故云塵勞。貪深而難越可",
    "T37n1748_001:0142c04": "謂塹故。既觀境空愛欲斯息故亦云壞。",
    "T37n1748_001:0142c05": "經曰嚴護法城開闡法門者。述云此第二弘正",
    "T37n1748_001:0142c06": "也。有說法能遮防故名城。法有通入趣入義",
    "T37n1748_001:0142c07": "故名門非也。法法若一必有重言過故。今即",
    "T37n1748_001:0142c08": "法城者即智斷之果。法門者即定慧之因。果",
    "T37n1748_001:0142c09": "必殺賊故名城。因能納德故云門。嘆善故嚴",
    "T37n1748_001:0142c10": "止謗故護。為演故開令進故闡。",
    "T37n1748_001:0142c11": "經曰洗濯垢污者。述云此第三結破邪也。垢",
    "T37n1748_001:0142c12": "污者即該見愛之通言。從教以除故云洗濯。",
    "T37n1748_001:0142c13": "濯亦浴也。",
    "T37n1748_001:0142c14": "經曰顯明清白至宣流正化者。述云此第四結",
    "T37n1748_001:0142c15": "弘正也。除邪顯正故云顯明。超諸毀傍故云",
    "T37n1748_001:0142c16": "清白。即嚴護法城也。光廣也融通也。廣通聖",
    "T37n1748_001:0142c17": "行故云光融佛法。導化不絕故云宣流。法化",
    "T37n1748_001:0142c18": "即開闡法門也。總而言之。嚴法城故顯明護",
    "T37n1748_001:0142c19": "法城故清白。開法門故光融闡法門故宣流。",
    "T37n1748_001:0142c20": "經曰入國分衛至示福田者述云此第三受供",
    "T37n1748_001:0142c21": "生福也。梵云賓荼波陀此云乞食。今言分衛",
    "T37n1748_001:0142c22": "訛也。分衛豐饍者即受供也。貯德示田者即",
    "T37n1748_001:0142c23": "生福也。貯(竹與反)盛受曰貯。貯亦積也。積德既",
    "T37n1748_001:0142c24": "廣。現受世供以生福利可譬田故。欲宣法現",
    "T37n1748_001:0142c25": "欣咲者。述云第四說法令修道有二。此初標",
    "T37n1748_001:0142c26": "將說之相。義同下文也。",
    "T37n1748_001:0142c27": "經曰以諸法藥救療三苦者。述云此後正申道",
    "T37n1748_001:0142c28": "教有二。初救苦之教後入道之教此初也。三",
    "T37n1748_001:0142c29": "苦者即苦苦壞苦行苦。如其次第三受之也。",
    "T37n1748_001:0143a01": "教有除苦之用故云法藥。如教而行必度二",
    "T37n1748_001:0143a02": "死故云救療。",
    "T37n1748_001:0143a03": "無量壽經連義述文贊卷上"
}