{
    "T25n1509_020:0206a02": "大智度論釋初品中三三昧義",
    "T25n1509_020:0206a03": "第三十二卷第二十",
    "T25n1509_020:0206a05": "龍樹菩薩造",
    "T25n1509_020:0206a06": "後秦龜茲國三藏鳩摩羅什",
    "T25n1509_020:0206a07": "奉　詔譯",
    "T25n1509_020:0206a08": "32 三三昧義【經】「空三昧、無相三昧、無作三昧，四禪、四無量",
    "T25n1509_020:0206a09": "心、四無色定，八背捨、八勝處、九次第定、十一",
    "T25n1509_020:0206a10": "切處。」【論】問曰：何以故次三十七品後，說八",
    "T25n1509_020:0206a11": "種法？答曰：三十七品是趣涅槃道，行是道",
    "T25n1509_020:0206a12": "已，得到涅槃城。涅槃城有三門，所謂空、無",
    "T25n1509_020:0206a13": "相、無作。已說道，次應說到處門；四禪等是助",
    "T25n1509_020:0206a14": "開門法。復次，三十七品是上妙法，欲界心散",
    "T25n1509_020:0206a15": "亂，行者依何地、何方便得？當依色界、無色",
    "T25n1509_020:0206a16": "界諸禪定。於四無量心、八背捨、八勝處、九次",
    "T25n1509_020:0206a17": "第定、十一切處中，試心知得柔軟自在隨意",
    "T25n1509_020:0206a18": "不？譬如御者試馬，曲折隨意，然後入陣。十",
    "T25n1509_020:0206a19": "一切處亦如是，觀取少許青色，視一切物",
    "T25n1509_020:0206a20": "皆能使青；一切黃、一切赤、一切白皆如是。復",
    "T25n1509_020:0206a21": "次，於八勝處緣中自在。初、二背捨，觀身不",
    "T25n1509_020:0206a22": "淨；第三背捨，觀身還使淨。四無量心：慈觀",
    "T25n1509_020:0206a23": "眾生皆樂，悲觀眾生皆苦，喜觀眾生皆喜；",
    "T25n1509_020:0206a24": "捨是三心，但觀眾生無有憎愛。復次，有二",
    "T25n1509_020:0206a25": "種觀：一者、得解觀，二者、實觀。實觀者，是三十",
    "T25n1509_020:0206a26": "七品。以實觀難得故，次第說得解觀。得",
    "T25n1509_020:0206a27": "解觀中心柔軟，易得實觀，用實觀得入",
    "T25n1509_020:0206a28": "三涅槃門。問曰：何等空涅槃門？答曰：觀諸",
    "T25n1509_020:0206a29": "法無我、我所空，諸法從因緣和合生，無",
    "T25n1509_020:0206b01": "有作者，無有受者，是名空門。復次，空門，",
    "T25n1509_020:0206b02": "如〈忍智品〉中說。知是無我、我所已，眾生云",
    "T25n1509_020:0206b03": "何於諸法中心著？行者思惟作是念：「諸法",
    "T25n1509_020:0206b04": "從因緣生，無有實法，但有相，而諸眾生取",
    "T25n1509_020:0206b05": "是相，著我、我所。我今當觀是相有實可得",
    "T25n1509_020:0206b06": "不？」審諦觀之，都不可得；若男相、女相、一異",
    "T25n1509_020:0206b07": "相等，是相實皆不可得。何以故？諸法無我、我",
    "T25n1509_020:0206b08": "所故空，空故無男、無女、一異等法，我、我所",
    "T25n1509_020:0206b09": "中名字，是一、是異；以是故，男、女、一、異法實不",
    "T25n1509_020:0206b10": "可得。復次，四大及造色圍虛空故名為身；",
    "T25n1509_020:0206b11": "是中內外入因緣和合生識種。身得是種和",
    "T25n1509_020:0206b12": "合，作種種事：言語、坐起、去來。於空六種和合",
    "T25n1509_020:0206b13": "中，強名為男，強名為女。若六種是男，應有",
    "T25n1509_020:0206b14": "六男，不可以一作六、六作一。亦於地種中",
    "T25n1509_020:0206b15": "無男女相，乃至識種亦無男女相。若各各",
    "T25n1509_020:0206b16": "中無，和合中亦無；如六狗各各不能生師",
    "T25n1509_020:0206b17": "子，和合亦不能生，無性故。問曰：何以故無",
    "T25n1509_020:0206b18": "男女？雖神無有別，即身分別有男女之異。",
    "T25n1509_020:0206b19": "是身不得離身分，身分亦不得離身；如",
    "T25n1509_020:0206b20": "見身分足，知有有分法，名為身。足等身",
    "T25n1509_020:0206b21": "分異身，身即是男女相。答曰：神已先破，身相",
    "T25n1509_020:0206b22": "亦壞，今當重說。若有是有分名身，為各各",
    "T25n1509_020:0206b23": "分中具足有？為身分分在諸分中？若諸分",
    "T25n1509_020:0206b24": "中具足有身者，頭中應有腳。何以故？頭中",
    "T25n1509_020:0206b25": "具足有身故。若身分分在諸分中，是身與",
    "T25n1509_020:0206b26": "分無有異，有分者隨諸分故。問曰：若足",
    "T25n1509_020:0206b27": "等身分與有分異，是有咎；今足等身分與",
    "T25n1509_020:0206b28": "有分身法不異，故無咎！答曰：若足等身分",
    "T25n1509_020:0206b29": "與有分不異，頭即是足。何以故？二事是身",
    "T25n1509_020:0206c01": "不異故。又身分多，有分一，不應多作一、一",
    "T25n1509_020:0206c02": "作多。復次，因無故果無，非果無故因無。身",
    "T25n1509_020:0206c03": "分與有分不異，應果無故因無。何以故？因",
    "T25n1509_020:0206c04": "果一故。若一、若異中，求身不可得；身無故，何",
    "T25n1509_020:0206c05": "處有男女？若有男女，為即是身？為異身？身",
    "T25n1509_020:0206c06": "則無可得。若在餘法，餘法非色故，無男女",
    "T25n1509_020:0206c07": "之別。但二世因緣和合，以顛倒心故，謂為",
    "T25n1509_020:0206c08": "男女。如說：",
    "T25n1509_020:0206c09": "「俯仰屈申立去來，　　視瞻言語中無實，",
    "T25n1509_020:0206c10": "風依識故有所作，　　是識滅相念念無。",
    "T25n1509_020:0206c11": "彼此男女有我心，　　無智慧故妄見有，",
    "T25n1509_020:0206c12": "骨鎖相連皮肉覆，　　機關動作如木人。",
    "T25n1509_020:0206c13": "內雖無實外似人，　　譬如洋金投水中，",
    "T25n1509_020:0206c14": "亦如野火焚竹林，　　因緣合故有聲出。」",
    "T25n1509_020:0206c15": "如是等諸相，如先所說，此中應廣說，是名",
    "T25n1509_020:0206c16": "無相門。無作者，既知無相，都無所作，是名",
    "T25n1509_020:0206c17": "無作門。問曰：是三種，以智慧觀空、觀無相、",
    "T25n1509_020:0206c18": "觀無作；是智慧，何以故名三昧？答曰：是三",
    "T25n1509_020:0206c19": "種智慧，若不住定中，則是狂慧，多墮邪疑，",
    "T25n1509_020:0206c20": "無所能作；若住定中，則能破諸煩惱，得諸",
    "T25n1509_020:0206c21": "法實相。復次，是道異一切世間，與世間相",
    "T25n1509_020:0206c22": "違。諸聖人在定中得實相說，非是狂心語。",
    "T25n1509_020:0206c23": "復次，諸禪定中無此三法，不名為三昧。何",
    "T25n1509_020:0206c24": "以故？還退失墮生死故。如佛說：",
    "T25n1509_020:0206c25": "「能持淨戒名比丘，　　能觀空名行定人，",
    "T25n1509_020:0206c26": "一心常懃精進者，　　是名真實行道人！",
    "T25n1509_020:0206c27": "於諸樂中第一者，　　斷諸渴愛滅狂法，",
    "T25n1509_020:0206c28": "捨五眾身及道法，　　是為常樂得涅槃。」",
    "T25n1509_020:0206c29": "以是故，三解脫門佛說名為三昧。問曰：今",
    "T25n1509_020:0207a01": "何以故名解脫門？答曰：行是法時得解",
    "T25n1509_020:0207a02": "脫，到無餘涅槃，以是故名解脫門。無餘涅",
    "T25n1509_020:0207a03": "槃是真解脫，於身、心苦得脫；有餘涅槃為",
    "T25n1509_020:0207a04": "作門。此三法雖非涅槃，涅槃因故，名為涅",
    "T25n1509_020:0207a05": "槃。世間有因中說果、果中說因。是空、無相、",
    "T25n1509_020:0207a06": "無作，是定性，是定相應心心數法，隨行身業、",
    "T25n1509_020:0207a07": "口業，此中起心不相應諸行和合，皆名為三",
    "T25n1509_020:0207a08": "昧。譬如王來，必有大臣、營從；三昧如王，智",
    "T25n1509_020:0207a09": "慧如大臣，餘法如營從。餘法名雖不說，必",
    "T25n1509_020:0207a10": "應有。何以故？定力不獨生，不能獨有所",
    "T25n1509_020:0207a11": "作故。是諸法共生、共住、共滅、共成事，互相利",
    "T25n1509_020:0207a12": "益。是空三昧二行：一者、觀五受眾一相、異相",
    "T25n1509_020:0207a13": "無故「空」，二者、觀我、我所法不可得故「無我」。無",
    "T25n1509_020:0207a14": "相三昧四行：觀涅槃種種苦盡故名為「盡」，",
    "T25n1509_020:0207a15": "三毒等諸煩惱火滅故名為「滅」，一切法中第",
    "T25n1509_020:0207a16": "一故名為「妙」，離世間故名為「出」。無作三昧",
    "T25n1509_020:0207a17": "二行：觀五受眾因緣生故「無常」，身心惱故",
    "T25n1509_020:0207a18": "「苦」。觀五受眾因四行：煩惱、有漏業和合能",
    "T25n1509_020:0207a19": "生苦果，故名為「集」；以六因生苦果，故名為",
    "T25n1509_020:0207a20": "「因」；四緣生苦果，故名為「緣」；不多不少等因",
    "T25n1509_020:0207a21": "緣生果，故名為「生」。觀五不受眾四行：是八",
    "T25n1509_020:0207a22": "聖道分，能到涅槃故「道」；不顛倒故「正」；一切",
    "T25n1509_020:0207a23": "聖人去處故「迹」；愛見煩惱不遮故必「到」。是三",
    "T25n1509_020:0207a24": "解脫門，在九地中：四禪、未到地、禪中間、三無",
    "T25n1509_020:0207a25": "色，無漏性故。或有說者：三解脫門一向無",
    "T25n1509_020:0207a26": "漏；三三昧或有漏或無漏。以是故，三昧、解脫",
    "T25n1509_020:0207a27": "有二名。如是說者：在十一地，六地、三無色、",
    "T25n1509_020:0207a28": "欲界及有頂地。若有漏者，繫在十一地；無漏",
    "T25n1509_020:0207a29": "者，不繫。喜根、樂根、捨根相應。初學在欲界",
    "T25n1509_020:0207b01": "中，成就在色、無色界中。如是等成就、不成就，",
    "T25n1509_020:0207b02": "修、不修，如《阿毘曇》中廣說。復次，有二種空",
    "T25n1509_020:0207b03": "義，觀一切法空，所謂眾生空、法空。眾生空，",
    "T25n1509_020:0207b04": "如上說。法空者，諸法自相空。如佛告須菩",
    "T25n1509_020:0207b05": "提：「色，色相空，受、想、行、識，識相空。」問曰：眾生空，",
    "T25n1509_020:0207b06": "法不空，是可信；法自相空，是不可信。何以",
    "T25n1509_020:0207b07": "故？若法自相空，則無生無滅；無生無滅故，無",
    "T25n1509_020:0207b08": "罪無福；無罪無福故，何用學道？答曰：有法",
    "T25n1509_020:0207b09": "空故有罪福，若無法空，不應有罪福。何",
    "T25n1509_020:0207b10": "以故？若諸法實有自性，則無可壞。性相不",
    "T25n1509_020:0207b11": "從因緣生，若從因緣生，便是作法；若法性",
    "T25n1509_020:0207b12": "是作法，則可破。若言法性可作可破，是事",
    "T25n1509_020:0207b13": "不然！性名不作法，不待因緣有。諸法自性",
    "T25n1509_020:0207b14": "有，自性有則無生者，性先有故。若無生則無",
    "T25n1509_020:0207b15": "滅，生滅無故無罪福；無罪福故，何用學道？",
    "T25n1509_020:0207b16": "若眾生有真性者，則無能害、無能利，自性",
    "T25n1509_020:0207b17": "定故。如是等人，則不知恩義，破業果報。法",
    "T25n1509_020:0207b18": "空中亦無法空相，汝得法空，心著故，而生",
    "T25n1509_020:0207b19": "是難。是法空，諸佛以憐愍心，為斷愛結、除",
    "T25n1509_020:0207b20": "邪見故說。復次，諸法實相能滅諸苦，是諸",
    "T25n1509_020:0207b21": "聖人真實行處。若是法空有性者，說一切",
    "T25n1509_020:0207b22": "法空時，云何亦自空？若無法空性，汝何所",
    "T25n1509_020:0207b23": "難？以是二空，能觀諸法空，心得離諸法，",
    "T25n1509_020:0207b24": "知世間虛誑如幻。如是觀空，若取是諸法",
    "T25n1509_020:0207b25": "空相，從是因緣生憍慢等諸結使，言「我能",
    "T25n1509_020:0207b26": "知諸法實相」，是時應學無相門，以滅取空",
    "T25n1509_020:0207b27": "相故。若於無相中生戲論，欲分別有所",
    "T25n1509_020:0207b28": "作，著是無相；是時復自思惟：「我為謬錯，諸",
    "T25n1509_020:0207b29": "法空無相中云何得相、取相作戲論？是時",
    "T25n1509_020:0207c01": "應隨空、無相行，身口意不應有所作，應",
    "T25n1509_020:0207c02": "觀無作相，滅三毒，不應起身口意業，不",
    "T25n1509_020:0207c03": "應求三界中生身。」如是思惟時，還入無作",
    "T25n1509_020:0207c04": "解脫門。是三解脫門，摩訶衍中是一法，以行",
    "T25n1509_020:0207c05": "因緣故，說有三種：觀諸法空是名「空」；於",
    "T25n1509_020:0207c06": "空中不可取相，是時空轉名「無相」；無相中",
    "T25n1509_020:0207c07": "不應有所作為三界生，是時無相轉名「無",
    "T25n1509_020:0207c08": "作」。譬如城有三門，一人身不得一時從三",
    "T25n1509_020:0207c09": "門入，若入則從一門。諸法實相是涅槃城，",
    "T25n1509_020:0207c10": "城有三門：空、無相、無作。若人入空門，不得",
    "T25n1509_020:0207c11": "是空，亦不取相，是人直入，事辦故，不須二",
    "T25n1509_020:0207c12": "門。若入是空門，取相得是空，於是人不",
    "T25n1509_020:0207c13": "名為門，通塗更塞。若除空相，是時從無相",
    "T25n1509_020:0207c14": "門入。若於無相相心著、生戲論，是時除取",
    "T25n1509_020:0207c15": "無相相，入無作門。阿毘曇義中：是空解脫",
    "T25n1509_020:0207c16": "門，緣苦諦攝五眾。無相解脫門，緣一法，所",
    "T25n1509_020:0207c17": "謂數緣盡。無作解脫門，緣三諦攝五眾。摩",
    "T25n1509_020:0207c18": "訶衍義中：是三解脫門，緣諸法實相。以是",
    "T25n1509_020:0207c19": "三解脫門，觀世間即是涅槃。何以故？涅槃空、",
    "T25n1509_020:0207c20": "無相、無作，世間亦如是。問曰：如經說涅槃",
    "T25n1509_020:0207c21": "一門，今何以說三？答曰：先已說，法雖一而",
    "T25n1509_020:0207c22": "義有三。復次，應度者有三種：愛多者，見多",
    "T25n1509_020:0207c23": "者，愛見等者。見多者，為說空解脫門。見一切",
    "T25n1509_020:0207c24": "諸法從因緣生，無有自性，無有自性故",
    "T25n1509_020:0207c25": "空，空故諸見滅。愛多者，為說無作解脫門。",
    "T25n1509_020:0207c26": "見一切法無常、苦，從因緣生；見已，心厭離",
    "T25n1509_020:0207c27": "愛，即得入道。愛、見等者，為說無相解脫門。",
    "T25n1509_020:0207c28": "聞是男女等相無故斷愛，一異等相無故斷",
    "T25n1509_020:0207c29": "見。佛或一時說二門，或一時說三門。菩薩",
    "T25n1509_020:0208a01": "應遍學，知一切道，故說三門。更欲說餘",
    "T25n1509_020:0208a02": "事故，三解脫門義略說。四禪有二種：一者、",
    "T25n1509_020:0208a03": "淨禪，二者、無漏禪。云何名淨禪？有漏善五",
    "T25n1509_020:0208a04": "眾是。云何名無漏？無漏五眾。是四禪中所",
    "T25n1509_020:0208a05": "攝。身、口業是色法，餘殘非色法。一切不可見，",
    "T25n1509_020:0208a06": "無對。或有漏，或無漏：有漏者，善有漏五眾；無",
    "T25n1509_020:0208a07": "漏者，無漏五眾。皆是有為。有漏者，色界繫；無",
    "T25n1509_020:0208a08": "漏者，不繫。禪攝身業、口業及心不相應諸行，",
    "T25n1509_020:0208a09": "是非心，非心數法，非心相應。禪攝受眾、想",
    "T25n1509_020:0208a10": "眾及相應行眾，是心數法，亦心相應。禪攝心、",
    "T25n1509_020:0208a11": "意、識，但心。四禪或有隨心行非受相應，或",
    "T25n1509_020:0208a12": "受相應非隨心行，或隨心行亦受相應，或非",
    "T25n1509_020:0208a13": "隨心行非受相應。隨心行非受相應者，四",
    "T25n1509_020:0208a14": "禪攝身業、口業，隨心行心不相應諸行，及受。",
    "T25n1509_020:0208a15": "受相應非隨心行者，四禪攝心意識。隨心",
    "T25n1509_020:0208a16": "行亦受相應者，四禪攝想眾及相應行眾。非",
    "T25n1509_020:0208a17": "隨心行亦非受相應者，除四禪中攝隨心",
    "T25n1509_020:0208a18": "行心不相應諸行，餘殘心不相應諸行。想、行",
    "T25n1509_020:0208a19": "相應，亦如是。是四禪中，三禪非隨覺行亦",
    "T25n1509_020:0208a20": "非觀相應。初禪，或有隨覺行非觀相應，或",
    "T25n1509_020:0208a21": "觀相應非隨覺行，或有隨覺行亦觀相應，",
    "T25n1509_020:0208a22": "或有非隨覺行非觀相應。隨覺行非觀相",
    "T25n1509_020:0208a23": "應者，初禪攝身業、口業，及隨覺行心不相應",
    "T25n1509_020:0208a24": "諸行，及觀。觀相應非隨覺行者，謂覺。隨覺",
    "T25n1509_020:0208a25": "行亦觀相應者，覺觀相應諸心心數法。非隨",
    "T25n1509_020:0208a26": "覺行亦非觀相應者，除隨覺行心不相應",
    "T25n1509_020:0208a27": "諸行，餘殘心不相應諸行。四禪皆有因緣，亦",
    "T25n1509_020:0208a28": "與因緣。四禪中：初禪，或次第、非與次第緣，",
    "T25n1509_020:0208a29": "或次第、亦與次第緣，或非次第、亦非與次",
    "T25n1509_020:0208b01": "第緣。次第、非與次第緣者，未來世中欲生",
    "T25n1509_020:0208b02": "心心數法。次第、亦與次第緣者，過去、現在心",
    "T25n1509_020:0208b03": "心數法。非次第、亦不與次第緣者，除未來",
    "T25n1509_020:0208b04": "世欲生心心數法，餘殘未來世中心心數法，",
    "T25n1509_020:0208b05": "身業、口業及心不相應諸行。第二、第三禪亦",
    "T25n1509_020:0208b06": "如是。第四禪，次第、不與次第緣者，未來世",
    "T25n1509_020:0208b07": "中欲生心心數法，及無想定若生、若欲生。次",
    "T25n1509_020:0208b08": "第、亦與次第緣者，過去、現在心心數法。非",
    "T25n1509_020:0208b09": "次第、亦非與次第緣者，除未來世中欲生",
    "T25n1509_020:0208b10": "心心數法，餘殘未來世心心數法；除心次第",
    "T25n1509_020:0208b11": "心不相應諸行，餘殘心不相應諸行，及身業、",
    "T25n1509_020:0208b12": "口業。四禪中攝身業、口業及心不相應諸行，",
    "T25n1509_020:0208b13": "與緣、非緣；餘殘，亦緣、亦與緣。是四禪亦增上",
    "T25n1509_020:0208b14": "緣，亦與增上緣。如是等，《阿毘曇》分中廣分別。",
    "T25n1509_020:0208b15": "菩薩得禪方便，及禪相、禪支，禪波羅蜜中",
    "T25n1509_020:0208b16": "已廣說。問曰：是般若波羅蜜論議中但說諸",
    "T25n1509_020:0208b17": "法相空，菩薩云何於空法中能起禪定？答",
    "T25n1509_020:0208b18": "曰：菩薩知諸五欲及五蓋從因緣生，無自性，",
    "T25n1509_020:0208b19": "空無所有，捨之甚易。眾生顛倒因緣故，著",
    "T25n1509_020:0208b20": "此少弊樂，而離禪中深妙樂。菩薩為是眾生",
    "T25n1509_020:0208b21": "故，起大悲心，修行禪定。繫心緣中，離五欲，",
    "T25n1509_020:0208b22": "除五蓋，入大喜初禪；滅覺觀，攝心深入，",
    "T25n1509_020:0208b23": "內清淨，得微妙喜，入第二禪；以深喜散定",
    "T25n1509_020:0208b24": "故，離一切喜，得遍滿樂，入第三禪；離一切",
    "T25n1509_020:0208b25": "苦樂，除一切憂喜及出入息，以清淨微妙",
    "T25n1509_020:0208b26": "捨而自莊嚴，入第四禪。是菩薩雖知諸法",
    "T25n1509_020:0208b27": "空無相，以眾生不知故，以禪相教化眾生。",
    "T25n1509_020:0208b28": "若實有諸法空，是不名為空，亦不應捨五",
    "T25n1509_020:0208b29": "欲而得禪，無捨無得故。今諸法空相亦不",
    "T25n1509_020:0208c01": "可得，不應作是難言：若諸法空，云何能得",
    "T25n1509_020:0208c02": "禪？復次，是菩薩不以取相愛著故行禪；",
    "T25n1509_020:0208c03": "如人服藥，欲以除病，不以美也。為戒清淨、",
    "T25n1509_020:0208c04": "智慧成就故行禪。菩薩於一一禪中，行大",
    "T25n1509_020:0208c05": "慈觀空，於禪無所依止。以五欲麁誑顛",
    "T25n1509_020:0208c06": "倒故，以細微妙虛妄法治；譬如有毒，能治",
    "T25n1509_020:0208c07": "諸毒。",
    "T25n1509_020:0208c08": "33 四無量義大智度論釋初品中四無量義第三十三",
    "T25n1509_020:0208c09": "四無量心者，慈、悲、喜、捨。「慈」名愛念眾生，常",
    "T25n1509_020:0208c10": "求安隱樂事以饒益之；「悲」名愍念眾生受",
    "T25n1509_020:0208c11": "五道中種種身苦、心苦；「喜」名欲令眾生從樂",
    "T25n1509_020:0208c12": "得歡喜；「捨」名捨三種心，但念眾生不憎不",
    "T25n1509_020:0208c13": "愛。修慈心，為除眾生中瞋覺故；修悲心，",
    "T25n1509_020:0208c14": "為除眾生中惱覺故；修喜心，為除不悅",
    "T25n1509_020:0208c15": "樂故；修捨心，為除眾生中愛憎故。問曰：",
    "T25n1509_020:0208c16": "四禪中已有四無量心乃至十一切處，今何",
    "T25n1509_020:0208c17": "以故別說？答曰：雖四禪中皆有是法，若不",
    "T25n1509_020:0208c18": "別說名字則不知其功德；譬如囊中寶",
    "T25n1509_020:0208c19": "物，不開出則人不知。若欲得大福德者，",
    "T25n1509_020:0208c20": "為說「四無量心」；患厭色如在牢獄，為說「四",
    "T25n1509_020:0208c21": "無色定」；於緣中不能得自在、隨意觀所",
    "T25n1509_020:0208c22": "緣，為說「八勝處」；若有遮道，不得通達，為",
    "T25n1509_020:0208c23": "說「八背捨」；心不調柔，不能從禪起次第",
    "T25n1509_020:0208c24": "入禪，為說「九次第定」；不能得一切緣遍照、",
    "T25n1509_020:0208c25": "隨意得解，為說「十一切處」。若念十方眾生",
    "T25n1509_020:0208c26": "令得樂時，心數法中生法，名為慈；是慈相應",
    "T25n1509_020:0208c27": "受、想、行、識眾，是法起身業、口業及心不相應",
    "T25n1509_020:0208c28": "諸行，是法和合，皆名為慈。名為慈故，是法",
    "T25n1509_020:0208c29": "生，以慈為主，是故慈得名。譬如一切心心",
    "T25n1509_020:0209a01": "數法雖皆是後世業因緣，而但思得名，於",
    "T25n1509_020:0209a02": "作業中，思最有力故。悲、喜、捨亦如是。是慈",
    "T25n1509_020:0209a03": "在色界。或有漏，或無漏。或可斷，或不可斷。亦",
    "T25n1509_020:0209a04": "在根本禪中，亦禪中間。三根相應，除苦根、憂",
    "T25n1509_020:0209a05": "根。如是等，《阿毘曇》分別說。取眾生相故有",
    "T25n1509_020:0209a06": "漏；取相已，入諸法實相故無漏。以是故，《無",
    "T25n1509_020:0209a07": "盡意菩薩問》中說慈有三種：一者、眾生緣，二",
    "T25n1509_020:0209a08": "者、法緣，三者、無緣。問曰：是四無量心云何行？",
    "T25n1509_020:0209a09": "答曰：如佛處處經中說：「有比丘以慈相應",
    "T25n1509_020:0209a10": "心，無恚無恨，無怨無惱，廣大無量，善修",
    "T25n1509_020:0209a11": "慈心得解遍滿東方世界眾生、慈心得解遍",
    "T25n1509_020:0209a12": "滿南西北方四維上下——十方世界眾生。以",
    "T25n1509_020:0209a13": "悲、喜、捨相應心，亦如是。」慈相應心者，慈名",
    "T25n1509_020:0209a14": "心數法，能除心中憒濁，所謂瞋恨慳貪等煩",
    "T25n1509_020:0209a15": "惱。譬如淨水珠著濁水中，水即清。無恚恨",
    "T25n1509_020:0209a16": "者，於眾生中，若有因緣、若無因緣而瞋，若",
    "T25n1509_020:0209a17": "欲惡口罵詈、殺害、劫奪，是名瞋；待時節、得",
    "T25n1509_020:0209a18": "處所、有勢力當加害，是名恨。以慈除此二",
    "T25n1509_020:0209a19": "事故，名無瞋恨。無怨無惱，恨即是怨，初嫌",
    "T25n1509_020:0209a20": "為恨，恨久成怨；身口業加害，是名惱。復次，",
    "T25n1509_020:0209a21": "初生瞋結名為瞋；瞋增長籌量，持著心中",
    "T25n1509_020:0209a22": "未決了，是名恨，亦名怨；若心已定，無所畏",
    "T25n1509_020:0209a23": "忌，是名惱。以慈心力除、捨、離此三事，是名",
    "T25n1509_020:0209a24": "無瞋無恨、無怨無惱。此無瞋無恨、無怨",
    "T25n1509_020:0209a25": "無惱，佛以是讚歎慈心。一切眾生皆畏於",
    "T25n1509_020:0209a26": "苦，貪著於樂；瞋為苦因緣，慈是樂因緣。眾",
    "T25n1509_020:0209a27": "生聞是慈三昧能除苦、能與樂故，一心懃",
    "T25n1509_020:0209a28": "精進行是三昧。以是故，無瞋無恨、無怨無惱。",
    "T25n1509_020:0209a29": "「廣」、「大」、「無量」者，一大心分別有三名：「廣」名一",
    "T25n1509_020:0209b01": "方，「大」名高遠，「無量」名下方及九方。復次，下",
    "T25n1509_020:0209b02": "名「廣」，中名「大」，上名「無量」。復次，緣四方眾生",
    "T25n1509_020:0209b03": "心是名「廣」，緣四維眾生心是名「大」，緣上下",
    "T25n1509_020:0209b04": "方眾生心是名「無量」。復次，破瞋恨心是名",
    "T25n1509_020:0209b05": "「廣」，破怨心是名「大」，破惱心是名「無量」。復",
    "T25n1509_020:0209b06": "次，一切煩惱心，小人所行，生小事故名為小；",
    "T25n1509_020:0209b07": "復小於此，故名瞋恨、怨、惱。破是小中之小，",
    "T25n1509_020:0209b08": "是名「廣」、「大」、「無量」。所以者何？大因緣常能破小",
    "T25n1509_020:0209b09": "事故。「廣心」者，畏罪畏墮地獄故，除心中惡",
    "T25n1509_020:0209b10": "法；「大心」者，信樂福德果報故，除惡心；「無量",
    "T25n1509_020:0209b11": "心」者，為欲得涅槃故，除惡心。復次，行者持",
    "T25n1509_020:0209b12": "戒清淨故，是「心廣」；禪定具足故，是「心大」；智慧",
    "T25n1509_020:0209b13": "成就故，是「心無量」。以是慈心，念得道聖人，",
    "T25n1509_020:0209b14": "是名「無量心」，用無量法分別聖人故；念諸",
    "T25n1509_020:0209b15": "天及人尊貴處，故名為「大心」；念諸餘下賤",
    "T25n1509_020:0209b16": "眾生及三惡道，是名「廣心」。於所愛眾生中，",
    "T25n1509_020:0209b17": "以慈念廣於念已故，名為「廣心」；以慈念中",
    "T25n1509_020:0209b18": "人，是名「大心」；以慈念怨憎，其功德多故，",
    "T25n1509_020:0209b19": "名「無量心」。復次，為狹緣心，故名為「廣」；為小",
    "T25n1509_020:0209b20": "緣心，故名為「大」；為有量心，故名為「無量」。如",
    "T25n1509_020:0209b21": "是等分別義。「善修」者，是慈心牢固。初得慈",
    "T25n1509_020:0209b22": "心，不名為修。非但愛念眾生中、非但好眾",
    "T25n1509_020:0209b23": "生中、非但益己眾生中、非但一方眾生中",
    "T25n1509_020:0209b24": "名為「善修」；久行得深愛樂，愛、憎及中三種",
    "T25n1509_020:0209b25": "眾生，正等無異。十方五道眾生中，以一慈心",
    "T25n1509_020:0209b26": "視之，如父如母，如兄弟、姊妹、子姪、知識，常",
    "T25n1509_020:0209b27": "求好事，欲令得利益安隱。如是心遍滿十",
    "T25n1509_020:0209b28": "方眾生中。如是慈心，名「眾生緣」。多在凡夫",
    "T25n1509_020:0209b29": "人行處，或有學人未漏盡者行。「法緣」者，諸漏",
    "T25n1509_020:0209c01": "盡阿羅漢、辟支佛、諸佛。是諸聖人破吾我相、",
    "T25n1509_020:0209c02": "滅一異相故，但觀從因緣相續生諸欲。",
    "T25n1509_020:0209c03": "以慈念眾生時，從和合因緣相續生，但空",
    "T25n1509_020:0209c04": "五眾即是眾生，念是五眾。以慈念眾生不",
    "T25n1509_020:0209c05": "知是法空，而常一心欲得樂；聖人愍之，令",
    "T25n1509_020:0209c06": "隨意得樂，為世俗法故，名為「法緣」。「無緣」者，",
    "T25n1509_020:0209c07": "是慈但諸佛有。何以故？諸佛心不住有為無",
    "T25n1509_020:0209c08": "為性中，不依止過去世、未來現在世；知諸",
    "T25n1509_020:0209c09": "緣不實、顛倒虛誑故，心無所緣。佛以眾生",
    "T25n1509_020:0209c10": "不知是諸法實相，往來五道，心著諸法，",
    "T25n1509_020:0209c11": "分別取捨；以是諸法實相智慧，令眾生得",
    "T25n1509_020:0209c12": "之，是名「無緣」。譬如給賜貧人，或與財物，",
    "T25n1509_020:0209c13": "或與金銀寶物，或與如意真珠；眾生緣、法",
    "T25n1509_020:0209c14": "緣、無緣，亦復如是。是為略說慈心義。悲心",
    "T25n1509_020:0209c15": "義亦如是：以憐愍心，遍觀十方眾生苦，作",
    "T25n1509_020:0209c16": "是念：「眾生可愍，莫令受是種種苦。」無瞋、無",
    "T25n1509_020:0209c17": "恨、無怨、無惱心，乃至十方亦如是。問曰：有三",
    "T25n1509_020:0209c18": "種眾生：有受樂，如諸天及人少分；有受苦，",
    "T25n1509_020:0209c19": "如三惡道及人中少分；有受不苦不樂，五道",
    "T25n1509_020:0209c20": "中少分。云何行慈者觀一切眾生皆受樂？",
    "T25n1509_020:0209c21": "行悲者觀一切眾生皆受苦？答曰：行者欲",
    "T25n1509_020:0209c22": "學是慈無量心時，先作願：「願諸眾生受",
    "T25n1509_020:0209c23": "種種樂。」取受樂人相，攝心入禪，是相漸漸",
    "T25n1509_020:0209c24": "增廣，即見眾生皆受樂。譬如鑽火，先以軟",
    "T25n1509_020:0209c25": "草、乾牛𡱁，火勢轉大，能燒大濕木。慈三昧亦",
    "T25n1509_020:0209c26": "如是，初生慈願時，唯及諸親族、知識；慈心",
    "T25n1509_020:0209c27": "轉廣，怨親同等，皆見得樂，是慈禪定增長成",
    "T25n1509_020:0209c28": "就故。悲、喜、捨心亦如是。問曰：悲心中取受",
    "T25n1509_020:0209c29": "苦人相，喜心中取受喜人相，捨心中取何等",
    "T25n1509_020:0210a01": "相？答曰：取受不苦不樂人相，行者以是心",
    "T25n1509_020:0210a02": "漸漸增廣，盡見一切受不苦不樂。問曰：是三",
    "T25n1509_020:0210a03": "種心中應有福德，是捨心於眾生不苦不",
    "T25n1509_020:0210a04": "樂有何等饒益？答曰：行者作是念：「一切眾",
    "T25n1509_020:0210a05": "生離樂時得苦，苦時即是苦，得不苦不樂",
    "T25n1509_020:0210a06": "則安隱。」以是饒益。行者行慈、喜心，或時貪",
    "T25n1509_020:0210a07": "著心生；行悲心，或時憂愁心生——以是貪",
    "T25n1509_020:0210a08": "憂故心亂。入是捨心，除此貪憂，貪憂除故",
    "T25n1509_020:0210a09": "名為捨心。問曰：悲心、捨心，可知有別；慈心",
    "T25n1509_020:0210a10": "令眾生樂，喜心令眾生喜，樂與喜有何等",
    "T25n1509_020:0210a11": "異？答曰：身樂名樂，心樂名喜。五識相應樂",
    "T25n1509_020:0210a12": "名樂，意識相應樂名喜。五塵中生樂名樂，",
    "T25n1509_020:0210a13": "法塵中生樂名喜。先求樂，願令眾生得，從",
    "T25n1509_020:0210a14": "樂因令眾生得喜。如人憐愍貧人，先施",
    "T25n1509_020:0210a15": "寶物，是名樂；後教令賣買得受五欲樂，是",
    "T25n1509_020:0210a16": "名喜。復次，欲界樂願令眾生得，是名樂；色",
    "T25n1509_020:0210a17": "界樂願令眾生得，是名喜。復次，欲界中五識",
    "T25n1509_020:0210a18": "相應樂、初禪中三識相應樂、三禪中一切樂，",
    "T25n1509_020:0210a19": "是名樂；欲界及初禪意識相應樂、二禪中一",
    "T25n1509_020:0210a20": "切樂，是名喜。麁樂名樂，細樂名喜。因時名",
    "T25n1509_020:0210a21": "樂，果時名喜。初得樂時是名樂；歡心內發，",
    "T25n1509_020:0210a22": "樂相外現，歌舞踊躍，是名喜。譬如初服藥",
    "T25n1509_020:0210a23": "時，是名樂；藥發遍身時，是名喜。問曰：若爾",
    "T25n1509_020:0210a24": "者，何以不和合二心作一無量，而分別為",
    "T25n1509_020:0210a25": "二法？答曰：行者初心未攝，未能深愛眾生",
    "T25n1509_020:0210a26": "故，但與樂；攝心深愛眾生，故與喜。以是故，",
    "T25n1509_020:0210a27": "先樂而後喜。問曰：若爾者，何以不慈、喜次",
    "T25n1509_020:0210a28": "第？答曰：行慈心時，愛眾生如兒子，願與",
    "T25n1509_020:0210a29": "樂。出慈三昧故，見眾生受種種苦，發深愛",
    "T25n1509_020:0210b01": "心憐愍眾生，令得深樂。譬如父母雖常愛",
    "T25n1509_020:0210b02": "子，若得病急，是時愛心轉重；菩薩亦如是，",
    "T25n1509_020:0210b03": "入悲心觀眾生苦，憐愍心生，便與深樂，以",
    "T25n1509_020:0210b04": "是故悲心在中。問曰：若如是深愛眾生，復",
    "T25n1509_020:0210b05": "何以行捨心？答曰：行者如是觀，常不捨眾",
    "T25n1509_020:0210b06": "生，但念捨是三種心。何以故？妨廢餘法故。",
    "T25n1509_020:0210b07": "亦以是慈心欲令眾生樂，而不能令得",
    "T25n1509_020:0210b08": "樂；悲心欲令眾生離苦，亦不能令得離",
    "T25n1509_020:0210b09": "苦；行喜心時，亦不能令眾生得大喜。此",
    "T25n1509_020:0210b10": "但憶想，未有實事；欲令眾生得實事，當發",
    "T25n1509_020:0210b11": "心作佛，行六波羅蜜，具足佛法，令眾生得",
    "T25n1509_020:0210b12": "是實樂。以是故，捨是三心，入是捨心。復次，",
    "T25n1509_020:0210b13": "如慈、悲、喜心愛深故捨眾生難，入是捨心",
    "T25n1509_020:0210b14": "故易得出離。問曰：菩薩行六波羅蜜，乃至",
    "T25n1509_020:0210b15": "成佛，亦不能令一切眾生離苦得樂，何以",
    "T25n1509_020:0210b16": "故但言「是三心憶想心生，無有實事」？答曰：",
    "T25n1509_020:0210b17": "是菩薩作佛時，雖不能令一切眾生得樂，",
    "T25n1509_020:0210b18": "但菩薩發大誓願；從是大願，得大福德果",
    "T25n1509_020:0210b19": "報；得大報故，能大饒益。凡夫、聲聞行是四",
    "T25n1509_020:0210b20": "無量，為自調自利故，亦但空念眾生。諸菩",
    "T25n1509_020:0210b21": "薩行是慈心，欲令眾生離苦得樂；從此慈",
    "T25n1509_020:0210b22": "心因緣，亦自作福德，亦教他作福德，受果",
    "T25n1509_020:0210b23": "報時，或作轉輪聖王，多所饒益；菩薩或時",
    "T25n1509_020:0210b24": "出家行禪，引導眾生，教令行禪，得生清淨",
    "T25n1509_020:0210b25": "界，受無量心樂。若作佛時，共無量阿僧祇眾",
    "T25n1509_020:0210b26": "生，入無餘涅槃；比於空心願益，是為大利！",
    "T25n1509_020:0210b27": "乃至舍利餘法，多所饒益。復次，若一佛盡度",
    "T25n1509_020:0210b28": "一切眾生，餘佛則無所復度，是則無未來",
    "T25n1509_020:0210b29": "佛，為斷佛種，有如是等過。以是故，一佛不",
    "T25n1509_020:0210c01": "度一切眾生。復次，是眾生性，從癡而有，非",
    "T25n1509_020:0210c02": "實定法；三世十方諸佛求眾生實不可得，",
    "T25n1509_020:0210c03": "云何盡度一切？問曰：若空，不可得盡度",
    "T25n1509_020:0210c04": "者；少亦俱空，何以度少？答曰：我言「三世十",
    "T25n1509_020:0210c05": "方佛求一切眾生不可得故無所度」，汝難言",
    "T25n1509_020:0210c06": "「何以不盡度」，是為墮負處！汝於負處不",
    "T25n1509_020:0210c07": "能自拔，而難言「無眾生中，多少一種，何以",
    "T25n1509_020:0210c08": "度少」，是為重墮負處！復次，諸法實相第一",
    "T25n1509_020:0210c09": "義中，則無眾生，亦無度；但以世俗法故，說",
    "T25n1509_020:0210c10": "言有度。汝於世俗中求第一義，是事不可",
    "T25n1509_020:0210c11": "得；譬如瓦石中求珍寶不可得。復次，諸佛",
    "T25n1509_020:0210c12": "從初發心，乃至法盡，於其中間所有功德，",
    "T25n1509_020:0210c13": "皆是作法，有限有量，有初有後，故所度",
    "T25n1509_020:0210c14": "眾生亦應有量，不應以隨因緣果報有量",
    "T25n1509_020:0210c15": "法盡度無量眾生。如大力士，弓勢雖大，箭",
    "T25n1509_020:0210c16": "遠必墮。亦如劫盡大火燒三千世界，明照無",
    "T25n1509_020:0210c17": "量，雖久必滅。菩薩成佛亦如是，從初發意，",
    "T25n1509_020:0210c18": "執精進弓，用智慧箭，深入佛法，大作佛事，",
    "T25n1509_020:0210c19": "亦必當滅。菩薩得一切種智時，身出光明，",
    "T25n1509_020:0210c20": "照無量世界，一一光明變化作無量身，度",
    "T25n1509_020:0210c21": "十方無量眾生；涅槃後，八萬四千法聚舍利，",
    "T25n1509_020:0210c22": "化度眾生；如劫盡火照，久亦復滅。問曰：汝",
    "T25n1509_020:0210c23": "自言「光明變化作無量身，度十方無量眾生」，",
    "T25n1509_020:0210c24": "今何以言「有量因緣故，所度亦應有量」？答",
    "T25n1509_020:0210c25": "曰：「無量」有二種：一者、實無量，諸聖人所不",
    "T25n1509_020:0210c26": "能量；譬如虛空、涅槃、眾生性，是不可量。二",
    "T25n1509_020:0210c27": "者、有法可量，但力劣者不能量；譬如須彌",
    "T25n1509_020:0210c28": "山、大海水，斤兩、渧數多少，諸佛菩薩能知，諸",
    "T25n1509_020:0210c29": "天世人所不能知。佛度眾生亦如是，諸佛",
    "T25n1509_020:0211a01": "能知，但非汝等所及，故言「無量」。復次，諸法",
    "T25n1509_020:0211a02": "因緣和合生故，無有自性，自性無故常空，常",
    "T25n1509_020:0211a03": "空中眾生不可得。如佛說：",
    "T25n1509_020:0211a04": "「我坐道場時，　　智慧不可得，",
    "T25n1509_020:0211a05": "空拳誑小兒，　　以度於一切。",
    "T25n1509_020:0211a06": "諸法之實相，　　則是眾生相；",
    "T25n1509_020:0211a07": "若取眾生相，　　則遠離實道。",
    "T25n1509_020:0211a08": "常念常空相，　　是人非行道，",
    "T25n1509_020:0211a09": "不生滅法中，　　而作分別相。",
    "T25n1509_020:0211a10": "若分別憶想，　　則是魔羅網；",
    "T25n1509_020:0211a11": "不動不依止，　　是則為法印。」",
    "T25n1509_020:0211a12": "問曰：若樂有二分：慈心、喜心；悲心觀苦，何",
    "T25n1509_020:0211a13": "以不作二分？答曰：樂是一切眾生所愛重",
    "T25n1509_020:0211a14": "故作二分，是苦不愛不念故不作二分。又",
    "T25n1509_020:0211a15": "受樂時心軟，受苦時心堅。如阿育王弟違",
    "T25n1509_020:0211a16": "陀輸，七日作閻浮提王，得上妙自恣五欲。",
    "T25n1509_020:0211a17": "過七日已，阿育王問言：「閻浮提主，受樂歡",
    "T25n1509_020:0211a18": "暢不？」答言：「我不見、不聞、不覺。何以故？旃陀",
    "T25n1509_020:0211a19": "羅日日振鈴高聲唱：『七日中已爾許日過，過",
    "T25n1509_020:0211a20": "七日已，汝當死！』我聞是聲，雖作閻浮提王，",
    "T25n1509_020:0211a21": "上妙五欲，憂苦深故，不聞、不見。」以是故知",
    "T25n1509_020:0211a22": "苦力多、樂力弱。若人遍身受樂，得一處針",
    "T25n1509_020:0211a23": "刺，眾樂皆失，但覺刺苦。樂力弱故，二分乃",
    "T25n1509_020:0211a24": "強；苦力多故，一處足明。問曰：行是四無量心，",
    "T25n1509_020:0211a25": "得何等果報？答曰：佛說入是慈三昧，現在",
    "T25n1509_020:0211a26": "得五功德：入火不燒，中毒不死，兵刃不",
    "T25n1509_020:0211a27": "傷，終不橫死，善神擁護。以利益無量眾生",
    "T25n1509_020:0211a28": "故，得是無量福德。以是有漏無量心緣眾",
    "T25n1509_020:0211a29": "生故，生清淨處，所謂色界。問曰：何以故佛",
    "T25n1509_020:0211b01": "說慈報生梵天上？答曰：以梵天眾生所尊",
    "T25n1509_020:0211b02": "貴，皆聞皆識故。佛在天竺國，天竺國常多",
    "T25n1509_020:0211b03": "婆羅門，婆羅門法，所有福德盡願生梵天。若",
    "T25n1509_020:0211b04": "眾生聞行慈生梵天，皆多信向行慈法，以",
    "T25n1509_020:0211b05": "是故說行慈生梵天。復次，斷婬欲天皆名",
    "T25n1509_020:0211b06": "為梵，說梵皆攝色界。以是故，斷婬欲法名",
    "T25n1509_020:0211b07": "為梵行，離欲亦名梵。若說梵，則攝四禪、四",
    "T25n1509_020:0211b08": "無色定。復次，覺觀難滅故，不說上地名。譬",
    "T25n1509_020:0211b09": "如五戒中口律儀，但說一種不妄語，則攝",
    "T25n1509_020:0211b10": "三事。問曰：慈有五功德，悲、喜、捨何以不說",
    "T25n1509_020:0211b11": "有功德？答曰：如上譬喻，說一則攝三事；",
    "T25n1509_020:0211b12": "此亦如是，若說慈，則已說悲、喜、捨。復次，慈",
    "T25n1509_020:0211b13": "是真無量，慈為如王，餘三隨從如人民。所以",
    "T25n1509_020:0211b14": "者何？先以慈心欲令眾生得樂；見有不",
    "T25n1509_020:0211b15": "得樂者，故生悲心；欲令眾生離苦、心得",
    "T25n1509_020:0211b16": "法樂，故生喜心；於三事中，無憎無愛，無貪",
    "T25n1509_020:0211b17": "無憂，故生捨心。復次，慈以樂與眾生故，《增",
    "T25n1509_020:0211b18": "一阿含》中說有五功德。悲心於摩訶衍經",
    "T25n1509_020:0211b19": "處處說其功德，如《明網菩薩經》中說：「菩薩",
    "T25n1509_020:0211b20": "處眾生中，行三十二種悲，漸漸增廣，轉成",
    "T25n1509_020:0211b21": "大悲。」大悲是一切諸佛、菩薩功德之根本，是",
    "T25n1509_020:0211b22": "般若波羅蜜之母，諸佛之祖母。菩薩以大悲",
    "T25n1509_020:0211b23": "心故，得般若波羅蜜，得般若波羅蜜故得",
    "T25n1509_020:0211b24": "作佛。如是等種種讚大悲。喜、捨心，餘處亦",
    "T25n1509_020:0211b25": "有讚。慈、悲二事偏大故，佛讚其功德；慈以",
    "T25n1509_020:0211b26": "功德難有故，悲以能成大業故。問曰：佛說：",
    "T25n1509_020:0211b27": "「四無量功德，慈心好修、善修，福極遍淨天；",
    "T25n1509_020:0211b28": "悲心好修、善修，福極虛空處；喜心好修、善",
    "T25n1509_020:0211b29": "修，福極識處；捨心好修、善修，福極無所有",
    "T25n1509_020:0211c01": "處。」云何言「慈果報應生梵天上」？答曰：諸佛",
    "T25n1509_020:0211c02": "法不可思議，隨眾生應度者如是說。復次，",
    "T25n1509_020:0211c03": "從慈定起，迴向第三禪易；從悲定起，向",
    "T25n1509_020:0211c04": "虛空處；從喜定起，入識處；從捨定起，入",
    "T25n1509_020:0211c05": "無所有處易故。復次，慈心願令眾生得樂，",
    "T25n1509_020:0211c06": "此果報自應受樂，三界中遍淨最為樂故，",
    "T25n1509_020:0211c07": "言福極遍淨。悲心觀眾生老、病、殘害苦，行者",
    "T25n1509_020:0211c08": "憐愍心生，云何令得離苦？若為除內苦，外",
    "T25n1509_020:0211c09": "苦復來；若為除外苦，內苦復來。行者思惟：",
    "T25n1509_020:0211c10": "有身必有苦；唯有無身，乃得無苦。虛空能",
    "T25n1509_020:0211c11": "破色，是故福極虛空處。喜心欲與眾生心",
    "T25n1509_020:0211c12": "識樂，心識樂者，心得離身，如鳥出籠；虛空",
    "T25n1509_020:0211c13": "處心，雖得出身，猶繫心虛空；識處無量，",
    "T25n1509_020:0211c14": "於一切法中皆有心識，識得自在無邊，以",
    "T25n1509_020:0211c15": "是故喜福極在識處。捨心者，捨眾生中苦",
    "T25n1509_020:0211c16": "樂，苦樂捨故，得真捨法，所謂無所有處；以",
    "T25n1509_020:0211c17": "是故，捨心福極無所有處。如是四無量，但",
    "T25n1509_020:0211c18": "聖人所得，非凡夫。復次，佛知未來世諸弟子",
    "T25n1509_020:0211c19": "鈍根故，分別著諸法，錯說四無量相：「是四",
    "T25n1509_020:0211c20": "無量心，眾生緣故，但是有漏；但緣欲界故，",
    "T25n1509_020:0211c21": "無色界中無。何以故？無色界不緣欲界故。」",
    "T25n1509_020:0211c22": "為斷如是人妄見故，說四無量心無色界",
    "T25n1509_020:0211c23": "中。佛以四無量心，普緣十方眾生故，亦應",
    "T25n1509_020:0211c24": "緣無色界中。如《無盡意菩薩問》中說：「慈有",
    "T25n1509_020:0211c25": "三種：眾生緣、法緣、無緣。」論者言：「眾生緣是有",
    "T25n1509_020:0211c26": "漏，無緣是無漏，法緣或有漏、或無漏。」如是種",
    "T25n1509_020:0211c27": "種，略說四無量心。四無色定者，虛空處、識處、",
    "T25n1509_020:0211c28": "無所有處、非有想非無想處。是四無色有三",
    "T25n1509_020:0211c29": "種：一者有垢，二者生得，三者行得。有垢者，",
    "T25n1509_020:0212a01": "無色中攝三十一結及此結使中起心相應",
    "T25n1509_020:0212a02": "行。生得者，行是四無色定，業報因緣故，生",
    "T25n1509_020:0212a03": "無色界，得不隱沒無記四眾。行得者，觀是",
    "T25n1509_020:0212a04": "色麁惡、重苦、老病、殺害等，種種苦惱因緣；如",
    "T25n1509_020:0212a05": "重病、如癰瘡、如毒刺，皆是虛誑妄語，應當除",
    "T25n1509_020:0212a06": "却。如是思惟已，過一切色相，滅一切有對",
    "T25n1509_020:0212a07": "相，不念一切異相，入無邊虛空處定。問曰：",
    "T25n1509_020:0212a08": "云何能滅是三種相？答曰：是三種相皆從",
    "T25n1509_020:0212a09": "因緣和合生故無自性；自性無故，是三種虛",
    "T25n1509_020:0212a10": "誑無實，易可得滅。復次，是色分別分分破散，",
    "T25n1509_020:0212a11": "後皆無，以是故，若後無、今亦無。眾生顛倒故，",
    "T25n1509_020:0212a12": "於和合色中取一相、異相，心著色相；我今",
    "T25n1509_020:0212a13": "不應隨愚人學，當求實事，實事中無是",
    "T25n1509_020:0212a14": "一相、異相。復次，行者作是念：「我若除却離諸",
    "T25n1509_020:0212a15": "法，得利為深。我先捨財物、妻子出家，得清",
    "T25n1509_020:0212a16": "淨持戒，心安隱，不怖不畏。離諸欲、諸惡不",
    "T25n1509_020:0212a17": "善法，離生喜樂得初禪。離覺觀、內清淨故，",
    "T25n1509_020:0212a18": "得第二禪中大喜樂。離喜在第三禪地，於",
    "T25n1509_020:0212a19": "諸樂中最第一。捨是樂，得念捨清淨第四",
    "T25n1509_020:0212a20": "禪。今捨是四禪，應更得妙定。」以是故，過是",
    "T25n1509_020:0212a21": "色相，滅有對相，不念異相。佛說三種色：「有",
    "T25n1509_020:0212a22": "色可見有對，有色不可見有對，有色不可見",
    "T25n1509_020:0212a23": "無對。」過色相者，是可見有對色；滅有對相者，",
    "T25n1509_020:0212a24": "是不可見有對色；不念異相者，是不可見無",
    "T25n1509_020:0212a25": "對色。復次，眼見色壞故，名過色；耳聲、鼻香、",
    "T25n1509_020:0212a26": "舌味、身觸壞故，過有對相；於二種餘色及",
    "T25n1509_020:0212a27": "無教色種種分別故，名異相。如是觀離色",
    "T25n1509_020:0212a28": "界中染，得無邊虛空處。得三無色因緣方",
    "T25n1509_020:0212a29": "便，如〈禪波羅蜜品〉中說。是四無色，一常有漏，",
    "T25n1509_020:0212b01": "三當分別。虛空處，或有漏，或無漏。有漏者，虛",
    "T25n1509_020:0212b02": "空處攝有漏四眾；無漏者，虛空處攝無漏四",
    "T25n1509_020:0212b03": "眾。識處、無所有處亦如是。一切皆有為。善有",
    "T25n1509_020:0212b04": "漏虛空處是有報，無記及無漏虛空處是無",
    "T25n1509_020:0212b05": "報；識處、無所有處，亦如是。善非有想非無",
    "T25n1509_020:0212b06": "想處是有報，無記非有想非無想處是無",
    "T25n1509_020:0212b07": "報。善四無色定是可修，無記四無色定非可",
    "T25n1509_020:0212b08": "修。隱沒者是有垢，不隱沒者是無垢。一，有；",
    "T25n1509_020:0212b09": "三中，有漏者是有，無漏者是非有。四無色",
    "T25n1509_020:0212b10": "定攝心心數法，是相應因；心不相應諸行，是",
    "T25n1509_020:0212b11": "非相應因。有善法非四無色中，有四無色中",
    "T25n1509_020:0212b12": "非善法，有亦善法亦四無色中，有非善法",
    "T25n1509_020:0212b13": "亦非四無色中。有善法非四無色者，一切",
    "T25n1509_020:0212b14": "善色眾，及四無色不攝四眾，及智緣盡。有",
    "T25n1509_020:0212b15": "四無色中非善法者，無記四無色。有亦善",
    "T25n1509_020:0212b16": "法亦四無色者，善四無色。有非善法亦",
    "T25n1509_020:0212b17": "非四無色者，一切不善五眾，及無記色眾，",
    "T25n1509_020:0212b18": "及四無色不攝無記四眾、虛空及非智緣盡。",
    "T25n1509_020:0212b19": "不善法中不相攝。有無記法非四無色，有",
    "T25n1509_020:0212b20": "四無色非無記法，有亦無記法亦四無色，",
    "T25n1509_020:0212b21": "有非無記亦非四無色。有無記法非四無",
    "T25n1509_020:0212b22": "色者，無記色眾，及四無色不攝無記四眾、虛",
    "T25n1509_020:0212b23": "空及非智緣盡。有四無色中非無記法者，",
    "T25n1509_020:0212b24": "善四無色。亦無記法亦四無色者，無記四無",
    "T25n1509_020:0212b25": "色。亦非無記法亦非四無色者，不善五眾，",
    "T25n1509_020:0212b26": "善色眾，無色不攝善四眾及智緣盡。或漏非",
    "T25n1509_020:0212b27": "四無色，或四無色非漏，或漏亦四無色，或非",
    "T25n1509_020:0212b28": "漏亦非四無色。漏非四無色者，一漏及二",
    "T25n1509_020:0212b29": "漏少分。四無色非漏者，漏不攝四無色。亦漏",
    "T25n1509_020:0212c01": "亦四無色者，二漏少分。非漏非四無色者，",
    "T25n1509_020:0212c02": "色眾及漏無色不攝四眾及無為法。或有漏",
    "T25n1509_020:0212c03": "非四無色，或四無色非有漏，或有漏亦四無",
    "T25n1509_020:0212c04": "色，或非有漏非四無色。有漏非四無色者，",
    "T25n1509_020:0212c05": "有漏色眾，及無色不攝有漏四眾。四無色非",
    "T25n1509_020:0212c06": "有漏者，三無色少分。亦有漏亦四無色者，一",
    "T25n1509_020:0212c07": "無色及三無色少分。亦非有漏非四無色",
    "T25n1509_020:0212c08": "者，無漏色眾，無色不攝無漏四眾及三無為。",
    "T25n1509_020:0212c09": "或無漏非四無色，或四無色非無漏，或無漏",
    "T25n1509_020:0212c10": "亦四無色，或非無漏亦非四無色。無漏非",
    "T25n1509_020:0212c11": "四無色者，無漏色眾，及無色不攝無漏四眾",
    "T25n1509_020:0212c12": "及三無為。四無色非無漏者，一無色及三無",
    "T25n1509_020:0212c13": "色少分。亦無漏亦四無色者，三無色少分。非",
    "T25n1509_020:0212c14": "無漏非四無色者，有漏色眾，及無色不攝有",
    "T25n1509_020:0212c15": "漏四眾。虛空處，或見諦斷，或思惟斷，或不斷。",
    "T25n1509_020:0212c16": "見諦斷者，信行、法行人，用見諦忍斷。何者",
    "T25n1509_020:0212c17": "是？二十八使，及二十八使相應虛空處，及此",
    "T25n1509_020:0212c18": "起心不相應諸行。思惟斷者，學見道用思",
    "T25n1509_020:0212c19": "惟斷。何者是？思惟所斷三使，及此相應虛空",
    "T25n1509_020:0212c20": "處，及此起心不相應諸行，及無垢有漏虛空",
    "T25n1509_020:0212c21": "處。不斷者，無漏虛空處。識處、無所有處亦如",
    "T25n1509_020:0212c22": "是。非有想非無想處，或見諦斷、或思惟斷。見",
    "T25n1509_020:0212c23": "諦斷者，信行、法行人，用見諦忍斷。何者是？二",
    "T25n1509_020:0212c24": "十八使，及此相應非有想非無想處，及此起",
    "T25n1509_020:0212c25": "心不相應諸行。思惟斷者，學見道用思惟",
    "T25n1509_020:0212c26": "斷。何者是？思惟所斷三使，及此相應非有想",
    "T25n1509_020:0212c27": "非無想處，及此起心不相應諸行，及無垢非",
    "T25n1509_020:0212c28": "有想非無想處。四無色中攝心不相應諸行，",
    "T25n1509_020:0212c29": "是非心，非心數法，非心相應。受眾、想眾及",
    "T25n1509_020:0213a01": "此相應行眾，是心數法，亦心相應。心、意、識，獨",
    "T25n1509_020:0213a02": "心。四無色，或有隨心行非受相應，或受相應",
    "T25n1509_020:0213a03": "非隨心行，或隨心行亦受相應，或非隨心",
    "T25n1509_020:0213a04": "行非受相應。隨心行非受相應者，隨心行",
    "T25n1509_020:0213a05": "心不相應諸行及受。受相應不隨心行者，心",
    "T25n1509_020:0213a06": "是。隨心行亦受相應者，想眾及此相應行眾。",
    "T25n1509_020:0213a07": "非隨心行非受相應者，除隨心行心不相",
    "T25n1509_020:0213a08": "應諸行，餘殘心不相應諸行。想相應、行相",
    "T25n1509_020:0213a09": "應，亦應如是說。虛空處，或從身見因，不還",
    "T25n1509_020:0213a10": "與身見作因；或從身見因，亦還與身見作",
    "T25n1509_020:0213a11": "因；或不從身見因，亦不還與身見作因。",
    "T25n1509_020:0213a12": "從身見因、不還與身見作因者，除過去、現",
    "T25n1509_020:0213a13": "在見苦斷諸使及此相應虛空處；亦除過去、",
    "T25n1509_020:0213a14": "現在見集斷諸邊結及此相應虛空處；亦",
    "T25n1509_020:0213a15": "除未來世中身見及相應虛空處，亦除身",
    "T25n1509_020:0213a16": "見生老住滅，餘殘有垢虛空處。從身見因、亦",
    "T25n1509_020:0213a17": "還與身見作因者，上所除者是。亦不從身",
    "T25n1509_020:0213a18": "見因、亦不還與身見作因者，無垢虛空處。",
    "T25n1509_020:0213a19": "識處、無所有處、非有想非無想處亦如是。四",
    "T25n1509_020:0213a20": "無色定一切有因緣，亦與因緣。虛空處，或",
    "T25n1509_020:0213a21": "次第不與次第緣，或次第亦與次第緣，或",
    "T25n1509_020:0213a22": "非次第亦不與次第緣。次第、不與次第緣",
    "T25n1509_020:0213a23": "者，未來世中欲生心心數法虛空處，及阿羅",
    "T25n1509_020:0213a24": "漢過去、現在最後滅時心心數虛空處。次第、",
    "T25n1509_020:0213a25": "亦與次第緣者，除過去、現在阿羅漢最後滅",
    "T25n1509_020:0213a26": "時心心數虛空處，餘殘過去、現在心心數法",
    "T25n1509_020:0213a27": "虛空處。非次第、亦不與次第緣者，除未來",
    "T25n1509_020:0213a28": "世中欲生心心數虛空處，餘殘未來世中心",
    "T25n1509_020:0213a29": "心數虛空處，及心不相應諸行。識處、無所有",
    "T25n1509_020:0213b01": "處亦如是。非有想非無想處，或次第不與",
    "T25n1509_020:0213b02": "次第緣，或次第亦與次第緣，或非次第亦",
    "T25n1509_020:0213b03": "不與次第緣。次第不與次第緣者，未來",
    "T25n1509_020:0213b04": "世中欲生心心數法非有想非無想處，及阿",
    "T25n1509_020:0213b05": "羅漢過去、現在最後滅時心心數法非有想",
    "T25n1509_020:0213b06": "非無想處，及滅受想若生若欲生。次第亦與",
    "T25n1509_020:0213b07": "次第緣者，除過去、現在阿羅漢最後滅時心",
    "T25n1509_020:0213b08": "心數非有想非無想處，餘殘過去、現在心心",
    "T25n1509_020:0213b09": "數非有想非無想處。非次第亦非與次第",
    "T25n1509_020:0213b10": "緣者，除未來世中欲生心心數非有想非無",
    "T25n1509_020:0213b11": "想處，餘殘未來世中心心數非有想非無想",
    "T25n1509_020:0213b12": "處，除心次第心不相應諸行，餘殘心不相應",
    "T25n1509_020:0213b13": "諸行。四無色中攝諸心心數法，有緣、亦與緣",
    "T25n1509_020:0213b14": "緣；四無色攝心不相應諸行，非緣、與緣緣。四",
    "T25n1509_020:0213b15": "無色皆是增上，亦與增上緣。如是等種種",
    "T25n1509_020:0213b16": "分別四無色，如《阿毘曇》分中說，此中應廣",
    "T25n1509_020:0213b17": "說。問曰：摩訶衍中四無色云何？答曰：與諸",
    "T25n1509_020:0213b18": "法實相共智慧行，是摩訶衍中四無色。問曰：",
    "T25n1509_020:0213b19": "何等是諸法實相？答曰：諸法諸法自性空。問",
    "T25n1509_020:0213b20": "曰：色法和合分別因緣故空，此無色中云何",
    "T25n1509_020:0213b21": "空？答曰：色是眼見、耳聞麁事能令空，何況不",
    "T25n1509_020:0213b22": "可見、無有對、不覺苦樂而不空？復次，色法",
    "T25n1509_020:0213b23": "分別乃至微塵皆散滅歸空；是心心數法，",
    "T25n1509_020:0213b24": "在日月、時節、須臾頃，乃至一念中不可得。",
    "T25n1509_020:0213b25": "是名四無色定義。如是等種種，略說四無",
    "T25n1509_020:0213b26": "色。",
    "T25n1509_020:0213b27": "大智度論卷第二十"
}