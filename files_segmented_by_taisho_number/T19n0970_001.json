{
    "T19n0970_001:0357b25": "最勝佛頂陀羅尼淨除業障呪經",
    "T19n0970_001:0357b27": "大唐天竺三藏地婆訶羅奉　制譯",
    "T19n0970_001:0357b28": "如是我聞。一時薄伽梵在室羅筏竹筍道場。",
    "T19n0970_001:0357b29": "於誓多林給孤獨園中。與大比丘眾八千人",
    "T19n0970_001:0357c01": "俱。皆是住聲聞位尊者。大阿羅漢眾所知識。",
    "T19n0970_001:0357c02": "其名曰尊者舍利子。摩訶目乾連。摩訶迦葉。",
    "T19n0970_001:0357c03": "阿泥律陀。如是等諸大聲聞而為上首。",
    "T19n0970_001:0357c04": "復有無量菩薩摩訶薩眾。一切皆是住不退",
    "T19n0970_001:0357c05": "轉地之行。無量功德之所莊嚴。其名曰觀自",
    "T19n0970_001:0357c06": "在菩薩。妙吉祥菩薩。得大勢菩薩。慈氏菩薩。",
    "T19n0970_001:0357c07": "勝蓮華藏菩薩。淨除一切障菩薩。普賢菩薩。",
    "T19n0970_001:0357c08": "如是等菩薩摩訶薩三萬二千人而為上首。",
    "T19n0970_001:0357c09": "與諸大眾時俱會坐。復有萬梵天王。梵摩天",
    "T19n0970_001:0357c10": "王。善見天王而為上首。與其梵眾而俱會坐。",
    "T19n0970_001:0357c11": "復有萬二千天帝釋而為上首。與無量天龍",
    "T19n0970_001:0357c12": "藥叉乾闥縛阿素洛迦嚕洛緊捺洛莫呼勒",
    "T19n0970_001:0357c13": "伽鳩槃荼畢舍遮人非人等大眾。俱在會座。",
    "T19n0970_001:0357c14": "爾時世尊四眾圍繞。恭敬瞻仰一心聽法。時",
    "T19n0970_001:0357c15": "彼三十三天會於善法堂中。有一天子名曰",
    "T19n0970_001:0357c16": "善住。乘大寶宮天女侍從。前後圍繞縱逸",
    "T19n0970_001:0357c17": "嬉戲。與諸妓女共相娛樂。時夜後分忽聞空",
    "T19n0970_001:0357c18": "中有聲喚言。善住天子汝從今數。却後七日",
    "T19n0970_001:0357c19": "汝當捨報。墮於閻浮作七種畜生。常食穢惡",
    "T19n0970_001:0357c20": "不淨之物。次墮地獄備受諸苦。經多劫後方",
    "T19n0970_001:0357c21": "得為人。雖得人身生無兩目。矬陋麁醜諸根",
    "T19n0970_001:0357c22": "不具。口氣常臭恒乏衣食。貧窮下賤人所",
    "T19n0970_001:0357c23": "棄惡。爾時善住天子。聞是語已心驚惶怖。舉",
    "T19n0970_001:0357c24": "身毛竪愁憂不樂。即嚴宮從香花供具。詣天",
    "T19n0970_001:0357c25": "帝所跪禮足已。哀惋啼泣白言天帝。聽我",
    "T19n0970_001:0357c26": "所陳我於善法堂中。將諸天女與諸天眾共",
    "T19n0970_001:0357c27": "相娛樂。適於向時忽聞空中有聲呼我名言。",
    "T19n0970_001:0357c28": "汝後七日命期當盡下生閻浮受七返畜身。",
    "T19n0970_001:0357c29": "不淨穢污而為食噉。又入地獄受苦多劫。後",
    "T19n0970_001:0358a01": "得人身生無兩目。身處寒碎容貌麁醜。口氣",
    "T19n0970_001:0358a02": "臭穢貧窮下賤。苦惱纏縛人所不憘。天帝",
    "T19n0970_001:0358a03": "云何令我得免。爾時帝釋聞說此語。甚大驚",
    "T19n0970_001:0358a04": "愕即時思惟。善住天子前因何福今生天上。",
    "T19n0970_001:0358a05": "受斯妙樂經爾多劫。復何惡業天報遽盡。閻",
    "T19n0970_001:0358a06": "浮之內受七畜生。又入地獄備經多苦。為",
    "T19n0970_001:0358a07": "人無目眾惡備具。爾時帝釋思惟是已復作",
    "T19n0970_001:0358a08": "是念而此善住為何畜身。即以天眼觀其所",
    "T19n0970_001:0358a09": "報。須臾在定便見善住受七畜者。所謂猪狗",
    "T19n0970_001:0358a10": "野干獼猴蟒蛇烏鷲等輩。常食極惡臭穢之",
    "T19n0970_001:0358a11": "物。見是事已極助憂惱。酸傷悲感痛切於心。",
    "T19n0970_001:0358a12": "復作是念我但見此受報少分。而諸因感深",
    "T19n0970_001:0358a13": "遠之事非我能測。唯有如來正遍知海。能知",
    "T19n0970_001:0358a14": "如是善惡等因。如我應往諮問是事。世尊",
    "T19n0970_001:0358a15": "大慈應為我等說是所以。或令善住得免斯",
    "T19n0970_001:0358a16": "苦。爾時帝釋即於其時。勅諸天眾各嚴宮",
    "T19n0970_001:0358a17": "侍。花鬘瓔珞及種種香。末香燒香天衣彌覆",
    "T19n0970_001:0358a18": "而為供養。於時帝釋將是眷屬。速疾來詣誓",
    "T19n0970_001:0358a19": "多林所。到已奉獻。頂禮佛已右遶七匝。即",
    "T19n0970_001:0358a20": "於佛前廣大供養。法事已訖却住一面。承佛",
    "T19n0970_001:0358a21": "聖旨白言世尊。善住天子與諸天女及諸天",
    "T19n0970_001:0358a22": "眾。於善法堂遊戲自恣。忽聞空中有聲告",
    "T19n0970_001:0358a23": "言。善住天子後更七日。天命當盡受諸畜身。",
    "T19n0970_001:0358a24": "入於地獄為人不具。備經多苦如上所說。具",
    "T19n0970_001:0358a25": "以白佛。唯願世尊為諸四眾及我等輩說",
    "T19n0970_001:0358a26": "其因緣。而此善住往昔之世。修何福業生天",
    "T19n0970_001:0358a27": "受樂經爾多劫。復何因緣命終墮落。作如上",
    "T19n0970_001:0358a28": "等七種畜生。一切不淨為其飲食。復入地",
    "T19n0970_001:0358a29": "獄受苦多劫。雖得人身矬陋卑賤。無目麁醜",
    "T19n0970_001:0358b01": "眾惡纏裹。貧窮臭穢人所鄙棄。又修何福感",
    "T19n0970_001:0358b02": "彼空內告語令知其報之者孰斯緣也。唯",
    "T19n0970_001:0358b03": "願世尊愍其善住及我等輩。說是因緣報應",
    "T19n0970_001:0358b04": "之本。慈悲救濟令得解脫。爾時世尊告帝",
    "T19n0970_001:0358b05": "釋言。善男子汝大慈心。能為善住問其往昔",
    "T19n0970_001:0358b06": "因緣善惡業報之事。又能請我除免其苦。甚",
    "T19n0970_001:0358b07": "善大善諦聽諦聽。吾當為汝分別解說。爾時",
    "T19n0970_001:0358b08": "世尊從於頂上放大光明。流照十方一切佛",
    "T19n0970_001:0358b09": "界。其光五色青赤黃白黑互相紛映右旋宛",
    "T19n0970_001:0358b10": "轉。還至佛所遶佛三匝。從佛口入。佛攝光已",
    "T19n0970_001:0358b11": "佛便微笑。告勅帝釋諦聽諦聽。乃往過去無",
    "T19n0970_001:0358b12": "量阿僧祇劫。爾時有佛號毘婆尸如來應供",
    "T19n0970_001:0358b13": "正遍知明行足善逝世間解無上士調御丈夫",
    "T19n0970_001:0358b14": "天人師佛世尊。化世緣盡般涅槃後。於像法",
    "T19n0970_001:0358b15": "中。爾時有國名波羅奈。時有婆羅門唯誕一",
    "T19n0970_001:0358b16": "子。身遂捨壽其母孤養。年漸長大向田營種。",
    "T19n0970_001:0358b17": "貧母為之處處求食。未得之間食時稍晚。其",
    "T19n0970_001:0358b18": "子飢渴瞋心恚母。便出惡言今日何緣不來",
    "T19n0970_001:0358b19": "送食。冤煩繫恨再三返復。便出恚言我母",
    "T19n0970_001:0358b20": "今者不如畜生。我見猪狗野干獼猴烏鷲之",
    "T19n0970_001:0358b21": "類。養育兒子為憐念故。猶尚不令飢渴無暫",
    "T19n0970_001:0358b22": "捨離。如何我母不來見看。飢渴如是復不送",
    "T19n0970_001:0358b23": "食。懷是怨恨未久之間。母求得食遽持來至。",
    "T19n0970_001:0358b24": "慰喻其子令使歡喜。適坐欲食。忽於空中見",
    "T19n0970_001:0358b25": "一獨覺作沙門形。飛從南來騰空北過。其子",
    "T19n0970_001:0358b26": "見已心生敬仰。即起合掌頭面作禮。邀屈臨",
    "T19n0970_001:0358b27": "降。時辟支迦便就其請。其子歡喜敷白茅",
    "T19n0970_001:0358b28": "座。獻淨妙華減其食分。持以奉上比丘食已。",
    "T19n0970_001:0358b29": "為說法要示教利喜。其子於後復得出家。而",
    "T19n0970_001:0358c01": "被差作維那知事。時有婆羅門造立僧坊安",
    "T19n0970_001:0358c02": "置徒眾。復有施主送多酥油。時諸客僧在於",
    "T19n0970_001:0358c03": "寺食。維那見已心慳瞋恚嫌客煩亂。酥油等",
    "T19n0970_001:0358c04": "味都不與食。客僧問曰此是檀越施現前僧。",
    "T19n0970_001:0358c05": "何故留之不行徒眾。而是維那卒躁惡性。即",
    "T19n0970_001:0358c06": "便唱罵儞客僧等。何不噉屎尿索酥油耶。",
    "T19n0970_001:0358c07": "儞眼盲耶。見有酥油我匿之乎。",
    "T19n0970_001:0358c08": "佛告帝釋。爾時婆羅門子者今善住天子是",
    "T19n0970_001:0358c09": "也。由其恚言將畜比母。今招七返作畜生身。",
    "T19n0970_001:0358c10": "又由作維那時出食穢言。業感令其常食不",
    "T19n0970_001:0358c11": "淨。慳僧食故地獄受苦。罵盲瞎故得無目報。",
    "T19n0970_001:0358c12": "七百生中常無兩目。長處黑闇受大辛苦。天",
    "T19n0970_001:0358c13": "帝當知如是罪業。有因會報終不敗滅。復次",
    "T19n0970_001:0358c14": "天帝善住天子得生天者。由彼過去供養辟",
    "T19n0970_001:0358c15": "支。敷座獻花恭敬施食聞法力故。今受天福",
    "T19n0970_001:0358c16": "經爾數劫常勝妙樂。又由辟支騰空過時。其",
    "T19n0970_001:0358c17": "人發心仰於空中。傾心致敬頭面作禮。由是",
    "T19n0970_001:0358c18": "功德今賴空中神聲預報其報之者。即是善",
    "T19n0970_001:0358c19": "住守殿神也。爾時善住承佛所說。即知自業",
    "T19n0970_001:0358c20": "皆是宿緣。即於佛前深自咎責。由我過去",
    "T19n0970_001:0358c21": "恚母嫌僧惡罵慳貪。令我當來獲斯大罪。今",
    "T19n0970_001:0358c22": "承聖旨盡命懺悔。即便舉身投躄於地。遍身",
    "T19n0970_001:0358c23": "血瘀於笮花帒。悶絕良久方漸蘇息。號咷",
    "T19n0970_001:0358c24": "雨泣悲不自勝。",
    "T19n0970_001:0358c25": "佛告善住及天帝釋。十惡業緣惡口尤最。當",
    "T19n0970_001:0358c26": "知惡罵甚於猛火。而此猛火但焚七珍之財。",
    "T19n0970_001:0358c27": "但焚世間資玩等物。惡口猛火能燒七聖之",
    "T19n0970_001:0358c28": "財。能燒出世一切功德。消滅蕩盡遽招惡報。",
    "T19n0970_001:0358c29": "如汝善住一言恨母。一罵眾僧。燒天報盡",
    "T19n0970_001:0359a01": "復入地獄。天帝父母眾僧不應輕毀。理當尊",
    "T19n0970_001:0359a02": "重恭敬供養。軟語稱讚常念其恩。三界慈愛",
    "T19n0970_001:0359a03": "唯有父母。三世福田不過眾僧。如其八輩",
    "T19n0970_001:0359a04": "真僧十二賢聖。供養之者不虛功德。欲求出",
    "T19n0970_001:0359a05": "世進可成道。寧應僧處輒生欺語。父母生養",
    "T19n0970_001:0359a06": "劬勞辛苦。十月姙娠三年乳哺。長養教誨艱",
    "T19n0970_001:0359a07": "憂備盡。冀其成立才藝過人。又望出家度脫",
    "T19n0970_001:0359a08": "生死。以是恩念昊天難報。是故我語阿難。左",
    "T19n0970_001:0359a09": "肩擔父右肩擔母。遶須彌山百千萬匝。血",
    "T19n0970_001:0359a10": "流沒踝尚不能報一日乳哺之恩。豈應惡念",
    "T19n0970_001:0359a11": "輕生恚語。",
    "T19n0970_001:0359a12": "佛告帝釋善住天子。今見我故得五眼淨。懺",
    "T19n0970_001:0359a13": "悔徹故罪亦除滅。佛顧善住而謂之曰。汝止",
    "T19n0970_001:0359a14": "勿泣我有法門。名為最勝佛頂陀羅尼呪。持",
    "T19n0970_001:0359a15": "是呪者能令汝得離苦解脫。善住我此最勝",
    "T19n0970_001:0359a16": "佛頂陀羅尼呪。乃是百千萬億俱胝諸佛所",
    "T19n0970_001:0359a17": "說。我今說之此陀羅尼呪者。於諸佛頂最",
    "T19n0970_001:0359a18": "尊最勝。能滅一切業障悉令清淨。能拔地獄",
    "T19n0970_001:0359a19": "畜生閻摩羅趣。能除一切眾生生死苦惱。復",
    "T19n0970_001:0359a20": "告天帝此清淨佛頂最勝陀羅尼呪。若有善",
    "T19n0970_001:0359a21": "男子善女人比丘比丘尼。能受持者若讀若",
    "T19n0970_001:0359a22": "誦是人。以是功德百千萬劫。十惡五逆悉得",
    "T19n0970_001:0359a23": "消滅。即得阿耨多羅三藐三菩提。不轉此身",
    "T19n0970_001:0359a24": "獲宿命智。從一佛國生一佛國。常蒙普賢文",
    "T19n0970_001:0359a25": "殊觀音勢至。摩頂授手受菩薩記。常在道場",
    "T19n0970_001:0359a26": "聞持正法。獲薩云智更增其壽。身口意淨不",
    "T19n0970_001:0359a27": "遭橫死。善觸充滿舉體清勝。一切時處快得",
    "T19n0970_001:0359a28": "輕安。若臨終時念此陀羅尼者。即得往生諸",
    "T19n0970_001:0359a29": "佛國土。爾時帝釋聞佛稱歎最勝陀羅尼功",
    "T19n0970_001:0359b01": "德不可思議。深樂歡喜一心渴仰。白言世尊",
    "T19n0970_001:0359b02": "惟願如來。愍念善住及我等輩。亦為未來末",
    "T19n0970_001:0359b03": "法眾生。說此最勝佛頂陀羅尼呪。我當修行",
    "T19n0970_001:0359b04": "願令一切眾生永離八難之苦。爾時世尊為",
    "T19n0970_001:0359b05": "天帝及善住天子四部眾等即說呪曰。",
    "T19n0970_001:0359b06": "那謨薄伽伐帝(一)啼曬路迦(稽耶反)鉢囉底毘",
    "T19n0970_001:0359b07": "失瑟咤(長聲)耶(二)勃陀(長聲)耶薄伽伐底",
    "T19n0970_001:0359b08": "(三)怛姪他(四)唵(長聲五)毘輸馱耶娑摩三漫多",
    "T19n0970_001:0359b09": "嚩(縛可反)婆(長聲)娑(上六)娑破囉拏揭底伽訶",
    "T19n0970_001:0359b10": "那娑婆(長聲)縛輸第(七)阿鼻詵者(去長聲)蘇揭",
    "T19n0970_001:0359b11": "多伐折那(八)阿[口*蜜]唎多苾曬罽(九)阿",
    "T19n0970_001:0359b12": "呵囉(長聲)阿訶囉(下同十)阿(長聲)瑜散陀(長聲)",
    "T19n0970_001:0359b13": "囉尼(十一)輸馱耶輸馱耶(十二)伽伽那鞞輸",
    "T19n0970_001:0359b14": "提(十三)烏瑟尼沙毘逝耶輸提(十四)娑訶娑",
    "T19n0970_001:0359b15": "囉喝囉濕弭珊珠地帝(十五)薩婆多他揭多",
    "T19n0970_001:0359b16": "地瑟咤(長聲)那頞(鳥割反)地瑟恥帝慕姪囇",
    "T19n0970_001:0359b17": "(十六)跋折囉迦(長聲)耶僧訶多那輸提(十七)",
    "T19n0970_001:0359b18": "薩婆伐囉拏毘輸提(十八)鉢囉底禰伐怛",
    "T19n0970_001:0359b19": "耶阿(長聲)瑜輸提(十九)薩末耶頞地瑟恥帝",
    "T19n0970_001:0359b20": "(二十)摩尼摩尼(二十一)怛闥多部多俱胝鉢",
    "T19n0970_001:0359b21": "唎輸提(二十二)毘薩普吒勃地輸提(二十三)逝耶",
    "T19n0970_001:0359b22": "逝耶(二十四)毘逝耶毘逝耶(二十五)薩末囉薩末囉",
    "T19n0970_001:0359b23": "勃陀頞地瑟恥多輸提(二十六)跋折[口*梨]拔折囉",
    "T19n0970_001:0359b24": "揭鞞(二十七)拔折灆婆伐都(二十八)摩摩(稱名替此字)",
    "T19n0970_001:0359b25": "薩婆薩埵寫迦(長聲)耶毘輸提(二十九)薩婆揭",
    "T19n0970_001:0359b26": "底鉢唎輸提(三十)薩婆怛他揭多三摩濕嚩",
    "T19n0970_001:0359b27": "(縛佉反)娑頞地瑟恥帝(三十一)勃陀(地耶反)勃陀(同上)",
    "T19n0970_001:0359b28": "蒲陀耶蒲陀耶(三十二)三漫多鉢唎輸提(三十三)",
    "T19n0970_001:0359c01": "薩婆多他揭多地瑟吒(長聲)那頞地瑟恥帝",
    "T19n0970_001:0359c02": "(三十四)摩賀慕底[口*(隸-木+士)](三十五)娑婆訶(三十六)",
    "T19n0970_001:0359c03": "佛告天帝。我此清淨諸趣最勝佛頂陀羅尼",
    "T19n0970_001:0359c04": "呪。能淨除一切罪業等障能淨除一切三",
    "T19n0970_001:0359c05": "惡道苦。此陀羅尼呪。八十八俱胝殑伽沙諸",
    "T19n0970_001:0359c06": "佛同共宣說。嚴記守護隨喜讚歎。一切如來",
    "T19n0970_001:0359c07": "所共印可。能淨除一切眾生十惡罪故。能救",
    "T19n0970_001:0359c08": "一切地獄畜生餓鬼閻羅趣故。若一切眾生",
    "T19n0970_001:0359c09": "福業漸薄。應受短命殘病醜陋。眇小貧賤盲",
    "T19n0970_001:0360a01": "聾瘖瘂。應墮地獄畜生受諸苦惱。聞我說是",
    "T19n0970_001:0360a02": "陀羅尼名者。惡報消滅便得解脫。若有眾生",
    "T19n0970_001:0360a03": "造集惡業。十惡五逆一切罪障。若輕若重悉",
    "T19n0970_001:0360a04": "皆消滅。當得阿耨多羅三藐三菩提。永離一",
    "T19n0970_001:0360a05": "切苦難。永離一切畜生閻摩羅趣。乃至阿素",
    "T19n0970_001:0360a06": "洛藥叉羅剎娑布單那迦吒布單那阿波沙",
    "T19n0970_001:0360a07": "摩羅如是等趣悉得解脫。",
    "T19n0970_001:0360a08": "佛告天帝若復有人能受持此呪者。從是受",
    "T19n0970_001:0360a09": "持已後永離惡趣。恒與十方諸佛同居一處。",
    "T19n0970_001:0360a10": "恒生菩薩勝侶之中。或託貴族婆羅門種。常",
    "T19n0970_001:0360a11": "在道場諸佛淨土。乃至成就無上菩提。獲於",
    "T19n0970_001:0360a12": "如來正遍知海解脫身也。",
    "T19n0970_001:0360a13": "佛告天帝及善住天子。我此清淨諸趣最勝",
    "T19n0970_001:0360a14": "佛頂陀羅尼呪。威神廣大具大功德有大威",
    "T19n0970_001:0360a15": "勢。如吉祥日如摩尼珠。皎潔無垢淨若虛空。",
    "T19n0970_001:0360a16": "所在之處光明照世。猶如世間最勝七寶。一",
    "T19n0970_001:0360a17": "切眾生及諸國王王子王母百官宰相。凡有",
    "T19n0970_001:0360a18": "見者共所貴重樂見無厭。由是妙寶不為穢",
    "T19n0970_001:0360a19": "污之所染故。天帝此陀羅尼者亦復如是。若",
    "T19n0970_001:0360a20": "有受持讀誦書寫供養此人。以是功德亦為",
    "T19n0970_001:0360a21": "一切天龍八部之所貴重。如彼妙寶不欲暫",
    "T19n0970_001:0360a22": "捨。所以者何由是陀羅尼力。能令一切地獄",
    "T19n0970_001:0360a23": "畜生餓鬼。諸重罪等皆消滅故。又由是陀",
    "T19n0970_001:0360a24": "羅尼力。能令持者當得阿耨多羅三藐三菩",
    "T19n0970_001:0360a25": "提故。",
    "T19n0970_001:0360a26": "佛告天帝及善住天子。若有國王王子王母",
    "T19n0970_001:0360a27": "太子百官宰相。及諸比丘比丘尼善男子善",
    "T19n0970_001:0360a28": "女人等為供養故。書此陀羅尼呪。安七寶塔",
    "T19n0970_001:0360a29": "中。或寶師子座上。若金剛臺中。若舍利窣堵",
    "T19n0970_001:0360b01": "波內。若高幢頭。若有四生眾生。或比丘比丘",
    "T19n0970_001:0360b02": "尼優婆塞優婆夷。造諸十惡五無間業。及四",
    "T19n0970_001:0360b03": "重禁一切重罪。應生閻摩羅界乃至六趣隨",
    "T19n0970_001:0360b04": "處受苦。是罪人等若於此陀羅尼塔邊往來。",
    "T19n0970_001:0360b05": "塔上微塵落其身上者。如上諸罪悉得除滅。",
    "T19n0970_001:0360b06": "或有風過吹其塔等。而復吹人少霑身分。即",
    "T19n0970_001:0360b07": "得生天受勝妙樂。亦隨意樂往生淨土。若有",
    "T19n0970_001:0360b08": "持是陀羅尼者。適欲洗手以水灌掌。其水墮",
    "T19n0970_001:0360b09": "地霑灑虫蟻。是諸虫等即得生天。是故若比",
    "T19n0970_001:0360b10": "丘比丘尼優婆塞優婆夷若男若女。有能齋",
    "T19n0970_001:0360b11": "戒清淨六時。不闕持此陀羅尼呪者。是人三",
    "T19n0970_001:0360b12": "世所有五逆四重十惡根本。一切重罪悉當",
    "T19n0970_001:0360b13": "消滅。為諸菩薩及諸如來。手摩其頭授菩薩",
    "T19n0970_001:0360b14": "記而告之言。善男子汝能受持最勝佛頂陀",
    "T19n0970_001:0360b15": "羅尼呪者。汝當來世必得阿耨多羅三藐三",
    "T19n0970_001:0360b16": "菩提。",
    "T19n0970_001:0360b17": "佛告天帝若復有人。能於四衢道中造諸寶",
    "T19n0970_001:0360b18": "塔或立高幢安此陀羅尼經。復以種種花香",
    "T19n0970_001:0360b19": "瓔珞七寶嚴具奇妙衣服飲食湯藥而為供",
    "T19n0970_001:0360b20": "養。是人功德無量無邊。是人福智不可稱計。",
    "T19n0970_001:0360b21": "是人即是菩薩摩訶薩。是人即是佛之真子。",
    "T19n0970_001:0360b22": "所以者何。拔濟塔下往來無量諸眾生故。爾",
    "T19n0970_001:0360b23": "時閻摩羅法王。即於如是夜分後時。將諸眷",
    "T19n0970_001:0360b24": "屬百萬億千。持諸香花種種嚴具。來至佛所",
    "T19n0970_001:0360b25": "奉獻於佛。右繞七匝頂禮佛足。以諸華香而",
    "T19n0970_001:0360b26": "為供養。白言世尊我聞世尊。演說最勝佛頂",
    "T19n0970_001:0360b27": "陀羅尼呪今我故來為欲聽受。隨順言教而",
    "T19n0970_001:0360b28": "守護故。",
    "T19n0970_001:0360b29": "爾時復有護世四天王忉利天王釋提桓因。",
    "T19n0970_001:0360c01": "及空居夜摩天覩史多天化樂天他化自在天",
    "T19n0970_001:0360c02": "梵天王大梵天王等。各將眷屬持種種香花",
    "T19n0970_001:0360c03": "瓔珞。來詣佛所而為供養。右繞七匝白言世",
    "T19n0970_001:0360c04": "尊。唯願為說最勝佛頂陀羅尼呪受持法要。",
    "T19n0970_001:0360c05": "令我曉了成就供養。",
    "T19n0970_001:0360c06": "佛告護世及大梵王閻摩羅等。諦聽諦聽吾",
    "T19n0970_001:0360c07": "為汝說。若有一切苦難眾生。罪極重者無救",
    "T19n0970_001:0360c08": "護者。當於白月十五日洗浴清潔。著淨衣裳",
    "T19n0970_001:0360c09": "受八戒齋。於菩提像前正心右跪。誦此陀羅",
    "T19n0970_001:0360c10": "尼呪滿一千八遍。是人所有諸罪業障悉皆",
    "T19n0970_001:0360c11": "消滅。當得總持陀羅尼門。辯才無礙清淨解",
    "T19n0970_001:0360c12": "脫。",
    "T19n0970_001:0360c13": "佛告天帝若人雖未誦持。但得聞此陀羅尼",
    "T19n0970_001:0360c14": "音一經耳者。即能熏其賴耶為佛種子。譬如",
    "T19n0970_001:0360c15": "小許金剛墮於地上即能穿入。其地雖厚不",
    "T19n0970_001:0360c16": "能留礙。決至本際方乃當住。此呪亦爾一經",
    "T19n0970_001:0360c17": "耳者。即能熏其習性要成正覺。煩惱雖重",
    "T19n0970_001:0360c18": "亦不障蔽。設復墮於地獄畜生餓鬼。終不為",
    "T19n0970_001:0360c19": "諸業報令其沈沒。要當乘是呪力任運增",
    "T19n0970_001:0360c20": "修至于佛地。天帝若有四生眾生。一聞是陀",
    "T19n0970_001:0360c21": "羅尼者。現生一期更無他疾。諸苦惱事不復",
    "T19n0970_001:0360c22": "重受。而亦不受胞胎之形。所生之處蓮中化",
    "T19n0970_001:0360c23": "身。諸漏結使從是永斷。五眼清淨得宿命智。",
    "T19n0970_001:0360c24": "而復當得阿耨多羅三藐三菩提。",
    "T19n0970_001:0360c25": "佛告天帝若人初亡及亡已久。有人以此陀",
    "T19n0970_001:0360c26": "羅尼呪。呪黃土一把滿二十一遍散其骸上。",
    "T19n0970_001:0360c27": "而是亡者即得往生十方淨土。若亡者魂識",
    "T19n0970_001:0360c28": "已入地獄畜生餓鬼閻羅趣者。呪土霑骨便",
    "T19n0970_001:0360c29": "得解脫。即捨惡趣而得生天。",
    "T19n0970_001:0361a01": "佛告天帝若有短命眾生欲求長壽者。於白",
    "T19n0970_001:0361a02": "月十五日洗浴清潔。著新淨服齋戒一心。誦",
    "T19n0970_001:0361a03": "是陀羅尼滿一千八遍。令命短者還得長壽。",
    "T19n0970_001:0361a04": "一切業障悉皆消滅。",
    "T19n0970_001:0361a05": "佛告天帝若復有人。就於一切畜生耳中。誦",
    "T19n0970_001:0361a06": "是陀羅尼呪唯一遍者。而是畜生耳根。一聞",
    "T19n0970_001:0361a07": "如是陀羅尼故。盡此一形不復重受禽畜之",
    "T19n0970_001:0361a08": "身。應入地獄即得免離。",
    "T19n0970_001:0361a09": "佛告天帝若人遇大惡病受諸苦惱聞是陀",
    "T19n0970_001:0361a10": "羅尼呪。即得離苦罪障消滅。乃至四生眾生",
    "T19n0970_001:0361a11": "聞此呪者。悉捨病苦離胞胎形。乘蓮化生常",
    "T19n0970_001:0361a12": "識宿命。一切生處憶持不忘。",
    "T19n0970_001:0361a13": "佛告天帝若人生來具造十惡五逆四重根",
    "T19n0970_001:0361a14": "本等罪。自惟乘此惡業。命終之後必定當墮",
    "T19n0970_001:0361a15": "阿鼻地獄受諸大苦。經于多劫劫盡更生。若",
    "T19n0970_001:0361a16": "墮畜生雜類禽獸。循環惡道無復救護。是人",
    "T19n0970_001:0361a17": "應當白月十五日在菩提像前。以金銀器可",
    "T19n0970_001:0361a18": "受一升。盛好淨水安置壇內。受菩薩戒持齋",
    "T19n0970_001:0361a19": "潔淨。於壇西畔面東向像。燒香禮拜右跪繫",
    "T19n0970_001:0361a20": "念。至誠啟白誦此陀羅尼呪滿一千八遍。於",
    "T19n0970_001:0361a21": "其中間不得間斷。而以是水散灑四方及以",
    "T19n0970_001:0361a22": "上下。願令一切同得清淨。作是法已如上惡",
    "T19n0970_001:0361a23": "業應入地獄畜生餓鬼便得解脫。一切罪報",
    "T19n0970_001:0361a24": "悉皆消滅。閻羅放赦司命歡喜。不生瞋責反",
    "T19n0970_001:0361a25": "更心恭。合掌隨喜讚其功德。若捨其報生諸",
    "T19n0970_001:0361a26": "佛國。十方淨剎欲往隨願。又十五日呪其酥",
    "T19n0970_001:0361a27": "蜜及於蓽茇一千八遍。與人食之其人食已。",
    "T19n0970_001:0361a28": "所有十惡五逆等罪悉皆消滅。而復當得阿",
    "T19n0970_001:0361a29": "耨多羅三藐三菩提。",
    "T19n0970_001:0361b01": "佛告天帝若欲作此曼茶羅法者。於白月十",
    "T19n0970_001:0361b02": "五日。以香水黃土及瞿摩夷作泥塗壇。其壇",
    "T19n0970_001:0361b03": "方圓四肘為量。稜伽五色周匝三重。於壇四",
    "T19n0970_001:0361b04": "邊更作一重眷屬稜伽以白色規界。而於壇",
    "T19n0970_001:0361b05": "中盡散諸花。以四瓶水安壇四角畫蓮華上。",
    "T19n0970_001:0361b06": "其水瓶者悉須齊量不得大小。持舍利瓶和",
    "T19n0970_001:0361b07": "盛牛黃。中蓮華上恭敬安置。又於壇中散種",
    "T19n0970_001:0361b08": "種花焚種種香龍腦欝金沈水等香。然種種",
    "T19n0970_001:0361b09": "燈酥燈油燈及於香燈。獻種種食粳米乳酪",
    "T19n0970_001:0361b10": "酥油石蜜蒱桃石榴二種之漿。七寶器盛奉",
    "T19n0970_001:0361b11": "於壇內。爾時行人持菩薩戒。律儀清淨餐三",
    "T19n0970_001:0361b12": "白食。著新淨服於壇西畔。合掌右跪心祈",
    "T19n0970_001:0361b13": "念已。先當作佛護身印。即作佛心慕陀羅",
    "T19n0970_001:0361b14": "法。誦此最勝佛頂陀羅尼呪一千八遍。一切",
    "T19n0970_001:0361b15": "惡業十惡等罪悉皆消滅。當得阿耨多羅三",
    "T19n0970_001:0361b16": "藐三菩提。諸佛菩薩親摩其頂授菩提記。欲",
    "T19n0970_001:0361b17": "詣菩薩所居之處。即蒙菩薩將往自宮。隨逐",
    "T19n0970_001:0361b18": "往來十方佛土。",
    "T19n0970_001:0361b19": "佛告天帝如是最勝佛頂陀羅尼呪。於末法",
    "T19n0970_001:0361b20": "時若有比丘比丘尼優婆塞優婆夷。及國王",
    "T19n0970_001:0361b21": "國母王子王母太子妃后百官宰相人非人",
    "T19n0970_001:0361b22": "等。乃至一切眾生但解語者。有能作是曼茶",
    "T19n0970_001:0361b23": "羅法。清淨塗地。若以土若以水若以香水。",
    "T19n0970_001:0361b24": "及瞿摩夷而嚴飾之。散花燒香幢蓋幡燈。若",
    "T19n0970_001:0361b25": "以種種珍寶飲食供養之者。是即名為檀波",
    "T19n0970_001:0361b26": "羅蜜。營壇之時有惱不瞋。是即名為羼提波",
    "T19n0970_001:0361b27": "羅蜜。修壇勤勇不懈不怠。是即名為毘梨耶",
    "T19n0970_001:0361b28": "波羅蜜。專明法則一心不亂。是即名為禪波",
    "T19n0970_001:0361b29": "羅蜜。布置端正不喎不斜。善知分齊可與不",
    "T19n0970_001:0361c01": "可。是即名為般若波羅蜜。天帝依是言教建",
    "T19n0970_001:0361c02": "法事者。是即具足六波羅蜜。是故應當展轉",
    "T19n0970_001:0361c03": "開示一切眾生。多所饒益獲菩提故。",
    "T19n0970_001:0361c04": "佛說經已帝釋善住還於自宮。善住天子依",
    "T19n0970_001:0361c05": "教持誦。滿七日後自見罪報。一切悉滅更加",
    "T19n0970_001:0361c06": "天命增壽無量即與帝釋將諸天眾。嚴持香",
    "T19n0970_001:0361c07": "花種種殊妙天衣瓔珞。而來供養。頭面禮佛",
    "T19n0970_001:0361c08": "慶大慈悲。歡喜踊躍旋遶千匝。",
    "T19n0970_001:0361c09": "爾時世尊舒金色手。摩善住天子頂。復為善",
    "T19n0970_001:0361c10": "住授菩薩記而告之言。此經名為最勝佛",
    "T19n0970_001:0361c11": "頂陀羅尼淨除諸趣業障呪經。汝等四眾",
    "T19n0970_001:0361c12": "應當受持。",
    "T19n0970_001:0361c13": "爾時四眾菩薩摩訶薩。及天龍八部乾闥縛",
    "T19n0970_001:0361c14": "阿素洛羯路茶緊那洛莫呼勒伽鳩槃茶",
    "T19n0970_001:0361c15": "畢舍遮人非人等。聞佛所說皆大歡喜。作禮",
    "T19n0970_001:0361c16": "而去信受奉行。",
    "T19n0970_001:0361c17": "最勝佛頂陀羅尼淨除業障呪經"
}
