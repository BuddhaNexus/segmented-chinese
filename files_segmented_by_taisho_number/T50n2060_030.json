{
    "T50n2060_030:0700c06": "續高僧傳卷第三十",
    "T50n2060_030:0700c08": "大唐西明寺沙門釋道宣撰",
    "T50n2060_030:0700c09": "10 雜科聲德篇雜科聲德篇第十　正傳十二　附見",
    "T50n2060_030:0700c10": "八",
    "T50n2060_030:0700c11": "陳楊都光宅寺釋慧明傳一",
    "T50n2060_030:0700c12": "高齊鄴下沙門釋道紀傳二",
    "T50n2060_030:0700c13": "隋京師定水寺釋法稱傳三智雲",
    "T50n2060_030:0700c14": "隋杭州靈隱山天竺寺釋真觀傳四",
    "T50n2060_030:0700c15": "隋蘇州栖霞寺釋法韻傳五",
    "T50n2060_030:0700c16": "隋東都慧日道場釋立身傳六慧寧　廣壽",
    "T50n2060_030:0700c17": "隋西京日嚴道場釋善權傳七法綱",
    "T50n2060_030:0700c18": "隋東都慧日道場釋智果傳八玄應　智騫",
    "T50n2060_030:0700c19": "隋京師日嚴道場釋慧常傳九道英　神爽",
    "T50n2060_030:0700c20": "唐京師玄法寺釋法琰傳十",
    "T50n2060_030:0700c21": "唐京師定水寺釋智凱傳十一",
    "T50n2060_030:0700c22": "唐京師法海寺釋寶巖傳十二",
    "T50n2060_030:0700c23": "釋慧明。不知何人。貌儀象胡。故世以胡",
    "T50n2060_030:0700c24": "明為目。然其利口奇辯鋒涌難加。摛體風",
    "T50n2060_030:0700c25": "雲銘目時事。吐言驚世聞皆諷之。後乃聽",
    "T50n2060_030:0700c26": "採經論。傍尋書史。捃掇大旨不存文句。",
    "T50n2060_030:0700c27": "陳文御世多營齋福。民百風從其例遂廣。",
    "T50n2060_030:0700c28": "眾以明騁衒脣吻機變不思。諸有唱導莫",
    "T50n2060_030:0700c29": "不推指。明亦自顧才力有餘。隨聞即舉。牽",
    "T50n2060_030:0701a01": "引古今包括大致。能使聽者欣欣恐其休",
    "T50n2060_030:0701a02": "也。宣帝在位大建五年。將事北征觀兵河",
    "T50n2060_030:0701a03": "上。已遣大都督程文季等。領軍淮浦與齊",
    "T50n2060_030:0701a04": "對陣。雄氣相傾。帝甚憂及。乃於太極殿命",
    "T50n2060_030:0701a05": "龜卜之。試卦腹文颯然長裂。君臣失",
    "T50n2060_030:0701a06": "色為不祥也。即請百僧齋。時一會臨中。",
    "T50n2060_030:0701a07": "獊猝未測所由。及行香訖乃陳卜意。明",
    "T50n2060_030:0701a08": "抗聲敘致又述緣曰。卜征龜破。可謂千里",
    "T50n2060_030:0701a09": "路通。既其文季前鋒豈不一期程捷。時以",
    "T50n2060_030:0701a10": "為浮飾也。至四月中。次大小峴與齊大",
    "T50n2060_030:0701a11": "戰。俘虜援兵二十餘萬。軍次譙合。呂梁",
    "T50n2060_030:0701a12": "彭越前無橫陣。故下勅云。今歲出師薄伐",
    "T50n2060_030:0701a13": "邊服。所獲梁土。則江淮二百許城。東西五千",
    "T50n2060_030:0701a14": "餘里。然龜腹長文號千里也。遠驗明言宛",
    "T50n2060_030:0701a15": "同符契。故明承此勢。為業復隆。偏意宗猷。",
    "T50n2060_030:0701a16": "達悟登白者。其量弘矣。不測其終。",
    "T50n2060_030:0701a17": "釋道紀。未詳氏族。高齊之初。盛弘講說。然",
    "T50n2060_030:0701a18": "以成實見知。門學業成分部結眾。紀用欣",
    "T50n2060_030:0701a19": "然。以教習之功成遺業也。天保年中。秋",
    "T50n2060_030:0701a20": "初立講。紀引眾首。出鄴城南。彼舊門人又",
    "T50n2060_030:0701a21": "引眾入。正於閫側欻爾相值。紀曰。卿從何",
    "T50n2060_030:0701a22": "來。殊無禮也。如何師範輒抗拒耶。既不傾",
    "T50n2060_030:0701a23": "屈。理宜下道。彼曰。法鼓競鳴。利建斯在。聲",
    "T50n2060_030:0701a24": "榮之望。師資焉有。紀不答。自為下道出于",
    "T50n2060_030:0701a25": "城外。迴首告其屬曰。吾講成實。積三十",
    "T50n2060_030:0701a26": "載。開悟匠導望有功夫。解本擬行斯遺",
    "T50n2060_030:0701a27": "誡也。今解而不行還如根本不解矣。徒失",
    "T50n2060_030:0701a28": "前功終無後利。往不可追來猶可及。請並",
    "T50n2060_030:0701a29": "返京。吾當別計。乃退掩房戶。廣讀經論。",
    "T50n2060_030:0701b01": "為彼士俗而行開化。故其撰集名為金藏",
    "T50n2060_030:0701b02": "論也。一帙七卷。以類相從。寺塔幡燈之由。",
    "T50n2060_030:0701b03": "經像歸戒之本。具羅一化大啟福門。論成",
    "T50n2060_030:0701b04": "之後。與同行七人出鄴郊東七里而頓。周",
    "T50n2060_030:0701b05": "匝七里。士女通集為講斯論。七日一遍。往必",
    "T50n2060_030:0701b06": "荷擔不恥微行。經書塔像為一頭。老母掃",
    "T50n2060_030:0701b07": "帚為一頭。齊佛境內有塔斯掃。每語人曰。",
    "T50n2060_030:0701b08": "經不云乎。掃僧地如閻浮。不如佛地一",
    "T50n2060_030:0701b09": "掌者。由智田勝也。親供母者。以福與登",
    "T50n2060_030:0701b10": "地菩薩齊也。故其孝性淳深。為之縫補衣",
    "T50n2060_030:0701b11": "著食飲。大小便利必身經理。不許人兼。有",
    "T50n2060_030:0701b12": "或助者。紀曰。吾母也。非他之母。形骸之",
    "T50n2060_030:0701b13": "累並吾身也。有身必苦。何得以苦勞人。所",
    "T50n2060_030:0701b14": "以身為苦先。幸勿相助。因斯以勵道俗。從",
    "T50n2060_030:0701b15": "者眾矣。又復勸人奉持八戒。行法社齋不",
    "T50n2060_030:0701b16": "許屠殺。所期既了又轉至前。還依上事周",
    "T50n2060_030:0701b17": "歷行化。數年之間遶鄴林郊。奉其教者十室",
    "T50n2060_030:0701b18": "而九。有同侶者故往候曰。比行化俗。何如",
    "T50n2060_030:0701b19": "道耶。紀曰。彼講可追。今則無悔。既往不咎。",
    "T50n2060_030:0701b20": "知復何言。後遭周氏吞併玄教同廢。呼嗟",
    "T50n2060_030:0701b21": "俗壤每崇斯業。及開法始更廣其門。故",
    "T50n2060_030:0701b22": "彼論初云邪見者是也。所以世傳。何隱論師",
    "T50n2060_030:0701b23": "造金藏論。終惟紀也。故改名云。然其所出",
    "T50n2060_030:0701b24": "抄略正文。深可依准。後不測其終。",
    "T50n2060_030:0701b25": "釋法稱。江南人。通諸經聲清響動眾。陳氏",
    "T50n2060_030:0701b26": "所化舉朝奉之。又善披導即務標奇。雖無",
    "T50n2060_030:0701b27": "希世之明。而有隨機之要。隋平南服。與白",
    "T50n2060_030:0701b28": "雲經師。同歸秦壤。住興善寺。每引內禁。敘",
    "T50n2060_030:0701b29": "論正義開納帝心。即勅正殿常置經座。日",
    "T50n2060_030:0701c01": "別差讀經。聲聲不絕。聽覽微隙即問經旨。",
    "T50n2060_030:0701c02": "遂終昇遐。晚住定水。與雲同卒。俱八十",
    "T50n2060_030:0701c03": "餘。仁壽年也。時有智雲。亦善經唄。對前白",
    "T50n2060_030:0701c04": "者。世號烏雲。令望所高聲飛南北。每執經",
    "T50n2060_030:0701c05": "對御。嚮振如雷。時慘哀囀。停駐飛走。",
    "T50n2060_030:0701c06": "其德甚眾。祕不泄之。故無事緒可列。又善",
    "T50n2060_030:0701c07": "席上談吐驚奇。子史丘索都皆諳曉。對時引",
    "T50n2060_030:0701c08": "挽如宿搆焉。隋煬在蕃。彌崇敬愛。召入慧",
    "T50n2060_030:0701c09": "日。把臂朋從。欣其詞令故也。年登五十",
    "T50n2060_030:0701c10": "卒於京師。王悲惜焉數日不出。廣為追福。",
    "T50n2060_030:0701c11": "又教沙門法論為之墓誌見於別集。",
    "T50n2060_030:0701c12": "釋真觀。字聖達。吳郡錢唐人。俗姓范氏。祖延",
    "T50n2060_030:0701c13": "蒸給事黃門侍郎。父兌通直散騎常侍。母桓",
    "T50n2060_030:0701c14": "氏溫良有德。嘗悱憤無胤。潔齋立誓。誦藥",
    "T50n2060_030:0701c15": "師觀世音金剛波若。願求智子紹嗣名家。",
    "T50n2060_030:0701c16": "時獻統所圖迦毘羅王者。在上定林寺。巨",
    "T50n2060_030:0701c17": "有靈異。躬往祈禱。刻寫容影。事像若真。",
    "T50n2060_030:0701c18": "依藥師經七日行法。至於三夕覺遊光照",
    "T50n2060_030:0701c19": "身。自爾志性非恒。言輒詣達。豈非垂天託",
    "T50n2060_030:0701c20": "人寄范弘釋者也。及其誕育。奇相不倫。",
    "T50n2060_030:0701c21": "左掌仙文右掌人字。口流津液充閏榮府。",
    "T50n2060_030:0701c22": "從幼至終未嘗患渴。故體膚光偉雖老不",
    "T50n2060_030:0701c23": "衰。舌文交加狀如羅綺。故得含章蘊辯開",
    "T50n2060_030:0701c24": "神明晤。又聲韻鍾鈴。捷均風雨。其見聞者",
    "T50n2060_030:0701c25": "莫不驚異。小有大概。五歲能蔬齋。或",
    "T50n2060_030:0701c26": "登衣篋。或執扇帚。戲為談講。八歲通詩",
    "T50n2060_030:0701c27": "禮。和庾尚書林檎之作。十六儒道群經柱下",
    "T50n2060_030:0701c28": "河上無所遺隱。時又流涉碁琴。暢懷文集。",
    "T50n2060_030:0701c29": "日新月異。師友驚忻。嘗共友人逍遙津渚。",
    "T50n2060_030:0702a01": "有善相者迎而拜曰。年少當為大法師。後",
    "T50n2060_030:0702a02": "即專誦淨名般若。志存入道。伺機承色。",
    "T50n2060_030:0702a03": "二親弗許。乃曰。迦毘降夢。子欲開籠。拘",
    "T50n2060_030:0702a04": "令在網。此非黠慧。父母咸開心隨喜。啟",
    "T50n2060_030:0702a05": "勅降言并賜衣鉢。義興生法師行潔小震。躬",
    "T50n2060_030:0702a06": "為翦落。大功德貞律師道藹雲陽。請任和",
    "T50n2060_030:0702a07": "上。研思十誦一遍能述。又從華林園法",
    "T50n2060_030:0702a08": "師受成實論。十遍十覆超振前標。自謂解",
    "T50n2060_030:0702a09": "成。可填以行也。始誦法華。日限一卷。因",
    "T50n2060_030:0702a10": "斯通夢。汝有大根忽守小道。深可惜也。遂",
    "T50n2060_030:0702a11": "往興皇聽摩訶衍。質疑明難唐突玄門。朗",
    "T50n2060_030:0702a12": "公精通綽然復加脂粉。吾出講八年。無一",
    "T50n2060_030:0702a13": "問至此。能使妙義開神。真吾師矣。仍從北",
    "T50n2060_030:0702a14": "面數載研尋。開善大忍法師。匿影鍾山遊",
    "T50n2060_030:0702a15": "心方等。將欲試瞻先達問津高士。因操桴",
    "T50n2060_030:0702a16": "扣寂用程玄妙。乃歎曰。龍樹之道方興東",
    "T50n2060_030:0702a17": "矣。辯勇二師當塗上將。頻事開折亟經重",
    "T50n2060_030:0702a18": "席。時人語曰。錢唐有真觀。當天下一半。沙",
    "T50n2060_030:0702a19": "門洪偃。才邁儒英。鉤深釋傑。面相謂曰。權高",
    "T50n2060_030:0702a20": "多智耳目有名。我有四絕爾具八能。謂",
    "T50n2060_030:0702a21": "義導書詩辯貌聲棊是也。由此王公貴",
    "T50n2060_030:0702a22": "遊多所知識。始興王東臨禹井。請以同行。",
    "T50n2060_030:0702a23": "于時興皇講筵。選能義集。觀臨途既促。咸",
    "T50n2060_030:0702a24": "推前次。既登高座開二諦宗百並縱橫",
    "T50n2060_030:0702a25": "一言氷泮。學士傅繹在席嗟曰。三千稱首",
    "T50n2060_030:0702a26": "七十當初。是上人者當為酬對。金陵道俗見",
    "T50n2060_030:0702a27": "知若此。既達東夏住香嚴寺。講大涅槃。四",
    "T50n2060_030:0702a28": "方義集復增榮觀興皇又三追曰。吾大乘經",
    "T50n2060_030:0702a29": "論。略已弘通。而燕趙齊秦。引領翹足。專學",
    "T50n2060_030:0702b01": "雖多。兼該者寡。宜速反東蕃法門相寄。于",
    "T50n2060_030:0702b02": "斯時也征周失律朝議括僧無名者休",
    "T50n2060_030:0702b03": "道。觀乃傷迷歎曰。夫剎利居士皆植福富",
    "T50n2060_030:0702b04": "強。黎庶廝小造罪貧弱。欲茂枝葉反剋",
    "T50n2060_030:0702b05": "根本。斯甚惑矣。人皆惜命偷生。我則亡身",
    "T50n2060_030:0702b06": "在法。乃致書僕射徐陵。文見別集。陵封",
    "T50n2060_030:0702b07": "書合奏。帝懍然動容。括僧由寢。據斯以",
    "T50n2060_030:0702b08": "言。非但梁柱佛法。亦乃明略佐時矣。江夏",
    "T50n2060_030:0702b09": "王出鎮于越。復請同行。朗師吞咽良久言曰。",
    "T50n2060_030:0702b10": "能住三年。講堂相委。復屬英王尚法利益。",
    "T50n2060_030:0702b11": "深不可留也。仍於禹穴屢動法輪。特進",
    "T50n2060_030:0702b12": "杜稜。請歸光顯傳教學徒。及永陽鄱陽二",
    "T50n2060_030:0702b13": "王司空司馬消難。並相次海運延仰浙東。",
    "T50n2060_030:0702b14": "故得塗香慧炬以業以煥頂敬傾心盡誠盡",
    "T50n2060_030:0702b15": "節。天台智者名行絕倫。先世因緣敦猷莫",
    "T50n2060_030:0702b16": "逆。年臘既齊為法兄弟。共遊秦嶺凌雲舊",
    "T50n2060_030:0702b17": "房。朝陽澄景。則高談慧照。夕陰匿采。則",
    "T50n2060_030:0702b18": "深安禪寂。及智者徵上闕庭。觀便孤園敷",
    "T50n2060_030:0702b19": "說。大流法味。載廣俗心。永陽還京仰奏清",
    "T50n2060_030:0702b20": "德。舉朝僧正同請絲綸。遂逢祚終斯事便",
    "T50n2060_030:0702b21": "寢。隋祖尚法惟深。三勅勞問。秦王蒞蕃。二",
    "T50n2060_030:0702b22": "延總府。皆辭以疾。確乎不就。齊王晚迎江",
    "T50n2060_030:0702b23": "浦。躬申頂禮。傳以香火。送還舊邑之眾善",
    "T50n2060_030:0702b24": "寺。開皇十四年時極亢旱。刺史劉景安。請講",
    "T50n2060_030:0702b25": "海龍王經。序王既訖驟雨滂霔。自斯厥後",
    "T50n2060_030:0702b26": "有請便降。吳越宗仰其若神焉。縣西有靈",
    "T50n2060_030:0702b27": "隱山者。舊曰仙居。峯吐蓮華洞藏龍穴。信",
    "T50n2060_030:0702b28": "江東之秀嶽也。觀既仁智內冥山水外狎。共",
    "T50n2060_030:0702b29": "道安禪師頭陀石室。檀越陳仲寶。率諸同",
    "T50n2060_030:0702c01": "侶開藏拓基。構立精舍號南天竺。遂即",
    "T50n2060_030:0702c02": "去邑還谷。栖止終焉。眾善講堂付門人玄",
    "T50n2060_030:0702c03": "鏡。鏡承瓶瀉相從不絕。及文皇造塔。形",
    "T50n2060_030:0702c04": "勝所歸不謀同集。取決於觀。乃指崔嵬高",
    "T50n2060_030:0702c05": "石。可安塔基。雖發誠言孰為可信。俛仰",
    "T50n2060_030:0702c06": "穿鑿洞穴。自然狀似方函。宛如奩底。天工",
    "T50n2060_030:0702c07": "神匠冥期若符。自爾在山常講法華。用為",
    "T50n2060_030:0702c08": "心要。受持讀誦躬自書弘。五種法師於斯乎",
    "T50n2060_030:0702c09": "在。又特於經旨明練深趣。談吐新奇非",
    "T50n2060_030:0702c10": "尋紙墨。智思擊揚逈飛文外。又感盥洗遺",
    "T50n2060_030:0702c11": "渧地不為濡。事理異人。經之力也。睪亭神",
    "T50n2060_030:0702c12": "姓陳名重。降祝請講法華一遍。遺以錢物。",
    "T50n2060_030:0702c13": "又降祝捨其廟堂五間。為眾善佛殿。據斯",
    "T50n2060_030:0702c14": "以言。感靈通供誠希有也。大業七年四月八",
    "T50n2060_030:0702c15": "日。司馬李子深。更延出邑。講大涅槃。初出",
    "T50n2060_030:0702c16": "天竺。自標葬地。至現病品。夢見三人容服",
    "T50n2060_030:0702c17": "甚盛把幡俱禮云。淨居遣迎。至六月六日",
    "T50n2060_030:0702c18": "以疾而臥。又夢與智者同輿。夾侍尊像。翼",
    "T50n2060_030:0702c19": "佛還山。覺已歎曰。昔六十二應終。講法華",
    "T50n2060_030:0702c20": "力。更延一紀。今七十四復致斯應。生期畢",
    "T50n2060_030:0702c21": "矣。即集內眾。訓將來事曰。欲生善道。欲",
    "T50n2060_030:0702c22": "備神力。欲出生死。欲具佛法。宜須持戒",
    "T50n2060_030:0702c23": "修定學慧弘通正法。勿令空過無所得",
    "T50n2060_030:0702c24": "也。爾日天台送書并致香蘇石蜜。觀覽書",
    "T50n2060_030:0702c25": "曰。宿世因緣最後信矣。命兩如意。一東向",
    "T50n2060_030:0702c26": "天台。一留西法。志諸雜服式吾眼自分。",
    "T50n2060_030:0702c27": "一還僧羯磨。二成第五僧施。嘗有人夢。飛",
    "T50n2060_030:0702c28": "殿來迎。沙門寶慧又聞空中鼓樂。至七月",
    "T50n2060_030:0702c29": "一日中夜跏坐。盥嗽整服曰。有人請講",
    "T50n2060_030:0703a01": "菩薩戒也。端坐怡然。不覺已滅逝於眾善",
    "T50n2060_030:0703a02": "之舊寺。從子至午心頂俱煖。身體柔軟顏色",
    "T50n2060_030:0703a03": "不變。右手內掘三指。信宿流汗遍身。至",
    "T50n2060_030:0703a04": "四日移入禪龕。時屬流火。焰氣尚嚴。而儼",
    "T50n2060_030:0703a05": "若生存。寔資神力。從此至二十五日。四",
    "T50n2060_030:0703a06": "方輻湊六縣同集。道俗公私一期咸萃。皆",
    "T50n2060_030:0703a07": "就屍手傳香表別。敘德號慕悲起纏雲。",
    "T50n2060_030:0703a08": "追惟戒德泣垂零雨。至香花供獻日有",
    "T50n2060_030:0703a09": "千群。隨次大齋開龕瞻奉而色相光潔。眉",
    "T50n2060_030:0703a10": "毫更長。倍異生前。咸加奇歎。至二十六日。",
    "T50n2060_030:0703a11": "乃永窆於靈隱山。真容掩方墳。寫狀留天",
    "T50n2060_030:0703a12": "竺。是日四部亘一由旬。香蓋成蔭幢幡蔽",
    "T50n2060_030:0703a13": "野。存亡榮慶非可勝言。初觀聲辯之雄。最",
    "T50n2060_030:0703a14": "稱宏富。江表大國莫敢爭先。自正法東",
    "T50n2060_030:0703a15": "流。談導之功。衛安為其稱首。自爾詞人莫",
    "T50n2060_030:0703a16": "不宗猷於觀。是知五百一賢代興有日。佛",
    "T50n2060_030:0703a17": "法榮顯寔賴斯乎。開皇十一年。江南叛反。",
    "T50n2060_030:0703a18": "王師臨弔。乃拒官軍。羽檄競馳兵聲逾盛。時",
    "T50n2060_030:0703a19": "元帥楊素。整陣南驅。尋便瓦散。俘虜誅剪三",
    "T50n2060_030:0703a20": "十餘萬。以觀名聲昌盛光揚江表。謂其造",
    "T50n2060_030:0703a21": "檄。不問將誅。既被嚴繫無由申雪。金陵",
    "T50n2060_030:0703a22": "才士鮑亨謝瑀之徒。並被擁略將欲斬決。",
    "T50n2060_030:0703a23": "來過素前。責曰。道人當坐禪讀經。何因妄",
    "T50n2060_030:0703a24": "忤軍甲。乃作檄書。罪當死不。觀曰。道人所",
    "T50n2060_030:0703a25": "學誠如公言。然觀不作檄書。無辜受死。",
    "T50n2060_030:0703a26": "素大怒將檄以示。是爾作不。觀讀曰。斯文淺",
    "T50n2060_030:0703a27": "陋未能動人。觀實不作。若作過此。乃指",
    "T50n2060_030:0703a28": "擿五三處曰。如此語言何得上紙。素既解",
    "T50n2060_030:0703a29": "文。信其言也。觀曰。吳越草竊出在庸人。士",
    "T50n2060_030:0703b01": "學儒流多被擁逼。即數鮑謝之徒三十餘人。",
    "T50n2060_030:0703b02": "並是處國賓王。當世英彥。願公再慮。不有",
    "T50n2060_030:0703b03": "怨辜。素曰。道人不愁自死。乃更愁他。觀曰。",
    "T50n2060_030:0703b04": "生死常也。既死不可不知。人以為深慮耳。",
    "T50n2060_030:0703b05": "素曰。多時被縶。叵解愁不。索紙與之令",
    "T50n2060_030:0703b06": "作愁賦。觀攬筆如流。須臾紙盡。命且將來",
    "T50n2060_030:0703b07": "更與一紙。素隨執讀。驚異其文。口唱師來。",
    "T50n2060_030:0703b08": "不覺起接。即命對坐。乃盡其詞。故賦略云。",
    "T50n2060_030:0703b09": "若夫愁名不一。愁理多方。難得覼縷。試舉",
    "T50n2060_030:0703b10": "宏綱。或稱憂憒。或號酸涼。蓄之者能令改",
    "T50n2060_030:0703b11": "貌。懷之者必使迴腸。爾其愁之為狀也。",
    "T50n2060_030:0703b12": "言非物而是物。謂無象而有象。雖則小",
    "T50n2060_030:0703b13": "而為大。亦自狹而成廣。譬山岳之穹隆。類",
    "T50n2060_030:0703b14": "滄溟之滉瀁。或起或伏。時來時往。不種而",
    "T50n2060_030:0703b15": "生。無根而長。或比煙霧。乍同羅網。似玉葉",
    "T50n2060_030:0703b16": "之晝舒。類金波之夜上。爾乃過違道理。殊",
    "T50n2060_030:0703b17": "乖法度。不遣喚而輒來。未相留而忽住。",
    "T50n2060_030:0703b18": "雖割截而不斷。乃驅逐而不去。討之不",
    "T50n2060_030:0703b19": "見其蹤。尋之靡知其處。而能奪人精爽。",
    "T50n2060_030:0703b20": "罷人歡趣。減人肌容。損人心慮。至如荊",
    "T50n2060_030:0703b21": "軻易水。蘇武河梁。靈均去國。阮叔辭鄉。且",
    "T50n2060_030:0703b22": "如馬生未達。顏君不遇。夫子之詠山梁仲",
    "T50n2060_030:0703b23": "文之撫庭樹。並㤞慸於胸府。俱讚揚於心",
    "T50n2060_030:0703b24": "路。是以虞卿愁而著書。束皙憑而作賦。又",
    "T50n2060_030:0703b25": "如蕩子從戎倡婦閨空。悠悠塞北。杳杳江",
    "T50n2060_030:0703b26": "東。山川既阻夢想時通。高樓進月傾帳來",
    "T50n2060_030:0703b27": "風。愁眉歇黛淚瞼銷紅。莫不咸悲枕",
    "T50n2060_030:0703b28": "席結怨房櫳。乃有行非典則。心懷疑惑。",
    "T50n2060_030:0703b29": "未識唐虞之化。寧知禹湯之德。霧結銅柱",
    "T50n2060_030:0703c01": "之南。雲起燕山之北。箭既盡於晉陽。水復",
    "T50n2060_030:0703c02": "乾於疎勒。文多不載。素大嗟賞。即坐釋之。",
    "T50n2060_030:0703c03": "所達文士免死而為僕隸。觀以才學之富。",
    "T50n2060_030:0703c04": "弘導不疲講釋開悟。榮光俗塵具於前敘。",
    "T50n2060_030:0703c05": "其所講大乘四十二載。又造藏經三千餘卷。",
    "T50n2060_030:0703c06": "金銅大像五軀。搆塔五層。五僧德施。造寺",
    "T50n2060_030:0703c07": "二所。著諸導文二十餘卷。詩賦碑集三十餘",
    "T50n2060_030:0703c08": "卷。近世竊用其言眾矣。",
    "T50n2060_030:0703c09": "釋法韻。姓陳氏。蘇州人。追慕朋從偏工席",
    "T50n2060_030:0703c10": "上。騷索遠度罕得其節。誦諸碑誌及古導文",
    "T50n2060_030:0703c11": "百有餘卷。并王僧孺等諸賢所撰。至於導",
    "T50n2060_030:0703c12": "達善能引用。又通經聲七百餘契。每有宿",
    "T50n2060_030:0703c13": "齋經導兩務並委於韻。年至三十弊於諠",
    "T50n2060_030:0703c14": "梗。邀延疏請日別重疊。乃於正旦割繩永",
    "T50n2060_030:0703c15": "斷。即聽華嚴。不久便覆。恨悢棄功妄銷",
    "T50n2060_030:0703c16": "脣舌。承栖霞清眾江表所推。尋聲即造。從",
    "T50n2060_030:0703c17": "受禪道。又聞泰岳靈巖。因往追蹤。般舟苦",
    "T50n2060_030:0703c18": "行特立志梗潔不希名聞。擔石破薪供給",
    "T50n2060_030:0703c19": "為任。晚還故鄉。有浮江石像者。如前傳",
    "T50n2060_030:0703c20": "述。後被燒燼而不委相量。無由可建。便",
    "T50n2060_030:0703c21": "於石像故基。願禮八萬四千塔。樹功既滿。",
    "T50n2060_030:0703c22": "感遇野姥。送一卷書。及披讀之乃是昔像",
    "T50n2060_030:0703c23": "之緣也。既有樣度。依而造成。大有徵應。海",
    "T50n2060_030:0703c24": "中有陽虎島者。去岸三百。韻往安禪。惟",
    "T50n2060_030:0703c25": "服布艾。行慈故也。初達逢怪大風鬼物。既",
    "T50n2060_030:0703c26": "見如常心毛不動。九十日後帖然大安。自",
    "T50n2060_030:0703c27": "知終事。還返栖霞。不久便卒。春秋三十",
    "T50n2060_030:0703c28": "五。即仁壽四年矣。",
    "T50n2060_030:0703c29": "釋立身。江表金陵人。志節雄果不緣浮綺。",
    "T50n2060_030:0704a01": "威容肅然見者憚懾。有文章工辯對。時江",
    "T50n2060_030:0704a02": "左文士多興法會。每集名僧連霄法集。",
    "T50n2060_030:0704a03": "導達之務偏所牽心。及身之登座也創發",
    "T50n2060_030:0704a04": "謦咳。砰磕如雷。道俗斂襟。毛竪自整。至",
    "T50n2060_030:0704a05": "於談述業緣布列當果。冷然若面。人懷厭",
    "T50n2060_030:0704a06": "勇。晚入慧日。優贈日隆。大業初年。聲唱尤",
    "T50n2060_030:0704a07": "重。帝以聲辯之功動衷情抱。賜帛四百段",
    "T50n2060_030:0704a08": "氈四十領。性本清儉無兼儲蓄。率命門學",
    "T50n2060_030:0704a09": "通共均分。從駕東都。遂終于彼。時年八十",
    "T50n2060_030:0704a10": "餘矣。時西京興善官供尋常唱導之士。人分",
    "T50n2060_030:0704a11": "羽翼。其中高者。則慧寧曠壽法達寶巖。",
    "T50n2060_030:0704a12": "哮吼之勢有餘。機變之能未顯。人世可覿",
    "T50n2060_030:0704a13": "故不廣也。",
    "T50n2060_030:0704a14": "釋善權。楊都人。住寶田寺。聽採成論。深有",
    "T50n2060_030:0704a15": "義能。欻爾迴思樂體人物。隨言聯貫若珠",
    "T50n2060_030:0704a16": "璧也。眾以學工將立。不願弘之。而權",
    "T50n2060_030:0704a17": "發悟時機。為功不少。適詣。為得。遂從其",
    "T50n2060_030:0704a18": "務。然海內包括言辯之最。無出江南。至於",
    "T50n2060_030:0704a19": "銓品時事機斷不思。莫有高者。晚以才",
    "T50n2060_030:0704a20": "術之舉煬帝所知。召入京師住日嚴寺。獻",
    "T50n2060_030:0704a21": "后既崩下令行道。英聲大德五十許人。皆號",
    "T50n2060_030:0704a22": "智囊同集宮內。六時樹業令必親臨。權與",
    "T50n2060_030:0704a23": "立身分番禮導。既絕文墨惟存心計。四十",
    "T50n2060_030:0704a24": "九夜總委二僧。將三百度言無再述。身則",
    "T50n2060_030:0704a25": "聲調陵人。權則機神駭眾。或三言為句。便",
    "T50n2060_030:0704a26": "盡一時。七五為章其例亦爾。煬帝與學士",
    "T50n2060_030:0704a27": "柳顧言諸葛頴等語曰。法師談寫乍可相從。",
    "T50n2060_030:0704a28": "導達鼓言奇能切對。甚可訝也。頴曰。天授",
    "T50n2060_030:0704a29": "英辯世罕高者。時有竊誦其言寫為卷軸。",
    "T50n2060_030:0704b01": "以問於權。權曰。唱導之設。務在知機。誦",
    "T50n2060_030:0704b02": "言行事自貽打棒。雜藏明誡何能輒傳。宜",
    "T50n2060_030:0704b03": "速焚之勿漏人口。故權之導文不存紙墨。",
    "T50n2060_030:0704b04": "每讀碑誌多疏麗詞。傍有觀者。若夢遊",
    "T50n2060_030:0704b05": "海。及登席列用牽引囀之。人謂拔情實惟",
    "T50n2060_030:0704b06": "巧附也。大業初年。終日嚴寺。時年五十三",
    "T50n2060_030:0704b07": "矣。門人法綱。傳師導法。汪汪任放譎詭",
    "T50n2060_030:0704b08": "多奇。言雖不繁寫情都盡。蕭僕射昆季。時",
    "T50n2060_030:0704b09": "號學宗。常營福祀。登臨莫逮。每有檀會",
    "T50n2060_030:0704b10": "必遣邀迎。然其令響始飛颯焉早逝。釋門掩",
    "T50n2060_030:0704b11": "扇道俗咸惋。",
    "T50n2060_030:0704b12": "釋智果。會稽剡人。率素輕清慈物在性。常",
    "T50n2060_030:0704b13": "誦法華頗愛文筆。經史固其本圖。摛目",
    "T50n2060_030:0704b14": "得其清致。時弘唱讀文學所欣。俗以其書",
    "T50n2060_030:0704b15": "勢逼右軍。用呈蕃晉王。乃召令寫書。果",
    "T50n2060_030:0704b16": "曰。吾出家人也。復為他役。都不可矣。一負",
    "T50n2060_030:0704b17": "聲教之寄。二違發足之誡。王逼吾身。心不",
    "T50n2060_030:0704b18": "可逼。乃云。眼闇不能運筆。王大怒。長囚",
    "T50n2060_030:0704b19": "江都。令守寶臺經藏。及入京儲貳出巡楊",
    "T50n2060_030:0704b20": "越。乃上太子東巡頌。其序略云。智果振衣",
    "T50n2060_030:0704b21": "出俗。慕義遊梁。感昔日之提獎。喜今",
    "T50n2060_030:0704b22": "辰之嘉慶。遂下令釋之。賜錢一萬金鍾二",
    "T50n2060_030:0704b23": "枚。召入慧日。終于東都。六十餘矣。時慧日",
    "T50n2060_030:0704b24": "沙門智騫者。江表人也。偏洞字源精閑通",
    "T50n2060_030:0704b25": "俗。晚以所學追入道場。自祕書正字讐校",
    "T50n2060_030:0704b26": "著作。言義不通皆諮騫決。即為定其今古",
    "T50n2060_030:0704b27": "出其人世。變體詁訓明若面焉。每曰。余字",
    "T50n2060_030:0704b28": "學頗周。而不識字者多矣。無人通決。以為",
    "T50n2060_030:0704b29": "恨耳。造眾經音及蒼雅字苑。宏敘周贍達者",
    "T50n2060_030:0704c01": "高之。家藏一本以為珍璧。晚事導述變",
    "T50n2060_030:0704c02": "革前綱。既絕文縟頗程深器。綴本兩卷陳",
    "T50n2060_030:0704c03": "敘謀猷。學者祕之。故斯文殆絕。京師沙門玄",
    "T50n2060_030:0704c04": "應者。亦以字學之富。皂素所推。通造經音。",
    "T50n2060_030:0704c05": "甚有科據矣。",
    "T50n2060_030:0704c06": "釋法琰。俗姓嚴。江表金陵人。本名法藏。住願",
    "T50n2060_030:0704c07": "力寺。聽莊嚴寺皭公成實。入義知歸。時共",
    "T50n2060_030:0704c08": "讚賞。每聞經聲唄讚。如舊所經充滿胸臆。",
    "T50n2060_030:0704c09": "試密尋擬。意言通詣。即以所解用諮先達",
    "T50n2060_030:0704c10": "咸曰。卿曾昔習。故有今緣。不可怪也。遂",
    "T50n2060_030:0704c11": "取瑞應依聲盡卷。舉擲旁迸囀態驚馳。",
    "T50n2060_030:0704c12": "無不訝之。皆來返啟。乃於講隙一時為",
    "T50n2060_030:0704c13": "敘。陳國齋會有執卷者。若不陳聲齋福不",
    "T50n2060_030:0704c14": "濟。故使人各所懷相從畢聽。清音盈耳頌",
    "T50n2060_030:0704c15": "聲洋溢。廣流世路。晚被晉府召入日嚴。終",
    "T50n2060_030:0704c16": "于武德。復居玄法。雖年迫期頤。而聲喉不",
    "T50n2060_030:0704c17": "敗。京室雖富聲業甚貧。諸有尋味莫有",
    "T50n2060_030:0704c18": "高於琰者。然而性在知足。不畜貲財。福利",
    "T50n2060_030:0704c19": "所歸隨皆散盡。以貞觀十年卒于此寺。九",
    "T50n2060_030:0704c20": "十餘矣。",
    "T50n2060_030:0704c21": "釋慧常。京兆人。以梵唄之工。住日嚴寺。尤",
    "T50n2060_030:0704c22": "能却囀哢響飛揚。長引滔滔清流不竭。然",
    "T50n2060_030:0704c23": "其聲發喉中。脣口不動。與人並立推檢莫",
    "T50n2060_030:0704c24": "知。自非素識方明其作。時隋文興法。煬",
    "T50n2060_030:0704c25": "帝倍隆。四海輻湊同歸帝室。至於梵導讚",
    "T50n2060_030:0704c26": "敘各重家風聞常一梵颯然傾耳。皆推",
    "T50n2060_030:0704c27": "心喪膽。如飢渴焉。僉曰。若此聲梵。有心",
    "T50n2060_030:0704c28": "聞之何得不善也。眾雖效學風骨時參。至",
    "T50n2060_030:0704c29": "於用與牽挽。皆不及矣。晚入東都。梟感",
    "T50n2060_030:0705a01": "作亂。齋梵總任咸共委常。及平殄後復還",
    "T50n2060_030:0705a02": "關壤。時有僣帝曰。逆賊建福。言涉國家",
    "T50n2060_030:0705a03": "並可收之。因即募覓。常被固送。行次莎",
    "T50n2060_030:0705a04": "󱚹。逃賊留曰。往必被戮。可於此止。常曰。",
    "T50n2060_030:0705a05": "債負久作。終須償了。遂至東都。果如言",
    "T50n2060_030:0705a06": "焉。年四十餘矣。時京師興善有道英神爽者。",
    "T50n2060_030:0705a07": "亦以聲梵馳名。道英喉顙偉壯詞氣雄遠。",
    "T50n2060_030:0705a08": "大眾一聚其數萬餘聲調稜稜高超眾外。興",
    "T50n2060_030:0705a09": "善大殿鋪基十畝。櫺扇高大非卒搖鼓。及英",
    "T50n2060_030:0705a10": "引眾遶旋行次窓門。聲聒衝擊皆為動振。",
    "T50n2060_030:0705a11": "神爽唱梵彌工長引。遊囀聯綿周流內外。",
    "T50n2060_030:0705a12": "臨機賒促愜洽眾心。貞觀年中。豫州治下",
    "T50n2060_030:0705a13": "照機寺曇寶禪師者。斷穀練形戒行無點。",
    "T50n2060_030:0705a14": "年六十許。常講觀音導引士俗。而聲調超",
    "T50n2060_030:0705a15": "挺特異人倫。寺有塔基。至於靜夜於上",
    "T50n2060_030:0705a16": "讚禮。聲響飛衝周三十里。四遠所聞無不",
    "T50n2060_030:0705a17": "驚仰。",
    "T50n2060_030:0705a18": "釋智凱。姓安。江表楊都人。家世大富奴僕甚",
    "T50n2060_030:0705a19": "多。年在童丱。雅重謿謔。引諸群小乃百數",
    "T50n2060_030:0705a20": "人。同戲街衢以為自得。陳氏臺省門無衛",
    "T50n2060_030:0705a21": "禁。凱乃率其戲侶。在太極殿前。號令而過。",
    "T50n2060_030:0705a22": "朝宰江總等。顧其約束銓敘駐步訝之。相",
    "T50n2060_030:0705a23": "視笑曰。此小兒王也。及至學年。總擲前緒。",
    "T50n2060_030:0705a24": "承沙門吉藏振宗禹穴往者談之光聞遠",
    "T50n2060_030:0705a25": "邇。便辭親詣焉從受三論偏工領疊。所以",
    "T50n2060_030:0705a26": "初章中假複詞遣滯。學人苦其煩拏。而凱統",
    "T50n2060_030:0705a27": "之冷然釋頓。各有投詣。及藏入京。因倍",
    "T50n2060_030:0705a28": "同住。義業通廢專習子史。今古集傳有關",
    "T50n2060_030:0705a29": "意抱輒條疏之。隨有福會因而標擬。至",
    "T50n2060_030:0705b01": "於唱導將半。更有緣來。即為敘引冥符眾",
    "T50n2060_030:0705b02": "望。隋末唐初。嘉猷漸著。每有殿會無不仰",
    "T50n2060_030:0705b03": "推。廣誦多能罕有其類。嘗於內殿佛道雙",
    "T50n2060_030:0705b04": "嚴。兩門導師同時各唱。道士張鼎雄辯難加。",
    "T50n2060_030:0705b05": "自恨聲小為凱陵架。欲待言了方肆其術。",
    "T50n2060_030:0705b06": "語次帝德。鼎延其語。凱斜目之。知其度",
    "T50n2060_030:0705b07": "也。乃含笑廣引古今皇王治亂濟溺得喪",
    "T50n2060_030:0705b08": "銓序。言無浮重文極鋪要。鼎搆既窮凱還收",
    "T50n2060_030:0705b09": "緒。一代宰伯同賞標奇。臨機之妙銛鋒若",
    "T50n2060_030:0705b10": "此。而情均貧富赴供不差。存念寒微多",
    "T50n2060_030:0705b11": "行針療。後以蠅點所拘申雪無路。徙於原",
    "T50n2060_030:0705b12": "部。乃冠服古賢。講開莊老時江夏王道宗。",
    "T50n2060_030:0705b13": "昔在京輦第多福會。至於唱敘無非凱",
    "T50n2060_030:0705b14": "通。後督靈州携隨任所。留連歲稔欣慕朋",
    "T50n2060_030:0705b15": "從。及巡撫燕山問罪泥海。皆與連騎情同",
    "T50n2060_030:0705b16": "比影。在蕃齋祀須有導達。乃隔幔令凱",
    "T50n2060_030:0705b17": "作之。至于終詞無不泣淚。王亦改容。遂",
    "T50n2060_030:0705b18": "卒於彼。",
    "T50n2060_030:0705b19": "釋寶巖。住京室法海寺。氣調閑放言笑聚",
    "T50n2060_030:0705b20": "人。情存道俗。時共目之說法師也。與講",
    "T50n2060_030:0705b21": "經論名同事異。論師所設務存章句。消判",
    "T50n2060_030:0705b22": "生起結詞義。巖之制用隨狀立儀。所有",
    "T50n2060_030:0705b23": "控引多取。雜藏。百譬異相。聯璧。觀公導文",
    "T50n2060_030:0705b24": "王孺懺法。梁高。沈約。徐庾。晉宋等數十家。",
    "T50n2060_030:0705b25": "包納喉衿觸興抽拔。每使京邑諸集塔寺肇",
    "T50n2060_030:0705b26": "興。費用所資莫匪泉貝。雖玉石通集藏府",
    "T50n2060_030:0705b27": "難開。及巖之登座也。案几顧望未及吐",
    "T50n2060_030:0705b28": "言。擲物雲崩須臾坐沒。方乃命人徙物。",
    "T50n2060_030:0705b29": "談敘福門。先張善道可欣。中述幽途可厭。",
    "T50n2060_030:0705c01": "後以無常逼奪終歸長逝。提耳抵掌速",
    "T50n2060_030:0705c02": "悟時心。莫不解髮撤衣書名記數剋濟",
    "T50n2060_030:0705c03": "成造。咸其功焉。時有人云。夫說法者當如",
    "T50n2060_030:0705c04": "法說。不聞陰界之空但言本生本事。巖",
    "T50n2060_030:0705c05": "曰。生事所明為存陰入無主。但濁世情鈍。",
    "T50n2060_030:0705c06": "說陰界者皆昏睡也。故隨物附相。用開",
    "T50n2060_030:0705c07": "神府。可不佳乎。以貞觀初年卒于住寺。",
    "T50n2060_030:0705c08": "春秋七十餘矣。",
    "T50n2060_030:0705c09": "論曰。自古諸傳多略後科。晉氏南遷方關",
    "T50n2060_030:0705c10": "名實。然則利物之廣在務為高。忍界所尊",
    "T50n2060_030:0705c11": "惟聲通解。且自聲之為傳。其流雜焉。即世",
    "T50n2060_030:0705c12": "常行。罕歸探索。今為未悟。試揚攉而論之。",
    "T50n2060_030:0705c13": "爰始經師為德本實以聲糅文。將使聽者",
    "T50n2060_030:0705c14": "神開因聲以從迴向。頃世皆捐其旨。鄭衛",
    "T50n2060_030:0705c15": "彌流。以哀婉為入神用騰擲為清舉。致",
    "T50n2060_030:0705c16": "使淫音婉孌嬌哢頻繁。世重同迷尠宗",
    "T50n2060_030:0705c17": "為得。故聲唄相涉雅正全乖縱有刪治而為",
    "T50n2060_030:0705c18": "時廢。物希貪附利涉便行。未曉聞者悟迷",
    "T50n2060_030:0705c19": "且貴一時傾耳。斯並歸宗女眾。僧頗兼",
    "T50n2060_030:0705c20": "之。而越墜堅貞殊虧雅素。得惟隨俗失",
    "T50n2060_030:0705c21": "在戲論。且復彫訛將絕宗匠者希。昔演三",
    "T50n2060_030:0705c22": "千今無一契。將非沿世遷貿固得行藏",
    "T50n2060_030:0705c23": "有儀乎。道達之任當今務先。意在寫情疎",
    "T50n2060_030:0705c24": "通玄理。本寔開物事屬知機。不必誦傳",
    "T50n2060_030:0705c25": "由乖筌悟。故佛世高例。則身子為其言初。",
    "T50n2060_030:0705c26": "審非斯人。則雜藏陳其殃咎。統其朗拔終",
    "T50n2060_030:0705c27": "歸慧門。法師說法之功。律師知律之用。今且",
    "T50n2060_030:0705c28": "隨相分位。約務終篇俗有無施不可又",
    "T50n2060_030:0705c29": "陳無備一人。道則不輕未學。亦開降外",
    "T50n2060_030:0706a01": "須博。是以前傳所敘。殷勤四能即用以觀。",
    "T50n2060_030:0706a02": "誠如弘例何以明耶。若夫聲學既豐。則溫詞",
    "T50n2060_030:0706a03": "雅贍才辯橫逸。則慧發隣幾。必履此蹤。則",
    "T50n2060_030:0706a04": "軌躅成於明道。如乖此位。則濫罔翳於玄",
    "T50n2060_030:0706a05": "津。但為世接五昏人纏九惱。俗利日隆而",
    "T50n2060_030:0706a06": "道弘頗躓。所以坐列朝宰。或面對文人。學",
    "T50n2060_030:0706a07": "搆疎蕪時陳鄙俚。褒獎帝德乃類阿衡。",
    "T50n2060_030:0706a08": "讚美寒微翻同旒冕。如陳滿月。則曰聖子",
    "T50n2060_030:0706a09": "歸門。悉略璋弧豈聞床几。若敘閨室。則",
    "T50n2060_030:0706a10": "誦窈窕從容。能令子女奔逃尊卑動色。僧",
    "T50n2060_030:0706a11": "倫為其掩耳。士俗莫不寒心。非惟謂福",
    "T50n2060_030:0706a12": "徒施亦使信情萎萃。又有逞衒脣吻搖",
    "T50n2060_030:0706a13": "鼓無慚。艶飾園庭閏光犬馬。斯並學非師",
    "T50n2060_030:0706a14": "授。詞假他傳。勇果前聞無思箴艾。遂即重",
    "T50n2060_030:0706a15": "輕同迹。真誤混流。顏厚既增。彌深癡滯。",
    "T50n2060_030:0706a16": "寧謂道達。豈並然耶。至如善權之對晤儲",
    "T50n2060_030:0706a17": "兩。千紙不弊其繁華真觀之拔難程神。百",
    "T50n2060_030:0706a18": "句彌開其邪信。故得存亡定其尊考。佳嚴",
    "T50n2060_030:0706a19": "審其郊邑。詞調流便奕奕難窮。引挽倫綜",
    "T50n2060_030:0706a20": "愜當情事。能令倨傲折體儒素解頤便",
    "T50n2060_030:0706a21": "識信牢強頌聲載路。今且略明機舉。則得",
    "T50n2060_030:0706a22": "人開悟如此。有背斯言。則來誚掩化如",
    "T50n2060_030:0706a23": "彼。輒試論矣。臨機難哉。唄匿之作沿世相",
    "T50n2060_030:0706a24": "驅。轉革舊章多弘新勢。討覈原始共委漁",
    "T50n2060_030:0706a25": "山。或指東阿昔遺。乍陳竟陵冥授。未詳古",
    "T50n2060_030:0706a26": "述且敘由來。豈非聲乖久布之象。唯信口",
    "T50n2060_030:0706a27": "傳在人為高畢固難准大約。其體例甚眾",
    "T50n2060_030:0706a28": "焉至如梵之為用。則集眾行香。取其靜攝",
    "T50n2060_030:0706a29": "專仰也。考其名實。梵者淨也。寔惟天音。色",
    "T50n2060_030:0706b01": "界諸天來覲佛者。皆陳讚頌。經有其事祖",
    "T50n2060_030:0706b02": "而習之。故存本因詔聲為梵。然彼天音未",
    "T50n2060_030:0706b03": "必同此。故東川諸梵。聲唱尤多。其中高者。",
    "T50n2060_030:0706b04": "則新聲助哀般遮掘勢之類也。地分鄭魏。",
    "T50n2060_030:0706b05": "聲亦參差然其大途不爽常習。江表關中巨",
    "T50n2060_030:0706b06": "細天隔。豈非吳越志揚俗好浮綺。致使音",
    "T50n2060_030:0706b07": "頌所尚惟以纖婉為工。秦壤雍梁音詞",
    "T50n2060_030:0706b08": "雄遠。至於詠歌所被。皆用深高為勝。然則",
    "T50n2060_030:0706b09": "處事難常。未可相奪。若都集道俗。或傾",
    "T50n2060_030:0706b10": "郭大齋。行香長梵。則秦聲為得。五眾常禮",
    "T50n2060_030:0706b11": "七貴恒興。開發經講。則吳音抑在其次。豈",
    "T50n2060_030:0706b12": "不以清夜良辰昏漠相阻。故以清聲雅調",
    "T50n2060_030:0706b13": "駭發沈情。京輔常傳。則有大小兩梵。金陵",
    "T50n2060_030:0706b14": "昔挵。亦傳長短兩引。事屬當機不無其",
    "T50n2060_030:0706b15": "美。劍南隴右其風體秦。雖或盈虧不足論",
    "T50n2060_030:0706b16": "評。故知神州一境聲類既各不同。印度之與",
    "T50n2060_030:0706b17": "諸蕃。詠頌居然自別。義非以此唐梵用擬",
    "T50n2060_030:0706b18": "天聲。敢惟妄測斷可知矣唄匿之作頗涉前",
    "T50n2060_030:0706b19": "科。至於寄事。置布仍別梵設發引為功。",
    "T50n2060_030:0706b20": "唄匿終於散席。尋唄匿也亦本天音。唐翻",
    "T50n2060_030:0706b21": "為靜。深得其理。謂眾將散。恐涉亂緣。故以",
    "T50n2060_030:0706b22": "唄約令無逸也。然靜唄為義。豈局送終。",
    "T50n2060_030:0706b23": "善始者多。慎終誠寡。故隨因起誡。而不",
    "T50n2060_030:0706b24": "無通議。頌讚之設其流寔繁。江淮之境偏",
    "T50n2060_030:0706b25": "饒此翫。彫飾文綺糅以聲華。隨卷稱揚",
    "T50n2060_030:0706b26": "任契便搆。然其聲多艶逸翳覆文詞。聽者但",
    "T50n2060_030:0706b27": "聞飛哢。竟迷是何筌目。關河晉魏兼而重",
    "T50n2060_030:0706b28": "之。但以言出非文。雅稱呈拙。且其聲約詞",
    "T50n2060_030:0706b29": "豐。易聽而開深信。惟彼南服文聲若林。向",
    "T50n2060_030:0706c01": "若節之中和。理必諧諸幽遠。隨墮難泝返",
    "T50n2060_030:0706c02": "亦希焉。至如生嚴之詠佛緣。五言結韻。則",
    "T50n2060_030:0706c03": "百藏宗為師轄。遠運之讚淨土。四字成章。",
    "T50n2060_030:0706c04": "則七部欽為風素。斯並無聲。以廁其本。故",
    "T50n2060_030:0706c05": "得列代傳之。或者問曰。向敘諸讚唄績由",
    "T50n2060_030:0706c06": "聲。余聞非聲無以達心。非聲不颺玄理。",
    "T50n2060_030:0706c07": "故歌詠頌法以為音樂。斯言何哉。必有此",
    "T50n2060_030:0706c08": "陳。未聞前喻。義須鎔裁節約得使文質相",
    "T50n2060_030:0706c09": "勝。詞過其實。世該所非。聲覆法本。佛有",
    "T50n2060_030:0706c10": "弘約。何得掩清音而希激楚。忽雅眾而",
    "T50n2060_030:0706c11": "冒昏夫。斯誠恥也。京輦會坐有聲聞法事",
    "T50n2060_030:0706c12": "者。多以俗人為之。通問所從無由委者。",
    "T50n2060_030:0706c13": "昌然行事謂有常宗。並盛德之昔流。未可",
    "T50n2060_030:0706c14": "排斥。至於聖哲彝訓。通別兩序。以命章",
    "T50n2060_030:0706c15": "述經。敘聖人法。諸頌以標首。雖復序頌",
    "T50n2060_030:0706c16": "文別。而開發義同。古聖垂範於教端。今賢",
    "T50n2060_030:0706c17": "祖承於事表。世遠莫測。其面斯推。想得其",
    "T50n2060_030:0706c18": "蹤。信有依焉。固非誕妄。且大集叢鬧昏雜",
    "T50n2060_030:0706c19": "波騰。卒欲正理何由可靜。未若高颺洪音",
    "T50n2060_030:0706c20": "歸依三寶。忽聞駭耳莫不傾心。斯亦發萌",
    "T50n2060_030:0706c21": "草創開信之奇略也。世有法事號曰落花。",
    "T50n2060_030:0706c22": "通引皂素開大施門。打剎唱舉抽撤泉貝。",
    "T50n2060_030:0706c23": "別請設坐廣說施緣。或建立塔寺。或繕造",
    "T50n2060_030:0706c24": "僧務。隨物讚祝其紛若花。士女觀聽擲錢如",
    "T50n2060_030:0706c25": "雨。至如解髮百數數別。異詞陳願若星羅。",
    "T50n2060_030:0706c26": "結句皆合韻。聲無暫停。語無重述。斯實利",
    "T50n2060_030:0706c27": "口之銛奇。一期之走捷也。餘則界得僧得。",
    "T50n2060_030:0706c28": "其徒復弘。尋常達嚫。科要易悉。故不廣也。",
    "T50n2060_030:0706c29": "若夫適化無方陶甄不一。知微詎幾達信誰",
    "T50n2060_030:0707a01": "焉。然則堅信終乎我亡。知微極乎想滅。自",
    "T50n2060_030:0707a02": "斯階降漸次不倫。達化以識變為明。通法",
    "T50n2060_030:0707a03": "以濫委為闇。故身子謬說無昇悟入。眾首",
    "T50n2060_030:0707a04": "妄悔畢為譏訶。自餘下凡諒難圖矣。且道",
    "T50n2060_030:0707a05": "開物悟。信乎說道之功。既非會正何能審",
    "T50n2060_030:0707a06": "觀。止可登機之務以意商量。接俗之能",
    "T50n2060_030:0707a07": "存乎此舉。猶應執文信度。懲革者希。擬人",
    "T50n2060_030:0707a08": "以倫。固當非咎。悠哉遐想。通斯意焉。終南",
    "T50n2060_030:0707a09": "大一山沙門京兆釋道宣。敢告法屬曰。竊",
    "T50n2060_030:0707a10": "以。法流所被非人不弘。頃世澆離多乖名",
    "T50n2060_030:0707a11": "實。後學奔競未志尋籌。致混篇章凋殘者",
    "T50n2060_030:0707a12": "眾。自梁已後。僧史荒蕪。追討英猷罕有",
    "T50n2060_030:0707a13": "徽緒。豈非綴緝寡鮮聞見遂沈。高行明德",
    "T50n2060_030:0707a14": "湮埋難紀。輒不涯揆且掇在言。至於傳",
    "T50n2060_030:0707a15": "述固𮓪嘉績。猶賢絕墜無聞於世。所以江",
    "T50n2060_030:0707a16": "表陳統瓊晃琰皭之疇。河北高都融琛散魏",
    "T50n2060_030:0707a17": "之侶。英聲冐於天漢。盛行動於人心。並可",
    "T50n2060_030:0707a18": "楷模。俱從物故。嘗以暇日遍訪京賢。名尚",
    "T50n2060_030:0707a19": "不聞何論景行。撫心之痛自積由來。相成",
    "T50n2060_030:0707a20": "之規意言道合。仰託周訪務盡搜揚。勿謂",
    "T50n2060_030:0707a21": "繁多致乖弘略。世之三史。卷餘四百。尚有",
    "T50n2060_030:0707a22": "師尋。豈喻釋門三五帙也。故當微有操行",
    "T50n2060_030:0707a23": "可用師模。即須綴筆更廣其類。豈不光",
    "T50n2060_030:0707a24": "聞僧海舟徑聖蹤則釋門道勝顧思齊之有",
    "T50n2060_030:0707a25": "日俗流上達增景仰於生常邪。輒舒傳末。",
    "T50n2060_030:0707a26": "冀期神之有據耳。",
    "T50n2060_030:0707a27": "續高僧傳卷第三十"
}