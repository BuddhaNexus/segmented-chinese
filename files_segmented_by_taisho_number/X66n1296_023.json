{
    "X66n1296_023:0132b09": "宗門拈古彚集卷第二十三",
    "X66n1296_023:0132b11": "古杭白巖嗣祖沙門　淨符　彚集",
    "X66n1296_023:0132b12": "　　△青四",
    "X66n1296_023:0132b13": "潭州漸源仲興禪師(青四道吾智嗣)侍道吾至檀越家弔慰。",
    "X66n1296_023:0132b14": "源拊棺問生耶死耶。吾曰。生也不道。死也不道。曰為",
    "X66n1296_023:0132b15": "什麼不道。吾曰不道不道。回至中路。源曰。和尚今日",
    "X66n1296_023:0132b16": "須與某甲道。若不道。打和尚去也。吾曰。打即任打。道",
    "X66n1296_023:0132b17": "即不道。源便打。歸院。吾令去。後有省。值吾化去。乃造",
    "X66n1296_023:0132b18": "石霜舉此話請益。霜曰。不見道生也不道死也不道。",
    "X66n1296_023:0132b19": "源大悟。",
    "X66n1296_023:0132b20": "雲居元云。石霜矢上加尖。喚醒千個漸源也無用",
    "X66n1296_023:0132b21": "處。當初待伊舉了。痛棒打出。非唯作天下宗師。亦",
    "X66n1296_023:0132b22": "乃為道吾雪屈。",
    "X66n1296_023:0132b23": "五祖演云。白雲今日憤氣不平。須要斷這公案。道",
    "X66n1296_023:0132b24": "吾第一不解為身作主。第二不能隨機入俗。當時",
    "X66n1296_023:0132c01": "待伊問生耶死耶。但向道等歸院裏向你道。若著",
    "X66n1296_023:0132c02": "得此語。伶俐漢一踏踏著。大小道吾和尚也免一",
    "X66n1296_023:0132c03": "頓拳頭。",
    "X66n1296_023:0132c04": "昭覺勤云。道吾橫身為物。指出生死根源。漸源親",
    "X66n1296_023:0132c05": "到寶山當面蹉過。若不是金剛正性夙植根深。爭",
    "X66n1296_023:0132c06": "得向平田淺草驀地回光。見得道吾著力相為處。",
    "X66n1296_023:0132c07": "且作麼生是道吾著力相為處。試道看。",
    "X66n1296_023:0132c08": "徑山杲云。生也不道死也不道。兩重公案一狀領",
    "X66n1296_023:0132c09": "到。露刃吹毛截斷綱要。脫却鶻臭衫。拈却炙脂帽。",
    "X66n1296_023:0132c10": "大坐當軒氣浩浩。喝一喝。",
    "X66n1296_023:0132c11": "天寧琦云。生耶死耶。動念即乖。不道不道。何處尋",
    "X66n1296_023:0132c12": "討。拽脫鼻孔。打破髑髏。腰纏十萬貫。騎鶴上揚州。",
    "X66n1296_023:0132c13": "有意氣時添意氣。不風流處也風流。",
    "X66n1296_023:0132c14": "妙雲雄云。道吾入水求人。尀耐杖頭太短。致侍者",
    "X66n1296_023:0132c15": "重重蹉過。者裏若有問生耶死耶。驀喚云闍黎。待",
    "X66n1296_023:0132c16": "應諾。却問云生耶死耶。他擬開口。便與劈面掌。要",
    "X66n1296_023:0132c17": "使伊當下知恩。",
    "X66n1296_023:0132c18": "漸源因寶葢約姪來訪。源乃捲簾在方丈內坐。葢一",
    "X66n1296_023:0132c19": "見乃下却簾便歸客位。源令侍者傳語曰。長老遠涉",
    "X66n1296_023:0132c20": "不易。猶隔津在。葢遂擒住侍者與一掌。者曰。有堂頭",
    "X66n1296_023:0132c21": "和尚在。莫打某甲。葢曰。為有堂頭老漢。所以打你。者",
    "X66n1296_023:0132c22": "回舉似源。源曰猶隔津在。",
    "X66n1296_023:0132c23": "昭覺勤云。老漢一舒一卷賓主歷然。隔津通津彼",
    "X66n1296_023:0132c24": "此相照。侍者親蒙賜掌。恩大難酬。寶葢到處垂慈。",
    "X66n1296_023:0133a01": "費盡腕頭氣力。",
    "X66n1296_023:0133a02": "天童覺云。灼然猶隔津在。然則各各彼彼自是一",
    "X66n1296_023:0133a03": "家。且作麼生得同生同死共命連枝去。暗裏抽橫",
    "X66n1296_023:0133a04": "骨。明中坐舌頭。",
    "X66n1296_023:0133a05": "鼓山賢云。漸源見寶葢。寶葢未見漸源。",
    "X66n1296_023:0133a06": "寶壽新云。既謂賓主合歡。因甚各立疆界。莫有奇",
    "X66n1296_023:0133a07": "特處麼。拍手一下云。相逢不下馬。各自奔前程。",
    "X66n1296_023:0133a08": "漸源一日持鍬到石霜。於法堂上從東過西從西過",
    "X66n1296_023:0133a09": "東。霜曰作麼。源曰覓先師靈骨。霜曰洪波浩渺白浪",
    "X66n1296_023:0133a10": "滔天。覓甚先師靈骨。曰正好著力。霜曰者裏針劄不",
    "X66n1296_023:0133a11": "入著什麼力。源持鍬肩上便出。",
    "X66n1296_023:0133a12": "太原孚別源云。先師靈骨猶在。",
    "X66n1296_023:0133a13": "明招謙云。莫道作麼。別下得什麼語。代云鸕鷀語",
    "X66n1296_023:0133a14": "鶴。又代漸源。便擲却鍬子云淺水無魚。",
    "X66n1296_023:0133a15": "青龍斯云。二老可謂同條共貫收放臨時。仔細看",
    "X66n1296_023:0133a16": "來猶未勦絕。要得勦絕麼。先師靈骨謾勞尋。溢目",
    "X66n1296_023:0133a17": "烟光亘古今。堪笑持鍬徒著力。何如撫掌共披襟。",
    "X66n1296_023:0133a18": "漸源在帳內坐。有僧來撥開帳曰不審。源以目視之。",
    "X66n1296_023:0133a19": "良久曰會麼。曰不會。源曰七佛已前事。為甚麼不會。",
    "X66n1296_023:0133a20": "僧舉似石霜。霜曰。如人解射。箭不虗發。",
    "X66n1296_023:0133a21": "東林總云。漸源道七佛已前事則且從。未審石霜",
    "X66n1296_023:0133a22": "喚什麼作箭。良久云。漸源頭白。石霜頭黑。七佛已",
    "X66n1296_023:0133a23": "前曾漏洩。既漏洩。掩不得。南海波斯生白澤。",
    "X66n1296_023:0133a24": "鼓山永云。漸源夢中說夢。石霜接響承虗。要且二",
    "X66n1296_023:0133b01": "俱不了。",
    "X66n1296_023:0133b02": "淥清和尚(青四道吾智嗣)因僧問。不落道吾機。請師道。清曰。",
    "X66n1296_023:0133b03": "庭前紅莧樹。生葉不生華。僧良久。清曰會麼。曰不會。",
    "X66n1296_023:0133b04": "清曰。正是道吾機。為什麼不會。僧禮拜。清便打曰。須",
    "X66n1296_023:0133b05": "是老僧打你始得。",
    "X66n1296_023:0133b06": "昭覺勤云。來源既正。只貴轉身。者僧眼既[目*荅]眵。淥",
    "X66n1296_023:0133b07": "清遂因風放火。當時若是個漢。待他道庭前紅莧",
    "X66n1296_023:0133b08": "樹生葉不生華。便與掀倒禪牀。直饒道吾親來也",
    "X66n1296_023:0133b09": "須與他平展。還委悉麼。棋逢敵手難藏倖。詩到重",
    "X66n1296_023:0133b10": "吟始見工。",
    "X66n1296_023:0133b11": "鼎州德山宣鑑禪師(青四龍潭信嗣)示眾。今夜不答話。問話",
    "X66n1296_023:0133b12": "者三十棒。時有僧出禮拜。山便打。僧曰。某甲話也未",
    "X66n1296_023:0133b13": "問。因甚麼便打。山曰你是甚處人。曰新羅人。山曰未",
    "X66n1296_023:0133b14": "跨船舷好與三十棒。",
    "X66n1296_023:0133b15": "法眼益云。大小德山話作兩橛。",
    "X66n1296_023:0133b16": "報慈遂云。叢林中喚作隔下語。且從。祇如德山道",
    "X66n1296_023:0133b17": "問話者三十棒。意作麼生。",
    "X66n1296_023:0133b18": "德山密云。大小德山龍頭蛇尾。",
    "X66n1296_023:0133b19": "雪竇顯云。此二老宿雖善裁長補短舍重從輕。要",
    "X66n1296_023:0133b20": "見德山老漢亦未可在。何故。殊不知德山握閫外",
    "X66n1296_023:0133b21": "威權。有當斷不斷不招其亂底劒。諸人還識新羅",
    "X66n1296_023:0133b22": "僧麼。只是個撞著露柱的瞎漢。",
    "X66n1296_023:0133b23": "瑯瑘覺云。德山何似履春氷。雖然如是。如猫弄鼠。",
    "X66n1296_023:0133b24": "溈山喆云。德山大似清平世界鋥甲磨鎗。者僧不",
    "X66n1296_023:0133c01": "惜性命身挨白刃。法眼道話作兩橛。大似藥病相",
    "X66n1296_023:0133c02": "治。圓明道龍頭蛇尾。也是金鍮不辨。雪竇道撞著",
    "X66n1296_023:0133c03": "露柱底瞎漢。截斷眾流。如今還有人為新羅僧作",
    "X66n1296_023:0133c04": "主麼。出來與大溈相見。乃豎拂云。去去西天路。迢",
    "X66n1296_023:0133c05": "迢十萬餘。",
    "X66n1296_023:0133c06": "翠巖芝云。時人盡道德山作家。用得好。若與麼會。",
    "X66n1296_023:0133c07": "還曾夢見麼。山僧道德山被者僧一推直得瓦解",
    "X66n1296_023:0133c08": "氷消。",
    "X66n1296_023:0133c09": "黃龍清云。雖則雪竇高提祖印。坐斷寰區。只解瞻",
    "X66n1296_023:0133c10": "前不能顧後。者僧堂堂出來。什麼處是撞著露柱",
    "X66n1296_023:0133c11": "處。還有人辨得麼。若也辨得。不唯與新羅僧雪屈。",
    "X66n1296_023:0133c12": "亦見當人眼目分明。若辨不得。非唯新羅僧撞著",
    "X66n1296_023:0133c13": "露柱。盡大地衲僧個個出來撞著露柱。",
    "X66n1296_023:0133c14": "南堂靜云。德山老人寂寂惺惺。法眼圓明精精靈",
    "X66n1296_023:0133c15": "靈。六韜三略武緯文經。新羅衲子有丙無丁。",
    "X66n1296_023:0133c16": "丹霞淳云。諸方盡道者僧纔出德山便打。末後却",
    "X66n1296_023:0133c17": "道未跨船舷好與三十棒。是話作兩橛處。龍頭蛇",
    "X66n1296_023:0133c18": "尾處。若與麼會。大似盲人摸象。非惟不曾夢見德",
    "X66n1296_023:0133c19": "山。自己亦乃未有參學眼在。何故。殊不知德山韜",
    "X66n1296_023:0133c20": "略雙全文武兼備。放開則大野風行。把住則碧天",
    "X66n1296_023:0133c21": "星落。然則貪扶正宗步步登高。仔細觀來。一向只",
    "X66n1296_023:0133c22": "顧他非。不能自省己過。者僧當時若是個作家。直",
    "X66n1296_023:0133c23": "饒德山通身手眼也須放下拄杖子。豈不見道大",
    "X66n1296_023:0133c24": "丈夫捋虎鬚未為分外。者僧既無奪驪龍珠的手",
    "X66n1296_023:0134a01": "段。致使德山令行一半。如今眾中莫有為新羅僧",
    "X66n1296_023:0134a02": "雪屈者麼。便請掀倒禪牀喝散大眾。丹霞者裏不",
    "X66n1296_023:0134a03": "學德山倚勢欺人。却分半院與伊住。為甚如此。深",
    "X66n1296_023:0134a04": "嗟季運一將難求。若無實說。異獸藏頭角。靈禽惜",
    "X66n1296_023:0134a05": "羽毛。",
    "X66n1296_023:0134a06": "昭覺勤云。德山大似金輪聖主寰中獨據。四方八",
    "X66n1296_023:0134a07": "表無不順從。等閒布一勑施一令。直得風行草偃。",
    "X66n1296_023:0134a08": "若不是者僧。爭見殺活擒縱威權自在法眼圓明。",
    "X66n1296_023:0134a09": "雪竇雖則直截單提各能扶樹德山。要且只扶得",
    "X66n1296_023:0134a10": "末後句。未扶得最初句。且作麼生是德山最初句。",
    "X66n1296_023:0134a11": "大鵬一展摩霄翅。誰顧奔騰六合雲。",
    "X66n1296_023:0134a12": "護國元云。忒煞倚勢欺人。山僧見處也要諸人共",
    "X66n1296_023:0134a13": "知。者僧當時若是個漢。待他道你是甚處人。便與",
    "X66n1296_023:0134a14": "掀倒禪牀。撩起便行。直饒德山牙如劒樹口似血",
    "X66n1296_023:0134a15": "盆。也須倒退三千里。何故。識法者懼。",
    "X66n1296_023:0134a16": "淨慈一云。者僧以赤肉挨他白刃。也不易抵當。當",
    "X66n1296_023:0134a17": "時若是個漢。纔見道今夜不答話問話者三十棒。",
    "X66n1296_023:0134a18": "便好震聲一喝。奪德山棒到行正令去。直饒德山",
    "X66n1296_023:0134a19": "全機。也須退後三千里。",
    "X66n1296_023:0134a20": "薦福璨云。大小德山可惜龍頭蛇尾。却引者僧向",
    "X66n1296_023:0134a21": "草窠裏頭出頭沒。當時待他道某甲話也未問因",
    "X66n1296_023:0134a22": "甚打某甲。脚跟下痛與三十。何故。為人須為徹。",
    "X66n1296_023:0134a23": "浮山□云。德山門下草偃風行。其奈法眼圓明猶",
    "X66n1296_023:0134a24": "不放過。雪竇雖則縱奪可觀抑揚有準。要見二老",
    "X66n1296_023:0134b01": "宿亦未可。拈拄杖畫一畫云。到江吳地盡。隔岸越",
    "X66n1296_023:0134b02": "山多。",
    "X66n1296_023:0134b03": "瑞巖慍云。德山以強凌弱。者僧有理難伸。法眼圓",
    "X66n1296_023:0134b04": "明固是見義勇為。怎奈死而不弔。浮山云雪竇雖",
    "X66n1296_023:0134b05": "則縱奪可觀抑揚有準要見二老宿亦未可。圖他",
    "X66n1296_023:0134b06": "一粒米。失却半年糧。",
    "X66n1296_023:0134b07": "南堂欲云。總謂德山勾賊破家。者僧把髻投衙。法",
    "X66n1296_023:0134b08": "眼圓明據欵結案。雪竇扶強抑弱逐惡隨邪。如斯",
    "X66n1296_023:0134b09": "理論要契他古人。直是白雲萬里。當時者僧見道",
    "X66n1296_023:0134b10": "今夜不答話。珍重便行。非唯坐斷德山。亦且光揚",
    "X66n1296_023:0134b11": "宗眼。",
    "X66n1296_023:0134b12": "雲居莊云。諸方老宿只能扶強不能扶弱。徑山今",
    "X66n1296_023:0134b13": "夜要斷不平。牙如劒樹口似磉盆還他德山老漢。",
    "X66n1296_023:0134b14": "若是辨衲僧眼。猶欠悟在。者僧當時才出。直云某",
    "X66n1296_023:0134b15": "甲今夜不問話只與和尚相見。他若行棒便與接",
    "X66n1296_023:0134b16": "住一推。非唯坐斷德山。且免雪竇檢罰。豈不是個",
    "X66n1296_023:0134b17": "俊快衲僧。拈拄杖卓一卓云。鶴有九皐難翥翼。馬",
    "X66n1296_023:0134b18": "無千里謾追風。",
    "X66n1296_023:0134b19": "松隱然云。且道者僧合喫棒不合喫棒。若道合喫",
    "X66n1296_023:0134b20": "棒。者僧過在甚麼處。若道不合喫棒。怎奈德山令",
    "X66n1296_023:0134b21": "不虗行。要會麼。良久云。不是李將軍。徒勞射石虎。",
    "X66n1296_023:0134b22": "大巍倫云。我若作新羅僧。見德山纔開口。呵呵大",
    "X66n1296_023:0134b23": "笑便出。",
    "X66n1296_023:0134b24": "福嚴容云。德山埋兵挑鬬要騐作家。者僧只知貪",
    "X66n1296_023:0134c01": "程不覺錯路。若是山僧。見道今夜不答話問話者",
    "X66n1296_023:0134c02": "三十棒。便對云。和尚今夜不著便。他若動靜。但云",
    "X66n1296_023:0134c03": "夜深請和尚尊重。",
    "X66n1296_023:0134c04": "開先金云。德山懸羊賣狗。雪竇欺胡罔漢。不因法",
    "X66n1296_023:0134c05": "眼圓明怎得從公判斷。開先挈領振綱。也只救取",
    "X66n1296_023:0134c06": "一半。敢問諸人。因甚不與全救。分付無眼村翁。打",
    "X66n1296_023:0134c07": "鼓普請自看。",
    "X66n1296_023:0134c08": "崆峒慈云。德山雖別肘後符懸縱橫自在。要且陣",
    "X66n1296_023:0134c09": "脚不穩。者僧雖然奮勇當前危亡不顧。惜無先見",
    "X66n1296_023:0134c10": "之機。何故。當時待道今夜不答話。便與掀倒禪牀。",
    "X66n1296_023:0134c11": "德山縱有通天作用。管教氷消瓦解。",
    "X66n1296_023:0134c12": "棲霞成云。從上古德各出手眼。雖則互有所長。要",
    "X66n1296_023:0134c13": "且斷者話不倒。不知德山布箇萬里長陣。擬窺天",
    "X66n1296_023:0134c14": "下英奇。無端走出個驢前馬後漢來。德山為之氣",
    "X66n1296_023:0134c15": "索。未跨船舷好與三十棒。亦不得已。豈德山心之",
    "X66n1296_023:0134c16": "所欲哉。",
    "X66n1296_023:0134c17": "大慈璸云。一往看來。者僧大似個孟八郎漢。不識",
    "X66n1296_023:0134c18": "利害。猛虎腮邊捋鬚。不幾喪身失命。殊不知德山",
    "X66n1296_023:0134c19": "老漢被者僧暗地裏把條斷貫索穿却鼻孔了也。",
    "X66n1296_023:0134c20": "諸人還委悉麼。山僧不是扶弱鋤強。也要指諸人",
    "X66n1296_023:0134c21": "個入處。卓拄杖云。月黑霜濃毛骨冷。鶴翅千尺一",
    "X66n1296_023:0134c22": "聲鴉。喝一喝。",
    "X66n1296_023:0134c23": "東塔熹云。德山干將在握殺活自由。怎奈一席兩",
    "X66n1296_023:0134c24": "令未見好手。若是長溪。見者僧出禮拜。便歸方丈。",
    "X66n1296_023:0135a01": "不惟使者僧結舌有分。且免得彼此遞相鈍置。",
    "X66n1296_023:0135a02": "廣胤標云。德山尋常一條脊梁骨硬似鐵抝不折。",
    "X66n1296_023:0135a03": "及乎遇著者僧。盡平生氣力都使不去。未審者僧",
    "X66n1296_023:0135a04": "有甚長處。不見道。放過一著。縛手縛脚。",
    "X66n1296_023:0135a05": "德山到溈山挾複子上法堂。從西過東從東過西。顧",
    "X66n1296_023:0135a06": "視方丈曰。有麼有麼。溈坐次殊不顧盻。山曰無無。便",
    "X66n1296_023:0135a07": "出。至門首乃曰。雖然。也不得草草。遂具威儀再入相",
    "X66n1296_023:0135a08": "見。纔跨門提起坐具曰和尚。溈擬取拂子。山便喝。拂",
    "X66n1296_023:0135a09": "袖而出。溈至晚問首座。今日新到在否。座曰當時背",
    "X66n1296_023:0135a10": "却法堂著草鞋去也。溈曰。此子已後向孤峰頂上盤",
    "X66n1296_023:0135a11": "結草菴。呵佛罵祖去在。",
    "X66n1296_023:0135a12": "雪竇顯於無無便出及拂袖而出兩處皆著語云。",
    "X66n1296_023:0135a13": "勘破了也。又於呵佛罵祖去在處著語云。雪上加",
    "X66n1296_023:0135a14": "霜。",
    "X66n1296_023:0135a15": "五祖戒云。德山大似作賊人心虗。溈山也是賊過",
    "X66n1296_023:0135a16": "後張弓。",
    "X66n1296_023:0135a17": "昭覺勤云。雪竇兩處俱道勘破。且道是勘破德山",
    "X66n1296_023:0135a18": "勘破溈山。",
    "X66n1296_023:0135a19": "徑山杲云。二尊宿恁麼相見。每人失却一隻眼。",
    "X66n1296_023:0135a20": "城山洽云。二尊宿一出一入。各各胸藏韜略力舉",
    "X66n1296_023:0135a21": "千鈞。多少鹵莽的盡謂溈山不及德山。有甚麼交",
    "X66n1296_023:0135a22": "涉。祇如溈山道此子已後向孤峰頂上盤結草菴",
    "X66n1296_023:0135a23": "呵佛罵祖去在。是何意旨。澤廣藏山。理能伏豹。",
    "X66n1296_023:0135a24": "德山因一僧相看。乃近前作相撲勢。山曰與麼無禮",
    "X66n1296_023:0135b01": "合喫山僧手裏棒。僧拂袖便行。山曰。饒你如是。也只",
    "X66n1296_023:0135b02": "得一半。僧轉身便喝。山打曰須是我打你始得。曰諸",
    "X66n1296_023:0135b03": "方有明眼人在。山曰天然有眼。僧擘開眼曰猫便出。",
    "X66n1296_023:0135b04": "山曰黃河三千年一度清。",
    "X66n1296_023:0135b05": "天童華云。者僧是透關底漢。若非德山本分鉗錘。",
    "X66n1296_023:0135b06": "幾乎死在句下。只如德山道黃河三千年一度清。",
    "X66n1296_023:0135b07": "又作麼生。嶺梅殘雪裏。雲鬢未梳時。",
    "X66n1296_023:0135b08": "龍池微云。者僧雖久經行陣。到德山面前未免納",
    "X66n1296_023:0135b09": "誠降欵。德山只欲坐致太平。被者僧鎗旗一展。直",
    "X66n1296_023:0135b10": "得伎倆俱露。總未免旁觀者哂。且道誰是旁觀者。",
    "X66n1296_023:0135b11": "若也識得。龍池與伊三十拄杖。",
    "X66n1296_023:0135b12": "報恩琇云。咸謂德山舉鼎㧞山氣吞寰宇。誰知揖",
    "X66n1296_023:0135b13": "讓升降折旋中禮有如此。夫語云。臨事而懼。好謀",
    "X66n1296_023:0135b14": "而成。德山其謂歟。",
    "X66n1296_023:0135b15": "德山凡見僧入門便棒。臨濟凡見僧入門便喝。",
    "X66n1296_023:0135b16": "龍泉濌云。閉門打睡。接上上機。須還他過量丈夫",
    "X66n1296_023:0135b17": "始得。若夫二老漢與麼做處。未免旁觀者哂。何故",
    "X66n1296_023:0135b18": "聻。黃金自有黃金價。何必和沙賣與人。",
    "X66n1296_023:0135b19": "德山上堂。我先祖見處即不然。者裏無佛無祖。達磨",
    "X66n1296_023:0135b20": "是老臊胡。釋迦是乾屎橛。文殊普賢是擔屎漢。等覺",
    "X66n1296_023:0135b21": "妙覺是破執凡夫。菩提涅槃是繫驢橛。十二分教是",
    "X66n1296_023:0135b22": "鬼神簿拭瘡疣紙。四果三賢初心十地是守古塚鬼。",
    "X66n1296_023:0135b23": "自救不了。",
    "X66n1296_023:0135b24": "雲門偃云。讚佛讚祖須是德山老人始得。",
    "X66n1296_023:0135c01": "瑯瑘覺云。諸方若與麼會。入地獄如箭射。只如雲",
    "X66n1296_023:0135c02": "門與麼道。也須入地獄如箭射。",
    "X66n1296_023:0135c03": "德山因臨濟侍立次。山曰今日困。濟曰者老漢寐語",
    "X66n1296_023:0135c04": "作麼。山便打。濟便掀倒禪牀。山休去。",
    "X66n1296_023:0135c05": "雪竇顯云。二員作者具啐啄同時眼。有啐啄同時",
    "X66n1296_023:0135c06": "用。雪竇擬向饑鷹爪下奪肉。猛虎口裏爭餐。敢謂",
    "X66n1296_023:0135c07": "德山臨濟俱是瞎漢。有人辨得。天下橫行。",
    "X66n1296_023:0135c08": "雲峰悅云。奇怪。諸德看此二員作家一拶一捺。略",
    "X66n1296_023:0135c09": "露風規。大似把手上高山。雖然如是。未免旁觀者",
    "X66n1296_023:0135c10": "哂。且道誰是旁觀者。喝一喝下座。",
    "X66n1296_023:0135c11": "徑山杲云。雲峰與麼批判。大似普州人。徑山若見。",
    "X66n1296_023:0135c12": "縛作一束送在河裏。不見道蚌鷸相持俱落漁人",
    "X66n1296_023:0135c13": "之手。",
    "X66n1296_023:0135c14": "西堂顯云。然則德山門下草偃風行。怎奈臨濟當",
    "X66n1296_023:0135c15": "機不讓。雖然如是。未出葛藤窠裏。",
    "X66n1296_023:0135c16": "護國元云。二老忒煞旁若無人。真如若見。每人各",
    "X66n1296_023:0135c17": "與二十痛棒。且道利害在什麼處。有人明辨得。許",
    "X66n1296_023:0135c18": "你親見臨濟德山。",
    "X66n1296_023:0135c19": "天寧琦云。眾中道德山臨濟好手手中呈好手。紅",
    "X66n1296_023:0135c20": "心心裏中紅心。殊不知用盡自己心。笑破他人口。",
    "X66n1296_023:0135c21": "天童悟云。臨濟拽倒禪牀。大似不奈船何打破戽",
    "X66n1296_023:0135c22": "斗。當時若作今時。拽倒驀面擲。豈不得人一牛還",
    "X66n1296_023:0135c23": "人一馬。",
    "X66n1296_023:0135c24": "古南門云。二老漢當時恁麼相見。可謂旁若無人。",
    "X66n1296_023:0136a01": "豈料千古之下咽喉被雪竇把定。大眾還辨得麼。",
    "X66n1296_023:0136a02": "若辨不得。古南今日放一線道。乃擊禪牀云。長安",
    "X66n1296_023:0136a03": "風月貫今昔。那個男兒摸壁行。",
    "X66n1296_023:0136a04": "城山洽云。德山無事生事。臨濟慣捋虎鬚。且置勿",
    "X66n1296_023:0136a05": "論。敢問當時臨濟掀倒禪牀德山便爾休去。意作",
    "X66n1296_023:0136a06": "麼生。",
    "X66n1296_023:0136a07": "天目律云。饒你恁麼也是鼓粥飯氣。復云。噁。",
    "X66n1296_023:0136a08": "雪竇正云。德山向水稜上行船。臨濟於針鋒尖走",
    "X66n1296_023:0136a09": "馬。實為今古罕覯。雪竇為什麼却道二俱瞎漢。試",
    "X66n1296_023:0136a10": "定當看。",
    "X66n1296_023:0136a11": "白巖符云。者兩個漢一挨一拶。技藝都來可觀。就",
    "X66n1296_023:0136a12": "中一個更毒。若人委悉得。許你親見臨濟德山。不",
    "X66n1296_023:0136a13": "然。總是瞎漢。",
    "X66n1296_023:0136a14": "踈山順云。者兩個漢踈山當時若見。將一條蔴繩",
    "X66n1296_023:0136a15": "縛作一束送在大洋海裏。何故。太平無象日。何必",
    "X66n1296_023:0136a16": "待以干戈。",
    "X66n1296_023:0136a17": "德山上堂。問即有過不問猶乖。有僧出禮拜。山便打。",
    "X66n1296_023:0136a18": "僧曰某甲纔禮拜為甚便打。山曰待汝開口堪作什",
    "X66n1296_023:0136a19": "麼。",
    "X66n1296_023:0136a20": "雲居莊云。德山權衡在握殺活臨時。者僧久經行",
    "X66n1296_023:0136a21": "陣奮不顧身。然雖如是。未免二俱不了。還有緇素",
    "X66n1296_023:0136a22": "得出者麼。真金自有真金價。終不和沙賣與人。",
    "X66n1296_023:0136a23": "寶壽新云。者僧興兵只為德山討戰。觀其勢似有",
    "X66n1296_023:0136a24": "得失。察其原本無輸贏。是以饒你殺得北斗歸南。",
    "X66n1296_023:0136b01": "終不能使天下立地太平。如何得立地太平去。君",
    "X66n1296_023:0136b02": "王嬾問朝堂事。卿相何由奏帝基。",
    "X66n1296_023:0136b03": "白巖符云。德山據令未到手酸棒折。為甚麼便爾",
    "X66n1296_023:0136b04": "放過。者裏也有些子誵訛。當時我若作者僧。待道",
    "X66n1296_023:0136b05": "待汝開口堪作什麼。好與云恁麼則和尚却須喫",
    "X66n1296_023:0136b06": "棒。",
    "X66n1296_023:0136b07": "德山因雪峰問。從上宗乘。學人還有分也無。山打一",
    "X66n1296_023:0136b08": "棒曰道什麼。峰曰不會。明日復上請益。山曰我宗無",
    "X66n1296_023:0136b09": "語句。實無一法與人。峰於此有省。",
    "X66n1296_023:0136b10": "巖頭奯云。德山老人一條脊梁骨硬似鐵。雖然如",
    "X66n1296_023:0136b11": "是。於唱教門中猶較些子。",
    "X66n1296_023:0136b12": "長慶稜因保福問。只如巖頭出世。有何言教過於",
    "X66n1296_023:0136b13": "德山便與麼道。慶云。汝不見伊道。如人學射久久",
    "X66n1296_023:0136b14": "自中。福云中後如何。慶云展闍黎莫不識痛癢。福",
    "X66n1296_023:0136b15": "云和尚今日非唯舉話。慶云展闍黎是什麼心行。",
    "X66n1296_023:0136b16": "明招謙云大。小長慶錯下名言。",
    "X66n1296_023:0136b17": "丹霞淳云。德山恁麼說話。祇知入草求人。不覺通",
    "X66n1296_023:0136b18": "身泥水。仔細看來。祇具一隻眼。丹霞則不然。我宗",
    "X66n1296_023:0136b19": "有語句。金刀剪不開。深深玄妙旨。玉女夜懷胎。",
    "X66n1296_023:0136b20": "德山因龍牙問。學人仗鏌耶劒。擬取師頭時如何。山",
    "X66n1296_023:0136b21": "引頸近前曰[囗@力]。牙曰頭落也。山呵呵大笑。牙後到洞",
    "X66n1296_023:0136b22": "山舉前話。洞曰德山道什麼。牙曰德山無語。洞曰。莫",
    "X66n1296_023:0136b23": "道無語。且將德山落底頭呈似老僧看。牙方省。便懺",
    "X66n1296_023:0136b24": "謝。有僧舉似德山。山曰。洞山老人不識好惡。者漢死",
    "X66n1296_023:0136c01": "來多少時。救得有甚麼用處。",
    "X66n1296_023:0136c02": "保福展云。龍牙只知進前不知失步。",
    "X66n1296_023:0136c03": "翠巖芝云。龍牙當斷不斷。如今作麼生斷。",
    "X66n1296_023:0136c04": "法華舉云。諸上座莫是德山無機鋒麼。為當別有",
    "X66n1296_023:0136c05": "道理。良久云。[囗@力]。",
    "X66n1296_023:0136c06": "東禪觀云。龍牙抱劒傷身。自招過咎。德山為頭作",
    "X66n1296_023:0136c07": "主。幸好機籌忽被洞山指蹤。不覺尾巴露出。",
    "X66n1296_023:0136c08": "白巖符云。遁公輕敵去死十分。無足與論。德山做",
    "X66n1296_023:0136c09": "處暗陷菸菟。是稱好手。然為新豐白澤一照。則又",
    "X66n1296_023:0136c10": "手忙脚亂。好在什麼處。",
    "X66n1296_023:0136c11": "德山一日飯遲自托鉢至法堂前。時雪峰作飯頭。見",
    "X66n1296_023:0136c12": "曰。者老漢。鐘未鳴鼓未響。托鉢向甚麼處去。山便低",
    "X66n1296_023:0136c13": "頭歸方丈。峰舉似巖頭。頭曰大小德山未會末後句",
    "X66n1296_023:0136c14": "在。山聞令侍者喚巖頭問曰。你不肯老僧那。巖密啟",
    "X66n1296_023:0136c15": "其意。山乃休。至明日陞堂。果與尋常不同。巖至僧堂",
    "X66n1296_023:0136c16": "前撫掌大笑曰。且喜老漢會末後句也。他後天下人",
    "X66n1296_023:0136c17": "不奈伊何。雖然如是。也只得三年活。",
    "X66n1296_023:0136c18": "雪竇顯舉明招謙代德山語云。咄咄沒處去沒處",
    "X66n1296_023:0136c19": "去。云。曾聞說個獨眼龍。元來只在者裏。殊不知德",
    "X66n1296_023:0136c20": "山是個無齒大虫。若不是巖頭識破。怎得今日與",
    "X66n1296_023:0136c21": "昨日不同。諸人要會末後句麼。只許老胡知。不許",
    "X66n1296_023:0136c22": "老胡會。",
    "X66n1296_023:0136c23": "溈山喆云。巖頭大似高崖石裂。直得百里走獸潛",
    "X66n1296_023:0136c24": "蹤。若非德山度量深明。怎得昨日與今日不同。",
    "X66n1296_023:0137a01": "溈山果云。古今無異路。達者共同途。透出威音外。",
    "X66n1296_023:0137a02": "須明肘後符。且道那裏是巖頭識破德山處。若檢",
    "X66n1296_023:0137a03": "點得出。非但參學眼明。亦乃領過雪峰。其或緇素",
    "X66n1296_023:0137a04": "不辨邪正未分。路遠夜長休把火。大家吹滅暗中",
    "X66n1296_023:0137a05": "行。",
    "X66n1296_023:0137a06": "高峰妙云。佛祖機緣古今公案。其中誵訛無出於",
    "X66n1296_023:0137a07": "此。或謂巖頭智過於師。故有密啟其意。殊不知犯",
    "X66n1296_023:0137a08": "彌天之咎萬劫遭殃。且道利害在什麼處。撫掌大",
    "X66n1296_023:0137a09": "笑云。侍者分明記取。三十年後有人證明。",
    "X66n1296_023:0137a10": "雲門信云。密啟其意。壁上貼門神。低頭歸方丈。慚",
    "X66n1296_023:0137a11": "惶殺人。果與尋常不同。毫釐有差天地懸隔。",
    "X66n1296_023:0137a12": "愚菴盂云。一個在高高峰頂立。一個在深深海底",
    "X66n1296_023:0137a13": "行。一個山上行船。一個巖前走馬。直得花飛錦上",
    "X66n1296_023:0137a14": "月到上林。然雖如是。禾黍不陽燄。競栽桃李春。翻",
    "X66n1296_023:0137a15": "令力耕者。半作賣花人。",
    "X66n1296_023:0137a16": "古南門云。字經三寫烏焉成馬。諸人若於鐘未鳴",
    "X66n1296_023:0137a17": "鼓未響時會去。不惟穿却德山明招鼻孔。亦乃坐",
    "X66n1296_023:0137a18": "斷巖頭雪竇舌頭。不然碗子撲落地。碟子成七片。",
    "X66n1296_023:0137a19": "要會末後句。且緩緩。",
    "X66n1296_023:0137a20": "報恩琇云。承虗接響者蹉過德山。抑強扶弱者埋",
    "X66n1296_023:0137a21": "沒巖頭。山僧老實告報道。師勝資強還他德山父",
    "X66n1296_023:0137a22": "子。喝一喝云。好手手中呈好手。知音知外有誰知。",
    "X66n1296_023:0137a23": "崆峒慈云。大小雪峰龍頭蛇尾。當時待低頭歸方",
    "X66n1296_023:0137a24": "丈。何不以手拊其背云。者老漢做賊人心虗。不惟",
    "X66n1296_023:0137b01": "使父兄做伎倆不成。亦免後人向末後句裏著倒。",
    "X66n1296_023:0137b02": "諸方要識末後句麼。良久云。星沉水底光千點。鴈",
    "X66n1296_023:0137b03": "過空中字幾行。",
    "X66n1296_023:0137b04": "百丈泐云。其父攘羊而子證之。直則直矣。天下不",
    "X66n1296_023:0137b05": "奈伊何。父為子隱子為父隱。美則美矣。天下不肯",
    "X66n1296_023:0137b06": "伊何。縱饒見得分明。要識巖頭則易。識德山則難。",
    "X66n1296_023:0137b07": "何故。便歸方丈閉却門。",
    "X66n1296_023:0137b08": "寶壽新云。德山雖則無事生事。檢點將來亦未為",
    "X66n1296_023:0137b09": "分外。怎奈遇著個無下落漢。便乃當頭一拶。非特",
    "X66n1296_023:0137b10": "使伊暗裏藏刀。亦要知你做處若何。不料折脚波",
    "X66n1296_023:0137b11": "斯驀頭跳出。復來劒刃上弄險。怎教伊不高懸戰",
    "X66n1296_023:0137b12": "鼓密布鎗旂。他見你鋒頭稍硬。也只得抽身便轉",
    "X66n1296_023:0137b13": "別露囊錐以為得志。那知伊冷地退敗是個兵行",
    "X66n1296_023:0137b14": "偽計。所以剛到臨崖之際。便欲放出辣手攔腮一",
    "X66n1296_023:0137b15": "拶。豈期宗門不幸重遭一上扭揑。直得鎗頭卓朔。",
    "X66n1296_023:0137b16": "無可奈何。祇如臨末稍頭一場露布。又作麼生好。",
    "X66n1296_023:0137b17": "還有人遮掩得麼。殊不知德山父子性命已落在",
    "X66n1296_023:0137b18": "新長老手裏。",
    "X66n1296_023:0137b19": "棲霞成云。德山父子雖善簧鼓其道。怎奈不善臨",
    "X66n1296_023:0137b20": "風別調韻出青霄。大家暗地搖脣。未免自揚家醜。",
    "X66n1296_023:0137b21": "然不因一事不長一智。且道伊畢還會末後句也",
    "X66n1296_023:0137b22": "無。禹力不到處。河聲流向西。",
    "X66n1296_023:0137b23": "雪竇正云。明招只知向前不知退後。雪竇漝麼批",
    "X66n1296_023:0137b24": "判不妨難會。祇如末後句畢竟作麼生會。乃喝一",
    "X66n1296_023:0137c01": "喝。",
    "X66n1296_023:0137c02": "東塔熹云。德山藏身露影。似個無齒大虫。雪峰暗",
    "X66n1296_023:0137c03": "得便宜。不覺通身著賊。若非多口阿師。怎得今日",
    "X66n1296_023:0137c04": "不同昨日。雖然。且道末後句如何委悉。也是胡餅",
    "X66n1296_023:0137c05": "裏討汁。",
    "X66n1296_023:0137c06": "枝山選云。者老漢尋常逞盡英俊。剛被雪峰一問。",
    "X66n1296_023:0137c07": "直得分踈不下。若無巖頭密啟。洎乎埋沒生平。雖",
    "X66n1296_023:0137c08": "然。且道末後句子既會得。因甚只得三年活。",
    "X66n1296_023:0137c09": "踈山順云。德山被雪峰一拶。直得去死十分。若無",
    "X66n1296_023:0137c10": "巖頭一貼返魂藥。何處有德山眾兄弟。要會末後",
    "X66n1296_023:0137c11": "句麼。逢人但恁麼舉。",
    "X66n1296_023:0137c12": "智者林云。德山作賊心虗。被雪峯一拶懡[怡-台+羅]而回。",
    "X66n1296_023:0137c13": "雪峯見伊低頭。若能云者賊。則德山伎倆窮矣。",
    "X66n1296_023:0137c14": "友可玄云。潛師夜戰者固不見德山。略地曉攻者",
    "X66n1296_023:0137c15": "是又豈知巖頭。殊不知將軍日挑戰。都護夜巡營。",
    "X66n1296_023:0137c16": "還他德山父子。雖然。燕山猶有石。須勒幾人名。",
    "X66n1296_023:0137c18": "宗門拈古彚集卷第二十三"
}