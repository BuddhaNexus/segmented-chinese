{
    "X37n0674_005:0758a18": "圓覺連珠序",
    "X37n0674_005:0758a19": "自波翻船子。夢斷鴦湖。松戴鳥窠。依然寶石遙遙千",
    "X37n0674_005:0758a20": "載。俍亭和尚獨振宗風。今日之澧陽藥嶠也。余舊本",
    "X37n0674_005:0758a21": "通門。重來問道。讀圓覺連珠一帙。以雲間雒下之驚",
    "X37n0674_005:0758a22": "才。寫白鷺竹林之遺意。昔陳思子建傳梵響於魚山。",
    "X37n0674_005:0758a23": "鳳閣彥和走雕龍於竺國。樂旨潘詞瞠乎後矣。若乃",
    "X37n0674_005:0758a24": "春風芻狗嘷徹桃源。夜月木鷄啼殘玉漏。長蘆進而",
    "X37n0674_005:0758b01": "比肩。中峯望之卷舌。尤非風穴鏡清。所能及也。是為",
    "X37n0674_005:0758b02": "序。禹航弟子嚴曾榘智鼎敬題",
    "X37n0674_005:0758b05": "圓覺連珠",
    "X37n0674_005:0758b06": "愚庵俍亭　淨挺　著",
    "X37n0674_005:0758b07": "同門　朱昇淨儲",
    "X37n0674_005:0758b08": "　吳百朋淨琬　閱",
    "X37n0674_005:0758b10": "略序",
    "X37n0674_005:0758b11": "相國裴休云。統眾德而大備。爍羣昏而獨照。故曰圓",
    "X37n0674_005:0758b12": "覺。圭峯密公。親承荷澤。究一雨之所霑。窮五教之殊",
    "X37n0674_005:0758b13": "致。因為之疏云爾。圭峯序曰。專一氣而致柔。修一心",
    "X37n0674_005:0758b14": "而成道。冲虗妙粹炳煥靈明。德用無邊皆同一性。性",
    "X37n0674_005:0758b15": "起為相。境智歷然。蓋種種幻化生於覺心。幻盡覺圓",
    "X37n0674_005:0758b16": "心通法遍。所謂空不生華金無重鑛者矣。一言之下",
    "X37n0674_005:0758b17": "心地開通。一軸之中義天朗耀。極思研精以傳來學。",
    "X37n0674_005:0758b18": "真歇悟空中峯普應竝有偈頌。各殊妙。挺慚固陋。更",
    "X37n0674_005:0758b19": "為短言。用連珠體。有宗有因有喻。末仍頌云。",
    "X37n0674_005:0758b20": "神通大光明藏不二隨順現諸淨土。",
    "X37n0674_005:0758b21": "蓋聞。圓極則智湛淵澄。覺滿則光瑩朗徹。何則以明",
    "X37n0674_005:0758b22": "覯物者明麗於空。攝物入明者物合其照。是以重暉",
    "X37n0674_005:0758b23": "耀夜無間阻深。千珠納光必窮郛廓。",
    "X37n0674_005:0758b24": "頌云。黃鶴樓。鸚鵡洲。漢陽此去正優遊。磨磚作鏡。千",
    "X37n0674_005:0758c01": "古使人愁。祖師家慣饒舌說道。吾心似秋月。白中黑。",
    "X37n0674_005:0758c02": "黑中白。亡與未亡。光境何物。",
    "X37n0674_005:0758c03": "文殊菩薩章",
    "X37n0674_005:0758c04": "蓋聞。六虗本淨非塵累之可攖。一道澄清豈見網之",
    "X37n0674_005:0758c05": "得及。何則返原契性性不能覆其纖微。鑑盡彌空空",
    "X37n0674_005:0758c06": "無所遁其餘影。是以天池皎皎必無假於投珠。舜若",
    "X37n0674_005:0758c07": "濛濛抑奚嫌於墮葉。",
    "X37n0674_005:0758c08": "蓋聞。情生境納舉不出乎內心。體變事懸率相緣於",
    "X37n0674_005:0758c09": "塵慮。何則死生形役者心非其心。來往道殊者慮匪",
    "X37n0674_005:0758c10": "其慮。是以張弧之見鬼載一車。齊物之譚雞懸三足。",
    "X37n0674_005:0758c11": "蓋聞。得全於覺者夢偽所不能誵。得全於天者人損",
    "X37n0674_005:0758c12": "所不能入。何則神還其漠故恬以頤和。德儷於常故",
    "X37n0674_005:0758c13": "湛以表素。是以鈞天之奏不聞舉國而謀。華胥之遊",
    "X37n0674_005:0758c14": "豈復乘雲而拜。",
    "X37n0674_005:0758c15": "頌云。三世諸佛不知有。金毛獅子變作狗。黧奴白牯",
    "X37n0674_005:0758c16": "却知有。笑煞曹山好顛酒。文殊文殊。出乖露醜。第二",
    "X37n0674_005:0758c17": "月第二月。古人且要問□。畢竟是第幾月。",
    "X37n0674_005:0758c18": "普賢菩薩章",
    "X37n0674_005:0758c19": "蓋聞。式周元始者觀在象先。廓落塵埃者灼居域外。",
    "X37n0674_005:0758c20": "何則行披披而從幻。豈歷幻以求真。紛總總之非真。",
    "X37n0674_005:0758c21": "固了真而是幻。是以乘風白絮無翼而飛。入壑黃雲",
    "X37n0674_005:0758c22": "絕迹而走。",
    "X37n0674_005:0758c23": "蓋聞。物之生也非物故雖生而不生。道之化也非道",
    "X37n0674_005:0758c24": "故及化而逾化。何則析體則離膚寸之庸。觀空則無",
    "X37n0674_005:0759a01": "絫黎之積。是以燧人秉御劫有沉灰。火正耀靈林無",
    "X37n0674_005:0759a02": "堅木。",
    "X37n0674_005:0759a03": "蓋聞。駕神龍以奠極不逐方隅。整羲馭以規天應離",
    "X37n0674_005:0759a04": "躔次。何則無為者無所不為。一治者不復更治。是以",
    "X37n0674_005:0759a05": "塗山之國石女生兒。汾河之濵老人搏影。",
    "X37n0674_005:0759a06": "頌云。空悠悠空悠悠。誰說金星現到頭。灰飛煙滅。彼",
    "X37n0674_005:0759a07": "此一齊休。幻人撫掌呵呵笑。幻法從來多巧妙。南山",
    "X37n0674_005:0759a08": "虎咬大蟲。東海鯉魚[跳-兆+孛]跳。有照有用。有玄有要。",
    "X37n0674_005:0759a09": "普眼菩薩章",
    "X37n0674_005:0759a10": "蓋聞。住無可住者心擬涉而路窮。思無可思者口欲",
    "X37n0674_005:0759a11": "緣而辭喪。何則望虗空以測影徒益觀摹。叩寂寞以",
    "X37n0674_005:0759a12": "求音用勞瞻歎。是以千年蓮葉必有元龜之毛。萬里",
    "X37n0674_005:0759a13": "桂輪豈聞燋兔之角。",
    "X37n0674_005:0759a14": "蓋聞。積物物而成我故物在我中。析我我而歸物故",
    "X37n0674_005:0759a15": "我周物外。何則知吾之非我者必對境而如遺。觀道",
    "X37n0674_005:0759a16": "之即物者抑舉量而自足。是以秦臺之鏡照照靡虧。",
    "X37n0674_005:0759a17": "隋侯之珠光光比耀。",
    "X37n0674_005:0759a18": "蓋聞。總經途之智則區域不殊。超形有之觀則神字",
    "X37n0674_005:0759a19": "睟溢。何則并慮故可任其分。兩行故並忘其一。是以",
    "X37n0674_005:0759a20": "鐙王攝影能生虗室之明。瞳子舒光遂折若華之照。",
    "X37n0674_005:0759a21": "頌云。牟尼珠今始識。如來藏裏收不得。象罔遇之而",
    "X37n0674_005:0759a22": "若存若亡。二龍爭之而不出不入。絳雪帶玄烏鷄非",
    "X37n0674_005:0759a23": "黑。秋清一片白如練。過影仙人掩團扇。薦不薦。打破",
    "X37n0674_005:0759a24": "鏡來。與汝相見。",
    "X37n0674_005:0759b01": "金剛藏菩薩章",
    "X37n0674_005:0759b02": "蓋聞。澄源本寂而濁智亂其渟泓。古炬彌空而蓬心",
    "X37n0674_005:0759b03": "發其頑焰。何則道殊動止者必非一致之揆。情存去",
    "X37n0674_005:0759b04": "來者中有不全之數。是以眶生赤眚垂髮參差。目有",
    "X37n0674_005:0759b05": "浮翳水論洄澓。",
    "X37n0674_005:0759b06": "蓋聞。盪精玄表者因新故以為居。寓形眾流者任方",
    "X37n0674_005:0759b07": "圓於一器。何則彼非我也故在廣不亂其羣。我猶物",
    "X37n0674_005:0759b08": "也故入紛彌見其獨。是以軒轅鑄鼎不雜鉛丹。神禹",
    "X37n0674_005:0759b09": "範金未容砂石。",
    "X37n0674_005:0759b10": "蓋聞。心與道會去離耳目之鄉。神與融理超越意言",
    "X37n0674_005:0759b11": "之表。何則見所見者不見所不見。聞所聞者不聞所",
    "X37n0674_005:0759b12": "不聞。是以鷽鳩之足墮於枌榆。蚊虻之肩絀於華岱。",
    "X37n0674_005:0759b13": "頌云。雲駛月運。舟行岸移。歷落桃華信馬蹄。死生路",
    "X37n0674_005:0759b14": "上把手萬山。齊休擬議漫思維。誰將螢火爇須彌。從",
    "X37n0674_005:0759b15": "來金矢法。一印印成泥。",
    "X37n0674_005:0759b16": "彌勒菩薩章",
    "X37n0674_005:0759b17": "蓋聞。物相生而有滋滋者以欲為性。物相遇而後聚",
    "X37n0674_005:0759b18": "聚者以愛為命。何則影從影者望影而迷其影。幻逐",
    "X37n0674_005:0759b19": "幻者非幻亦入於幻。是以四生總總比奔車之無定",
    "X37n0674_005:0759b20": "輪。大造茫茫猶渴燄之匪實相。",
    "X37n0674_005:0759b21": "蓋聞。任運而適者無動不與道咸。稱物為施者嚮方",
    "X37n0674_005:0759b22": "必以矩合。何則天人博設始終有以一其趨。頓漸依",
    "X37n0674_005:0759b23": "分洪纖無所越其致。是以培塿之細可增益於崑崙。",
    "X37n0674_005:0759b24": "蹄涔之微亦全納於滄溟。",
    "X37n0674_005:0759c01": "蓋聞。棄智就愚者用其智寧用其愚。捨聖入凡者任",
    "X37n0674_005:0759c02": "其凡不任其聖。何則廣已而造其大。故逆順有所不",
    "X37n0674_005:0759c03": "拘。納物而入於樊。故存亡與之為一。是以文王醢子",
    "X37n0674_005:0759c04": "哀江漢之臣鄰。伊尹烹牛報空桑之魚鱉。",
    "X37n0674_005:0759c05": "頌云。樓閣門前可奈何。相逢拍手笑呵呵。一文錢討",
    "X37n0674_005:0759c06": "甚的。揭諦揭諦破布袋。盛著些波羅波羅。疥狗瘋猪。",
    "X37n0674_005:0759c07": "盡往南方成佛。寒山拾得。打從地獄經過。說甚麼宗",
    "X37n0674_005:0759c08": "趣頓漸。婆婆和和。左青原右南嶽。一齊是外道天魔。",
    "X37n0674_005:0759c09": "好大哥好大哥。且與君家唱哩囉。",
    "X37n0674_005:0759c10": "清淨慧菩薩章",
    "X37n0674_005:0759c11": "蓋聞。參差應迹者非無小大之規。玄同一齊者豈有",
    "X37n0674_005:0759c12": "偏全之量。何則吹萬則萬莫能該。返極則極不言數。",
    "X37n0674_005:0759c13": "是以爍迦羅眼渺塵劫而觀空。庵摩羅掌曠昭曠以",
    "X37n0674_005:0759c14": "盡類。",
    "X37n0674_005:0759c15": "蓋聞。情含眾彚非却卑以明尊。足蹈大方不守此以",
    "X37n0674_005:0759c16": "遺彼。何則澄之不清故淆之不濁。推之不去故輓之",
    "X37n0674_005:0759c17": "不來。是以迷頭認境徒觀鏡裏之頭。標指見月却疑",
    "X37n0674_005:0759c18": "月中之指。",
    "X37n0674_005:0759c19": "蓋聞。冲冲漠漠者侗乎未孩。冥冥蒙蒙者窅焉若喪。",
    "X37n0674_005:0759c20": "何則心不隔於有無。情奚間於取捨。是以春風芻狗",
    "X37n0674_005:0759c21": "嘷徹桃源。夜月木鷄啼殘玉漏。",
    "X37n0674_005:0759c22": "頌云。洗臉摸著鼻頭。眉毛只在眼上。箜篌吹徹鳳凰",
    "X37n0674_005:0759c23": "城。珍珠撒遍芙蓉帳。說甚的。函蓋乾坤。截斷眾流。隨",
    "X37n0674_005:0759c24": "波逐浪。一隊野狐精。個個把亡僧禮葬。懷州牛喫禾。",
    "X37n0674_005:0760a01": "益州馬腹脹。石女高歌。銕人弄棒。任死生忘得喪。六",
    "X37n0674_005:0760a02": "根不具。七識不全。太煞是逍遙放曠。啐啐啐。柳絮毛",
    "X37n0674_005:0760a03": "毱滾滾。梨華蛺蝶飛飛。露柱遭殃。燈籠造謗。",
    "X37n0674_005:0760a04": "威德自在菩薩章",
    "X37n0674_005:0760a05": "蓋聞。理無趨向非建理而設其標也。道絕形言非懸",
    "X37n0674_005:0760a06": "道而為之的也。何則奚思奚慮者寧矜務於周容。寬",
    "X37n0674_005:0760a07": "兮綽兮者亦游衍於明旦。是以大鵬展翼不歷堦墀。",
    "X37n0674_005:0760a08": "應龍搏雲豈由戶闥。",
    "X37n0674_005:0760a09": "蓋聞。天宇湛一者返景而符。光融廓徹者覽微而鑑。",
    "X37n0674_005:0760a10": "何則觀心則官止於符。開務則物入其鑑。是以土爰",
    "X37n0674_005:0760a11": "稼穡含物化光。鏡納重明因時逸豫。",
    "X37n0674_005:0760a12": "蓋聞。求定者反亂不如無定而亂莫之從也。趨明者",
    "X37n0674_005:0760a13": "必昏不如藏明而昏莫之入也。何則至人住運與天",
    "X37n0674_005:0760a14": "為遊。大覺不言自然成契。是以歌管在廟者神降在",
    "X37n0674_005:0760a15": "庭。鼓鐘於官者聲聞於外。",
    "X37n0674_005:0760a16": "頌云。薄伽梵涅槃門。門門迴互境分明。東西南北。一",
    "X37n0674_005:0760a17": "路坦然平。桃華沒髀。斥鷃來庭。不了事弄精魂。千年",
    "X37n0674_005:0760a18": "百歲。拖個死屍靈。驀直去。太惺惺。玄關鳥道。草鞋繩",
    "X37n0674_005:0760a19": "索絆君行。荊棘林中運步。夜明簾外翻身。出頭天外",
    "X37n0674_005:0760a20": "看。誰是恁般人。須信道。從門入者不是家珍。",
    "X37n0674_005:0760a21": "辨音菩薩章",
    "X37n0674_005:0760a22": "蓋聞。多者一之反而不知即一可以觀多。分者合之",
    "X37n0674_005:0760a23": "殊而不知因分逾以得合。何則銖銖積之至鈞石。則",
    "X37n0674_005:0760a24": "不任其數矣。寸寸掄之至微渺。則遂隣於虗矣。是以",
    "X37n0674_005:0760b01": "容成辨律而慎審於環中。伶倫考音而致齊於谷應。",
    "X37n0674_005:0760b02": "蓋聞。行周浹於八表彌前後而悉入於房。理溟滓於",
    "X37n0674_005:0760b03": "四虗歷險夷而不蹈其跡。何則亦趨亦步者示我驅",
    "X37n0674_005:0760b04": "馳。無軌無方者超諸援畔。是以衡輓之用策足而遇",
    "X37n0674_005:0760b05": "王良。輪蹄之間舉首而失造父。",
    "X37n0674_005:0760b06": "蓋聞。望道而赴者一往情移。與化俱徂者怡然理順。",
    "X37n0674_005:0760b07": "何則無主於中則無以發其志。不達於岸則無以和",
    "X37n0674_005:0760b08": "其倪。是以翻翻白氎正當任意而消。綰綰華巾亦復",
    "X37n0674_005:0760b09": "迎虗而解。",
    "X37n0674_005:0760b10": "頌云。六六三十六。五五二十五。趙州無雲。門普普。化",
    "X37n0674_005:0760b11": "搖鈴。金牛作舞。禾山打破鼓。堪笑堪疑。玄沙汝虎。蒼",
    "X37n0674_005:0760b12": "天蒼天。無事饒冤苦。難難難。十石芝蔴樹上攤。單三",
    "X37n0674_005:0760b13": "複三。前三後三。鴛鴦枕畔珠淚澘澘。",
    "X37n0674_005:0760b14": "淨諸業障菩薩章",
    "X37n0674_005:0760b15": "蓋聞。物大於己將見物而疑物。己大於物亦見己而",
    "X37n0674_005:0760b16": "迷己。何則躡形有之迹者必無返身之知。沉內景之",
    "X37n0674_005:0760b17": "觀者未免拘墟之智。是以孟賁雖勇不舉體膚。離朱",
    "X37n0674_005:0760b18": "極明難睹目睫。",
    "X37n0674_005:0760b19": "蓋聞。超然意表發夷曠於靈襟。寂爾中恬任清虗於",
    "X37n0674_005:0760b20": "奧府。何則背塵入覺者不知覺即迷塵。捨有循空者",
    "X37n0674_005:0760b21": "竊恐空仍滯有。是以風行水上何妄非真。天在山中",
    "X37n0674_005:0760b22": "指正為倒。",
    "X37n0674_005:0760b23": "蓋聞。化與化而靡極故體道必忘其玄。息與息以相",
    "X37n0674_005:0760b24": "吹故歷物不留其準。何則朕雖絕矣而離朕者勿雖。",
    "X37n0674_005:0760c01": "慮盡捐矣而遣慮者未遣。是以幽人入夜逝魄相尋。",
    "X37n0674_005:0760c02": "臘月流澌春冰不泮。",
    "X37n0674_005:0760c03": "頌云。暗不棲巢。明不越戶。身雖扄而在途。語帶玄而",
    "X37n0674_005:0760c04": "無路。但形文彩。即屬染污。聾者使之聞。盲者使之睹。",
    "X37n0674_005:0760c05": "堪笑時人邯鄲學唐步。命根不斷增長我見。輪却他",
    "X37n0674_005:0760c06": "克賓維那一場法戰。岐途兮亡羊。心不息兮走正狂。",
    "X37n0674_005:0760c07": "認賊為子兮喚奴作郎。",
    "X37n0674_005:0760c08": "普覺菩薩章",
    "X37n0674_005:0760c09": "蓋聞。不囿於物者頹然任運而運與道俱。無係於心",
    "X37n0674_005:0760c10": "者嗒焉忘情而情與古會。何則未嘗在也未嘗不在",
    "X37n0674_005:0760c11": "也。無乎適也無乎不適也。是以東山破斧感動風雷。",
    "X37n0674_005:0760c12": "西狩獲麟象傳箕斗。",
    "X37n0674_005:0760c13": "蓋聞。狃於近見必執偏而廢其全。習於故聞將取小",
    "X37n0674_005:0760c14": "而遺其大。何則作之固非任之亦執其咎。止之多失",
    "X37n0674_005:0760c15": "滅之尤罹其殃。是以情志之癖倉公憫其可憐。膏肓",
    "X37n0674_005:0760c16": "之原醫緩望而却走。",
    "X37n0674_005:0760c17": "蓋聞。潛神冥極憂樂不以入其懷。息意淵微動靜不",
    "X37n0674_005:0760c18": "以干其慮。何則泯怨亦因而忘其親。絕愛即無所用",
    "X37n0674_005:0760c19": "其憎。是以蒼龍臥月漫勞折角之鞭。玉馬奔風不窘",
    "X37n0674_005:0760c20": "弄蹄之駕。",
    "X37n0674_005:0760c21": "頌云。一圭一刀。一匕一勺。作者好求無病藥。漏笊籬。",
    "X37n0674_005:0760c22": "破木杓。久嚮趙州。到來一條略彴。綿州附子益州薑。",
    "X37n0674_005:0760c23": "大煞大煞。曹山病病山病。偏不坐偏。正不居正。不病",
    "X37n0674_005:0760c24": "者來看和尚麼。老僧看他有分。",
    "X37n0674_005:0761a01": "圓覺菩薩章",
    "X37n0674_005:0761a02": "蓋聞。神志耑則窮微集逸。情慮并則考道鈎玄。何則",
    "X37n0674_005:0761a03": "宇泰定而光通。心塞淵而闓豫。是以耳目靜好三月",
    "X37n0674_005:0761a04": "坐忘。商旅不行七日來復。",
    "X37n0674_005:0761a05": "蓋聞。身居軌物故不戒而心孚。性守宮庭故無欲而",
    "X37n0674_005:0761a06": "智正。何則非內也非外也。收神聽於和平。於彼乎於",
    "X37n0674_005:0761a07": "此乎。儼帝降於左右。是以黃琮蒼璧屢薦郊坼。藻火",
    "X37n0674_005:0761a08": "辰星時嚴路寢。",
    "X37n0674_005:0761a09": "蓋聞。藏天下於天下故在宥者不勞。運一心於一心",
    "X37n0674_005:0761a10": "故照臨者不匱。何則寓形自物物在而我分之也。考",
    "X37n0674_005:0761a11": "道由我我先而物合之也。是以箕風畢雨庶徵者皇",
    "X37n0674_005:0761a12": "建之符。石隕鷁飛辨類者體元之事。",
    "X37n0674_005:0761a13": "頌云。九旬休夏為誰忙。烹石虎打羚羊。迦葉眉毛丈",
    "X37n0674_005:0761a14": "二長。剎竿放倒。漸漸好商量。最上一竅絕玄絕妙。泥",
    "X37n0674_005:0761a15": "金剛打拳。木羅漢[跳-兆+孛]跳。石敢當呵呵大笑。東壁葫蘆",
    "X37n0674_005:0761a16": "低聲報道。獼猴闖入道場。大虫褁著紙帽。",
    "X37n0674_005:0761a17": "賢善首菩薩章",
    "X37n0674_005:0761a18": "蓋聞。立言居要非瀚漫不收之言。踞論入微豈畢近",
    "X37n0674_005:0761a19": "苟且之論。何則言渺眾慮者七十子奉其指歸。論攝",
    "X37n0674_005:0761a20": "羣機者五千文入其標準。是以泱泱東海河伯望洋。",
    "X37n0674_005:0761a21": "嶽嶽岱宗梁父屏息。",
    "X37n0674_005:0761a22": "蓋聞。羲軒堯禹不嫌接席而謀。崆峒廣成豈難望影",
    "X37n0674_005:0761a23": "而赴。何則理無殊理故千聖廸於余心。文多舊文故",
    "X37n0674_005:0761a24": "羣詞一乎己口。是以玄龜入雒無取大撓。白馬遊河",
    "X37n0674_005:0761b01": "不勞蒼頡。",
    "X37n0674_005:0761b02": "蓋聞。非明非暗故在兩有所不居。亦白亦玄故履中",
    "X37n0674_005:0761b03": "更失其任。何則貴不入聖者賤不趨凡。高不守真者",
    "X37n0674_005:0761b04": "卑不背俗。是以現身護世嘗持一卷之經。息影逃虗",
    "X37n0674_005:0761b05": "不挂半綸之網。",
    "X37n0674_005:0761b06": "頌云。一函經一函經。大地山河努眼睛。鏤空出屑。畫",
    "X37n0674_005:0761b07": "鬼成文。鉢盂枘子重三斤。綠楊芳草。子規夜半喚聲",
    "X37n0674_005:0761b08": "聲。髑髏驚起。枯木龍吟。天津橋上日午打三更。脫殻",
    "X37n0674_005:0761b09": "烏龜嶺外行。只憂他雲門拄杖。觸著帝天鼻孔。雨下",
    "X37n0674_005:0761b10": "盆傾。",
    "X37n0674_005:0761b12": "圓覺連珠(終)"
}