{
    "T48n2016_016:0499a13": "宗鏡錄卷第十六",
    "T48n2016_016:0499a15": "慧日永明寺主智覺禪師延壽集",
    "T48n2016_016:0499a16": "夫即心成佛者。為即真心。為即妄心。答。唯",
    "T48n2016_016:0499a17": "即真心。悟心真故。成大覺義。故稱為佛。問。若",
    "T48n2016_016:0499a18": "即真心。有何勝義。若即妄心。成何過咎。答。畢",
    "T48n2016_016:0499a19": "竟空門。理無眹迹。分別之道。事有開遮。妄心",
    "T48n2016_016:0499a20": "者。從能所生。因分別起。發浮根之暫用。成對",
    "T48n2016_016:0499a21": "境之妄知。若離前塵。此心無體。因境起照。境",
    "T48n2016_016:0499a22": "滅照亡。隨念生塵。念空塵謝。若將此影事而",
    "T48n2016_016:0499a23": "為佛身。既為虛妄之因。只成斷滅之果。真心",
    "T48n2016_016:0499a24": "者。湛然寂照。非從境生。含虛任緣。未嘗作意。",
    "T48n2016_016:0499a25": "明明不昧。了了常知。舒之無蹤。卷之無迹。",
    "T48n2016_016:0499a26": "如澄潭瑩野。明鏡懸空。萬像森羅。豁然虛鑒。",
    "T48n2016_016:0499a27": "不出不入。非有非無。斯則千聖冥歸。萬靈交",
    "T48n2016_016:0499a28": "會。信之者。徹大道之原底。體之者。成常住之",
    "T48n2016_016:0499a29": "法身。祖佛同指此心而成於佛。亦名天真佛。",
    "T48n2016_016:0499b01": "法身佛。性佛。如如佛。亦非離妄。妄無體故。亦",
    "T48n2016_016:0499b02": "非即真。真非即故。真妄名盡。即離情消。妙圓",
    "T48n2016_016:0499b03": "覺心。方能顯現。又以本具故。方能開示。故云",
    "T48n2016_016:0499b04": "如來正覺心。與眾生分別心。契同無二。為開",
    "T48n2016_016:0499b05": "示悟入之方便。是以若眾生心與諸佛心各",
    "T48n2016_016:0499b06": "異。如何說開。只為契同。方垂方便。如藏中無",
    "T48n2016_016:0499b07": "寶。徒勞掘鑿。只為有寶。不廢人功。但發信心。",
    "T48n2016_016:0499b08": "終當見性。故云我為汝保任此事。終不虛也。",
    "T48n2016_016:0499b09": "所以云。摩尼珠。人不識。如來藏裏親收得。六",
    "T48n2016_016:0499b10": "般神用空不空。一顆圓光色非色。如是的指。",
    "T48n2016_016:0499b11": "何用別求耶。故心丹訣云。茫茫天下虛尋覓。",
    "T48n2016_016:0499b12": "未肯迴頭自相識。信師行到無為鄉。始覺從",
    "T48n2016_016:0499b13": "來枉施力。所以華嚴論云。以無明住地煩惱。",
    "T48n2016_016:0499b14": "便為一切諸佛不動智。一切眾生。皆自有之。",
    "T48n2016_016:0499b15": "只為智體。無性無依。不能自了。會緣方了。故",
    "T48n2016_016:0499b16": "知一切眾生。皆是佛智。不得了緣。無由覺悟。",
    "T48n2016_016:0499b17": "了即成佛。如大品經云。有菩薩初發心。即坐",
    "T48n2016_016:0499b18": "道場為如佛。所以龐居士偈云。心若如。神自",
    "T48n2016_016:0499b19": "虛。不服藥。病自除。白蓮華。如意珠。無勞覓。",
    "T48n2016_016:0499b20": "莫驅驅。智者觀財色。了了如幻虛。衣食支身",
    "T48n2016_016:0499b21": "命。相勸學如如。時至移庵去。無物可盈餘。又",
    "T48n2016_016:0499b22": "古人云。一丸療萬病。不假藥方多。問。若即",
    "T48n2016_016:0499b23": "真心成佛。妄覺墮凡。則妄念違宗。真心順覺。",
    "T48n2016_016:0499b24": "斯乃真妄有二體用分離。如何會通圓融一旨。",
    "T48n2016_016:0499b25": "答。真妄無性。常契一原。豈有二心而互相",
    "T48n2016_016:0499b26": "即。以性淨無染。妄不可得。如幻刀不能斫石。",
    "T48n2016_016:0499b27": "苦霧不能染空。為不了一心之人。所以說即。",
    "T48n2016_016:0499b28": "如台教問云。無明即法性。無復無明。與誰相",
    "T48n2016_016:0499b29": "即。答。如為不識氷人。指水是氷指氷是水。但",
    "T48n2016_016:0499c01": "有名字。寧復有二物相即耶。是知時節有異。",
    "T48n2016_016:0499c02": "融結隨緣。濕性常在。未曾變動。乃至即凡即",
    "T48n2016_016:0499c03": "聖。亦復如是。凡聖但名。一體無異。故先德釋",
    "T48n2016_016:0499c04": "華嚴經云。一世界。盡法界亦如是者。知一眼",
    "T48n2016_016:0499c05": "如。一切眼如皆然。舉譬。如一人身有手足。一",
    "T48n2016_016:0499c06": "切人皆有手足。是以不了此一心。皆成二見。",
    "T48n2016_016:0499c07": "若凡夫執著此心。造輪迴業。二乘厭棄此心",
    "T48n2016_016:0499c08": "求灰斷果。又凡夫無眼。將菩提智照。成煩惱",
    "T48n2016_016:0499c09": "火燒。如大富盲兒。坐寶藏中。舉動罣礙。為寶",
    "T48n2016_016:0499c10": "所傷。二乘將如來四德祕藏。為無常五陰。謂",
    "T48n2016_016:0499c11": "是賊虎龍蛇。怕怖馳走。縛脫雖殊。取捨俱失。",
    "T48n2016_016:0499c12": "若諦了通達之者。不起不滅。無得無生。了此",
    "T48n2016_016:0499c13": "妄心念念無體。從何起執。念念自離。不須斷",
    "T48n2016_016:0499c14": "滅。尚不得一。何況二乎。故知諸法順如。證圓",
    "T48n2016_016:0499c15": "成。而情無理有。群情違旨。執遍計。而情有理",
    "T48n2016_016:0499c16": "無。順常在違。一道而何曾失體。情不乖理。千",
    "T48n2016_016:0499c17": "途而未暫分岐。洞之而情理絕名。了之而順",
    "T48n2016_016:0499c18": "違無地。是以法法盡合無言之道。念念皆歸",
    "T48n2016_016:0499c19": "無得之宗。天真自然。非于造作。如無言菩薩",
    "T48n2016_016:0499c20": "經云。爾時舍利弗。謂無言菩薩曰。汝族姓子。",
    "T48n2016_016:0499c21": "不能語言。云何欲問如來義乎。無言曰。一切",
    "T48n2016_016:0499c22": "諸法。悉無文字。亦無言詞。所以者何。一切眾",
    "T48n2016_016:0499c23": "生。皆悉自然。無諸言教。及眾想念。所以若約",
    "T48n2016_016:0499c24": "事備陳。則凡聖無差而差。若就理融即。則生",
    "T48n2016_016:0499c25": "佛差而不差。是以差與不差。俱不離真如之",
    "T48n2016_016:0499c26": "體。如華嚴演義云。無差之差者。是圓融上之",
    "T48n2016_016:0499c27": "行布也。差之無差者。是行布上之圓融也。如",
    "T48n2016_016:0499c28": "攬別成總。非離別外而有此總。如是融攝。無",
    "T48n2016_016:0499c29": "法不歸。則三乘非三。五性非五。如是妙解。方",
    "T48n2016_016:0500a01": "被宗鏡之光。離此見生。悉乖不二之旨。問。",
    "T48n2016_016:0500a02": "若一切眾生。即心是佛者。則諸佛何假三祇",
    "T48n2016_016:0500a03": "百劫。積功累德方成。答。為復學一乘實法。",
    "T48n2016_016:0500a04": "為復趣五性權機。此論自證法門。非述化儀",
    "T48n2016_016:0500a05": "方便。且楞伽經說有四佛。一化佛。二報生佛。",
    "T48n2016_016:0500a06": "三如如佛。四智慧佛。隨機赴感。名之為化。酬",
    "T48n2016_016:0500a07": "其往因。名之為報。本覺顯照。名為智慧。理體",
    "T48n2016_016:0500a08": "無二。故曰如如。華嚴經明十種佛。所謂於安",
    "T48n2016_016:0500a09": "住世間成正覺佛。無著見。願佛。出生見。業報",
    "T48n2016_016:0500a10": "佛。深信見。住持佛。隨順見。涅槃佛。深入見。法",
    "T48n2016_016:0500a11": "界佛。普至見。心佛。安住見。三昧佛。無量無依",
    "T48n2016_016:0500a12": "見。本性佛。明了見。隨樂佛。普授見。又佛總具",
    "T48n2016_016:0500a13": "十身。一眾生身。二國土身。三業報身。四聲聞",
    "T48n2016_016:0500a14": "身。五緣覺身。六菩薩身。七如來身。八智身。",
    "T48n2016_016:0500a15": "九法身。十虛空身。若別依五教。隨教不定。一",
    "T48n2016_016:0500a16": "小乘教。有二身佛。一生身。二法身。二大乘初",
    "T48n2016_016:0500a17": "教。有三身佛。一法身。二應身。三化身。三終教。",
    "T48n2016_016:0500a18": "有四身佛。一理性身。二法身。三報身。四應化",
    "T48n2016_016:0500a19": "身。四頓教。唯一佛身。一實性佛。五一乘圓教。",
    "T48n2016_016:0500a20": "有十身佛。又約性成佛。五教差別不同。小乘",
    "T48n2016_016:0500a21": "唯悉達一人為佛性。初教半成半不成。以有",
    "T48n2016_016:0500a22": "性無性分故為佛。終教凡有心者。當得作佛。",
    "T48n2016_016:0500a23": "除草木等。頓教無佛無性。離言說相為佛。圓",
    "T48n2016_016:0500a24": "教無所不有佛性。以三種世間皆是為佛。若",
    "T48n2016_016:0500a25": "三種世間。皆是為佛者。則內外心境。無非佛",
    "T48n2016_016:0500a26": "矣。又約心成佛。小乘以善心修所得為佛。初",
    "T48n2016_016:0500a27": "教心性為佛。終教以心相性泯為佛。頓教心",
    "T48n2016_016:0500a28": "本不生為佛。圓教以心無礙無盡為佛。又天",
    "T48n2016_016:0500a29": "台明四教佛。一藏教佛。二通教佛。三別教佛。",
    "T48n2016_016:0500b01": "四圓教佛。若以如如佛。心佛。本性佛。誰人不",
    "T48n2016_016:0500b02": "具。若以國土身。法身。虛空身。何法不圓。則處",
    "T48n2016_016:0500b03": "處而皆是寶坊。丘陵誰立。念念而咸成正覺。",
    "T48n2016_016:0500b04": "妄想何分。如盲者不覩光明。非朝陽夕魄之",
    "T48n2016_016:0500b05": "過咎。似小果不聞圓頓。豈佛心妙旨之親",
    "T48n2016_016:0500b06": "疎。但以法弱由於根微。道廣在乎量大。淺機",
    "T48n2016_016:0500b07": "自感。妙有證作無常。薄福所宜。珍寶化為瓦",
    "T48n2016_016:0500b08": "礫。空迷己眼。錯認他身。分實際以千差。致化",
    "T48n2016_016:0500b09": "儀之百變。如大方等無想經云。爾時佛告大",
    "T48n2016_016:0500b10": "雲密藏菩薩言。善男子。汝今當燃大智慧燈。",
    "T48n2016_016:0500b11": "破諸眾生。狂愚黑闇。若言如來。真實出生輸",
    "T48n2016_016:0500b12": "頭檀舍。出家學道。修習苦行。壞魔兵眾。坐於",
    "T48n2016_016:0500b13": "道場。成菩提道。當知是人。即是謗佛。寧當斷",
    "T48n2016_016:0500b14": "首。拔出其舌。終不出此虛妄之言。何以故。非",
    "T48n2016_016:0500b15": "是善解如來祕密語故。又大涅槃經云。若言",
    "T48n2016_016:0500b16": "釋迦如來。從兜率天。降神母胎。乃至八相成",
    "T48n2016_016:0500b17": "道。此是聲聞曲見。故云為劣解眾生。母胎出",
    "T48n2016_016:0500b18": "現。是以入此宗鏡。出語無過。舉念皆真。若未",
    "T48n2016_016:0500b19": "到斯門。說是成非。攝心猶錯。如圓覺經云。動",
    "T48n2016_016:0500b20": "念之與息念。皆歸迷悶。信心銘云。不識玄旨。",
    "T48n2016_016:0500b21": "徒勞念淨融大師云。悟此宗人。道佛不是亦",
    "T48n2016_016:0500b22": "得。若未信者。設念佛亦成妄語。故知不達宗",
    "T48n2016_016:0500b23": "鏡。凡有見解。盡成謗佛謗法謗僧。任萬慮千",
    "T48n2016_016:0500b24": "思。未有相應之日。纔了此旨。自然一念無差。",
    "T48n2016_016:0500b25": "所以華嚴論云。從初發心十住之首。以三昧",
    "T48n2016_016:0500b26": "力。頓印三界。三世一際。諸法一味。解脫涅槃。",
    "T48n2016_016:0500b27": "常寂滅味。更無始終。因果一際。諸性一性。諸",
    "T48n2016_016:0500b28": "智一智。諸相一相。諸行一行。三世一念。一念",
    "T48n2016_016:0500b29": "三世。乃至十世。如是等法。自在無礙。此經法",
    "T48n2016_016:0500c01": "門。無始無終。名為常轉法輪。是故此經教門。",
    "T48n2016_016:0500c02": "依本安立。以備大根。依本一際。不立始終。為",
    "T48n2016_016:0500c03": "非虛妄見故。入一總得餘。為法界一際故。不",
    "T48n2016_016:0500c04": "同權學。見未盡故。入餘總得一。為法界體無",
    "T48n2016_016:0500c05": "礙故。如圓珠無方。如明鏡頓照。如虛空無隔。",
    "T48n2016_016:0500c06": "如響無依。如影不礙。如化人所生。此法門者。",
    "T48n2016_016:0500c07": "是該括始終一際。圓滿無礙。無成無壞。無出",
    "T48n2016_016:0500c08": "無沒。常轉法輪。若人了得此法門者。佛智。自",
    "T48n2016_016:0500c09": "然智。無師智。之所現前。為此法無出沒故。還",
    "T48n2016_016:0500c10": "以自然無出沒智。而自能得之。非情繫思量",
    "T48n2016_016:0500c11": "之所能。得也。一切權教法門。總在其中。一時",
    "T48n2016_016:0500c12": "而說。為諸權教。不出法界。無三世故。各依自",
    "T48n2016_016:0500c13": "見。無量差殊。此一乘教。是始成正覺時說。若",
    "T48n2016_016:0500c14": "依情。是最初成佛時說。若依智。無始終說。故",
    "T48n2016_016:0500c15": "知成佛說法。不離一念。如華嚴經中。毘目仙",
    "T48n2016_016:0500c16": "人。執善財手。即時善財。自見其身。往十方十",
    "T48n2016_016:0500c17": "佛剎微塵數世界中。到十佛剎微塵數諸佛",
    "T48n2016_016:0500c18": "所。見彼佛剎。及其眾會。諸佛相好。種種莊嚴。",
    "T48n2016_016:0500c19": "乃至或經。百千億不可說不可說佛剎微塵數",
    "T48n2016_016:0500c20": "劫。乃至時彼仙人。放善財手。善財童子。即自",
    "T48n2016_016:0500c21": "見身。還在本處。是知不動本位之地。而身遍",
    "T48n2016_016:0500c22": "十方。未離一念之中。而時經億劫。本位不動。",
    "T48n2016_016:0500c23": "遠近之剎歷然。一念靡移。延促之時宛爾。不",
    "T48n2016_016:0500c24": "依宗鏡。何以消文。萬法冥歸。終無別旨。問。",
    "T48n2016_016:0500c25": "無性理同。一時成佛者。云何三乘等人。見佛",
    "T48n2016_016:0500c26": "有其差別。答。隨心感現。影像不同。自業差",
    "T48n2016_016:0500c27": "殊。非佛有異。觀一水而俄分四等。皆自見殊。",
    "T48n2016_016:0500c28": "共寶器而飯色不同。非他業變。則全心是佛。",
    "T48n2016_016:0500c29": "全佛是心。即真如心。是法身佛。且法身無相。",
    "T48n2016_016:0501a01": "真性無形。形相尚無。云何差別。皆是自識。照",
    "T48n2016_016:0501a02": "影不同。如五百婆羅門。見灰身而起信。劬師",
    "T48n2016_016:0501a03": "羅長者。覩三尺而發心。無邊身菩薩。窮上界",
    "T48n2016_016:0501a04": "而有餘。住小聖之凡夫。觀丈六而無盡。如觀",
    "T48n2016_016:0501a05": "佛三昧經云。佛白父王。及勅阿難。吾今為汝。",
    "T48n2016_016:0501a06": "悉現具足身相。說是語已。佛從座起。令眾俱",
    "T48n2016_016:0501a07": "起。令觀如來。從頂順觀。至足輪相。復從足相。",
    "T48n2016_016:0501a08": "逆觀至頂。一一身分。分明了了。如人執鏡。自",
    "T48n2016_016:0501a09": "見面像。若生垢惡不善心者。若有能毀佛禁",
    "T48n2016_016:0501a10": "戒者。見像純黑。猶如灰人。五百釋子。但見灰",
    "T48n2016_016:0501a11": "人。有千比丘。見赤土色。優婆塞十六人。見黑",
    "T48n2016_016:0501a12": "象脚色。優婆夷二十四人。見如聚墨。比丘尼。",
    "T48n2016_016:0501a13": "見如白銀。優婆塞。優婆夷。有見如藍染青色。",
    "T48n2016_016:0501a14": "四眾悲淚。釋子拔髮碎身。自述所見。乃至佛",
    "T48n2016_016:0501a15": "各為說。過去宿因。致茲異色。故識論云。境隨",
    "T48n2016_016:0501a16": "業識轉。是故說唯心。又密跡經云。一切天人",
    "T48n2016_016:0501a17": "見佛色量。或如黃金白銀。諸雜寶等。乃至或",
    "T48n2016_016:0501a18": "見丈六。或見一里。或見十里。乃至百億。無量",
    "T48n2016_016:0501a19": "無邊。遍虛空中。是則名為如來身密。故知隨",
    "T48n2016_016:0501a20": "見不同。跡分多種。不唯見佛。觀法亦然。隨智",
    "T48n2016_016:0501a21": "淺深。法成高下。如大涅槃經云。十二因緣。下",
    "T48n2016_016:0501a22": "智觀故。得聲聞菩提。中智觀故。得緣覺菩提。",
    "T48n2016_016:0501a23": "上智觀故。得菩薩菩提。上上智觀故。得佛菩",
    "T48n2016_016:0501a24": "提。乃至八相成道。不出剎那際三昧門。隨眾",
    "T48n2016_016:0501a25": "生見聞。自分時分。故先德云。是故如來。於一",
    "T48n2016_016:0501a26": "念中。八相成道。不出剎那際者。以降生時。即",
    "T48n2016_016:0501a27": "是成道時。即是度人時。即是入滅時。何以故。",
    "T48n2016_016:0501a28": "以一切法。同時俱成故。一成一切成。華嚴經",
    "T48n2016_016:0501a29": "云。不離覺樹。而昇。釋天者。疏釋云。佛得菩",
    "T48n2016_016:0501b01": "提。智無不周。體無不在。無依無住。無去無來。",
    "T48n2016_016:0501b02": "然以自在即體之應。應隨體遍。緣感前後。有",
    "T48n2016_016:0501b03": "住有昇。閻浮有感。見在道樹。天宮有感。見昇",
    "T48n2016_016:0501b04": "天上。非移覺樹之佛。而昇天宮。故云不離覺",
    "T48n2016_016:0501b05": "樹。而昇釋殿。法慧偈云。佛子汝應觀。如來自",
    "T48n2016_016:0501b06": "在力。一切閻浮提。皆言佛在中。此不離也。",
    "T48n2016_016:0501b07": "我等今見佛。住於須彌頂。此而昇也。又古師。",
    "T48n2016_016:0501b08": "釋有十義。一約處相入門。以一處中。有一切",
    "T48n2016_016:0501b09": "處故。是此天宮等。本在樹下。故不須起。然是",
    "T48n2016_016:0501b10": "彼用。故說昇也。二亦約相入門。以一處。入一",
    "T48n2016_016:0501b11": "切處故。樹遍天中。亦不須起。欲用天宮。表法",
    "T48n2016_016:0501b12": "昇進。故云昇也。三由一切即一故。天在樹下。",
    "T48n2016_016:0501b13": "四由一即一切故。樹在天上。不起等准前。五。",
    "T48n2016_016:0501b14": "約佛身。謂此樹下身。即滿法界。遍一切處。則",
    "T48n2016_016:0501b15": "本來在彼。不待起也。機熟令見。故云昇也。是",
    "T48n2016_016:0501b16": "故如來。以法界身。常在此。即是在彼。六約佛",
    "T48n2016_016:0501b17": "自在不思議解脫。謂坐即是行住等。在此即",
    "T48n2016_016:0501b18": "在彼。皆非下位測量故也。七約緣起相由門。",
    "T48n2016_016:0501b19": "八約法性融通門。九約表示顯法門。十約成",
    "T48n2016_016:0501b20": "法界大會門。不思議經云。以一切佛。一切諸",
    "T48n2016_016:0501b21": "法。平等平等。皆同一理。如陽焰等。一切眾生。",
    "T48n2016_016:0501b22": "及諸如來一切佛土。皆不離想。乃至若我分",
    "T48n2016_016:0501b23": "別。佛即現前。若無分別。都無所見。想能作佛。",
    "T48n2016_016:0501b24": "離想無有。如是三界。一切諸法。皆不離心。普",
    "T48n2016_016:0501b25": "賢觀經云。爾時行者。聞普賢說。深解義趣。憶",
    "T48n2016_016:0501b26": "持不忘。日日如是。其心漸利。普賢菩薩。教其",
    "T48n2016_016:0501b27": "憶念十方諸佛。隨普賢教。正心正意。漸以心",
    "T48n2016_016:0501b28": "眼。見東方佛。身黃金色。端嚴微妙。見一佛已。",
    "T48n2016_016:0501b29": "復見一佛。如是漸漸遍見東方一切諸佛。心",
    "T48n2016_016:0501c01": "想利故。遍見十方一切諸佛。無量壽經云。諸",
    "T48n2016_016:0501c02": "佛如來。是法界身。入一切眾生心想中。是故",
    "T48n2016_016:0501c03": "汝等。心想佛時。是心即具三十二相。八十隨",
    "T48n2016_016:0501c04": "形好。是心作佛。是心是佛。諸佛正遍知海。從",
    "T48n2016_016:0501c05": "心想生。此無量壽經。為中下之機。作十六觀",
    "T48n2016_016:0501c06": "想。令韋提夫人等。暫現佛身。恐生外解。故有",
    "T48n2016_016:0501c07": "此說。是心是佛之文。令生實見。華嚴出現品",
    "T48n2016_016:0501c08": "云。佛子。譬如大海。其水潛流四天下地。及八",
    "T48n2016_016:0501c09": "十億諸小洲中。有穿鑿者。無不得水。而彼大",
    "T48n2016_016:0501c10": "海。不作分別。我出於水。佛智海水。亦復如是。",
    "T48n2016_016:0501c11": "流入一切眾生心中。若諸眾生觀察境界。修",
    "T48n2016_016:0501c12": "習法門。則得智慧清淨明了。而如來智。平等",
    "T48n2016_016:0501c13": "無二無有分別。但隨眾生心行異故。所得智",
    "T48n2016_016:0501c14": "慧各各不同。佛子。是為如來心相。又問明品",
    "T48n2016_016:0501c15": "頌云。譬如水一味。因器有差別。佛福田亦然。",
    "T48n2016_016:0501c16": "眾生心故異。又頌云。譬如淨明鏡。隨色而現",
    "T48n2016_016:0501c17": "像。佛福田如是。隨心獲眾報。起信論云。復次",
    "T48n2016_016:0501c18": "真如用者。謂一切諸佛。在因地時。發大慈悲。",
    "T48n2016_016:0501c19": "修行諸度四攝等行。觀物同己普皆救脫。盡",
    "T48n2016_016:0501c20": "未來際。不限劫數。如實了知自他平等。而亦",
    "T48n2016_016:0501c21": "不取眾生之相。以如是大方便智。滅無始無",
    "T48n2016_016:0501c22": "明。證本法身。任運起於不思議業。種種自在。",
    "T48n2016_016:0501c23": "差別作用。周遍法界真如等。而亦無有用相",
    "T48n2016_016:0501c24": "可得。何以故。一切如來。唯是法身。第一義諦。",
    "T48n2016_016:0501c25": "無有世諦。境界作用。但隨眾生見聞等故。而",
    "T48n2016_016:0501c26": "有種種作用不同。此用有二。一依分別事識。",
    "T48n2016_016:0501c27": "謂凡夫二乘心所見者。是名化身。此人不知",
    "T48n2016_016:0501c28": "轉識影現。見從外來。取色分限。然佛化身。無",
    "T48n2016_016:0501c29": "有限量。二依業識。謂諸菩薩從初發心。乃至",
    "T48n2016_016:0502a01": "菩薩究竟地。心所見者。名受用身。身有無量",
    "T48n2016_016:0502a02": "色。色有無量相。相有無量好。所住依果。亦其",
    "T48n2016_016:0502a03": "無量功德莊嚴。隨所應見。無量無邊。無際無",
    "T48n2016_016:0502a04": "斷。非於心外。如是而見。此諸功德。皆因波羅",
    "T48n2016_016:0502a05": "蜜等。無漏行熏。及不思議熏之所成就。具無",
    "T48n2016_016:0502a06": "邊喜樂功德相故。亦名報身。又凡夫等所見。",
    "T48n2016_016:0502a07": "是其麁用。隨六趣異。種種差別。無有無邊功",
    "T48n2016_016:0502a08": "德樂相。名為化身。初行菩薩。見中品用。以深",
    "T48n2016_016:0502a09": "信真如故。得少分見。知如來身。無去無來。無",
    "T48n2016_016:0502a10": "有斷絕。唯心影現。不離真如。然此菩薩猶未",
    "T48n2016_016:0502a11": "能離微細分別。以未入法身位故。淨心菩薩。",
    "T48n2016_016:0502a12": "見微細用。如是轉勝。乃至菩薩究竟地中。見",
    "T48n2016_016:0502a13": "之方盡。此微細用。是受用身。以有業識。見受",
    "T48n2016_016:0502a14": "用身。若離業識。則無可見。一切如來。皆是法",
    "T48n2016_016:0502a15": "身。無有彼此差別色相。互相見。故古釋云。依",
    "T48n2016_016:0502a16": "分別事識。謂凡夫二乘心所見者。是名化身",
    "T48n2016_016:0502a17": "者。凡夫二乘。未知唯識。計有外塵。即是分別",
    "T48n2016_016:0502a18": "事識義。今見佛身。亦謂心外。順彼事識分別",
    "T48n2016_016:0502a19": "計度。迷於唯心。故言從外來。不達即色是心。",
    "T48n2016_016:0502a20": "無有分劑。故云取色分劑不能盡知。問。佛身",
    "T48n2016_016:0502a21": "何故唯眾生真心。與諸佛體平等無二。答。但",
    "T48n2016_016:0502a22": "眾生迷於自理。起諸妄念。是時真如。但顯染",
    "T48n2016_016:0502a23": "相。以本覺內熏妄心。故有厭求。有厭求故。真",
    "T48n2016_016:0502a24": "用即顯。厭求劣故。相用即麁。厭求漸增。用亦",
    "T48n2016_016:0502a25": "微細。如是漸漸。乃至心原。無明既盡。厭求都",
    "T48n2016_016:0502a26": "息。始覺同本。用還歸體。平等平等。無二無別。",
    "T48n2016_016:0502a27": "未至心原已還。用於識中。隨根顯現。故云識",
    "T48n2016_016:0502a28": "中現也。問。若據此義。用從真起。何說言轉識",
    "T48n2016_016:0502a29": "現耶。答。轉識即是賴耶中轉相。依此轉相。方",
    "T48n2016_016:0502b01": "起現識。現諸境界。此識即是真妄和合。問。若",
    "T48n2016_016:0502b02": "據此義。乃是眾生自心中真如之用。云何說",
    "T48n2016_016:0502b03": "云佛報化也。答。眾生真心。則諸佛體無差別。",
    "T48n2016_016:0502b04": "若隨流生死。即妄有功能。妄雖有功。離真不",
    "T48n2016_016:0502b05": "立。若返流出纏。真有功能。真雖有功。離妄不",
    "T48n2016_016:0502b06": "顯。就緣起和合中說其用耳。既從法身。起報",
    "T48n2016_016:0502b07": "化用。何得不是眾生真心耶。以真心是法家",
    "T48n2016_016:0502b08": "之身。凡聖同共一法身故。經云。心造諸如來。",
    "T48n2016_016:0502b09": "所以即心是佛故。問。若真心即佛者。何故云",
    "T48n2016_016:0502b10": "從波羅蜜等因緣生。答。此約本覺隨染義說。",
    "T48n2016_016:0502b11": "然其始覺。覺至心原。平等一際。有何差別。又",
    "T48n2016_016:0502b12": "即以諸佛悲智為增上。緣眾生機感。種子為",
    "T48n2016_016:0502b13": "因。託佛本質上。自心變影像。故云在自識中",
    "T48n2016_016:0502b14": "現。法界品。彌伽長者。徹見十方佛海。顯此定",
    "T48n2016_016:0502b15": "者。唯心之觀。知眾生界。無量無邊。皆心現故。",
    "T48n2016_016:0502b16": "明隨心念佛。諸佛現前。以唯心觀。遍該萬法。",
    "T48n2016_016:0502b17": "今約上中下根。隨自心觀。見佛不同。有其四",
    "T48n2016_016:0502b18": "等。一凡夫。由帶過去六道惡業習氣不盡。或",
    "T48n2016_016:0502b19": "見佛是樹神。天神。黑脚象。三尺等身。二小乘。",
    "T48n2016_016:0502b20": "由帶業生滅之見。見佛是金槍馬麥。打身出",
    "T48n2016_016:0502b21": "血。俱非樂相。三大乘。初終頓等。三教菩薩。由",
    "T48n2016_016:0502b22": "是唯識觀。佛乃是賴耶識中。轉識所現之相。",
    "T48n2016_016:0502b23": "故。見此佛身。唯是心現。不離真如。無有分劑。",
    "T48n2016_016:0502b24": "遍一切處。隨眾生根。自然顯現。此是樂相。四。",
    "T48n2016_016:0502b25": "一乘圓教菩薩。以法界圓明之智。依正該攝理",
    "T48n2016_016:0502b26": "事人法。以此之智。感見十身理事無礙。又三",
    "T48n2016_016:0502b27": "世融通一切。是故佛身不離十方道樹。常詣",
    "T48n2016_016:0502b28": "六天。智乃遍觀一切。恒無作念。十四科法身",
    "T48n2016_016:0502b29": "義云。經明法身者。跡指丈六同人身是聚義。",
    "T48n2016_016:0502c01": "而無非法。故有法身之稱。尋經之旨。以如來",
    "T48n2016_016:0502c02": "照體虛存為身。累盡為法。乃是所以真法身",
    "T48n2016_016:0502c03": "也。然即以善感應。應即隨類成異。但於見者",
    "T48n2016_016:0502c04": "是有。佛常無身故。經云。如來之身。是幻化身。",
    "T48n2016_016:0502c05": "問。佛必無身者。云何以解感丈六耶。答。眾生",
    "T48n2016_016:0502c06": "以未足之善。仰感如來至足之地。道足即能",
    "T48n2016_016:0502c07": "應化無方。未足故唯見其所見法。不達即身",
    "T48n2016_016:0502c08": "是虛幻也。問。夫感應之道。皆由情徹冥契。故",
    "T48n2016_016:0502c09": "致事効於當時。內外理應是同。如婦人詣情",
    "T48n2016_016:0502c10": "幽冥。城為之崩。孝至而石開。此即事隨心變。",
    "T48n2016_016:0502c11": "云何以善感丈六。而云是虛幻身耶。答。城崩",
    "T48n2016_016:0502c12": "石開。此由情感於物。物實故崩開。非虛。解感",
    "T48n2016_016:0502c13": "法身。法身非有。但信解為惑所壅隔。故見丈",
    "T48n2016_016:0502c14": "六為實。豈非人自見所感耶。問。丈六若是虛",
    "T48n2016_016:0502c15": "幻。何由傳於實理耶。答。理妙非麁不傳。猶影",
    "T48n2016_016:0502c16": "之傳於形也。問。法身無形者。為即法身是丈",
    "T48n2016_016:0502c17": "六。為法身外別有丈六耶。答。感法身為丈六。",
    "T48n2016_016:0502c18": "何有別也。如聲感谷而出響。豈容谷外別有",
    "T48n2016_016:0502c19": "響哉。問。眾生為緣法身生見。為緣丈六生見",
    "T48n2016_016:0502c20": "耶。答。感見法身所應。何緣見法身。如見影知",
    "T48n2016_016:0502c21": "有樹。不見樹也。問。法身是常。丈六亦是常不。",
    "T48n2016_016:0502c22": "答。丈六理是常。但於人是無常。故經云。如暗",
    "T48n2016_016:0502c23": "中樹影。非肉眼所見也。古釋云。佛常無身者。",
    "T48n2016_016:0502c24": "明。感應非真。法身是實。感是能感。屬眾生。應",
    "T48n2016_016:0502c25": "謂所應。屬佛。以眾生有感佛之善。自見不同。",
    "T48n2016_016:0502c26": "有見釋迦丈六彌勒千尺。或覩無邊之相。或",
    "T48n2016_016:0502c27": "見三尺之形。與眾生根善有淺深。遂令應身",
    "T48n2016_016:0502c28": "精麁隨異。故云佛真法身。猶若虛空。應物現",
    "T48n2016_016:0502c29": "形。如水中月。又佛常無身者。無分段變易之",
    "T48n2016_016:0503a01": "身。以法身至妙。不可以形質求。故云無身。據",
    "T48n2016_016:0503a02": "乎實理。非無妙色妙心。妙色。故能分形適變。",
    "T48n2016_016:0503a03": "妙心。故能虛能鑒故。天親頌云。報化非真佛。",
    "T48n2016_016:0503a04": "亦非說法者。金光明經云。應化二身是假名",
    "T48n2016_016:0503a05": "有。法身是真實有。道足即能應化無方者。以",
    "T48n2016_016:0503a06": "法身道足故。能應化無方。即是無所不應。無",
    "T48n2016_016:0503a07": "其定一之身。眾生位居信解。以未足之善。唯",
    "T48n2016_016:0503a08": "隨其所見丈六等身。不足之善者。法雲已還。",
    "T48n2016_016:0503a09": "信解善也。至足之地者。佛果極照。道滿菩提。",
    "T48n2016_016:0503a10": "名至足之地。以善未足故。不能了達丈六三",
    "T48n2016_016:0503a11": "尺等身。即是虛幻。唯法身及自受用身。可名",
    "T48n2016_016:0503a12": "真實。如婦人詣情幽冥。城為之崩者。列女傳",
    "T48n2016_016:0503a13": "云。杞梁妻。就其夫屍。於城下哭之。十日而",
    "T48n2016_016:0503a14": "城為之崩。孝至而石開者。漠書云。李廣無父。",
    "T48n2016_016:0503a15": "問其母曰。我父何耶。母曰。虎殺之。遂行。射虎",
    "T48n2016_016:0503a16": "於草中。夜見石似虎。射之沒羽。後射之終不",
    "T48n2016_016:0503a17": "入矣。以城石之事。隨心感變。所以崩開。理妙",
    "T48n2016_016:0503a18": "非麁不傳。由影之傳於形者。明丈六雖麁而",
    "T48n2016_016:0503a19": "能傳妙理。託事表理。寄言顯道。猶影傳於形。",
    "T48n2016_016:0503a20": "亦如指指月。清涼疏云。舊佛新成。曾無二體。",
    "T48n2016_016:0503a21": "新成舊佛。法報似分。無不應時。故即真而應。",
    "T48n2016_016:0503a22": "應隨性起。故即應而真。三佛圓融。十身無礙。",
    "T48n2016_016:0503a23": "故辯應現即顯真成。又佛身無依。應機普現。",
    "T48n2016_016:0503a24": "謂色無定色。若金剛之合朱紫。形無定形。猶",
    "T48n2016_016:0503a25": "光影之任修短。相無定相。似明鏡之對妍媸。",
    "T48n2016_016:0503a26": "故隨樂皆見。乃至一身多身。但由眾生分別",
    "T48n2016_016:0503a27": "心起。故無積無從。其猶並安千器。數步而千",
    "T48n2016_016:0503a28": "月不同。一道澄江。萬里而一月孤映。又如三",
    "T48n2016_016:0503a29": "舟共觀。一舟停住。二舟南北。南者。見月千里",
    "T48n2016_016:0503b01": "隨南。北者。見月千里隨北。停舟之者。見月不",
    "T48n2016_016:0503b02": "移。是為此月。不離中流而往南北。設百千共",
    "T48n2016_016:0503b03": "觀。八方各去。則百千月各隨其去。是以情隔",
    "T48n2016_016:0503b04": "即法身成異。心通而玄旨必均。紜紜自他。於",
    "T48n2016_016:0503b05": "佛何預。是以真身寥廓。與法界合其體。包羅",
    "T48n2016_016:0503b06": "無外。與萬化齊其用。窮原莫二執迹多端。一",
    "T48n2016_016:0503b07": "身多身。經論異說。今說此經佛。為真為應。為",
    "T48n2016_016:0503b08": "一為多。若言真者。何名釋迦。居娑婆界。人天",
    "T48n2016_016:0503b09": "同見。若云應者。那言遮那。處蓮華藏。大菩薩",
    "T48n2016_016:0503b10": "見。見佛法身。若云一者。何以多處別現。若云",
    "T48n2016_016:0503b11": "異者。何復言而不分身。故說此經佛。並非前",
    "T48n2016_016:0503b12": "說。即是法界無盡身雲。真應相融。一多無礙。",
    "T48n2016_016:0503b13": "即毘盧遮那。是釋迦故。常在此處。即他處故。",
    "T48n2016_016:0503b14": "遠在他方。恒住此故。身不分異。亦非一故。同",
    "T48n2016_016:0503b15": "時異處。一身圓滿。皆全現故。一切菩薩。不能",
    "T48n2016_016:0503b16": "思故。今先明十身。後彰無礙。言十身者。如前",
    "T48n2016_016:0503b17": "所述。今就佛上。自有十身。一菩提身。二願身。",
    "T48n2016_016:0503b18": "三化身。四力持身。五相好莊嚴身。六威勢身。",
    "T48n2016_016:0503b19": "七意生身。八福德身。九法身。十智身。言無礙",
    "T48n2016_016:0503b20": "者。指歸中有十義。一用周無礙。謂於念劫剎",
    "T48n2016_016:0503b21": "塵等處。遮那佛現法界身雲。業用無邊。悉周",
    "T48n2016_016:0503b22": "遍故。經頌云。如於此處見佛坐。一切塵中亦",
    "T48n2016_016:0503b23": "如是等。二相遍無礙。於一一差別用中。各攝",
    "T48n2016_016:0503b24": "一切業用。如在胎中。即有出家成道等類。如",
    "T48n2016_016:0503b25": "是一切自在無礙。三寂用無礙。雖現如是無",
    "T48n2016_016:0503b26": "邊自在。然不作意。不起念。常在三昧。不礙起",
    "T48n2016_016:0503b27": "用。不思議品云。於一念中。皆能示現一切三",
    "T48n2016_016:0503b28": "世佛。教化一切眾生。而不捨離諸佛寂滅無",
    "T48n2016_016:0503b29": "二三昧。是為諸佛。不可譬喻。不可思議境界。",
    "T48n2016_016:0503c01": "譬如摩尼雨寶。天鼓出聲。皆無功用。任運成",
    "T48n2016_016:0503c02": "就。四依起無礙。如此所現。雖無功用。皆依",
    "T48n2016_016:0503c03": "海印三昧之力。而得顯現。經頌云。一切示現",
    "T48n2016_016:0503c04": "無有餘。海印三昧威神力。五真應無礙。即此",
    "T48n2016_016:0503c05": "應現無盡身雲。即無生滅。即是法身平等一",
    "T48n2016_016:0503c06": "味。不礙業用。無有限量。六分圓無礙。即此遍",
    "T48n2016_016:0503c07": "法界盧舍那身。一一身。一一支分。一一毛孔。",
    "T48n2016_016:0503c08": "皆亦有自舍那全身。是故分處即圓滿。經頌",
    "T48n2016_016:0503c09": "云。如來無量功德海。一一毛孔皆悉見。七因",
    "T48n2016_016:0503c10": "果無礙。謂於身分毛孔處。現自舍那往昔本",
    "T48n2016_016:0503c11": "生。行菩薩行所受之身。及佛眉間出勝音等塵",
    "T48n2016_016:0503c12": "數菩薩。八依正無礙。謂此身雲。即作一切器",
    "T48n2016_016:0503c13": "世間。經頌云。或作日月遊虛空。或作河池井",
    "T48n2016_016:0503c14": "泉等。又亦潛身入彼諸剎。一一微細塵毛等",
    "T48n2016_016:0503c15": "處。皆有佛身圓滿普遍。九潛入無礙。謂入眾",
    "T48n2016_016:0503c16": "生界。如如來藏。雖作眾生。不失自性。故出現",
    "T48n2016_016:0503c17": "品云。佛智潛入眾生。又云。眾生心中。有佛成",
    "T48n2016_016:0503c18": "正覺等。又亦攝一切眾生。在一毛孔。善化天",
    "T48n2016_016:0503c19": "王頌云。汝應觀佛一毛孔。一切眾生悉在中",
    "T48n2016_016:0503c20": "等。十圓通無礙。謂此佛身。即理即事。即一即",
    "T48n2016_016:0503c21": "多。即依即正。即人即法。即此即彼。即情即非",
    "T48n2016_016:0503c22": "情。即深即廣。即因即果。即三身。即十身。同一",
    "T48n2016_016:0503c23": "無礙。如是無礙。但是一心。若有外塵。絲毫成",
    "T48n2016_016:0503c24": "滯。如華嚴經頌云。佛身非過去。亦復非未來。",
    "T48n2016_016:0503c25": "一念現出生。成道及涅槃。華嚴演義。釋見佛",
    "T48n2016_016:0503c26": "差別。今寄清涼。五臺求見文殊。以況法界見",
    "T48n2016_016:0503c27": "佛差別。總有十義。一或多機異處各感見。二。",
    "T48n2016_016:0503c28": "或同處各見。三或異時別見。四或同時異見。",
    "T48n2016_016:0503c29": "五或同時異處見。六或同處異時見。七或異",
    "T48n2016_016:0504a01": "時異處見。八或同時同處見。九或一人於同",
    "T48n2016_016:0504a02": "異交互時處。見多人所見。十或一人於同異俱",
    "T48n2016_016:0504a03": "時處。見一切人所見。謂同時同處。異時異處。",
    "T48n2016_016:0504a04": "名同異俱時處。既是一人時該多時。處遍諸",
    "T48n2016_016:0504a05": "處。見通諸境。故是普眼機也。故知文殊真體。",
    "T48n2016_016:0504a06": "尚非是一。見者自有差殊。可驗唯心。彌加",
    "T48n2016_016:0504a07": "深觀。又如云。一文殊從一處東來。即一切處",
    "T48n2016_016:0504a08": "文殊者。一約義。復語其實德。如前谿之月。即",
    "T48n2016_016:0504a09": "是後谿及萬江百川之月。全入前谿。所以爾",
    "T48n2016_016:0504a10": "者。一切處月。不離本月故。本月落谿。則千處",
    "T48n2016_016:0504a11": "俱落。二約表者。文殊主般若門。若約觀照般",
    "T48n2016_016:0504a12": "若。智了萬境。無非般若。若白日麗天。無物不",
    "T48n2016_016:0504a13": "明矣。若實相般若。無法非實相故。無非般若。",
    "T48n2016_016:0504a14": "猶水遍波。無波非水。即大般若經云。般若波",
    "T48n2016_016:0504a15": "羅蜜多清淨。故色清淨。色清淨故。一切智智",
    "T48n2016_016:0504a16": "清淨。何以故。若般若波羅蜜多清淨。若色清",
    "T48n2016_016:0504a17": "淨。若一切智智清淨。無二無二分。無別無斷",
    "T48n2016_016:0504a18": "故。通於觀照。及實相也。又問。佛前唯一普賢。",
    "T48n2016_016:0504a19": "何以一一佛前。各有多耶。答含有二義。一緣",
    "T48n2016_016:0504a20": "起相由。正約主伴。兼明即入。謂為主須一為",
    "T48n2016_016:0504a21": "伴必多。此一者。是即多之一。一切一也。多是",
    "T48n2016_016:0504a22": "全一之多。一一切也。二力用交徹。一有一切。",
    "T48n2016_016:0504a23": "普賢之身。不可思議。略有三類。一隨類身。隨",
    "T48n2016_016:0504a24": "人天等。見不同故。二漸勝身。乘六牙象等。相",
    "T48n2016_016:0504a25": "莊嚴故。三窮盡法界身。帝網重重。無有盡故。",
    "T48n2016_016:0504a26": "此第三身。含前二身。及無盡身。又問。如上所",
    "T48n2016_016:0504a27": "說。則無一處無有普賢。今何不見。釋有三意。",
    "T48n2016_016:0504a28": "一約機不見。是盲者過。二不見是見。見虛空",
    "T48n2016_016:0504a29": "身。以虛空不可見。若不見者。真見虛空。三亦",
    "T48n2016_016:0504b01": "遍不見處故者。明見則不遍。何者。以可見不",
    "T48n2016_016:0504b02": "可見。皆是普賢身。要令可見為身。則普賢身",
    "T48n2016_016:0504b03": "不周萬有。如智不可見。豈非智身耶。明知由",
    "T48n2016_016:0504b04": "有不見之處。方知遍耳。此第三身。何人能",
    "T48n2016_016:0504b05": "見。慧眼方見。非肉眼所見。如是慧眼。無見無",
    "T48n2016_016:0504b06": "不見矣。",
    "T48n2016_016:0504b07": "宗鏡錄卷第十六",
    "T48n2016_016:0504b08": "丁未歲高麗國分司大藏都監奉勅",
    "T48n2016_016:0504b09": "彫造"
}