{
    "T46n1937_003:0874c02": "四明尊者教行錄卷第三",
    "T46n1937_003:0874c04": "四明石芝沙門宗曉編",
    "T46n1937_003:0874c05": "別理隨緣二十問",
    "T46n1937_003:0874c06": "光明玄當體章問答偈",
    "T46n1937_003:0874c07": "絳幃問答三十章",
    "T46n1937_003:0874c08": "開幃試問四十二章",
    "T46n1937_003:0874c09": "教門雜問答七章",
    "T46n1937_003:0874c10": "四種四諦問答",
    "T46n1937_003:0874c11": "別理隨緣二十二問(并序)",
    "T46n1937_003:0874c12": "有當宗學者。問余曰。仁於指要鈔中。立別教",
    "T46n1937_003:0874c13": "真如有隨緣義耶。余曰然。客曰。且如法藏師。",
    "T46n1937_003:0874c14": "著疏釋起信論。專立真如具不變隨緣二義。",
    "T46n1937_003:0874c15": "乃云。不變即隨緣。隨緣即不變。仍於彼五教",
    "T46n1937_003:0874c16": "中。屬乎終教。亦兼頓教。而對破唯識宗談真",
    "T46n1937_003:0874c17": "如之理。唯論不變不說隨緣。審究唯識。正是",
    "T46n1937_003:0874c18": "今家別教。彼終頓二教所明不變隨緣。乃",
    "T46n1937_003:0874c19": "是今家圓教之理。仁那云別理隨緣耶。余語",
    "T46n1937_003:0874c20": "曰。藏師約何義。判唯識所談真如不隨緣耶。",
    "T46n1937_003:0874c21": "客曰。起信疏云。唯識宗只以業相為諸法生",
    "T46n1937_003:0874c22": "起之本。彼之真如無覺無知。凝然不變。不",
    "T46n1937_003:0874c23": "許隨緣。但說八識生滅。縱轉成四智。亦唯是",
    "T46n1937_003:0874c24": "有為。不得即理。故詮法分齊唯齊業識。余曰。",
    "T46n1937_003:0874c25": "灼然。若云真如性有覺知。則可熏變。乃說隨",
    "T46n1937_003:0874c26": "緣。既唯頑騃。乃不受熏。既不受熏。安能隨",
    "T46n1937_003:0874c27": "緣。變造諸法。因詰之曰。別教真如無覺知耶。",
    "T46n1937_003:0874c28": "若無覺知。何故得名佛性。故輔行云。今家",
    "T46n1937_003:0874c29": "教門所明中道唯有二義。一離斷常。屬前",
    "T46n1937_003:0875a01": "二教。二者佛性。屬。後二教。別教中道既名佛",
    "T46n1937_003:0875a02": "性。佛非覺義耶。若中理頑騃。本無覺知。焉是",
    "T46n1937_003:0875a03": "大覺果人之性。況性以不改為義。若因無覺",
    "T46n1937_003:0875a04": "義。至果方有。此則改轉。那名性耶。又妙樂",
    "T46n1937_003:0875a05": "云。凡別教中立佛果者。有其三意。一者以理",
    "T46n1937_003:0875a06": "性為佛界。二者以果頭為佛界。三者以初地",
    "T46n1937_003:0875a07": "去分名佛界。別教既立佛界。豈有頑騃之佛",
    "T46n1937_003:0875a08": "耶。藏疏既約真如無覺知故凝然。凝然故不",
    "T46n1937_003:0875a09": "隨緣。別理既有覺知。驗非凝然。既非凝然。那",
    "T46n1937_003:0875a10": "不隨緣耶。客遭此詰。兀然失措。余乃語曰。子",
    "T46n1937_003:0875a11": "既不知所以。安得妄有破立。余既憫其無知。",
    "T46n1937_003:0875a12": "乃立數十問。徵其謬破立者。令少知別理有",
    "T46n1937_003:0875a13": "隨緣義。客曰。願聞。",
    "T46n1937_003:0875a14": "一問。藏疏既云。唯識宗齊於業相以為諸法",
    "T46n1937_003:0875a15": "生起之本。故彼真如不說隨緣。荊溪既立",
    "T46n1937_003:0875a16": "別教真如在迷能生九界。則以真如為生法",
    "T46n1937_003:0875a17": "本。乃永異業相為生法本。安云別理不隨緣",
    "T46n1937_003:0875a18": "耶。",
    "T46n1937_003:0875a19": "二問。藏疏又云。唯識宗未明業相等與真如",
    "T46n1937_003:0875a20": "同以一心為源。故說真如無覺知凝然不變。",
    "T46n1937_003:0875a21": "不許隨緣。荊溪既釋別教根塵一念為迷解",
    "T46n1937_003:0875a22": "本云。理性如來為善惡本。豈非業相等與真",
    "T46n1937_003:0875a23": "如同以一心為生法之源耶。既爾。安云別理",
    "T46n1937_003:0875a24": "不隨緣耶。",
    "T46n1937_003:0875a25": "三問。藏疏既云。唯識宗但說八識生滅。縱轉",
    "T46n1937_003:0875a26": "成四智。亦唯是有為。不得即理。荊溪既立別",
    "T46n1937_003:0875a27": "理名為佛性。豈是轉八識成四智耶。別理既",
    "T46n1937_003:0875a28": "是佛性。即隨淨緣。成於果佛。那云不隨緣",
    "T46n1937_003:0875a29": "耶。",
    "T46n1937_003:0875b01": "四問。藏疏五教既皆不立理具三千。但就不",
    "T46n1937_003:0875b02": "變隨緣。立終頓圓三教。請子委陳三教之理",
    "T46n1937_003:0875b03": "隨緣之相。若無異相。安立三教。若有異相。便",
    "T46n1937_003:0875b04": "請細說。",
    "T46n1937_003:0875b05": "五問。藏疏圓教既未談理性本具諸法。與今",
    "T46n1937_003:0875b06": "家圓教得泯齊否。彼圓望今圓。尚自天殊。安",
    "T46n1937_003:0875b07": "將終教之理與今圓等。",
    "T46n1937_003:0875b08": "六問。藏疏不談理具諸法。為知而不談。為不",
    "T46n1937_003:0875b09": "知耶。若知而不談者。則有隱覆深義之過。若",
    "T46n1937_003:0875b10": "元不知者。則不善談圓。安得與今圓同。彼",
    "T46n1937_003:0875b11": "圓尚不同今圓。況終教耶。",
    "T46n1937_003:0875b12": "七問。藏疏既未談理具諸法。是則一理隨緣",
    "T46n1937_003:0875b13": "變作諸法。則非無作。若不成無作。何得同今",
    "T46n1937_003:0875b14": "圓耶。",
    "T46n1937_003:0875b15": "八問。藏疏圓教談事事無礙主伴重重。似今",
    "T46n1937_003:0875b16": "色香中道諸法趣色等義。與而論之。似今圓",
    "T46n1937_003:0875b17": "教。彼終教不變隨緣得作此說否。若說事事",
    "T46n1937_003:0875b18": "無礙。乃是彼圓。非終教也。若未得然者。尚望",
    "T46n1937_003:0875b19": "彼圓不及。安齊今圓耶。",
    "T46n1937_003:0875b20": "九問。彼終教不變隨緣。與金錍所明不變隨",
    "T46n1937_003:0875b21": "緣。同耶異耶。若異。則非今圓。若同。金錍明",
    "T46n1937_003:0875b22": "真如是萬法。由隨緣故。萬法是真如。由不變",
    "T46n1937_003:0875b23": "故。約此二義。立無情有佛性也。終教雖立",
    "T46n1937_003:0875b24": "隨緣不變。而云。在有情得名佛性。在無情但",
    "T46n1937_003:0875b25": "名法性。不名佛性。既分二派。徒云不變。正是",
    "T46n1937_003:0875b26": "變也。既違金錍。那名圓理。須知權教有名無",
    "T46n1937_003:0875b27": "義。以有佛性之言約解約理說故。約解約理",
    "T46n1937_003:0875b28": "尚未云遍。非權是何。",
    "T46n1937_003:0875b29": "十問。金錍云。客曰。何故權教不說緣了二因",
    "T46n1937_003:0875c01": "遍耶。余曰。眾生無始計我我所。從所計示。未",
    "T46n1937_003:0875c02": "應說遍。涅槃經中帶權說實。故得以空譬正。",
    "T46n1937_003:0875c03": "未譬緣了。若教一向權。則三因俱局。如別初",
    "T46n1937_003:0875c04": "心聞正亦局。藏性理性一切俱然。所以博地",
    "T46n1937_003:0875c05": "聞無情無。依迷示迷。云能造是。附權立性。云",
    "T46n1937_003:0875c06": "所造非(上皆金錍不移一字)。二因不遍。尚云帶權。正局",
    "T46n1937_003:0875c07": "有情。的屬別。終教既爾。那執是圓。",
    "T46n1937_003:0875c08": "十一問。藏疏明判賴耶為生法之本故名分",
    "T46n1937_003:0875c09": "教。則顯真如為生法本乃名終教。子今既信",
    "T46n1937_003:0875c10": "別理無住能造諸法。若不隨緣。安能造法",
    "T46n1937_003:0875c11": "耶。",
    "T46n1937_003:0875c12": "十二問。他宗皆不云無住。子今曲解所依法",
    "T46n1937_003:0875c13": "性可覆為無住。縱子作此曲解。只如終教真",
    "T46n1937_003:0875c14": "隨妄轉造立諸法。是可覆義否。若不可覆。所",
    "T46n1937_003:0875c15": "造諸法得云一多相入事事無礙否。若爾。何",
    "T46n1937_003:0875c16": "異彼圓。若不爾者。非覆是何。豈真如理性不",
    "T46n1937_003:0875c17": "自在耶。當知終教但理以無住故。不可守佛",
    "T46n1937_003:0875c18": "界之性。為妄扼縛。壓作九界。正當可覆義。稟",
    "T46n1937_003:0875c19": "此教者。雖信真如變造諸法。未知事事當處",
    "T46n1937_003:0875c20": "圓融。以此教未詮理性頓具諸法故。若稟今",
    "T46n1937_003:0875c21": "圓者。既知性德本具諸法。雖隨無明變造。乃",
    "T46n1937_003:0875c22": "作而無作。以本具故。事既即理故。法法圓常",
    "T46n1937_003:0875c23": "遍收諸法。無非法界。終教所詮既其不爾。那",
    "T46n1937_003:0875c24": "得齊今圓教耶。",
    "T46n1937_003:0875c25": "十三問。終教說真如是本覺。別教說真如是",
    "T46n1937_003:0875c26": "佛性。性非本耶。佛非覺耶。名義既齊。安得不",
    "T46n1937_003:0875c27": "同。",
    "T46n1937_003:0875c28": "十四問。唯識宗說。真如無覺知故不能迷。終",
    "T46n1937_003:0875c29": "教談真如有覺知故能迷。能迷故能悟。故立",
    "T46n1937_003:0876a01": "隨緣。別理既有覺知。那不能爾耶。若能者。那",
    "T46n1937_003:0876a02": "不隨緣。",
    "T46n1937_003:0876a03": "十五問。子云。別理無住能造諸法。只是理能",
    "T46n1937_003:0876a04": "造事。乃偏一之義者。豈非但有隨緣義無不",
    "T46n1937_003:0876a05": "變義。子元不知不變則終教分教同詮。隨緣",
    "T46n1937_003:0876a06": "則獨在終教。故明不變未必隨緣。若說隨緣。",
    "T46n1937_003:0876a07": "必有不變。以是真如性隨緣故。若隨緣時改",
    "T46n1937_003:0876a08": "變。則不名性也。",
    "T46n1937_003:0876a09": "十六問。子云。別教云不即。終教說即。為不同",
    "T46n1937_003:0876a10": "者。蓋子迷名全不究理。以彼不談性具九界。",
    "T46n1937_003:0876a11": "乃是但理隨緣作九。若斷無明。九界須壞。若",
    "T46n1937_003:0876a12": "九界即是真如理者(大意與止觀皆以是義釋即如云初心是後心是等)。何須",
    "T46n1937_003:0876a13": "除九。豈非九界定能障理耶。若謂不然。終教",
    "T46n1937_003:0876a14": "還說九界皆是法界一一遍收否。若說。與彼",
    "T46n1937_003:0876a15": "圓何別。若不說者。安稱即耶。況彼圓既未談",
    "T46n1937_003:0876a16": "性具三千。雖說一一遍收。尚未有遍收所以。",
    "T46n1937_003:0876a17": "若比今圓。不成即義。況終教耶。",
    "T46n1937_003:0876a18": "十七問。子云。性具九界不得云差別者。蓋未",
    "T46n1937_003:0876a19": "知理中自有立一切法義也。故妙樂云。理則",
    "T46n1937_003:0876a20": "性德緣了等。又若謂性具諸法不名差別者。",
    "T46n1937_003:0876a21": "何故妙經疏云。若知地具桃李。即識實中有",
    "T46n1937_003:0876a22": "權。解無差別即是差別。若知桃李竪相。即",
    "T46n1937_003:0876a23": "識權中有實。解差別即無差別。既以地具桃",
    "T46n1937_003:0876a24": "李為權。此權名為差別。豈非性具九界得稱",
    "T46n1937_003:0876a25": "差別耶。",
    "T46n1937_003:0876a26": "十八問。止觀別教一念心為迷解本。引楞伽",
    "T46n1937_003:0876a27": "理性如來藏為善不善因。子意謂。此句若證",
    "T46n1937_003:0876a28": "終教。則是隨緣義。若證別教。則非隨緣義者。",
    "T46n1937_003:0876a29": "且今引文略。彼經具云。七識不流轉。不作苦",
    "T46n1937_003:0876b01": "樂因(無明體空)。如來藏為善不善因。若生若滅。受",
    "T46n1937_003:0876b02": "苦樂。與因俱(真如成事)。既能為因。又即生滅。此",
    "T46n1937_003:0876b03": "文如何作不隨緣解耶。若謂不引生滅等文",
    "T46n1937_003:0876b04": "則非隨緣者。且唯識宗中。可云真如為善惡",
    "T46n1937_003:0876b05": "因否。又次文以大論池水喻。此如何通。故",
    "T46n1937_003:0876b06": "云。如大池水。象入則濁。珠入則清。當知池水",
    "T46n1937_003:0876b07": "為清濁本。珠象以無清濁之緣。今問。池水還",
    "T46n1937_003:0876b08": "隨此二緣為清濁否。若隨者。如何作不隨緣",
    "T46n1937_003:0876b09": "解耶。",
    "T46n1937_003:0876b10": "十九問。輔行釋別教發心云。煩惱之中有如",
    "T46n1937_003:0876b11": "來藏。凡夫生盲常與藏俱。而不知見。故流轉",
    "T46n1937_003:0876b12": "生死。却為藏害。且別教菩薩既見眾生如是",
    "T46n1937_003:0876b13": "故發心。豈可云真如不隨緣耶。",
    "T46n1937_003:0876b14": "二十問。子云。指要為破安國師立問故。特立",
    "T46n1937_003:0876b15": "別理隨緣者。蓋子不解安國問意。致茲謬說。",
    "T46n1937_003:0876b16": "如彼問云。別教真如不隨緣。起信真如能隨",
    "T46n1937_003:0876b17": "緣。未審起信為別為圓。若別。文且相違。若",
    "T46n1937_003:0876b18": "圓。乖彼藏疏。且初云隨緣不隨緣者。蓋為泛",
    "T46n1937_003:0876b19": "學者妄謂別教不談隨緣起信乃說隨緣故。",
    "T46n1937_003:0876b20": "順常情而為問端。既共知起信談於真如隨",
    "T46n1937_003:0876b21": "緣。故定之曰。未審此隨緣義是別是圓。蓋",
    "T46n1937_003:0876b22": "泛學之者不知真如隨緣通於兩教故。茲雙",
    "T46n1937_003:0876b23": "定。後正難云。若謂起信是別。且違論文。以",
    "T46n1937_003:0876b24": "論文一心攝世出世法及相大。明具無量性",
    "T46n1937_003:0876b25": "功德。是本具千如故。又十住八相是圓教",
    "T46n1937_003:0876b26": "分真。任運垂應是圓位故。若定判屬別。則",
    "T46n1937_003:0876b27": "違論此文也。若定判屬圓。則乖藏疏。以疏",
    "T46n1937_003:0876b28": "不約心具百界為攝世出世法。及無量性功",
    "T46n1937_003:0876b29": "德不約性善性惡釋之。又十住八相不說分",
    "T46n1937_003:0876c01": "真而辨。乃云是伏見思住願力神通而作故。",
    "T46n1937_003:0876c02": "若判屬圓。則違疏中此等文故。子今若執安",
    "T46n1937_003:0876c03": "國定判終教是今圓者。何故正難云。若圓乖",
    "T46n1937_003:0876c04": "彼藏疏。藏疏正用終教釋乎起信。若終教是",
    "T46n1937_003:0876c05": "圓者。作圓說之。恰順藏疏。那云若圓乖彼藏",
    "T46n1937_003:0876c06": "疏耶。",
    "T46n1937_003:0876c07": "光明玄當體章問答偈",
    "T46n1937_003:0876c08": "慈雲懺主問　四明法師答",
    "T46n1937_003:0876c09": "遵式稽首延慶法主。竊聞。邇曰縱辯宣揚金",
    "T46n1937_003:0876c10": "光明甚深法門。自惟。匏繫無緣擁座。且此經",
    "T46n1937_003:0876c11": "玄義示第五當體得名。此意幽邃。曾彌夕思",
    "T46n1937_003:0876c12": "之不解。謹成偈句。奉以諮承。願說授外。一為",
    "T46n1937_003:0876c13": "開決。顒俟報音之來矣。",
    "T46n1937_003:0876c14": "　云何是法性　　自體金光明",
    "T46n1937_003:0876c15": "　為當從義立　　為當質亦成",
    "T46n1937_003:0876c16": "　法性本非質　　金色由何生",
    "T46n1937_003:0876c17": "　若從義所立　　還是假名字",
    "T46n1937_003:0876c18": "　全金為法界　　塵塵悉平等",
    "T46n1937_003:0876c19": "　懺悔何所滅　　讚歎何所榮",
    "T46n1937_003:0876c20": "　罪福既無二　　空導是虛聲",
    "T46n1937_003:0876c21": "　空藏空全現　　地藏地難傾",
    "T46n1937_003:0876c22": "　云何此同異　　願決我疑情",
    "T46n1937_003:0876c23": "　蓮華與稻稗　　當體若何評",
    "T46n1937_003:0876c24": "　例同一切法　　師子弦願鳴",
    "T46n1937_003:0876c25": "知禮和南靈山懺主。自傚顰禁足接武講科。",
    "T46n1937_003:0876c26": "雖為道未深。且格言有在。茲蒙雄問。起自大",
    "T46n1937_003:0876c27": "悲。俾我推尋。令他悟解。因緣事冗。久失報",
    "T46n1937_003:0876c28": "投。今漫奉酬。幸希細覽。",
    "T46n1937_003:0876c29": "　法性具諸色　　名為微妙色",
    "T46n1937_003:0877a01": "　法性具諸義　　名為第一義",
    "T46n1937_003:0877a02": "　此義與此色　　豈可分為二",
    "T46n1937_003:0877a03": "　性火即真空　　楞嚴顯其意",
    "T46n1937_003:0877a04": "　色性即智性　　起信彰其致",
    "T46n1937_003:0877a05": "　千如相非相　　剎那方可寄",
    "T46n1937_003:0877a06": "　一理空不空　　毘盧方遍處",
    "T46n1937_003:0877a07": "　窮色盡隣虛　　即是本來地",
    "T46n1937_003:0877a08": "　究心志剎那　　即是真如智",
    "T46n1937_003:0877a09": "　鼻嗅功德香　　舌嘗妙法昧",
    "T46n1937_003:0877a10": "　世間相得常　　良由住法位",
    "T46n1937_003:0877a11": "　法身流五道　　良由具權智",
    "T46n1937_003:0877a12": "　心狂金石翳　　色病念想醉",
    "T46n1937_003:0877a13": "　心色理無殊　　質義安曾異",
    "T46n1937_003:0877a14": "　眾生迷本源　　確爾分情器",
    "T46n1937_003:0877a15": "　依空行懺讚　　法界體全備",
    "T46n1937_003:0877a16": "　光明照世間　　真金諸法貴",
    "T46n1937_003:0877a17": "　究竟真實體　　顯召不從譬",
    "T46n1937_003:0877a18": "　擊發此玄微　　知君二嚴備",
    "T46n1937_003:0877a19": "　我以此籌量　　更請研精粹",
    "T46n1937_003:0877a20": "遵式再以伽陀稟問延慶法兄。能一披覽。尚",
    "T46n1937_003:0877a21": "俟報音。",
    "T46n1937_003:0877a22": "　涅槃四無說　　因緣故立字",
    "T46n1937_003:0877a23": "　復言第一義　　有言有實義",
    "T46n1937_003:0877a24": "　有無與真俗　　云何辨同異",
    "T46n1937_003:0877a25": "　諸法即真如　　無名無有字",
    "T46n1937_003:0877a26": "　真如即諸法　　隨緣有差異",
    "T46n1937_003:0877a27": "　起必性三千　　云何勿名義",
    "T46n1937_003:0877a28": "　水火性真空　　空誰分一異",
    "T46n1937_003:0877a29": "　循業而發現　　從末方殊致",
    "T46n1937_003:0877b01": "　建立全由俗　　云何勿名義",
    "T46n1937_003:0877b02": "　色性即智性　　良由體無二",
    "T46n1937_003:0877b03": "　無二無是非　　無非本來地",
    "T46n1937_003:0877b04": "　却俟盡隣虛　　云何方顯智",
    "T46n1937_003:0877b05": "　元是一精明　　分為六種義",
    "T46n1937_003:0877b06": "　方便有多門　　歸元性無二",
    "T46n1937_003:0877b07": "　無二即如如　　云何有香味",
    "T46n1937_003:0877b08": "　藥病性相應　　心色方便治",
    "T46n1937_003:0877b09": "　水火各升沈　　頓爾成乖棄",
    "T46n1937_003:0877b10": "　緣起唯從性　　云何顯不二",
    "T46n1937_003:0877b11": "　諸法如大幻　　一多互相寄",
    "T46n1937_003:0877b12": "　體幻即為真　　何勞共遠離",
    "T46n1937_003:0877b13": "　盡塵忘剎那　　云何存沒意",
    "T46n1937_003:0877b14": "　觀心初不忍　　今何忍此意",
    "T46n1937_003:0877b15": "　取捨雖在我　　其如且猶豫",
    "T46n1937_003:0877b16": "　人天大導師　　云何無決智",
    "T46n1937_003:0877b17": "　觀心亦觀色　　唯只觀心地",
    "T46n1937_003:0877b18": "　色不名觀心　　心無不包義",
    "T46n1937_003:0877b19": "　同異與相攝　　云何得其意",
    "T46n1937_003:0877b20": "　觀心唯一念　　一念三千備",
    "T46n1937_003:0877b21": "　三千含身土　　獨遺觀色義",
    "T46n1937_003:0877b22": "　三千洎外境　　云何得齊致",
    "T46n1937_003:0877b23": "知禮謹率愚抱。再答靈山懺主來問。幸希",
    "T46n1937_003:0877b24": "采矚。",
    "T46n1937_003:0877b25": "　涅槃一實諦　　遮顯非殊致",
    "T46n1937_003:0877b26": "　依言及離言　　悉是真如義",
    "T46n1937_003:0877b27": "　此俗洎此真　　非情是隨智",
    "T46n1937_003:0877b28": "　二諦皆名真　　此真有名字",
    "T46n1937_003:0877b29": "　若了性三千　　此是圓成義",
    "T46n1937_003:0877c01": "　法法盡真常　　名實皆尊貴",
    "T46n1937_003:0877c02": "　依此偏計法　　如何得為類",
    "T46n1937_003:0877c03": "　其體若空華　　何實當名字",
    "T46n1937_003:0877c04": "　心色體無二　　情中堅執異",
    "T46n1937_003:0877c05": "　欲破堅執情　　須推到邊際",
    "T46n1937_003:0877c06": "　若知依理藏　　法法無遺棄",
    "T46n1937_003:0877c07": "　寄此顯圓常　　何曾求遠離",
    "T46n1937_003:0877c08": "　雖是一精明　　體具三千義",
    "T46n1937_003:0877c09": "　依正理內含　　根境性中備",
    "T46n1937_003:0877c10": "　唯心即唯色　　唯香亦唯味",
    "T46n1937_003:0877c11": "　唯觸唯是音　　此理好思議",
    "T46n1937_003:0877c12": "　水火力相傾　　明暗能更治",
    "T46n1937_003:0877c13": "　即此相違中　　彌見相從意",
    "T46n1937_003:0877c14": "　相違彰具德　　相從表不二",
    "T46n1937_003:0877c15": "　智者善思量　　本末何曾異",
    "T46n1937_003:0877c16": "　觀心理趣深　　乍似相違義",
    "T46n1937_003:0877c17": "　出自旋總持　　誰當不猶豫",
    "T46n1937_003:0877c18": "　濫作流通人　　自省居何位",
    "T46n1937_003:0877c19": "　片言難折獄　　再思方可矣",
    "T46n1937_003:0877c20": "　九界約修心　　三道寄心治",
    "T46n1937_003:0877c21": "　此從外境觀　　外破內方著",
    "T46n1937_003:0877c22": "　約理雖相合　　據迷且分二",
    "T46n1937_003:0877c23": "　究竟知所以　　敢將情力置",
    "T46n1937_003:0877c24": "　三法皆稱妙　　唯心最玄祕",
    "T46n1937_003:0877c25": "　於心見法界　　生佛齊一致",
    "T46n1937_003:0877c26": "　迷己逐他物　　確爾立情器",
    "T46n1937_003:0877c27": "　見色便見心　　灼然全性起",
    "T46n1937_003:0877c28": "絳幃問答三十章",
    "T46n1937_003:0877c29": "四明法師問　淨覺法師答",
    "T46n1937_003:0878a01": "天禧改元春二月四日。延慶座主出山家教",
    "T46n1937_003:0878a02": "義凡三十條。褰絳幃問諸子。其詞惟要。其旨",
    "T46n1937_003:0878a03": "甚微。俾無或者興布教之功。令不敏者奮強",
    "T46n1937_003:0878a04": "學之志。門人(仁岳)率爾而對。斐然成章。非求",
    "T46n1937_003:0878a05": "魯國一字之褒。蓋請武津四擇之誡。既有傳",
    "T46n1937_003:0878a06": "寫。故茲敘云。",
    "T46n1937_003:0878a07": "一問。三藏初果苦忍真明。何故復云滅非真",
    "T46n1937_003:0878a08": "諦。四皆稱諦。為諦真耶。為諦俗耶。",
    "T46n1937_003:0878a09": "答。原夫三藏理唯一真觀有四諦理因觀顯。",
    "T46n1937_003:0878a10": "故云苦忍真明。理顯觀忘。故云滅非真諦。何",
    "T46n1937_003:0878a11": "者。蓋由滅無之真離幻之俗。雖則知苦斷集",
    "T46n1937_003:0878a12": "修因證果。皆生滅之事行。非空寂之理體。究",
    "T46n1937_003:0878a13": "論法性。何所迷悟。故大師云。三藏法性自天",
    "T46n1937_003:0878a14": "而然。集不能染。苦不能惱。道不能通。滅不能",
    "T46n1937_003:0878a15": "淨。然而由於苦忍方明於真如。析色盡處乃",
    "T46n1937_003:0878a16": "見於空。雖能析所析俱非是空。而見空者。由",
    "T46n1937_003:0878a17": "於析色故也。是知苦忍真明滅非真諦義無",
    "T46n1937_003:0878a18": "相違。又上明必下顯。諦俗則諦真。豈前後異",
    "T46n1937_003:0878a19": "耶。",
    "T46n1937_003:0878a20": "二問。因緣停心與支佛正觀何別。",
    "T46n1937_003:0878a21": "答。因緣停心者。則為初心行人多愚癡之心",
    "T46n1937_003:0878a22": "起斷常之見。是以令觀三世因緣。對而治之。",
    "T46n1937_003:0878a23": "故荊溪云。三世相續故不斷。三世迭謝故不",
    "T46n1937_003:0878a24": "常等。此但略知因緣生相。未知因緣滅相。支",
    "T46n1937_003:0878a25": "佛正觀者。非秖觀三世而已。乃至能觀百千",
    "T46n1937_003:0878a26": "萬世。復知生而知滅。兼諦俗而諦真。二觀稍",
    "T46n1937_003:0878a27": "殊。不可相濫也。",
    "T46n1937_003:0878a28": "三問。諸文皆云。支佛觀因緣斷惑。觀相如",
    "T46n1937_003:0878a29": "何。",
    "T46n1937_003:0878b01": "答。諸文異說。今試粗陳。若如阿含所明。中乘",
    "T46n1937_003:0878b02": "觀因緣相。有逆有順。從無明至老死名順。從",
    "T46n1937_003:0878b03": "老死至無明是逆。生滅皆然。此乃大概而說。",
    "T46n1937_003:0878b04": "若如四念處。委辨推尋觀破之相。或以愛支",
    "T46n1937_003:0878b05": "為首。或以取支為首。亦有逆順。且如愛支為",
    "T46n1937_003:0878b06": "首者。即推貪愛因何而生。即知此貪因愛而",
    "T46n1937_003:0878b07": "起。乃至行因無明。無明因過去一切煩惱。又",
    "T46n1937_003:0878b08": "順推。此愛能生於取。取生於有。有生未來二",
    "T46n1937_003:0878b09": "十五有生死等。若觀破者。觀愛即現在污穢",
    "T46n1937_003:0878b10": "五陰性念處。乃至觀無明即過去污穢五陰",
    "T46n1937_003:0878b11": "性念處。又若觀於有即善不善五陰性念處。",
    "T46n1937_003:0878b12": "乃至觀未來生死即果報生死無記性念處。",
    "T46n1937_003:0878b13": "是名逆順觀察破四顛倒。顛倒滅則無明滅。",
    "T46n1937_003:0878b14": "乃至老死滅(上皆略義采四念處文義)取支為首者。即見惑",
    "T46n1937_003:0878b15": "之人也。逆順推破例如愛支。又如止觀。明禪",
    "T46n1937_003:0878b16": "境中。寄修辨發。以有支為首。又釋籤明四教",
    "T46n1937_003:0878b17": "觀因緣。皆從愛起。如此諸說不同者。良由",
    "T46n1937_003:0878b18": "根性有殊故。修入不等。今準輔行判因緣觀。",
    "T46n1937_003:0878b19": "凡有二種。一者推果知因。二者推因知果。若",
    "T46n1937_003:0878b20": "念處及止觀即推因知果也。釋籤即推果知",
    "T46n1937_003:0878b21": "因也。然此二種之義應用念處為正。以正能",
    "T46n1937_003:0878b22": "順因緣之義故。因緣既以無明為首。今觀愛",
    "T46n1937_003:0878b23": "取即無明也。故大師廣示修相。良在茲焉。",
    "T46n1937_003:0878b24": "四問。阿含既但說三藏。何故八萬諸天便發",
    "T46n1937_003:0878b25": "大道。",
    "T46n1937_003:0878b26": "答。良以漸頓法門體元不二。小大根性理本",
    "T46n1937_003:0878b27": "無差。蓋遇熏不同。故得脫有異。今諸天悟大。",
    "T46n1937_003:0878b28": "豈孤然哉。審應昔世曾以小乘諦境修乎大",
    "T46n1937_003:0878b29": "乘觀智。今聞本境即發宿種也。譬如先置毒",
    "T46n1937_003:0878c01": "藥服於酪中。今再服酪。即能殺人也。然由如",
    "T46n1937_003:0878c02": "來知機知時。隨熟隨脫。故但用生滅四諦而",
    "T46n1937_003:0878c03": "赴大小兩緣。此即顯露不定教也。問在鹿苑",
    "T46n1937_003:0878c04": "時。秖云諸天得法眼淨。至般若會。方乃指云。",
    "T46n1937_003:0878c05": "獲無生忍。是則聲聞等眾。不知諸天便發大",
    "T46n1937_003:0878c06": "道。據此莫成祕密教義耶。答。比見學人。多作",
    "T46n1937_003:0878c07": "此說。詰其所以。言無所從。且祕密教者。乃是",
    "T46n1937_003:0878c08": "備談漸頓等教。各對大小諸機。互不相聞。方",
    "T46n1937_003:0878c09": "名祕密。非謂小益不知大益為祕密也。若鹿",
    "T46n1937_003:0878c10": "苑中祕密之相。如大論說。諸菩薩所見無量",
    "T46n1937_003:0878c11": "阿僧祇人得二乘。無量阿僧祇人得無生忍",
    "T46n1937_003:0878c12": "等是也。今八萬諸天但為說小。與諸聲聞同",
    "T46n1937_003:0878c13": "見同聞。何祕密之有哉。況大師親指為顯露",
    "T46n1937_003:0878c14": "不定。豈不信乎。",
    "T46n1937_003:0878c15": "五問。通教受接之後。合作後二教位次修證。",
    "T46n1937_003:0878c16": "大品經文何故只以第十地為果耶。",
    "T46n1937_003:0878c17": "答。此由大品十地。兼含衍門三教之義耳。如",
    "T46n1937_003:0878c18": "初地菩薩名為伏忍。二三兩地名柔順忍。四",
    "T46n1937_003:0878c19": "地已去名無生忍。乃至游戲神通淨佛國土",
    "T46n1937_003:0878c20": "等皆通三教也。故輔行中。釋十地為如佛",
    "T46n1937_003:0878c21": "云。若被接者至此。既破一品無明。亦能八相。",
    "T46n1937_003:0878c22": "故云如佛。豈非十地名義通三教耶。若爾。何",
    "T46n1937_003:0878c23": "故輔行明被接云。謂用前教有始無終。已",
    "T46n1937_003:0878c24": "用七八不至九十。即用後教有終無始。但用",
    "T46n1937_003:0878c25": "向地不須住行。中續接之故得名接。此豈非",
    "T46n1937_003:0878c26": "被接之後依後教位次耶。答若據經文。則無",
    "T46n1937_003:0878c27": "別位。而大師得經深旨。自以十地通於三教。",
    "T46n1937_003:0878c28": "故荊溪具約兩教位次。引而伸之。欲令被",
    "T46n1937_003:0878c29": "接之義區以別矣。引廣決略。乃作者之意",
    "T46n1937_003:0879a01": "焉。",
    "T46n1937_003:0879a02": "六問。通教菩薩約何義留習潤生。",
    "T46n1937_003:0879a03": "答。留謂固留。非觀力未充不能進斷。何則以",
    "T46n1937_003:0879a04": "此教菩薩已於性地及八人地中伏結順理。",
    "T46n1937_003:0879a05": "為諸眾生遍行六度。一切事中福慧皆令究",
    "T46n1937_003:0879a06": "竟。如三藏菩薩。於中忍中。三祇行行至已辦",
    "T46n1937_003:0879a07": "地。自合真理必顯正習皆除。如三十四心。有",
    "T46n1937_003:0879a08": "何不可。但以度生心廣淨土時長故。扶之以",
    "T46n1937_003:0879a09": "誓願慈悲。留之而潤生化物。所以須留習者。",
    "T46n1937_003:0879a10": "為無妙應之真體故。用作受身之本矣。故妙",
    "T46n1937_003:0879a11": "玄云。通教亦得有應。但是作意神通灰身滅",
    "T46n1937_003:0879a12": "智無常住本。約何起應。斯為誠證矣。",
    "T46n1937_003:0879a13": "七問。俱舍以塵沙為習氣。如何留之潤生。",
    "T46n1937_003:0879a14": "答。大師明通教習氣。凡有二種。謂煩惱障法",
    "T46n1937_003:0879a15": "障之習氣。法障即界內塵沙也。若留習潤生",
    "T46n1937_003:0879a16": "者。此正為煩惱之習氣耳。以由煩惱是染污",
    "T46n1937_003:0879a17": "無知。無明為體。能招生死故。塵沙是不染污",
    "T46n1937_003:0879a18": "無知。劣慧為體。不招生死故。應云。菩薩為潤",
    "T46n1937_003:0879a19": "生故。須留煩惱之習。為化物故。須破塵沙之",
    "T46n1937_003:0879a20": "習。則知二習其體稍殊。",
    "T46n1937_003:0879a21": "八問。方等既有四教。為是文文皆須四解。為",
    "T46n1937_003:0879a22": "復各有文詮耶。",
    "T46n1937_003:0879a23": "答。或皆須四解。或各有文詮。逗會多途。不可",
    "T46n1937_003:0879a24": "一揆。如大師釋請觀音經。始從病相。乃至繫",
    "T46n1937_003:0879a25": "念數息聞呪得益。並約十種行人說之。即皆",
    "T46n1937_003:0879a26": "須四解也。如釋十六觀經。正為頓機。不通漸",
    "T46n1937_003:0879a27": "入。即各有文詮也。或一經具明四教。各有文",
    "T46n1937_003:0879a28": "詮。如淨名之類也。所以須四解者。為部教",
    "T46n1937_003:0879a29": "俱帶(請觀音經)各有文詮者。為部帶教不帶(十六觀經)",
    "T46n1937_003:0879b01": "故知方等教相難明。不可一概也。",
    "T46n1937_003:0879b02": "九問。般若既只衍門三教。何故仁王經說四",
    "T46n1937_003:0879b03": "無常偈。",
    "T46n1937_003:0879b04": "答。斯乃以藏助於衍也。且彼經云。普明王依",
    "T46n1937_003:0879b05": "過去七佛之法。請百法師。一日二時。講般若",
    "T46n1937_003:0879b06": "波羅蜜八千億偈竟。第一法師為王說偈。即",
    "T46n1937_003:0879b07": "無常等四。豈非正宣般若傍演無常。所以然",
    "T46n1937_003:0879b08": "者。普明既為斑足所捉。將赴其死。恐王戀著",
    "T46n1937_003:0879b09": "身命國土。是故偈意皆勸捨身及國土等。至",
    "T46n1937_003:0879b10": "聞偈畢。諸王皆證三門空定。還是衍門得益",
    "T46n1937_003:0879b11": "之相耳。故今家明通等三教。俱用藏教而為",
    "T46n1937_003:0879b12": "助道。即此意也。",
    "T46n1937_003:0879b13": "十問。通教三乘共行。如何說菩薩遠邊。",
    "T46n1937_003:0879b14": "答。三乘同觀幻有。皆取但空。從大分說。故云",
    "T46n1937_003:0879b15": "共行。菩薩非止偏空。兼知中實。從利根說。故",
    "T46n1937_003:0879b16": "得遠邊。是知若云共教。則菩薩須在當分。唯",
    "T46n1937_003:0879b17": "得近邊。乃有局定之妨也。若云通教。則菩薩",
    "T46n1937_003:0879b18": "或被後接。即得遠邊。乃有從容之美也。一家",
    "T46n1937_003:0879b19": "所立名義之巧。其若是乎。",
    "T46n1937_003:0879b20": "十一問。別教獨菩薩法。如何說二乘近邊。",
    "T46n1937_003:0879b21": "答。且如通教。不名共教者。蓋有菩薩遠邊之",
    "T46n1937_003:0879b22": "義也。今亦例然。所立別教不名不共教者。蓋",
    "T46n1937_003:0879b23": "有二乘近邊之義也。但以方等般若中別教",
    "T46n1937_003:0879b24": "二乘共聞。為近邊義耳。蓋大論約菩薩與二",
    "T46n1937_003:0879b25": "乘不共聞。立不共般若。今別教既有共聞。則",
    "T46n1937_003:0879b26": "非不共聞。故約此義說於近邊矣。",
    "T46n1937_003:0879b27": "十二問。別教不談即理。何故能造之心是佛",
    "T46n1937_003:0879b28": "性耶。",
    "T46n1937_003:0879b29": "答。此教真如在迷能生九界。雖不即理。真如",
    "T46n1937_003:0879c01": "豈離於心。如妙樂云。別教法界不出於心。今",
    "T46n1937_003:0879c02": "謂即不即理。譬如一源之水(佛界真如)分為九派",
    "T46n1937_003:0879c03": "(隨九界緣)九派雖異一源(事不即理)派水豈殊源水(心是佛性)",
    "T46n1937_003:0879c04": "是則能造之心終日不即終日是性也。若爾。",
    "T46n1937_003:0879c05": "何異圓教不即不離義耶。答。圓教性具九界",
    "T46n1937_003:0879c06": "起於修九。全修是性。故云不離。但由迷修。",
    "T46n1937_003:0879c07": "各自謂實。故云不即。別教真中無九。須斷九",
    "T46n1937_003:0879c08": "歸真故不談即理。九中有真。而依真生九。故",
    "T46n1937_003:0879c09": "能造是佛性。今人見事理不即之說。作霄壞",
    "T46n1937_003:0879c10": "頓異而解者。能造是性。此如何通。真如隨緣",
    "T46n1937_003:0879c11": "不可與言無也。",
    "T46n1937_003:0879c12": "十三問。別教理性既有三因。何故別修緣了。",
    "T46n1937_003:0879c13": "答。理性有三因者。皆但中之德也。別修緣了",
    "T46n1937_003:0879c14": "者。皆二邊之行也。邊既非中。修則成別。何",
    "T46n1937_003:0879c15": "哉。先以聲聞空心斷於見愛。次以菩薩假智",
    "T46n1937_003:0879c16": "斷於塵沙。斯乃從空邊而入有邊。用別惑而",
    "T46n1937_003:0879c17": "除通惑。如此二邊緣了具足。始為中道遮照",
    "T46n1937_003:0879c18": "方便。須登初地正顯但中。即三因橫在佛界。",
    "T46n1937_003:0879c19": "故妙樂云。別教雖有三德之語。三皆在性。而",
    "T46n1937_003:0879c20": "不互融。故成別義。若三皆在修。前後而得道",
    "T46n1937_003:0879c21": "理。成縱。故知性中緣了不是修中緣了。豈同",
    "T46n1937_003:0879c22": "圓教正因緣了全是三千空假中修德緣了即",
    "T46n1937_003:0879c23": "性德緣了。不可烈火而濫圓伊。",
    "T46n1937_003:0879c24": "十四問。別人初心為甚不修中觀。",
    "T46n1937_003:0879c25": "答。蓋邊表之中。如雲外月。用雖全於遮照。但",
    "T46n1937_003:0879c26": "是清淨真如體不具於見思。安能起對法界。",
    "T46n1937_003:0879c27": "況復本來迷久。頓悟為難。既著有心強。則緣",
    "T46n1937_003:0879c28": "中力弱。故令始行先觀偏真者也。",
    "T46n1937_003:0879c29": "十五問。今家以即離分於圓別。既判華嚴具",
    "T46n1937_003:0880a01": "此二教。彼經何文談即談離耶。",
    "T46n1937_003:0880a02": "答。荊溪謂。華嚴經意兼含義難分判。祖尚斯",
    "T46n1937_003:0880a03": "說。今何敢評。然而委尋大師引用彼經證於",
    "T46n1937_003:0880a04": "圓別。亦可意解。且如止觀引。心如工畫師。造",
    "T46n1937_003:0880a05": "種種五陰等。證於圓教。玄義亦引此文。證於",
    "T46n1937_003:0880a06": "別教。故知談即。不談即難得顯文。但以得意",
    "T46n1937_003:0880a07": "不得意。而分兩教。何者。圓人謂心具而造。則",
    "T46n1937_003:0880a08": "諸法無生即在其中矣。別人謂心不具而造。",
    "T46n1937_003:0880a09": "則諸法自住離在其中矣。若乃諸位行相或",
    "T46n1937_003:0880a10": "一多相即。或次第別陳。荊溪已在諸文備載。",
    "T46n1937_003:0880a11": "此不繁述。",
    "T46n1937_003:0880a12": "十六問。既將華嚴心造一切。以立千如妙境。",
    "T46n1937_003:0880a13": "是則彼經已明開顯。何故云開權局此。",
    "T46n1937_003:0880a14": "答。正由法華能開華嚴故。得將心造之文立",
    "T46n1937_003:0880a15": "千如之境。如荊溪明法華佛慧。須發四味兼",
    "T46n1937_003:0880a16": "帶之大小。豈不以乳味兼權之教全同醍醐",
    "T46n1937_003:0880a17": "一實之詮。又如大師判華嚴為枝條。法華為",
    "T46n1937_003:0880a18": "根本。須會枝別以入本圓。今引用者。從會入",
    "T46n1937_003:0880a19": "後說也。",
    "T46n1937_003:0880a20": "十七問。既云法華是醍醐。何故大經云從摩",
    "T46n1937_003:0880a21": "訶般若出涅槃耶。",
    "T46n1937_003:0880a22": "答。所判二經俱是醍醐。蓋有兩番。次第熟脫。",
    "T46n1937_003:0880a23": "若云法華是醍醐者。即初番熟脫。八千聲聞",
    "T46n1937_003:0880a24": "無量損生菩薩等是也。若云般若出涅槃者。",
    "T46n1937_003:0880a25": "謂鈍根之人於法華不入更用般若洮汰方",
    "T46n1937_003:0880a26": "至。涅槃即後番熟脫。五千起去人天被移等",
    "T46n1937_003:0880a27": "是也。雖有兩番。初番為正。故荊溪云。法華已",
    "T46n1937_003:0880a28": "開。功非彼得。大陣既破。餘黨不難也。",
    "T46n1937_003:0880a29": "十八問。經云我聞。何故須用四教解釋。",
    "T46n1937_003:0880b01": "答。若釋法華前經。蓋明部教兼帶等別機緣",
    "T46n1937_003:0880b02": "大小之殊。若釋法華。意在開偏咸令會實。又",
    "T46n1937_003:0880b03": "復應以藏通等四入頓漸等四。揀前四味我",
    "T46n1937_003:0880b04": "聞不同顯出法華。我聞亦異。則所聞法體超",
    "T46n1937_003:0880b05": "過八教。故妙樂云。若消諸經。但用藏等。其文",
    "T46n1937_003:0880b06": "稍通。若釋法華。無頓等八。舉止失措。問。法",
    "T46n1937_003:0880b07": "華既爾。涅槃云何。答。妙樂釋我聞云。大經顯",
    "T46n1937_003:0880b08": "圓。今乃義開耳。故知二經不無少異。",
    "T46n1937_003:0880b09": "十九問。釋方便品題云。妙達於方。即是真祕",
    "T46n1937_003:0880b10": "既開顯已。那得云祕。",
    "T46n1937_003:0880b11": "答。觀乎真祕之言。不同隱祕之義。若為實施",
    "T46n1937_003:0880b12": "權。權名隱實。則方便之名正當隱祕。若開權",
    "T46n1937_003:0880b13": "顯實。實外無權。則方便之名即是真祕。蓋指",
    "T46n1937_003:0880b14": "權方之祕即是實相之真。故云真祕。又十界",
    "T46n1937_003:0880b15": "百界即空即中。離言說相。離心緣相。故云真",
    "T46n1937_003:0880b16": "祕也。",
    "T46n1937_003:0880b17": "二十問。常觀三德。能所俱四。試陳行相。",
    "T46n1937_003:0880b18": "答。此妙樂觀心四一之文也。文以三德對理",
    "T46n1937_003:0880b19": "教行三。和合三法成假名。人即觀行如來等。",
    "T46n1937_003:0880b20": "而云能所俱四者。蓋顯境觀不二也。何則且",
    "T46n1937_003:0880b21": "所觀之四者。謂迷中三道即本有三德。眾生",
    "T46n1937_003:0880b22": "妄我即理性如來。能觀之四者。謂見思王數",
    "T46n1937_003:0880b23": "修空假中。如是三觀亦全三德。還用妄我為",
    "T46n1937_003:0880b24": "觀行如來。是則兩重四一。皆即障是德。舉妄",
    "T46n1937_003:0880b25": "全真。能觀所觀只一四一。故知境自照境。心",
    "T46n1937_003:0880b26": "不知心。佛之知見於茲悟入。",
    "T46n1937_003:0880b27": "二十一問。釋一大車體及具度等。既皆從果",
    "T46n1937_003:0880b28": "德。如何用此為十乘觀法耶。",
    "T46n1937_003:0880b29": "答。眾生本心具佛果德。雖迷轉三道。必體包",
    "T46n1937_003:0880c01": "十乘。故輔行云。理性車體具度資成。白牛觀",
    "T46n1937_003:0880c02": "照在一念心。是知理乘全駕於佛乘。因德豈",
    "T46n1937_003:0880c03": "慚於果德。所謂不動而運。不行而至。善惡不",
    "T46n1937_003:0880c04": "離於車體。故言更無餘乘。果理要在於行門。",
    "T46n1937_003:0880c05": "方名等賜諸子。妙樂云。人天善惡與法界同。",
    "T46n1937_003:0880c06": "故父果車是子理車。但開其情假名等賜。即",
    "T46n1937_003:0880c07": "其義也。",
    "T46n1937_003:0880c08": "二十二問。大通應佛只在同居。何故名結緣",
    "T46n1937_003:0880c09": "本土。",
    "T46n1937_003:0880c10": "答。若唯談權教。可云應佛只在同居。今既已",
    "T46n1937_003:0880c11": "說圓乘。即是法身。而依本土。如法華中龍女",
    "T46n1937_003:0880c12": "所讚。指釋迦作遮那之身。劫火所燒。以娑婆",
    "T46n1937_003:0880c13": "為寂光之土。大通身土豈不然乎。",
    "T46n1937_003:0880c14": "二十三問。聲聞之法的就何義開為經王。",
    "T46n1937_003:0880c15": "答。的就偏真之理。開為實相之理。所謂三千",
    "T46n1937_003:0880c16": "三諦統攝自在故稱王。釋籤云。三乘已證權",
    "T46n1937_003:0880c17": "理。以理開理易明。今據此也。",
    "T46n1937_003:0880c18": "二十四問。博地在事。那云理即。",
    "T46n1937_003:0880c19": "答。只緣在事故云理即。蓋指三障之事即三",
    "T46n1937_003:0880c20": "德之理。故妙樂云。理無所存。遍在於事。亦可",
    "T46n1937_003:0880c21": "云。理即簡於後五事即之義。名字乃至究竟。",
    "T46n1937_003:0880c22": "豈非解行因果等事耶。如妙玄云。聖人得事。",
    "T46n1937_003:0880c23": "凡夫得理。記釋曰。聖人得於因果化他感應",
    "T46n1937_003:0880c24": "之事。眾生但得非因非果迷中之理。故知理",
    "T46n1937_003:0880c25": "即簡非事即。乃貶斥之義耳。",
    "T46n1937_003:0880c26": "二十五問。性德之行何故須聞性惡。",
    "T46n1937_003:0880c27": "答。不聞性惡則無性德之行。何哉。眾生本來",
    "T46n1937_003:0880c28": "未曾離惡。若迷性具。須藉別修。故先空次假。",
    "T46n1937_003:0880c29": "緣理斷九。苟或了惡是性。從性立行。不亦性",
    "T46n1937_003:0881a01": "行。須聞性惡耶。且如圓人依第六王數為發",
    "T46n1937_003:0881a02": "觀之始。既知王數即是性惡。用此發觀。豈非",
    "T46n1937_003:0881a03": "性行。是則性惡全是智照無減之義。孱然行",
    "T46n1937_003:0881a04": "起真流無作之義明矣。經云。不斷癡愛。起諸",
    "T46n1937_003:0881a05": "明脫。斯之謂歟。",
    "T46n1937_003:0881a06": "二十六問。圓教四諦約何義故得稱無作。",
    "T46n1937_003:0881a07": "答。但約苦集理具。則知道滅空虛。以理不可",
    "T46n1937_003:0881a08": "除故。功無所作。從本迷故。全菩提涅槃為煩",
    "T46n1937_003:0881a09": "惱生死。於今悟故。全煩惱生死為菩提涅槃。",
    "T46n1937_003:0881a10": "四不相傾。一一絕待。皆由四諦元是一理故",
    "T46n1937_003:0881a11": "也。大經玄義云。非苦非苦因。非苦盡非苦對。",
    "T46n1937_003:0881a12": "而是一實等。豈一實理而有作為取。",
    "T46n1937_003:0881a13": "二十七問。畢竟空觀纖塵不立。何故空中具",
    "T46n1937_003:0881a14": "一切法。",
    "T46n1937_003:0881a15": "答。三諦俱空。方名畢竟。一切諸法悉在其中。",
    "T46n1937_003:0881a16": "且如真諦空有。具二乘界法。俗諦空有具菩",
    "T46n1937_003:0881a17": "薩界法。中道雙遮空二邊具佛界法。中道雙",
    "T46n1937_003:0881a18": "照空佛界具九界法。不前不後。非一非三。三",
    "T46n1937_003:0881a19": "諦頓亡。即纖塵息矣。百界圓足即諸法宛然。",
    "T46n1937_003:0881a20": "是知三千俱空。未始不具。三千俱假。未始不",
    "T46n1937_003:0881a21": "空。此唯一家所談。他莫能及。",
    "T46n1937_003:0881a22": "二十八問。同體如何說九界權相。",
    "T46n1937_003:0881a23": "答。若據同體言之。則百界一念不可分別。今",
    "T46n1937_003:0881a24": "說九界權相者。蓋佛界九界不分而分。則非",
    "T46n1937_003:0881a25": "權非實。而權而實也。何者。雖九權皆實。而相",
    "T46n1937_003:0881a26": "相宛然。淨之與穢參而不雜。且如地獄一界。",
    "T46n1937_003:0881a27": "雖具十界。豈以地獄性相便同畜生等性相",
    "T46n1937_003:0881a28": "耶。故知九權是三千少分。不妨非局而局。無",
    "T46n1937_003:0881a29": "差而差。一實是三千全分。故能非遍而遍。差",
    "T46n1937_003:0881b01": "而不差。但以一實不出九權。少分不離全分",
    "T46n1937_003:0881b02": "故。云同體也。若理若果莫不咸然。如荊溪云。",
    "T46n1937_003:0881b03": "物理本來性具權實。又云。至果契本權實。豈",
    "T46n1937_003:0881b04": "同他宗謂理無九界果唯一真。同體權相何",
    "T46n1937_003:0881b05": "由可說。",
    "T46n1937_003:0881b06": "二十九問。一切依正或云眾生業感。或云諸",
    "T46n1937_003:0881b07": "佛變現。是二何者為定耶。",
    "T46n1937_003:0881b08": "答。二義相須不可偏判。若其依正千差苦樂",
    "T46n1937_003:0881b09": "萬品者。乃眾生業感也。如云苦樂由生非佛",
    "T46n1937_003:0881b10": "所作。然此業感復是諸佛妙應。隨眾生心而",
    "T46n1937_003:0881b11": "為變現。蓋折伏攝受令成熟得脫。如云苦樂",
    "T46n1937_003:0881b12": "由佛不關眾生。雖諸文中隨緣別陳。究論二",
    "T46n1937_003:0881b13": "義不可暫缺。良由眾生心地三千與佛心地",
    "T46n1937_003:0881b14": "三千不殊故。得染淨互通感應無忒。眾生迷",
    "T46n1937_003:0881b15": "故。於佛依正而計差別。諸佛悟故。於眾生依",
    "T46n1937_003:0881b16": "正而得自在。是知果中勝用不異三道流轉。",
    "T46n1937_003:0881b17": "又如聖人變化所造。不出眾生三世變造。故",
    "T46n1937_003:0881b18": "云亦令眾生變心所見。",
    "T46n1937_003:0881b19": "三十問。人有生死。物有凋變。何故經云世間",
    "T46n1937_003:0881b20": "相常住。",
    "T46n1937_003:0881b21": "答。若知常住之體具足三千。則生死凋變皆",
    "T46n1937_003:0881b22": "常住標幟之相也。從本自爾。非今始然。既知",
    "T46n1937_003:0881b23": "生是性生乃至變是性變。性元不動。相豈非",
    "T46n1937_003:0881b24": "常。但局情未忘。則生死相反。儻唯心所見則",
    "T46n1937_003:0881b25": "凋變皆如。自非性具之談。安會相常之旨。雖",
    "T46n1937_003:0881b26": "藏疏謂之不變肇論謂之不遷。若以今望他",
    "T46n1937_003:0881b27": "則皆有言無義。荊溪云。永異諸說。梁肅曰。抗",
    "T46n1937_003:0881b28": "折百家。豈虛言哉。良有以也。",
    "T46n1937_003:0881b29": "開幃試問四十二章",
    "T46n1937_003:0881c01": "諸子勤勤習學。而於一家教觀津要。若何領",
    "T46n1937_003:0881c02": "會。由是敬率諸部文義四十二條。開幃試問。",
    "T46n1937_003:0881c03": "幸徵文說義。一一答上。庶幾開發後昆也。天",
    "T46n1937_003:0881c04": "聖甲子歲五月既望。延慶座主云。",
    "T46n1937_003:0881c05": "一問。待麁明妙。獨褒法華。合對四時三教皆",
    "T46n1937_003:0881c06": "名為麁。文中何故同於諸經。先待鹿苑而為",
    "T46n1937_003:0881c07": "麁耶。",
    "T46n1937_003:0881c08": "二問。絕待釋妙。絕麁開麁。亡能亡所。究論此",
    "T46n1937_003:0881c09": "意。是何法門方能絕待。",
    "T46n1937_003:0881c10": "三問。金剛藏說。佛甚微智辭異意同。空有不",
    "T46n1937_003:0881c11": "二不異不盡。意明三諦皆是經體。荊溪何故",
    "T46n1937_003:0881c12": "特云空假即中方為經體。",
    "T46n1937_003:0881c13": "四問。因果宗成方能取體。合先明宗方辨於",
    "T46n1937_003:0881c14": "體。約何義故前體後宗。",
    "T46n1937_003:0881c15": "五問。斷權疑近疑。生實信遠信。為妙經用",
    "T46n1937_003:0881c16": "者。且斷疑生信。自是行者智能。那云是經力",
    "T46n1937_003:0881c17": "用耶。",
    "T46n1937_003:0881c18": "六問。名等四章重重已約四教五時判後論",
    "T46n1937_003:0881c19": "開。何故第五更明教相。",
    "T46n1937_003:0881c20": "七問。生滅四諦既皆屬事。若唯諦事。何能入",
    "T46n1937_003:0881c21": "真。",
    "T46n1937_003:0881c22": "八問。無生因緣十二法皆不生滅。即一一常",
    "T46n1937_003:0881c23": "住。那云此教初不知常。",
    "T46n1937_003:0881c24": "九問。別教四諦依何義故得名無量。",
    "T46n1937_003:0881c25": "十問。苦集滅道是迷悟因果。正是修得之法。",
    "T46n1937_003:0881c26": "圓教何故名為無作。",
    "T46n1937_003:0881c27": "十一問。三藏教說實有為俗。析滅歸真。如何",
    "T46n1937_003:0881c28": "析之令實有滅。請陳行相。",
    "T46n1937_003:0881c29": "十二問。界內兩教俱有三乘。藏教何故三因",
    "T46n1937_003:0882a01": "大異。通教何故三因大同。",
    "T46n1937_003:0882a02": "十三問。三藏教中自有小乘中乘大乘。法華",
    "T46n1937_003:0882a03": "何故都以三藏為小乘學者。",
    "T46n1937_003:0882a04": "十四問。金錍引大經一十。復次遮邪計空非",
    "T46n1937_003:0882a05": "佛性喻。離一十空外。為指何空是佛性喻",
    "T46n1937_003:0882a06": "耶。",
    "T46n1937_003:0882a07": "十五問。義例點不思議境。凡有四意。首於無",
    "T46n1937_003:0882a08": "情境立佛乘義。此為是色具耶。心具耶。若云",
    "T46n1937_003:0882a09": "色具。止觀正云。介爾有心。三千具足。若是心",
    "T46n1937_003:0882a10": "具者。何謂無情。立佛乘耶。",
    "T46n1937_003:0882a11": "十六問。智者自於普賢道場。見宿世事。證法",
    "T46n1937_003:0882a12": "華三昧。何故却云南嶽授天台圓頓之理。",
    "T46n1937_003:0882a13": "十七問。觀於緣生。緣生即空。空假不二名為",
    "T46n1937_003:0882a14": "三觀。荊溪云。作此說者。尚未成通。離此觀外",
    "T46n1937_003:0882a15": "通教三觀。其相如何。",
    "T46n1937_003:0882a16": "十八問。圓理所具惑業之法與性惡。同耶異",
    "T46n1937_003:0882a17": "耶。若同。性中惑染體相如何。若異。果理究顯",
    "T46n1937_003:0882a18": "有修惡耶。",
    "T46n1937_003:0882a19": "十九問。為令眾生開佛知見。約心辨相。歸趣",
    "T46n1937_003:0882a20": "如何。",
    "T46n1937_003:0882a21": "二十問。妙玄以五重玄義。別對四悉。有何深",
    "T46n1937_003:0882a22": "致。",
    "T46n1937_003:0882a23": "二十一問。百界千如。百如千界。互辨名數。妙",
    "T46n1937_003:0882a24": "旨如何。",
    "T46n1937_003:0882a25": "二十二問。圓教二諦約教行證明隨情智。其",
    "T46n1937_003:0882a26": "相如何。",
    "T46n1937_003:0882a27": "二十三問。四念處云。一念心中具十界苦惑。",
    "T46n1937_003:0882a28": "名無作苦集。佛界辨相修性如何。",
    "T46n1937_003:0882a29": "二十四問。三教我聞並約耳根。圓教教即是",
    "T46n1937_003:0882b01": "聞。辨相和會旨趣如何。",
    "T46n1937_003:0882b02": "二十五問。大經八教具八別耶。若具何謂知",
    "T46n1937_003:0882b03": "常。不具如何論別。",
    "T46n1937_003:0882b04": "二十六問。大經四教知常。故得相即。既異方",
    "T46n1937_003:0882b05": "等。必同法華。若同。法華開廢等耶。若異。四",
    "T46n1937_003:0882b06": "教云何相即。",
    "T46n1937_003:0882b07": "二十七問。化儀化法兩種四教。判釋佛法罄",
    "T46n1937_003:0882b08": "無不盡。云何妙樂謂之法華超八教外。",
    "T46n1937_003:0882b09": "二十八問。昔經今經談圓不別。荊溪何故却",
    "T46n1937_003:0882b10": "云。始自華嚴終至般若。但次第三諦攝。",
    "T46n1937_003:0882b11": "二十九問。依法華約修約證明三慧。分齊如",
    "T46n1937_003:0882b12": "何。",
    "T46n1937_003:0882b13": "三十問。學佛乘者。廣尋教觀。進修己行。畢竟",
    "T46n1937_003:0882b14": "的指。何文開發信解。請陳相狀。",
    "T46n1937_003:0882b15": "三十一問。法華本門授記數倍眾經。云何但",
    "T46n1937_003:0882b16": "於事成遠報。證入如何。",
    "T46n1937_003:0882b17": "三十二問。大乘真伊喻不思議。如何却云一",
    "T46n1937_003:0882b18": "點在上。",
    "T46n1937_003:0882b19": "三十三問。大經五事對五佛性。據文伸義。深",
    "T46n1937_003:0882b20": "旨如何。",
    "T46n1937_003:0882b21": "三十四問。智者心要唯有一偈云。實心繫實",
    "T46n1937_003:0882b22": "境等與止觀。同耶異耶。若同。非別有心要。若",
    "T46n1937_003:0882b23": "異。名壞驢車。",
    "T46n1937_003:0882b24": "三十五問。若遇他求安心要道。指何法門示",
    "T46n1937_003:0882b25": "令易解。",
    "T46n1937_003:0882b26": "三十六問。如學妙乘者。初修聞慧。要行如",
    "T46n1937_003:0882b27": "何。",
    "T46n1937_003:0882b28": "三十七問。生佛皆具三千。同異如何。宜究其",
    "T46n1937_003:0882b29": "旨。",
    "T46n1937_003:0882c01": "三十八問。金錍云。木石無心之語出自小宗。",
    "T46n1937_003:0882c02": "隨緣不變之言生乎大教。此約何義分大小",
    "T46n1937_003:0882c03": "耶。若云半滿者。通無隨緣不變之言。別有木",
    "T46n1937_003:0882c04": "石無心之稱。若云真中者。別妨同前。若云偏",
    "T46n1937_003:0882c05": "圓者。通別定非小宗。其妨彌甚。",
    "T46n1937_003:0882c06": "三十九問。名詮三法。教判四章。何故妙宗云。",
    "T46n1937_003:0882c07": "五重玄義本是經中所詮觀法。",
    "T46n1937_003:0882c08": "四十問。寂光既具金寶泥沙之異。那得經云",
    "T46n1937_003:0882c09": "唯佛一人居淨土耶。",
    "T46n1937_003:0882c10": "四十一問。圓人初心頓以果地三德而為觀",
    "T46n1937_003:0882c11": "體所以如何。",
    "T46n1937_003:0882c12": "四十二問。止觀云。以觀觀昏。即昏而朗。以止",
    "T46n1937_003:0882c13": "止散。即散而寂。荊溪對釋此二句云。照此昏",
    "T46n1937_003:0882c14": "體。一觀而三名。即昏而朗。寂此散體。三止而",
    "T46n1937_003:0882c15": "一名。即散而寂。且一觀昏耶。三止散耶。三觀",
    "T46n1937_003:0882c16": "朗耶。一止寂耶。不然。何以對釋云即昏而朗",
    "T46n1937_003:0882c17": "即散而寂耶。",
    "T46n1937_003:0882c18": "教門雜問答七章",
    "T46n1937_003:0882c19": "四明法師問　門人(自仁)答",
    "T46n1937_003:0882c20": "大中祥符七年。講授次。未知學者淺深之解。",
    "T46n1937_003:0882c21": "因出數問。請各答上。",
    "T46n1937_003:0882c22": "一問。荊溪云。忽都未聞性惡之名。安能信有",
    "T46n1937_003:0882c23": "性德之行。然則由性惡而修性行。說聽久矣。",
    "T46n1937_003:0882c24": "的論旨趣未審。若何。",
    "T46n1937_003:0882c25": "答。荊溪立此二句意。顯圓宗無作之行耳。蓋",
    "T46n1937_003:0882c26": "由圓人創心修觀者。皆以見思王數。而為發",
    "T46n1937_003:0882c27": "觀之端故。若前三教人。以教不談性具九",
    "T46n1937_003:0882c28": "界。則見思王數不即性惡。既非性惡。定為",
    "T46n1937_003:0882c29": "能障。故須別修觀智破此惑心。方顯本有",
    "T46n1937_003:0883a01": "常住之體。遂致惑智待對境觀不忘行成有",
    "T46n1937_003:0883a02": "作矣。今圓實教中既詮性具九界。則見思王",
    "T46n1937_003:0883a03": "數即是性惡。惑既即性。只以此惑而為能觀。",
    "T46n1937_003:0883a04": "惑既為能觀。其孰為所觀。能所一如。境觀不",
    "T46n1937_003:0883a05": "二。輔行所謂非但所觀無明法性體性不二。",
    "T46n1937_003:0883a06": "抑亦能觀觀智即無明是。以是義故。方知初",
    "T46n1937_003:0883a07": "心修觀造境即中無不真實。功由性惡。融通",
    "T46n1937_003:0883a08": "無作之行於茲成矣。",
    "T46n1937_003:0883a09": "二問。法華既顯一實。何故玄文釋題而明二",
    "T46n1937_003:0883a10": "妙。",
    "T46n1937_003:0883a11": "答。法華為開權顯實之教。廼一代之所歸。五",
    "T46n1937_003:0883a12": "時之極唱。若不以二妙甄之。則一乘顯實妙",
    "T46n1937_003:0883a13": "義難彰矣。且初相待論判麁妙者。彼此互形",
    "T46n1937_003:0883a14": "曰相。以他望己為待。蓋待前四時七教之麁。",
    "T46n1937_003:0883a15": "方顯法華一乘之妙。良以昔日諸經機緣未",
    "T46n1937_003:0883a16": "熟。部味教觀兼但對帶。不若法華淳圓絕妙。",
    "T46n1937_003:0883a17": "是故為麁。故經曰。正直捨方便。但說無上道。",
    "T46n1937_003:0883a18": "已今當說此法華經最為第一。以故此經淳",
    "T46n1937_003:0883a19": "一無雜。獨得妙名。良由以也。次絕待論開麁",
    "T46n1937_003:0883a20": "顯妙者。絕前諸麁。無可形待也。蓋以法華之",
    "T46n1937_003:0883a21": "妙有絕麁之功故。使昔日四時七教之麁。一",
    "T46n1937_003:0883a22": "經法華開顯。以一妙乘貫而絕之。麁即是妙。",
    "T46n1937_003:0883a23": "妙外無麁。權即是實。實外無權。譬如神仙九",
    "T46n1937_003:0883a24": "轉丹砂點鐵成金。一成真金。不復為鐵。故經",
    "T46n1937_003:0883a25": "曰。決了聲聞法。是諸經之王指汝所行是菩",
    "T46n1937_003:0883a26": "薩道。開方便門。示真實相。一開之後。無所間",
    "T46n1937_003:0883a27": "然。無小無大。咸歸佛界。一切諸法。皆是佛法。",
    "T46n1937_003:0883a28": "更無餘乘。直顯一實。是名絕待論妙也。然此",
    "T46n1937_003:0883a29": "二妙若非相待以判。則不顯法華超過諸說。",
    "T46n1937_003:0883b01": "若非絕待以開。則不知法華妙一切法。解釋",
    "T46n1937_003:0883b02": "一題陳茲二妙。茲所謂抗折百家超過諸說",
    "T46n1937_003:0883b03": "者。其為吾祖乎。",
    "T46n1937_003:0883b04": "三問。行妙中所論慧聖行。與上智妙。如何揀",
    "T46n1937_003:0883b05": "異。",
    "T46n1937_003:0883b06": "答。慧行智妙其實不同。良由智妙是通論其",
    "T46n1937_003:0883b07": "解故。釋籤所謂解即是智是也。若慧行者。慧",
    "T46n1937_003:0883b08": "是妙觀。照於妙理。不假助緣。而名慧行。是",
    "T46n1937_003:0883b09": "則智妙是依理生解。慧行是照理之行。行解",
    "T46n1937_003:0883b10": "既分。可知是異。然則智為行本。則行藉智生。",
    "T46n1937_003:0883b11": "行能成智。則智藉行成。行解相資缺一不可",
    "T46n1937_003:0883b12": "矣。",
    "T46n1937_003:0883b13": "四問。一切大乘經論皆談一切眾生本性清",
    "T46n1937_003:0883b14": "淨。台宗明性具十界。六既是穢。如何合諸經",
    "T46n1937_003:0883b15": "論耶。",
    "T46n1937_003:0883b16": "答。十法界六穢四淨。台宗既云性具。即是性",
    "T46n1937_003:0883b17": "惡法門。安得不清淨乎。明此應具二義。一約",
    "T46n1937_003:0883b18": "情智說。二約迷悟分。情智者。如云以情分別",
    "T46n1937_003:0883b19": "諸法皆邪。離情分別諸法皆正。今之圓人應",
    "T46n1937_003:0883b20": "用佛眼種智了達一念染情體具十界互融自",
    "T46n1937_003:0883b21": "在則一切諸法悉皆清淨。荊溪所謂故知剎",
    "T46n1937_003:0883b22": "那染體悉淨者是也。二約迷悟分者。當知迷",
    "T46n1937_003:0883b23": "則十界淨穢俱染。悟則十界淨穢俱淨。台宗",
    "T46n1937_003:0883b24": "所明十界性惡法門悉皆清淨。正約悟解邊",
    "T46n1937_003:0883b25": "說也。故荊溪曰。三千在理同名無明。豈非迷",
    "T46n1937_003:0883b26": "故三千俱迷也。三千無改無明即明。豈非悟",
    "T46n1937_003:0883b27": "故三千俱悟乎。然此二義猶是對修門說。若",
    "T46n1937_003:0883b28": "直約平等法界而言之。則非修非性。非迷非",
    "T46n1937_003:0883b29": "悟。非淨非穢。一切眾生不勞造作。本性靈明。",
    "T46n1937_003:0883c01": "具足十界。不受諸垢。故經曰。五道清淨不受",
    "T46n1937_003:0883c02": "色。有學此者成大道。豈非一切眾生法界本",
    "T46n1937_003:0883c03": "淨乎。",
    "T46n1937_003:0883c04": "五問。一切依正或云眾生業力。或云諸佛變",
    "T46n1937_003:0883c05": "現。究論何者為定耶(絳幃亦有此問。答文大同小異。故此重錄)。",
    "T46n1937_003:0883c06": "答。不可專執。要須二義相承可也。當知諸佛",
    "T46n1937_003:0883c07": "變現依正種種不同。意在折伏眾生令彼斷",
    "T46n1937_003:0883c08": "惡修善超凡入聖故也。故曰。苦樂由佛。不關",
    "T46n1937_003:0883c09": "眾生。若眾生業力者。蓋眾生自造其業。而感",
    "T46n1937_003:0883c10": "依正差別之報。故曰。瓦礫七珍由生所感。非",
    "T46n1937_003:0883c11": "佛所作矣。若定執眾生業力所感非佛變現。",
    "T46n1937_003:0883c12": "則顯諸佛無度生之功。若定執諸佛變現非",
    "T46n1937_003:0883c13": "眾生業力。則墮外道無因果之論以是義故。",
    "T46n1937_003:0883c14": "諸佛變現由眾生業力。眾生業力全諸佛變",
    "T46n1937_003:0883c15": "現。二義相須依正成立。",
    "T46n1937_003:0883c16": "六問。台宗說。一空一切空。又云。空中具一切",
    "T46n1937_003:0883c17": "法。其相云何耶。",
    "T46n1937_003:0883c18": "答。夫言空者。必空假中一心三觀之道也。此",
    "T46n1937_003:0883c19": "道始則佛大聖人金口中乃龍樹大士造論。",
    "T46n1937_003:0883c20": "後則北齊台衡祖承。然則雖曰佛祖宣揚。其",
    "T46n1937_003:0883c21": "實一切眾生身心本體。所言空觀者。一切法",
    "T46n1937_003:0883c22": "俱空。無假無中。而不空。此空為妙觀遣蕩",
    "T46n1937_003:0883c23": "之法也。所言假觀者。一切法俱假。無中無空。",
    "T46n1937_003:0883c24": "而不假。此假為妙觀立法之法也。所言中觀",
    "T46n1937_003:0883c25": "者。一切法俱中。無空無假。而不中。此中為妙",
    "T46n1937_003:0883c26": "觀絕待之法也。此三三一一三。無寄諦觀。名",
    "T46n1937_003:0883c27": "別體同。妙體天然。不勞造作。終日遣蕩。而法",
    "T46n1937_003:0883c28": "法圓成。終日立法。而法法離相。終日絕待。而",
    "T46n1937_003:0883c29": "二邊宛然。今之圓人解了三觀體性相即。則",
    "T46n1937_003:0884a01": "達空中二觀。不有纖塵。而諸法備矣。",
    "T46n1937_003:0884a02": "七問。止觀破法遍中。先約四句破見思假。次",
    "T46n1937_003:0884a03": "約藥病破塵沙惑。後約真緣破無明惑。次第",
    "T46n1937_003:0884a04": "如此。如何謂之一心三觀破法遍耶。",
    "T46n1937_003:0884a05": "答。言不頓舒。文似次第。文雖次第。意實圓",
    "T46n1937_003:0884a06": "融。文似次第者。為對破三惑故。先空次假後",
    "T46n1937_003:0884a07": "中。意實圓融者。良由行人修之。乃舉一即三。",
    "T46n1937_003:0884a08": "非前非後。故云。說時非行時。即茲意也。",
    "T46n1937_003:0884a09": "四種四諦問答",
    "T46n1937_003:0884a10": "四明法師問　門人(自仁)答",
    "T46n1937_003:0884a11": "四種四諦出自大經。祖誥備陳尋常說示。猶",
    "T46n1937_003:0884a12": "恐聞者領略不親。暗於文義。今因講次。即此",
    "T46n1937_003:0884a13": "命題。仰各形言而伸釋之。延慶座主問。",
    "T46n1937_003:0884a14": "答。原夫四諦而不減三又不增五者。蓋藥病",
    "T46n1937_003:0884a15": "相對。因果義足故。而台宗以是對四教者。莫",
    "T46n1937_003:0884a16": "不攝偏圓含二理。一期化道始終備矣。藏通",
    "T46n1937_003:0884a17": "則詮界內真諦。別圓則詮界外中道。又理雖",
    "T46n1937_003:0884a18": "二種。而教分四殊。藏通為界內巧拙。別圓為",
    "T46n1937_003:0884a19": "界外巧拙。又前二詮真。真理不殊。別圓詮",
    "T46n1937_003:0884a20": "中。中分但不但。藏通所有諸法皆由業惑搆",
    "T46n1937_003:0884a21": "造。別圓所有諸法皆佛性變造。通稱為諦者。",
    "T46n1937_003:0884a22": "諦是審實為義。又是諦了為義。此並總示。後",
    "T46n1937_003:0884a23": "更別陳。",
    "T46n1937_003:0884a24": "藏教生滅四諦者。苦集滅道皆生滅法也。欲",
    "T46n1937_003:0884a25": "明其旨先示四相。所謂重檐逼迫繫縛等。是",
    "T46n1937_003:0884a26": "苦相。見愛煩惱能招來果。是集相。戒定慧無",
    "T46n1937_003:0884a27": "常苦空能除苦本。是道相。二十五有子果俱",
    "T46n1937_003:0884a28": "斷。是滅相。如止觀云。苦則三相遷移。集則四",
    "T46n1937_003:0884a29": "心流注。道則對治易奪。滅則滅有還無。次究",
    "T46n1937_003:0884b01": "其旨者。生滅之意也。此教所化三乘是界內",
    "T46n1937_003:0884b02": "鈍根。觀智既拙。而不能解了六凡法界當體",
    "T46n1937_003:0884b03": "即空。乃次第析盡方見於空。是故六凡於生",
    "T46n1937_003:0884b04": "滅境中。隨事而辨。則諸法念念遷移。如燈焰",
    "T46n1937_003:0884b05": "焰。似水涓涓。故謂之生滅四諦也。若論真諦。",
    "T46n1937_003:0884b06": "法性自天而然。則非生非滅矣。問。既云。因",
    "T46n1937_003:0884b07": "滅會真。滅非真諦。何云道滅是真苦集是俗。",
    "T46n1937_003:0884b08": "答。婆沙所謂俗謂苦集。第一義謂道滅。荊溪",
    "T46n1937_003:0884b09": "釋此。謂合四為二也。又苦集迷真。道滅順",
    "T46n1937_003:0884b10": "真。此乃對分迷悟也。又有苦集時則無道滅。",
    "T46n1937_003:0884b11": "有道滅時則無苦集。此藥病對治之義耳。又",
    "T46n1937_003:0884b12": "有真諦時則無四諦。有四諦時則無真諦。輔",
    "T46n1937_003:0884b13": "行所謂更互相傾也。若論三乘進修。又初門",
    "T46n1937_003:0884b14": "不同。聲聞則以苦諦為初門。緣覺則以集諦",
    "T46n1937_003:0884b15": "為初門。菩薩則以道諦為初門。況大經云。凡",
    "T46n1937_003:0884b16": "夫有苦而無諦。二乘有苦而有諦。當知一",
    "T46n1937_003:0884b17": "乘之人既知苦斷集。慕果修因。故云有苦有",
    "T46n1937_003:0884b18": "諦。凡夫則不然矣。此上諸義並不出乎生滅",
    "T46n1937_003:0884b19": "境觀。覈其所以。祇緣藏教之人迷真重故。從",
    "T46n1937_003:0884b20": "界內事以立茲名。",
    "T46n1937_003:0884b21": "二通教無生四諦者。四諦名相與三藏同。若",
    "T46n1937_003:0884b22": "論教旨則異。故曰苦無逼迫相。集無和合相。",
    "T46n1937_003:0884b23": "道不二相。滅無滅相。輔行所謂觀所生心與",
    "T46n1937_003:0884b24": "前不別。能觀觀智即空為異。即空異者。藏是",
    "T46n1937_003:0884b25": "生滅觀智。通是無生觀智也。中論曰。諸法不",
    "T46n1937_003:0884b26": "自生。亦不從他生。不共不無因。是故說無生。",
    "T46n1937_003:0884b27": "亦是通教談於四性無生幻故。故言無生。如",
    "T46n1937_003:0884b28": "大品曰。若有一法過涅槃者。我亦說如幻等。",
    "T46n1937_003:0884b29": "非其義歟。又淨名謂。法本不生。此因不生也。",
    "T46n1937_003:0884c01": "今亦無滅。此果不生也。因果既不生。故言無",
    "T46n1937_003:0884c02": "生矣。而如此者。良由此教所詮三乘根性觀",
    "T46n1937_003:0884c03": "智巧故。則能體了六凡幻法當處即空。既即",
    "T46n1937_003:0884c04": "真空更無一法可以當情。故謂之真空一寂涅",
    "T46n1937_003:0884c05": "槃也。又復應知。通教雖受即空之名。若以圓",
    "T46n1937_003:0884c06": "望之。有言無實。何者。以通教教旨非是全體",
    "T46n1937_003:0884c07": "起用全理成事故。夫言即者是也。全體是用。",
    "T46n1937_003:0884c08": "全用是體。體用不二。乃圓教所談也。別教雖",
    "T46n1937_003:0884c09": "詮中實之理。理在事外。尚非即義。況通教乎。",
    "T46n1937_003:0884c10": "是知通教但有即名而無即義明矣。當知此",
    "T46n1937_003:0884c11": "教由迷真輕故。從界內理立無生名。",
    "T46n1937_003:0884c12": "三別教無量四諦者。此教所詮別菩薩法。歷",
    "T46n1937_003:0884c13": "劫行行修習河沙佛法。故稱無量。然所修雖",
    "T46n1937_003:0884c14": "曰無量。若指其要。不出藥病四種。故曰。苦有",
    "T46n1937_003:0884c15": "無量相。十界果報不同故。集有無量相。塵沙",
    "T46n1937_003:0884c16": "煩惱不同故。道有無量相。非諸聲聞緣覺所",
    "T46n1937_003:0884c17": "知故。滅有無量相。諸波羅蜜不同故。既有苦",
    "T46n1937_003:0884c18": "集之病。則有道滅之藥。藥病種種對治不同",
    "T46n1937_003:0884c19": "者。良由此教如來藏理而為塵沙煩惱所覆",
    "T46n1937_003:0884c20": "故。修塵沙法門而對治之。故輔行曰。照知一",
    "T46n1937_003:0884c21": "心。起無量心。心無量故。迷解無量。迷則十",
    "T46n1937_003:0884c22": "界苦集。悟則十界道滅。即此意也。然此教論",
    "T46n1937_003:0884c23": "理則是界外中道佛性。此性為一切法而作",
    "T46n1937_003:0884c24": "依持。但其體不論性具。唯論性起故。使諸法",
    "T46n1937_003:0884c25": "當體不即。荊溪所謂派出不云理。是故知是",
    "T46n1937_003:0884c26": "別是也。問。圓教詮具法中道。隨緣起三千之",
    "T46n1937_003:0884c27": "用。何故不受無量之名。答。彼圓從實相理乃",
    "T46n1937_003:0884c28": "稱無作。此教既是附權立性。云所造非。安",
    "T46n1937_003:0884c29": "得與圓同哉。當知別教所以與圓異者。良由",
    "T46n1937_003:0885a01": "界外鈍根迷理之甚。貶之為無量四諦矣。",
    "T46n1937_003:0885a02": "四圓教無作四諦者。此四立名無作。直指其",
    "T46n1937_003:0885a03": "要。不出以性奪修。是故諸行無作。今廣此意",
    "T46n1937_003:0885a04": "乃有其三。一藥病相即。如妙玄云。以迷理故。",
    "T46n1937_003:0885a05": "菩提煩惱名集諦。涅槃生死名苦諦。以能解",
    "T46n1937_003:0885a06": "故。煩惱即菩提名道諦。生死即涅槃名滅諦。",
    "T46n1937_003:0885a07": "當知即之一字眾妙之門。煩惱生死乃眾生之",
    "T46n1937_003:0885a08": "病。今以一實理觀體而導之。病即藥。藥即病。",
    "T46n1937_003:0885a09": "藥病一如。更無所作。故云無作。一實外無餘。",
    "T46n1937_003:0885a10": "止觀曰。陰入界如。無苦可捨。塵勞本清淨。無",
    "T46n1937_003:0885a11": "集可除。邊邪皆中正。無道可修。生死即涅槃",
    "T46n1937_003:0885a12": "無滅可證。而如此者。良由圓教所詮不出一",
    "T46n1937_003:0885a13": "實。一實之外更無餘法。龍樹所謂除諸法實",
    "T46n1937_003:0885a14": "相。餘皆落魔事。實相無相。遍一切法。無生死",
    "T46n1937_003:0885a15": "相。無涅槃相。所有諸相相相真實。是故四",
    "T46n1937_003:0885a16": "諦俱稱無作。故四教義云。約一實以明四實",
    "T46n1937_003:0885a17": "諦。此四畢竟不可得。即是一實諦。是名無作",
    "T46n1937_003:0885a18": "四實諦也。非其義歟。三性惡融通圓實教中。",
    "T46n1937_003:0885a19": "所有苦集即是性惡。道滅即是性善。今論性",
    "T46n1937_003:0885a20": "德之行。若全性起修。則一一行業皆悉無作。",
    "T46n1937_003:0885a21": "若全修在性。則介爾有念莫不圓成。是知性",
    "T46n1937_003:0885a22": "雖本有不改。而不妨全性具三千起為修德",
    "T46n1937_003:0885a23": "三千。修雖修治造作。而不妨全修德三千即",
    "T46n1937_003:0885a24": "是性具三千。如是則性外無修。修外無性。",
    "T46n1937_003:0885a25": "修性一如體用相即。故玄籤云。在性則全修",
    "T46n1937_003:0885a26": "成性。起修則全性成修。性無所移。修常宛",
    "T46n1937_003:0885a27": "爾是也。大哉圓乘於修於性既無增減。無",
    "T46n1937_003:0885a28": "作之義於茲更明。他宗不明性具。萬法盡屬",
    "T46n1937_003:0885a29": "有為。以是較之。誠不可與同日而語矣。圓論",
    "T46n1937_003:0885b01": "三義併顯無作。只緣此教迷中輕故。從界外",
    "T46n1937_003:0885b02": "理以立斯稱。",
    "T46n1937_003:0885b03": "以上四聖諦義謹按山家教觀。略述梗概如",
    "T46n1937_003:0885b04": "斯。(自仁)言詞孟浪。學問疎慵。伏惟和尚不棄",
    "T46n1937_003:0885b05": "荒蕪。肯賜慈覽。至幸　門人(自仁)謹答。",
    "T46n1937_003:0885b06": "四明尊者教行錄卷第三"
}