{
    "T13n0403_002:0587b08": "阿差末菩薩經卷第二",
    "T13n0403_002:0587b10": "西晉月氏國三藏竺法護譯",
    "T13n0403_002:0587b11": "阿差末菩薩謂舍利弗：「發菩薩心永無窮盡。",
    "T13n0403_002:0587b12": "所以者何？不文飾故，亦不諛諂。其心質直，",
    "T13n0403_002:0587b13": "故曰殊特，不為綺辭，用清淨故平正無邪。其",
    "T13n0403_002:0587b14": "心柔軟而無麁獷，篤信真要未曾變改，所",
    "T13n0403_002:0587b15": "立堅強而無動轉，正住不搖，無能憎嫉而嬈",
    "T13n0403_002:0587b16": "害者。以何等故無能嬈者？其行治業莫能逮",
    "T13n0403_002:0587b17": "故。有所建立無能誹者。所以莫能譏謗者何？",
    "T13n0403_002:0587b18": "敢所興造，無根原故。所以無根，用中正故。",
    "T13n0403_002:0587b19": "所言至誠終無有異，有所興功無所悕望、不",
    "T13n0403_002:0587b20": "求名稱，為眾所歎咸共戴仰，無能得短。所以",
    "T13n0403_002:0587b21": "無能得其短者，有所造作長安隱故。所以自",
    "T13n0403_002:0587b22": "致永安隱何？所興功德無懈惓故，所以不",
    "T13n0403_002:0587b23": "厭用愍一切眾生之故。所以愍念眾生者何？",
    "T13n0403_002:0587b24": "用無極慈為懈惓者而興精進。所以者何？欲",
    "T13n0403_002:0587b25": "以養育眾生之故。所以養育眾生者何？由斯",
    "T13n0403_002:0587b26": "之便成功德故。所修效力不悕望福所以無",
    "T13n0403_002:0587b27": "求，其心淨故，皆蒙法恩故無所求。人亦有力，",
    "T13n0403_002:0587b28": "何謂為力？曰是佛力，以是之義護一切故；所",
    "T13n0403_002:0587b29": "以護之，欲令群黎各得其所；所以欲令各得",
    "T13n0403_002:0587c01": "所者，使無恨故；所以無恨，所作事業極安諦",
    "T13n0403_002:0587c02": "故；所以諦者，由是之故無能制止、無能諫抑",
    "T13n0403_002:0587c03": "令止寂然。猶若紫金而無點污，所以喻之如",
    "T13n0403_002:0587c04": "紫金色；以無有穢，所以無穢，用本淨故；所以",
    "T13n0403_002:0587c05": "為淨，本行去穢故；所以去穢，內以淨故；所以",
    "T13n0403_002:0587c06": "消瑕，瑕已盡故，由是清淨。」阿差末謂舍利弗：",
    "T13n0403_002:0587c07": "「心已淨者貪欲轉消，其無貪欲是不可盡。其",
    "T13n0403_002:0587c08": "諸惡心不能復亂，又其心明護於惡意，由是",
    "T13n0403_002:0587c09": "之故曰不可盡。其心瞋怒有所眾貪，汲汲于",
    "T13n0403_002:0587c10": "欲，貢高自大，諸所不可皆悉盡索。將為菩",
    "T13n0403_002:0587c11": "薩常護是心，當曉是心而不可盡，捨無瞻勢",
    "T13n0403_002:0587c12": "及諸垢濁，當達是心不令懈怠，則知其心為",
    "T13n0403_002:0587c13": "不可盡。若憒亂者隨時將護，其無智者養",
    "T13n0403_002:0587c14": "育使成，計於一切眾生之黨——有功德法、無",
    "T13n0403_002:0587c15": "功德法——咸便度脫至於大安，則知其心而",
    "T13n0403_002:0587c16": "不可盡。訓誨一切眾生之等，諸在厄難皆令",
    "T13n0403_002:0587c17": "興立無極功德，則知是心永不可盡。」",
    "T13n0403_002:0587c18": "阿差末菩薩謂舍利弗：「菩薩所習亦不可盡。",
    "T13n0403_002:0587c19": "所以者何？用所布施故不可盡，諸可惠與，是",
    "T13n0403_002:0587c20": "名曰習施度無極；於一切物多少取足不以",
    "T13n0403_002:0587c21": "汲汲，是則名曰戒度無極；一切有嬈於菩薩",
    "T13n0403_002:0587c22": "身，不起瞋心如毛髮者，是則曰習忍度無極；",
    "T13n0403_002:0587c23": "所積功德常在眾前而不在後，是則曰習進",
    "T13n0403_002:0587c24": "度無極；一切所學悉勤用心，是則曰習寂度",
    "T13n0403_002:0587c25": "無極；諸所聽聞悉欲博達，是則曰習智度無",
    "T13n0403_002:0587c26": "極。菩薩當學修于大慈。何謂大慈？若有厄",
    "T13n0403_002:0587c27": "難來自歸者欲求救濟，寧亡身命不負要誓，",
    "T13n0403_002:0587c28": "是則習慈。其行哀者等猶如稱，若有加益不",
    "T13n0403_002:0587c29": "以忻悅、設誹謗者不以憂慼，是為菩薩隨時",
    "T13n0403_002:0588a01": "等哀。「菩薩所學則以三事淨身、口、心，終不傳",
    "T13n0403_002:0588a02": "惡，未曾念邪愚憃之業。菩薩雖學獨步無師",
    "T13n0403_002:0588a03": "亦不自大，其所學意不捨普智，諸通敏慧攬",
    "T13n0403_002:0588a04": "諸佛法、菩薩之業。在人所求不逆其心，無所",
    "T13n0403_002:0588a05": "短乏，致一切法而得自在。又習悔過，身有",
    "T13n0403_002:0588a06": "罪惡未曾藏匿，用無量福勸助功德。菩薩修",
    "T13n0403_002:0588a07": "學讚勸諸佛頒宣道義，奉習勤學正士之法；",
    "T13n0403_002:0588a08": "所以學此正士之法，欲成覺故。其心堅固，",
    "T13n0403_002:0588a09": "不捨弘誓無極德鎧，所以不捨，欲化一切眾",
    "T13n0403_002:0588a10": "生之故。」阿差末菩薩謂舍利弗：「菩薩有四為",
    "T13n0403_002:0588a11": "不可盡。何謂為四？一曰、開示之心，二曰、法",
    "T13n0403_002:0588a12": "施，三曰、訓誨眾生，四曰、積累功德；是為四。",
    "T13n0403_002:0588a13": "「復有四：一曰、習在閑居山巖獨處，有施多少",
    "T13n0403_002:0588a14": "趣足而已；二曰、於眾功德而無厭足；三曰、博",
    "T13n0403_002:0588a15": "學不惓；四曰、所願智慧不以為勞；是為四。",
    "T13n0403_002:0588a16": "「復有四：一曰、校計規度，二曰、思惟本末，三曰、",
    "T13n0403_002:0588a17": "智慮通達，四曰、所念普具；是為四。「復有四：",
    "T13n0403_002:0588a18": "一曰、離于眾惡而修上脫，二曰、其上脫者是",
    "T13n0403_002:0588a19": "菩薩教，三曰、解諸惡本，四曰、念于微妙無上",
    "T13n0403_002:0588a20": "之脫；是為四。「復有四事：一曰、解於五陰，二",
    "T13n0403_002:0588a21": "曰、曉於四大——地、水、火、風，三曰、了六衰之原，四",
    "T13n0403_002:0588a22": "曰、其所覩見十二因緣無有邊際；是為四。「復",
    "T13n0403_002:0588a23": "有四事：一曰、無常生死之語而不可盡，二曰、",
    "T13n0403_002:0588a24": "苦痛之教，三曰、無吾我訓，四曰、寂寞無為之",
    "T13n0403_002:0588a25": "業亦不可盡；是為四。」阿差末謂舍利弗：「舉要",
    "T13n0403_002:0588a26": "言之，諸菩薩學皆近佛道。以是之故，分別道",
    "T13n0403_002:0588a27": "俗悉不可盡。」",
    "T13n0403_002:0588a28": "阿差末菩薩謂舍利弗：「菩薩修行心不可盡。",
    "T13n0403_002:0588a29": "所以者何？於諸功德而不懈怠，從次轉上",
    "T13n0403_002:0588b01": "成就其處；所云處者，菩薩十地。其所修行",
    "T13n0403_002:0588b02": "猶如大海所苞無厭，所以然者，多所救度一",
    "T13n0403_002:0588b03": "切眾生。其所修行則為元首，所以然者，出其",
    "T13n0403_002:0588b04": "上故，修行最上所可總攬，諸在下者令修專",
    "T13n0403_002:0588b05": "行一切法故若持眾善。所以者何？用最尊",
    "T13n0403_002:0588b06": "故。所以修度，因則受決皆由專精；用不退故",
    "T13n0403_002:0588b07": "自致具足，因其專精所願輒成，以成大願。",
    "T13n0403_002:0588b08": "其所修行永無所恃則是定意，依修柔軟所",
    "T13n0403_002:0588b09": "造行者而不缺漏，修行伏意是其道業修行",
    "T13n0403_002:0588b10": "自守。所以者何？以不復與眾惡從事故。「專",
    "T13n0403_002:0588b11": "精布施，菩薩不以身心有所貪愛，轉增上故。",
    "T13n0403_002:0588b12": "專精奉戒亦為甚難，所以然者，教犯戒者",
    "T13n0403_002:0588b13": "使不為惡故。專精忍辱亦為甚難，所以然",
    "T13n0403_002:0588b14": "者，雖在尊位、財富、極樂，不輕貧賤、羸劣、弱",
    "T13n0403_002:0588b15": "者，是為忍辱。所修專行精進難及，坐佛樹",
    "T13n0403_002:0588b16": "下若有人來言：『起，避去，我坐其處，先取佛道。』",
    "T13n0403_002:0588b17": "即捨與處，是為精進。專精禪思所以難者，",
    "T13n0403_002:0588b18": "莫能及逮，所修專精輒能成辦，無所悕望故，",
    "T13n0403_002:0588b19": "是曰禪思。專智慧難。所以者何？積功累德",
    "T13n0403_002:0588b20": "不以勞煩，是為智慧。「出入行步安庠和雅，",
    "T13n0403_002:0588b21": "威儀備悉，所以然者，其功祚強無能危者。",
    "T13n0403_002:0588b22": "修無所畏，曉了深法，鈎玄致遠故。奉修尊心，",
    "T13n0403_002:0588b23": "所以然者，其明極微，無不達故。行不可盡。所",
    "T13n0403_002:0588b24": "以者何？所住堅固。「何謂專精？其意坦然常",
    "T13n0403_002:0588b25": "念一切，無所依者令得其依、若有闇冥使覩",
    "T13n0403_002:0588b26": "道明、無所歸者悉受其歸、其無善友為之善",
    "T13n0403_002:0588b27": "厚、其諛諂者令修質朴、見其麁獷顯示",
    "T13n0403_002:0588b28": "忍辱、柔軟、和雅。所以者何？以德化故。在譎",
    "T13n0403_002:0588b29": "詭中而為列露真正之義，於校飾中不為綺",
    "T13n0403_002:0588c01": "大，在無反復行報恩德，在眾惡處而修善行，",
    "T13n0403_002:0588c02": "在廢退處奉修德祚，在欺慢處常行恭恪，在",
    "T13n0403_002:0588c03": "貢高處不懷自大，在求便處無能得短，不念",
    "T13n0403_002:0588c04": "人惡、不宣缺漏，若在不正輒往將護使入正",
    "T13n0403_002:0588c05": "諦。「一切眾生皆來到所，見之欣然無瞋恚心，",
    "T13n0403_002:0588c06": "其有諫喻示進退宜、當然、不然，心無增減，",
    "T13n0403_002:0588c07": "篤信禍福所作歸身。「若在曠野山居巖處，如",
    "T13n0403_002:0588c08": "法無異，不貪利害、不惜身命，心淨之故初不",
    "T13n0403_002:0588c09": "增減。常護其口不忘傳語，不求奉敬。所以",
    "T13n0403_002:0588c10": "者何？恒知節限，止足而已。其心柔和，不隨弊",
    "T13n0403_002:0588c11": "惡、失禮義者，有功德故。度於生死、息眾苦",
    "T13n0403_002:0588c12": "患。所以者何？由是之故，菩薩慧意永不可盡，",
    "T13n0403_002:0588c13": "生死往反亦不可盡，以權方便明了，隨時",
    "T13n0403_002:0588c14": "訓誨眾生迷於終始不可盡者，使求佛道",
    "T13n0403_002:0588c15": "明不可盡。」舍利弗問阿差末言：「乃有異不",
    "T13n0403_002:0588c16": "可盡乎？」阿差末言：「有。」問：「何所是？」阿差末曰：",
    "T13n0403_002:0588c17": "「菩薩布施復不可盡。所以者何？六度無極不",
    "T13n0403_002:0588c18": "可盡故，菩薩布施悉無有限。所謂限者：某是、",
    "T13n0403_002:0588c19": "某非，當施與某、不施與某甲，施不普濟、不",
    "T13n0403_002:0588c20": "應為施。」舍利弗問言：「菩薩之法當云何施？」",
    "T13n0403_002:0588c21": "阿差末曰：「飢者食之。所以者何？人依衣食",
    "T13n0403_002:0588c22": "乃得存命，便能蘇息、坐起、言語，則為安隱、身",
    "T13n0403_002:0588c23": "體康寧、氣力強盛。渴者施漿除其消渴。所以",
    "T13n0403_002:0588c24": "者何？若在後世周旋生死常不渴乏。有求車",
    "T13n0403_002:0588c25": "者輒隨意與，由是之報，後所生處神足飛行",
    "T13n0403_002:0588c26": "在所至到。其無衣者因施與之，後世所生便",
    "T13n0403_002:0588c27": "不抵突常抱慚愧。若於冥處施之燈火，則",
    "T13n0403_002:0588c28": "得道眼通見十方。若於世尊師父寺舍、二親",
    "T13n0403_002:0588c29": "長老前而作倡伎以娛樂之，後世所生得道",
    "T13n0403_002:0589a01": "耳聽徹聞無極。若無香者則施與之，後世所",
    "T13n0403_002:0589a02": "生逮致戒香、慧、定、解脫、知見品香，是身為被",
    "T13n0403_002:0589a03": "德熏之香。若復有求雜香名熏即與所好，",
    "T13n0403_002:0589a04": "後世所生身體香潔莫不悅豫。「所有甘美殊",
    "T13n0403_002:0589a05": "異之味，人來求者輒從意與，後世所生常得",
    "T13n0403_002:0589a06": "餚饌，若不甘者入口即美，宿之所殖而得",
    "T13n0403_002:0589a07": "是相。其無手巾因施與之，後世所生清淨無",
    "T13n0403_002:0589a08": "垢、為人所護。其無護者為之將護，猶若屋",
    "T13n0403_002:0589a09": "室，所以喻室覆蓋人故。隨其所乏而施與之，",
    "T13n0403_002:0589a10": "後世所生悉獲所當，尋得周給。病與醫藥，後",
    "T13n0403_002:0589a11": "世所生身常無病、不生、不死，無有眾患，恒獲",
    "T13n0403_002:0589a12": "安隱，一切備足靡所不主。其無僕使給與奴",
    "T13n0403_002:0589a13": "婢，後世所生自然具足。萬乘帝主制上御下",
    "T13n0403_002:0589a14": "無所乏少，其求眾寶則能與之，後世所生備",
    "T13n0403_002:0589a15": "悉成就三十有二大人之相。布施雜物若干",
    "T13n0403_002:0589a16": "種品，後世所生得八十種眾好之姿。象馬施",
    "T13n0403_002:0589a17": "者，後得大乘無極之意；以田施與因得具足",
    "T13n0403_002:0589a18": "寂度無極；妻子施與、惠所珍愛，後無異心當",
    "T13n0403_002:0589a19": "得佛道。所以者何？佛者極上，尊無儔匹。「假",
    "T13n0403_002:0589a20": "使有人從其菩薩求滿倉穀，即能與之未曾",
    "T13n0403_002:0589a21": "貪悋，後逮法藏充備道慧無所匱乏。菩薩設",
    "T13n0403_002:0589a22": "得為轉輪王主四天下、七寶盈滿，若有來",
    "T13n0403_002:0589a23": "求而不愛惜輒能盡施，後所生處逮一切智，",
    "T13n0403_002:0589a24": "諸通聖慧廣濟一切。以妙伎樂而施與者，後",
    "T13n0403_002:0589a25": "得經典，樂以法樂，莫不歡然。若為勢位有忠",
    "T13n0403_002:0589a26": "羽翼行菩薩法——猶如王者之忠臣——有人來求",
    "T13n0403_002:0589a27": "以自輔政即能與之，由是之故，後佛法教欲",
    "T13n0403_002:0589a28": "坐道場，於佛樹下降伏魔兵。「以手施人，後為",
    "T13n0403_002:0589a29": "一切道法之首；耳、鼻施者，後身具足無一缺",
    "T13n0403_002:0589b01": "漏；以眼施者，後逮法眼為一切首道法之",
    "T13n0403_002:0589b02": "眼；以頭施者，後所生處三世特尊，獨步",
    "T13n0403_002:0589b03": "無侶，諸通敏慧；肌肉施者，後成佛道，人來聽",
    "T13n0403_002:0589b04": "經；捨諸不要皆獲真正。菩薩破骨以髓施",
    "T13n0403_002:0589b05": "者，後得佛道，身如金剛無能動搖。」",
    "T13n0403_002:0589b06": "阿差末曰：「菩薩不以色故而有所施，用修正",
    "T13n0403_002:0589b07": "故。若來求多、後人求少，悉遍與之使各得足。",
    "T13n0403_002:0589b08": "若施與時，不恐、不怖、不畏、不懅，無貪行施，不",
    "T13n0403_002:0589b09": "懷悔恨，心未曾變。菩薩無輕慢施，專心而與；",
    "T13n0403_002:0589b10": "無諛諂施，不持惡物、無所中者以與人也。菩",
    "T13n0403_002:0589b11": "薩布施，未曾觀察某有福祚、甲有罪殃，無",
    "T13n0403_002:0589b12": "有狐疑、不別好醜，不中斷絕遺漏施也。何謂",
    "T13n0403_002:0589b13": "中斷遺漏施？於大會中獨與一人、不與一人，",
    "T13n0403_002:0589b14": "悉欲遍濟。所以者何？菩薩所施常懷篤信，不",
    "T13n0403_002:0589b15": "念懈惓，無惱患施。「菩薩布施不呼人至前，目",
    "T13n0403_002:0589b16": "自見面乃與之也，亦不思惟某善、某惡，不必",
    "T13n0403_002:0589b17": "選求得成道者，來者便與。施人之後不作是",
    "T13n0403_002:0589b18": "念：『某已得道、某不得道。』菩薩施與，見奉持",
    "T13n0403_002:0589b19": "戒人來受其物不以欣然、見無戒者亦無異",
    "T13n0403_002:0589b20": "心，其所施與不望還報、有所施者不求名稱",
    "T13n0403_002:0589b21": "使遠近聞，不自咨嗟、不惡誹謗。「菩薩施與不",
    "T13n0403_002:0589b22": "行煩擾、不懷恨施，無瞋恚施、不歡喜施。菩薩",
    "T13n0403_002:0589b23": "布施不念後世當得其福、不起忿心罵詈愚",
    "T13n0403_002:0589b24": "施，有來求者不前却彼乃施與之，不輕易施、",
    "T13n0403_002:0589b25": "不倩他人持物往與。所以者何？手自酙酌。",
    "T13n0403_002:0589b26": "亦不念言：『值吾前施，不當前者不施與之。』不",
    "T13n0403_002:0589b27": "罣礙施，自用心施；不卒暴施，手自授之。不沈",
    "T13n0403_002:0589b28": "吟施，乍與、乍不與。「菩薩不念：『吾所可施，疲惓",
    "T13n0403_002:0589b29": "勞極。』施從來者，不多、不少，不選擇物惡者與",
    "T13n0403_002:0589c01": "之、好者留之。若有來求，如本言要未曾減損。",
    "T13n0403_002:0589c02": "「菩薩所施愍念眾生，弘無偏黨，欲令受者常",
    "T13n0403_002:0589c03": "獲安隱。若施與時則念：『其人是吾國界。』所以",
    "T13n0403_002:0589c04": "者何？一切皆是菩薩之道地也。又所施者，",
    "T13n0403_002:0589c05": "少不輕己、多不歡喜。雖布施多，不自察言：『我",
    "T13n0403_002:0589c06": "今廣施所與如法。』無悕望故。菩薩所施，不念：",
    "T13n0403_002:0589c07": "『是福當有所生受其功報。』所以者何？施於",
    "T13n0403_002:0589c08": "一切眾生蒙恩故。所施人者亦不念之：『吾於",
    "T13n0403_002:0589c09": "天上、天下、人中獨致尊勢。』其所施與普為眾",
    "T13n0403_002:0589c10": "生，不以其福求慕四王釋梵之位，亦復不貪",
    "T13n0403_002:0589c11": "轉輪聖王，不習聲聞、緣覺之心。菩薩施與心",
    "T13n0403_002:0589c12": "不念言：『所施具足。』亦不惟少、足與不足。有所",
    "T13n0403_002:0589c13": "施者，使一切眾不離於佛諸通敏慧；所施與",
    "T13n0403_002:0589c14": "者，常得其時，無有不應。不以兵仗、毒藥施與；",
    "T13n0403_002:0589c15": "以安施人，不加嬈害。「菩薩布施從佛法教，所",
    "T13n0403_002:0589c16": "可惠施知一切空，所以施者以為因緣有",
    "T13n0403_002:0589c17": "所興發，由斯之故而不可盡。所施與者悉曉",
    "T13n0403_002:0589c18": "無想，為諸想者建其因緣故不可盡。所可",
    "T13n0403_002:0589c19": "施者皆達無願，為諸願者作善因緣，由是之",
    "T13n0403_002:0589c20": "宜故不可盡。以道法意而有所施，其心堅強，",
    "T13n0403_002:0589c21": "完具甚安，無所破壞。「菩薩所施，其在三界無",
    "T13n0403_002:0589c22": "能逮者，所可施與欲令其福歸流一切菩薩",
    "T13n0403_002:0589c23": "之業，其志常建一切智心，以是之故為不可",
    "T13n0403_002:0589c24": "盡。所施與者以脫諸想，總攬眾魔令不自在，",
    "T13n0403_002:0589c25": "離諸煩苛故不可盡。菩薩所施與眾超異，明",
    "T13n0403_002:0589c26": "泥洹故，所可施者決眾疑心故不可盡。所施",
    "T13n0403_002:0589c27": "與者正住佛道不懷異心，所施等願故不可",
    "T13n0403_002:0589c28": "盡。菩薩所施坐佛樹下得成正覺，所施與者",
    "T13n0403_002:0589c29": "及無央數不可稱計眾生之類皆荷濟度故",
    "T13n0403_002:0590a01": "不可盡。所施與者不可盡矣，其事廣大，所",
    "T13n0403_002:0590a02": "施與者以得道處，無能動者、無能超踰，況復",
    "T13n0403_002:0590a03": "施者？故不可盡。所施與者其心坦然，如一切",
    "T13n0403_002:0590a04": "智故不可盡。」",
    "T13n0403_002:0590a05": "舍利弗言：「善哉善哉！仁者阿差末嘆菩薩",
    "T13n0403_002:0590a06": "施及不可盡，快哉乃爾。願欲受聽菩薩戒",
    "T13n0403_002:0590a07": "禁不可盡誼。」阿差末曰：「菩薩戒淨亦不可盡，",
    "T13n0403_002:0590a08": "有六十四事。何謂六十四？菩薩行仁，不懷害",
    "T13n0403_002:0590a09": "心加于眾生，身亦不殺、不取人物、不犯他妻。",
    "T13n0403_002:0590a10": "若見菩薩及向眾生，常行至誠未曾兩舌，有",
    "T13n0403_002:0590a11": "諍訟者常和解之，終無罵詈不為惡口。所",
    "T13n0403_002:0590a12": "以者何？常有慚恥，所言護舌，不妄說事。於",
    "T13n0403_002:0590a13": "一切人不念嫉妬，不興恚心向于眾生。所以",
    "T13n0403_002:0590a14": "者何？由此能忍，後世端正。常正其心不事餘",
    "T13n0403_002:0590a15": "學，恒抱悅心在於佛道。所以者何？其心清",
    "T13n0403_002:0590a16": "淨，無有塵垢，愛樂佛法，所以然者，解無異",
    "T13n0403_002:0590a17": "法能出上者，至心在道用慈仁故。「若見沙門、",
    "T13n0403_002:0590a18": "梵志，輒以五體而自歸禮。何謂為五？兩手、兩",
    "T13n0403_002:0590a19": "膝及其頭腦，稽首足下。所以者何？因得佛",
    "T13n0403_002:0590a20": "道一切歸故。心常柔軟，見人犯非慎己不為，",
    "T13n0403_002:0590a21": "所不缺戒，無有聲聞、緣覺心故。於諸犯戒而",
    "T13n0403_002:0590a22": "無所犯。所以者何？後世不欲生在於魚獵、",
    "T13n0403_002:0590a23": "愚闇家故。常修精進而不懈怠。所以者何？",
    "T13n0403_002:0590a24": "不與邪惡共從事故，戒禁完具未曾闕漏。「親",
    "T13n0403_002:0590a25": "近智德解深法者，不違遠故；篤信禁戒，所",
    "T13n0403_002:0590a26": "奉正故；順戒如法，一切眾生皆歌嘆故；其護",
    "T13n0403_002:0590a27": "戒禁清徹至真，本心快故；行持戒要無能傳",
    "T13n0403_002:0590a28": "非說其瑕穢，無邪心故；其戒完具，不復迷",
    "T13n0403_002:0590a29": "惑，從六衰故。所奉戒行莫不宣聞諸佛正覺",
    "T13n0403_002:0590b01": "之所知故；戒無所求，如己樂故；戒知止足，無",
    "T13n0403_002:0590b02": "所貪故；其戒純淑不雜眾惡，身意坦然無所",
    "T13n0403_002:0590b03": "樂故；常好閑居，未曾喜樂於眾閙故；戒能備",
    "T13n0403_002:0590b04": "悉如道法訓，不從他人有所受故。「謹慎禁戒，",
    "T13n0403_002:0590b05": "不以好服而為綺飾，德無能逮，誓如本願。不",
    "T13n0403_002:0590b06": "以甘美而亂意也。所以者何？以有道力制眾",
    "T13n0403_002:0590b07": "惡故。所行如戒，諸天人民莫不悅故。行慈心",
    "T13n0403_002:0590b08": "戒，護眾生故；修悲哀戒，忍眾苦故；遵于護戒，",
    "T13n0403_002:0590b09": "不懈怠故；以等心戒，為一切眾任於善惡，",
    "T13n0403_002:0590b10": "無二心故。常察禁戒不為損耗，不聽其心為",
    "T13n0403_002:0590b11": "馳騁故；戒不念惡、不傳人非，護一切故；堅執",
    "T13n0403_002:0590b12": "持戒，不聽其意隨所欲故。順布施戒，養育一",
    "T13n0403_002:0590b13": "切眾生之故；為忍辱戒，不起心故；志精進戒，",
    "T13n0403_002:0590b14": "不迴轉故；禪思之戒，得安定故；奉智慧戒，博",
    "T13n0403_002:0590b15": "聽正義無厭足故。「修廣聞戒，覺要法故；隨善",
    "T13n0403_002:0590b16": "師戒，達諸法故；捨惡師戒，離眾邪學、不真路",
    "T13n0403_002:0590b17": "故；無猗身戒，知諸萬物皆無常故；不貪命戒，",
    "T13n0403_002:0590b18": "其功德業如紫金故；無悔恨戒，其意淨故；無",
    "T13n0403_002:0590b19": "虛飾戒，學清淨故。不煩苛戒，其意鮮明無垢",
    "T13n0403_002:0590b20": "濁故；不焦然戒，不燒身故；不迷惑戒，不隨欲",
    "T13n0403_002:0590b21": "故；不危燒戒，無所害故；無抵突戒，心不亂",
    "T13n0403_002:0590b22": "故；伏心之戒，意無誤故；通寂靜戒，不為俗業",
    "T13n0403_002:0590b23": "之所廢故；順真正戒，智如教故。具諸願戒，本",
    "T13n0403_002:0590b24": "清淨故。如如來戒。所以者何？隨本要故。如",
    "T13n0403_002:0590b25": "佛定戒，常懷等心度眾生故。從一切智入道",
    "T13n0403_002:0590b26": "門戒。所以者何？不抱恨故。是為菩薩六十四",
    "T13n0403_002:0590b27": "事清淨禁戒而不可盡。」",
    "T13n0403_002:0590b28": "阿差末菩薩復謂舍利弗言：「菩薩復有淨戒：",
    "T13n0403_002:0590b29": "不自貪身、不念一切，不想我人、不計壽命，不",
    "T13n0403_002:0590c01": "思名色、痛、想、行、識，不猗四種：地、水、火、風。各",
    "T13n0403_002:0590c02": "有四大戒：不有眼色、耳聲、鼻香、舌味、身觸、心",
    "T13n0403_002:0590c03": "法，無身、口、心，其戒向淨，是相一心而不迷",
    "T13n0403_002:0590c04": "荒。諦觀諸法，戒以過空、無想、不願亦無形",
    "T13n0403_002:0590c05": "像，過於三界，不著、不縛。其戒不念爾，故不為",
    "T13n0403_002:0590c06": "已生。所以者何？無所生故，所以為戒，無作、",
    "T13n0403_002:0590c07": "不作，本無所造。由是之故，戒無部界，此止",
    "T13n0403_002:0590c08": "中間，亦無所止。「意淨為戒，識無所住。所以",
    "T13n0403_002:0590c09": "者何？無想念故。戒無所拘，所以然者，無",
    "T13n0403_002:0590c10": "欲力故。亦不住色，亦不無色，而俱同塵，是",
    "T13n0403_002:0590c11": "名曰戒。離婬、怒、癡，因愚冥脫，是故曰戒。不",
    "T13n0403_002:0590c12": "著、不斷，捨十二緣，是故曰戒。不念我所，除我、",
    "T13n0403_002:0590c13": "不我，不住欲故，是故曰戒。無作不求，不住色",
    "T13n0403_002:0590c14": "想，亦不處在一切名色，是故曰戒。不隨因緣，",
    "T13n0403_002:0590c15": "無煩、無苛，無我、非我，不與疑合，是故曰戒。亦",
    "T13n0403_002:0590c16": "不貪福，不無功德以越諸惡、非法之事。所以",
    "T13n0403_002:0590c17": "者何？愚者非法，是故曰戒。無有擾惱，其身",
    "T13n0403_002:0590c18": "心止，是故戒相。奉慎戒者如病得愈，不斷",
    "T13n0403_002:0590c19": "諸佛經典正籍；法身坦然，不可盡故不斷法",
    "T13n0403_002:0590c20": "身。所以者何？無二業故：一者、不著，二者、不",
    "T13n0403_002:0590c21": "斷。不斷聖眾，因用脫故。不斷諸學。所以者",
    "T13n0403_002:0590c22": "何？順禁戒故。」",
    "T13n0403_002:0590c23": "阿差末菩薩謂舍利弗：「因本清淨故不可盡。",
    "T13n0403_002:0590c24": "何謂俗戒？謂生死處亦有盡矣。所以者何？在",
    "T13n0403_002:0590c25": "于五趣故名曰盡。所以盡者，有往反故不住",
    "T13n0403_002:0590c26": "一處。其外神仙、五通之戒、世俗之智求上長",
    "T13n0403_002:0590c27": "壽，神足命盡。所以者何？戒禁盡故。人戒十",
    "T13n0403_002:0590c28": "善亦復有盡。所以者何？違捨戒故。諸欲天子",
    "T13n0403_002:0590c29": "戒亦有盡。所以者何？功德畢故。諸色天子",
    "T13n0403_002:0591a01": "定戒亦盡。所以者何？其定亂故。無色天子寂",
    "T13n0403_002:0591a02": "戒亦盡。所以者何？寂意荒故。其道迹學無",
    "T13n0403_002:0591a03": "學羅漢戒亦有盡。所以者何？猗泥洹故。其緣",
    "T13n0403_002:0591a04": "覺戒亦復有盡。所以者何？無大哀故。」",
    "T13n0403_002:0591a05": "阿差末謂舍利弗言：「唯菩薩戒獨不可盡。」舍",
    "T13n0403_002:0591a06": "利弗問：「以何等故戒不可盡？」阿差末曰：「其",
    "T13n0403_002:0591a07": "戒盡者，斯皆非戒；所以菩薩戒不可盡，其心",
    "T13n0403_002:0591a08": "不捨一切智故，是正真戒，為不斷種故不可",
    "T13n0403_002:0591a09": "盡。何謂果實道果無盡？所言種者，謂菩薩心；",
    "T13n0403_002:0591a10": "所云果實，則佛十力至不可盡；故曰菩薩戒",
    "T13n0403_002:0591a11": "不可盡。」",
    "T13n0403_002:0591a12": "阿差末謂舍利弗言：「菩薩忍辱亦不可盡，有",
    "T13n0403_002:0591a13": "三十二事。何謂三十二無盡？不著欲者，不",
    "T13n0403_002:0591a14": "興此念：『是我妻子，身皆不犯、不令他犯。』是故",
    "T13n0403_002:0591a15": "忍辱亦不可盡。不念眾惡、不恨一切，不恚眾",
    "T13n0403_002:0591a16": "生、不惟人惡，不與人諍、不忘助人，有所毀",
    "T13n0403_002:0591a17": "擊亦不掩戲。自護身行，將護眾人，慎己心不",
    "T13n0403_002:0591a18": "隨，常思善德，無愛欲意，得莊嚴身，信作善",
    "T13n0403_002:0591a19": "惡當得報應，口不妄語，其心清淨。菩薩心強",
    "T13n0403_002:0591a20": "不捨一切，諦自思計心所念邪即覺知之，心",
    "T13n0403_002:0591a21": "和柔軟，將護其心令惡不生。修清淨行生于",
    "T13n0403_002:0591a22": "梵天，從天上下還在人間，具足德相眾好八",
    "T13n0403_002:0591a23": "十，逮致和音猶如梵天。脫婬、怒、癡，不以惡",
    "T13n0403_002:0591a24": "顏、恚恨向人，所作功德未曾亡失，降伏外",
    "T13n0403_002:0591a25": "學、眾邪異術，以捨眾病、不遭厄難，以順具足",
    "T13n0403_002:0591a26": "諸佛道法，是為忍辱悉不可盡三十二事，是",
    "T13n0403_002:0591a27": "菩薩忍辱。「何謂忍辱？若罵詈身，默不和之；若",
    "T13n0403_002:0591a28": "撾捶者，不念報之，是謂忍辱。所以者何？不",
    "T13n0403_002:0591a29": "見撾者、不覩己身、杖本空故。若有瞋者亦不",
    "T13n0403_002:0591b01": "懷恨，言若幻化，其起意來不生心逆，能伏意",
    "T13n0403_002:0591b02": "故。若念惡者，心若不知自思惟之：『斯人齎",
    "T13n0403_002:0591b03": "惡，吾不宜效。』有稱譽者不用悸喜。所以者何？",
    "T13n0403_002:0591b04": "不生此念：『得利益也。』降伏心故，若有衰耗，不",
    "T13n0403_002:0591b05": "以憂慼；己知足故，見人歎者不用為綺。若",
    "T13n0403_002:0591b06": "有誹謗不以為動。所以者何？智廣大故。有",
    "T13n0403_002:0591b07": "恭敬者不自貢高，修性安故。設禮拜者不用",
    "T13n0403_002:0591b08": "悅豫，亦不說言：『卿宜當然。』若得勢位不以自",
    "T13n0403_002:0591b09": "大。所以者何？心不動故。愍哀眾生，雖在勤苦",
    "T13n0403_002:0591b10": "不以患厭，在於樂處不用歡喜，曉了俗事皆",
    "T13n0403_002:0591b11": "無常故。「不以世八事而見傾動。所以者何？",
    "T13n0403_002:0591b12": "不處其中，為人所嬈終不還報，無敢犯者。假",
    "T13n0403_002:0591b13": "使有人節節解身悉能忍之，因欲具足菩薩",
    "T13n0403_002:0591b14": "業故。若害身者終無異意，了身四大合成、散",
    "T13n0403_002:0591b15": "滅，何足可貪？所以者何？緣是忍故當得佛身。",
    "T13n0403_002:0591b16": "悉忍眾惱不可計難。所以者何？緣是得致建",
    "T13n0403_002:0591b17": "立大安至道力故。「菩薩若在梵志學中，現身",
    "T13n0403_002:0591b18": "入火無所傷害，欲令其人知心清淨，化于惑",
    "T13n0403_002:0591b19": "意使志反真因得上天。其梵志學好喜火祠，",
    "T13n0403_002:0591b20": "菩薩所現無所不變，道德超殊莫能逮者。所",
    "T13n0403_002:0591b21": "以者何？諸梵、帝釋、四方天王稽首菩薩皆為",
    "T13n0403_002:0591b22": "作禮。菩薩忍辱無有邊底，以是之故曰不可",
    "T13n0403_002:0591b23": "盡。「其罵者忍，不以為恨，亦不念之：『誰罵我者？』",
    "T13n0403_002:0591b24": "因是寂然便入法忍。不思惟之：『罵吾眼、耳、鼻、",
    "T13n0403_002:0591b25": "口、身、意。若罵心乎，罵所在耶？』則過諸衰便逮",
    "T13n0403_002:0591b26": "法忍。不念一切誰來罵者，尋能得入無人之",
    "T13n0403_002:0591b27": "忍。是諸忍者悉不為忍。所以者何？假有號",
    "T13n0403_002:0591b28": "耳，諦計其忍猶山中響，有解此者入無常忍。",
    "T13n0403_002:0591b29": "「不念得我及得他人，逮中和忍。亦不自念：『身",
    "T13n0403_002:0591c01": "隨法教，某不住法，是名曰忍。我獨住道，其餘",
    "T13n0403_002:0591c02": "人者不建立道。』不興斯念：『我念空、不念實，念",
    "T13n0403_002:0591c03": "無思想、不念有想，念忍無餘、不念忍餘，念忍",
    "T13n0403_002:0591c04": "無願、不念有願，忍無生死、不有終始，忍為可、",
    "T13n0403_002:0591c05": "無不可，忍為有德、不為無德，念忍無生、不念",
    "T13n0403_002:0591c06": "所生，忍度於世、不與世合，忍為入道、不為無",
    "T13n0403_002:0591c07": "道，念忍為脫、不為無脫，解忍泥洹、不為生死。』",
    "T13n0403_002:0591c08": "菩薩忍辱不生此念。所以者何？不平等故。「菩",
    "T13n0403_002:0591c09": "薩等忍為何謂也？解入空，無所斷、無所著，是",
    "T13n0403_002:0591c10": "菩薩忍。亦不念生、不念不生、不念化生。若",
    "T13n0403_002:0591c11": "無化生，不興念言有之與無，曉了此義至不",
    "T13n0403_002:0591c12": "可盡，以是名曰不可盡。忍悉無所作，不思",
    "T13n0403_002:0591c13": "當然及與不然，無有現者，無縛、無脫，亦無所",
    "T13n0403_002:0591c14": "生、無造起者，故無所生而不可盡。其忍如斯，",
    "T13n0403_002:0591c15": "是為逮得無所從生法忍。如計無所從生法",
    "T13n0403_002:0591c16": "忍至于如來坐佛樹下，入此忍者應得受決，",
    "T13n0403_002:0591c17": "曰不可盡。」說是法忍品時，其在會者咸皆讚",
    "T13n0403_002:0591c18": "曰：「善哉善哉！如阿差末所說誠無有異。」時十",
    "T13n0403_002:0591c19": "萬天悉以天華、名香、幡蓋供養，奉散阿",
    "T13n0403_002:0591c20": "差末身諸菩薩上，諸天伎樂自然為鳴以娛",
    "T13n0403_002:0591c21": "樂之，心各曠然懷寬弘意，一切皆言：「令諸眾",
    "T13n0403_002:0591c22": "生普悉得明若如來忍，其聞此音不恐、不懼，",
    "T13n0403_002:0591c23": "心不在懅。」諸華、名香、幡蓋充滿遍于三千大",
    "T13n0403_002:0591c24": "千佛土。",
    "T13n0403_002:0591c25": "阿差末菩薩經卷第二"
}