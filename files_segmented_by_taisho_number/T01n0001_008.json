{
    "T01n0001_008:0047a15": "佛說長阿含經卷第八",
    "T01n0001_008:0047a16": "後秦弘始年佛陀耶舍共竺佛念譯",
    "T01n0001_008:0047a17": "8 散陀那經（八）第二分散陀那經第四",
    "T01n0001_008:0047a18": "如是我聞：一時，佛在羅閱祇毗訶羅山七",
    "T01n0001_008:0047a19": "葉樹窟，與大比丘眾千二百五十人俱。時，王",
    "T01n0001_008:0047a20": "舍城有一居士，名散陀那，好行遊觀，日日",
    "T01n0001_008:0047a21": "出城，至世尊所。時，彼居士仰觀日時，默自",
    "T01n0001_008:0047a22": "念言：「今往覲佛，非是時也，今者世尊必在",
    "T01n0001_008:0047a23": "靜室三昧思惟，諸比丘眾亦當禪靜，我今寧",
    "T01n0001_008:0047a24": "可往詣烏暫婆利梵志女林中，須日時到，",
    "T01n0001_008:0047a25": "當詣世尊，禮敬問訊，并詣諸比丘所，致敬",
    "T01n0001_008:0047a26": "問訊。」時，梵志女林中有一梵志，名尼俱陀，",
    "T01n0001_008:0047a27": "與五百梵志子俱止彼林。時，諸梵志眾聚",
    "T01n0001_008:0047a28": "一處，高聲大論，俱說遮道濁亂之言，以此",
    "T01n0001_008:0047a29": "終日。或論國事，或論戰鬪兵杖之事，或論",
    "T01n0001_008:0047b01": "國家義和之事，或論大臣及庶民事，或論車",
    "T01n0001_008:0047b02": "馬遊園林事，或論坐席、衣服、飲食、婦女之事，",
    "T01n0001_008:0047b03": "或論山海龜鼈之事，但說如是遮道之論，",
    "T01n0001_008:0047b04": "以此終日。時，彼梵志遙見散陀那居士來，",
    "T01n0001_008:0047b05": "即勅其眾，令皆靜默：「所以然者？彼沙門瞿",
    "T01n0001_008:0047b06": "曇弟子今從外來，沙門瞿曇白衣弟子中，此",
    "T01n0001_008:0047b07": "為最上，彼必來此，汝宜靜默。」時，諸梵志各",
    "T01n0001_008:0047b08": "自默然。散陀那居士至梵志所，問訊已，一",
    "T01n0001_008:0047b09": "面坐，語梵志曰：「我師世尊常樂閑靜，不",
    "T01n0001_008:0047b10": "好憒閙，不如汝等與諸弟子處在人中，",
    "T01n0001_008:0047b11": "高聲大論，但說遮道無益之言。」梵志又語居",
    "T01n0001_008:0047b12": "士言：「沙門瞿曇頗曾與人共言論不？眾人",
    "T01n0001_008:0047b13": "何由得知沙門有大智慧。汝師常好獨處",
    "T01n0001_008:0047b14": "邊地，猶如瞎牛食草，偏逐所見，汝師瞿曇",
    "T01n0001_008:0047b15": "亦復如是，偏好獨見，樂無人處；汝師若來，",
    "T01n0001_008:0047b16": "吾等當稱以為瞎牛。彼常自言有大智慧，",
    "T01n0001_008:0047b17": "我以一言窮彼，能使默然如龜藏六，謂可",
    "T01n0001_008:0047b18": "無患，以一箭射，使無逃處。」",
    "T01n0001_008:0047b19": "爾時，世尊在閑靜室，以天耳聞梵志居士",
    "T01n0001_008:0047b20": "有如是論，即出七葉樹窟，詣烏暫婆利梵",
    "T01n0001_008:0047b21": "志女林。時，彼梵志遙見佛來，勅諸弟子：「汝",
    "T01n0001_008:0047b22": "等皆默，瞿曇沙門欲來至此，汝等慎勿起",
    "T01n0001_008:0047b23": "迎、恭敬禮拜，亦勿請坐，取一別座，與之令",
    "T01n0001_008:0047b24": "坐；彼既坐已，卿等當問：『沙門瞿曇！汝從本",
    "T01n0001_008:0047b25": "來，以何法教訓於弟子，得安隱定，淨修",
    "T01n0001_008:0047b26": "梵行？』」爾時，世尊漸至彼園，時，彼梵志不覺",
    "T01n0001_008:0047b27": "自起，漸迎世尊，而作是言：「善來，瞿曇！善來，",
    "T01n0001_008:0047b28": "沙門！久不相見，今以何緣而來至此？可前",
    "T01n0001_008:0047b29": "小坐。」爾時，世尊即就其座，嬉怡而笑，默自",
    "T01n0001_008:0047c01": "念言：「此諸愚人不能自專，先立要令，竟不",
    "T01n0001_008:0047c02": "能全。所以然者？是佛神力令彼惡心自然",
    "T01n0001_008:0047c03": "敗壞。」時，散陀那居士禮世尊足，於一面坐。",
    "T01n0001_008:0047c04": "尼俱陀梵志問訊佛已，亦一面坐，而白佛言：",
    "T01n0001_008:0047c05": "「沙門瞿曇！從本以來，以何法教訓誨弟子，",
    "T01n0001_008:0047c06": "得安隱定，淨修梵行？」世尊告曰：「且止！梵志！",
    "T01n0001_008:0047c07": "吾法深廣，從本以來，誨諸弟子，得安隱處，",
    "T01n0001_008:0047c08": "淨修梵行，非汝所及。」又告梵志：「正使汝師",
    "T01n0001_008:0047c09": "及汝弟子所行道法，有淨不淨，我盡能說。」時，",
    "T01n0001_008:0047c10": "五百梵志弟子各各舉聲，自相謂言：「瞿曇",
    "T01n0001_008:0047c11": "沙門有大威勢，有大神力，他問己義，乃開",
    "T01n0001_008:0047c12": "他義。」時，尼俱陀梵志白佛言：「善哉！瞿曇！願分",
    "T01n0001_008:0047c13": "別之。」佛告梵志：「諦聽！諦聽！當為汝說。」梵志",
    "T01n0001_008:0047c14": "答言：「願樂欲聞！」佛告梵志：「汝所行者皆為",
    "T01n0001_008:0047c15": "卑陋，離服裸形，以手障蔽，不受瓨食，不受",
    "T01n0001_008:0047c16": "盂食，不受兩壁中間食，不受二人中間",
    "T01n0001_008:0047c17": "食，不受兩刀中間食，不受兩盂中間食，不",
    "T01n0001_008:0047c18": "受共食家食，不受懷姙家食，見狗在門則",
    "T01n0001_008:0047c19": "不受其食，不受多蠅家食，不受請食，他",
    "T01n0001_008:0047c20": "言先識則不受其食；不食魚，不食肉，不",
    "T01n0001_008:0047c21": "飲酒，不兩器食，一餐一咽，至七餐止，受人益",
    "T01n0001_008:0047c22": "食，不過七益；或一日一食，或二日、三日、四日、",
    "T01n0001_008:0047c23": "五日、六日、七日一食；或復食果，或復食莠，或",
    "T01n0001_008:0047c24": "食飯汁，或食麻米，或食稴稻，或食牛糞，",
    "T01n0001_008:0047c25": "或食鹿糞，或食樹根、枝葉、果實，或食自落",
    "T01n0001_008:0047c26": "果。「或被衣，或披莎衣，或衣樹皮，或草襜",
    "T01n0001_008:0047c27": "身，或衣鹿皮，或留頭髮，或被毛編，或著",
    "T01n0001_008:0047c28": "塜間衣，或有常舉手者，或不坐牀席，或",
    "T01n0001_008:0047c29": "有常蹲者，或有剃髮留髦鬚者，或有臥",
    "T01n0001_008:0048a01": "荊棘者，或有臥果蓏上者，或有裸形臥",
    "T01n0001_008:0048a02": "牛糞上者；或一日三浴，或有一夜三浴，以無",
    "T01n0001_008:0048a03": "數眾苦，苦役此身。云何，尼俱陀！如此行者，",
    "T01n0001_008:0048a04": "可名淨法不？」梵志答曰：「此法淨，非不淨也。」",
    "T01n0001_008:0048a05": "佛告梵志：「汝謂為淨，吾當於汝淨法中說",
    "T01n0001_008:0048a06": "有垢穢。」梵志曰：「善哉！瞿曇！便可說之，願樂",
    "T01n0001_008:0048a07": "欲聞。」佛告梵志：「彼苦行者，常自計念：『我行",
    "T01n0001_008:0048a08": "如此，當得供養恭敬禮事。』是即垢穢。彼苦行",
    "T01n0001_008:0048a09": "者，得供養已，樂著堅固，愛染不捨，不曉遠",
    "T01n0001_008:0048a10": "離，不知出要，是為垢穢；彼苦行者，遙見人",
    "T01n0001_008:0048a11": "來，盡共坐禪，若無人時，隨意坐臥，是為垢",
    "T01n0001_008:0048a12": "穢。「彼苦行者，聞他正義，不肯印可，是為垢",
    "T01n0001_008:0048a13": "穢。彼苦行者，他有正問，恡而不答，是為垢",
    "T01n0001_008:0048a14": "穢；彼苦行者，設見有人供養沙門、婆羅門，",
    "T01n0001_008:0048a15": "則訶止之，是為垢穢；彼苦行者，若見沙門、",
    "T01n0001_008:0048a16": "婆羅門食更生物，就呵責之，是為垢穢；彼",
    "T01n0001_008:0048a17": "苦行者，有不淨食，不肯施人，若有淨食，貪",
    "T01n0001_008:0048a18": "著自食，不見己過，不知出要，是為垢穢；",
    "T01n0001_008:0048a19": "彼苦行者，自稱己善，毀訾他人，是為垢",
    "T01n0001_008:0048a20": "穢；彼苦行者，為殺、盜、婬、兩舌、惡口、妄言、綺語、",
    "T01n0001_008:0048a21": "貪取、嫉妬、邪見、顛倒，是為垢穢。「彼苦行者，",
    "T01n0001_008:0048a22": "懈墮憙忘，不習禪定，無有智慧，猶如禽",
    "T01n0001_008:0048a23": "獸，是為垢穢；彼苦行者，貴高，憍慢、增上慢，",
    "T01n0001_008:0048a24": "是為垢穢；彼苦行者，無有信義，亦無反復，",
    "T01n0001_008:0048a25": "不持淨戒，不能精勤受人訓誨，常與惡人",
    "T01n0001_008:0048a26": "以為伴黨，為惡不已，是為垢穢；彼苦行者，",
    "T01n0001_008:0048a27": "多懷瞋恨，好為巧偽，自怙己見，求人長短，",
    "T01n0001_008:0048a28": "恒懷邪見，與邊見俱，是為垢穢。云何，尼俱",
    "T01n0001_008:0048a29": "陀！如此行者可言淨不邪？」答曰：「是不淨，非",
    "T01n0001_008:0048b01": "是淨也。」佛言：「今當於汝垢穢法中，更說清",
    "T01n0001_008:0048b02": "淨無垢穢法。」梵志言：「唯願說之！」佛言：「彼苦",
    "T01n0001_008:0048b03": "行者，不自計念：『我行如是，當得供養恭敬",
    "T01n0001_008:0048b04": "禮事。』是為苦行無垢法也。彼苦行者，得供",
    "T01n0001_008:0048b05": "養已，心不貪著，曉了遠離，知出要法，是為",
    "T01n0001_008:0048b06": "苦行無垢法也。彼苦行者，禪有常法，有人、",
    "T01n0001_008:0048b07": "無人，不以為異，是為苦行無垢法也；彼苦",
    "T01n0001_008:0048b08": "行者，聞他正義，歡喜印可，是為苦行無垢",
    "T01n0001_008:0048b09": "法也；彼苦行者，他有正問，歡喜解說，是為",
    "T01n0001_008:0048b10": "苦行離垢法也。「彼苦行者，設見有人供養",
    "T01n0001_008:0048b11": "沙門、婆羅門，代其歡喜而不呵止，是為苦行",
    "T01n0001_008:0048b12": "離垢法也；彼苦行者，若見沙門、婆羅門食",
    "T01n0001_008:0048b13": "更生之物，不呵責之，是為苦行離垢法也；",
    "T01n0001_008:0048b14": "彼苦行者，有不淨食，心不恡惜，若有淨食，",
    "T01n0001_008:0048b15": "則不染著，能見己過，知出要法，是為苦行",
    "T01n0001_008:0048b16": "離垢法也；彼苦行者，不自稱譽，不毀他人，",
    "T01n0001_008:0048b17": "是為苦行離垢法也；彼苦行者，不殺、盜、婬、",
    "T01n0001_008:0048b18": "兩舌、惡口、妄言、綺語、貪取、嫉妬、邪見，是為苦",
    "T01n0001_008:0048b19": "行離垢法也。「彼苦行者，精勤不忘，好習禪",
    "T01n0001_008:0048b20": "行，多修智慧，不愚如獸，是為苦行離垢法",
    "T01n0001_008:0048b21": "也；彼苦行者，不為高貴、憍慢、自大，是為苦",
    "T01n0001_008:0048b22": "行離垢法也；彼苦行者，常懷信義，修反復",
    "T01n0001_008:0048b23": "行，能持淨戒，勤受訓誨，常與善人而為伴",
    "T01n0001_008:0048b24": "黨，積善不已，是為苦行離垢法也；彼苦行",
    "T01n0001_008:0048b25": "者，不懷瞋恨，不為巧偽，不恃己見，不",
    "T01n0001_008:0048b26": "求人短，不懷邪見，亦無邊見，是為苦行離",
    "T01n0001_008:0048b27": "垢法也。云何，梵志！如是苦行，為是清淨離",
    "T01n0001_008:0048b28": "垢法耶？」答曰：「如是！實是清淨離垢法也。」梵",
    "T01n0001_008:0048b29": "志白佛言：「齊有此苦行，名為第一堅固行",
    "T01n0001_008:0048c01": "耶？」佛言：「未也！始是皮耳。」梵志言：「願說樹",
    "T01n0001_008:0048c02": "節！」佛告梵志：「汝當善聽！吾今當說。」梵志言：",
    "T01n0001_008:0048c03": "「唯然！願樂欲聞。」「梵志！彼苦行者，自不殺生，",
    "T01n0001_008:0048c04": "不教人殺，自不偷盜，不教人盜，自不邪",
    "T01n0001_008:0048c05": "婬，不教人婬，自不妄語，亦不教人為；彼",
    "T01n0001_008:0048c06": "以慈心遍滿一方，餘方亦爾，慈心廣大，無二",
    "T01n0001_008:0048c07": "無量，無有結恨，遍滿世間，悲、喜、捨心，亦復",
    "T01n0001_008:0048c08": "如是，齊此苦行，名為樹節。」梵志白佛言：「願",
    "T01n0001_008:0048c09": "說苦行堅固之義！」佛告梵志：「諦聽！諦聽！吾",
    "T01n0001_008:0048c10": "當說之。」梵志曰：「唯然！世尊！願樂欲聞。」佛言：",
    "T01n0001_008:0048c11": "「彼苦行者，自不殺生，教人不殺，自不偷盜，",
    "T01n0001_008:0048c12": "教人不盜，自不邪婬，教人不婬，自不妄",
    "T01n0001_008:0048c13": "語，教人不妄語；彼以慈心遍滿一方，餘方",
    "T01n0001_008:0048c14": "亦爾，慈心廣大，無二無量，無有結恨，遍滿",
    "T01n0001_008:0048c15": "世間，悲、喜、捨心，亦復如是。彼苦行者，自識",
    "T01n0001_008:0048c16": "往昔無數劫事，一生、二生，至無數生，國土成",
    "T01n0001_008:0048c17": "敗，劫數終始，盡見盡知；又自見知，我曾生彼",
    "T01n0001_008:0048c18": "種姓，如是名字，如是飲食，如是壽命，如是",
    "T01n0001_008:0048c19": "所受苦樂，從彼生此，從此生彼，如是盡憶",
    "T01n0001_008:0048c20": "無數劫事。是為，梵志！彼苦行者牢固無壞。」",
    "T01n0001_008:0048c21": "梵志白佛言：「云何為第一？」佛言：「梵志！諦聽！",
    "T01n0001_008:0048c22": "諦聽！吾當說之。」梵志言：「唯然！世尊！願樂欲",
    "T01n0001_008:0048c23": "聞。」佛言：「彼苦行者，自不殺生，教人不殺，自",
    "T01n0001_008:0048c24": "不偷盜，教人不盜，自不邪婬，教人不婬，",
    "T01n0001_008:0048c25": "自不妄語，教人不欺；彼以慈心遍滿一方，",
    "T01n0001_008:0048c26": "餘方亦爾，慈心廣大，無二無量，無有結恨，",
    "T01n0001_008:0048c27": "遍滿世間，悲、喜、捨心，亦復如是。彼苦行者，",
    "T01n0001_008:0048c28": "自識往昔無數劫事，一生、二生，至無數生，國",
    "T01n0001_008:0048c29": "土成敗，劫數終始，盡見盡知；又自知見，我",
    "T01n0001_008:0049a01": "曾生彼種姓，如是名字、飲食、壽命，如是所",
    "T01n0001_008:0049a02": "經苦樂，從彼生此，從此生彼，如是盡憶無",
    "T01n0001_008:0049a03": "數劫事；彼天眼淨觀眾生類，死此生彼，顏",
    "T01n0001_008:0049a04": "色好醜、善惡所趣，隨行所墮，盡見盡知。又",
    "T01n0001_008:0049a05": "知眾生身行不善，口行不善，意行不善，誹謗",
    "T01n0001_008:0049a06": "賢聖，信邪倒見，身壞命終，墮三惡道。或有",
    "T01n0001_008:0049a07": "眾生身行善，口、意亦善，不謗賢聖，見正信",
    "T01n0001_008:0049a08": "行，身壞命終，生天、人中。行者天眼清淨，觀見",
    "T01n0001_008:0049a09": "眾生，乃至隨行所墮，無不見知，是為苦行",
    "T01n0001_008:0049a10": "第一勝也。」佛告梵志：「於此法中復有勝者，",
    "T01n0001_008:0049a11": "我常以此法化諸聲聞，彼以此法得修梵",
    "T01n0001_008:0049a12": "行。」時，五百梵志弟子各大舉聲，自相謂言：「今",
    "T01n0001_008:0049a13": "觀世尊為最尊上，我師不及。」時，彼散陀那",
    "T01n0001_008:0049a14": "居士語梵志曰：「汝向自言：『瞿曇若來，吾等",
    "T01n0001_008:0049a15": "當稱以為瞎牛。』世尊今來，汝何不稱？又汝",
    "T01n0001_008:0049a16": "向言：『當以一言窮彼瞿曇，能使默然，如龜",
    "T01n0001_008:0049a17": "藏六，謂可無患，以一箭射，使無逃處。』汝",
    "T01n0001_008:0049a18": "今何不以汝一言窮如來耶？」佛問梵志：「汝",
    "T01n0001_008:0049a19": "憶先時有是言不？」答曰：「實有！」佛告梵志：",
    "T01n0001_008:0049a20": "「汝豈不從先宿梵志聞諸佛、如來獨處山",
    "T01n0001_008:0049a21": "林，樂閑靜處，如我今日樂於閑居；不如汝",
    "T01n0001_008:0049a22": "法，樂於憒閙，說無益事，以終日耶？」梵志曰：",
    "T01n0001_008:0049a23": "「聞過去諸佛樂於閑靜，獨處山林，如今世",
    "T01n0001_008:0049a24": "尊；不如我法，樂於憒閙，說無益事，以終",
    "T01n0001_008:0049a25": "日耶！」佛告梵志：「汝豈不念：『瞿曇沙門能說",
    "T01n0001_008:0049a26": "菩提。自能調伏，能調伏人；自得止息，能止",
    "T01n0001_008:0049a27": "息人；自度彼岸，能使人度；自得解脫，能解",
    "T01n0001_008:0049a28": "脫人；自得滅度，能滅度人？』」時，彼梵志即從",
    "T01n0001_008:0049a29": "座起，頭面作禮，手捫佛足，自稱己名曰：「我",
    "T01n0001_008:0049b01": "是尼俱陀梵志！我是尼俱陀梵志！今者自歸，",
    "T01n0001_008:0049b02": "禮世尊足。」佛告梵志：「止！止！且住！使汝心解，",
    "T01n0001_008:0049b03": "便為禮敬。」時，彼梵志重禮佛足，在一面坐。",
    "T01n0001_008:0049b04": "佛告梵志：「汝將無謂佛為利養而說法",
    "T01n0001_008:0049b05": "耶？勿起是心！若有利養，盡以施汝。吾所說",
    "T01n0001_008:0049b06": "法，微妙第一，為滅不善，增益善法。」又告梵",
    "T01n0001_008:0049b07": "志：「汝將無謂佛為名稱，為尊重故，為導",
    "T01n0001_008:0049b08": "首故，為眷屬故，為大眾故，而說法耶？勿",
    "T01n0001_008:0049b09": "起此心！今汝眷屬盡屬於汝。我所說法，",
    "T01n0001_008:0049b10": "為滅不善，增長善法。」又告梵志：「汝將無",
    "T01n0001_008:0049b11": "謂佛以汝置不善聚、黑冥聚中耶？勿生是",
    "T01n0001_008:0049b12": "心！諸不善聚及黑冥聚汝但捨去，吾自為汝",
    "T01n0001_008:0049b13": "說善淨法。」又告梵志：「汝將無謂佛黜汝",
    "T01n0001_008:0049b14": "於善法聚、清白聚耶？勿起是心！汝但於善",
    "T01n0001_008:0049b15": "法聚、清白聚中精勤修行，吾自為汝說善淨",
    "T01n0001_008:0049b16": "法，滅不善行，增益善法。」爾時，五百梵志弟",
    "T01n0001_008:0049b17": "子皆端心正意，聽佛所說。時，魔波旬作此",
    "T01n0001_008:0049b18": "念言：「此五百梵志弟子端心正意，從佛聽",
    "T01n0001_008:0049b19": "法，我今寧可往壞其意。」爾時，惡魔即以己",
    "T01n0001_008:0049b20": "力壞亂其意。爾時，世尊告散陀那曰：「此五",
    "T01n0001_008:0049b21": "百梵志子端心正意，從我聽法，天魔波旬壞",
    "T01n0001_008:0049b22": "亂其意，今吾欲還，汝可俱去。」爾時，世尊以",
    "T01n0001_008:0049b23": "右手接散陀那居士置掌中，乘虛而歸。時，",
    "T01n0001_008:0049b24": "散陀那居士、尼俱陀梵志及五百梵志子聞佛",
    "T01n0001_008:0049b25": "所說，歡喜奉行。",
    "T01n0001_008:0049b26": "9 眾集經（九）佛說長阿含第二分眾集經第五",
    "T01n0001_008:0049b27": "如是我聞：一時，佛於末羅遊行，與千二百",
    "T01n0001_008:0049b28": "五十比丘俱，漸至波婆城闍頭菴婆園。",
    "T01n0001_008:0049b29": "爾時，世尊以十五日月滿時，於露地坐，諸",
    "T01n0001_008:0049c01": "比丘僧前後圍繞。世尊於夜多說法已，告",
    "T01n0001_008:0049c02": "舍利弗言：「今者四方諸比丘集，皆共精勤，",
    "T01n0001_008:0049c03": "捐除睡眠，吾患背痛，欲暫止息，汝今可為",
    "T01n0001_008:0049c04": "諸比丘說法。」對曰：「唯然！當如聖教。」爾時，世",
    "T01n0001_008:0049c05": "尊即四牒僧伽梨，偃右脇如師子，累足",
    "T01n0001_008:0049c06": "而臥。時，舍利弗告諸比丘：「今此波婆城有",
    "T01n0001_008:0049c07": "尼乾子命終未久，其後弟子分為二部，",
    "T01n0001_008:0049c08": "常共諍訟相求長短，迭相罵詈，各相是非：『我",
    "T01n0001_008:0049c09": "知此法，汝不知此；汝在邪見，我在正法。",
    "T01n0001_008:0049c10": "言語錯亂，無有前後。』自稱己言，以為真正。",
    "T01n0001_008:0049c11": "『我所言勝，汝所言負，我今能為談論之主，",
    "T01n0001_008:0049c12": "汝有所問，可來問我。』「諸比丘！時，國人民奉",
    "T01n0001_008:0049c13": "尼乾者，厭患此輩鬪訟之聲，皆由其法不",
    "T01n0001_008:0049c14": "真正故；法不真正無由出要，譬如朽塔",
    "T01n0001_008:0049c15": "不可復圬，此非三耶三佛所說。諸比丘！",
    "T01n0001_008:0049c16": "唯我釋迦無上尊法，最為真正可得出要，",
    "T01n0001_008:0049c17": "譬如新塔易可嚴飾，此是三耶三佛之所",
    "T01n0001_008:0049c18": "說也。諸比丘！我等今者，宜集法、律，以防諍",
    "T01n0001_008:0049c19": "訟，使梵行久立，多所饒益，天、人獲安。諸比",
    "T01n0001_008:0049c20": "丘！如來說一正法，一切眾生皆仰食存。如",
    "T01n0001_008:0049c21": "來所說復有一法，一切眾生皆由行往，是",
    "T01n0001_008:0049c22": "為一法如來所說，當共集之，以防諍訟，使",
    "T01n0001_008:0049c23": "梵行久立，多所饒益，天、人獲安。「諸比丘！如",
    "T01n0001_008:0049c24": "來說二正法：一名，二色。復有二法：一癡，二",
    "T01n0001_008:0049c25": "愛。復有二法：有見、無見。復有二法：一無慚，",
    "T01n0001_008:0049c26": "二無愧。復有二法：一有慚，二有愧。復有二",
    "T01n0001_008:0049c27": "法：一盡智，二無生智。復有二法，二因二緣生",
    "T01n0001_008:0049c28": "於欲愛：一者淨妙色，二者不思惟。復有二法，",
    "T01n0001_008:0049c29": "二因二緣生於瞋恚：一者怨憎，二者不思惟。",
    "T01n0001_008:0050a01": "復有二法，二因二緣生於邪見：一者從他",
    "T01n0001_008:0050a02": "聞，二者邪思惟。復有二法，二因二緣生於",
    "T01n0001_008:0050a03": "正見：一者從他聞，二者正思惟。復有二法，二",
    "T01n0001_008:0050a04": "因二緣：一者學解脫，二者無學解脫。復有",
    "T01n0001_008:0050a05": "二法，二因二緣：一者有為界，二者無為界。諸",
    "T01n0001_008:0050a06": "比丘！是為如來所說，當共撰集以防諍訟，",
    "T01n0001_008:0050a07": "使梵行久立，多所饒益，天、人獲安。「諸比丘！",
    "T01n0001_008:0050a08": "如來說三正法，謂三不善根：一者貪欲，二者",
    "T01n0001_008:0050a09": "瞋恚，三者愚癡。復有三法，謂三善根：一者不",
    "T01n0001_008:0050a10": "貪，二者不恚，三者不癡。復有三法，謂三不",
    "T01n0001_008:0050a11": "善行：一者不善身行，二者不善口行，三者",
    "T01n0001_008:0050a12": "不善意行。復有三法，謂三不善行：身不善",
    "T01n0001_008:0050a13": "行、口不善行、意不善行。復有三法，謂三惡行：",
    "T01n0001_008:0050a14": "身惡行、口惡行、意惡行。復有三法，謂三善行：",
    "T01n0001_008:0050a15": "身善行、口善行、意善行。復有三法，謂三不善",
    "T01n0001_008:0050a16": "想：欲想、瞋想、害想。復有三法，謂三善想：無",
    "T01n0001_008:0050a17": "欲想、無瞋想、無害想。復有三法，謂三不善思：",
    "T01n0001_008:0050a18": "欲思、恚思、害思。復有三法，謂三善思：無欲思、",
    "T01n0001_008:0050a19": "無恚思、無害思。「復有三法，謂三福業：施業、平",
    "T01n0001_008:0050a20": "等業、思惟業。復有三法，謂三受：樂受、苦受、不",
    "T01n0001_008:0050a21": "苦不樂受。復有三法，謂三愛：欲愛、有愛、無",
    "T01n0001_008:0050a22": "有愛。復有三法，謂三有漏：欲漏、有漏、無明",
    "T01n0001_008:0050a23": "漏。復有三法，謂三火：欲火、恚火、愚癡火。復",
    "T01n0001_008:0050a24": "有三法，謂三求：欲求、有求、梵行求。復有三",
    "T01n0001_008:0050a25": "法，謂三增盛：我增盛、世增盛、法增盛。復有三",
    "T01n0001_008:0050a26": "法，謂三界：欲界、恚界、害界。復有三法，謂三",
    "T01n0001_008:0050a27": "界：出離界、無恚界、無害界。復有三法，謂三",
    "T01n0001_008:0050a28": "界：色界、無色界、盡界。復有三法，謂三聚：戒",
    "T01n0001_008:0050a29": "聚、定聚、慧聚。復有三法，謂三戒：增盛戒、增盛",
    "T01n0001_008:0050b01": "意、增盛慧。「復有三法，謂三三昧：空三昧、無",
    "T01n0001_008:0050b02": "願三昧、無相三昧。復有三法，謂三相：止息相、",
    "T01n0001_008:0050b03": "精勤相、捨相。復有三法，謂三明：自識宿命智",
    "T01n0001_008:0050b04": "明、天眼智明、漏盡智明。復有三法，謂三變",
    "T01n0001_008:0050b05": "化：一者神足變化，二者知他心隨意說法，三",
    "T01n0001_008:0050b06": "者教誡。復有三法，謂三欲生本：一者由現",
    "T01n0001_008:0050b07": "欲生人天，二者由化欲生化自在天，三者",
    "T01n0001_008:0050b08": "由他化欲生他化自在天。復有三法，謂三",
    "T01n0001_008:0050b09": "樂生：一者眾生自然成辦，生歡樂心，如梵光",
    "T01n0001_008:0050b10": "音天初始生時。二者有眾生以念為樂，自",
    "T01n0001_008:0050b11": "唱善哉，如光音天。三者得止息樂，如遍淨",
    "T01n0001_008:0050b12": "天。「復有三法，謂三苦：行苦、苦苦、變易苦。復",
    "T01n0001_008:0050b13": "有三法，謂三根：未知欲知根、知根、知已根。",
    "T01n0001_008:0050b14": "復有三法，謂三堂：賢聖堂、天堂、梵堂。復有",
    "T01n0001_008:0050b15": "三法，謂三發：見發、聞發、疑發。復有三法，謂",
    "T01n0001_008:0050b16": "三論：過去有如此事，有如是論；未來有",
    "T01n0001_008:0050b17": "如此事，有如是論；現在有如此事，有如",
    "T01n0001_008:0050b18": "是論。復有三法，謂三聚：正定聚、邪定聚、不定",
    "T01n0001_008:0050b19": "聚。復有三法，謂三憂：身憂、口憂、意憂。復有",
    "T01n0001_008:0050b20": "三法，謂三長老：年耆長老、法長老、作長老。復",
    "T01n0001_008:0050b21": "有三法，謂三眼：肉眼、天眼、慧眼。諸比丘！是",
    "T01n0001_008:0050b22": "為如來所說正法，當共撰集，以防諍訟，使",
    "T01n0001_008:0050b23": "梵行久立，多所饒益，天、人獲安。「諸比丘！如",
    "T01n0001_008:0050b24": "來說四正法，謂口四惡行：一者妄語，二者兩",
    "T01n0001_008:0050b25": "舌，三者惡口，四者綺語。復有四法，謂口四",
    "T01n0001_008:0050b26": "善行：一者實語，二者軟語，三者不綺語，四者",
    "T01n0001_008:0050b27": "不兩舌。「復有四法，謂四不聖語：不見言見，",
    "T01n0001_008:0050b28": "不聞言聞，不覺言覺，不知言知。復有四法，",
    "T01n0001_008:0050b29": "謂四聖語：見則言見，聞則言聞，覺則言覺，",
    "T01n0001_008:0050c01": "知則言知。復有四法，謂四種食：摶食、觸食、",
    "T01n0001_008:0050c02": "念食、識食。復有四法，謂四受：有現作苦行",
    "T01n0001_008:0050c03": "後受苦報；有現作苦行後受樂報；有現作樂",
    "T01n0001_008:0050c04": "行後受苦報；有現作樂行後受樂報。復有四",
    "T01n0001_008:0050c05": "法，謂四受：欲受、我受、戒受、見受。復有四法，",
    "T01n0001_008:0050c06": "謂四縛：貪欲身縛、瞋恚身縛、戒盜身縛、我見",
    "T01n0001_008:0050c07": "身縛。「復有四法，謂四刺：欲刺、恚刺、見刺、慢",
    "T01n0001_008:0050c08": "刺。復有四法，謂四生：卵生、胎生、濕生、化生。",
    "T01n0001_008:0050c09": "復有四法，謂四念處；於是，比丘內身身觀，",
    "T01n0001_008:0050c10": "精勤不懈，憶念不忘，捨世貪憂；外身身觀，",
    "T01n0001_008:0050c11": "精勤不懈，憶念不忘，捨世貪憂；內外身身",
    "T01n0001_008:0050c12": "觀，精勤不懈，憶念不忘，捨世貪憂。受、意、法",
    "T01n0001_008:0050c13": "觀，亦復如是。復有四法，謂四意斷；於是，比",
    "T01n0001_008:0050c14": "丘未起惡法，方便使不起；已起惡法，方便",
    "T01n0001_008:0050c15": "使滅；未起善法，方便使起；已起善法，方便思",
    "T01n0001_008:0050c16": "惟，使其增廣。「復有四法，謂四神足；於是，比",
    "T01n0001_008:0050c17": "丘思惟欲定滅行成就；精進定、意定、思惟定，",
    "T01n0001_008:0050c18": "亦復如是。復有四法，謂四禪；於是，比丘除",
    "T01n0001_008:0050c19": "欲、惡不善法，有覺、有觀，離生喜、樂，入於初",
    "T01n0001_008:0050c20": "禪。滅有覺、觀，內信、一心，無覺、無觀，定生喜、樂，",
    "T01n0001_008:0050c21": "入第二禪。離喜修捨、念、進，自知身樂，諸聖",
    "T01n0001_008:0050c22": "所求，憶念、捨、樂，入第三禪。離苦、樂行，先滅",
    "T01n0001_008:0050c23": "憂、喜、不苦不樂、捨、念、清淨，入第四禪。復有",
    "T01n0001_008:0050c24": "四法，謂四梵堂：一慈、二悲、三喜、四捨。復有四",
    "T01n0001_008:0050c25": "法，謂四無色定；於是，比丘越一切色想，",
    "T01n0001_008:0050c26": "先盡瞋恚想，不念異想，思惟無量空處，",
    "T01n0001_008:0050c27": "捨空處已入識處，捨識處已入不用處，",
    "T01n0001_008:0050c28": "捨不用處已入有想無想處。「復有四法，謂",
    "T01n0001_008:0050c29": "四法足：不貪法足、不瞋法足、正念法足、正",
    "T01n0001_008:0051a01": "定法足。復有四法，謂四賢聖族；於是，比丘",
    "T01n0001_008:0051a02": "衣服知足，得好不喜，遇惡不憂，不染不著，",
    "T01n0001_008:0051a03": "知所禁忌，知出要路，於此法中精勤不",
    "T01n0001_008:0051a04": "懈，成辦其事，無闕無減，亦能教人成辦此",
    "T01n0001_008:0051a05": "事，是為第一知足住賢聖族。從本至今，未",
    "T01n0001_008:0051a06": "常惱亂；諸天、魔、梵、沙門、婆羅門、天及世間人，",
    "T01n0001_008:0051a07": "無能毀罵；飯食、牀臥具、病瘦醫藥，皆悉",
    "T01n0001_008:0051a08": "知足，亦復如是。復有四法，謂四攝法：惠施、愛",
    "T01n0001_008:0051a09": "語、利人、等利。復有四法，謂四須陀洹支：",
    "T01n0001_008:0051a10": "比丘於佛得無壞信，於法、於僧、於戒得無",
    "T01n0001_008:0051a11": "壞信。復有四法，謂四受證：見色受證、身受",
    "T01n0001_008:0051a12": "滅證、念宿命證、知漏盡證。復有四法，謂四",
    "T01n0001_008:0051a13": "道：苦遲得、苦速得、樂遲得、樂速得。「復有四",
    "T01n0001_008:0051a14": "法，謂四聖諦：苦聖諦、苦集聖諦、苦滅聖諦、",
    "T01n0001_008:0051a15": "苦出要聖諦。復有四法，謂四沙門果：須陀洹",
    "T01n0001_008:0051a16": "果、斯陀含果、阿那含果、阿羅漢果。復有四法，",
    "T01n0001_008:0051a17": "謂四處：實處、施處、智處、止息處。復有四法，",
    "T01n0001_008:0051a18": "謂四智：法智、未知智、等智、知他人心智。復",
    "T01n0001_008:0051a19": "有四法，謂四辯才：法辯、義辯、詞辯、應辯。復",
    "T01n0001_008:0051a20": "有四法，謂四識住處：色識住、緣色、住色，與",
    "T01n0001_008:0051a21": "愛俱增長，受、想、行識中亦如是住。復有四",
    "T01n0001_008:0051a22": "法，謂四扼：欲扼、有扼、見扼、無明扼。復",
    "T01n0001_008:0051a23": "有四法，謂四無扼：無欲扼、無有扼、無見",
    "T01n0001_008:0051a24": "扼、無無明扼。「復有四法，謂四淨：戒淨、心淨、",
    "T01n0001_008:0051a25": "見淨、度疑淨。復有四法，謂四知：可受知受、",
    "T01n0001_008:0051a26": "可行知行、可樂知樂、可捨知捨。復有四",
    "T01n0001_008:0051a27": "法，謂四威儀：可行知行、可住知住、可坐",
    "T01n0001_008:0051a28": "知坐、可臥知臥。復有四法，謂四思惟：少",
    "T01n0001_008:0051a29": "思惟、廣思惟、無量思惟、無所有思惟。復有",
    "T01n0001_008:0051b01": "四法，謂四記論：決定記論，分別記論、詰問記",
    "T01n0001_008:0051b02": "論、止住記論。復有四法，謂佛四不護法；如",
    "T01n0001_008:0051b03": "來身行清淨，無有闕漏，可自防護；口行清",
    "T01n0001_008:0051b04": "淨、意行清淨、命行清淨，亦復如是。是為如",
    "T01n0001_008:0051b05": "來所說正法，當共撰集，以防諍訟，使梵行",
    "T01n0001_008:0051b06": "久立，多所饒益，天、人獲安。「又，諸比丘！如來",
    "T01n0001_008:0051b07": "說五正法，謂五入：眼色、耳聲、鼻香、舌味、身觸。",
    "T01n0001_008:0051b08": "復有五法，謂五受陰：色受陰，受、想、行、識受",
    "T01n0001_008:0051b09": "陰。復有五法，謂五蓋：貪欲蓋、瞋恚蓋、睡眠蓋、",
    "T01n0001_008:0051b10": "掉戲蓋、疑蓋。復有五法，謂五下結：身見結、",
    "T01n0001_008:0051b11": "戒盜結、疑結、貪欲結、瞋恚結。復有五法，謂五",
    "T01n0001_008:0051b12": "上結：色愛、無色愛、無明、慢、掉。復有五法，謂",
    "T01n0001_008:0051b13": "五根：信根、精進根、念根、定根、慧根。復有五法，",
    "T01n0001_008:0051b14": "謂五力：信力、精進力、念力、定力、慧力。「復有五",
    "T01n0001_008:0051b15": "法，謂滅盡枝：一者比丘信佛、如來、至真、等",
    "T01n0001_008:0051b16": "正覺，十號具足。二者比丘無病，身常安隱。",
    "T01n0001_008:0051b17": "三者質直無有諛諂，能如是者，如來則示",
    "T01n0001_008:0051b18": "涅槃徑路。四者自專其心，使不錯亂，昔所",
    "T01n0001_008:0051b19": "諷誦，憶持不忘。五者善於觀察法之起滅，",
    "T01n0001_008:0051b20": "以賢聖行，盡於苦本。復有五法，謂五發：非",
    "T01n0001_008:0051b21": "時發、虛發、非義發、虛言發、無慈發。復有五法，",
    "T01n0001_008:0051b22": "謂五善發：時發、實發、義發、和言發、慈心發。復",
    "T01n0001_008:0051b23": "有五法，謂五憎嫉：住處憎嫉、檀越憎嫉、利養",
    "T01n0001_008:0051b24": "憎嫉、色憎嫉、法憎嫉。「復有五法，謂五趣解",
    "T01n0001_008:0051b25": "脫：一者身不淨想，二者食不淨想，三者一切",
    "T01n0001_008:0051b26": "行無常想，四者一切世間不可樂想，五者死",
    "T01n0001_008:0051b27": "想。復有五法，謂五出要界：一者比丘於欲",
    "T01n0001_008:0051b28": "不樂、不動，亦不親近，但念出要，樂於遠離，",
    "T01n0001_008:0051b29": "親近不怠，其心調柔，出要離欲，彼所因欲起",
    "T01n0001_008:0051c01": "諸漏纏，亦盡捨滅而得解脫，是為欲出要。",
    "T01n0001_008:0051c02": "瞋恚出要、嫉妬出要、色出要、身見出要，亦復",
    "T01n0001_008:0051c03": "如是。「復有五法，謂五喜解脫入。若比丘精",
    "T01n0001_008:0051c04": "勤不懈，樂閑靜處，專念一心，未解得解，未",
    "T01n0001_008:0051c05": "盡得盡，未安得安。何謂五？於是，比丘聞如",
    "T01n0001_008:0051c06": "來說法，或聞梵行者說，或聞師長說法，思",
    "T01n0001_008:0051c07": "惟觀察，分別法義，心得歡喜，得歡喜已，得",
    "T01n0001_008:0051c08": "法愛，得法愛已，身心安隱，身心安隱已，則",
    "T01n0001_008:0051c09": "得禪定，得禪定已，得實知見，是為初解脫",
    "T01n0001_008:0051c10": "入。於是，比丘聞法喜已，受持諷誦，亦復歡",
    "T01n0001_008:0051c11": "喜，為他人說，亦復歡喜，思惟分別，亦復歡",
    "T01n0001_008:0051c12": "喜，於法得定，亦復如是。復有五法，謂五人：",
    "T01n0001_008:0051c13": "中般涅槃、生般涅槃、無行般涅槃、有行般涅",
    "T01n0001_008:0051c14": "槃、上流阿迦尼吒。諸比丘！是為如來所說",
    "T01n0001_008:0051c15": "正法，當共撰集，以防諍訟，使梵行久立，多",
    "T01n0001_008:0051c16": "所饒益，天、人獲安。「又，諸比丘！如來說六正",
    "T01n0001_008:0051c17": "法，謂內六入：眼入、耳入、鼻入、舌入、身入、意入。",
    "T01n0001_008:0051c18": "復有六法，謂外六入：色入、聲入、香入、味入、觸",
    "T01n0001_008:0051c19": "入、法入。復有六法，謂六識身：眼識身，耳、鼻、",
    "T01n0001_008:0051c20": "舌、身、意識身。復有六法，謂六觸身：眼觸身，",
    "T01n0001_008:0051c21": "耳、鼻、舌、身、意觸身。復有六法，謂六受身：眼受",
    "T01n0001_008:0051c22": "身，耳、鼻、舌、身、意受身。復有六法，謂六想身：",
    "T01n0001_008:0051c23": "色想、聲想、香想、味想、觸想、法想。復有六法，",
    "T01n0001_008:0051c24": "謂六思身：色思、聲思、香思、味思、觸思、法思。",
    "T01n0001_008:0051c25": "復有六法，謂六愛身：色愛身，聲、香、味、觸、法愛",
    "T01n0001_008:0051c26": "身。復有六法，謂六諍本：若比丘好瞋不捨，",
    "T01n0001_008:0051c27": "不敬如來，亦不敬法，亦不敬眾，於戒穿",
    "T01n0001_008:0051c28": "漏，染汙不淨；好於眾中多生諍訟，人所憎",
    "T01n0001_008:0051c29": "惡，嬈亂淨眾，天、人不安。諸比丘！汝等當自",
    "T01n0001_008:0052a01": "內觀，設有瞋恨，如彼嬈亂者，當集和合",
    "T01n0001_008:0052a02": "眾，廣設方便，拔此諍本；汝等又當專念自",
    "T01n0001_008:0052a03": "觀，若結恨已滅，當更方便，遮止其心，勿復",
    "T01n0001_008:0052a04": "使起。諸比丘！佷戾不諦、慳恡嫉妬、巧偽虛",
    "T01n0001_008:0052a05": "妄、自因己見、謬受不捨、迷於邪見、與邊",
    "T01n0001_008:0052a06": "見俱，亦復如是。復有六法，謂六界：地界、火",
    "T01n0001_008:0052a07": "界、水界、風界、空界、識界。復有六法，謂六察行：",
    "T01n0001_008:0052a08": "眼察色，耳聲、鼻香、舌味、身觸、意察法。「復有",
    "T01n0001_008:0052a09": "六法，謂六出要界。若比丘作是言：『我修慈",
    "T01n0001_008:0052a10": "心，更生瞋恚。』餘比丘語言：『汝勿作此言，勿",
    "T01n0001_008:0052a11": "謗如來，如來不作是說：欲使修慈解脫，",
    "T01n0001_008:0052a12": "更生瞋恚想，無有是處。佛言：除瞋恚已，然",
    "T01n0001_008:0052a13": "後得慈。』若比丘言：『我行悲解脫，生憎嫉心；",
    "T01n0001_008:0052a14": "行喜解脫，生憂惱心；行捨解脫，生憎愛心；",
    "T01n0001_008:0052a15": "行無我行，生狐疑心；行無想行，生眾亂想。』",
    "T01n0001_008:0052a16": "亦復如是。復有六法，謂六無上：見無上、聞無",
    "T01n0001_008:0052a17": "上、利養無上、戒無上、恭敬無上、憶念無上。復",
    "T01n0001_008:0052a18": "有六法，謂六思念：佛念、法念、僧念、戒念、施念、",
    "T01n0001_008:0052a19": "天念。是為如來所說正法，當共撰集，以防諍",
    "T01n0001_008:0052a20": "訟，使梵行久立，多所饒益，天、人獲安。「諸比",
    "T01n0001_008:0052a21": "丘！如來說七正法，謂七非法：無信、無慙、無愧、",
    "T01n0001_008:0052a22": "少聞、懈怠、多忘、無智。復有七法，謂七正法：有",
    "T01n0001_008:0052a23": "信、有慚、有愧、多聞、精進、總持、多智。復有七法，",
    "T01n0001_008:0052a24": "謂七識住：或有眾生，若干種身，若干種想，天",
    "T01n0001_008:0052a25": "及人是，是初識住；或有眾生，若干種身而一",
    "T01n0001_008:0052a26": "想者，梵光音天最初生時是，是二識住；或有",
    "T01n0001_008:0052a27": "眾生，一身若干種想，光音天是，是三識住；或",
    "T01n0001_008:0052a28": "有眾生，一身一想，遍淨天是，是四識住；或",
    "T01n0001_008:0052a29": "有眾生，空處住、識處住、不用處住。「復有七",
    "T01n0001_008:0052b01": "法，謂七勤法：一者比丘勤於戒行，二者勤",
    "T01n0001_008:0052b02": "滅貪欲，三者勤破邪見，四者勤於多聞，五",
    "T01n0001_008:0052b03": "者勤於精進，六者勤於正念，七者勤於禪",
    "T01n0001_008:0052b04": "定。復有七法，謂七想：不淨想、食不淨想、一",
    "T01n0001_008:0052b05": "切世間不可樂想，無想、無常想、無常苦想、",
    "T01n0001_008:0052b06": "苦無我想。復有七法，謂七三昧具：正見、正思、",
    "T01n0001_008:0052b07": "正語、正業、正命、正方便、正念。復有七法，謂七",
    "T01n0001_008:0052b08": "覺意：念覺意、法覺意、精進覺意、喜覺意、猗覺",
    "T01n0001_008:0052b09": "意、定覺意、護覺意。是為如來所說正法，當共",
    "T01n0001_008:0052b10": "撰集，以防諍訟，使梵行久立，多所饒益，天、",
    "T01n0001_008:0052b11": "人獲安。「諸比丘！如來說八正法，謂世八法：",
    "T01n0001_008:0052b12": "利、衰、毀、譽、稱、譏、苦、樂。復有八法，謂八解脫：色",
    "T01n0001_008:0052b13": "觀色，一解脫；內無色想觀外色，二解脫；淨解脫，",
    "T01n0001_008:0052b14": "三解脫；度色想滅瞋恚想住空處解脫，四解",
    "T01n0001_008:0052b15": "脫；度空處住識處，五解脫；度識處住不用處，",
    "T01n0001_008:0052b16": "六解脫；度不用處住有想無想處，七解脫；度",
    "T01n0001_008:0052b17": "有想無想處住想知滅，八解脫。復有八法，謂",
    "T01n0001_008:0052b18": "八聖道：正見、正志、正語、正業、正命、正方便、正",
    "T01n0001_008:0052b19": "念、正定。復有八法，謂八人：須陀洹向、須陀洹、",
    "T01n0001_008:0052b20": "斯陀含向、斯陀含、阿那含向、阿那含、阿羅漢",
    "T01n0001_008:0052b21": "向、阿羅漢。是為如來所說正法，當共撰集，",
    "T01n0001_008:0052b22": "以防諍訟，使梵行久立，多所饒益，天、人獲",
    "T01n0001_008:0052b23": "安。「諸比丘！如來說九正法，所謂九眾生居：",
    "T01n0001_008:0052b24": "或有眾生，若干種身，若干種想，天及人是，是",
    "T01n0001_008:0052b25": "初眾生居；復有眾生，若干種身而一想者，梵",
    "T01n0001_008:0052b26": "光音天最初生時是，是二眾生居；復有眾生，",
    "T01n0001_008:0052b27": "一身若干種想，光音天是，是三眾生居；復有",
    "T01n0001_008:0052b28": "眾生，一身一想，遍淨天是，是四眾生居；復",
    "T01n0001_008:0052b29": "有眾生，無想無所覺知，無想天是，是五眾生",
    "T01n0001_008:0052c01": "居；復有眾生，空處住，是六眾生居；復有眾",
    "T01n0001_008:0052c02": "生，識處住，是七眾生居；復有眾生，不用處",
    "T01n0001_008:0052c03": "住，是八眾生居；復有眾生，住有想無想處，",
    "T01n0001_008:0052c04": "是九眾生居。是為如來所說正法，當共撰集，",
    "T01n0001_008:0052c05": "以防諍訟，使梵行久立，多所饒益，天、人獲",
    "T01n0001_008:0052c06": "安。「諸比丘！如來說十正法，所謂十無學法，",
    "T01n0001_008:0052c07": "無學正見、正思、正語、正業、正命、正念、正方便、正",
    "T01n0001_008:0052c08": "定、正智、正解脫。是為如來所說正法，當共撰",
    "T01n0001_008:0052c09": "集，以防諍訟，使梵行久立，多所饒益，天、人",
    "T01n0001_008:0052c10": "獲安。」爾時，世尊印可舍利弗所說。時，諸比丘",
    "T01n0001_008:0052c11": "聞舍利弗所說，歡喜奉行。",
    "T01n0001_008:0052c12": "佛說長阿含經卷第八"
}