{
    "T50n2059_001:0322c02": "No. 2059",
    "T50n2059_001:0322c03": "高僧傳卷第一",
    "T50n2059_001:0322c05": "梁會稽嘉祥寺沙門釋慧皎撰",
    "T50n2059_001:0322c06": "1 譯經上譯經上",
    "T50n2059_001:0322c07": "攝摩騰一竺法蘭二",
    "T50n2059_001:0322c08": "安清三支樓迦讖四",
    "T50n2059_001:0322c09": "曇柯迦羅五康僧會六",
    "T50n2059_001:0322c10": "維祇難七竺曇摩羅剎八",
    "T50n2059_001:0322c11": "帛遠九帛尸梨密十",
    "T50n2059_001:0322c12": "僧伽跋澄十一曇摩難提十二",
    "T50n2059_001:0322c13": "僧伽提婆十三竺佛念十四",
    "T50n2059_001:0322c14": "曇摩耶舍十五",
    "T50n2059_001:0322c15": "1 攝摩騰攝摩騰，本中天竺人，善風儀，解大小乘經，",
    "T50n2059_001:0322c16": "常遊化為任。昔經往天竺附庸小國講《金",
    "T50n2059_001:0322c17": "光明經》，會敵國侵境，騰惟曰：「經云：『能說此",
    "T50n2059_001:0322c18": "經法。為地神所護。使所居安樂。』今鋒鏑",
    "T50n2059_001:0322c19": "方始，曾是為益乎！」乃誓以忘身，躬往和勸，",
    "T50n2059_001:0322c20": "遂二國交歡，由是顯達。漢永平中，明皇帝",
    "T50n2059_001:0322c21": "夜夢金人飛空而至，乃大集群臣，以占所",
    "T50n2059_001:0322c22": "夢。通人傅毅奉答：「臣聞西域有神，其名曰",
    "T50n2059_001:0322c23": "『佛』。陛下所夢將必是乎。」帝以為然，即遣郎",
    "T50n2059_001:0322c24": "中蔡愔、博士弟子秦景等。使往天竺，尋訪",
    "T50n2059_001:0322c25": "佛法。愔等於彼遇見摩騰，乃要還漢地。騰",
    "T50n2059_001:0322c26": "誓志弘通，不憚疲苦，冒涉流沙，至乎雒",
    "T50n2059_001:0322c27": "邑，明帝甚加賞接，於城西門外立精舍以",
    "T50n2059_001:0322c28": "處之，漢地有沙門之始也。但大法初傳，未",
    "T50n2059_001:0322c29": "有歸信，故蘊其深解，無所宣述。後少時",
    "T50n2059_001:0323a01": "卒於雒陽。有記云：騰譯《四十二章經》一卷。",
    "T50n2059_001:0323a02": "初緘在蘭臺石室第十四間中。騰所住處，今",
    "T50n2059_001:0323a03": "雒陽城西雍門外白馬寺是也。相傳云：外國",
    "T50n2059_001:0323a04": "國王嘗毀破諸寺，唯招提寺未及毀壞。夜",
    "T50n2059_001:0323a05": "有一白馬繞塔悲鳴，即以啟王，王即停壞",
    "T50n2059_001:0323a06": "諸寺。因改招提以為「白馬」。故諸寺立名多",
    "T50n2059_001:0323a07": "取則焉。",
    "T50n2059_001:0323a08": "2 竺法蘭竺法蘭，亦中天竺人，自言誦經論數萬章，為",
    "T50n2059_001:0323a09": "天竺學者之師。時蔡愔既至彼國，蘭與摩",
    "T50n2059_001:0323a10": "騰共契遊化，遂相隨而來。會彼學徒留礙，",
    "T50n2059_001:0323a11": "蘭乃間行而至。既達雒陽，與騰同止，少時",
    "T50n2059_001:0323a12": "便善漢言。愔於西域獲經，即為翻譯《十地",
    "T50n2059_001:0323a13": "斷結》、《佛本生》、《法海藏》、《佛本行》、《四十二章》等五",
    "T50n2059_001:0323a14": "部。移都寇亂，四部失本，不傳江左，唯《四十",
    "T50n2059_001:0323a15": "二章經》今見在，可二千餘言。漢地見存諸",
    "T50n2059_001:0323a16": "經，唯此為始也。愔又於西域得畫釋迦倚",
    "T50n2059_001:0323a17": "像，是優田王栴檀像師第四作也。既至雒",
    "T50n2059_001:0323a18": "陽，明帝即令畫工圖寫，置清涼臺中及顯節",
    "T50n2059_001:0323a19": "陵上，舊像今不復存焉。又昔漢武穿昆明",
    "T50n2059_001:0323a20": "池底得黑灰，以問東方朔，朔云：「不委。可",
    "T50n2059_001:0323a21": "問西域人。」後法蘭既至，眾人追以問之，蘭",
    "T50n2059_001:0323a22": "云：「世界終盡，劫火洞燒，此灰是也。」朔言有徵，",
    "T50n2059_001:0323a23": "信者甚眾。蘭後卒於雒陽，春秋六十餘矣。",
    "T50n2059_001:0323a24": "3 安清安清，字世高，安息國王正后之太子也。幼以",
    "T50n2059_001:0323a25": "孝行見稱，加又志業聰敏，剋意好學，外國",
    "T50n2059_001:0323a26": "典籍，及七曜五行醫方異術，乃至鳥獸之",
    "T50n2059_001:0323a27": "聲，無不綜達。嘗行見群燕，忽謂伴曰：「燕云",
    "T50n2059_001:0323a28": "應有送食者。」頃之，果有致焉。眾咸奇之，故",
    "T50n2059_001:0323a29": "俊異之聲，早被西域。高雖在居家，而奉戒",
    "T50n2059_001:0323b01": "精峻，王薨便嗣大位，乃深惟苦空，厭離形",
    "T50n2059_001:0323b02": "器，行服既畢，遂讓國與叔出家修道。博曉",
    "T50n2059_001:0323b03": "經藏，尤精阿毘曇學，諷持禪經，略盡其妙。",
    "T50n2059_001:0323b04": "既而遊方弘化，遍歷諸國，以漢桓之初，始",
    "T50n2059_001:0323b05": "到中夏。才悟機敏一聞能達，至止未久，即",
    "T50n2059_001:0323b06": "通習華言。於是宣譯眾經，改胡為漢，出",
    "T50n2059_001:0323b07": "《安般守意》、《陰持入》、大小《十二門》及《百六十品》。",
    "T50n2059_001:0323b08": "初，外國三藏，眾護撰述經要為二十七章，",
    "T50n2059_001:0323b09": "高乃剖析護所集七章譯為漢文，即《道地",
    "T50n2059_001:0323b10": "經》是也。其先後所出經、論，凡三十九部。義",
    "T50n2059_001:0323b11": "理明析，文字允正，辯而不華，質而不野，凡",
    "T50n2059_001:0323b12": "在讀者，皆亹亹而不勌焉。高窮理盡性，",
    "T50n2059_001:0323b13": "自識緣業，多有神迹，世莫能量。初，高自稱",
    "T50n2059_001:0323b14": "先身已經出家，有一同學多瞋，分衛值施",
    "T50n2059_001:0323b15": "主不稱，每輒懟恨。高屢加訶諫，終不悛",
    "T50n2059_001:0323b16": "改。如此二十餘年，乃與同學辭訣云：「我",
    "T50n2059_001:0323b17": "當往廣州，畢宿世之對，卿明經精懃，不在",
    "T50n2059_001:0323b18": "吾後，而性多瞋怒，命過當受惡形，我若得",
    "T50n2059_001:0323b19": "道，必當相度。」既而遂適廣州。值寇賊大亂，",
    "T50n2059_001:0323b20": "行路逢一少年，唾手拔刃，曰：「真得汝矣。」高",
    "T50n2059_001:0323b21": "笑曰：「我宿命負卿，故遠來相償。卿之忿怒，故",
    "T50n2059_001:0323b22": "是前世時意也。」遂申頸受刃，容無懼色，賊",
    "T50n2059_001:0323b23": "遂殺之。觀者填陌，莫不駭其奇異。既而神",
    "T50n2059_001:0323b24": "識還為安息王太子，即今時世高身是也。",
    "T50n2059_001:0323b25": "高遊化中國宣經事畢，值靈帝之末，關雒擾",
    "T50n2059_001:0323b26": "亂，乃振錫江南，云：「我當過廬山度昔同學。」",
    "T50n2059_001:0323b27": "行達䢼亭湖廟，此廟舊有靈威，商旅祈禱，",
    "T50n2059_001:0323b28": "乃分風上下，各無留滯。嘗有乞神竹者，未",
    "T50n2059_001:0323b29": "許輒取，舫即覆沒，竹還本處。自是舟人敬",
    "T50n2059_001:0323c01": "憚，莫不懾影。高同旅三十餘船，奉牲請福，",
    "T50n2059_001:0323c02": "神乃降祝曰：「船有沙門可便呼上。」客咸驚",
    "T50n2059_001:0323c03": "愕，請高入廟。神告高曰：「吾昔外國與子俱",
    "T50n2059_001:0323c04": "出家學道，好行布施，而性多瞋怒，今為䢼",
    "T50n2059_001:0323c05": "亭廟神，周迴千里，並吾所治。以布施故，珍玩",
    "T50n2059_001:0323c06": "甚豐，以瞋恚故，墮此神報。今見同學，悲欣",
    "T50n2059_001:0323c07": "可言。壽盡旦夕，而醜形長大，若於此捨命，",
    "T50n2059_001:0323c08": "穢污江湖，當度山西澤中。此身滅後，恐墮",
    "T50n2059_001:0323c09": "地獄，吾有絹千疋并雜寶物，可為立法營",
    "T50n2059_001:0323c10": "塔，使生善處也。」高曰：「故來相度，何不出形。」",
    "T50n2059_001:0323c11": "神曰：「形甚醜異，眾人必懼。」高曰：「但出，眾人",
    "T50n2059_001:0323c12": "不怪也。」神從床後出頭，乃是大蟒，不知尾",
    "T50n2059_001:0323c13": "之長短，至高膝邊，高向之梵語數番，讚唄",
    "T50n2059_001:0323c14": "數契，蟒悲淚如雨，須臾還隱。高即取絹物，",
    "T50n2059_001:0323c15": "辭別而去，舟侶颺帆，蟒復出身，登山而望，",
    "T50n2059_001:0323c16": "眾人舉手，然後乃滅。倏忽之頃，便達豫章，即",
    "T50n2059_001:0323c17": "以廟物，造東寺，高去後，神即命過。暮有一",
    "T50n2059_001:0323c18": "少年上船，長跪高前，受其呪願，忽然不見，",
    "T50n2059_001:0323c19": "高謂船人曰：「向之少年，即䢼亭廟神，得離",
    "T50n2059_001:0323c20": "惡形矣。」於是廟神歇，末無復靈驗。後人於",
    "T50n2059_001:0323c21": "山西澤中，見一死蟒，頭尾數里，今潯陽郡蛇",
    "T50n2059_001:0323c22": "村是也。高後復到廣州，尋其前世害己少",
    "T50n2059_001:0323c23": "年，時少年尚在，高經至其家，說昔日償對",
    "T50n2059_001:0323c24": "之事，并敘宿緣，歡喜相向，云：「吾猶有餘報，",
    "T50n2059_001:0323c25": "今當往會稽畢對。」廣州客悟高非凡，豁然",
    "T50n2059_001:0323c26": "意解，追悔前愆，厚相資供，隨高東遊，遂達",
    "T50n2059_001:0323c27": "會稽。至便入市，正值市中有亂，相打者誤",
    "T50n2059_001:0323c28": "著高頭，應時隕命。廣州客頻驗二報，遂",
    "T50n2059_001:0323c29": "精懃佛法，具說事緣，遠近聞知，莫不悲慟，",
    "T50n2059_001:0324a01": "明三世之有徵也。高既王種，西域賓旅皆呼",
    "T50n2059_001:0324a02": "為「安侯」，至今猶為號焉。天竺國自稱書為",
    "T50n2059_001:0324a03": "天書，語為天語，音訓詭蹇，與漢殊異。先後",
    "T50n2059_001:0324a04": "傳譯，多致謬濫，唯高所出為群譯之首。安",
    "T50n2059_001:0324a05": "公以為：若及面稟，不異見聖，列代明德，咸",
    "T50n2059_001:0324a06": "贊而思焉。余訪尋眾錄，紀載高公互有出",
    "T50n2059_001:0324a07": "沒，將以權迹隱顯，應廢多端，或由傳者紕",
    "T50n2059_001:0324a08": "繆，致成乖角，輒備列眾異，庶或可論。案釋",
    "T50n2059_001:0324a09": "道安《經錄》云：「安世高以漢桓帝建和二年至",
    "T50n2059_001:0324a10": "靈帝建寧中二十餘年，譯出三十餘部經。」又",
    "T50n2059_001:0324a11": "《別傳》云：「晉太康末，有安矦道人來至桑垣，",
    "T50n2059_001:0324a12": "出經竟，封一函於寺，云：『後四年可開之。』吳",
    "T50n2059_001:0324a13": "末行至楊州，使人貨一箱物以買一奴，名",
    "T50n2059_001:0324a14": "福善，云『是我善知識。』仍將奴適豫章，度䢼",
    "T50n2059_001:0324a15": "亭廟神，為立寺竟，福善以刀刺安侯脇，於",
    "T50n2059_001:0324a16": "是而終。桑垣人廼發其所封函，財理自成",
    "T50n2059_001:0324a17": "字云：『尊吾道者居士陳慧，傳禪經者比",
    "T50n2059_001:0324a18": "丘僧會。』是日正四年也。」又庾仲雍《荊州記》云：",
    "T50n2059_001:0324a19": "「晉初有沙門安世高，度䢼亭廟神，得財物",
    "T50n2059_001:0324a20": "立白馬寺於荊城東南隅。」宋臨川康王《宣驗",
    "T50n2059_001:0324a21": "記》云：「蟒死於吳末。」曇宗《塔寺記》云：「丹陽瓦官",
    "T50n2059_001:0324a22": "寺，晉哀帝時沙門慧力所立，後有沙門安世",
    "T50n2059_001:0324a23": "高，以䢼亭廟餘物治之。」然道安法師既校",
    "T50n2059_001:0324a24": "閱群經，詮錄傳譯，必不應謬。從漢桓建和",
    "T50n2059_001:0324a25": "二年至晉太康末，凡經一百四十餘年，若",
    "T50n2059_001:0324a26": "高公長壽，或能如此，而事不應然，何者？案",
    "T50n2059_001:0324a27": "如康僧會注《安般守意經》序云：「此經世高所",
    "T50n2059_001:0324a28": "出，久之沈翳。會有南陽韓林、穎川文業、會",
    "T50n2059_001:0324a29": "稽陳慧，此三賢者，信道篤密，會共請受，乃",
    "T50n2059_001:0324b01": "陳慧義，余助斟酌。」尋僧會以晉太康元年",
    "T50n2059_001:0324b02": "乃死，而已云：「此經出後，久之沈翳。」又世高封",
    "T50n2059_001:0324b03": "函之字云：「尊吾道者，居士陳慧；傳禪經者",
    "T50n2059_001:0324b04": "比丘僧會。」然《安般》所明，盛說禪業，是知封函",
    "T50n2059_001:0324b05": "之記，信非虛作。既云二人方傳吾道，豈容",
    "T50n2059_001:0324b06": "與共同世？且《別傳》自云：「傳禪經者，比丘僧",
    "T50n2059_001:0324b07": "會。」會已太康初死，何容太康之末，方有安侯",
    "T50n2059_001:0324b08": "道人？首尾之言，自為矛盾，正當隨有一書",
    "T50n2059_001:0324b09": "謬指晉初，於是後諸作者或道太康，或言",
    "T50n2059_001:0324b10": "吳末，雷同奔競，無以校焉。既晉初之說，尚已",
    "T50n2059_001:0324b11": "難安，而曇宗記云：「晉哀帝時，世高方復治",
    "T50n2059_001:0324b12": "寺。」其為謬說過乃懸矣。",
    "T50n2059_001:0324b13": "4 支樓迦讖支樓迦讖，亦直云支讖，本月支人，操行純",
    "T50n2059_001:0324b14": "深，性度開敏，稟持法戒，以精懃著稱。諷誦",
    "T50n2059_001:0324b15": "群經，志存宣法。漢靈帝時遊于雒陽，以光",
    "T50n2059_001:0324b16": "和中平之間，傳譯梵文，出《般若道行》、《般舟》、",
    "T50n2059_001:0324b17": "《首楞嚴》等三經。又有《阿闍世王》、《寶積》等十",
    "T50n2059_001:0324b18": "餘部經，歲久無錄。安公校定古今，精尋文",
    "T50n2059_001:0324b19": "體云：「似讖所出，凡此諸經，皆審得本旨，了",
    "T50n2059_001:0324b20": "不加飾，可謂善宣法要弘道之士也。」後不",
    "T50n2059_001:0324b21": "知所終。時有天竺沙門竺佛朔，亦以漢",
    "T50n2059_001:0324b22": "靈之時，齎《道行經》來適雒陽，即轉梵為",
    "T50n2059_001:0324b23": "漢。譯人時滯，雖有失旨，然棄文存質，深得",
    "T50n2059_001:0324b24": "經意。朔又以光和二年於雒陽出《般舟三",
    "T50n2059_001:0324b25": "昧》，讖為傳言，河南雒陽孟福、張蓮筆受。時又",
    "T50n2059_001:0324b26": "有優婆塞安玄，安息國人，性貞白，深沈有",
    "T50n2059_001:0324b27": "理致。博誦群經，多所通習。亦以漢靈之末。",
    "T50n2059_001:0324b28": "遊賈雒陽，以功號曰騎都尉。性虛靖溫恭，",
    "T50n2059_001:0324b29": "常以法事為己任。漸解漢言，志宣經典，",
    "T50n2059_001:0324c01": "常與沙門講論道義，世所謂都尉者也。玄",
    "T50n2059_001:0324c02": "與沙門嚴佛調共出《法鏡經》，玄口譯梵文，",
    "T50n2059_001:0324c03": "佛調筆受，理得音正，盡經微旨，郢匠之美，見",
    "T50n2059_001:0324c04": "述後代。調本臨淮人，綺年頴悟，敏而好學，",
    "T50n2059_001:0324c05": "世稱安侯、都尉、佛調三人，傳譯號為難繼。",
    "T50n2059_001:0324c06": "調又撰《十慧》，亦傳於世。安公稱佛調出經，",
    "T50n2059_001:0324c07": "省而不煩，全本巧妙。又有沙門支曜、康巨、",
    "T50n2059_001:0324c08": "康孟詳等，並以漢靈、獻之間，有慧學之譽，",
    "T50n2059_001:0324c09": "馳於京雒。曜譯《成具定意》、《小本起》等；巨譯",
    "T50n2059_001:0324c10": "《問地獄事經》，並言直理旨，不加潤飾；孟詳譯",
    "T50n2059_001:0324c11": "《中本起》及《修行本起》。先是，沙門曇果於迦維",
    "T50n2059_001:0324c12": "羅衛國得梵本，孟詳共竺大力譯為漢",
    "T50n2059_001:0324c13": "文，安公云：「孟詳所出，奕奕流便，足騰玄",
    "T50n2059_001:0324c14": "趣也。」",
    "T50n2059_001:0324c15": "5 曇柯迦羅曇柯迦羅，此云法時，本中天竺人。家世大富，",
    "T50n2059_001:0324c16": "常修梵福。迦羅幼而才悟，質像過人，讀書",
    "T50n2059_001:0324c17": "一覽，皆文義通暢。善學《四圍陀論》，風雲星",
    "T50n2059_001:0324c18": "宿圖讖運變，莫不該綜，自言天下文理，畢己",
    "T50n2059_001:0324c19": "心腹。至年二十五，入一僧坊，看遇見《法勝",
    "T50n2059_001:0324c20": "毘曇》，聊取覽之，茫然不解，殷懃重省，更增",
    "T50n2059_001:0324c21": "惛漠，乃歎曰：「吾積學多年，浪志墳典，遊刃",
    "T50n2059_001:0324c22": "經籍，義不再思，文無重覽。今覩佛書，頓出",
    "T50n2059_001:0324c23": "情外，必當理致鉤深，別有精要。」於是齎卷",
    "T50n2059_001:0324c24": "入房，請一比丘略為解釋，遂深悟因果，妙",
    "T50n2059_001:0324c25": "達三世，始知佛教宏曠，俗書所不能及。乃",
    "T50n2059_001:0324c26": "棄捨世榮，出家精苦，誦大小乘經及諸部《毘",
    "T50n2059_001:0324c27": "尼》。常貴遊化，不樂專守，以魏嘉平中來至",
    "T50n2059_001:0324c28": "洛陽。于時魏境雖有佛法，而道風訛替，亦",
    "T50n2059_001:0324c29": "有眾僧未稟歸戒，正以剪落殊俗耳。設",
    "T50n2059_001:0325a01": "復齋懺，事法祠祀，迦羅既至，大行佛法。時",
    "T50n2059_001:0325a02": "有諸僧共請迦羅譯出戒律，迦羅以律部",
    "T50n2059_001:0325a03": "曲制，文言繁廣，佛教未昌，必不承用。乃譯",
    "T50n2059_001:0325a04": "出《僧祇戒心》。止備朝夕。更請梵僧立羯磨",
    "T50n2059_001:0325a05": "法受戒，中夏戒律，始自于此。迦羅後不",
    "T50n2059_001:0325a06": "知所終。時又有外國沙門康僧鎧者，亦以",
    "T50n2059_001:0325a07": "嘉平之末。來至洛陽，譯出《郁伽長者》等四",
    "T50n2059_001:0325a08": "部經。又有安息國沙門曇帝，亦善律學，以",
    "T50n2059_001:0325a09": "魏正元之中，來遊洛陽，出《曇無德羯磨》。又",
    "T50n2059_001:0325a10": "有沙門帛延，不知何人。亦才明有深解，",
    "T50n2059_001:0325a11": "以魏甘露中，譯出《無量清淨平等覺經》等凡",
    "T50n2059_001:0325a12": "六部經。後不知所終焉。",
    "T50n2059_001:0325a13": "6 康僧會康僧會，其先康居人，世居天竺，其父因商",
    "T50n2059_001:0325a14": "賈移于交趾。會年十餘歲，二親並終，至",
    "T50n2059_001:0325a15": "孝服畢，出家。勵行甚峻，為人弘雅有識量，",
    "T50n2059_001:0325a16": "篤至好學。明解三藏，博覽六經，天文圖緯，",
    "T50n2059_001:0325a17": "多所綜涉，辯於樞機，頗屬文翰。時孫權已",
    "T50n2059_001:0325a18": "制江左，而佛教未行。先有優婆塞支謙，字",
    "T50n2059_001:0325a19": "恭明，一名越，本月支人，來遊漢境。初，漢桓、",
    "T50n2059_001:0325a20": "靈之世，有支讖譯出眾經。有支亮字紀明，",
    "T50n2059_001:0325a21": "資學於讖，謙又受業於亮。博覽經籍，莫不",
    "T50n2059_001:0325a22": "精究，世間伎藝，多所綜習。遍學異書，通六",
    "T50n2059_001:0325a23": "國語。其為人細長黑瘦，眼多白而睛黃，時",
    "T50n2059_001:0325a24": "人為之語曰：「支郎眼中黃，形軀雖細是智",
    "T50n2059_001:0325a25": "囊。」漢獻末亂，避地于吳，孫權聞其才慧，召",
    "T50n2059_001:0325a26": "見悅之，拜為博士，使輔導東宮，與韋曜諸",
    "T50n2059_001:0325a27": "人共盡匡益，但生自外域，故《吳志》不載。謙",
    "T50n2059_001:0325a28": "以大教雖行，而經多梵文，未盡翻譯，已妙",
    "T50n2059_001:0325a29": "善方言，乃收集眾本，譯為漢語。從吳黃武",
    "T50n2059_001:0325b01": "元年至建興中，所出《維摩》、《大般泥洹》、《法句》、《瑞",
    "T50n2059_001:0325b02": "應本起》等四十九經，曲得聖義，辭旨文雅。又",
    "T50n2059_001:0325b03": "依《無量壽》、《中本起》製《菩提連句梵唄》三契，",
    "T50n2059_001:0325b04": "并注《了本生死經》等，皆行於世。時吳地初染",
    "T50n2059_001:0325b05": "大法，風化未全，僧會欲使道振江左，興立",
    "T50n2059_001:0325b06": "圖寺，乃杖錫東遊，以吳赤烏十年，初達建",
    "T50n2059_001:0325b07": "鄴，營立茅茨，設像行道。時吳國以初見",
    "T50n2059_001:0325b08": "沙門，覩形未及其道，疑為矯異。有司奏曰：",
    "T50n2059_001:0325b09": "「有胡人入境，自稱沙門，容服非恒，事應",
    "T50n2059_001:0325b10": "檢察。」權曰：「昔漢明帝夢神，號稱為佛，彼之",
    "T50n2059_001:0325b11": "所事，豈非其遺風耶？」即召會詰問，有何",
    "T50n2059_001:0325b12": "靈驗。會曰：「如來遷迹，忽逾千載，遺骨舍利，神",
    "T50n2059_001:0325b13": "曜無方，昔阿育王起塔，乃八萬四千。夫塔寺",
    "T50n2059_001:0325b14": "之興，以表遺化也。」權以為誇誕，乃謂會曰：",
    "T50n2059_001:0325b15": "「若能得舍利，當為造塔，如其虛妄，國有常",
    "T50n2059_001:0325b16": "刑。」會請期七日。乃謂其屬曰：「法之興廢，在",
    "T50n2059_001:0325b17": "此一舉，今不至誠，後將何及。」乃共潔齋靜",
    "T50n2059_001:0325b18": "室，以銅瓶加凡，燒香禮請。七日期畢，寂然",
    "T50n2059_001:0325b19": "無應，求申二七，亦復如之。權曰此寔欺",
    "T50n2059_001:0325b20": "誑，將欲加罪，會更請三七，權又特聽，會謂",
    "T50n2059_001:0325b21": "法屬曰：「宣尼有言曰：『文王既沒，文不在茲",
    "T50n2059_001:0325b22": "乎。』法靈應降，而吾等無感，何假王憲，當以",
    "T50n2059_001:0325b23": "誓死為期耳。」三七日暮，猶無所見，莫不震",
    "T50n2059_001:0325b24": "懼。既入五更，忽聞瓶中鎗然有聲，會自往",
    "T50n2059_001:0325b25": "視，果獲舍利。明旦呈權，舉朝集觀，五色光",
    "T50n2059_001:0325b26": "炎，照耀瓶上。權自手執瓶，瀉于銅盤，舍利",
    "T50n2059_001:0325b27": "所衝，盤即破碎。權大肅然，驚起而曰：「希有之",
    "T50n2059_001:0325b28": "瑞也。」會進而言曰：「舍利威神，豈直光相而已，",
    "T50n2059_001:0325b29": "乃劫燒之火不能焚，金剛之杵不能碎。」權",
    "T50n2059_001:0325c01": "命令試之，會更誓曰：「法雲方被，蒼生仰澤，",
    "T50n2059_001:0325c02": "願更垂神迹，以廣示威靈。」乃置舍利於鐵",
    "T50n2059_001:0325c03": "砧磓上，使力者擊之，於是砧磓俱陷，舍利",
    "T50n2059_001:0325c04": "無損。權大歎服，即為建塔，以始有佛寺，",
    "T50n2059_001:0325c05": "故號「建初寺」，因名其地為「佛陀里」。由是江",
    "T50n2059_001:0325c06": "左大法遂興。至孫皓即政，法令苛虐，廢棄",
    "T50n2059_001:0325c07": "淫祀，乃及佛寺，並欲毀壞。皓曰：「此由何",
    "T50n2059_001:0325c08": "而興，若其教真正，與聖典相應者，當存",
    "T50n2059_001:0325c09": "奉其道。如其無實，皆悉焚之。」諸臣僉曰：「佛",
    "T50n2059_001:0325c10": "之威力，不同餘神。康會感瑞，大皇創寺，今",
    "T50n2059_001:0325c11": "若輕毀，恐貽後悔。」皓遣張昱詣寺詰會，昱",
    "T50n2059_001:0325c12": "雅有才辯，難問縱橫，會應機騁詞，文理鋒",
    "T50n2059_001:0325c13": "出，自旦之夕，昱不能屈。既退，會送于門，",
    "T50n2059_001:0325c14": "時寺側有淫祀者，昱曰：「玄化既孚，此輩何故",
    "T50n2059_001:0325c15": "近而不革？」會曰：「雷霆破山，聾者不聞，非音",
    "T50n2059_001:0325c16": "之細。苟在理通，則萬里懸應，如其阻塞，則肝",
    "T50n2059_001:0325c17": "膽楚越。」昱還，歎「會才明非臣所測，願天鑒察",
    "T50n2059_001:0325c18": "之」。皓大集朝賢，以馬車迎會。會既坐，皓",
    "T50n2059_001:0325c19": "問曰：「佛教所明，善惡報應，何者是耶？」會對",
    "T50n2059_001:0325c20": "曰：「夫明主以孝慈訓世，則赤烏翔而老人",
    "T50n2059_001:0325c21": "見；仁德育物，則醴泉涌而嘉苗出。善既有",
    "T50n2059_001:0325c22": "瑞，惡亦如之。故為惡於隱，鬼得而誅之，為",
    "T50n2059_001:0325c23": "惡於顯人得而誅之。《易》稱『積善餘慶』，《詩》詠",
    "T50n2059_001:0325c24": "『求福不回』，雖儒典之格言，即佛教之明訓。」",
    "T50n2059_001:0325c25": "皓曰：「若然，則周、孔已明，何用佛教。」會曰：「周",
    "T50n2059_001:0325c26": "孔所言，略示近迹，至於釋教，則備極幽微。",
    "T50n2059_001:0325c27": "故行惡則有地獄長苦，修善則有天宮永",
    "T50n2059_001:0325c28": "樂。舉茲以明勸沮，不亦大哉。」皓當時無以",
    "T50n2059_001:0325c29": "折其言。皓雖聞正法，而昏暴之性不勝其",
    "T50n2059_001:0326a01": "虐，後使宿衛兵入後宮治園，於地得一",
    "T50n2059_001:0326a02": "金像，高數尺，呈皓，皓使著不淨處，以穢汁",
    "T50n2059_001:0326a03": "灌之，共諸群臣笑以為樂。俄爾之間，舉身",
    "T50n2059_001:0326a04": "大腫，陰處尤痛，叫呼徹天。太史占言，犯大",
    "T50n2059_001:0326a05": "神所為，即祈祀諸廟，永不差愈。婇女先",
    "T50n2059_001:0326a06": "有奉法者，因問訊云：「陛下就佛寺中求福",
    "T50n2059_001:0326a07": "不？」皓舉頭問曰：「佛神大耶？」婇女云：「佛為大",
    "T50n2059_001:0326a08": "神。」皓心遂悟具語意，故婇女即迎像置",
    "T50n2059_001:0326a09": "殿上，香湯洗數十過，燒香懺悔，皓叩頭于",
    "T50n2059_001:0326a10": "枕，自陳罪狀，有頃痛間，遣使至寺問訊",
    "T50n2059_001:0326a11": "道人，請會說法，會即隨入。皓具問罪福之",
    "T50n2059_001:0326a12": "由，會為敷析，辭甚精要。皓先有才解，欣然大",
    "T50n2059_001:0326a13": "悅，因求看沙門戒。會以戒文禁祕，不可輕",
    "T50n2059_001:0326a14": "宣，乃取《本業》百三十五願，分作二百五十事，",
    "T50n2059_001:0326a15": "行住坐臥，皆願眾生。皓見慈願廣普，益增",
    "T50n2059_001:0326a16": "善意，即就會受五戒，旬日疾瘳，乃於會所",
    "T50n2059_001:0326a17": "住更加修飾，宣示宗室，莫不必奉。會在",
    "T50n2059_001:0326a18": "吳朝，亟說正法，以皓性兇麁，不及妙義，唯",
    "T50n2059_001:0326a19": "敘報應近事，以開其心。會於建初寺譯出",
    "T50n2059_001:0326a20": "眾經，所謂《阿難念彌》、《鏡面王》、《察微王》、《梵皇經》",
    "T50n2059_001:0326a21": "等，又出《小品》及《六度集》、《雜譬喻》等，並妙得經",
    "T50n2059_001:0326a22": "體，文義允正。又傳泥洹唄聲，清靡哀亮，一代",
    "T50n2059_001:0326a23": "模式。又注《安般守意》、《法鏡》、《道樹》等三經，并製",
    "T50n2059_001:0326a24": "經序，辭趣雅便，義旨微密，並見於世。至吳",
    "T50n2059_001:0326a25": "天紀四年四月。皓降晉，九月會遘疾而終。",
    "T50n2059_001:0326a26": "是歲晉武太康元年也。至晉成咸和中，蘇",
    "T50n2059_001:0326a27": "峻作亂，焚會所建塔，司空何充復更修造。",
    "T50n2059_001:0326a28": "平西將軍趙誘，世不奉法，傲慢三寶，入",
    "T50n2059_001:0326a29": "此寺，謂諸道人曰：「久聞此塔屢放光明，虛",
    "T50n2059_001:0326b01": "誕不經，所未能信，若必自覩，所不論耳。」言",
    "T50n2059_001:0326b02": "竟，塔即出五色光，照曜堂剎，誘肅然毛竪，",
    "T50n2059_001:0326b03": "由此信敬。於寺東更立小塔，遠由大聖神",
    "T50n2059_001:0326b04": "感，近亦康會之力，故圖寫厥像，傳之于今。",
    "T50n2059_001:0326b05": "孫綽為之贊曰：",
    "T50n2059_001:0326b06": "會公簫瑟，　　寔惟令質。　　心無近累，",
    "T50n2059_001:0326b07": "情有餘逸。　　屬此幽夜，　　振彼尤黜。",
    "T50n2059_001:0326b08": "超然遠詣，　　卓矣高出。",
    "T50n2059_001:0326b09": "有記云，孫皓打試舍利，謂非其權時。余案",
    "T50n2059_001:0326b10": "皓將壞寺，諸臣咸答：「康會感瑞，大皇創寺。」",
    "T50n2059_001:0326b11": "是知初感舍利，必也權時。故數家傳記，咸",
    "T50n2059_001:0326b12": "言孫權感舍利於吳宮，其後更試神驗，或",
    "T50n2059_001:0326b13": "將皓也。",
    "T50n2059_001:0326b14": "7 維祇難維祇難，本天竺人。世奉異道，以火祠為",
    "T50n2059_001:0326b15": "正。時有天竺沙門習學小乘，多行道術，",
    "T50n2059_001:0326b16": "經遠行逼暮，欲寄難家宿。難家既事異",
    "T50n2059_001:0326b17": "道，猜忌釋子，乃處之門外，露地而宿。沙門",
    "T50n2059_001:0326b18": "夜密加呪術，令難家所事之火欻然變滅，",
    "T50n2059_001:0326b19": "於是舉家共出，稽請沙門入室供養。沙門",
    "T50n2059_001:0326b20": "還以呪術，變火令生。難既覩沙門神力勝",
    "T50n2059_001:0326b21": "己，即於佛法大生信樂，乃捨本所事，出家",
    "T50n2059_001:0326b22": "為道，依此沙門以為和上。受學三藏，妙",
    "T50n2059_001:0326b23": "善四《含》，遊化諸國，莫不皆奉。以吳黃武三",
    "T50n2059_001:0326b24": "年，與同伴竺律炎。來至武昌，齎《曇鉢經》梵",
    "T50n2059_001:0326b25": "本。《曇鉢》者。即《法句經》也。時吳士共請出經，",
    "T50n2059_001:0326b26": "難既未善國語，乃共其伴律炎譯為漢文。",
    "T50n2059_001:0326b27": "炎亦未善漢言，頗有不盡，志存義本，辭近",
    "T50n2059_001:0326b28": "朴質。至晉惠之末，有沙門法立，更譯為五",
    "T50n2059_001:0326b29": "卷。沙門法巨著筆，其辭小華也。立又別出",
    "T50n2059_001:0326c01": "小經近百許首，值永嘉末亂，多不復存。",
    "T50n2059_001:0326c02": "8 竺曇摩羅剎竺曇摩羅剎，此云法護，其先月支人，本姓支",
    "T50n2059_001:0326c03": "氏，世居燉煌郡。年八歲出家，事外國沙門",
    "T50n2059_001:0326c04": "竺高座為師，誦經日萬言，過目則能。天性",
    "T50n2059_001:0326c05": "純懿，操行精苦，篤志好學，萬里尋師，是以",
    "T50n2059_001:0326c06": "博覽六經，遊心七籍，雖世務毀譽，未嘗介",
    "T50n2059_001:0326c07": "抱。是時晉武之世，寺廟圖像，雖崇京邑，而",
    "T50n2059_001:0326c08": "《方等》深經，蘊在葱外。護乃慨然發憤，志弘",
    "T50n2059_001:0326c09": "大道，遂隨師至西域，遊歷諸國。外國異言",
    "T50n2059_001:0326c10": "三十六種，書亦如之，護皆遍學，貫綜詁訓，",
    "T50n2059_001:0326c11": "音義字體，無不備識。遂大齎梵經，還歸",
    "T50n2059_001:0326c12": "中夏，自燉煌至長安，沿路傳譯，寫為晉文。",
    "T50n2059_001:0326c13": "所獲覽即《正法華》、《光讚》等一百六十五部。",
    "T50n2059_001:0326c14": "孜孜所務，唯以弘通為業。終身寫譯，勞不",
    "T50n2059_001:0326c15": "告勌。經法所以廣流中華者。護之力也。",
    "T50n2059_001:0326c16": "護以晉武之末，隱居深山，山有清澗，恒取",
    "T50n2059_001:0326c17": "澡漱，後有採薪者穢其水側，俄頃而燥。護",
    "T50n2059_001:0326c18": "乃徘徊歎曰：「人之無德。遂使清泉輟流。水",
    "T50n2059_001:0326c19": "若永竭，真無以自給，正當移去耳。」言訖而",
    "T50n2059_001:0326c20": "泉涌滿澗，其幽誠所感如此。故支遁為",
    "T50n2059_001:0326c21": "之像贊云：「護公澄寂，道德淵美，微吟窮",
    "T50n2059_001:0326c22": "谷，枯泉漱水。邈矣護公，天挺弘懿，濯足流",
    "T50n2059_001:0326c23": "沙，領拔玄致。」後立寺於長安青門外，精勤",
    "T50n2059_001:0326c24": "行道。於是德化遐布，聲蓋四遠，僧徒數千，",
    "T50n2059_001:0326c25": "咸所宗事。及晉惠西奔，關中擾亂，百姓流移，",
    "T50n2059_001:0326c26": "護與門徒避地東下。至澠池，遘疾而卒，春",
    "T50n2059_001:0326c27": "秋七十有八。後孫綽製《道賢論》，以天竺七",
    "T50n2059_001:0326c28": "僧方竹林七賢，以護匹山巨源。論云：「護公",
    "T50n2059_001:0326c29": "德居物宗，巨源位登論道，二公風德高遠，足",
    "T50n2059_001:0327a01": "為流輩矣。」其見美後代如此。時有清信",
    "T50n2059_001:0327a02": "士聶承遠，明解有才，篤志務法，護公出經，",
    "T50n2059_001:0327a03": "多參正文句。《超日明經》初譯，頗多煩重，承",
    "T50n2059_001:0327a04": "遠刪正，得今行二卷。其所詳定，類皆如",
    "T50n2059_001:0327a05": "此。承遠有子道真，亦善梵學，此君父子，比",
    "T50n2059_001:0327a06": "辭雅便，無累於古。又有竺法首、陳士倫、孫",
    "T50n2059_001:0327a07": "伯虎、虞世雅等，皆共承護旨，執筆詳校。安公",
    "T50n2059_001:0327a08": "云：「護公所出，若審得此公手目，綱領必正。",
    "T50n2059_001:0327a09": "凡所譯經，雖不辯妙婉顯，而宏達欣暢，",
    "T50n2059_001:0327a10": "特善無生。依慧不文，朴則近本。」其見稱若",
    "T50n2059_001:0327a11": "此。護世居燉煌，而化道周給，時人咸謂",
    "T50n2059_001:0327a12": "「燉煌菩薩」也。",
    "T50n2059_001:0327a13": "9 帛遠帛遠，字法祖，本姓萬氏，河內人。父威達以",
    "T50n2059_001:0327a14": "儒雅知名，州府辟命皆不赴。祖少發道",
    "T50n2059_001:0327a15": "心，啟父出家，辭理切至，父不能奪，遂改",
    "T50n2059_001:0327a16": "服從道。祖才思俊徹，敏朗絕倫，誦經日八",
    "T50n2059_001:0327a17": "九千言，研味《方等》，妙入幽微。世俗墳素，多",
    "T50n2059_001:0327a18": "所該貫。乃於長安造築精舍，以講習為業，",
    "T50n2059_001:0327a19": "白黑宗稟，幾且千人。晉惠之末，太宰河間王",
    "T50n2059_001:0327a20": "顒鎮關中，虛心敬重，待以師友之敬，每",
    "T50n2059_001:0327a21": "至閑辰靖夜，輒談講道德。于時西府初",
    "T50n2059_001:0327a22": "建，後又甚盛，能言之士，咸服其遠達。祖見",
    "T50n2059_001:0327a23": "群雄交爭，干戈方始，志欲潛遁隴右，以保",
    "T50n2059_001:0327a24": "雅操。會張輔為秦州刺史，鎮隴上，祖與之",
    "T50n2059_001:0327a25": "俱行。輔以祖名德顯著，眾望所歸，欲令反",
    "T50n2059_001:0327a26": "服，為己僚佐。祖固志不移，由是結憾。先",
    "T50n2059_001:0327a27": "有州人管蕃，與祖論議，屢屈於祖，蕃深銜",
    "T50n2059_001:0327a28": "恥恨，每加讒構。祖行至汧縣，忽語道人及",
    "T50n2059_001:0327a29": "弟子云：「我數日對當至。」便辭別，作素書，",
    "T50n2059_001:0327b01": "分布經像及資財都訖。明晨詣輔共語，忽",
    "T50n2059_001:0327b02": "忤輔意，輔使收之行罰。眾咸怪惋，祖曰：「我",
    "T50n2059_001:0327b03": "來此畢對，此宿命久結，非今事也。」乃呼",
    "T50n2059_001:0327b04": "十方佛。祖，前身罪緣，歡喜畢對，願從此以",
    "T50n2059_001:0327b05": "後，與輔為善知識，無令受殺人之罪。遂",
    "T50n2059_001:0327b06": "便鞭之五十，奄然命終。輔後具聞其事，方",
    "T50n2059_001:0327b07": "大惋恨。初，祖道化之聲，被於關隴，崤函之",
    "T50n2059_001:0327b08": "右，奉之若神，戎晉嗟慟，行路流涕。隴上羌",
    "T50n2059_001:0327b09": "胡，率精騎五千，將欲迎祖西歸，中路聞其",
    "T50n2059_001:0327b10": "遇害，悲恨不及，眾咸憤激，欲復祖之讎，輔",
    "T50n2059_001:0327b11": "遣軍上隴，羌胡率輕騎逆戰，時天水故",
    "T50n2059_001:0327b12": "涱下督富整，遂因忿斬輔，群胡既雪怨恥，",
    "T50n2059_001:0327b13": "稱善而還，共分祖屍，各起塔廟。輔字世偉，",
    "T50n2059_001:0327b14": "南陽人，張衡之後。雖有才解，而酷不以理，",
    "T50n2059_001:0327b15": "橫殺天水太守封尚，百姓疑駭，因亂而斬焉。",
    "T50n2059_001:0327b16": "管蕃亦卒以傾險致敗。後少時有一人，姓",
    "T50n2059_001:0327b17": "李名通，死而更蘇云：「見祖法師在閻羅王",
    "T50n2059_001:0327b18": "處，為王講《首楞嚴經》，云：『講竟，應往忉利天。』",
    "T50n2059_001:0327b19": "又見祭酒王浮，一云道士基公，次被鎖械，",
    "T50n2059_001:0327b20": "求祖懺悔。」昔祖平素之日，與浮每爭邪正，",
    "T50n2059_001:0327b21": "浮屢屈，既瞋不自忍，乃作《老子化胡經》，以誣",
    "T50n2059_001:0327b22": "謗佛法，殃有所歸，故死方思悔。孫綽《道賢",
    "T50n2059_001:0327b23": "論》以法祖匹嵆康，論云：「帛祖釁起於管蕃，",
    "T50n2059_001:0327b24": "中散禍作於鍾會，二賢並以俊邁之氣，昧",
    "T50n2059_001:0327b25": "其圖身之慮，栖心事外，輕世招患，殆不異",
    "T50n2059_001:0327b26": "也。」其見稱如此。祖既博涉多閑，善通梵漢",
    "T50n2059_001:0327b27": "之語，甞譯《惟逮》、《弟子本》、《五部僧》等三部經，",
    "T50n2059_001:0327b28": "又注《首楞嚴經》。又有別譯數部小經，值亂",
    "T50n2059_001:0327b29": "零失，不知其名。祖弟法祚，亦少有令譽，被",
    "T50n2059_001:0327c01": "博士徵，不就。年二十五出家，深洞佛理，關",
    "T50n2059_001:0327c02": "隴知名。時梁州刺史張光，以祚兄不肯反",
    "T50n2059_001:0327c03": "服，輔之所殺。光又逼祚令罷道，祚執志堅",
    "T50n2059_001:0327c04": "貞，以死為誓，遂為光所害，春秋五十有七。",
    "T50n2059_001:0327c05": "注《放光般若經》及著《顯宗論》等。光字景武，",
    "T50n2059_001:0327c06": "江夏人，後為武都在楊難敵所圍，發憤而",
    "T50n2059_001:0327c07": "死。時晉惠之世，又有優婆塞衛士度，譯出",
    "T50n2059_001:0327c08": "《道行般若經》二卷。士度本司州汲郡人，陸",
    "T50n2059_001:0327c09": "沈寒門，安貧樂道，常以佛法為心。當其",
    "T50n2059_001:0327c10": "亡日，清淨澡漱，誦經千餘言，然後引衣屍",
    "T50n2059_001:0327c11": "臥，奄然而卒。",
    "T50n2059_001:0327c12": "10 帛尸梨密多羅帛尸梨密多羅，此云吉友，西域人，時人呼",
    "T50n2059_001:0327c13": "為高座。傳云：國王之子，當承繼世，而以國",
    "T50n2059_001:0327c14": "讓弟闇軌太伯。既而悟心天啟，遂為沙門。",
    "T50n2059_001:0327c15": "密天姿高朗，風神超邁，直爾對之，便卓出",
    "T50n2059_001:0327c16": "於物。晉永嘉中，始到中國，值亂，仍過江，止",
    "T50n2059_001:0327c17": "建初寺。丞相王導一見而奇之，以為吾之",
    "T50n2059_001:0327c18": "徒也，由是名顯。太尉庾元規、光祿周伯仁、太",
    "T50n2059_001:0327c19": "常謝幼與、廷尉桓茂倫，皆一代名士，見之，終",
    "T50n2059_001:0327c20": "日累歎，披衿致契。導嘗詣密，密解帶",
    "T50n2059_001:0327c21": "偃伏，悟言神解。時尚書令卞望之，亦與密致",
    "T50n2059_001:0327c22": "善，須臾望之至，密乃斂衿飾容，端坐對",
    "T50n2059_001:0327c23": "之。有問其故。密曰：「王公風道期人，卞令",
    "T50n2059_001:0327c24": "軌度格物，故其然耳。」諸公於是歎其精神",
    "T50n2059_001:0327c25": "灑厲，皆得其所。桓廷尉嘗欲為密作目，",
    "T50n2059_001:0327c26": "久之未得，有云：「尸梨密可謂卓朗。」於是桓",
    "T50n2059_001:0327c27": "乃咨嗟絕歎，以為標題之極。太將軍王處",
    "T50n2059_001:0327c28": "仲在南夏，聞王周諸公皆器重密，疑以",
    "T50n2059_001:0327c29": "為失，及見密，乃欣振奔至，一面盡虔。周",
    "T50n2059_001:0328a01": "顗為僕射領選，臨入，過造密。乃歎曰：「若",
    "T50n2059_001:0328a02": "使太平之世，盡得選此賢，真令人無恨也。」",
    "T50n2059_001:0328a03": "俄而顗遇害，密往省其孤，對坐作胡唄三",
    "T50n2059_001:0328a04": "契，梵響凌雲；次誦呪數千言，聲音高暢，顏",
    "T50n2059_001:0328a05": "容不變；既而揮涕收淚，神氣自若。其哀樂",
    "T50n2059_001:0328a06": "廢興，皆此類也。王公嘗謂密曰：「外國有君，",
    "T50n2059_001:0328a07": "一人而已。」密笑曰：「若使我如諸君，今日",
    "T50n2059_001:0328a08": "豈得在此。」當時為佳言。密性高簡，不學",
    "T50n2059_001:0328a09": "晉語，諸公與之語言，密雖因傳譯，而神領",
    "T50n2059_001:0328a10": "意得，頓盡言前，莫不歎其自然天拔，悟得",
    "T50n2059_001:0328a11": "非常。密善持呪術，所向皆驗。初，江東未有",
    "T50n2059_001:0328a12": "呪法，密譯出《孔雀王經》，明諸神呪。又授弟",
    "T50n2059_001:0328a13": "子覓歷高聲梵唄，傳響于今。晉咸康中卒，春",
    "T50n2059_001:0328a14": "秋八十餘。諸公聞之，痛惜流涕。桓宣武每云",
    "T50n2059_001:0328a15": "少見高座，稱其精神著出當年。瑯瑘王珉",
    "T50n2059_001:0328a16": "師事於密，乃為之序曰：「《春秋》吳楚稱子，傳",
    "T50n2059_001:0328a17": "者以為先中國而後四夷，豈不以三代之",
    "T50n2059_001:0328a18": "胤，行乎殊俗之禮，以戎狄貪婪，無仁讓之",
    "T50n2059_001:0328a19": "性乎？然而卓世之秀，時生於彼，逸群之才，",
    "T50n2059_001:0328a20": "或侔乎茲，故知天授英偉，豈俟於華戎，",
    "T50n2059_001:0328a21": "自此以來，唯漢世有金日磾，然日磾之賢，",
    "T50n2059_001:0328a22": "盡於仁孝忠誠，德信純至，非為明達足論。",
    "T50n2059_001:0328a23": "高座心造峯極，交俊以神，風領朗越，過之",
    "T50n2059_001:0328a24": "遠矣。」密常在石子岡東行頭陀，既卒，因",
    "T50n2059_001:0328a25": "葬于此。成帝懷其風，為樹剎塚所。後有關",
    "T50n2059_001:0328a26": "右沙門來遊京師，迺於塚處起寺。陳郡謝",
    "T50n2059_001:0328a27": "琨贊成其業，追旌往事，仍曰高座寺也。",
    "T50n2059_001:0328a28": "11 僧伽跋澄僧伽跋澄，此云眾現，罽賓人。毅然有淵懿",
    "T50n2059_001:0328a29": "之量，歷尋名師，備習三藏，博覽眾典，特善",
    "T50n2059_001:0328b01": "數經，闇誦《阿毘曇毘婆沙》，貫其妙旨。常浪",
    "T50n2059_001:0328b02": "志遊方，觀風弘化。符堅建元十七年，來入關",
    "T50n2059_001:0328b03": "中。先是，大乘之典未廣，禪數之學甚盛，既",
    "T50n2059_001:0328b04": "至長安，咸稱法匠焉。符堅祕書郎趙正，崇",
    "T50n2059_001:0328b05": "仰大法，嘗聞外國宗習《阿毘曇毘婆沙》，而跋",
    "T50n2059_001:0328b06": "澄諷誦，乃四事禮供，請譯梵文，遂共名德",
    "T50n2059_001:0328b07": "法師釋道安等，集僧宣譯。跋證口誦經本，",
    "T50n2059_001:0328b08": "外國沙門曇摩難提筆受為梵文，佛圖羅剎",
    "T50n2059_001:0328b09": "宣譯，秦沙門敏智筆受為晉本，以偽秦建元",
    "T50n2059_001:0328b10": "十九年譯出，自孟夏至仲秋方訖。初，跋澄",
    "T50n2059_001:0328b11": "又齎《婆須蜜》梵本自隨，明年，趙正復請出",
    "T50n2059_001:0328b12": "之，跋澄乃與曇摩難提及僧伽提婆三人共",
    "T50n2059_001:0328b13": "執梵本，秦沙門佛念宣譯，慧嵩筆受，安公、",
    "T50n2059_001:0328b14": "法和對共校定，故二經流布，傳學迄今。跋澄",
    "T50n2059_001:0328b15": "戒德整峻，虛靖離俗，關中僧眾則而象之，",
    "T50n2059_001:0328b16": "後不知所終。佛圖羅剎，不知何國人，德業",
    "T50n2059_001:0328b17": "純粹，該覽經典。久遊中土，善閑漢言，其宣",
    "T50n2059_001:0328b18": "譯梵，文見重符世。",
    "T50n2059_001:0328b19": "12 曇摩難提曇摩難提，此云法喜，兜佉勒人。齠年離俗，",
    "T50n2059_001:0328b20": "聰慧夙成，研諷經典，以專精致業。遍觀三",
    "T50n2059_001:0328b21": "藏，闇誦《增一阿含經》，博識洽聞，靡所不綜，",
    "T50n2059_001:0328b22": "是以國內遠近，咸共推服。少而觀方，遍歷諸",
    "T50n2059_001:0328b23": "國，常謂弘法之體，宜宣布未聞，故遠冒流",
    "T50n2059_001:0328b24": "沙，懷寶東入，以符氏建元中，至于長安。難",
    "T50n2059_001:0328b25": "提學業既優，道聲甚盛，符堅深見禮接。先是，",
    "T50n2059_001:0328b26": "中土群經，未有四《含》，堅臣武威太守趙正，欲",
    "T50n2059_001:0328b27": "請出經。時慕容沖已叛，起兵擊堅，關中擾",
    "T50n2059_001:0328b28": "動，正慕法情深，忘身為道。乃請安公等，",
    "T50n2059_001:0328b29": "於長安城中，集義學僧，請難提譯出《中》、《增",
    "T50n2059_001:0328c01": "一》二《阿含》，并先無所出《毘曇心》、《三法度》等，凡",
    "T50n2059_001:0328c02": "一百六卷。佛念傳譯，慧嵩筆受，自夏迄春，",
    "T50n2059_001:0328c03": "綿涉兩載，文字方具。及姚萇寇逼關內，人",
    "T50n2059_001:0328c04": "情危阻，難提乃辭還西域，不知所終。其時",
    "T50n2059_001:0328c05": "也，符堅初敗，群鋒互起，戎妖縱暴，民流四出，",
    "T50n2059_001:0328c06": "而猶得傳譯大部，蓋由趙正之力。正字文",
    "T50n2059_001:0328c07": "業，洛陽清水人，或曰濟陰人。年十八為偽",
    "T50n2059_001:0328c08": "秦著作郎，後遷至黃門郎，武威太守。為人",
    "T50n2059_001:0328c09": "無鬚而瘦，有妻妾而無兒，時人謂閹。然而",
    "T50n2059_001:0328c10": "情度敏達，學兼內外，性好譏諫，無所迴避。",
    "T50n2059_001:0328c11": "符堅末年，寵惑鮮卑，隳於治政，正因歌",
    "T50n2059_001:0328c12": "諫曰：「昔聞孟津河，千里作一曲，此水本自清，",
    "T50n2059_001:0328c13": "是誰攪令濁。」堅動容曰：「是朕也。」又歌曰：「北",
    "T50n2059_001:0328c14": "園有一棗，布葉垂重陰，外雖饒棘刺，內實",
    "T50n2059_001:0328c15": "有赤心。」堅笑曰：「將非趙文業耶。」其調戲機",
    "T50n2059_001:0328c16": "捷，皆此類也。後因關中佛法之盛，乃願欲出",
    "T50n2059_001:0328c17": "家，堅惜而未許，及堅死後，方遂其志，更名",
    "T50n2059_001:0328c18": "道整。因作頌曰：「佛生何以晚，泥洹一何早，",
    "T50n2059_001:0328c19": "歸命釋迦文，今來投大道。」後遁迹商洛山，",
    "T50n2059_001:0328c20": "專精經律。晉雍州刺史郄恢，欽其風尚，逼",
    "T50n2059_001:0328c21": "共同遊，終於襄陽，春秋六十餘矣。",
    "T50n2059_001:0328c22": "13 僧伽提婆僧伽提婆，此言眾天，或云提和，音訛故也。",
    "T50n2059_001:0328c23": "本姓瞿曇氏，罽賓人，入道修學，遠求明師，學",
    "T50n2059_001:0328c24": "通三藏，尤善《阿毘曇心》，洞其纖旨。常誦《三",
    "T50n2059_001:0328c25": "法度論》，晝夜嗟味，以為入道之府也。為人",
    "T50n2059_001:0328c26": "俊朗有深鑒，而儀止溫恭，務在誨人，恂恂",
    "T50n2059_001:0328c27": "不怠。符氏建元中，來入長安，宣流法化。初",
    "T50n2059_001:0328c28": "僧伽跋澄出《婆須蜜》及曇摩難提所出二《阿",
    "T50n2059_001:0328c29": "含》、《毘曇》、《廣說》、《三法度》等凡百餘萬言。屬慕容",
    "T50n2059_001:0329a01": "之難，戎敵紛擾，兼譯人造次，未善詳悉，義",
    "T50n2059_001:0329a02": "旨句味，往往不盡。俄而安公棄世，未及改",
    "T50n2059_001:0329a03": "正。後山東清平，提婆乃與冀州沙門法和",
    "T50n2059_001:0329a04": "俱適洛陽。四五年間，研講前經，居華稍積，",
    "T50n2059_001:0329a05": "博明漢語，方知先所出經，多有乖失。法和",
    "T50n2059_001:0329a06": "慨歎未定，乃更令提婆出《阿毘曇》及《廣說》",
    "T50n2059_001:0329a07": "眾經。頃之姚興王秦，法事甚盛，於是法和",
    "T50n2059_001:0329a08": "入關，而提婆渡江。先是，廬山慧遠法師。",
    "T50n2059_001:0329a09": "翹懃妙典，廣集經藏，虛心側席，延望遠賓，",
    "T50n2059_001:0329a10": "聞其至止，即請入廬岳。以晉太元中請",
    "T50n2059_001:0329a11": "出《阿毘曇心》及《三法度》等。提婆乃於般若臺",
    "T50n2059_001:0329a12": "手執梵文，口宣晉語，去華存實，務盡義",
    "T50n2059_001:0329a13": "本，今之所傳，蓋其文也。至隆安元年，來遊",
    "T50n2059_001:0329a14": "京師，晉朝王公及風流名士，莫不造席致敬。",
    "T50n2059_001:0329a15": "時衛軍東亭侯瑯瑘王珣，淵懿有深信，荷",
    "T50n2059_001:0329a16": "持正法，建立精舍，廣招學眾，提婆既至，珣",
    "T50n2059_001:0329a17": "即延請，仍於其舍講《阿毘曇》，名僧畢集。提",
    "T50n2059_001:0329a18": "婆宗致既精，詞旨明析，振發義理，眾咸悅",
    "T50n2059_001:0329a19": "悟。時王彌亦在座聽，後於別屋自講，珣",
    "T50n2059_001:0329a20": "問法綱道人：「阿彌所得云何？」答曰：「大略全",
    "T50n2059_001:0329a21": "是，小未精覈耳。」其敷析之明，易啟人心如",
    "T50n2059_001:0329a22": "此。其冬，珣集京都義學沙門釋慧持等四",
    "T50n2059_001:0329a23": "十餘人，更請提婆重譯《中阿含》等，罽賓沙",
    "T50n2059_001:0329a24": "門僧伽羅叉執梵本，提婆翻為晉言，至來",
    "T50n2059_001:0329a25": "夏方訖。其在江洛左右所出眾經百餘萬",
    "T50n2059_001:0329a26": "言。歷遊華戎，備悉風俗，從容機警，善於談",
    "T50n2059_001:0329a27": "笑，其道化聲譽，莫不聞焉。後不知所終。",
    "T50n2059_001:0329a28": "14 竺佛念竺佛念，涼州人，弱年出家，志業清堅，外和內",
    "T50n2059_001:0329a29": "朗，有通敏之鑒。諷習眾經，粗涉外典，其《蒼》、",
    "T50n2059_001:0329b01": "《雅》詁訓，尤所明達。少好遊方，備觀風俗，家",
    "T50n2059_001:0329b02": "世西河，洞曉方語，華戎音義，莫不兼解，故",
    "T50n2059_001:0329b03": "義學之譽雖闕，洽聞之聲甚著。符氏建元中，",
    "T50n2059_001:0329b04": "有僧伽跋澄、曇摩難提等入長安，趙正請",
    "T50n2059_001:0329b05": "出諸經，當時名德莫能傳譯，眾咸推念，於",
    "T50n2059_001:0329b06": "是澄執梵文，念譯為晉。質斷疑義，音字",
    "T50n2059_001:0329b07": "方明。至建元二十年正月，復請曇摩難提",
    "T50n2059_001:0329b08": "出《增一阿含》及《中阿含》。於長安城內，集義",
    "T50n2059_001:0329b09": "學沙門，請念為譯，敷析研覈，二載乃竟。二",
    "T50n2059_001:0329b10": "《含》之顯，念宣譯之功也。自世高、支謙以後，",
    "T50n2059_001:0329b11": "莫踰於念，在符姚二代，為譯人之宗，故關",
    "T50n2059_001:0329b12": "中僧眾，咸共嘉焉。後續出《菩薩瓔珞》、《十住",
    "T50n2059_001:0329b13": "斷結》及《出曜》、《胎經》、《中陰經》等，始就治定，意多",
    "T50n2059_001:0329b14": "未盡，遂爾遘疾，卒于長安，遠近白黑，莫不",
    "T50n2059_001:0329b15": "歎惜。",
    "T50n2059_001:0329b16": "15 曇摩耶舍曇摩耶舍，此云法明，罽賓人。少而好學，年",
    "T50n2059_001:0329b17": "十四為弗若多羅所知。長而氣幹高爽，雅",
    "T50n2059_001:0329b18": "有神慧，該覽經律，明悟出群。陶思八禪，",
    "T50n2059_001:0329b19": "遊心七覺，時人方之浮頭婆馱。孤行山澤，",
    "T50n2059_001:0329b20": "不避豺虎，獨處思念，動移宵日。甞於樹",
    "T50n2059_001:0329b21": "下每自剋責：年將三十，尚未得果，何其懈",
    "T50n2059_001:0329b22": "哉！於是累日不寢不食，專精苦到，以悔先",
    "T50n2059_001:0329b23": "罪。乃夢見博叉天王語之曰：「沙門當觀方",
    "T50n2059_001:0329b24": "弘化，曠濟為懷，何守小節獨善而已。道假",
    "T50n2059_001:0329b25": "眾緣，復須時熟，非分強求，死而無證。」覺自",
    "T50n2059_001:0329b26": "思惟，欲遊方授道，既而踰歷名邦，履踐郡",
    "T50n2059_001:0329b27": "國。以晉隆安中，初達廣州，住白沙寺。耶舍",
    "T50n2059_001:0329b28": "善誦《毘婆沙律》，人咸號為「大毘婆沙」，時年已",
    "T50n2059_001:0329b29": "八十五，徒眾八十五人。時有清信女張普明，",
    "T50n2059_001:0329c01": "諮受佛法，耶舍為說《佛生緣起》，并為譯出",
    "T50n2059_001:0329c02": "《差摩經》一卷。至義熙中，來入長安。時姚興",
    "T50n2059_001:0329c03": "僣號，甚崇佛法，耶舍既至，深加禮異。會有",
    "T50n2059_001:0329c04": "天竺沙門曇摩掘多，來入關中，同氣相求，",
    "T50n2059_001:0329c05": "宛然若舊，因共耶舍譯《舍利弗阿毘曇》，",
    "T50n2059_001:0329c06": "以偽秦弘始九年初書梵書文，至十六年，",
    "T50n2059_001:0329c07": "翻譯方竟，凡二十二卷。偽太子姚泓親管理",
    "T50n2059_001:0329c08": "味，沙門道標為之作序。耶舍後南遊江陵，",
    "T50n2059_001:0329c09": "止于辛寺，大弘禪法，其有味靖之賓，披榛",
    "T50n2059_001:0329c10": "而至者，三百餘人。凡士庶造者，雖先無信",
    "T50n2059_001:0329c11": "心，見皆敬悅。自說有一師一弟子修業，並得",
    "T50n2059_001:0329c12": "羅漢，傳者失其名。又嘗於外門閉戶坐禪，",
    "T50n2059_001:0329c13": "忽有五六沙門來入其室。又時見沙門飛",
    "T50n2059_001:0329c14": "來樹端者，往往非一。常交接神明，而俯同",
    "T50n2059_001:0329c15": "矇俗，雖道迹未彰，時人咸謂已階聖果。至",
    "T50n2059_001:0329c16": "宋元嘉中，辭還西域，不知所終。耶舍有弟",
    "T50n2059_001:0329c17": "子法度，善梵漢之言，常為譯語。度本竺婆",
    "T50n2059_001:0329c18": "勒子，勒久停廣州，往來求利，中途於南康",
    "T50n2059_001:0329c19": "生男，仍名南康，長名金迦，入道名法度。",
    "T50n2059_001:0329c20": "度初為耶舍弟子，承受經法。耶舍既還外",
    "T50n2059_001:0329c21": "國，度便獨執矯異，規以攝物，乃言專學小",
    "T50n2059_001:0329c22": "乘，禁讀《方等》，唯禮釋迦，無十方佛，食用",
    "T50n2059_001:0329c23": "銅鉢，無別應器。又令諸尼相捉而行，悔罪",
    "T50n2059_001:0329c24": "之日，但伏地相向。唯宋故丹陽尹顏瑗女法",
    "T50n2059_001:0329c25": "弘尼、交州刺史張牧女普明尼，初受其法。今",
    "T50n2059_001:0329c26": "都下宣業、弘光諸尼，習其遺風，東土尼眾，亦",
    "T50n2059_001:0329c27": "時傳其法。",
    "T50n2059_001:0329c28": "高僧傳卷第一"
}