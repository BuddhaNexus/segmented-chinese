{
    "X86n1600_024:0238b10": "宗統編年卷之二十四",
    "X86n1600_024:0238b12": "臨濟第十三世祖",
    "X86n1600_024:0238b13": "諱曇華。字應菴。嗣虎邱。",
    "X86n1600_024:0238b14": "高宗丁巳紹興七年。",
    "X86n1600_024:0238b15": "臨濟第十三世歸宗祖嗣宗統(二十六年)。",
    "X86n1600_024:0238b16": "祖住衢州明果禪師感傑來參。",
    "X86n1600_024:0238b17": "住明果上堂曰。見聞覺知無障礙。聲香味觸常三",
    "X86n1600_024:0238b18": "昧。眼見如盲。口說如瘂。蘇州人獃。常州人打野。大",
    "X86n1600_024:0238b19": "宋國裏只有兩個僧。川僧浙僧。其他盡是子。淮南",
    "X86n1600_024:0238b20": "子。江西子。廣南子。福建子。豈不見道父慈子孝。道",
    "X86n1600_024:0238b21": "在其中矣。傑福州鄭氏子。其母夢廬山老僧入舍",
    "X86n1600_024:0238b22": "而生。自幼頴異過人。及壯剃髮進具。遍參知識。遂",
    "X86n1600_024:0238b23": "謁祖。孤硬難入。屢遭呵遣。",
    "X86n1600_024:0238b24": "禪師袁覺住眉州象耳。",
    "X86n1600_024:0238c01": "覺嗣昭覺祖。嘗語客曰。東坡云。我持此石歸。袖中",
    "X86n1600_024:0238c02": "有東海。山谷云。惠崇烟雨蘆鴈。坐我瀟湘洞庭。欲",
    "X86n1600_024:0238c03": "喚扁舟歸去。傍人謂是丹青。此禪髓也。又曰。我敲",
    "X86n1600_024:0238c04": "禪牀竪拂時。釋迦老子。孔夫子。都齊立在下風。",
    "X86n1600_024:0238c05": "禪師宗杲住徑山能仁。",
    "X86n1600_024:0238c06": "丞相張浚在蜀時。圓悟祖為言杲真得法髓。及造",
    "X86n1600_024:0238c07": "朝。遂以臨安徑山延之。七月二十一日入院。法席",
    "X86n1600_024:0238c08": "之盛。冠於東南。學者百舍重研。赴惟恐後。至無所",
    "X86n1600_024:0238c09": "容。乃建千僧閣居之。眾二萬指。",
    "X86n1600_024:0238c10": "戊午八年。",
    "X86n1600_024:0238c11": "己未九年。",
    "X86n1600_024:0238c12": "祖住薦福。",
    "X86n1600_024:0238c13": "庚申十年。",
    "X86n1600_024:0238c14": "咸傑辭祖省覲。",
    "X86n1600_024:0238c15": "一日祖問如何是正法眼。傑遽答曰破沙盆。祖頷",
    "X86n1600_024:0238c16": "之。未幾辭回省親。祖送以偈曰。大徹投機句。當陽",
    "X86n1600_024:0238c17": "廓頂門。相從今四載。徵詰洞無痕。雖未付鉢袋。氣",
    "X86n1600_024:0238c18": "宇吞乾坤。却把正法眼。喚作破沙盆。此行將省覲。",
    "X86n1600_024:0238c19": "切忌便垛根。吾有末後句。待歸要汝。",
    "X86n1600_024:0238c20": "辛酉十一年。",
    "X86n1600_024:0238c21": "徑山宗杲遷衡州。",
    "X86n1600_024:0238c22": "杲住徑山。侍郎張九成。少卿馮楫等。一時名士大",
    "X86n1600_024:0238c23": "夫。俱問道座下。有神臂弓之語。當軸秦檜惡之。遂",
    "X86n1600_024:0238c24": "捃拾毀衣。遷衡州安置。",
    "X86n1600_024:0239a01": "壬戌十二年。",
    "X86n1600_024:0239a02": "癸亥十三年。",
    "X86n1600_024:0239a03": "祖住林東。",
    "X86n1600_024:0239a04": "甲子十四年。",
    "X86n1600_024:0239a05": "長蘆了祖應詔開法臯亭崇先。",
    "X86n1600_024:0239a06": "皇太后韋氏。壬戌八月歸自金。居慈甯宮。詔了祖",
    "X86n1600_024:0239a07": "開山臯亭崇先。太后垂簾聽法。",
    "X86n1600_024:0239a08": "乙丑十五年。",
    "X86n1600_024:0239a09": "禪師道行住衢州烏巨。",
    "X86n1600_024:0239a10": "行參龍門遠悟旨。",
    "X86n1600_024:0239a11": "禪師芙蓉支下成都大智齊璉寂。",
    "X86n1600_024:0239a12": "璉晚居大智。林樾岑蔚。可以佚老。德臘益高。倦於",
    "X86n1600_024:0239a13": "應接。忽語主事僧。為我置一籃輿。吾將有所適。遲",
    "X86n1600_024:0239a14": "明趺坐。涉筆書偈。泊然而寂。火浴設利五色百餘",
    "X86n1600_024:0239a15": "粒。",
    "X86n1600_024:0239a16": "禪師保甯下育王淨曇寂。",
    "X86n1600_024:0239a17": "曇嗣保甯璣。一日上堂曰。本是深山臥白雲。偶然",
    "X86n1600_024:0239a18": "來此寄閒身。莫來問我禪兼道。我是喫飯屙屎人。",
    "X86n1600_024:0239a19": "夏辭眾書偈。收足而化。設利如霰。",
    "X86n1600_024:0239a20": "丙寅十六年。",
    "X86n1600_024:0239a21": "禪師龍門下溫州龍翔竹庵士珪寂。",
    "X86n1600_024:0239a22": "珪次補江心。七月十八日。召法屬宗範付後事。沐",
    "X86n1600_024:0239a23": "浴聲鐘集眾。就座。泊然而逝。茶毗日。送者均獲設",
    "X86n1600_024:0239a24": "利。塔於鼓山。",
    "X86n1600_024:0239b01": "丁卯十七年。",
    "X86n1600_024:0239b02": "法師道永寂。",
    "X86n1600_024:0239b03": "戊辰十八年。",
    "X86n1600_024:0239b04": "禪師端裕住育王。",
    "X86n1600_024:0239b05": "裕自得旨昭覺。徧住大剎。詔住徑山。賜號佛海。又",
    "X86n1600_024:0239b06": "移育王。",
    "X86n1600_024:0239b07": "己巳十九年。",
    "X86n1600_024:0239b08": "禪師法順住婺州廣教。",
    "X86n1600_024:0239b09": "順依龍門遠。透明大法。初住白楊。後遷廣教。示眾",
    "X86n1600_024:0239b10": "曰。染緣易就。道業難成。不了目前。萬緣差別。祇見",
    "X86n1600_024:0239b11": "境風浩浩。凋殘功德之林。心火炎炎。燒盡菩提之",
    "X86n1600_024:0239b12": "樹。道念若同情念。成佛多時。為眾一似為己。彼此",
    "X86n1600_024:0239b13": "事辦。不見他非我是。自然上敬下恭。佛法時時見",
    "X86n1600_024:0239b14": "前。煩惱塵塵解脫。順律身清苦。寂後火浴設利無",
    "X86n1600_024:0239b15": "算。目睛齒舌數珠不壞。",
    "X86n1600_024:0239b16": "禪師龍門下黃龍牧庵法忠寂。",
    "X86n1600_024:0239b17": "忠幼習台教。至龍門謁佛眼遠。因觀水磨旋轉。發",
    "X86n1600_024:0239b18": "明心要。後至廬山。枯坐樹中絕食。宣和間。湘潭大",
    "X86n1600_024:0239b19": "旱。禱而不應。忠躍入龍潭。呼曰。業畜當雨一尺。雨",
    "X86n1600_024:0239b20": "隨至。居南嶽。每跨虎出遊。儒釋望塵而拜。十一月",
    "X86n1600_024:0239b21": "望示寂。塔於香原洞。",
    "X86n1600_024:0239b22": "祥符蔭曰。普庵肅頗著神異。乃發源於忠。嘗有問",
    "X86n1600_024:0239b23": "忠如何是佛。忠曰。莫向外邊覓。如何是心。曰莫向",
    "X86n1600_024:0239b24": "外邊尋。如何是道。曰莫向外邊討。如何是禪。曰莫",
    "X86n1600_024:0239c01": "向外邊傳。畢竟如何。曰靜處薩婆訶。定力冥證。性",
    "X86n1600_024:0239c02": "真顯發。有自來矣。",
    "X86n1600_024:0239c03": "庚午二十年。",
    "X86n1600_024:0239c04": "宗杲徙梅州。",
    "X86n1600_024:0239c05": "杲遷衡凡十年。又徙梅州。梅瘴癘寂寞之地。衲子",
    "X86n1600_024:0239c06": "褁糧從之。雖死不悔。",
    "X86n1600_024:0239c07": "辛未二十一年。",
    "X86n1600_024:0239c08": "佛滅後二千一百年。",
    "X86n1600_024:0239c09": "壬申二十二年。",
    "X86n1600_024:0239c10": "癸酉二十三年。",
    "X86n1600_024:0239c11": "曹洞第十世長蘆悟空祖示寂。",
    "X86n1600_024:0239c12": "祖九坐道場。四膺丹詔。高宗宸翰贈答。有云。草深",
    "X86n1600_024:0239c13": "烟景重。林茂夕陽微。不雨花猶落。無風絮自飛。二",
    "X86n1600_024:0239c14": "月朔。忽呼首座曰。吾行矣。跏趺俄頃而逝。禪師月",
    "X86n1600_024:0239c15": "明杲同嗣丹霞。方作務。聞之。亦呵呵倚樹而寂。諡",
    "X86n1600_024:0239c16": "悟空。塔桐華塢。",
    "X86n1600_024:0239c17": "存考　長蘆法嗣一十三人。",
    "X86n1600_024:0239c18": "(天童宗玨　長蘆妙覺　龜山義初　保甯興譽　北山法通　壽山德初",
    "X86n1600_024:0239c19": "　龍翔道暉　上藍祖卿　能仁崇壽　幽巖子詠　長蘆慧悟　神光道新",
    "X86n1600_024:0239c20": "　雪竇鑑五人見錄　八人無錄)。",
    "X86n1600_024:0239c21": "曹洞第十一世祖",
    "X86n1600_024:0239c22": "諱宗珏。久依長蘆。嗣法。",
    "X86n1600_024:0239c23": "甲戌二十四年。",
    "X86n1600_024:0239c24": "曹洞第十一世天童祖嗣宗統(十四年)。",
    "X86n1600_024:0240a01": "上堂曰。劫前運步。世外橫身。妙契不可以意到。真",
    "X86n1600_024:0240a02": "證不可以言傳。直得虗靜斂氛。白雲向寒巖而斷。",
    "X86n1600_024:0240a03": "靈光破暗。明月隨夜船而來。正恁麼時。作麼生履",
    "X86n1600_024:0240a04": "踐。偏正不曾離本位。縱橫那涉語因緣。",
    "X86n1600_024:0240a05": "祖住歸宗。",
    "X86n1600_024:0240a06": "上堂曰。參禪人切忌錯用心。悟明見性是錯用心。",
    "X86n1600_024:0240a07": "看經講教是錯用心。行住坐臥是錯用心。喫粥喫",
    "X86n1600_024:0240a08": "飯是錯用心。屙屎撒尿是錯用心。一動一靜一往",
    "X86n1600_024:0240a09": "一來是錯用心。更有一處錯用心。歸宗不敢與諸",
    "X86n1600_024:0240a10": "人說破。何故。一字入公門。九牛車不出。時杲在梅",
    "X86n1600_024:0240a11": "陽。見祖歸宗垂示語。極口稱歎。以偈寄曰。坐斷金",
    "X86n1600_024:0240a12": "輪第一峯。千妖百怪盡潛踪。年來又得真消息。報",
    "X86n1600_024:0240a13": "道楊歧正脉通。先是瞎堂遠。住衢州定業。有傳其",
    "X86n1600_024:0240a14": "語至者。杲駭曰。老師暮年有子如是耶。因寓書通",
    "X86n1600_024:0240a15": "誠。并寄贈圓悟祖所付法衣。",
    "X86n1600_024:0240a16": "祥符蔭曰。退翁儲和尚行三峯之道於天台能仁。",
    "X86n1600_024:0240a17": "時雪竇雲和尚在景星。以天童悟和尚所服伽黎",
    "X86n1600_024:0240a18": "致之。儲復書引妙喜歸宗話。噫。虗衷雅韻。藹然可",
    "X86n1600_024:0240a19": "想。古道照人。可稱法門盛德事也。",
    "X86n1600_024:0240a20": "乙亥二十五年。",
    "X86n1600_024:0240a21": "禪師曉瑩集蘿湖野錄(嗣大慧杲)。",
    "X86n1600_024:0240a22": "宗杲詔自便。",
    "X86n1600_024:0240a23": "丙子二十六年。",
    "X86n1600_024:0240a24": "禪師道顏住圓通。",
    "X86n1600_024:0240b01": "顏號卍菴。久參圓悟祖有省。洎祖還蜀。囑令依杲。",
    "X86n1600_024:0240b02": "仍以書致曰。顏川彩繪已畢。但欠點睛耳。他日未",
    "X86n1600_024:0240b03": "可量也。杲居雲門及洋嶼。顏皆在焉。朝夕質疑。方",
    "X86n1600_024:0240b04": "大悟。丙子杲過九江。守請住圓通。三辭不獲。因舉",
    "X86n1600_024:0240b05": "顏補其處。",
    "X86n1600_024:0240b06": "宗杲復僧服詔住育王。",
    "X86n1600_024:0240b07": "詔杲住阿育王山。十一月杲至明州開堂說法。裹",
    "X86n1600_024:0240b08": "糧問道者。萬二千指。百廢具舉。冠於今昔。",
    "X86n1600_024:0240b09": "丁丑二十七年。",
    "X86n1600_024:0240b10": "禪師丹霞支下天童宏智正覺寂。",
    "X86n1600_024:0240b11": "覺住天童。創闢一新。九月辭眾。十月八日。沐浴更",
    "X86n1600_024:0240b12": "衣。端坐作書。遺育王杲。請主後事。書偈擲筆而逝。",
    "X86n1600_024:0240b13": "禪師長蘆下平江靈巖佛海智訥寂。",
    "X86n1600_024:0240b14": "訥前後凡五住靈巖。更二十餘年。尚書孫覿題其",
    "X86n1600_024:0240b15": "丈室。曰五至堂。每見訥所為。輒歎曰。才智不下澄",
    "X86n1600_024:0240b16": "觀也。異跡炳著。覿銘其塔。",
    "X86n1600_024:0240b17": "禪師靈隱下徑山藏叟善珍寂。",
    "X86n1600_024:0240b18": "珍謁妙峯善於靈隱。入室悟旨。出世光孝。遷承天",
    "X86n1600_024:0240b19": "雪峯。詔移育王徑山。",
    "X86n1600_024:0240b20": "戊寅二十八年。",
    "X86n1600_024:0240b21": "祖自蔣山徙天童。",
    "X86n1600_024:0240b22": "育王宗杲詔復移徑山。",
    "X86n1600_024:0240b23": "杲再住徑山。道俗歆慕。如見其所親。普安郡王時",
    "X86n1600_024:0240b24": "在建邸。遣使入山請法。親書妙喜庵。及製真讚賜",
    "X86n1600_024:0240c01": "之。",
    "X86n1600_024:0240c02": "己卯二十九年。庚辰三十年。",
    "X86n1600_024:0240c03": "辛巳三十一年。",
    "X86n1600_024:0240c04": "杲退居明月堂。",
    "X86n1600_024:0240c05": "禪師印肅住南泉。",
    "X86n1600_024:0240c06": "肅號普庵。宜春余氏子。嗣牧庵忠。因閱華嚴合論。",
    "X86n1600_024:0240c07": "至達本情忘。知心體合。豁然遍體汗流。曰我今親",
    "X86n1600_024:0240c08": "契華嚴法界矣。自此弘誓。開化人天。",
    "X86n1600_024:0240c09": "居士龍舒王日休述淨土文。",
    "X86n1600_024:0240c10": "日休字虗中。為國學進士。端靜簡潔。博通羣書。訓",
    "X86n1600_024:0240c11": "傳六經諸子數十萬言。一旦捐之曰。是皆業習。非",
    "X86n1600_024:0240c12": "究竟法。吾其為西方之歸。自是一意念佛。年六十。",
    "X86n1600_024:0240c13": "蔬茹布衣。重趼千里。以是教人。風雨寒暑弗皇恤。",
    "X86n1600_024:0240c14": "閑居日課千拜。夜分乃寢。面目奕奕有光。見者知",
    "X86n1600_024:0240c15": "為有道之士。紹興辛巳。述淨土文十卷刊行於世。",
    "X86n1600_024:0240c16": "刊時舍利流於板。",
    "X86n1600_024:0240c17": "壬午三十二年。",
    "X86n1600_024:0240c18": "孝宗。",
    "X86n1600_024:0240c19": "孝宗癸未隆興元年。",
    "X86n1600_024:0240c20": "臨濟第十三世歸宗祖示寂。",
    "X86n1600_024:0240c21": "祖住天童。遠近奔湊。時宗杲住徑山。叔姪相望。往",
    "X86n1600_024:0240c22": "來憧憧。必至二大士之門。六月十三日。臨終。或以",
    "X86n1600_024:0240c23": "辭世偈為請。祖曰。吾嘗笑諸方所為。而自為之耶。",
    "X86n1600_024:0240c24": "區處院事。纖毫不遺。奄然趺坐而化。祖於普說小",
    "X86n1600_024:0241a01": "參問答勘辨之屬。皆從容暇豫。曲盡善巧。而室中",
    "X86n1600_024:0241a02": "機辯。操縱殺活。尤號明妙。飽參宿學。一近椎拂。亦",
    "X86n1600_024:0241a03": "汗下心死。甞領徒典剎者。俱晦匿名迹。以得寓巾",
    "X86n1600_024:0241a04": "鉢為幸。至於行業高潔。每當住持。雖料理建置。小",
    "X86n1600_024:0241a05": "物細故。動為無窮計。而纖毫不可意。即飄然徑去。",
    "X86n1600_024:0241a06": "莫能回奪。甞自言。衲僧家著草鞋住院。何至如蚖",
    "X86n1600_024:0241a07": "蛇戀窟。勉勵徒眾。不許放逸。事事必身率之。其將",
    "X86n1600_024:0241a08": "示寂也。猶掛牌入室。至夜分。他日多類此。塔全身",
    "X86n1600_024:0241a09": "於天童。",
    "X86n1600_024:0241a10": "臨濟第十四世祖",
    "X86n1600_024:0241a11": "諱咸傑。福州鄭氏子。嗣歸宗華祖法。",
    "X86n1600_024:0241a12": "臨濟第十四世常州華藏祖嗣宗統(三十二年)。",
    "X86n1600_024:0241a13": "徑山宗杲詔號大慧禪師。",
    "X86n1600_024:0241a14": "禪師昭覺支下徑山明月堂大慧普覺宗杲寂。",
    "X86n1600_024:0241a15": "杲以老退居明月堂。詔以明月堂為妙喜庵。八月",
    "X86n1600_024:0241a16": "十日親書遺奏封畢。侍僧請留偈。杲勵聲曰。無偈",
    "X86n1600_024:0241a17": "便死不得也。索筆大書曰。生也只恁麼。死也只恁",
    "X86n1600_024:0241a18": "麼。有偈與無偈。是什麼熱大。投筆而逝。上聞歎惜。",
    "X86n1600_024:0241a19": "諡普覺。塔於本山曰寶光。",
    "X86n1600_024:0241a20": "晉陵尤焴嘗題大慧語錄曰。大慧說法。縱橫踔厲。",
    "X86n1600_024:0241a21": "如孫吳之用兵。而廣闊宏深。不可涯涘。如大海水。",
    "X86n1600_024:0241a22": "魚龍飲者。莫不取足。今舉平昔聞見二則。朱文公",
    "X86n1600_024:0241a23": "少年不樂讀時文。因聽一尊宿說禪。直指本心。遂",
    "X86n1600_024:0241a24": "悟昭昭靈靈一著。十八歲時。從劉屏山。屏山意其",
    "X86n1600_024:0241b01": "必留心舉業。暨搜其篋。只大慧語錄一帙爾。次年",
    "X86n1600_024:0241b02": "登科。故公平生深知禪學骨髓。透脫關鍵。此上根",
    "X86n1600_024:0241b03": "利器。於此取足者也。焴蚤得於潘子善丈云爾。因",
    "X86n1600_024:0241b04": "取語錄讀之。至老不放釋手。往在舂陵。永嘉徐棘",
    "X86n1600_024:0241b05": "卿瑄。亦貶是邦。未幾忽遷象臺。憂愁涕泣。焴授以",
    "X86n1600_024:0241b06": "所携本。徐卿亟取讀之。達旦不寐。次日欣悅忘憂。",
    "X86n1600_024:0241b07": "與昨日敻然二人也。遂携以去。手抄一本乃見還。",
    "X86n1600_024:0241b08": "後三年。徐歿於貶所。臨終殆同遊戲。不疾沐浴而",
    "X86n1600_024:0241b09": "逝。此書之靈驗如此。葢焴之親覩也。",
    "X86n1600_024:0241b10": "虞山錢謙益曰。佛祖闡教。以言說法。有宋最著者",
    "X86n1600_024:0241b11": "三家。鐔津以孤亢崇教。其文裁而辨。石門以通敏",
    "X86n1600_024:0241b12": "扶宗。其文奧而麗。徑山以宏廣應機。其文明而肆。",
    "X86n1600_024:0241b13": "夫文而至於辨也。麗也。肆也。其城塹日以堅。其枝",
    "X86n1600_024:0241b14": "葉日以富。其撈籠引接日以博。浩浩乎巵言之日",
    "X86n1600_024:0241b15": "出。而岌岌乎津梁之日疲也。繫辭有之。易之作也。",
    "X86n1600_024:0241b16": "其於中古也。作易者其有憂患乎。豈不信哉。",
    "X86n1600_024:0241b17": "長蘆了明補住徑山。",
    "X86n1600_024:0241b18": "明豪邁葢眾。身長八尺。腹大十圍。所至人必聚而",
    "X86n1600_024:0241b19": "觀之。妙喜謫梅州。防送甚嚴。禍在不測。明為荷枷",
    "X86n1600_024:0241b20": "以行。間關辛苦。未曾少怠。既至貶所。衲子追隨問",
    "X86n1600_024:0241b21": "道者眾。明肩栲栳詣街坊。日給參眾。無不具足。十",
    "X86n1600_024:0241b22": "七年如一日。杲法嗣之盛。在貶所接者居其半。明",
    "X86n1600_024:0241b23": "之力也。舉住投子。遷長蘆。所至衲子輻湊。叢林改",
    "X86n1600_024:0241b24": "觀。及杲寂。特詔明補徑山。一日陽和王夢一異僧。",
    "X86n1600_024:0241c01": "長大皤腹緩行。而言欲化蘇州一莊。覺而異之。未",
    "X86n1600_024:0241c02": "言也。翼日明忽杖履徒步而至。門者呵不止。以白",
    "X86n1600_024:0241c03": "王。王出見之。遙望明與夢中無異。遽呼其眷屬出",
    "X86n1600_024:0241c04": "觀之。並炷香作禮。茶罷。首言願大王施蘇州一莊。",
    "X86n1600_024:0241c05": "以為徑山供佛齋僧無窮之福。王未有可否。因令",
    "X86n1600_024:0241c06": "辦齋。齋畢便出。更無他語。時內外閧傳施莊一事。",
    "X86n1600_024:0241c07": "達於帝聽。會王入朝。帝曰。聞卿捨蘇州莊與徑山。",
    "X86n1600_024:0241c08": "朕當為蠲賦稅。王謝恩歸。次日。以書至徑山。請明",
    "X86n1600_024:0241c09": "入城。而明二日前先已坐化矣。自是王宴居窹寐",
    "X86n1600_024:0241c10": "之際。或少倦交睫。即見明在前語曰。六度之大。施",
    "X86n1600_024:0241c11": "度為先。善始善終。斯為究竟。王即以莊隸本山。其",
    "X86n1600_024:0241c12": "疏略曰。特來謁郡王。故意丁甯說。冷處著把火。大",
    "X86n1600_024:0241c13": "家相暖熱。兩堂坐禪僧。真個修行徹。心源湛如水。",
    "X86n1600_024:0241c14": "脊梁硬似鐵。等心供養渠。因果豈虗設。福慧自莊",
    "X86n1600_024:0241c15": "嚴。共出輪迴劫。又偈曰。做事還須烈漢。拈起筆來",
    "X86n1600_024:0241c16": "便判。若要功果完成。切莫前思後算。",
    "X86n1600_024:0241c17": "甲申二年。",
    "X86n1600_024:0241c18": "禪師石室祖琇撰隆興佛運通論。",
    "X86n1600_024:0241c19": "乙酉乾道元年。丙戌二年。",
    "X86n1600_024:0241c20": "丁亥三年。",
    "X86n1600_024:0241c21": "祖住衢州乾明。",
    "X86n1600_024:0241c22": "八月初一日。住衢州烏巨山乾明禪院。上堂曰。一",
    "X86n1600_024:0241c23": "箇葫蘆纔倒地。滿地葫蘆盡傾倒。欲識單傳直指",
    "X86n1600_024:0241c24": "禪。今日鬬湊得恰好。",
    "X86n1600_024:0242a01": "禪師祖先來參領悟。",
    "X86n1600_024:0242a02": "先蜀之廣安王氏子。從羅漢院德祥出家。聞緣老",
    "X86n1600_024:0242a03": "宿住昭覺。往參扣。語契。令奉圓悟祖香火。一日從",
    "X86n1600_024:0242a04": "方丈前過。緣問庵頭有人麼。先云無人。語未竟。緣",
    "X86n1600_024:0242a05": "劈胸與一拳云。你聻。先忽有省。出峽依澧州德山",
    "X86n1600_024:0242a06": "涓祝髮受具。徧扣諸方。抵蘇之萬壽。值雪夜坐。自",
    "X86n1600_024:0242a07": "念行脚數年。未得悟徹。正悶悶間。忽見鐘動。趨後",
    "X86n1600_024:0242a08": "架。舉首見照堂二字。疑情頓釋。既而見水庵一於",
    "X86n1600_024:0242a09": "雙林。一曰。師子尊者被罽賓斬却頭且置。你道西",
    "X86n1600_024:0242a10": "天鬍子為甚麼無鬚。先曰。非雙林不舉此話。一曰。",
    "X86n1600_024:0242a11": "作家禪客。先曰。心不負人面無慚色。一遂以手拓",
    "X86n1600_024:0242a12": "開。先曰。勘破了也。迨水庵謝事。來參祖。祖即命典",
    "X86n1600_024:0242a13": "客。一日祖對旁僧舉不是風動不是旛動語。先聞",
    "X86n1600_024:0242a14": "豁然大悟。次日祖遇先於寮前。謂曰。總不得作伎",
    "X86n1600_024:0242a15": "倆。試露箇消息來。先應聲曰。方丈裏有客。祖呵呵",
    "X86n1600_024:0242a16": "大笑。",
    "X86n1600_024:0242a17": "禪師崇岳來參。",
    "X86n1600_024:0242a18": "岳處州龍泉吳氏子。天姿純篤。首造靈石。繼見大",
    "X86n1600_024:0242a19": "慧杲於徑山。杲陞堂稱蔣山應菴祖為人徑捷。岳",
    "X86n1600_024:0242a20": "聞不待旦而行。既至。入室未契。退愈自奮勵。朝夕",
    "X86n1600_024:0242a21": "咨請。蔣山舉世尊有密語迦葉不覆藏。岳曰。鈍置",
    "X86n1600_024:0242a22": "和尚。蔣山厲聲一喝。岳有省。蔣山大喜。以為法器。",
    "X86n1600_024:0242a23": "說偈勸使祝髮。隆興初。岳始得度於臨安西湖白",
    "X86n1600_024:0242a24": "蓮精舍。自是遍參諸大老。罕當其意者。乃入閩見",
    "X86n1600_024:0242b01": "乾元水庵永。一日辭永。永舉有句無句如藤倚樹。",
    "X86n1600_024:0242b02": "岳云裂破。永云琅邪道好一堆爛柴聻。岳云矢上",
    "X86n1600_024:0242b03": "加尖。如是應酬數反。永云吾兄下語。老僧不能過。",
    "X86n1600_024:0242b04": "其如未在。他日拂柄在手。為人不得。驗人不得。岳",
    "X86n1600_024:0242b05": "云。為人者使博地凡夫。一超入聖域固難矣。驗人",
    "X86n1600_024:0242b06": "者。打向面前過。不待開口。已知渠骨髓。何難之有。",
    "X86n1600_024:0242b07": "永舉手云。明明向汝道。開口不在舌頭上。後當自",
    "X86n1600_024:0242b08": "知。逾年見祖於衢州之西山。隨問即答。祖微笑而",
    "X86n1600_024:0242b09": "已。岳切於究竟。至忘寢食。",
    "X86n1600_024:0242b10": "戊子四年。",
    "X86n1600_024:0242b11": "曹洞第十一世明州天童珏祖示寂。",
    "X86n1600_024:0242b12": "曹洞第十二世祖",
    "X86n1600_024:0242b13": "諱智鑑。滁州吳氏子。兒時母與洗手痬。因曰。是",
    "X86n1600_024:0242b14": "甚麼。對曰。我手似佛手。長失恃怙。依真歇祖於",
    "X86n1600_024:0242b15": "長蘆。大休珏首眾。即器之。後遯象山。百怪不能",
    "X86n1600_024:0242b16": "惑。深夜開悟。求證於延壽然。復見大休嗣其法。",
    "X86n1600_024:0242b17": "住雪竇。",
    "X86n1600_024:0242b18": "曹洞第十二世雪竇祖嗣宗統(四年)。",
    "X86n1600_024:0242b19": "祖住雪竇上堂曰。世尊有密語。迦葉不覆藏。一夜",
    "X86n1600_024:0242b20": "落花雨。滿城流水香。",
    "X86n1600_024:0242b21": "己丑五年。",
    "X86n1600_024:0242b22": "祖自明果遷祥符。",
    "X86n1600_024:0242b23": "禪師牧庵下慈化普庵印肅寂。",
    "X86n1600_024:0242b24": "肅嗣牧庵忠。住慈化。隨宜說法。廣作津梁。神變莫",
    "X86n1600_024:0242c01": "測。或問修何行業而得此。肅當空畫曰。還會麼。曰",
    "X86n1600_024:0242c02": "不會。曰止止不須說。又甞自贊曰。蒼天蒼天。悟無",
    "X86n1600_024:0242c03": "生法。談不說禪。開兩片皮。括地該天。如何是佛。十",
    "X86n1600_024:0242c04": "萬八千。七月日。書偈於方丈西壁云。乍雨乍晴寶",
    "X86n1600_024:0242c05": "象明。東西南北亂雲深。失珠無限人遭劫。幻應權",
    "X86n1600_024:0242c06": "機為汝清。書畢趺坐而逝。",
    "X86n1600_024:0242c07": "庚寅六年。",
    "X86n1600_024:0242c08": "祖住蔣山太平興國。",
    "X86n1600_024:0242c09": "禪師慧遠應詔住靈隱。",
    "X86n1600_024:0242c10": "遠眉山金流彭氏子。往成都習經論。還峨嵋雲巖",
    "X86n1600_024:0242c11": "寺。時徽禪師住焉。徽黃龍南四世孫。知見甚高。遠",
    "X86n1600_024:0242c12": "初入門。值徽飯罷。於庭廡間閒行。遠纔見。即放包",
    "X86n1600_024:0242c13": "問曰。文殊為七佛祖師。未審甚麼人為文殊之師。",
    "X86n1600_024:0242c14": "徽云。金沙溪畔馬郎婦。時有起鐵拂者。為首座。遠",
    "X86n1600_024:0242c15": "亦往親近。起甞誘掖之。兩歲未有所得。一日靜坐",
    "X86n1600_024:0242c16": "次。有僧獨行自語云。假四大以為覆葢。緣六塵而",
    "X86n1600_024:0242c17": "生心。忍遇六塵頓息。喚甚麼作心。遠聞之忽有省。",
    "X86n1600_024:0242c18": "遽起告首座。首座可之。上方丈告徽。徽亦可之。明",
    "X86n1600_024:0242c19": "日即告行。同志挽留。遠不聽曰。吾師以為可。而我",
    "X86n1600_024:0242c20": "終未釋然也。時圓悟自雲居歸蜀住昭覺。遠造焉。",
    "X86n1600_024:0242c21": "每問話請益。辭旨峭硬。圓悟深器之。一日圓悟普",
    "X86n1600_024:0242c22": "說。舉龐居士問馬祖。不與萬法為侶者是什麼人。",
    "X86n1600_024:0242c23": "馬祖云。待汝一口吸盡西江水。即向汝道。遠聞舉",
    "X86n1600_024:0242c24": "豁然大悟。仆於眾中。眾以為中風。共掖起之。遠乃",
    "X86n1600_024:0243a01": "曰。吾夢覺矣。至夜圓悟小參。遠出問曰。淨躶躶。空",
    "X86n1600_024:0243a02": "無一物。赤骨律。貧無一錢。戶破家殘。乞師賑濟。答",
    "X86n1600_024:0243a03": "云。七珍八寶一時拏。遠曰。爭奈賊不入慎家之門。",
    "X86n1600_024:0243a04": "答云。機不離位。墮在毒海。遠隨聲便喝。悟以拄杖",
    "X86n1600_024:0243a05": "擊禪牀云。喫得棒也未。遠又喝。圓悟連喝兩喝。遠",
    "X86n1600_024:0243a06": "禮拜。悟大喜。以偈贈之。有舊鐵舌轉關棙之語。眾",
    "X86n1600_024:0243a07": "目之為鐵舌。遠自此機鋒峻發。無所抵牾。紹興乙",
    "X86n1600_024:0243a08": "卯春。眉守延居象耳山。不赴。是歲圓悟祖示寂。歎",
    "X86n1600_024:0243a09": "曰。哲人云亡。繼之者誰乎。乃扁舟下峽。初抵淮南。",
    "X86n1600_024:0243a10": "住龍蟠。八年遷琅邪。又移婺之普濟。衢之定業。遠",
    "X86n1600_024:0243a11": "自發明心要。即得游戲如風大自在三昧。俄遷光",
    "X86n1600_024:0243a12": "孝。安定郡王趙表之與遠為世外交。侍郎曾開從",
    "X86n1600_024:0243a13": "妙喜遊甚久。而未頴脫。從遠參叩。始盡餘疑。乃延",
    "X86n1600_024:0243a14": "住湘江南臺。時龍王璉。方廣行。皆月庵高第。道著",
    "X86n1600_024:0243a15": "湖湘間。私相語云。此間壁立萬仞。遠何所措足乎。",
    "X86n1600_024:0243a16": "因請陞座。設三十餘問。皆誵訛險節關棙。遠隨機",
    "X86n1600_024:0243a17": "開答。辭旨深奧。議論超詣。始大歎服。璉即率其屬",
    "X86n1600_024:0243a18": "環拜曰。此膝不屈於人久矣。未幾過天台。歷住護",
    "X86n1600_024:0243a19": "國國清鴻福三寺。乾道丁亥。尚書沈德龢守平江。",
    "X86n1600_024:0243a20": "以虎邱大道場。比不得人。力邀遠主之。至則接物",
    "X86n1600_024:0243a21": "無倦。法令整肅。適丁荒歉。雖齋粥不繼。而戶外之",
    "X86n1600_024:0243a22": "屨常滿。忘軀為法者集焉。道益顯著。遂奉詔住臯",
    "X86n1600_024:0243a23": "亭山崇先寺。再詔住靈隱。開堂。中使降香。",
    "X86n1600_024:0243a24": "如淨至雪竇參祖領悟。",
    "X86n1600_024:0243b01": "淨生而岐嶷。不類常童。長學出世法。參足庵鑑祖",
    "X86n1600_024:0243b02": "於雪竇。看庭前栢樹子話有省。呈頌曰。西來祖意",
    "X86n1600_024:0243b03": "庭前栢。鼻孔寥寥對眼睛。落地枯枝纔[跳兆+孛]跳。松蘿",
    "X86n1600_024:0243b04": "亮鬲笑掀騰。祖頷之。",
    "X86n1600_024:0243b05": "辛卯七年。",
    "X86n1600_024:0243b06": "靈隱遠召對宣德殿。",
    "X86n1600_024:0243b07": "正月二十日。遠召對於宣德殿。賜坐。問如何免得",
    "X86n1600_024:0243b08": "生死。曰不悟大乘道。終不能免。曰如何得悟。曰本",
    "X86n1600_024:0243b09": "有之性。以歲月磨之。無不悟者。曰悟後如何。曰悟",
    "X86n1600_024:0243b10": "了始知陛下所問。與臣所奏。悉皆不是。曰一切處",
    "X86n1600_024:0243b11": "不是如何。曰脫體見前。了無毫髮可見之相。上大",
    "X86n1600_024:0243b12": "悅。遠復曰。古德道。無所是。是菩提。曰即心即佛如",
    "X86n1600_024:0243b13": "何。曰目前無法。陛下喚什麼作心。曰如何是心。遠",
    "X86n1600_024:0243b14": "正身叉手而立。曰只這是。上又問德山臨濟機緣。",
    "X86n1600_024:0243b15": "遠一一陳之。復曰。悟後千句萬句。乃至一大藏教。",
    "X86n1600_024:0243b16": "只是一句。曰是那一句。曰好語不出門。曰不與萬",
    "X86n1600_024:0243b17": "法為侶可參乎。曰老龐致此一問。驚天動地。驅山",
    "X86n1600_024:0243b18": "塞海。超古今。脫是非。離言說。絕依倚。如陛下至尊",
    "X86n1600_024:0243b19": "至貴。大道本然。曰得道者誰。曰覺道之人。隨其器",
    "X86n1600_024:0243b20": "量淺深。驗在意表。得底人他亦自知時節。學佛者",
    "X86n1600_024:0243b21": "眾。機緣亦廣。恐勞聖聽。不敢具奏。",
    "X86n1600_024:0243b22": "禪師可觀應丞相魏[木*巳]請住姑蘇北禪　發明(觀清韻泠",
    "X86n1600_024:0243b23": "然。[木*巳]願力不昧。故並書)。",
    "X86n1600_024:0243b24": "觀字宜翁。一室蕭然。曰松風山月。此我無盡衣鉢",
    "X86n1600_024:0243c01": "也。丞相魏[木*巳]出鎮姑蘇。請住北禪。入院。指法座曰。",
    "X86n1600_024:0243c02": "胸中一寸灰已冷。頭上千莖雪未消。老步只宜平",
    "X86n1600_024:0243c03": "地去。不知何事又登高。[木*巳]擊節不已。[木*巳]字南夫。壽",
    "X86n1600_024:0243c04": "春人。累官參知政事。篤信佛法。每發願祈來世為",
    "X86n1600_024:0243c05": "僧。一日命丹青寫為僧相。揭之高堂。請德光禪師",
    "X86n1600_024:0243c06": "作贊曰。身從果位中來。位冠百僚之上。只因熟處",
    "X86n1600_024:0243c07": "難忘。故見比邱真相。後[木*巳]將卒。命諸子曰。吾已去。",
    "X86n1600_024:0243c08": "當為削髮著袈裟以僧相殮之。諸子遵命。以三衣",
    "X86n1600_024:0243c09": "一鉢投棺中。",
    "X86n1600_024:0243c10": "曹洞第十二世雪竇祖示寂。",
    "X86n1600_024:0243c11": "曹洞第十三世祖",
    "X86n1600_024:0243c12": "諱如淨。號長翁。出世屢主名剎。",
    "X86n1600_024:0243c13": "曹洞第十三世天童淨祖嗣宗統(三年)。",
    "X86n1600_024:0243c14": "祖應詔住天童。上堂曰。雲門九天。看彩鳳銜出。且",
    "X86n1600_024:0243c15": "道如何委悉。急急如律令。勅。",
    "X86n1600_024:0243c16": "禪師　覺來參領悟。",
    "X86n1600_024:0243c17": "覺來參。值淨祖上堂。舉靈雲見桃花悟道因緣。頌",
    "X86n1600_024:0243c18": "曰。一箇烏梅似本形。蜘蛛結網打蜻蜓。蜻蜓落了",
    "X86n1600_024:0243c19": "兩邊趐。堪笑烏梅齩鐵釘。覺不覺失笑。曰蚤知燈",
    "X86n1600_024:0243c20": "是火。飯熟幾多時。後承印記。",
    "X86n1600_024:0243c21": "壬辰八年。",
    "X86n1600_024:0243c22": "祖住常州褒忠顯報華藏。",
    "X86n1600_024:0243c23": "靈隱遠賜號佛海禪師。",
    "X86n1600_024:0243c24": "祖先還蜀祖付以偈。",
    "X86n1600_024:0244a01": "癸巳九年。",
    "X86n1600_024:0244a02": "曹洞第十三世天童淨祖示寂。",
    "X86n1600_024:0244a03": "祖六坐道場。未言稟承。眾以為請。祖曰。我待涅槃",
    "X86n1600_024:0244a04": "堂裏拈出。臨終果拈香曰。如淨行脚四十餘年。首",
    "X86n1600_024:0244a05": "到乳峯。失脚墮於陷穽。此香今不免拈出。鈍置我",
    "X86n1600_024:0244a06": "住雪竇足菴大和尚。并書辭世偈曰。六十六年。罪",
    "X86n1600_024:0244a07": "犯彌天。打箇[跳兆+孛]跳。活陷黃泉。咦。從來生死不相干。",
    "X86n1600_024:0244a08": "擲筆而逝。塔全身於本山。",
    "X86n1600_024:0244a09": "存考(寶雲月函潛和尚洞宗世次疑問曰。洞宗有祖燈大統之刻。見聞其書者多非之。非之不",
    "X86n1600_024:0244a10": "一端。其著者沒浮山之代續。刪濟宗之兩祖。而據青州塔記削去芙蓉楷下自丹霞淳至天童淨五世。其",
    "X86n1600_024:0244a11": "沒浮山代續。刪濟宗兩祖。見聞者非之。南潛亦非之而不疑者也。其據青州塔記削去芙蓉楷下自丹霞",
    "X86n1600_024:0244a12": "淳至天童淨五世。見聞者非之。南潛則甚疑而不敢驟決其是非。考古越雲門顯聖寺散木湛然澄禪師",
    "X86n1600_024:0244a13": "語錄卷第一。嗣法門人明懷編。萬歷甲寅二月吉日師開法於雲門傳宗廣孝寺。正拈香云。供養北京大",
    "X86n1600_024:0244a14": "覺堂上嗣曹洞正宗第二十六代清涼大和尚。用酬法乳之恩。乙卯開法徑山。拈香辭同。而散木宗門或",
    "X86n1600_024:0244a15": "問。原序明會稽雲門顯聖寺住持嗣曹洞正宗第二十七代沙門圓澄撰。如涅槃會疏諸書自序皆世次",
    "X86n1600_024:0244a16": "炳然。今之非祖燈大統者。以雲門澄和尚稱曹洞正派三十二傳為世數。合芙蓉五人。然考之語錄則實",
    "X86n1600_024:0244a17": "稱其本師為二十六代。其自序題名則稱二十七代。使雲門拈香之是。則祖燈大統之削五人不可非也。",
    "X86n1600_024:0244a18": "使雲門拈香之非。則今天下曹洞宗派不知當誰準也。天下之大。未必遂無一人之知也。典冊之繁。文獻",
    "X86n1600_024:0244a19": "尚存。未必遂無一字之證也。南潛於是甚疑。疑則必問。敢述雲門拈香自序題名。及孤陋疑而未定之見。",
    "X86n1600_024:0244a20": "不敢深匿。謹出而質於洞宗主法諸尊宿。吾宗主法諸尊宿與天下埀意兩宗諸護法長者居士。必有劃",
    "X86n1600_024:0244a21": "然之言為之〔杓〕指。時己巳中秋後五日。○洞宗第三十五世法孫智拈。戊子年刻出洞山正宗源流略記。",
    "X86n1600_024:0244a22": "末云。曹山一枝今以斷絕。諸方安有不知者。據此論之。洞山為洞宗第一代。雲居第二代。以及雲門乃三",
    "X86n1600_024:0244a23": "十二代。百丈老人三十三代。而我本師實三十四代也。遡而上之。吾本師望達摩為四十四世。望迦葉為",
    "X86n1600_024:0244a24": "七十一世。望釋迦文佛為七十二世。再以洞山論之則三十四世。更以青原論之則三十八世矣。此係世",
    "X86n1600_024:0244b01": "系所傳。載在洞山源流．傳法正宗等書。故云洞山正宗也。拈於徃年間侍本師於弁山。因命發笥得百丈",
    "X86n1600_024:0244b02": "先翁手定稿。即請梓行。師止之曰。比年謬說多端。人之所厭。今暫止之。俟時可行。然後行之。可以洗法門",
    "X86n1600_024:0244b03": "之諍氣。即欲為之。恐非其時也。遂遵命止之。今戊子夏。師受潤州焦山請。乃商較時事。偶於狼籍堆中檢",
    "X86n1600_024:0244b04": "出一冊。題曰洞宗源流正脉。其文旨簡約。世系不混。亟請梓行。師可之。乃附尊稱達摩說及洞山正宗略",
    "X86n1600_024:0244b05": "云爾。寶雲潛云。據此則後來所出洞宗源流世次。乃瑞白禪師手定者也。其間云比年謬說多端。又言題",
    "X86n1600_024:0244b06": "曰洞宗源流正脉。其文旨簡約世系不混。亦可以想見當時立說之不一也。○北京勝果寺曹洞源流碑",
    "X86n1600_024:0244b07": "曰。佛祖源流曹洞門庭。過去莊嚴劫千佛。現在賢劫千佛。未來星宿劫千佛。至七佛西天二十八祖。東土",
    "X86n1600_024:0244b08": "六祖下分五派。曹洞．臨濟．雲門．溈仰．法眼．曹洞。正傳青原思．石頭遷．藥山儼．雲嵓晟．洞山价．雲居膺．同安",
    "X86n1600_024:0244b09": "丕．同安志．梁山觀．太陽延．投子青．芙蓉楷．鹿門覺．青州辯．大明寶．王山體．雪巖滿．萬松秀．雲庭裕．少林泰．",
    "X86n1600_024:0244b10": "少林遇．少林才．大覺彝。已上祖佛各有傳法之偈。正統十一年春三月吉日)。",
    "X86n1600_024:0244b11": "祥符蔭曰。洞上一宗。中興於雲門澄和尚。雲門以",
    "X86n1600_024:0244b12": "前南北杳邈。兵燹頻仍。而圖記散失。不能具考。澄",
    "X86n1600_024:0244b13": "參慈舟念祖。入室。付偈印證曰。曹源一滴水。佛祖",
    "X86n1600_024:0244b14": "相分付。至今授受時。大地分甘露。咄。五乳峯頭無",
    "X86n1600_024:0244b15": "鏃箭。射得南方半個兒。未見授以洞山源流。所以",
    "X86n1600_024:0244b16": "澄和尚拈念祖香。或稱三十一代。翻刻散木湛然",
    "X86n1600_024:0244b17": "澄禪師語錄二本。一本嗣法門人明孟重訂。法孫",
    "X86n1600_024:0244b18": "淨嶾淨符淨超重編錄。凡四卷。首拈香云。一生辛",
    "X86n1600_024:0244b19": "苦。半世殷勤。撞著個沒眼睛的老和尚。授我折脚",
    "X86n1600_024:0244b20": "鐺子。特為拈出。雖然。家醜不可外揚也。要人天證",
    "X86n1600_024:0244b21": "據。供養北京大覺堂上傳曹洞正宗第三十一代",
    "X86n1600_024:0244b22": "清涼慈舟念和尚。用酬法乳之恩。或稱三十代。又",
    "X86n1600_024:0244b23": "一本參學門人能譯錄。嗣法弟子弁山明雪編次。",
    "X86n1600_024:0244b24": "錄凡七卷。題云古越雲門顯聖寺散木湛然澄禪",
    "X86n1600_024:0244c01": "師語錄。首拈香云。供養北京大覺堂上嗣曹洞正",
    "X86n1600_024:0244c02": "宗三十代清涼大和尚。用酬法乳之恩。或稱二十",
    "X86n1600_024:0244c03": "六代。原錄。再拈香云。供養北京大覺堂上嗣曹洞",
    "X86n1600_024:0244c04": "正宗第二十六代清涼大和尚。又雲門湛然禪師",
    "X86n1600_024:0244c05": "語錄八卷。門人明海編。正拈香云。供養嗣曹洞正",
    "X86n1600_024:0244c06": "宗第二十六代清涼大和尚。又一本。嗣法弟子明",
    "X86n1600_024:0244c07": "雪編受業門人明聞校閱。拈香亦云。曹洞第二十",
    "X86n1600_024:0244c08": "六代清涼大和尚。皆增減不一。後來門下移改翻",
    "X86n1600_024:0244c09": "刻。亦無一定。此世次所以淆訛。議論所以紛錯者",
    "X86n1600_024:0244c10": "也。洞山正宗源流略記。定於瑞白雪和尚。稱雲門",
    "X86n1600_024:0244c11": "乃三十二代。而云比年謬說多端。俟時可行。然後",
    "X86n1600_024:0244c12": "行之。戊子年始於狼籍堆中檢而刻之。題曰。其旨",
    "X86n1600_024:0244c13": "簡約。世系不混。是洞宗世次。斯時亦未有定據者",
    "X86n1600_024:0244c14": "也。近刻祖燈大統。據青州塔記。削去芙蓉楷下五",
    "X86n1600_024:0244c15": "世。與二十六代合。又北京勝果寺正統年間所刻",
    "X86n1600_024:0244c16": "曹洞源流舊碑。亦無丹霞湻五世。與二十六代。亦",
    "X86n1600_024:0244c17": "相合。似可據以定洞上之世次矣。但立言取信於",
    "X86n1600_024:0244c18": "天下後世。不可稍涉一毫之私見。倘一毫涉私。則",
    "X86n1600_024:0244c19": "餘皆不足取信。祖燈大統削去芙蓉楷下五世。雖",
    "X86n1600_024:0244c20": "有二碑可據。然削去濟宗兩祖。則實一時孟浪之",
    "X86n1600_024:0244c21": "見。至沒浮山代續公案。則尤不得從上大公無我",
    "X86n1600_024:0244c22": "之旨者。以此二端徵之。則削去五世。亦未遂可以",
    "X86n1600_024:0244c23": "二碑之文。遽為定案也。青州辨塔記真偽且不必",
    "X86n1600_024:0244c24": "論。勝果寺碑。亦復茫昧可疑。洞山价作介。鹿門作",
    "X86n1600_024:0245a01": "六門。此等字面。尚且不合。而況其他。至大覺彝嗣",
    "X86n1600_024:0245a02": "少林才。則傳燈世譜諸書。並所未見。考世譜諸書。",
    "X86n1600_024:0245a03": "湻拙才下為松庭子嚴。其同條諸人。曰佛嚴稔。曰",
    "X86n1600_024:0245a04": "熊耳登。曰華嚴遇。曰益都亮。曰晉甯敬。曰古蔡元。",
    "X86n1600_024:0245a05": "曰奉先孝。曰香嚴忍。無所謂大覺彝者。豈勝果寺",
    "X86n1600_024:0245a06": "碑記儼然。而世譜反遺之耶。此亦一疑案也。疑則",
    "X86n1600_024:0245a07": "不可以必信。今且存之。以俟後來公心明眼。確有",
    "X86n1600_024:0245a08": "真實證見。可以信及天下後世者。考定而詳正焉。",
    "X86n1600_024:0245a09": "佛祖法脉所繫。久之自定。正毋庸彼此暄豗紛諍",
    "X86n1600_024:0245a10": "也。",
    "X86n1600_024:0245a11": "曹洞第十四世祖",
    "X86n1600_024:0245a12": "諱　覺姓氏生里闕。",
    "X86n1600_024:0245a13": "曹洞第十四世鹿門祖嗣宗統(五年)。",
    "X86n1600_024:0245a14": "住鹿門示眾曰。盡大地是學人一卷經。盡乾坤是",
    "X86n1600_024:0245a15": "學人一隻眼。以如是眼。讀如是經。千萬億劫。常無",
    "X86n1600_024:0245a16": "間斷。諸人還看讀得麼。如看讀得。老僧請他喫箇",
    "X86n1600_024:0245a17": "無米油糍。",
    "X86n1600_024:0245a18": "禪師一辨來參領悟。",
    "X86n1600_024:0245a19": "辨精究內典。來參祖。問如何是盡乾坤是學人一",
    "X86n1600_024:0245a20": "隻眼。祖曰。汝被一卷經遮却也。辨擬對。祖搖手曰。",
    "X86n1600_024:0245a21": "不快漆桶。去。辨言下有省。",
    "X86n1600_024:0245a22": "居士龍舒王日休往生淨土。",
    "X86n1600_024:0245a23": "自書日課佛。積計九百十二萬五百於壁。又遍囑",
    "X86n1600_024:0245a24": "諸人勉進道業。忽厲聲曰。佛來迎我。屹然立化。",
    "X86n1600_024:0245b01": "甲午淳熈元年。",
    "X86n1600_024:0245b02": "乙未二年。",
    "X86n1600_024:0245b03": "丙申三年。",
    "X86n1600_024:0245b04": "雪竇慧暉勅補淨慈。",
    "X86n1600_024:0245b05": "暉字自得。會稽張氏子。扣長蘆了祖。微有所證。謁",
    "X86n1600_024:0245b06": "天童覺。許為入室真子。紹興丁巳。開法補陀。徙萬",
    "X86n1600_024:0245b07": "壽。及吉祥。雪竇。勅住淨慈。",
    "X86n1600_024:0245b08": "禪師靈隱佛海慧遠寂。",
    "X86n1600_024:0245b09": "正月十五日。眾集。遠扄方丈。書偈付素所馴畜一",
    "X86n1600_024:0245b10": "黑猿而寂。",
    "X86n1600_024:0245b11": "禪師德光應詔住靈隱冬入對選德殿賜號佛照。",
    "X86n1600_024:0245b12": "光新喻彭氏子。母夢異僧入室驚窹有娠。既生。乃",
    "X86n1600_024:0245b13": "祖曰。吾家世積德。是兒必光吾門。因命名德光。有",
    "X86n1600_024:0245b14": "術者相之曰。是子伏犀貫頂。出家必作法門棟梁",
    "X86n1600_024:0245b15": "力懇出家。初謁月菴果。歷參知識五十餘員。末後",
    "X86n1600_024:0245b16": "見大慧杲於育王嗣法。詔住靈隱。遣使降香開堂",
    "X86n1600_024:0245b17": "恩寵優渥。是冬召對便殿。問佛法大意。光敷奏直",
    "X86n1600_024:0245b18": "截。帝大悅。留禁中觀堂五宿。兩賜御頌。特賜佛照",
    "X86n1600_024:0245b19": "禪師之號。",
    "X86n1600_024:0245b20": "禪師簡堂行機住江州圓通。",
    "X86n1600_024:0245b21": "機台州楊氏子。嗣護國元。",
    "X86n1600_024:0245b22": "詔天台宗教同大藏流通。",
    "X86n1600_024:0245b23": "丁酉四年。",
    "X86n1600_024:0245b24": "祖住徑山禪師崇岳領悟。",
    "X86n1600_024:0245c01": "祖移蔣山華藏徑山。岳皆從之。會祖入室次。問旁",
    "X86n1600_024:0245c02": "僧不是心不是佛不是物。岳侍側豁然大悟。乃曰。",
    "X86n1600_024:0245c03": "今日方會木菴道開口不在舌頭上。自是機辯縱",
    "X86n1600_024:0245c04": "橫。",
    "X86n1600_024:0245c05": "圓通機移台州平田。",
    "X86n1600_024:0245c06": "松窗居士錢端履從護國景元發明己事。丁酉秋",
    "X86n1600_024:0245c07": "示微恙。修書召平田機。及國清瑞巖主僧。有訣別",
    "X86n1600_024:0245c08": "之語。機與二僧詣榻次。禮起趺坐。言笑移時。即書",
    "X86n1600_024:0245c09": "曰。浮世虗幻。本無去來。四大五蘊。必歸終盡。雖佛",
    "X86n1600_024:0245c10": "祖具大威德亦不能免這一著子。天下老和尚一",
    "X86n1600_024:0245c11": "切善知識。還有跳得過者無。葢為地水火風。因緣",
    "X86n1600_024:0245c12": "和合。暫時湊泊。不可錯認為己有。大丈夫磊磊落",
    "X86n1600_024:0245c13": "落。當用處把定。立處皆真。順風使帆。上下水皆可",
    "X86n1600_024:0245c14": "因齋慶讚。去留自在。此是上來諸聖。開大解脫。一",
    "X86n1600_024:0245c15": "路涅槃門。本來清淨空寂境界。無為之大道也。今",
    "X86n1600_024:0245c16": "吾如是。豈不快哉。塵勞外緣。一時掃盡。荷諸山垂",
    "X86n1600_024:0245c17": "顧。咸願證明。伏惟珍重。置筆顧機曰。某坐去好。臥",
    "X86n1600_024:0245c18": "去好。機曰。相公去便了。理會甚坐與臥耶。禮笑曰。",
    "X86n1600_024:0245c19": "法兄當為祖道自愛。遂斂目而逝。",
    "X86n1600_024:0245c20": "曹洞第十四世鹿門祖示寂。",
    "X86n1600_024:0245c21": "曹洞第十五世祖",
    "X86n1600_024:0245c22": "諱一辨。嗣鹿門。",
    "X86n1600_024:0245c23": "戊戌五年。",
    "X86n1600_024:0245c24": "曹洞第十五世普照祖嗣宗統(九年)。",
    "X86n1600_024:0246a01": "祖住青州普照。設百問勘驗來學。遷東都萬壽。燕",
    "X86n1600_024:0246a02": "秦齊晉之間。推為尊宿。",
    "X86n1600_024:0246a03": "禪師　寶來參領悟。",
    "X86n1600_024:0246a04": "問離四句絕百非。請師直指西來意。祖曰。昨日有",
    "X86n1600_024:0246a05": "人恁麼問。被打出去也。寶曰。今日又如何。祖曰。你",
    "X86n1600_024:0246a06": "得恁麼不識痛癢寶禮拜。祖曰。可惜許棒折也。寶",
    "X86n1600_024:0246a07": "直得汗下。忽然猛省。",
    "X86n1600_024:0246a08": "靈隱德光引對便殿。",
    "X86n1600_024:0246a09": "己亥六年。",
    "X86n1600_024:0246a10": "庚子七年。",
    "X86n1600_024:0246a11": "祖住靈隱。",
    "X86n1600_024:0246a12": "禪師德光歸老育王。",
    "X86n1600_024:0246a13": "淨慈智暉退歸雪竇。",
    "X86n1600_024:0246a14": "禪師楚明召對遷徑山。",
    "X86n1600_024:0246a15": "明初參圓悟祖。次謁徑山杲。後依華藏民而徹悟。",
    "X86n1600_024:0246a16": "住雪竇。召對。上問曰。三教聖人。本同此理。明曰。譬",
    "X86n1600_024:0246a17": "如虗空。東西南北。初無二也。上曰。但聖人所立門",
    "X86n1600_024:0246a18": "戶異耳。故孔子以中庸設教。明曰。非中庸何以安",
    "X86n1600_024:0246a19": "立世間。法華云。治世語言。資生業等。皆與實相。不",
    "X86n1600_024:0246a20": "相違背。華嚴云。不壞世間相。而治出世間法。上曰。",
    "X86n1600_024:0246a21": "今時士大夫。學孔子者。多只工文字語言。不見夫",
    "X86n1600_024:0246a22": "子之道。不識夫子之心。惟釋氏不以文字教人。直",
    "X86n1600_024:0246a23": "指心源。頓令悟入。不亂於死生之際。此為殊勝。明",
    "X86n1600_024:0246a24": "曰。非獨後世學者。不見夫子之心。當時顏子。號為",
    "X86n1600_024:0246b01": "具體。盡平生力量。只道箇瞻之在前。忽焉在後。如",
    "X86n1600_024:0246b02": "有所立卓爾。竟捉摸未著。而聖人分明八字打開。",
    "X86n1600_024:0246b03": "向諸弟子曰。二三子以我為隱乎。吾無隱乎爾。以",
    "X86n1600_024:0246b04": "此觀之。當時弟子。尚不識夫子心。況今人乎。張商",
    "X86n1600_024:0246b05": "英曰。吾學佛然後能知儒。此言實為至言。上曰。朕",
    "X86n1600_024:0246b06": "意亦謂如此。上又曰。老莊何如人。明曰。只是佛法",
    "X86n1600_024:0246b07": "中小乘聲聞以下人。葢小乘厭身如桎梏。棄智如",
    "X86n1600_024:0246b08": "雜毒。化火焚身。入無為界。正如莊子形固可使如",
    "X86n1600_024:0246b09": "槁木。心固可使如死灰。老子曰。吾有大患。為吾有",
    "X86n1600_024:0246b10": "身。大乘人則不然。度眾生盡方證菩提。正如伊尹",
    "X86n1600_024:0246b11": "所謂予天民之先覺者也。予將以斯道覺斯民也。",
    "X86n1600_024:0246b12": "有一夫不被其澤。若己推而內之溝中也。上大悅。",
    "X86n1600_024:0246b13": "賜號寶印。即日詔住徑山。",
    "X86n1600_024:0246b14": "辛丑八年。壬寅九年。",
    "X86n1600_024:0246b15": "癸卯十年。",
    "X86n1600_024:0246b16": "帝註圓覺經。",
    "X86n1600_024:0246b17": "二月。遣中使賷賜徑山刊行。詔禪師楚明序之。",
    "X86n1600_024:0246b18": "禪師宏智下雪竇自得慧暉寂。",
    "X86n1600_024:0246b19": "甲辰十一年。",
    "X86n1600_024:0246b20": "祖住天童。",
    "X86n1600_024:0246b21": "乙巳十二年。",
    "X86n1600_024:0246b22": "曹洞第十五世普照祖示寂。",
    "X86n1600_024:0246b23": "祖示十六頌。一識自宗。二死中得活。三活中死。四",
    "X86n1600_024:0246b24": "不落死活。五背捨。六不背捨。七活人劍。八殺人刀。",
    "X86n1600_024:0246c01": "九平常。十利道拔生。十一言無過失。十二透脫。十",
    "X86n1600_024:0246c02": "三透脫不透脫。十四稱揚。十五降句。十六方入圓。",
    "X86n1600_024:0246c03": "雲溪挺曰。祖禰不了。殃及兒孫。浮山遠嘗以此十",
    "X86n1600_024:0246c04": "六題拈示投子。投子至青州凡九世。絲絲相續。因",
    "X86n1600_024:0246c05": "為作頌。",
    "X86n1600_024:0246c06": "曹洞第十六世祖",
    "X86n1600_024:0246c07": "諱　寶嗣普照。",
    "X86n1600_024:0246c08": "丙午十三年。",
    "X86n1600_024:0246c09": "曹洞第十六世大明祖嗣宗統(四年)。",
    "X86n1600_024:0246c10": "住磁州大明。上堂曰。若論此事。如人作針線。針針",
    "X86n1600_024:0246c11": "相似。忽見人來。不覺失却針。祇見線。這邊尋也不",
    "X86n1600_024:0246c12": "見。那邊尋也不見。却自曰。近處尚不見。遠處那裏",
    "X86n1600_024:0246c13": "得來。多時尋不得。心煩不好。昏悶打睡。拽衣就枕。",
    "X86n1600_024:0246c14": "方就枕時。驀然一劄。曰原來祇在這裏。",
    "X86n1600_024:0246c15": "侍者　體省悟受印記。",
    "X86n1600_024:0246c16": "體為侍者。偶於出生臺見雀捨食。雀飛去。祖在體",
    "X86n1600_024:0246c17": "背上打一掌。體驚顧。祖曰。還是雀子孤負你。你孤",
    "X86n1600_024:0246c18": "負我。體罔措。祖曰。自可憐生。却乃互相孤負去。體",
    "X86n1600_024:0246c19": "豁然有省。從此執侍久之。秘重深嚴。一旦辭祖。或",
    "X86n1600_024:0246c20": "問祖曰。侍者何往。祖曰。諸方來。諸方去。何介意哉。",
    "X86n1600_024:0246c21": "又問參學何似。祖曰。道有參學。栽他頭角。道無參",
    "X86n1600_024:0246c22": "學。減他威光。一眾方知已蒙印記。",
    "X86n1600_024:0246c23": "丁未十四年。",
    "X86n1600_024:0246c24": "戊申十五年。",
    "X86n1600_024:0247a01": "徑山楚明退居別峯。",
    "X86n1600_024:0247a02": "禪師智策詔住徑山。",
    "X86n1600_024:0247a03": "己酉十六年　朱熹大學章句或問成(熹言生平精力盡在此書)。",
    "X86n1600_024:0247a04": "曹洞第十六世磁州大明祖示寂。",
    "X86n1600_024:0247a05": "曹洞第十七世祖",
    "X86n1600_024:0247a06": "諱　體嗣大明住王山。",
    "X86n1600_024:0247a07": "光宗。",
    "X86n1600_024:0247a08": "光宗庚戌紹熙元年。",
    "X86n1600_024:0247a09": "曹洞第十七世太原王山祖嗣宗統(三年)。",
    "X86n1600_024:0247a10": "祖久隱太原西山。當道請住王山。示眾曰。師子有",
    "X86n1600_024:0247a11": "三種。第一超宗異目。第二齊肩共躅。第三影響不",
    "X86n1600_024:0247a12": "真。若超宗異目者。見過於師。堪為種草。若齊肩共",
    "X86n1600_024:0247a13": "躅者。減師半德。落在今時。若影嚮不真者。狐犴猥",
    "X86n1600_024:0247a14": "勢。羊質虎皮　發明(按洞宗自青州至萬松皆王化大河以北為金界內兵燹",
    "X86n1600_024:0247a15": "紛更語錄失傳諸祖聊得其大槩云爾)。",
    "X86n1600_024:0247a16": "禪師　滿參祖領悟。",
    "X86n1600_024:0247a17": "滿初參普照祖。祖曰。兄弟年俊。正宜叩參。老僧當",
    "X86n1600_024:0247a18": "年。念念常以佛法為事。滿避席進曰。和尚而今如",
    "X86n1600_024:0247a19": "何。祖曰。如生冤家相似。滿曰。若不得此語。幾何枉",
    "X86n1600_024:0247a20": "行千里。祖下禪牀握滿手曰。作家那。滿與勝默同",
    "X86n1600_024:0247a21": "參。嘗跪受呵斥。或問其故。滿曰。今諸方師資法屬。",
    "X86n1600_024:0247a22": "諍訟招譏。師蟲自食身中肉也。某雖不肖。敢復蹈",
    "X86n1600_024:0247a23": "覆轍耶。後造王山。祖舉洞山覩影因緣。滿大疑。祖",
    "X86n1600_024:0247a24": "曰。不疑言句。是為大病。子今既疑。則病發也。子知",
    "X86n1600_024:0247b01": "此病即子藥麼。一日讀五位頌。至折合終歸炭裏",
    "X86n1600_024:0247b02": "坐。忽然悟曰。今日方知病是藥也。去呈祖。祖曰。料",
    "X86n1600_024:0247b03": "掉沒交涉。滿曰。老和尚這回瞞我不得也。",
    "X86n1600_024:0247b04": "禪師華藏下寶印慈辯楚明寂。",
    "X86n1600_024:0247b05": "辛亥二年。",
    "X86n1600_024:0247b06": "禪師崇岳住饒州薦福。",
    "X86n1600_024:0247b07": "壬子三年。",
    "X86n1600_024:0247b08": "禪師教忠下青原信菴唯禋寂。",
    "X86n1600_024:0247b09": "禋嗣教忠光。五月十九日。書偈曰。末後一句。覿面",
    "X86n1600_024:0247b10": "分付。擬議思量。世諦流布。跏趺而逝。",
    "X86n1600_024:0247b11": "禪師雲巖下徑山智策寂。",
    "X86n1600_024:0247b12": "策號塗毒。謁天游於雲巖。道經雲居。風雪塞路。坐",
    "X86n1600_024:0247b13": "閱四十二日。午初版聲鏗然。豁爾大悟。及造門。游",
    "X86n1600_024:0247b14": "獨指策曰。甚處見神見鬼來。曰雲居聞版聲來。曰",
    "X86n1600_024:0247b15": "是甚麼。曰打破虗空。全無靶柄。曰向上事未在。曰",
    "X86n1600_024:0247b16": "東家暗坐。西家廝罵。曰嶄然超出佛祖。他日起家",
    "X86n1600_024:0247b17": "一麟足矣。戊申詔住徑山。七月將入寂。陞座別眾。",
    "X86n1600_024:0247b18": "囑門人以文祭之。策危坐傾聽。至尚饗為之一笑。",
    "X86n1600_024:0247b19": "越兩日。更衣說偈而寂。",
    "X86n1600_024:0247b20": "詔育王光移徑山辭不允。",
    "X86n1600_024:0247b21": "曹洞第十七世王山祖示寂。",
    "X86n1600_024:0247b22": "祖示宗旨曰。既有尊貴之位。須明尊貴底人。須知",
    "X86n1600_024:0247b23": "尊貴底人。不處尊貴之位。方明尊貴。不落階級。",
    "X86n1600_024:0247b24": "曹洞第十八世祖",
    "X86n1600_024:0247c01": "諱　滿。嗣王山。住雪巖。",
    "X86n1600_024:0247c02": "癸丑四年。",
    "X86n1600_024:0247c03": "曹洞第十八世雪巖祖嗣宗統(二十七年)。",
    "X86n1600_024:0247c04": "上堂舉洞山解夏云。夏末秋初。兄弟或東去西去。",
    "X86n1600_024:0247c05": "直須向萬里無寸草處去。良久曰。祇如萬里無寸",
    "X86n1600_024:0247c06": "草處。又作麼生去。石霜曰。出門便是草。太陽曰。直",
    "X86n1600_024:0247c07": "饒不出門亦是草漫漫地。三個老漢。雖然異口同",
    "X86n1600_024:0247c08": "音。未免撞頭磕腦。何也。一人大開口了合不得。一",
    "X86n1600_024:0247c09": "人高擡脚了放不下。一人緊閉門了出不去。雪巖",
    "X86n1600_024:0247c10": "即不然。遍十方界非外。全在一微塵。在一微塵非",
    "X86n1600_024:0247c11": "內。遍十方界。祇者一微塵許。也須極盡不可得。向",
    "X86n1600_024:0247c12": "那裏安門。甚處入草。還會麼。休侵洞口初秋草。請",
    "X86n1600_024:0247c13": "看疎山臘月蓮。",
    "X86n1600_024:0247c14": "禪師行秀參雪巖祖付衣偈。",
    "X86n1600_024:0247c15": "秀河內蔡氏子。參祖。經二十七日。不覺伎倆已盡。",
    "X86n1600_024:0247c16": "祖曰。你但行裏坐裏。心念未起時。猛提起覷。見即",
    "X86n1600_024:0247c17": "便見。不見且却拈放一邊。恁麼做工夫。休歇也不",
    "X86n1600_024:0247c18": "礙參學。參學也不礙休歇。遂留記室。潭柘亨過祖。",
    "X86n1600_024:0247c19": "秀夜扣其門。告侍者燒香請益。亨便相見。秀問如",
    "X86n1600_024:0247c20": "何是活句。如何是死句。亨曰。書記若會。死句也是",
    "X86n1600_024:0247c21": "活句。若不會。活句也是死句。秀自此參究益力。一",
    "X86n1600_024:0247c22": "日見雞飛。乃大悟曰。今日不惟捉敗沙老虎。亦乃",
    "X86n1600_024:0247c23": "捉敗岑大蟲也。走見祖。祖可之。乃付衣偈。",
    "X86n1600_024:0247c24": "甲寅五年。",
    "X86n1600_024:0248a01": "師範登具戒。",
    "X86n1600_024:0248a02": "範蜀梓潼雍氏子。出家陰平山。經書過目成誦。冬",
    "X86n1600_024:0248a03": "圓具。",
    "X86n1600_024:0248a04": "甯宗。",
    "X86n1600_024:0248a05": "甯宗乙卯慶元元年(金章宗璟明昌六年)。",
    "X86n1600_024:0248a06": "禪師祖先住臥龍。",
    "X86n1600_024:0248a07": "先至夔州。尚書楊輔以臥龍請。未幾辭去。復遊吳。",
    "X86n1600_024:0248a08": "禪師師範坐夏成都。",
    "X86n1600_024:0248a09": "有老宿名堯者。範請益坐禪之法。堯曰。禪是何物。",
    "X86n1600_024:0248a10": "坐底是誰。範受其語。晝夜體究。一日如廁。提前話",
    "X86n1600_024:0248a11": "有省。",
    "X86n1600_024:0248a12": "禪師行秀應金詔入禁庭說法。",
    "X86n1600_024:0248a13": "秀搆萬松庵以自適。三河兩晉。皆飲秀名。金章宗",
    "X86n1600_024:0248a14": "詔入禁庭陞座。躬自迎禮。聞法感悟。賜錦綺大衣。",
    "X86n1600_024:0248a15": "丙辰二年。",
    "X86n1600_024:0248a16": "師範謁佛照光於育王。",
    "X86n1600_024:0248a17": "光問曰何處人。範曰劍州人。光曰。帶得劍來麼。範",
    "X86n1600_024:0248a18": "便喝。光笑曰。這烏頭子也亂做。範貧甚。無資薙髮。",
    "X86n1600_024:0248a19": "故以烏頭子目之。",
    "X86n1600_024:0248a20": "丁巳三年(金承安二年)。",
    "X86n1600_024:0248a21": "薦福崇岳詔住靈隱臥龍先首眾師範從之有省。",
    "X86n1600_024:0248a22": "臥龍先時居第一座。師範在座下。一日同先遊石",
    "X86n1600_024:0248a23": "筍庵。有道者問先曰。猢猻子捉不住時如何。先曰。",
    "X86n1600_024:0248a24": "用捉作麼。如風吹水。自然成文。範從旁有省。",
    "X86n1600_024:0248b01": "禪師行秀應金詔住大都仰山棲隱寺。",
    "X86n1600_024:0248b02": "臨濟第十四世華藏祖示寂。",
    "X86n1600_024:0248b03": "祖晚居天童太白。示寂。塔於寺之中峯。",
    "X86n1600_024:0248b05": "宗統編年卷之二十四"
}