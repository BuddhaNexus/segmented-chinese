{
    "X25n0471_001:0001a03": " 金剛宗通緣起",
    "X25n0471_001:0001a05": "蓋聞佛智甚深。上哲莫窺其際。聖言至妙。庸流豈識",
    "X25n0471_001:0001a06": "其端。空生唱無說而雨華。疑絲暗擲。無著昇兜率而",
    "X25n0471_001:0001a07": "面教。分部猶違。乃知般若無邊。允唯金剛第一。研窮",
    "X25n0471_001:0001a08": "匪易。信受誠希。幸偈衍於慈尊。繩墨具在。喜頌揚於",
    "X25n0471_001:0001a09": "大士。敲唱同符。西乾功德施。洞燭空假之致。長水刊",
    "X25n0471_001:0001a10": "定記。略標合併之規。均之羽翼天親。剖二十七疑而",
    "X25n0471_001:0001a11": "悉斷。要於鋪舒法體。破凡所有相以皆非。第破相之",
    "X25n0471_001:0001a12": "旨愈微。而如幻之觀漸密。已入住地。猶云無住相應。",
    "X25n0471_001:0001a13": "纔起度生。普令無度為尚。救偏於虗無之界。決機於",
    "X25n0471_001:0001a14": "杳靄之鄉。良以執隱於俱生。金剛其對證之劑。位登",
    "X25n0471_001:0001a15": "於等覺。此乘有到岸之功。唯佛能知。非凡所測。契此",
    "X25n0471_001:0001a16": "深深之義。還他上上之根。在昔黃梅。獨謂是經能見",
    "X25n0471_001:0001a17": "性。於時六祖。果於言下便知歸。五葉既開。人握如來",
    "X25n0471_001:0001a18": "之印。一燈相續。別稱教外之傳。悟不由師。語多合轍。",
    "X25n0471_001:0001a19": "機鋒迥露。陸離寶劍之光。照用齊彰。璀璨摩尼之色。",
    "X25n0471_001:0001a20": "信乎後五百世。勿謂無人。若也持四句經。終當有入。",
    "X25n0471_001:0001a21": "鳳儀學慙專詣。識謝徧參。道味悅心。似有投於夙好。",
    "X25n0471_001:0001a22": "禪關娛老。或不昧於往因。適茲鬬諍之秋。橫出和同",
    "X25n0471_001:0001a23": "之見。謂宗即教。熾然說．無間說。盡屬言詮。謂教即宗。",
    "X25n0471_001:0001a24": "如來禪．祖師禪。總須坐卻。銷歸自己。拈華與拈句何",
    "X25n0471_001:0001b01": "殊。了徹那邊。所見與所聞奚異。斯則宗通即啟經之",
    "X25n0471_001:0001b02": "鑰。而說通亦入悟之門也。障礙都融。真如頓顯。若夫",
    "X25n0471_001:0001b03": "鳩摩擅譯。業示信於舌根。而冥主效靈。詔補遺於石",
    "X25n0471_001:0001b04": "刻。眾生一段。慧命偶增。乃至色見聲求。尚遺四句之",
    "X25n0471_001:0001b05": "偈。如露如電。尤闕三種之緣。偈論既有明徵。經文焉",
    "X25n0471_001:0001b06": "可殘略。僭錄唐譯。用備周觀。重釋偈言。附載篇末。頃",
    "X25n0471_001:0001b07": "緣先君奄逝。日誦斯經。因於墓次參求。遂成此集。冀",
    "X25n0471_001:0001b08": "微霑乎湛露。庶少潤於枯骸。依金剛以藏形。敢企清",
    "X25n0471_001:0001b09": "涼之窟。偶山名之相似。聊資般若之熏。法與地而俱",
    "X25n0471_001:0001b10": "靈。幽與明而永賴。敬付剞劂。廣為流通。儻取證於無",
    "X25n0471_001:0001b11": "生。均銜恩於罔極。",
    "X25n0471_001:0001b12": "南嶽山長金簡曾鳳儀舜徵父題",
    "X25n0471_001:0001b18": "金剛般若波羅蜜經宗通卷一",
    "X25n0471_001:0001b20": "姚秦三藏法師鳩摩羅什(此云童壽)譯",
    "X25n0471_001:0001b21": "西天功德施菩薩破取著不壞假名論",
    "X25n0471_001:0001b22": "梁傅大士頌",
    "X25n0471_001:0001b23": "宋嘉禾長水法師子璿金剛刊定記",
    "X25n0471_001:0001b24": "明菩薩戒弟子南嶽山見曾鳳儀宗通",
    "X25n0471_001:0001c01": "通曰。此經名金剛般若波羅蜜。是第一波羅蜜。如",
    "X25n0471_001:0001c02": "來為發大乘者說。為發最上乘者說。非尋常智慧",
    "X25n0471_001:0001c03": "可倫也。且須菩提讚歎如來。善護念諸菩薩。善付",
    "X25n0471_001:0001c04": "囑諸菩薩。唯菩薩位中能發阿耨多羅三藐三菩",
    "X25n0471_001:0001c05": "提心。所以護念之使常住。所以付囑之使度生。須",
    "X25n0471_001:0001c06": "得妙慧降伏其心。乃能證於如來無上菩提。故佛",
    "X25n0471_001:0001c07": "以金剛般若語之。緣資糧位。加行位。已證三空。得",
    "X25n0471_001:0001c08": "無生法忍。至通達位。初地菩薩。得分證真如。尚餘",
    "X25n0471_001:0001c09": "俱生我執。至八地捨藏。尚餘俱生法執。此二種執。",
    "X25n0471_001:0001c10": "各有微細所知愚。極微細所知愚。至等覺位方斷。",
    "X25n0471_001:0001c11": "所以斷之者。唯有甚深金剛如幻三昧。足為對治",
    "X25n0471_001:0001c12": "之法。初地所得。二地破之。二地所得。三地破之。地",
    "X25n0471_001:0001c13": "地增進。至等覺位即無可破。所謂金剛道後異熟",
    "X25n0471_001:0001c14": "空者。即此義也。又金剛十種深喻。所云如幻如夢",
    "X25n0471_001:0001c15": "等。與經末如露如電偈。因彼於報化法身。尚以幻",
    "X25n0471_001:0001c16": "夢觀之。非甚深智能作如是觀乎。此須菩提所為",
    "X25n0471_001:0001c17": "流涕。歎所未聞也。刊定記云。金剛者。乃帝釋之寶",
    "X25n0471_001:0001c18": "杵。具極堅極利二義。何謂極堅。無物可能壞之。何",
    "X25n0471_001:0001c19": "謂極利。以能碎壞諸物也。若有一物能壞。即非極",
    "X25n0471_001:0001c20": "堅。一物不碎。即非極利。如銀鐵雖堅。遇火則融。刀",
    "X25n0471_001:0001c21": "劍雖利。斫石則缺。非極堅利也。般若有實相．觀照",
    "X25n0471_001:0001c22": "二種。亦具堅利之義。堅則實相般若。以其雖經多",
    "X25n0471_001:0001c23": "劫流迸六道。而覺性無壞。未嘗生滅。未嘗虧缺。故",
    "X25n0471_001:0001c24": "云堅也。利則觀照般若。謂此慧顯時。照諸法空。煩",
    "X25n0471_001:0002a01": "惱諸結。無明惑暗。無不斷壞。故言利也。由斯二義",
    "X25n0471_001:0002a02": "似彼金剛。故舉金剛之堅。喻般若體。金剛之利。喻",
    "X25n0471_001:0002a03": "般若用。法喻雙彰。故曰金剛般若也。梵語波羅蜜。",
    "X25n0471_001:0002a04": "此云到彼岸。謂離眾生生死此岸。度煩惱大河中",
    "X25n0471_001:0002a05": "流。到諸佛涅槃彼岸。然達生死本空。煩惱本無。即",
    "X25n0471_001:0002a06": "到彼岸。非真有彼此之異。特到彼岸不無頓漸耳。",
    "X25n0471_001:0002a07": "頓則慧纔發時。見五蘊空。一剎那間。便到彼岸。以",
    "X25n0471_001:0002a08": "不歷多時。乃名為頓。漸則雖能頓照法空。由有多",
    "X25n0471_001:0002a09": "生習性。任運計執。未得念念相應。故須聽聞正法。",
    "X25n0471_001:0002a10": "思惟其義。策彼頓悟之慧。覺察妄情。損之又損。以",
    "X25n0471_001:0002a11": "至於無。畢竟到於彼岸。但以經歷多時。故名為漸。",
    "X25n0471_001:0002a12": "遲速雖殊。一種得名到彼岸慧也。梵語脩多羅。義",
    "X25n0471_001:0002a13": "翻為契經。謂契理契機也。契理。則說事如事。說理",
    "X25n0471_001:0002a14": "如理。契機。則令聽者悟解。歡喜信受。經者。謂貫也",
    "X25n0471_001:0002a15": "攝也。貫穿所應說義。攝持所化眾生。佛滅度後二",
    "X25n0471_001:0002a16": "千餘年。眾生得聞正法。皆貫穿攝持之力也。天竺",
    "X25n0471_001:0002a17": "有無著菩薩。入日光定。上昇兜率天宮。請問彌勒",
    "X25n0471_001:0002a18": "慈尊。彌勒為說八十行偈。以顯經旨。無著又將此",
    "X25n0471_001:0002a19": "偈轉授其弟天親。天親依偈成論三卷。約斷疑執。",
    "X25n0471_001:0002a20": "以釋此金剛正義也。解者舍此不究。悉是邪說。余",
    "X25n0471_001:0002a21": "因取功德施菩薩所造論。參考於長水子璿刊定",
    "X25n0471_001:0002a22": "記。間採諸老宿機緣語句合之。遂名之曰宗通云。",
    "X25n0471_001:0002a23": "僧問智門。如何是般若體。門云。蚌含明月。僧云。如",
    "X25n0471_001:0002a24": "何是般若用。門云。兔子懷胎。雪竇頌云。一片虗凝",
    "X25n0471_001:0002b01": "絕謂情。人天從此見空生。蚌含玄兔深深意。曾與",
    "X25n0471_001:0002b02": "禪家作戰爭。法眼圓成實性頌云。理極忘情謂。如",
    "X25n0471_001:0002b03": "何得喻齊。到頭霜夜月。任運落前溪。果熟兼猿重。",
    "X25n0471_001:0002b04": "山遙似路迷。舉頭殘照在。元是住居西。學者須於",
    "X25n0471_001:0002b05": "此等語句參透。方知般若親切處。不至紛紛為無",
    "X25n0471_001:0002b06": "益爭辨矣。",
    "X25n0471_001:0002b07": "如是我聞。一時。佛在舍衛國祇樹給孤獨園。與大比",
    "X25n0471_001:0002b08": "丘眾千二百五十人俱。爾時。世尊食時。著衣持鉢。入",
    "X25n0471_001:0002b09": "舍衛大城乞食。於其城中。次第乞已。還至本處。飯食",
    "X25n0471_001:0002b10": "訖。收衣鉢。洗足已。敷座而坐。",
    "X25n0471_001:0002b11": "通曰。此般若全部有六百卷。凡四處十六會說。一",
    "X25n0471_001:0002b12": "王舍城鷲峰山七會。二給孤獨園七會。三他化天",
    "X25n0471_001:0002b13": "宮摩尼寶藏殿一會。四王舍城竹林園白鷺池側",
    "X25n0471_001:0002b14": "一會。計九會放光。見是光者皆得阿耨多羅三藐",
    "X25n0471_001:0002b15": "三菩提。是光即智慧光也。佛說此經甚深微妙。何",
    "X25n0471_001:0002b16": "以不放光哉。佛顯平等智故。即於平等放光而眾",
    "X25n0471_001:0002b17": "不察也。爾時。世尊食時著衣持鉢。是手上放光也。",
    "X25n0471_001:0002b18": "入舍衛大城乞食。是足下放光也。於其城中次第",
    "X25n0471_001:0002b19": "乞已。是眼中放光也。還至本處飯食訖。是口中放",
    "X25n0471_001:0002b20": "光也。收衣鉢洗足已敷座而坐。是通身放光也。又",
    "X25n0471_001:0002b21": "此經為護念付囑諸菩薩故。說於六度無相法門。",
    "X25n0471_001:0002b22": "乞食所以教眾生布施。著衣持鉢以彰其戒。次第",
    "X25n0471_001:0002b23": "行乞以彰其忍。足不染塵而又洗足以彰精進。還",
    "X25n0471_001:0002b24": "至本處敷座而坐以彰禪定。說在祇園又入城乞",
    "X25n0471_001:0002c01": "食。說在乞食又還歸本處。一一不住於相。莫非甚",
    "X25n0471_001:0002c02": "深般若之顯現也。有上根利智者。觀察世尊放如",
    "X25n0471_001:0002c03": "是光。即得金剛如幻三昧而登彼岸。又何假於開",
    "X25n0471_001:0002c04": "示哉。刊定記曰。序有二種。一證信序。二發起序。初",
    "X25n0471_001:0002c05": "如是我聞。至五十人俱。證信序也。證信者。顯說聽",
    "X25n0471_001:0002c06": "時處。一一分明。以證非謬。一時者。即如來說法大",
    "X25n0471_001:0002c07": "眾聽受之時也。佛者。說法之主也。祇陀太子所施",
    "X25n0471_001:0002c08": "之樹。給孤獨長者所買之園。此說法處之。與大比",
    "X25n0471_001:0002c09": "丘等者。聽法之眾也。俱者。同此一時一處也。以如",
    "X25n0471_001:0002c10": "是等語冠於諸經之首者。如來臨滅度時。阿難問",
    "X25n0471_001:0002c11": "佛。一切經前當安何語。佛言。當安如是我聞一時。",
    "X25n0471_001:0002c12": "佛在某處。與某眾若干等。非但我法如是。三世諸",
    "X25n0471_001:0002c13": "佛法皆如是。故阿難遵依佛勑以冠於首。證己所",
    "X25n0471_001:0002c14": "傳無異說故。爾時世尊至敷座而坐。是為入定。戒",
    "X25n0471_001:0002c15": "資定。定能發慧。以戒定發起般若正宗也。食時者。",
    "X25n0471_001:0002c16": "寅卯辰。諸天食時。巳未午。人法食時。申酉戌。鬼神",
    "X25n0471_001:0002c17": "食時。亥子丑。畜生食時。今當人食時。則乞求不難。",
    "X25n0471_001:0002c18": "若非時而乞。欲施即無。不施又愧。便成惱他。乞之",
    "X25n0471_001:0002c19": "不得。亡[(歹*又)/食]又飢。便成惱自。著衣者。著二十五條大",
    "X25n0471_001:0002c20": "衣也。持鉢者。持昔成道時四天王所獻紺瑠璃鉢",
    "X25n0471_001:0002c21": "也。然須著衣持鉢者。為離苦樂二邊故。諸在家者。",
    "X25n0471_001:0002c22": "好尚錦綺華潔衣服寶器。增長放逸。太著樂邊。出",
    "X25n0471_001:0002c23": "家外道等。苦行躶形。手捧飯食。致招訶醜。太著苦",
    "X25n0471_001:0002c24": "邊。佛處中行。故著衣持鉢也。舍衛國。此云聞物。謂",
    "X25n0471_001:0003a01": "名聞勝德之人。奇異珍寶之物。多出此國。西域記。",
    "X25n0471_001:0003a02": "國周六十餘里。內城周二十里。故云處廣。智度論",
    "X25n0471_001:0003a03": "云。居家九億。故曰人多。佛入舍衛大城次第乞者。",
    "X25n0471_001:0003a04": "不越貧從富。不捨賤從貴。大慈平等。無有選擇。還",
    "X25n0471_001:0003a05": "至本處者。化事已終。還歸祇園。飯食者。佛欲使行",
    "X25n0471_001:0003a06": "施者得福滿足也。有說食欲至口。有威德天在側",
    "X25n0471_001:0003a07": "隱形。接至他方施作佛事。斯則示現而食。非真食",
    "X25n0471_001:0003a08": "也。收衣鉢者。休息攀緣。心無勞慮。洗足者。清淨身",
    "X25n0471_001:0003a09": "業。不染塵累。此二皆為後世軌範。故爾示現。敷座",
    "X25n0471_001:0003a10": "而坐者。自敷座具。結跏趺坐。端身而住。正念不動。",
    "X25n0471_001:0003a11": "示將欲說法也。如來每會說般若。皆自敷座具。為",
    "X25n0471_001:0003a12": "般若出生諸佛。即是佛母。表敬般若。故自敷座。智",
    "X25n0471_001:0003a13": "者頌曰。法身本非食。應化亦如然。為長人天福。慈",
    "X25n0471_001:0003a14": "悲作福田。收衣息勞慮。洗足離塵緣。欲證三空理。",
    "X25n0471_001:0003a15": "跏趺示入禪。昔龍潭信禪師問天皇曰。某自到來。",
    "X25n0471_001:0003a16": "不蒙指示心要。皇曰。自汝到來。吾未嘗不指汝心",
    "X25n0471_001:0003a17": "要。信曰。何處指示。皇曰。汝擎茶來。吾為汝接。汝行",
    "X25n0471_001:0003a18": "食來。吾為汝受。汝和南時。吾便低首。何處不指示",
    "X25n0471_001:0003a19": "心要。信低頭良久。皇曰。見則直下便見。擬思即差。",
    "X25n0471_001:0003a20": "信當下開解。復問。如何保任。皇曰。任性逍遙。隨緣",
    "X25n0471_001:0003a21": "放曠。但盡凡心。別無聖解。後棲止龍潭。李翱刺史",
    "X25n0471_001:0003a22": "問。如何是真如般若。信曰。我無真如般若。李曰。幸",
    "X25n0471_001:0003a23": "遇和尚。信曰。此猶是分外之言。又僧問趙州。學人",
    "X25n0471_001:0003a24": "乍入叢林。乞師指示。州云。喫粥了也未。僧云。喫了。",
    "X25n0471_001:0003b01": "州云。洗鉢盂去。其僧因此契悟。天童頌云。粥罷令",
    "X25n0471_001:0003b02": "教洗鉢盂。豁然心地自相符。而今參飽叢林客。且",
    "X25n0471_001:0003b03": "道其間有悟無。由二則觀之。可知如來自著衣持",
    "X25n0471_001:0003b04": "鉢至敷座而坐。已說真如般若竟。何事於言。",
    "X25n0471_001:0003b05": "時。長老須菩提在大眾中。即從座起。偏袒右肩。右膝",
    "X25n0471_001:0003b06": "著地。合掌恭敬而白佛言。希有。世尊。如來善護念諸",
    "X25n0471_001:0003b07": "菩薩。善付囑諸菩薩。世尊。善男子．善女人。發阿耨多",
    "X25n0471_001:0003b08": "羅三藐三菩提心。應云何住。云何降伏其心。佛言。善",
    "X25n0471_001:0003b09": "哉。善哉。須菩提。如汝所說。如來善護念諸菩薩。善付",
    "X25n0471_001:0003b10": "囑諸菩薩。汝今諦聽。當為汝說。善男子．善女人。發阿",
    "X25n0471_001:0003b11": "耨多羅三藐三菩提心。應如是住。如是降伏其心。唯",
    "X25n0471_001:0003b12": "然。世尊。願樂欲聞。",
    "X25n0471_001:0003b13": "通曰。須菩提本東方青龍陀佛。現聲聞身。入釋迦",
    "X25n0471_001:0003b14": "會。多生解空。但證偏空。及聞寶明空海。始證空而",
    "X25n0471_001:0003b15": "不空。是大阿羅漢。住於八地。居是不動地者。名住",
    "X25n0471_001:0003b16": "地菩薩。向後九地十地。說法度生。不住於住矣。須",
    "X25n0471_001:0003b17": "菩提於此設立問端。為諸菩薩破除疑執。諸菩薩",
    "X25n0471_001:0003b18": "發無上菩提心。自初地以來。趣寂之意多。唯求進",
    "X25n0471_001:0003b19": "於住地。既現法樂住已。十方諸佛又咄之云。起起。",
    "X25n0471_001:0003b20": "善男子。當度眾生。迴智向悲。轉靜向動。中間寧無",
    "X25n0471_001:0003b21": "生心動念之處。若不降伏其心。祖有違於住矣。若",
    "X25n0471_001:0003b22": "一向躭著於住。則有違於度生矣。於度生之中。降",
    "X25n0471_001:0003b23": "伏其心。不失住意。雖動亦靜也。故問應云何住。云",
    "X25n0471_001:0003b24": "何降伏其心。所云住者。非住於相。如凡夫所住。亦",
    "X25n0471_001:0003c01": "非住於空。如二乘所住。乃真如實際。非假非空。住",
    "X25n0471_001:0003c02": "於中道諦也。所云降伏其心者。非按伏六識。如凡",
    "X25n0471_001:0003c03": "夫所修。亦非斷滅七識。如二乘所修。乃八識心田",
    "X25n0471_001:0003c04": "微細習氣。以真如熏之。令轉識成智。譬降賊眾。為",
    "X25n0471_001:0003c05": "我良民。故曰降伏也。此如阿難不歷僧祇獲法身。",
    "X25n0471_001:0003c06": "希更審除微細惑。非須菩提莫能究竟。詎可輕談",
    "X25n0471_001:0003c07": "乎哉。刊定記曰。時長老至付囑諸菩薩。整像讚佛",
    "X25n0471_001:0003c08": "也。德高曰長。年多曰老。須菩提。此云空生。又云善",
    "X25n0471_001:0003c09": "現。從座起者。師資之道。尊卑分殊。欲有諮詢。不可",
    "X25n0471_001:0003c10": "坐問。偏袒右肩。右膝著地。合掌冥心。皆恭敬也。亦",
    "X25n0471_001:0003c11": "可配於三業。座起袒肩合掌等。身業也。恭敬。即意",
    "X25n0471_001:0003c12": "業也。白佛言下。即口業也。希有具四種義。一時希",
    "X25n0471_001:0003c13": "有。二處希有。三德希有。四事希有。世尊者。十號之",
    "X25n0471_001:0003c14": "一。能永蠲夷四魔畏故。如來者。三無數劫。福智圓",
    "X25n0471_001:0003c15": "滿。如是而來。亦云從真如起。來成正覺。而化眾生。",
    "X25n0471_001:0003c16": "護念有二。為攝受根熟者。令悟真實。成就自利行。",
    "X25n0471_001:0003c17": "又令轉化。無量眾生。成就利他行。付囑亦有二。哀",
    "X25n0471_001:0003c18": "彼根未熟者。已生佛法住。令之增長。未生勝法。付",
    "X25n0471_001:0003c19": "之令生。將小菩薩。付大菩薩。囑大菩薩。化小菩薩。",
    "X25n0471_001:0003c20": "如父母遺囑子孫也。彌勒菩薩偈曰。巧護義應知。",
    "X25n0471_001:0003c21": "加彼身同行。即加被菩薩自利利他之行也。不退",
    "X25n0471_001:0003c22": "得未得。是名善付囑。即已得不退者令彼增長。未",
    "X25n0471_001:0003c23": "得不退者令生勝心之謂也。梵語菩薩。此云覺有",
    "X25n0471_001:0003c24": "情。約境而論。所求是覺。所度是有情也。善男子以",
    "X25n0471_001:0004a01": "下。正發問端也。阿耨多羅三藐三菩提心。此云無",
    "X25n0471_001:0004a02": "上正徧正覺。謂以正智覺真諦如理而知。則非凡",
    "X25n0471_001:0004a03": "夫之邪覺。以徧智覺俗諦如事而知。則非二乘之",
    "X25n0471_001:0004a04": "偏覺。準智度論。從因至果。有五種菩提。一發心菩",
    "X25n0471_001:0004a05": "提。即十信是。二伏心菩提。即三賢是。三明心菩提。",
    "X25n0471_001:0004a06": "即初地至七地是。四出到菩提。八九十地是。五無",
    "X25n0471_001:0004a07": "上菩提。即如來地。今約能發心。即當第一。約所發。",
    "X25n0471_001:0004a08": "即第五。能所合論。貫通初後也。應云何住者。未發",
    "X25n0471_001:0004a09": "心時。住六塵境。既發心已。誠宜改轍。則當住何境",
    "X25n0471_001:0004a10": "界。云何降伏其心者。未發心時。妄心起即逐妄。既",
    "X25n0471_001:0004a11": "發心已不可隨之。則當何以降伏。故佛答意。昔住",
    "X25n0471_001:0004a12": "六塵之境。今住四心。昔時著相。今不著相。如是真",
    "X25n0471_001:0004a13": "實修行。發菩提心。豈忘失耶。佛言。善哉善哉是讚",
    "X25n0471_001:0004a14": "也。如汝所說是印也。護念付囑。能令佛種不斷。是",
    "X25n0471_001:0004a15": "事必然。空生發言。言當其事。是故調御印讚之也。",
    "X25n0471_001:0004a16": "汝今諦聽勅聽也。當為汝說許說也。諦謂審實之",
    "X25n0471_001:0004a17": "義。意令審諦真實。用心聽也。善男子等。標也。應如",
    "X25n0471_001:0004a18": "是等。勸也。標勸之意。意在欲說。即懸指向下正答",
    "X25n0471_001:0004a19": "之文。以安住之中即有降伏。若不能降伏妄心。必",
    "X25n0471_001:0004a20": "不能安住大乘也。當為汝如是如是委細而說。唯",
    "X25n0471_001:0004a21": "然二句。善現佇聞也。唯諾皆順從之詞。華嚴十地",
    "X25n0471_001:0004a22": "品云。如渴思冷水。如飢思美食。如病思良藥。如眾",
    "X25n0471_001:0004a23": "蜂依蜜。我等亦如是。願聞甘露法。蜂採百華以成",
    "X25n0471_001:0004a24": "蜜。人集萬行以證真。蜂成蜜已。依蜜而活。人證真",
    "X25n0471_001:0004b01": "已。依真而住。今願聞之相。亦如是也。障蔽魔王領",
    "X25n0471_001:0004b02": "諸眷屬。一千年隨金剛齊菩薩。覓起處不得。忽一",
    "X25n0471_001:0004b03": "日得見。乃問曰。汝當依何而住。我一千年覓汝起",
    "X25n0471_001:0004b04": "處不得。齊曰。我不依有住而住。不依無住而住。如",
    "X25n0471_001:0004b05": "是而住。善哉善哉。若能如是而住。毋為障蔽魔王",
    "X25n0471_001:0004b06": "所窺。斯真能降伏其心者矣。然則金剛齊菩薩云",
    "X25n0471_001:0004b07": "者。殆善於金剛般若之義。而因以得名者耶。",
    "X25n0471_001:0004b08": "佛告須菩提。諸菩薩摩訶薩應如是降伏其心。所有",
    "X25n0471_001:0004b09": "一切眾生之類。若卵生．若胎生．若濕生．若化生。若有",
    "X25n0471_001:0004b10": "色．若無色。若有想．若無想．若非有想非無想。我皆令",
    "X25n0471_001:0004b11": "入無餘涅槃而滅度之。如是滅度無量無數無邊眾",
    "X25n0471_001:0004b12": "生。實無眾生得滅度者。何以故。須菩提。若菩薩有我",
    "X25n0471_001:0004b13": "相．人相．眾生相．壽者相．即非菩薩。",
    "X25n0471_001:0004b14": "傅大士頌曰。空生初請問。善逝應機酬。先答云何",
    "X25n0471_001:0004b15": "住。次教如是修。胎生卵濕化。咸令悲智收。若起眾",
    "X25n0471_001:0004b16": "生見。還同著相求。",
    "X25n0471_001:0004b17": "通曰。此正答所問也。問中安住降伏并舉。今唯標",
    "X25n0471_001:0004b18": "降伏者何。蓋無上菩提。本無相狀。本離能所。發是",
    "X25n0471_001:0004b19": "心者。欲其常住。得無退失。最難為力。緣微細無明。",
    "X25n0471_001:0004b20": "隱隱生發。稍起一念。即離本位。不得名住矣。若勉",
    "X25n0471_001:0004b21": "強防閑。不令生起。即落防閑。不得名住矣。若念念",
    "X25n0471_001:0004b22": "相應。住著不捨。又落住著。不得名住矣。唯真如自",
    "X25n0471_001:0004b23": "體。具足金剛慧。足以照破而降伏之。此經所重在",
    "X25n0471_001:0004b24": "般若智用。故以降伏為綱宗。有此降伏之智。不但",
    "X25n0471_001:0004c01": "心不住時。能降伏之使住。即心得所住。亦能降伏",
    "X25n0471_001:0004c02": "之使無住。無住而住。是為真住。故單言降伏。則安",
    "X25n0471_001:0004c03": "住自在其中。單言安住而闕降伏。則安住不成。所",
    "X25n0471_001:0004c04": "以獨標降伏也。降伏之用大矣。心狹小則欲其廣",
    "X25n0471_001:0004c05": "大。心卑劣則欲其最上。心喜愛則欲其平常。心顛",
    "X25n0471_001:0004c06": "倒則欲其正智。故發菩提心者。必具足此四種心。",
    "X25n0471_001:0004c07": "方與菩提相應。方得名為覺有情也。彌勒菩薩偈",
    "X25n0471_001:0004c08": "云。廣大第一常。其心不顛倒。利益深心住。此乘功",
    "X25n0471_001:0004c09": "德滿。此乃顯示菩薩果利益眾生四種相應之深",
    "X25n0471_001:0004c10": "心。諸菩薩當安住於是也。何謂廣大心。所有一切",
    "X25n0471_001:0004c11": "眾生之類。謂稟息風含情覺者。若卵生諸鳥等。胎",
    "X25n0471_001:0004c12": "生諸人等。濕生諸蟲等。化生諸天等。四生六道。各",
    "X25n0471_001:0004c13": "多族類。此諸眾生住於何處。若有色者。欲界及色",
    "X25n0471_001:0004c14": "界天所依止處也。若無色者。無色界空無邊處天",
    "X25n0471_001:0004c15": "所依止處也。此復幾種。若有想者。識無邊處天起",
    "X25n0471_001:0004c16": "空想者是也。若無想者。無所有處天離少想者是",
    "X25n0471_001:0004c17": "也。若非有想非無想者。即有頂非非想天無麤想",
    "X25n0471_001:0004c18": "有細想者是也。三界眾生。此皆攝盡。如是一切。皆",
    "X25n0471_001:0004c19": "我所度。其心何廣大也。何謂第一心。度眾生非難。",
    "X25n0471_001:0004c20": "度眾生入於涅槃為難。度眾生入涅槃非難。度眾",
    "X25n0471_001:0004c21": "生皆入無餘涅槃為難。涅槃有四種。一自性涅槃。",
    "X25n0471_001:0004c22": "凡聖同有。二有餘依涅槃。即二乘出煩惱障有苦",
    "X25n0471_001:0004c23": "依身故。三無餘依涅槃。即二乘灰身滅智。身出生",
    "X25n0471_001:0004c24": "死苦無依故。四無住處涅槃。悲智相兼。不住菩薩",
    "X25n0471_001:0005a01": "變易生死。不住二乘灰斷涅槃。乃真無住處。前三",
    "X25n0471_001:0005a02": "為有餘。後一為無餘。即佛境界。以此度脫眾生。意",
    "X25n0471_001:0005a03": "欲盡三界所有九類眾生。有性無性。齊成佛道。是",
    "X25n0471_001:0005a04": "最上第一心也。何謂常心。一切眾生及與己身。真",
    "X25n0471_001:0005a05": "如平等無別異故。如是滅度無量眾生。皆入無餘",
    "X25n0471_001:0005a06": "涅槃。實無眾生得滅度者。淨名云。一切眾生即寂",
    "X25n0471_001:0005a07": "滅相。不復更滅。若見眾生有可度者。便是喜愛心。",
    "X25n0471_001:0005a08": "愛有去來。即不能常。唯能攝愛。度與不度。其心不",
    "X25n0471_001:0005a09": "二。故名為常也。眾生滅度無異自身。寧於自身起",
    "X25n0471_001:0005a10": "於他想。設若見一眾生是我所度。此何過耶。以迷",
    "X25n0471_001:0005a11": "於第一義。起我相人相眾生相壽者相。背覺合塵。",
    "X25n0471_001:0005a12": "是名顛倒。顛倒見者。所謂凡夫。即不名菩薩。若證",
    "X25n0471_001:0005a13": "真實第一義者。眾生等想決定不生。如預流人不",
    "X25n0471_001:0005a14": "起身見。既無自相。即無他相。自他平等。一切眾生",
    "X25n0471_001:0005a15": "皆不可得。志公云。以我身空諸法空。千品萬類悉",
    "X25n0471_001:0005a16": "皆同。即此謂也。正智與爾炎不同。爾炎。此云所知",
    "X25n0471_001:0005a17": "障。有所知障。即名顛倒。無所知障。即名正智。為正",
    "X25n0471_001:0005a18": "智無分別心。而爾炎有分別心也。如上四相證悟",
    "X25n0471_001:0005a19": "了覺。正是爾炎識所在。見有涅槃可證。即是我相。",
    "X25n0471_001:0005a20": "悟知所證之非。即是人相。了達證悟當離。即是眾",
    "X25n0471_001:0005a21": "生相。存有所了之覺。即是壽者相。此四相原與圓",
    "X25n0471_001:0005a22": "覺經無二。所謂審除微細惑者。正指此也。菩薩已",
    "X25n0471_001:0005a23": "發心又能度生者。方可謂之摩訶薩。是大菩薩有",
    "X25n0471_001:0005a24": "一分生相無明。不捨眾生。此中實無眾生得滅度",
    "X25n0471_001:0005b01": "者一語。正其降伏之要也。若見有一眾生得滅度",
    "X25n0471_001:0005b02": "者。即著於證悟了覺之相。即非正智。故當降伏。降",
    "X25n0471_001:0005b03": "伏四相。即得自安住於無餘涅槃。亦能令眾生安",
    "X25n0471_001:0005b04": "住於無餘涅槃。處於生死。不為生死所轉。故曰無",
    "X25n0471_001:0005b05": "上涅槃。處於煩惱。不為煩惱所轉。故曰無上菩提。",
    "X25n0471_001:0005b06": "此二轉依。乃圓滿果位住於佛地者也。故曰此乘",
    "X25n0471_001:0005b07": "功德滿。非般若智為之因。能有是乎。史山人問圭",
    "X25n0471_001:0005b08": "峰禪師曰。諸經皆說度脫眾生。且眾生即非眾生。",
    "X25n0471_001:0005b09": "何故更勞度脫。答云。眾生若是實。度之則為勞。既",
    "X25n0471_001:0005b10": "自云即非眾生。何不例度而無度。又問。諸經說佛",
    "X25n0471_001:0005b11": "常住。或即說入滅度。常即不滅。滅即非常。豈不相",
    "X25n0471_001:0005b12": "違。答云。離一切相。即名諸佛。何有出世入滅之實",
    "X25n0471_001:0005b13": "乎。見出沒者。在乎機緣。機緣應。則菩提樹下而出",
    "X25n0471_001:0005b14": "現。機緣盡。則娑羅林間而涅槃。其猶淨水無心。無",
    "X25n0471_001:0005b15": "像不現。像非我有。蓋外質之去來。相非佛身。豈如",
    "X25n0471_001:0005b16": "來之出沒。此二問答。足剖析此篇甚深義矣。龐居",
    "X25n0471_001:0005b17": "士嘗遊講肆。隨喜金剛經。至無我無人處。致問曰。",
    "X25n0471_001:0005b18": "座主。既無我無人。是誰講誰聽。主無對。士曰。某甲",
    "X25n0471_001:0005b19": "雖是俗人。麤知信向。主曰。祇如居士意作麼生。士",
    "X25n0471_001:0005b20": "以偈答曰。無我復無人。作麼有疏親。勸君休歷座。",
    "X25n0471_001:0005b21": "不似直求真。金剛般若性。外絕一纖塵。我聞并信",
    "X25n0471_001:0005b22": "受。總是假名陳。主聞偈。欣然仰歎。若居士者。其菩",
    "X25n0471_001:0005b23": "薩再來哉。",
    "X25n0471_001:0005b24": "復次。須菩提。菩薩於法。應無所住行於布施。所謂不",
    "X25n0471_001:0005c01": "住色布施。不住聲香味觸法布施。須菩提。菩薩應如",
    "X25n0471_001:0005c02": "是布施。不住於相。何以故。若菩薩不住相布施。其福",
    "X25n0471_001:0005c03": "德不可思量。須菩提。於意云何。東方虗空可思量不。",
    "X25n0471_001:0005c04": "不也。世尊。須菩提。南西北方四維上下虗空可思量",
    "X25n0471_001:0005c05": "不。不也。世尊。須菩提。菩薩無住相布施。福德亦復如",
    "X25n0471_001:0005c06": "是不可思量。須菩提。菩薩但應如所教住。",
    "X25n0471_001:0005c07": "傅大士頌曰。若論無相施。功德極難量。行悲濟貧",
    "X25n0471_001:0005c08": "乏。果報不須望。凡夫情行劣。初且略稱揚。欲知檀",
    "X25n0471_001:0005c09": "狀貌。如空徧十方。",
    "X25n0471_001:0005c10": "通曰。菩薩利益眾生。須行六度萬行。六度之中。般",
    "X25n0471_001:0005c11": "若居其一。修般若是法身因。修餘五度是報化因。",
    "X25n0471_001:0005c12": "如上降伏微細四相。但於理諦上降伏。此下修行",
    "X25n0471_001:0005c13": "六度。教以事諦上降伏。修福不修慧。則法身不圓。",
    "X25n0471_001:0005c14": "修慧不修福。則報化不圓。故般若常為五度之先",
    "X25n0471_001:0005c15": "導。五度不得般若。即不名到彼岸。前云廣大心．第",
    "X25n0471_001:0005c16": "一心．常心．不顛倒心。四者具足。即名降伏。既能降",
    "X25n0471_001:0005c17": "伏。即能離相。既能離相。即能行於不住施也。故修",
    "X25n0471_001:0005c18": "行即下所顯示六波羅蜜相應安住降伏是也。何",
    "X25n0471_001:0005c19": "謂相應。但行施．戒等。不能離相。或能離相。不行施．",
    "X25n0471_001:0005c20": "戒等。皆非相應。直於行施戒等處離相。離相處行",
    "X25n0471_001:0005c21": "施戒等。方得名為相應行也。故謂菩薩於佛法中",
    "X25n0471_001:0005c22": "不應住於事相而行布施。施有三種。義該六度。一",
    "X25n0471_001:0005c23": "者資生施。二者無畏施。三者法施。資生施者。施以",
    "X25n0471_001:0005c24": "財物資他生也。無畏施者。由持戒忍辱故無心害",
    "X25n0471_001:0006a01": "物。設有冤家亦不讐報。不生怖畏也。法施者。由精",
    "X25n0471_001:0006a02": "進故。於諸善事心不懈退。由禪定故。如鑒止水善",
    "X25n0471_001:0006a03": "知彼情。由智慧故。如理如事不顛倒而說法也。彌",
    "X25n0471_001:0006a04": "勒菩薩偈曰。檀義攝於六。資生無畏法。此中一二",
    "X25n0471_001:0006a05": "三。名為修行住。一即資生。二即無畏。三即法也。云",
    "X25n0471_001:0006a06": "何不住於相。謂不住於色聲香味觸法等。不希求",
    "X25n0471_001:0006a07": "意外諸境而行布施。一謂愛著現在自身故而不",
    "X25n0471_001:0006a08": "行施。二為報他過去之恩故而行施。三為希望未",
    "X25n0471_001:0006a09": "來富饒果報故而行施。此令一切皆遣。不論心境",
    "X25n0471_001:0006a10": "空有。起心動念。即乖法體。直須施時其心平等。不",
    "X25n0471_001:0006a11": "見施物。施者。受者。方成無住也。彌勒菩薩偈曰。自",
    "X25n0471_001:0006a12": "身及報恩。果報斯不著。護存己不施。防求於異事。",
    "X25n0471_001:0006a13": "為自身故。即有存己不施之過。為報恩．果報故。即",
    "X25n0471_001:0006a14": "有求於異事之過。不住色等。但舉六塵一科。若盡",
    "X25n0471_001:0006a15": "舉。自五陰．六根．十八界．十二因緣．四聖諦．及三十",
    "X25n0471_001:0006a16": "七助道品。至菩提涅槃等。凡八十一科。俱應無所",
    "X25n0471_001:0006a17": "住。如是修行六波羅蜜。因得清淨。故曰菩薩應如",
    "X25n0471_001:0006a18": "是布施不住於相。謂菩薩於第一義中。施者．受者",
    "X25n0471_001:0006a19": "及以施物。名義智境諸想不生。是即伏心因以清",
    "X25n0471_001:0006a20": "淨。或有難云。既於施等離其相狀。如何當獲福德",
    "X25n0471_001:0006a21": "利益。為答此故。說生福甚多。彼菩薩不離世諦故",
    "X25n0471_001:0006a22": "行於布施。不離第一義諦故不住於相。不住於相",
    "X25n0471_001:0006a23": "即是降伏。布施清淨即是安住。兼福修慧。慧不偏",
    "X25n0471_001:0006a24": "枯。兼慧修福。福難比量。譬如東西南北四維上下",
    "X25n0471_001:0006b01": "十方虗空。徧一切處。高大殊勝究竟不窮。非思量",
    "X25n0471_001:0006b02": "所及。而菩薩修因清淨。無相可得。其感果報福德",
    "X25n0471_001:0006b03": "難思亦猶乎是。福足慧足。名兩足尊。是極果也。故",
    "X25n0471_001:0006b04": "曰此乘功德滿。於是結勸之曰。菩薩但應如所教",
    "X25n0471_001:0006b05": "住。魏譯云。但應如是行於布施。據須菩提問處應",
    "X25n0471_001:0006b06": "云何住。惟恐不得其住。而世尊教之行於布施不",
    "X25n0471_001:0006b07": "住於相。令於不住用心。何相反也。蓋不住而住。即",
    "X25n0471_001:0006b08": "住真空。如鳥不住空。却能住空。若住於空。即不住",
    "X25n0471_001:0006b09": "空也。文殊般若經云。佛告文殊師利。當云何住般",
    "X25n0471_001:0006b10": "若波羅蜜。文殊言。以不住法。為住般若波羅蜜。復",
    "X25n0471_001:0006b11": "問云何不住法。名住般若波羅蜜。文殊言。以無住",
    "X25n0471_001:0006b12": "相。即住般若波羅蜜。三昧經云。如來所說法。悉從",
    "X25n0471_001:0006b13": "於無住。我從無住處。是處禮如來。故菩薩當如其",
    "X25n0471_001:0006b14": "所教以無住為住可也。昔洞山問僧甚處來。曰遊",
    "X25n0471_001:0006b15": "山來。山曰。還到頂麼。曰到。山曰。頂上有人麼。曰。無",
    "X25n0471_001:0006b16": "人。山曰。恁麼則不到頂也。曰。若不到頂。爭知無人。",
    "X25n0471_001:0006b17": "山曰。何不且住。曰。某甲不辭住。西天有人不肯。山",
    "X25n0471_001:0006b18": "曰。我從來疑著這漢。天童舉趙州云。有佛處不得",
    "X25n0471_001:0006b19": "住。無佛處急走過。拈云。沈空滯迹。犯手傷鋒。俱未",
    "X25n0471_001:0006b20": "是衲僧去就。直須莫入人行市。莫坐他牀榻。正不",
    "X25n0471_001:0006b21": "立玄。偏不附物。方能把住放行有自由分。此二尊",
    "X25n0471_001:0006b22": "宿。深明無住之旨。乃知曹洞無上真宗。二邊不立。",
    "X25n0471_001:0006b23": "中道不安。是般若真血脈路。",
    "X25n0471_001:0006b24": "已上正答竟。此下躡跡斷疑。",
    "X25n0471_001:0006c01": "通曰。已上問答。遣須菩提之微疑。顯如來之正脈。",
    "X25n0471_001:0006c02": "普度眾生。攝歸於如來藏海。修行無相。玄同於諸",
    "X25n0471_001:0006c03": "佛法身。泯智障於佛地。等法界於虗空。涅槃住而",
    "X25n0471_001:0006c04": "無住。諸法為而無為。福德威力一切成就。便合經",
    "X25n0471_001:0006c05": "終入流通分。緣善現所問。以趨寂違度生。以度生",
    "X25n0471_001:0006c06": "違趨寂。情生分別。兩不圓融。世尊建大法幢。與之",
    "X25n0471_001:0006c07": "決破。謂度而無度。何礙於寂。寂而無寂。何妨於度。",
    "X25n0471_001:0006c08": "要令調伏布施等事。遠離取相之心。無住而住。即",
    "X25n0471_001:0006c09": "是常住。此中微妙。尤難曉了。念而無念。相而無相。",
    "X25n0471_001:0006c10": "說而無說。證而無證。種種相違。能無疑乎。前疑既",
    "X25n0471_001:0006c11": "息。後疑復生。疑心不息。即非降伏。若謂無疑。執著",
    "X25n0471_001:0006c12": "安住。即是成心。成心不除。住非所住。故種種調伏。",
    "X25n0471_001:0006c13": "凡以斷微細之疑也。此經但言其斷。不言其起。其",
    "X25n0471_001:0006c14": "起處至微。難以言顯。唯世尊佛眼。一一照燭。不待",
    "X25n0471_001:0006c15": "其問。而默為斷之。此等金剛慧。豈凡情所可測耶。",
    "X25n0471_001:0006c16": "彌勒菩薩偈曰。調伏彼事中。遠離取相心。及斷種",
    "X25n0471_001:0006c17": "種疑。亦防生成心。此偈授之無著。無著轉授之天",
    "X25n0471_001:0006c18": "親。無著於此經分為十八住。天親於此經分為二",
    "X25n0471_001:0006c19": "十七斷疑。或一住中有兩疑三疑。或一疑中有三",
    "X25n0471_001:0006c20": "住四住。其論各不同何哉。無著以第一住配十住",
    "X25n0471_001:0006c21": "發心等位。第二住配十行位中前六行位。第三住",
    "X25n0471_001:0006c22": "配七行位。第四住配八行九行十行位。第五住至",
    "X25n0471_001:0006c23": "第十四住配十迴向位。第十五住配四加行位。第",
    "X25n0471_001:0006c24": "十六住當世第一地。第十七住當初地。第十八住",
    "X25n0471_001:0007a01": "從二地已去。乃至佛位。通名如來地。是經以無相",
    "X25n0471_001:0007a02": "為宗。豈合列位淺深。雖則情惑漸薄。位地轉高。義",
    "X25n0471_001:0007a03": "相稍同。略為配攝。未嘗不可。然牽合他經。滯於名",
    "X25n0471_001:0007a04": "相。而甚深義趣。反為所掩。此天親所以特主斷疑。",
    "X25n0471_001:0007a05": "遵彌勒旨也。後來受持是經者宜共遵之。",
    "X25n0471_001:0007a06": "金剛般若波羅蜜經宗通卷一"
}