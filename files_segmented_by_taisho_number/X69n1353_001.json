{
    "X69n1353_001:0328c07": "兄三佛師雙峯蹉脚。浴湯熱沸。慧光燦發。甘心惡輩",
    "X69n1353_001:0328c08": "瞋怒。忍鎧十重。齩不破鐵酸餡。吞得下栗棘蓬。歙谿",
    "X69n1353_001:0328c09": "玉振。潭水金舂。今把遺編付棃棗。搏桑夜半日即紅。",
    "X69n1353_001:0328c10": "前大乘　密山敬　拜題",
    "X69n1353_001:0328c16": "潭州開福報慈禪寺道寧師語錄序",
    "X69n1353_001:0328c18": "宣義郎致仕　昭山譚章　撰",
    "X69n1353_001:0328c19": "如來正法眼傳三十三世抵曹溪得讓。讓得馬祖而",
    "X69n1353_001:0328c20": "後為臨濟宗。六傳至慈明實振發之。慈明之子曰楊",
    "X69n1353_001:0328c21": "岐會．黃龍南．翠巖真。皆所謂師子兒。能哮吼一方弭",
    "X69n1353_001:0328c22": "伏百獸者。會接白雲端。端接五祖演。演坐東山。時謂",
    "X69n1353_001:0328c23": "大滿。後身孤峻少許可。所得之嗣二勤一遠一寧爾。",
    "X69n1353_001:0328c24": "　師即寧也。敏悟堅恪。徧參諸方。蒙演印記信緣。由",
    "X69n1353_001:0329a01": "湖湘居天寧第一座。大觀中　待制席公帥潭。以開",
    "X69n1353_001:0329a02": "福遴選。遂出世。禪徒大集眾盈五百。來者縱銅頭銕",
    "X69n1353_001:0329a03": "額遇之粉碎。巧口辯舌到則如啞。一柱杖劃斷古今",
    "X69n1353_001:0329a04": "葛藤。一拂子指開大千障礙。行住坐臥無非妙用。語",
    "X69n1353_001:0329a05": "默動靜悉為佛事。雖歷年未久而利人為多。故其告",
    "X69n1353_001:0329a06": "寂偈云。住院經五年。都慮如頃刻。然則四十九年不",
    "X69n1353_001:0329a07": "是過也。門人善果編次語句。姑記梗槩云。",
    "X69n1353_001:0329a09": "潭州。",
    "X69n1353_001:0329a10": "今請城下崇寧禪寺首座僧道寧前去開福",
    "X69n1353_001:0329a11": "充長老住持。為　國開堂。演法祝延",
    "X69n1353_001:0329a12": "聖壽者。",
    "X69n1353_001:0329a13": "伏以",
    "X69n1353_001:0329a14": "電光石火難追微咲之機。禪版蒲團已泄無言之意。",
    "X69n1353_001:0329a15": "雖即心即佛而未始有物。然非說非示則無以證空。",
    "X69n1353_001:0329a16": "必藉其人。以開茲旨。　寧師長老靈根宿植。祖葉傳",
    "X69n1353_001:0329a17": "芳。旁開不二之門。期化大千之界。宗風所屬。僉議攸",
    "X69n1353_001:0329a18": "歸。宜從抑志之求。特赴久虗之座。泥牛木馬將入海",
    "X69n1353_001:0329a19": "而嘶風。跛鼈盲龜免沒沉而觸木。謹疏。",
    "X69n1353_001:0329a20": "大觀三年二月　　日　　　　　　　疏",
    "X69n1353_001:0329a21": "朝請郎去徽猷閤待制知潭州軍州",
    "X69n1353_001:0329a22": "　事兼荊湖南路安撫鈐轄席　震",
    "X69n1353_001:0329a23": "皇叔節度使華原郡王　在京",
    "X69n1353_001:0329b06": "潭州開福禪寺第十九代寧和尚語錄卷上",
    "X69n1353_001:0329b08": "住大溈山嗣法小師　善果　集",
    "X69n1353_001:0329b09": "師開堂日拈香云。此一瓣香。虔祝",
    "X69n1353_001:0329b10": "今上皇帝聖壽無窮。此一瓣香。奉為　知府待制諸",
    "X69n1353_001:0329b11": "位監司闔郡官僚常居祿位。此一瓣香。佛祖不知名。",
    "X69n1353_001:0329b12": "人天共瞻仰。信手拈來半斤八兩。今對人天眾前更",
    "X69n1353_001:0329b13": "不囊藏被葢。奉為蘄州五祖山第十二代演禪師爇",
    "X69n1353_001:0329b14": "向爐中。以醻法乳。遂就座。道林圓悟和尚白槌云。法",
    "X69n1353_001:0329b15": "筵龍象眾。當觀第一義。師曰。若是第一義。且作麼生",
    "X69n1353_001:0329b16": "觀。良久云。摩竭陀國此令已行。不昧宗風共相證據。",
    "X69n1353_001:0329b17": "其或未然。有疑請問。僧問。雲門一曲即不問。如何是",
    "X69n1353_001:0329b18": "報慈一曲。師曰今朝是三月初一。僧云還許學人和",
    "X69n1353_001:0329b19": "也無。師曰你作麼生和。僧撫掌。師曰料掉沒交涉。僧",
    "X69n1353_001:0329b20": "云。有意氣時添意氣。不風流處也風流。師曰北禪門",
    "X69n1353_001:0329b21": "下客。僧云。衲僧分上有打破虗空底鉗鎚。喝散白雲",
    "X69n1353_001:0329b22": "底意氣。為什麼今日却無轉身一路。師曰非子境界。",
    "X69n1353_001:0329b23": "僧云未審是什麼人境界。師曰。等閒垂手處。帀地古",
    "X69n1353_001:0329b24": "風清。僧云。不因伸此問。爭辨法王機。師曰未敢相許。",
    "X69n1353_001:0329c01": "師乃曰。至道玄微。名言路絕。真源湛寂。物我皆如。",
    "X69n1353_001:0329c02": "所以道未離兜率早降王宮。未出母胎度人已畢。明",
    "X69n1353_001:0329c03": "明大事圓成。寂寂該通法界。及乎毗藍園內七步周",
    "X69n1353_001:0329c04": "行。已涉離微。那堪四顧。然而仙陀罕遇。同氣難諧。曲",
    "X69n1353_001:0329c05": "徇人情。觀機利物。三乘五教流布塵寰。根機差殊昇",
    "X69n1353_001:0329c06": "降有異。雖是一音而演唱。眾生隨類各得解。六凡四",
    "X69n1353_001:0329c07": "生因此而彰。造旨忘言超諸戲論。便道始從鹿野苑。",
    "X69n1353_001:0329c08": "終至跋提河。如是二中間。未甞說一字。諸禪德。只如",
    "X69n1353_001:0329c09": "龍宮海藏文義炳然。為什麼却道未甞說一字。還有",
    "X69n1353_001:0329c10": "分付處也無。這裏見得混融。今古透出。聖凡不待。龍",
    "X69n1353_001:0329c11": "華三會中立地教君參古佛。僧祇抹過直趣菩提。照",
    "X69n1353_001:0329c12": "用現前一時驗取。其或心眼矇矓。不免重下註脚。要",
    "X69n1353_001:0329c13": "會麼。當秊無說親聞處。帀地清風徧九垓(謝詞不錄)。",
    "X69n1353_001:0329c14": "師在崇寧寺受請。法座前拈帖示眾曰。幸然無一事。",
    "X69n1353_001:0329c15": "剛地起波瀾。既到如斯。難為迴避。敢問諸人。大地不",
    "X69n1353_001:0329c16": "容鍼。此從何處來。還委悉麼。青山藏不得。明月却相",
    "X69n1353_001:0329c17": "容。度與維那讀罷。乃　拈衣曰。鷄足山中唯傳迦葉。",
    "X69n1353_001:0329c18": "黃梅席上獨付老盧。時緣既至。落在山僧手裏。大眾",
    "X69n1353_001:0329c19": "還知麼。纓絡聚中騰瑞氣。華縵影裏奪芳春。遂披衣。",
    "X69n1353_001:0329c20": "指座曰。此燈王座。曠劫穹隆。若是要高昇。大不觀",
    "X69n1353_001:0329c21": "時節。然雖恁麼。別有一般君未見。白蓮華向半天開。",
    "X69n1353_001:0329c22": "斂衣就座乃曰。寶座既登。清風四起。要津把斷。凡聖",
    "X69n1353_001:0329c23": "俱亡。放一線道別露風規。具眼禪人一任施設。僧問。",
    "X69n1353_001:0329c24": "點鐵成金即不問。轉凡成聖事如何。師曰。棒頭有眼",
    "X69n1353_001:0330a01": "明如日。要識真金火裏看。僧云。數日靈禽庭畔噪。果",
    "X69n1353_001:0330a02": "然太守命慇懃。師曰好個阿師向語脈裏轉却。僧云。",
    "X69n1353_001:0330a03": "菩提果熟天然異。優鉢華開別是春。師曰一語傷人",
    "X69n1353_001:0330a04": "千刀攪腹。師乃曰。門裏出身易。身裏出門難。易難不",
    "X69n1353_001:0330a05": "到處。普請大家看。乃豎起拂子曰。還見麼。若謂見。云",
    "X69n1353_001:0330a06": "何為見。見在即凡。宛同流浪。若謂不見。云何不見。行",
    "X69n1353_001:0330a07": "脚高士。眼在什麼處。見與不見若為明辨。這裏徹去。",
    "X69n1353_001:0330a08": "三世如來六代祖師。平生關棙瓦解冰消。苟或未然。",
    "X69n1353_001:0330a09": "待把少林無孔笛。為君吹起小陽春。下座(謝詞不錄)。",
    "X69n1353_001:0330a10": "當夜小參。全機不用。同道方知。照用雙行。何人委悉。",
    "X69n1353_001:0330a11": "所以芭蕉和尚示眾云。你有拄杖子。我與你拄杖子。",
    "X69n1353_001:0330a12": "你無拄杖子。我奪你拄杖子。師曰。芭蕉垂範。今古罕",
    "X69n1353_001:0330a13": "遇知音。後來覺海禪師拈云。你有拄杖子。我奪你拄",
    "X69n1353_001:0330a14": "杖子。你無拄杖子。我與你拄杖子。覺海禪師大似量",
    "X69n1353_001:0330a15": "才補職。度脚買靴。要見芭蕉還應未可。若是新報慈",
    "X69n1353_001:0330a16": "即不然。你有拄杖子我與你拄杖子。君子愛財。取之",
    "X69n1353_001:0330a17": "有道。你無拄杖子我奪你拄杖子。恩深轉無語。懷抱",
    "X69n1353_001:0330a18": "自分明。忽有個漢出問云。離此二途如何是報慈拄",
    "X69n1353_001:0330a19": "杖子。良久云。如今卓向須彌頂。六臂三頭未許看。久",
    "X69n1353_001:0330a20": "立珍重。",
    "X69n1353_001:0330a21": "送宣老住慈雲。靈山密旨。少室玄宗。五葉一華。分布",
    "X69n1353_001:0330a22": "塵剎。造其旨者游刃萬機卷舒無礙。失其趣者談真",
    "X69n1353_001:0330a23": "罔象見解偏枯。豈不見城中聖箭。鼓山尚涉崎嶇。國",
    "X69n1353_001:0330a24": "師肘後靈符。耽源猶疑去住。大眾。只如新報慈當此",
    "X69n1353_001:0330b01": "之際又且如何。雖然水泄不通。未免因行掉臂。乃豎",
    "X69n1353_001:0330b02": "起拂子曰。還見麼。龜毛拂子聊相贈。直與行人指路",
    "X69n1353_001:0330b03": "頭。",
    "X69n1353_001:0330b04": "當日上堂。報慈古寺先聖道場。門枕湘江必多釣客。",
    "X69n1353_001:0330b05": "況是風恬浪靜正好垂綸。有麼。僧出云。下坡不走快",
    "X69n1353_001:0330b06": "便難逢。師曰果然。僧問如何是賓中賓。師曰今秊貧",
    "X69n1353_001:0330b07": "似去秊貧。僧云如何是賓中主。師曰。兵隨印轉。將逐",
    "X69n1353_001:0330b08": "符行。僧云如何是主中賓。師曰。脫珍御服。著敝垢衣。",
    "X69n1353_001:0330b09": "僧云如何是主中主。師曰。橫身當宇宙。誰是出頭人。",
    "X69n1353_001:0330b10": "僧云。四賓主諙蒙師指。向上玄關事若何。師曰。一陣",
    "X69n1353_001:0330b11": "兩陣清風生。吹散白雲千萬片。僧云。擲鉢峰巒秀。名",
    "X69n1353_001:0330b12": "高萬古傳。師曰。前後收來君不見。殷勤付與後人看。",
    "X69n1353_001:0330b13": "師乃曰。若也全提祖令。直須大地荒凉。稍若就下",
    "X69n1353_001:0330b14": "平高。且作我家牆壍。所以道向上一路千聖不傳。擬",
    "X69n1353_001:0330b15": "議之間互為賓主。其為主也。把斷要津聖凡俱喪。天",
    "X69n1353_001:0330b16": "魔膽裂獨步坤維。其為賓也。山河大地艸木叢林。萬",
    "X69n1353_001:0330b17": "象森羅全彰玅體。雖然如是。不落賓主一句又作麼",
    "X69n1353_001:0330b18": "生道。良久云。一片白雲橫宇宙。普天無處不垂陰(謝詞",
    "X69n1353_001:0330b19": "不錄)。",
    "X69n1353_001:0330b20": "當夜小參。全機敵勝今古稀逢。啐啄同時非為好手。",
    "X69n1353_001:0330b21": "鋒鋩匪露方稱丈夫。不是當家徒誇作略。豈不見趙",
    "X69n1353_001:0330b22": "州路逢婆子乃問云向什麼處去。婆云偷趙州笋去。",
    "X69n1353_001:0330b23": "州云忽逢趙州時如何。婆便掌。州休去。後雪竇拈云。",
    "X69n1353_001:0330b24": "好掌。更下兩掌也無勘處。師曰。諸禪德。且道謷訛在",
    "X69n1353_001:0330c01": "什麼處。報慈今夜試與諸人評議看。一人慣行棧閣",
    "X69n1353_001:0330c02": "飽歷邊庭。不施寸刃海晏河清。一人先鋒有作殿後",
    "X69n1353_001:0330c03": "無追。貪他一盃酒失却滿船魚。且道報慈為人落在",
    "X69n1353_001:0330c04": "那裏。還委悉麼。劒為不平離寶匣。藥因救病出金缾。",
    "X69n1353_001:0330c05": "次日謝知事上堂。僧問。唯一堅密身。一切塵中現。提",
    "X69n1353_001:0330c06": "起坐具云。這個是塵。那個是堅密身。師曰放下著。僧",
    "X69n1353_001:0330c07": "云此猶是學人疑處。師曰你疑處作麼生。僧云適來",
    "X69n1353_001:0330c08": "問底。師曰不堪為種艸。師乃曰。適來這僧問。唯一堅",
    "X69n1353_001:0330c09": "密身。一切塵中現。山僧如是答。且道這僧知有不知",
    "X69n1353_001:0330c10": "有。若道知有。爭肯恁麼問。若道不知有。爭解與麼問。",
    "X69n1353_001:0330c11": "諸禪德。到這裏云何辨白。知與不知全無伎倆。明明",
    "X69n1353_001:0330c12": "教意宣揚。款款為君敲唱。乃豎起拂子曰。大眾。這個",
    "X69n1353_001:0330c13": "是堅密身。一切塵甚麼處得來。若向這裏瞥地。非唯",
    "X69n1353_001:0330c14": "煙霄獨步。亦乃外護叢林。其或未然。不免重下註脚。",
    "X69n1353_001:0330c15": "要會麼。風攪長空。春雲四起。六臂三頭徒誇唇觜。帀",
    "X69n1353_001:0330c16": "地普天全非伴侶。等閒拈出與君看。直下分明須薦",
    "X69n1353_001:0330c17": "取。乃拋下拂子歸方丈。",
    "X69n1353_001:0330c18": "小參。諸佛祕訣。羣生本源。海藏龍宮宣揚莫既。何故。",
    "X69n1353_001:0330c19": "真常無相玅有全該。剎剎塵塵周徧法界。豈勞熏習",
    "X69n1353_001:0330c20": "體用昭彰。直下歸來復有何事。豈不見僧問溈山。如",
    "X69n1353_001:0330c21": "何是祖師西來意。溈山默然。僧拂袖出去。到雪峰。峰",
    "X69n1353_001:0330c22": "乃問近離甚處。僧云溈山。峰云溈山有何言句示徒。",
    "X69n1353_001:0330c23": "僧云某甲曾問如何是祖師西來意。溈山默然。峰云",
    "X69n1353_001:0330c24": "汝肯伊否。僧云某甲不肯伊。峰云。溈山古佛。速去禮",
    "X69n1353_001:0331a01": "拜懺悔。後玄沙聞云。山頭老漢蹉却溈山公案。僧乃",
    "X69n1353_001:0331a02": "問。和尚尊意如何。沙云大小溈山被這僧一問百雜",
    "X69n1353_001:0331a03": "碎。師曰。諸禪德。這僧奔南走北即且置。只如玄沙恁",
    "X69n1353_001:0331a04": "麼道。為復是讚嘆語。是不肯語。五湖衲子四海高流。",
    "X69n1353_001:0331a05": "試辨白看。這裏見諦。非唯宗眼分明。亦乃坐却天下",
    "X69n1353_001:0331a06": "老和尚舌頭。雖然如是。不入洪波裏。爭見弄潮人。",
    "X69n1353_001:0331a07": "上堂示眾。沒絃琴韻罕遇知音。無影林中難尋足迹。",
    "X69n1353_001:0331a08": "同聲同氣方辨端倪。不是當家徒勞側耳。豈不見南",
    "X69n1353_001:0331a09": "泉問黃檗云。定慧等學明見佛性。此理如何。檗云十",
    "X69n1353_001:0331a10": "二時中不依倚一物。泉云莫便是長老見處麼。檗云",
    "X69n1353_001:0331a11": "不敢。泉云。漿水錢且止。艸鞵錢教什麼人還。檗休去。",
    "X69n1353_001:0331a12": "師曰。諸禪德。南泉黃檗大似埋兵掉鬬。兩陣交鋒。還",
    "X69n1353_001:0331a13": "有優劣麼。若道有。此人未具行脚眼在。若道無。此人",
    "X69n1353_001:0331a14": "未具行脚眼在。總不恁麼。又且如何。要會麼。玉印不",
    "X69n1353_001:0331a15": "離天子手。金箱豈可庶人知。",
    "X69n1353_001:0331a16": "施主請上堂。飲光門下徒誇微笑之機。少室巖前謾",
    "X69n1353_001:0331a17": "說安心之法。爭似呈橈舞棹畵舫輕舟。萬里無雲長",
    "X69n1353_001:0331a18": "天一色。蘆灣月渚漁父拋綸。煙島波心沙禽戲日。閒",
    "X69n1353_001:0331a19": "烹綠茗滿酌流霞。蕩蕩皇風平平帝道。數聲歸笛離",
    "X69n1353_001:0331a20": "春浦。一片孤帆過洞津。到岸捨舟常式事。何須更問",
    "X69n1353_001:0331a21": "渡頭人。諸禪德。報慈如斯舉唱。還有為人處麼。若道",
    "X69n1353_001:0331a22": "有。那裏是有處。若道無。擊鼓昇堂辜他請主。到這裏",
    "X69n1353_001:0331a23": "如何剖露。還委悉麼。良久云。人歸大國方成器。水到",
    "X69n1353_001:0331a24": "滄溟始是波。",
    "X69n1353_001:0331b01": "上堂。碁逢敵手密行難藏。琴遇知音希聲乃布。摩竭",
    "X69n1353_001:0331b02": "正令同道方知。揑聚放開悟迷一決。豈不見乾峰示",
    "X69n1353_001:0331b03": "眾云。舉一不得。舉二放過。一著落在第二。雲門出云。",
    "X69n1353_001:0331b04": "昨日有人從天台來。却往徑山去。峰乃云。典座來日",
    "X69n1353_001:0331b05": "不要普請。下座。師曰。一人為眾竭力。禍出私門。一人",
    "X69n1353_001:0331b06": "眼放電光。照破四天下。且道那句是賓。那句是主。若",
    "X69n1353_001:0331b07": "人辨得。艸鞵跟子斷。透過祖師關。其或未然。點鐵化",
    "X69n1353_001:0331b08": "為金玉易。勸人除却是非難。",
    "X69n1353_001:0331b09": "因事上堂。父母所生口。何妨為子說。莫將閒事掛心",
    "X69n1353_001:0331b10": "頭。便是人間好時節。忽有個漢聞開福恁麼道。出眾",
    "X69n1353_001:0331b11": "來指住云。老老大大俗氣不除。師呵呵大笑曰。子只",
    "X69n1353_001:0331b12": "見風清月白。焉知洞裏花香。何故。曾看江上弄潮人。",
    "X69n1353_001:0331b13": "未聞愛水嫌波浪。",
    "X69n1353_001:0331b14": "師一日上堂示眾曰。千聖不傳。諸祖祕語。不惜眉毛",
    "X69n1353_001:0331b15": "為君親舉。衲子擡眸白雲萬里。",
    "X69n1353_001:0331b16": "上堂。報慈一要。凡聖同玅。犬吠驢鳴。龍吟虎嘯。道吾",
    "X69n1353_001:0331b17": "樂神。師巫祭廟。雨過山青。雲收日照。拾得與寒山。不",
    "X69n1353_001:0331b18": "覺呵呵笑。諸禪德。且道笑個什麼。休休。他秊自有知",
    "X69n1353_001:0331b19": "音。豈待今朝說破。",
    "X69n1353_001:0331b20": "冬至上堂。晷運推移。日南長至。分明一道恩光。照徹",
    "X69n1353_001:0331b21": "十方三世。全彰諸祖玄關。漏泄衲僧巴鼻。靈雲剛道",
    "X69n1353_001:0331b22": "無疑。彌勒徒誇授記。爭如李四張三相賀街頭巷尾。",
    "X69n1353_001:0331b23": "不是海印發光。亦非楞嚴三昧。林下高人休要瞌睡。",
    "X69n1353_001:0331b24": "令余暗裏笑舒眉。直是清風動天地。",
    "X69n1353_001:0331c01": "小參。宗門奧旨。造者還稀。體用無私。隨流得玅。有時",
    "X69n1353_001:0331c02": "互為主伴敲唱玄風。有時對面藏身難窺影迹。要津",
    "X69n1353_001:0331c03": "把斷凡聖迷源。利物垂慈等閒入艸。豈不見臺山路",
    "X69n1353_001:0331c04": "上有一老婆。凡有僧問臺山路向什麼處去。婆云驀",
    "X69n1353_001:0331c05": "直去。僧纔去。婆云好個阿師又與麼去。趙州聞乃去",
    "X69n1353_001:0331c06": "問。臺山路向什麼處去。婆云驀直去。州纔去。婆云好",
    "X69n1353_001:0331c07": "個阿師又與麼去。州回寺告眾云。我為你勘破這老",
    "X69n1353_001:0331c08": "婆了也。師曰。蕩蕩無迃曲。明明透古今。問無別語。答",
    "X69n1353_001:0331c09": "豈異音。那裏是勘破處。還委悉麼。一人張帆。一人把",
    "X69n1353_001:0331c10": "柁。鐵笛橫吹。漁歌唱和。啐啄同時。知音幾個。順水逆",
    "X69n1353_001:0331c11": "流歸去來。到岸方諳不恁麼。不恁麼。為君宣。甜如砂",
    "X69n1353_001:0331c12": "蜜。苦似黃連。若不同牀臥。焉知被底穿。",
    "X69n1353_001:0331c13": "上堂。解語非干舌。能言不是聲。非聲非舌用。方乃號",
    "X69n1353_001:0331c14": "圓成。玅造如如旨。還家罷問程。諸禪德。這裏薦得。不",
    "X69n1353_001:0331c15": "待三祇劫滿六度功圓。古佛堂中一時參畢。其如疑",
    "X69n1353_001:0331c16": "情未脫見解偏枯。設使辯若滿慈。智過鶖子。辭鋒展",
    "X69n1353_001:0331c17": "弄。敲唱臨機。縱奪卷舒。遊戲三昧。於本分事中雲泥",
    "X69n1353_001:0331c18": "有隔。何故。正令已行君不會。通身是口卒難陳。",
    "X69n1353_001:0331c19": "因官在寺和籴上堂。數日寺門浩浩。全身走入荒艸。",
    "X69n1353_001:0331c20": "五湖高士安禪。休要別處尋討。廊下喏諾分明。堦前",
    "X69n1353_001:0331c21": "斛斟叫噪。勞生日用無私。般若光中虗老。燈籠暗地",
    "X69n1353_001:0331c22": "攢眉。露柱低頭懊惱。令予冷眼偷看。不覺呵呵笑倒。",
    "X69n1353_001:0331c23": "諸禪德。且道笑個什麼。三錢買個鄭州棃。元來是青",
    "X69n1353_001:0331c24": "州棗。下座。",
    "X69n1353_001:0332a01": "上堂。春山青。春水淥。啼鳥落花清耳目。一帶平原畵",
    "X69n1353_001:0332a02": "不成。玅印無覊豈拘束。諸禪德。豈不見古人道。聞聲",
    "X69n1353_001:0332a03": "悟道。見色明心。瞥然玅會。輝古騰今。古人恁麼道。也",
    "X69n1353_001:0332a04": "是抱橋柱澡洗。未出常流。開福道。聞聲不悟道。見色",
    "X69n1353_001:0332a05": "豈明心。大冶紅爐裏。真鍮不愽金。忽有人道。開福恁",
    "X69n1353_001:0332a06": "麼道。何曾夢見古人。師乃呵呵大笑云。將謂胡鬚赤。",
    "X69n1353_001:0332a07": "更有赤鬚胡。擊禪牀下座。",
    "X69n1353_001:0332a08": "上堂。舉石霜遷化。眾請首座住持。虔侍者曰。首座須",
    "X69n1353_001:0332a09": "會先師意方可住持。首座曰先師有什麼意。虔曰。先",
    "X69n1353_001:0332a10": "師道休去歇去。一念萬秊去。如古廟裏香爐冷湫湫",
    "X69n1353_001:0332a11": "地去。作一條白練去。作麼生會。首座曰只是明一色",
    "X69n1353_001:0332a12": "邊事。虔曰若恁麼會不可住他院首。座曰。汝但燒香",
    "X69n1353_001:0332a13": "著。香煙絕處我若脫去。便會先師意。香煙絕處脫不",
    "X69n1353_001:0332a14": "得乃不會先師意。香煙纔絕。首座脫去。師曰。諸禪德。",
    "X69n1353_001:0332a15": "難中之難。玅中之玅。千聖攢眉。是何關要。大眾。且道",
    "X69n1353_001:0332a16": "首座會先師意不會先師意。若道會先師意。爭奈虔",
    "X69n1353_001:0332a17": "侍者撫背一下曰。坐脫立亡即不無。要且未會先師",
    "X69n1353_001:0332a18": "意。若道不會先師意。其如首座良哉快便攃手前行。",
    "X69n1353_001:0332a19": "利害在什麼處。要會麼。路遠夜行休把火。大家吹滅",
    "X69n1353_001:0332a20": "暗中行。",
    "X69n1353_001:0332a21": "上堂示眾。薰風乍扇。雲霧頓開。杲日騰空。森羅互顯。",
    "X69n1353_001:0332a22": "如鏡照像。不礙光輝。汝等諸人二六時中發宣前塵",
    "X69n1353_001:0332a23": "憑何印可。這裏薦得。無明界內古佛家風。荊棘林中",
    "X69n1353_001:0332a24": "衲僧巴鼻。大地山河借你出氣。雖然恁麼。借水獻花",
    "X69n1353_001:0332b01": "常式事。傍觀猶笑老婆心。擊禪牀。",
    "X69n1353_001:0332b02": "上堂。宗門玅旨海口難宣。簡要提撕知音罕遇。事無",
    "X69n1353_001:0332b03": "一向理出多門。豈不見道。有句無句如藤倚樹。樹倒",
    "X69n1353_001:0332b04": "藤枯句歸何處。良久云。會麼。深秋簾外千家雨。落日",
    "X69n1353_001:0332b05": "樓前一笛風。",
    "X69n1353_001:0332b06": "上堂。春風浩浩。春鳥喃喃。山花開似錦。澗水湛如藍。",
    "X69n1353_001:0332b07": "大圓鏡裏扣己而參。便恁麼去也太無端。何也。文殊",
    "X69n1353_001:0332b08": "去後無消息。休問前三與後三。擊禪牀。",
    "X69n1353_001:0332b09": "謝監莊上堂。僧問千兵易得一將難求時如何。師曰。",
    "X69n1353_001:0332b10": "好手須還欒布作。韓光空望立功勳。僧云。有意氣時",
    "X69n1353_001:0332b11": "添意氣。不風流處也風流。師曰。掃蕩煙塵回首日。端",
    "X69n1353_001:0332b12": "然至化賀昇平。復曰。枯木巖前道人不顧。塵勞界內",
    "X69n1353_001:0332b13": "衲子興悲。戀著玄關全虧大用。灰身滅智豈是良圖。",
    "X69n1353_001:0332b14": "裂破面門救諸苦趣。為祥為瑞今正是時。號令既行",
    "X69n1353_001:0332b15": "云何話會。撈龍趂鳳男兒事。淺種深耕效仰山。",
    "X69n1353_001:0332b16": "開爐上堂。曙色纔分煙氣消。嚴風括地不相饒。爐中",
    "X69n1353_001:0332b17": "幸有無煙炭。莫學丹霞把佛燒。燒即不無。云何委悉。",
    "X69n1353_001:0332b18": "恩大不知何以報。寥寥千載古風清。",
    "X69n1353_001:0332b19": "上堂。大道無私要由心悟。心無形狀全物而彰。玅契",
    "X69n1353_001:0332b20": "斯關萬緣俱備。所以聞聲悟道見色明心。聞見寂然",
    "X69n1353_001:0332b21": "是何面目。直饒這裏見得倜儻分明。向衲僧分上天",
    "X69n1353_001:0332b22": "地懸遠。何故。罷攀雲外三秋果。休弄澄潭月一輪。",
    "X69n1353_001:0332b23": "上堂。舉南泉麻浴歸宗三人訪國師。至中路。南泉於",
    "X69n1353_001:0332b24": "地上畫一圓相云道得即去。歸宗於圓相中坐。麻浴",
    "X69n1353_001:0332c01": "便作女人拜。泉云與麼則不去也。歸宗云是何心行。",
    "X69n1353_001:0332c02": "師曰同阬無異土。千古少人知。月下休相喚。還從舊",
    "X69n1353_001:0332c03": "路歸。",
    "X69n1353_001:0332c04": "上堂。人從卞州來。不得東京信。陜路既相逢。到底難",
    "X69n1353_001:0332c05": "親覲。撫掌笑呵呵。解佩空王印。豈不見昔有秀才善",
    "X69n1353_001:0332c06": "通奧義愽覧古今。乃問長沙和尚。某曾看大佛名經。",
    "X69n1353_001:0332c07": "但見諸佛鴻名。未審居何國土。長沙云。黃鶴樓崔顥",
    "X69n1353_001:0332c08": "題後。先輩曾題也未。秀才云未曾題。長沙云得閒無",
    "X69n1353_001:0332c09": "事題取一篇也無妨。師曰。先賢垂範早涉離微。言無",
    "X69n1353_001:0332c10": "展事句裏藏機。百千諸佛知何處。黃鶴樓前握手歸。",
    "X69n1353_001:0332c11": "上堂。夏雨落緜緜。民歌堯舜天。千山增翠色。萬壑鎖",
    "X69n1353_001:0332c12": "青煙。唯有禪家無一事。饑來喫飯困來眠。要會麼。路",
    "X69n1353_001:0332c13": "逢死蛇莫打殺。沒底藍子盛將歸。",
    "X69n1353_001:0332c14": "小參示眾。陰雲彌四野。心地長塵埃。試請回光看。生",
    "X69n1353_001:0332c15": "從何處來。這裏信得及。風幡非動。直徹圓伊。更待商",
    "X69n1353_001:0332c16": "量。辜他先聖。雖然恁麼。未透玄關者。何妨決眾疑。僧",
    "X69n1353_001:0332c17": "問。麤言及細語皆歸第一義。喚和尚作一頭水牯牛",
    "X69n1353_001:0332c18": "得否。師曰老僧牽犂拽杷有分。僧云。和尚是大善知",
    "X69n1353_001:0332c19": "識。為什麼却作牛。師曰未足醻恩。僧云穿却鼻孔了",
    "X69n1353_001:0332c20": "也。師曰一任卜度。師曰。真淨界中纖塵不立。撮要提",
    "X69n1353_001:0332c21": "綱難諧剖析。馬祖升堂百丈卷席。佛祖洪規人天正",
    "X69n1353_001:0332c22": "脈。檢點將來弄巧成拙。何故。大鵬展翅摩霄漢。肯效",
    "X69n1353_001:0332c23": "搏風鷂子兒。",
    "X69n1353_001:0332c24": "謝直歲街坊上堂。叢林浩浩誰是知音。馬祖堂中盤",
    "X69n1353_001:0333a01": "山回首。雲門會裏明教翻身。彼此一時孰分優劣。大",
    "X69n1353_001:0333a02": "眾。入廛不露迹。隨處是家風。淺種與深耕。秋冬收顆",
    "X69n1353_001:0333a03": "粒。從他五湖衲子端坐無疑。日高一盋和羅飯。禪道",
    "X69n1353_001:0333a04": "是非都不知。雖然如是。塵中辨主。鬧裏求人。兩手扶",
    "X69n1353_001:0333a05": "犂钁頭邊事又且如何。要會麼。陋巷不騎金鐙馬。回",
    "X69n1353_001:0333a06": "來却著破襴衫。",
    "X69n1353_001:0333a07": "上堂。數日霶霃雨。今朝髣髴晴。煙雲消散盡。天地廓",
    "X69n1353_001:0333a08": "然清。簷前鵲噪。林裏鶯鳴。嶺外牧童歌野徑。江邊漁",
    "X69n1353_001:0333a09": "父釣長鯨。禪家高臥無餘事。渴飲饑飱賀大平。諸禪",
    "X69n1353_001:0333a10": "德。兩彩一賽。凡聖齊收。若作佛法商量。大似抱贓叫",
    "X69n1353_001:0333a11": "屈。",
    "X69n1353_001:0333a12": "上堂。報慈一言千聖不傳。即時玅會火裏生蓮。然雖",
    "X69n1353_001:0333a13": "如是。路遙知馬力。歲久見人心。",
    "X69n1353_001:0333a14": "謝藏主上堂。琉璃殿上古佛舒光。明月堂前曇華布",
    "X69n1353_001:0333a15": "影。不用南訽彌勒。何須東覓文殊。華藏門開任君瞻",
    "X69n1353_001:0333a16": "仰。或舒或卷。塵塵普現色身。或放或收。處處毗盧境",
    "X69n1353_001:0333a17": "界。不舒不卷。寂爾無根。不放不收。是真常住。絲毫無",
    "X69n1353_001:0333a18": "礙。統攝聖凡。自利兼他。古今不墜。然雖恁麼。當人分",
    "X69n1353_001:0333a19": "上又如何。還會麼。夜半不須敲玉戶。天明鳳子笑銜",
    "X69n1353_001:0333a20": "花。",
    "X69n1353_001:0333a21": "上堂。透脫玄關更無凝滯。一瞖落眼空華亂墜。豈不",
    "X69n1353_001:0333a22": "見僧問趙州。學人乍入叢林乞師指示。州云喫粥了",
    "X69n1353_001:0333a23": "也未。僧云喫粥了也。州云洗鉢盂去。其僧言下有省。",
    "X69n1353_001:0333a24": "師曰。趙州可謂塑不就畵不成。鋒鋩不動海晏河清。",
    "X69n1353_001:0333b01": "五湖衲子抖擻精神。為君通一線。教子快平生。要會",
    "X69n1353_001:0333b02": "麼。夜來春睡重。一覺到天明。",
    "X69n1353_001:0333b03": "施主請上堂。僧問。以字不成八字不是。未審是什麼",
    "X69n1353_001:0333b04": "字。師曰會麼。僧云不會。師曰。少林幾度暗思量。維摩",
    "X69n1353_001:0333b05": "未敢輕開口。僧云。海藏龍宮收不得。毗盧界內若為",
    "X69n1353_001:0333b06": "尋。師曰退後子細看。僧云。此事且止。只如檀那特施",
    "X69n1353_001:0333b07": "法衣有何利益。師曰。因果位中留不住。恒河沙劫報",
    "X69n1353_001:0333b08": "無窮。師乃曰。衲子玄關。群生命脈。鋒鋩未兆便好承",
    "X69n1353_001:0333b09": "當。文彩纔彰翻成影事。何也。空劫已前乾坤未剖。凝",
    "X69n1353_001:0333b10": "然一片非聖非凡。不涉熏脩豈從外有。洎乎世界安",
    "X69n1353_001:0333b11": "立四聖雜居。憎愛情生悟迷相返。妄認四大為自身",
    "X69n1353_001:0333b12": "相。譬彼病目見空中花。造種種業。受種種報。枉流諸",
    "X69n1353_001:0333b13": "趣曠劫于今。繇是世尊不離兜率下降閻浮。四十九",
    "X69n1353_001:0333b14": "秊三百餘會。演無量義。分布塵剎。抍物導迷應病與",
    "X69n1353_001:0333b15": "方。明師罕值真藥未逢。賴遇程君為不請友。捐潤屋",
    "X69n1353_001:0333b16": "珍寶。屆開福道場。命五湖衲子看閱毗盧大藏。欲使",
    "X69n1353_001:0333b17": "禪人不動舌頭。五千四十八卷彈指一時周足。直得",
    "X69n1353_001:0333b18": "須彌起舞。海水騰波。天雨四花地搖六種。因收果海",
    "X69n1353_001:0333b19": "果徹因源。因果兩忘是真常住。儻或端倪未辨。依前",
    "X69n1353_001:0333b20": "重說偈言。你等諸人發卷看時急須著眼。三世諸佛",
    "X69n1353_001:0333b21": "全分法身盡在裏許。何故。焚香提起經來讀。便是拈",
    "X69n1353_001:0333b22": "華付囑心。此外別求玄玅解。悠悠千古少知音。以拂",
    "X69n1353_001:0333b23": "子擊禪牀下座。",
    "X69n1353_001:0333b24": "接新帥回上堂。選得幽居愜野情。終秊無送復無迎。",
    "X69n1353_001:0333c01": "有時直上孤峰頂。月下披雲嘯一聲。好諸禪德。先賢",
    "X69n1353_001:0333c02": "道超物表。德貫坤維。只解全身遠害。不能同死同生。",
    "X69n1353_001:0333c03": "報慈雖是晚流。豈敢辜他古德。有時松蘿影裏凡聖",
    "X69n1353_001:0333c04": "同途。有時車馬叢中人天共轍。同途共轍玅入幽微。",
    "X69n1353_001:0333c05": "凡聖人天要門匪異。機輪轉處誰是知音。要會麼。幾",
    "X69n1353_001:0333c06": "度因時節。徘徊帶雨歸。",
    "X69n1353_001:0333c07": "上堂。摩竭掩室非是通方。淨名杜詞未為作略。總不",
    "X69n1353_001:0333c08": "恁麼罕遇知音。方便門中隨宜舉唱。豈不見僧問趙",
    "X69n1353_001:0333c09": "州云和尚秊多少。州云蘇州有。僧云和尚何姓。州云",
    "X69n1353_001:0333c10": "常州有。師曰。諸禪德。趙州貴買賤賣千古罕聞。寥寥",
    "X69n1353_001:0333c11": "叢席之間至今無人酬價。大眾要會麼。蘇州有。常州",
    "X69n1353_001:0333c12": "有。月白風清天長地久。路著舊鄉關。金毛善哮吼。父",
    "X69n1353_001:0333c13": "慈子孝少人知。回首面南看北斗。",
    "X69n1353_001:0333c14": "謝莊主上堂。丈夫兒。自家斷。日用無私休計算。被他",
    "X69n1353_001:0333c15": "指點謾商量。到底死生打不辨。長生路上少人行。輪",
    "X69n1353_001:0333c16": "轉脩途空懊嘆。萬境中。須這漢。出沒卷舒無繫縛。淺",
    "X69n1353_001:0333c17": "種深耕誰委知。溈山水牯騎來慣。頭角分明在目前。",
    "X69n1353_001:0333c18": "五湖衲子擡眸看。諸禪德。還見麼。玉笛一聲風雨寒。",
    "X69n1353_001:0333c19": "萬兩黃金終不換。",
    "X69n1353_001:0333c20": "溈山先馳至呈書。師看罷乃集眾上堂。法座前拈起",
    "X69n1353_001:0333c21": "書曰。大眾。適來先馳至方丈。未容集眾先達圓封。山",
    "X69n1353_001:0333c22": "僧接書乃問先馳。遠涉塵泥即不問。此處相逢事若",
    "X69n1353_001:0333c23": "何。馳云文彩已彰。山僧曰。此是多秊曆日。畢竟事如",
    "X69n1353_001:0333c24": "何。馳云重言不當吃。山僧曰一狀領過。馳云消得多",
    "X69n1353_001:0334a01": "少。山僧曰念你遠來且坐喫茶。諸禪德。且道是相見",
    "X69n1353_001:0334a02": "不是相見。這裏見得。非唯與先馳出氣。亦乃斬新日",
    "X69n1353_001:0334a03": "月特地乾坤。其或未然。別有一般人未見。待教衲子",
    "X69n1353_001:0334a04": "盡知音。度與維那宣罷。　陞座曰。釋主拈花強生枝",
    "X69n1353_001:0334a05": "節。頭陀微笑眼裏添塵。目擊道存翻成途轍。隔江招",
    "X69n1353_001:0334a06": "扇早涉崎嶇。總不恁麼又且如何。勸君不用鐫頑石。",
    "X69n1353_001:0334a07": "路上行人口似碑。擊禪牀。",
    "X69n1353_001:0334a08": "施主請上堂。僧問。純陀獻供果證無生。檀越脩崇獲",
    "X69n1353_001:0334a09": "何福報。師曰。直下明玄旨。三輪體自空。僧云。信心檀",
    "X69n1353_001:0334a10": "越傳將去。學人三拜不虗施。師曰。但得雪消去。自然",
    "X69n1353_001:0334a11": "春到來。師乃曰。實際理地華藏海中。無一法從內而",
    "X69n1353_001:0334a12": "出。無一法從外而入。如珠在掌隨眾類以分形。似鏡",
    "X69n1353_001:0334a13": "當臺映森羅而照體。塵勞界內兼濟流通。枯木巖前",
    "X69n1353_001:0334a14": "寂然常住。如斯舉唱未稱衲僧。不負檀那云何敷演。",
    "X69n1353_001:0334a15": "良久云。石人翫月瞻星斗。木女臨谿趂鳳歸。",
    "X69n1353_001:0334a16": "上堂。宗門奧旨祖室玄樞。不遇當人翻成影響。豈不",
    "X69n1353_001:0334a17": "見芭蕉示眾云。你有拄杖子我與你拄杖子。你無拄",
    "X69n1353_001:0334a18": "杖子我奪你拄杖子。師曰。芭蕉和尚銅頭鐵頟眼放",
    "X69n1353_001:0334a19": "電光。撿點將來也是憐兒不覺醜。何故。有則與易。無",
    "X69n1353_001:0334a20": "則奪難。兩語無病直透祖關。若也辨得。天上人間還",
    "X69n1353_001:0334a21": "知落處麼。著眼看。休比擬。幾回拋向眾人前。八臂那",
    "X69n1353_001:0334a22": "吒提不起。以拂子擊禪牀。",
    "X69n1353_001:0334a23": "謝藏主典座上堂。衲僧蹊徑千眼莫窺。鳥道無私經",
    "X69n1353_001:0334a24": "行豈礙。要關在手通變剎那。一味醍醐莫嫌淡薄。有",
    "X69n1353_001:0334b01": "時毗盧藏內優鉢華開。嗅之不聞是何境界。靈山髣",
    "X69n1353_001:0334b02": "髴少室依稀。抖擻提撕人天兼濟。如斯舉唱尚涉迃",
    "X69n1353_001:0334b03": "迴。玅契圓常若為剖露。要會麼。解使清風迎送客。薄",
    "X69n1353_001:0334b04": "&#;明月待高賢。拂子擊禪牀下座。",
    "X69n1353_001:0334b05": "上堂。僧問如何是體中玄。師曰三界緜緜。僧云如何",
    "X69n1353_001:0334b06": "是句中玄。師曰攢花蔟錦。僧云如何是玄中玄。師曰",
    "X69n1353_001:0334b07": "千聖覓無蹤。僧云如何是第一要。師曰門外山童笑。",
    "X69n1353_001:0334b08": "僧云如何是第二要。師曰直下無遮障。僧云如何是",
    "X69n1353_001:0334b09": "第三要。師曰買賣交關[宋-木+取]為玅。僧云。三玄三要蒙師",
    "X69n1353_001:0334b10": "旨。向上更有事也無。師曰。有時閒把杖頭挑。無限行",
    "X69n1353_001:0334b11": "人看不見。師乃曰。縱橫問答有來由。緣木求魚卒未",
    "X69n1353_001:0334b12": "休。若妙旨尋知見會。還同撥火覓浮漚。何故。達磨九",
    "X69n1353_001:0334b13": "秊面壁早涉離微。皮髓分張法流寰海。致使兒孫各",
    "X69n1353_001:0334b14": "將知解蘊在胷中以為己見。看看祖道凋零。對此實",
    "X69n1353_001:0334b15": "堪傷憫。要窮此事。直似頑石逢春不變。方有少分相",
    "X69n1353_001:0334b16": "應。此外別求是誰之咎。雖然恁麼。平生肝膽向人傾。",
    "X69n1353_001:0334b17": "相識還同不相識。",
    "X69n1353_001:0334b18": "上堂。諸佛子。著眼看。嚴霜曉露徹骨清寒。帀地普天",
    "X69n1353_001:0334b19": "通同實際。休問得皮得髓。徒誇見淺見深。從來一道",
    "X69n1353_001:0334b20": "恩冤。何以自家退屈。山僧對此忍俊不禁。閒引少林",
    "X69n1353_001:0334b21": "無孔笛。為君吹起小陽春。乃以拂子空中一點曰。還",
    "X69n1353_001:0334b22": "見麼。還聞麼。若道見。作麼生見。若道聞。作麼生聞。於",
    "X69n1353_001:0334b23": "此兩楹之間云何剖露。要會麼。滿眼覰不見。滿耳聽",
    "X69n1353_001:0334b24": "不聞。一堂風冷淡。千古意分明。",
    "X69n1353_001:0334c01": "上堂。秋風秋雨頗相宜。萬水千山木葉飛。堪笑靈雲",
    "X69n1353_001:0334c02": "回首處。何須花發始忘機。何故。諸禪德。秋風蕭索秋",
    "X69n1353_001:0334c03": "山葉落。秋雨霖漓秋天寥廓。祖師心印全彰。靈雲鼻",
    "X69n1353_001:0334c04": "孔穿却。分明一道恩光。曠劫無形寂寞。五湖衲子急",
    "X69n1353_001:0334c05": "歸來。休向途中亂穿鑿。莫穿鑿。體用從來非自他。作",
    "X69n1353_001:0334c06": "者不求無病藥。擊禪牀。",
    "X69n1353_001:0334c07": "因事上堂。僧問。長安夜夜家家月。幾處笙歌幾處愁。",
    "X69n1353_001:0334c08": "師曰總是闍棃分上事。僧云和尚也不要疑著。師曰",
    "X69n1353_001:0334c09": "一言已出駟馬難追。師乃曰。事久多變信知有矣。何",
    "X69n1353_001:0334c10": "故。雪後始知松柏操。事難方見丈夫心。諸禪德。還委",
    "X69n1353_001:0334c11": "悉麼。設使智過鶖子。辯若滿慈。到這裏無你開口處。",
    "X69n1353_001:0334c12": "無你議論處。既然恁麼。畢竟如何。要會麼。大樹大皮",
    "X69n1353_001:0334c13": "裹。小樹小皮纏。",
    "X69n1353_001:0334c14": "上堂。金烏當午文彩全彰。玉兔沈輝影像俱寂。通同",
    "X69n1353_001:0334c15": "實際一體無諸。不落今時識情罔測。混融凡聖佛眼",
    "X69n1353_001:0334c16": "難窺。所以道髑髏常干世界。鼻孔摩觸家風。本色衲",
    "X69n1353_001:0334c17": "僧云何辨白。瞥然契悟大事圓明。方稱丈夫不辜行",
    "X69n1353_001:0334c18": "脚。更待擎拳合掌。比擬商量。毗婆尸佛早留心。直至",
    "X69n1353_001:0334c19": "而今不得玅。以拂子擊禪牀。",
    "X69n1353_001:0334c20": "謝知事上堂。靈山標榜五指舒光。少室真規斷肱立",
    "X69n1353_001:0334c21": "雪。塵中辨主盤山蹤迹猶存。杓柄舀來象骨家風尚",
    "X69n1353_001:0334c22": "在。流通密旨建立法幢。全藉高人方能巨濟。然後玄",
    "X69n1353_001:0334c23": "關大啟四海一家。任他六臂三頭到此也應拱手。何",
    "X69n1353_001:0334c24": "故。須彌頂上非凡木。白藕峰前得處高。",
    "X69n1353_001:0335a01": "上堂。僧問如何是法身體。師曰拂子點頭。進云如何",
    "X69n1353_001:0335a02": "是法身用。師曰大地絕纖埃。進云。二句已蒙師指示。",
    "X69n1353_001:0335a03": "向上還有事也無。師曰無。進云為什麼却無。師曰。凡",
    "X69n1353_001:0335a04": "聖收來盡。君今何處尋。師乃曰。淨法界身本無出沒。",
    "X69n1353_001:0335a05": "大悲願力示現受生。又道諸佛不出世亦無有涅槃。",
    "X69n1353_001:0335a06": "非為謗佛亦乃未具行脚眼在。若道不入涅槃。三界",
    "X69n1353_001:0335a07": "大師即今在何處。這裏見得。時時無間步步相隨。出",
    "X69n1353_001:0335a08": "沒卷舒古今不墜。苟或未然。不免重下註脚。幽徑野",
    "X69n1353_001:0335a09": "花紅似火。遶門流水碧如藍。",
    "X69n1353_001:0335a10": "上堂。全提正令帀地風生。把定要津孰分優劣。三玄",
    "X69n1353_001:0335a11": "料簡未稱衲僧。五位君臣殊乖道體。平實無事誑謼",
    "X69n1353_001:0335a12": "閭閻。入理深談黏皮帶骨。何故。纖毫不動空劫已前。",
    "X69n1353_001:0335a13": "數量難該憑何話會。諸禪德。還委悉麼。幾回拋向眾",
    "X69n1353_001:0335a14": "人前。千眼大悲覰不見。擊禪牀。",
    "X69n1353_001:0335a15": "施主請上堂。僧問蓮花未出水時如何。師曰人天合",
    "X69n1353_001:0335a16": "掌。僧云出水後如何。師曰不礙往來看。僧禮拜歸眾。",
    "X69n1353_001:0335a17": "師乃曰。正法眼藏十聖那知。祕密玄風三賢罔測。靈",
    "X69n1353_001:0335a18": "機湛寂體玅希夷。不落今時豈該數量。撈籠品類陶",
    "X69n1353_001:0335a19": "鑄群情。三世諸佛異口同宣。六代祖師亞肩垂示。琅",
    "X69n1353_001:0335a20": "圅玉偈徧滿龍宮。海角天涯潛敷奧義。或瞻或禮迥",
    "X69n1353_001:0335a21": "脫根塵。若見若聞俱成種智。回光照徹契本幽微。印",
    "X69n1353_001:0335a22": "古印今非前非後。圓伊獨露方號流通。超出化門是",
    "X69n1353_001:0335a23": "真常住。衲僧孔竅放過一著。檀那分上又且如何。要",
    "X69n1353_001:0335a24": "會麼。壽山隱隱侵雲際。福海滔滔似鏡平。",
    "X69n1353_001:0335b01": "上堂。祖師玅旨覿面無私。該括古今何嘗欠少。自是",
    "X69n1353_001:0335b02": "根機不等見有差殊。方便門開為君舉唱。有時遊山",
    "X69n1353_001:0335b03": "翫水步步風生。有時市肆茶坊塵塵三昧。有時南山",
    "X69n1353_001:0335b04": "起雲北山下雨。有時饑來喫飯困即打眠。諸禪德。放",
    "X69n1353_001:0335b05": "行把住誰是仙陀。一劄回頭萬機俱罷。始知多秊曆",
    "X69n1353_001:0335b06": "日如能用。免被巡官指上推。然雖如是。早涉離微。不",
    "X69n1353_001:0335b07": "涉離微一句作麼生道。要會麼。銀漢縱分千派浪。瓊",
    "X69n1353_001:0335b08": "林終是一般花。",
    "X69n1353_001:0335b09": "上堂。有利無利不離行市。師子嚬呻象王游戲。洎乎",
    "X69n1353_001:0335b10": "檢點將來。未是衲僧巴鼻。如何是衲僧巴鼻。且看禪",
    "X69n1353_001:0335b11": "人爭鋒競銳。有麼。僧出云未必善因而招惡果。師曰",
    "X69n1353_001:0335b12": "大似擔枷過狀。僧問真玉泥中異不撥萬機塵時如",
    "X69n1353_001:0335b13": "何。師曰老僧不敢正眼覰著。僧禮拜。師曰何不進語。",
    "X69n1353_001:0335b14": "師乃曰。此之一事。不可以有心知。不可以無心得。言",
    "X69n1353_001:0335b15": "詮杳隔聰辯莫究。其端倪寂默。奚為智訥安能湊泊。",
    "X69n1353_001:0335b16": "直是千眼莫窺其迹。二聽那曉其音。三玄料簡謾施",
    "X69n1353_001:0335b17": "功。五位君臣徒話會。從前知解傾蕩掃除。略露風規",
    "X69n1353_001:0335b18": "急須著眼。以拂子劃一劃曰。還見麼。石火一揮天外",
    "X69n1353_001:0335b19": "去。君今猶看月邊星。以拂子擊禪牀。",
    "X69n1353_001:0335b20": "結夏上堂。僧問如何是十五日已前事。師曰五眼覰",
    "X69n1353_001:0335b21": "不見。進云如何是十五日已後事。師曰特地少人知。",
    "X69n1353_001:0335b22": "進云還許學人點破也無。師曰也不消得。師乃曰。此",
    "X69n1353_001:0335b23": "土西天斯晨禁足。依舊夜短晝長。是處山青水淥。都",
    "X69n1353_001:0335b24": "來一箇虗空。不用強生節目。爭如攃手便歸來。六六",
    "X69n1353_001:0335c01": "元來三十六。還會麼。殷勤為報道中人。戀著玄關即",
    "X69n1353_001:0335c02": "拘束。",
    "X69n1353_001:0335c03": "上堂。毗盧影裏般若光中。互為主伴法界融通。白雲",
    "X69n1353_001:0335c04": "片片帝網重重。形分萬派月印寒空。道人活計古佛",
    "X69n1353_001:0335c05": "家風。自他兼濟無功之功。諸禪德。高著眼。莫狐疑。卷",
    "X69n1353_001:0335c06": "舒自在今正是時。路逢劒客須呈劒。不是詩人莫獻",
    "X69n1353_001:0335c07": "詩。",
    "X69n1353_001:0335c08": "發化主上堂。雲容靉靆舒卷長空。乍雨乍晴為祥為",
    "X69n1353_001:0335c09": "瑞。敷榮萬物積翠千山。大事皎然輝騰今古。英靈衲",
    "X69n1353_001:0335c10": "子使合知時。懞懂禪人云何話會。還委悉麼。數片白",
    "X69n1353_001:0335c11": "雲生宇宙。普天無處不垂陰。擊禪牀。",
    "X69n1353_001:0335c12": "上堂。僧問如何是先照後用。師曰風行艸偃。進云如",
    "X69n1353_001:0335c13": "何是先用後照。師曰水到渠成。進云如何是照用同",
    "X69n1353_001:0335c14": "時。師曰。雲龍纔會合。甘霖灑乾坤。進云如何是照用",
    "X69n1353_001:0335c15": "不同時。師曰。雲散水流去。廓然天地清。進云未審向",
    "X69n1353_001:0335c16": "上更有事也無。師曰向下問將來。師乃曰。出家佛子",
    "X69n1353_001:0335c17": "物外高流。挈錫攜缾訪尋知識。須是踏著自己穩實",
    "X69n1353_001:0335c18": "田地。方解茆菴石室折脚鐺兒煑粥煎茶。接待往來",
    "X69n1353_001:0335c19": "隨家豐儉。未到如斯境界。不可虗延歲月。二六時中",
    "X69n1353_001:0335c20": "收視返聽。子細揣摩是何面目。豈不見僧問龍牙和",
    "X69n1353_001:0335c21": "尚。見個什麼便休歇去。牙云如賊入空室。師曰。好諸",
    "X69n1353_001:0335c22": "禪德。還委悉麼。曠劫洞然孤光皎潔。不涉功勳是何",
    "X69n1353_001:0335c23": "時節。布帒癡憨豐干饒舌。大悲千眼覓無蹤。體玅虗",
    "X69n1353_001:0335c24": "玄百非絕。下座。",
    "X69n1353_001:0336a01": "謝藏主上堂。涅槃城裏求是安身。十字街頭何妨出",
    "X69n1353_001:0336a02": "手。放行把住通變由人。五位君臣徒誇作略。三玄賓",
    "X69n1353_001:0336a03": "主謾逞鋒機。直截無私殊乖玅用。設使四十九秊三",
    "X69n1353_001:0336a04": "百餘會。琅圅玉偈海藏龍宮。檢點將來呼為切脚。敢",
    "X69n1353_001:0336a05": "問諸禪德。且道切個什麼字。還委悉麼。儒門弟子無",
    "X69n1353_001:0336a06": "人識。碧眼胡僧笑點頭。",
    "X69n1353_001:0336a07": "慈雲法嗣書到。拈起示眾曰。白藕峰前纖塵不立。報",
    "X69n1353_001:0336a08": "慈門下水泄難通。既是纖塵不立水泄不通。且道這",
    "X69n1353_001:0336a09": "個什麼處得來。還委悉麼。五葉一華分布後。寥寥千",
    "X69n1353_001:0336a10": "古散清風。乃度與維那宣罷。遂　昇座曰。永嘉一宿",
    "X69n1353_001:0336a11": "道播寰區。招扇隔江法流四海。乾坤未剖誰是知音。",
    "X69n1353_001:0336a12": "空劫已前何人印可。向上一路千聖不傳。透脫斯關",
    "X69n1353_001:0336a13": "方能玅用。慈雲靉靆舒卷湘江。不假風雷霶霈甘澤。",
    "X69n1353_001:0336a14": "三艸二木并獲敷榮。畢竟指歸自何而得。還知麼。青",
    "X69n1353_001:0336a15": "山不鎖長飛勢。滄海合知來處高。",
    "X69n1353_001:0336a16": "次日謝專使上堂。僧問。古者道解與師齊減師半德。",
    "X69n1353_001:0336a17": "見過於師方堪傳授。未審和尚如何。師曰雲起千峰",
    "X69n1353_001:0336a18": "曉。僧云養子方知父慈。師曰風高萬木秋。僧云。和尚",
    "X69n1353_001:0336a19": "尋常斬釘截鐵。今日為甚帶水拖泥。師曰。個中如瞥",
    "X69n1353_001:0336a20": "地。船子下楊州。師乃曰。全提密印千聖迷蹤。肘後靈",
    "X69n1353_001:0336a21": "符三賢結舌。平高就下乃可宣揚。略露風規急須著",
    "X69n1353_001:0336a22": "眼。豈不見玄沙令僧馳書往雪峰。峰開緘見是三張",
    "X69n1353_001:0336a23": "白帋。峰乃提起示眾云。會麼。不見道君子千里同風。",
    "X69n1353_001:0336a24": "僧迴舉似玄沙。沙云山頭老漢蹉過也不知。諸禪德。",
    "X69n1353_001:0336b01": "雪峰父子或舒或卷今古無倫。或抑或揚凡聖罔測。",
    "X69n1353_001:0336b02": "重關壁立誰解流通。檢點將來。總被這僧勘破。且道",
    "X69n1353_001:0336b03": "謷訛在什麼處。還委悉麼。龍向洞中銜雨出。鳳從花",
    "X69n1353_001:0336b04": "裏帶香歸。",
    "X69n1353_001:0336b05": "施主設粥請上堂。諸禪德。從前日月依舊山川。瀉碧",
    "X69n1353_001:0336b06": "堆青輝騰今古。曾無間斷豈有虧盈。不見僧問趙州。",
    "X69n1353_001:0336b07": "學人乍入叢林乞師指示。州云喫粥了也未。僧云喫",
    "X69n1353_001:0336b08": "粥了也。州云洗鉢盂去。僧從此大悟。大眾。且道那裏",
    "X69n1353_001:0336b09": "是這僧悟處。還委悉麼。幾般雲色出峰頂。一[打-丁+羕]泉聲",
    "X69n1353_001:0336b10": "落檻前。",
    "X69n1353_001:0336b11": "小參。師曰。便與麼散去早涉廉纖。更待商量遞相埋",
    "X69n1353_001:0336b12": "沒。何故。言無展事語不投機。承言者喪滯句者迷。不",
    "X69n1353_001:0336b13": "見德山入門便棒。臨濟入門便喝。忽有個漢出來擔",
    "X69n1353_001:0336b14": "荷報佛深恩。然雖如是。報慈今夜也不得放過。拍膝",
    "X69n1353_001:0336b15": "一下曰。還委悉麼。歷歷分明堂堂顯露。師子翻身象",
    "X69n1353_001:0336b16": "王回顧。若能這裏會觀瞻。瞥轉玄關無別事。豈不見",
    "X69n1353_001:0336b17": "僧問古報慈云。情生智隔想變體殊。只如情未生時",
    "X69n1353_001:0336b18": "如何。報慈云隔。僧云情既未生又隔個什麼。報慈云",
    "X69n1353_001:0336b19": "梢郎子未遇人在。前日黃龍新師叔道。報慈也是小",
    "X69n1353_001:0336b20": "慈妨大慈。這僧還同受屈。梢郎子未遇人在。今時人",
    "X69n1353_001:0336b21": "住往作是非會却。不作是非會如何理論。良久云。天",
    "X69n1353_001:0336b22": "上有星皆拱北。人間無水不朝東。師曰。黃龍師叔美",
    "X69n1353_001:0336b23": "則美矣善則未善。山僧則不然。何也。報慈一隔佛祖",
    "X69n1353_001:0336b24": "命脈。放去收來聖凡罔測。隔不隔若為陳擔。取詩書",
    "X69n1353_001:0336c01": "歸舊隱。野花啼鳥一般春。擊禪牀。",
    "X69n1353_001:0336c02": "上堂。千尺絲綸直下浮。蘆灣深處浪花麤。撈蝦摝蜆",
    "X69n1353_001:0336c03": "無心戀。還有金鱗上釣無。搖頭擺尾躍浪衝波。不顧",
    "X69n1353_001:0336c04": "絲綸便請吞鈎。有麼。時有僧問如何是句到意不到。",
    "X69n1353_001:0336c05": "師曰。瑞艸本無根。信手拈來用。僧云如何是意到句",
    "X69n1353_001:0336c06": "不到。師曰。領取鈎頭意。莫認定盤星。僧云如何是意",
    "X69n1353_001:0336c07": "句俱到。師曰。大悲不展手。通身是眼睛。僧云如何是",
    "X69n1353_001:0336c08": "意句俱不到。師曰君向瀟湘我向秦。師乃曰。摩竭正",
    "X69n1353_001:0336c09": "令未免崎嶇。少室垂慈早傷風骨。腰囊挈錫辜負平",
    "X69n1353_001:0336c10": "生。煉行灰心遞相鈍致。爭似春雨晴春山青。白雲三",
    "X69n1353_001:0336c11": "片五片。黃鳥一聲兩聲。千眼大悲看不足。王維雖巧",
    "X69n1353_001:0336c12": "畵難成。直饒便恁麼。猶是涉途程。諸禪德。不涉途程",
    "X69n1353_001:0336c13": "一句作麼生道。良久云。人從卞州來。不得東京信。",
    "X69n1353_001:0336c14": "施主懺藏經請陞座。長老未離方丈裏。鼓聲先為剖",
    "X69n1353_001:0336c15": "圓音。眼聞耳見非他事。何必驅馳向外尋。諸禪德。是",
    "X69n1353_001:0336c16": "眼作麼生解聞。是耳作麼生解見。這裏薦得。毗盧界",
    "X69n1353_001:0336c17": "內古佛舒光。荊棘林中敷揚般若。匪移跬步坐大道",
    "X69n1353_001:0336c18": "場。如或波中捉月緣木求魚。未息狂心請垂詰問。僧",
    "X69n1353_001:0336c19": "問如何是臨濟全機。師曰向什麼處去來。僧云如何",
    "X69n1353_001:0336c20": "是雲門鑒咦。師曰少人知。僧云如何是法眼聲色。師",
    "X69n1353_001:0336c21": "曰攢花蔟錦。僧云如何是溈仰父子。師曰兩口無一",
    "X69n1353_001:0336c22": "舌。僧云如何是曹洞五位君臣。師曰團團無縫罅。師",
    "X69n1353_001:0336c23": "乃曰。靈山瞬目早是周遮。良馬窺鞭豈為英俊。巖間",
    "X69n1353_001:0336c24": "宴坐天帝散花。無說無聞藏頭露影。少林面壁計較",
    "X69n1353_001:0337a01": "未成。立雪斷肱辜他衲子。黃梅呈頌勝負偏枯。半夜",
    "X69n1353_001:0337a02": "傳衣瞞人不少。從上來事合作麼生。豈假人天眾前",
    "X69n1353_001:0337a03": "搖唇鼓舌競銳爭鋒。互立主賓交參問答。檢點將來",
    "X69n1353_001:0337a04": "彌天過犯。雖然恁麼。不因檀信方敲唱。爭見龍華會",
    "X69n1353_001:0337a05": "裏人。久立眾慈伏惟珍重。",
    "X69n1353_001:0337a06": "上堂。行脚高士撥艸瞻風。未透目前關。難明心地印。",
    "X69n1353_001:0337a07": "豈不見先賢道。要識諸佛心。但向眾生心行中識取。",
    "X69n1353_001:0337a08": "要識常住不凋性。但向萬物遷變處會取。諸禪德。一",
    "X69n1353_001:0337a09": "言已出駟馬難追。撥轉玄關通同實際。這裏信得及。",
    "X69n1353_001:0337a10": "塵勞界內豁開千聖玄機。榮謝境中頓證多生面目。",
    "X69n1353_001:0337a11": "迥超覺岸不假熏脩。其或疑情未脫見解偏枯。莫將",
    "X69n1353_001:0337a12": "三歲竹。擬比萬秊松。擊禪牀。卷上"
}