{
    "T38n1767_001:0042a23": "大般涅槃經疏卷第一",
    "T38n1767_001:0042a25": "隋章安頂法師撰",
    "T38n1767_001:0042a26": "唐天台沙門湛然再治",
    "T38n1767_001:0042a27": "1 序品(一-二)1序品上",
    "T38n1767_001:0042a28": "上代直唱消文釋意，分章段起小山瑤、關內",
    "T38n1767_001:0042a29": "憑等，因茲成則。此經文句盈縮非一，有二三",
    "T38n1767_001:0042b01": "四五七八。梁武但制中前中後；開善唯序正，",
    "T38n1767_001:0042b02": "光宅足流通；靈味問有緣起，答有餘勢；河西",
    "T38n1767_001:0042b03": "五門，婆藪七分，興皇八門。雖蘭菊各美，而經",
    "T38n1767_001:0042b04": "遮論開。牧女添水，遮也；派深析重，開也。今分",
    "T38n1767_001:0042b05": "為五，又為七：一列章、二示處、三釋名、四生",
    "T38n1767_001:0042b06": "起、五通別、六引證、七異解。初、列章者，一召請",
    "T38n1767_001:0042b07": "涅槃眾、二開演涅槃施、三示現涅槃行、四問",
    "T38n1767_001:0042b08": "答涅槃義、五折攝涅槃用云云。二、示文處者，",
    "T38n1767_001:0042b09": "初從如是訖流血灑地是請，從純陀訖大眾",
    "T38n1767_001:0042b10": "問是施，從現病訖德王是行，從師子吼訖品",
    "T38n1767_001:0042b11": "是義，從迦葉訖經是用。三、釋名者。道不孤運，",
    "T38n1767_001:0042b12": "待時處伴。今涅槃時到而面門啟照，隨類發",
    "T38n1767_001:0042b13": "聲，駭悟感動會此拘尸。緣牽曰召，招致曰請。",
    "T38n1767_001:0042b14": "眾有權實，實者可召，權者宜請。五十二眾十",
    "T38n1767_001:0042b15": "方奔集，咸為顯發大般涅槃，故名召請涅槃",
    "T38n1767_001:0042b16": "眾也。佛於無量阿僧祇劫，修習難得大涅槃",
    "T38n1767_001:0042b17": "藏，本無祕吝，但不盡能受，所以初用毒塗後",
    "T38n1767_001:0042b18": "以水洗，前同末異，伺機時待。因純陀獻供，施",
    "T38n1767_001:0042b19": "常色力。因比丘請住，斥偽談真。慇懃勸問，迦",
    "T38n1767_001:0042b20": "葉承旨。隨問施與使無遺滯，法雨充溢滿拘",
    "T38n1767_001:0042b21": "尸城，故名開演涅槃施也。然祕藏淵凝非行",
    "T38n1767_001:0042b22": "不到，善巧方便示現令前，所之右脇而臥，默",
    "T38n1767_001:0042b23": "無所說示現病行。迦葉推請，乃加趺融懌說三",
    "T38n1767_001:0042b24": "指一。菩薩奉行五行十德，是故名為示涅槃",
    "T38n1767_001:0042b25": "行。然涅槃以義浩然無盡，欲舉一蔽諸，若指",
    "T38n1767_001:0042b26": "醎淡海，故專問佛性聯翩六重，佛一一酬名",
    "T38n1767_001:0042b27": "涅槃義。然佛性之體非善非惡，善惡雙用彌",
    "T38n1767_001:0042b28": "滿無涯，且囊括梗概以略該廣，用善則羅云",
    "T38n1767_001:0042b29": "被攝，用惡則善星堪收，二子既然，餘皆可例。",
    "T38n1767_001:0042c01": "又體非邪正，邪正雙用，用正則始攝陳如五",
    "T38n1767_001:0042c02": "人，用邪則終收邪徒十外。初後既爾，中亦例",
    "T38n1767_001:0042c03": "然。名涅槃用。四、生起者，由眾有施，由施行立，",
    "T38n1767_001:0042c04": "由行見義，證義有用；亦是用由於義，義由於",
    "T38n1767_001:0042c05": "行，行由於施，施由眾集。逆順相由，故成次第。",
    "T38n1767_001:0042c06": "無始而始故有召請，不終而終故有大用。惡",
    "T38n1767_001:0042c07": "盡邪亡、善窮正息，折攝既休，畢竟寂滅入於",
    "T38n1767_001:0042c08": "涅槃。五、通別者。初中後說莫不對眾。若無眾",
    "T38n1767_001:0042c09": "者，唐說授誰？故通是眾。別說眾集最在於初，",
    "T38n1767_001:0042c10": "宣名召請。通論一言一事皆施眾生；別對問",
    "T38n1767_001:0042c11": "緣因求而與。其文既廣其事亦明，是故名為",
    "T38n1767_001:0042c12": "開演涅槃施。通論訓物莫非規矩，悉通是行；",
    "T38n1767_001:0042c13": "別論五行十德。文多事顯，故名涅槃行也。此",
    "T38n1767_001:0042c14": "經始終悉明佛性，佛性則通無處不辨，別以",
    "T38n1767_001:0042c15": "一番問答純論佛性。文明事顯，名涅槃義。通",
    "T38n1767_001:0042c16": "論一部導利群萌，如大地藥草為眾生用，我",
    "T38n1767_001:0042c17": "法亦爾，是故名通。別論攝惡攝邪，文多意顯，",
    "T38n1767_001:0042c18": "故別明用。六、引證者，先引多文，次引一處。初",
    "T38n1767_001:0042c19": "多文者，如聲光普告令疾至佛所，為最後問。",
    "T38n1767_001:0042c20": "豈非召耶？又〈師子吼〉云「召請十方諸大菩薩，",
    "T38n1767_001:0042c21": "集娑羅林大師子吼。」〈純陀品〉云「我今施汝常",
    "T38n1767_001:0042c22": "命色力。」〈德王品〉云「汝今欲盡大涅槃海，值我",
    "T38n1767_001:0042c23": "多有能相慧施。」〈聖行品〉云「菩薩應當於大涅",
    "T38n1767_001:0042c24": "槃專心修習五種之行。」又云「修大涅槃得十",
    "T38n1767_001:0042c25": "功德。」〈師子吼〉中則以六句問於佛性，以何義",
    "T38n1767_001:0042c26": "故名為佛性？如來具答：佛性只是大涅槃義。",
    "T38n1767_001:0042c27": "〈迦葉品〉云「慈心游世間」，世間不出善惡邪正，",
    "T38n1767_001:0042c28": "翻十仙之邪、攝一子之惡，即涅槃用。次引一",
    "T38n1767_001:0042c29": "處文者，〈師子吼〉云「佛性者，亦名首楞嚴三昧，",
    "T38n1767_001:0043a01": "亦名般若波羅蜜，亦名金剛三昧，亦名師子",
    "T38n1767_001:0043a02": "吼三昧，亦名佛性。」然佛性非一，云何有五？以",
    "T38n1767_001:0043a03": "五名之令解非五。召請之眾悉是如來同行",
    "T38n1767_001:0043a04": "知識，若從德本乃皆住楞嚴，若從示現即五",
    "T38n1767_001:0043a05": "十二眾，故以首楞嚴名證召請眾。私謂：五十",
    "T38n1767_001:0043a06": "二眾者，比丘等三眾，菩薩眾為一。從二恒至",
    "T38n1767_001:0043a07": "千億恒，增數眾有二十一，同數眾有八，無數",
    "T38n1767_001:0043a08": "眾一，中間眾有四，六天為六，梵眾一，修羅",
    "T38n1767_001:0043a09": "一，魔天一，大自在天一，四方四，合五十二。",
    "T38n1767_001:0043a10": "無上調御一切種智，周照機理纖芥無差，開",
    "T38n1767_001:0043a11": "常顯性發掘覺藏以施時會。若從佛智應名",
    "T38n1767_001:0043a12": "般若，若從設教名涅槃施，當知般若之名何",
    "T38n1767_001:0043a13": "以證涅槃施。是五一行真正調直不可傾動，",
    "T38n1767_001:0043a14": "復能碎散煩惱結惑，若從修習名之為行，若",
    "T38n1767_001:0043a15": "從譬喻喻於金剛，當知金剛三昧可以證涅",
    "T38n1767_001:0043a16": "槃之行。義者名之所以，故涅槃名下有佛性",
    "T38n1767_001:0043a17": "所以，佛性即是涅槃之義。此義自在決定無",
    "T38n1767_001:0043a18": "畏，若從能譬喻師子吼，若從所譬即佛性義，",
    "T38n1767_001:0043a19": "當知師子吼名可證涅槃之義。體用相即，一",
    "T38n1767_001:0043a20": "切諸法中悉有安樂性無非佛性，即體而用",
    "T38n1767_001:0043a21": "游化世間，攝惡攝邪皆歸正善，當知佛性之",
    "T38n1767_001:0043a22": "名可證涅槃之用。今依經分章，文義有據，非",
    "T38n1767_001:0043a23": "徒穿鑿。七、出異解者。梁武中前中後，約時分",
    "T38n1767_001:0043a24": "經，若以平旦中後可然，黃昏夜半復齊何文？",
    "T38n1767_001:0043a25": "《居士請僧經》云「說此歷一周」，為是何年中前",
    "T38n1767_001:0043a26": "中後？今隨法分章則無此難。開善為序、正，序",
    "T38n1767_001:0043a27": "即召請，正即四章。光宅足流通，只是用章少",
    "T38n1767_001:0043a28": "分。靈味取問有緣起、答有餘勢。既處處有問",
    "T38n1767_001:0043a29": "答，應處處有餘勢。若河西，以初兩卷為引接",
    "T38n1767_001:0043b01": "今昔有緣門，此得實失權；今言召請，具包權",
    "T38n1767_001:0043b02": "實。以第三卷至大眾問為略廣門，此但約文",
    "T38n1767_001:0043b03": "言多少；今開為演涅槃施，則兼於廣略。以五",
    "T38n1767_001:0043b04": "行為涅槃行門，十功德為菩薩功德門。行與",
    "T38n1767_001:0043b05": "功德俱是因中，今合為行章則不煩文。以師",
    "T38n1767_001:0043b06": "子吼盡經為不可思議中道佛性門，混和難",
    "T38n1767_001:0043b07": "解；今分義用，文則易明。地師以第一卷為神",
    "T38n1767_001:0043b08": "通反示分，此得權失實；今言召請即無所偏。",
    "T38n1767_001:0043b09": "彼以第二卷為種性破疑除執分，第三卷至",
    "T38n1767_001:0043b10": "大眾問為正法實義分；今為一涅槃施，則兼",
    "T38n1767_001:0043b11": "其二分。彼以五行十功德為方便修成分，彼",
    "T38n1767_001:0043b12": "以師子吼為不放逸入證分，前之修成已是",
    "T38n1767_001:0043b13": "入證，證又入證可非煩重？今為義章。彼以迦",
    "T38n1767_001:0043b14": "葉為慈悲住持分，陳如為顯相分；持惡向善",
    "T38n1767_001:0043b15": "顯邪還正，合為用章。興皇初為引接今昔有",
    "T38n1767_001:0043b16": "緣門，此用朗意；二破疑除執門，此用地人意；",
    "T38n1767_001:0043b17": "三略廣門、四行門、五位門、六行中道門，皆用",
    "T38n1767_001:0043b18": "朗意；方便用門、邪正不二門，與河西開合之",
    "T38n1767_001:0043b19": "殊名味不異。第二別釋者，召請章是經家所",
    "T38n1767_001:0043b20": "置，舊呼為通序、別序，三世道同故言通序，教",
    "T38n1767_001:0043b21": "門機別故言別序。又今佛一期小大別圓悉",
    "T38n1767_001:0043b22": "安如是，故名為通；經經由藉悉皆有異，故名",
    "T38n1767_001:0043b23": "為別。又諸經初皆安如是，同是勸信之詞。於",
    "T38n1767_001:0043b24": "通序中或五或六，由主處離合。如是者，所傳",
    "T38n1767_001:0043b25": "之理。我聞者，能傳之人。一時者，能傳傳所",
    "T38n1767_001:0043b26": "傳，會機會理之時。佛者，稟承之主。住者，所聞",
    "T38n1767_001:0043b27": "之地。眾者，親承之伴。展轉相證勸信非虛，欲",
    "T38n1767_001:0043b28": "使將來順而不惑。又小大諸經初皆勸信，信",
    "T38n1767_001:0043b29": "大信小大小應異。若不異者則無小大共別",
    "T38n1767_001:0043c01": "圓殊，如其有異如何分別？今略說之。若言能",
    "T38n1767_001:0043c02": "傳所傳二事相似為如，能傳所傳無非曰是，",
    "T38n1767_001:0043c03": "此信三藏意也。若言解與真合為如，身灰智",
    "T38n1767_001:0043c04": "寂為是，此信通教意也。若言稱機為如，事逆",
    "T38n1767_001:0043c05": "理順為是，此信別教意也。若言魔界即佛界",
    "T38n1767_001:0043c06": "為如，一色一香無非中道為是，此信圓教意",
    "T38n1767_001:0043c07": "也。如是既爾，我聞等類之可解。故龍樹云：「其",
    "T38n1767_001:0043c08": "信者言是事如是，不信者言是事不如是。」若",
    "T38n1767_001:0043c09": "信初三，是信方便諸權如是；若信後一，是信",
    "T38n1767_001:0043c10": "圓融一實如是。此通別序諸師皆用，世所常",
    "T38n1767_001:0043c11": "聞，不俟多說，具如《法華疏》中。今此唯存約教",
    "T38n1767_001:0043c12": "一義，他皆準彼。今明通序五句，亦可序於五",
    "T38n1767_001:0043c13": "章：如是序請、我聞序施、一時序行、住處序",
    "T38n1767_001:0043c14": "義、同聞序用。如是序涅槃眾者，夫不異曰如、",
    "T38n1767_001:0043c15": "無非曰是。若不得如是，異則定異、非則定非。",
    "T38n1767_001:0043c16": "達斯意者，異則不異、非則不非。始從列眾蛣",
    "T38n1767_001:0043c17": "𧏙已還，詭類殊形果報紛雜，幢摩梵世蓋覆",
    "T38n1767_001:0043c18": "大千，巨細相傾精麁映奪。若以牛羊眼看，則",
    "T38n1767_001:0043c19": "無非舛互，豈得如是？得如是者，知法身大士",
    "T38n1767_001:0043c20": "作首楞嚴種種示現，悟異不異，是故稱如；知",
    "T38n1767_001:0043c21": "非不非，所以言是，當知如是為召請眾作序",
    "T38n1767_001:0043c22": "明矣。我聞序涅槃施者，我昔不聞而今得聞，",
    "T38n1767_001:0043c23": "見八斛粳糧周遍大眾，聞二施果報等無差",
    "T38n1767_001:0043c24": "別，新伊四德祕密佛性，種種法味不聞而聞，",
    "T38n1767_001:0043c25": "故知我聞序涅槃施。一時序涅槃行者，一時",
    "T38n1767_001:0043c26": "之行非次第行，一時之證非前後證。文云「復",
    "T38n1767_001:0043c27": "有一行是如來行，非次第行，於一念中即能",
    "T38n1767_001:0043c28": "具足現五趣身。」即一時證，當知一時序涅槃",
    "T38n1767_001:0043c29": "行。住處序涅槃義者，處是歸身止息之所，表",
    "T38n1767_001:0044a01": "佛性是宗極究竟之地。驅邪引惡向彼拘尸，",
    "T38n1767_001:0044a02": "非枯非榮中間寂滅，若他若自到極而止，當",
    "T38n1767_001:0044a03": "知住處序涅槃義。同聞序涅槃用者，山林河",
    "T38n1767_001:0044a04": "海之神、牛羊螽螫之類為同聞眾，即知等教",
    "T38n1767_001:0044a05": "三子併作三田，善惡俱收邪正悉度，故同聞",
    "T38n1767_001:0044a06": "眾是序涅槃用。已將五序別屬當竟，更說一",
    "T38n1767_001:0044a07": "序各序五章。夫眾不出八佛，八佛與現佛不",
    "T38n1767_001:0044a08": "異名如，無非佛者故名為是。二施無差故言",
    "T38n1767_001:0044a09": "如，同入祕藏故言是。如來之行故言如，一行",
    "T38n1767_001:0044a10": "遍攝故言是。同一佛性故言如，義體不二故",
    "T38n1767_001:0044a11": "言是。邪惡不二故言如，更無過者故言是。當",
    "T38n1767_001:0044a12": "知如是通序五章。我聞亦然。昔聞四眾非八",
    "T38n1767_001:0044a13": "佛，今聞八佛即四眾。我昔聞初後優劣五果",
    "T38n1767_001:0044a14": "遷移，我今聞二施無差等皆常樂。我昔聞江",
    "T38n1767_001:0044a15": "河迴曲不徑到海，今聞拘耶尼洲猶如直繩。",
    "T38n1767_001:0044a16": "我昔聞肉眼尚不見空況能見性，今聞學大",
    "T38n1767_001:0044a17": "乘者雖有肉眼名為佛眼，佛眼見性了了分",
    "T38n1767_001:0044a18": "明。我昔聞善惡涇渭邪正異轍，今聞低彌神",
    "T38n1767_001:0044a19": "龜同皆在水。是為我聞通序五章。一時者，一",
    "T38n1767_001:0044a20": "時奉聲光召請，一時集娑羅林，一時顯如來",
    "T38n1767_001:0044a21": "密藏，一時聞涅槃常施，一時聞頂戴奉行，一",
    "T38n1767_001:0044a22": "時安祕密藏中入涅槃義。一時已聞常住二字，",
    "T38n1767_001:0044a23": "啟悟父母七世宗親及諸眾生冤親善惡，是",
    "T38n1767_001:0044a24": "為一時通序五章。住處者，聲光召請同向佛",
    "T38n1767_001:0044a25": "住處也，佛以佛所住處施與時眾，從佛住處",
    "T38n1767_001:0044a26": "起涅槃行，見佛住處乃是見義。以佛住處",
    "T38n1767_001:0044a27": "引攝邪惡，是為住處通序五章。同皆見聞常",
    "T38n1767_001:0044a28": "住聲光為如，非餘方便之聞，故是同聞最後",
    "T38n1767_001:0044a29": "問答常命色力安無礙辯，同聞拘耶直繩之",
    "T38n1767_001:0044b01": "行，同聞西海祕藏之義，同聞邪惡有佛性用，",
    "T38n1767_001:0044b02": "是為同聞眾通序五章。復次五序序於三點，",
    "T38n1767_001:0044b03": "如是總序三點不縱不橫不並不別乃稱如",
    "T38n1767_001:0044b04": "是，我聞序般若，一時序解脫，住處序法身，同",
    "T38n1767_001:0044b05": "聞序三點不虛。復次五序序四德者，如是總",
    "T38n1767_001:0044b06": "序四德，我聞序樂，一時序淨，住處序常，同聞",
    "T38n1767_001:0044b07": "序我云云。例以五序序經要義，皆悉準此不",
    "T38n1767_001:0044b08": "復廣說，餘例思之。我聞者，我我、我無我、無我",
    "T38n1767_001:0044b09": "我、非我非無我。聞聞、聞不聞、不聞聞、不聞不",
    "T38n1767_001:0044b10": "聞。三種我聞是昔所聞方便之義；非我非無",
    "T38n1767_001:0044b11": "我、不聞不聞圓論我聞者，今經正意。一時者，",
    "T38n1767_001:0044b12": "一是數方，世間義耳；空為一者，即二乘義；真",
    "T38n1767_001:0044b13": "俗合一，菩薩義也。一一切、一切一、非一非一",
    "T38n1767_001:0044b14": "切、而一而一切，後一者今經正意。一時佛",
    "T38n1767_001:0044b15": "者，三身四義。後義在今，準前可知。住處者，具",
    "T38n1767_001:0044b16": "存應言拘尸那竭，此無翻，或翻為角城，有三",
    "T38n1767_001:0044b17": "角。《華嚴》云「角城南」者，即其城也。或云蓑草",
    "T38n1767_001:0044b18": "城，或言茅城，此城草覆因以名之。或云仙人",
    "T38n1767_001:0044b19": "城，昔仙人壽長崇其人，以人名名於住處。亦",
    "T38n1767_001:0044b20": "以名名國，故言拘尸國。力士生地者，人中",
    "T38n1767_001:0044b21": "力士力敵千人，凡三十萬，共為群黨無所臣",
    "T38n1767_001:0044b22": "屬，以法自持亦不暴亂，即士人也，故言生地。",
    "T38n1767_001:0044b23": "阿夷羅跋提，此翻金沙，在城南，闊二十丈，或",
    "T38n1767_001:0044b24": "言闊四十丈。娑羅雙樹者，此翻堅固。一方二",
    "T38n1767_001:0044b25": "株，四方八株，悉高五丈，四枯四榮。下根相連",
    "T38n1767_001:0044b26": "上枝相合，相合似連理，榮枯似交讓。其葉豐",
    "T38n1767_001:0044b27": "蔚，華如車輪，果大如缾，其甘如蜜，色香味",
    "T38n1767_001:0044b28": "具。因茲八樹通名一林，以為堅固。只此一城",
    "T38n1767_001:0044b29": "有種種見。若見土石者，人所住處，世間之義。",
    "T38n1767_001:0044c01": "若見是無常苦空興廢者，二乘住處。若見是",
    "T38n1767_001:0044c02": "發菩提心處、是值先世佛處、願處、修定等處",
    "T38n1767_001:0044c03": "者，是菩薩住處。若見是四德圓滿究竟具足",
    "T38n1767_001:0044c04": "慈憫示人，茅城表常，力士表我，吉河表淨，樹",
    "T38n1767_001:0044c05": "間表樂。又一一事表四德者，城不可壞表常、",
    "T38n1767_001:0044c06": "豐有表樂、御敵表我、無難表淨。力士無屬表",
    "T38n1767_001:0044c07": "常、心安表樂、力壯表我、色悅表淨。河者，恒流",
    "T38n1767_001:0044c08": "表常、金沙表淨、清涼表樂、吉福表我。樹者，下",
    "T38n1767_001:0044c09": "文云「東雙表常、南雙表樂、西雙表我、北雙表",
    "T38n1767_001:0044c10": "淨。又雙茂表常、陰涼表我、華以表淨、果以表",
    "T38n1767_001:0044c11": "樂。」若能總別識四德者，即諸佛住處。若謂同",
    "T38n1767_001:0044c12": "聞是生死人凡夫所見、謂是聖人二乘所見、",
    "T38n1767_001:0044c13": "謂登地去菩薩所見、謂是九佛中之八佛即",
    "T38n1767_001:0044c14": "諸佛所見。若得此意，下去句句作此消之。就",
    "T38n1767_001:0044c15": "同聞眾又二：初眾集、次威儀。初文者，私謂：準",
    "T38n1767_001:0044c16": "一家意，須以五十二眾以為同聞，是故同聞",
    "T38n1767_001:0044c17": "冠五十二。今比丘當初，故云同聞。同聞為五，",
    "T38n1767_001:0044c18": "謂與、歎、類、眾、數，今文少眾，義合有之。與者，共",
    "T38n1767_001:0044c19": "也，《釋論》以七一釋共，謂一處、一時、一戒、一心、",
    "T38n1767_001:0044c20": "一見、一道、一解脫。諸比丘與佛同此七一，故",
    "T38n1767_001:0044c21": "言佛與。若三藏明義，丈六佛與諸比丘同",
    "T38n1767_001:0044c22": "是拘尸處、同在涅槃時、同律儀戒、同禪定心、",
    "T38n1767_001:0044c23": "同無漏見、同涅槃道、同有餘脫，七皆同佛，是",
    "T38n1767_001:0044c24": "故言共。若通教明義，五同二別。何者？體法智",
    "T38n1767_001:0044c25": "慧即色見空，非色滅空；此見不同摩訶衍道，",
    "T38n1767_001:0044c26": "不同隘路，道不同也，當知二別。若別教明義，",
    "T38n1767_001:0044c27": "尊特身佛時處等七，前兩比丘之所不見，如",
    "T38n1767_001:0044c28": "為盲人設燭，何益無目者乎。戒、心、見、道、解脫",
    "T38n1767_001:0044c29": "於前兩比丘，如為聾人奏樂，何益無耳者乎。",
    "T38n1767_001:0045a01": "此佛不與前兩比丘共。此中比丘尚不與前",
    "T38n1767_001:0045a02": "佛共，況比丘耶？若圓明義，佛之七一皆佛境",
    "T38n1767_001:0045a03": "界，唯與圓菩薩共、住首楞嚴示比丘像者共，",
    "T38n1767_001:0045a04": "尚不與前三佛共，況比丘耶？今言共者，皆是",
    "T38n1767_001:0045a05": "大權及開顯竟故也。大者，歎德也。《釋論》云「摩",
    "T38n1767_001:0045a06": "訶者，翻大、多、勝。天王大人之所恭敬故言大，",
    "T38n1767_001:0045a07": "通四韋陀三藏故言多，勝九十五種故言勝。」",
    "T38n1767_001:0045a08": "此依三藏釋也。賢聖之所恭敬故言大，通達",
    "T38n1767_001:0045a09": "析體法門故言多，勝析法心慧兩種解脫故",
    "T38n1767_001:0045a10": "言勝，此依通教釋也。學無學人之所恭敬故",
    "T38n1767_001:0045a11": "言大，通達大小法門故言多，出過聲聞辟支",
    "T38n1767_001:0045a12": "佛上故言勝，此依別教釋也。七種方便之所",
    "T38n1767_001:0045a13": "恭敬故言大，通達權實法門故言多，於畢定",
    "T38n1767_001:0045a14": "眾而作上首故言勝，此依圓教釋也。大權開",
    "T38n1767_001:0045a15": "顯如前。比丘者，氣類也。以三義故名為比丘。",
    "T38n1767_001:0045a16": "不仰不下、不方不維，次第行乞清淨活命，故",
    "T38n1767_001:0045a17": "名乞士。戒禁七支、禪鎖心猨，怖無常狼、伏煩",
    "T38n1767_001:0045a18": "惱脂，是名破惡。修此三法，天魔煩毒慮其出",
    "T38n1767_001:0045a19": "境，復恐度人，是故愁怖。此三藏義。體達諸法，",
    "T38n1767_001:0045a20": "非仰非下非方非維以資慧命，知惡非惡亦",
    "T38n1767_001:0045a21": "無知者，是名破惡。不得怖喜，無怖喜者是名",
    "T38n1767_001:0045a22": "怖魔。此釋通比丘義。從淺至深歷次第三，諦",
    "T38n1767_001:0045a23": "求中道法喜，是名乞食。次第破五住，是名破",
    "T38n1767_001:0045a24": "惡。以煩惱怖故業怖，業怖故陰怖，陰怖故天",
    "T38n1767_001:0045a25": "魔怖，是為怖魔。此釋別比丘義。一切諸法中",
    "T38n1767_001:0045a26": "悉有安樂性名真乳糜，以此自資安樂性中",
    "T38n1767_001:0045a27": "純是佛法，無惡可破，名為破惡。魔如佛如，名",
    "T38n1767_001:0045a28": "為怖魔。此釋圓比丘義。準諸經皆有眾字，四",
    "T38n1767_001:0045a29": "人已上和合名眾。《釋論》有破戒、瘂羊、有羞、真",
    "T38n1767_001:0045b01": "實四僧，後之二僧應百一羯磨、前二不堪，煖",
    "T38n1767_001:0045b02": "等是有羞，四果是真實，即三藏眾。乾慧性地",
    "T38n1767_001:0045b03": "是有羞，八人已上是真實，即通教眾。三十心",
    "T38n1767_001:0045b04": "是有羞，十地是真實，此別教眾。十信是有羞，",
    "T38n1767_001:0045b05": "四十一地是真實，圓教眾。餘二比丘，教教有",
    "T38n1767_001:0045b06": "之，惡無差別，故不別說。有羞、真實復有四義：",
    "T38n1767_001:0045b07": "一發起、二影響、三當機、四結緣，合而明之故",
    "T38n1767_001:0045b08": "言眾云云。八十億百千者，數也。或但人，或數人",
    "T38n1767_001:0045b09": "法空，或數法門，或數實相云云。次前後圍繞",
    "T38n1767_001:0045b10": "者，威儀也。或以三業恭敬機動，或以四門入",
    "T38n1767_001:0045b11": "空機動，或以四門入假機動，或以四門入中",
    "T38n1767_001:0045b12": "機動。從「二月十五日」下，第二別序，正是召請。",
    "T38n1767_001:0045b13": "文為三：初明能召、次明所召、三結召。能召",
    "T38n1767_001:0045b14": "又為三：一聲召、二光召、三動召。聲召有六：一",
    "T38n1767_001:0045b15": "聲時表法、二聲時臨機、三聲之本末、四聲之",
    "T38n1767_001:0045b16": "橫竪、五聲有感應、六聲中歎告。初、「二月」下，聲",
    "T38n1767_001:0045b17": "時表法者，二月是仲春之時。仲，中也，即表中",
    "T38n1767_001:0045b18": "道。十五日是月滿之時，滿表圓常。故以仲時",
    "T38n1767_001:0045b19": "滿月之日，表於中道圓明之法。次、「臨涅槃時」",
    "T38n1767_001:0045b20": "下，聲時臨機道機時熟，不待不過臨赴之時。",
    "T38n1767_001:0045b21": "下文云「香山諸仙、拘尸力士、純陀、須跋善根",
    "T38n1767_001:0045b22": "成熟」，故唱涅槃，令其得入祕密之藏。《法華》云",
    "T38n1767_001:0045b23": "「應以滅度而得度者，示現滅度而度脫之。」即",
    "T38n1767_001:0045b24": "此義也。三、「以佛」下，聲本末者，神力為本，大聲",
    "T38n1767_001:0045b25": "為末。從本垂迹，皆悉令悟非本非末。又空慧",
    "T38n1767_001:0045b26": "為本，種智為本，寶相為本云云。四、「其聲」下，聲之",
    "T38n1767_001:0045b27": "橫竪，遍滿是橫、有頂是竪。他解：有頂但是梵",
    "T38n1767_001:0045b28": "世即尼吒天，無色無身不應聞聲，故非有頂。",
    "T38n1767_001:0045b29": "有人引《仁王》云：無色定力能變化作香華雲",
    "T38n1767_001:0045c01": "等以供養佛，何以不能變化作身？此亦堪難。",
    "T38n1767_001:0045c02": "今作三番橫竪：一橫被六道、竪徹三界；二橫",
    "T38n1767_001:0045c03": "被四生、竪徹三乘；三橫被十界、竪徹等覺。故",
    "T38n1767_001:0045c04": "知不唯尼吒為有頂也，若以三有之頂即非",
    "T38n1767_001:0045c05": "想是，又三有頂即無學是，復有一頂即妙覺",
    "T38n1767_001:0045c06": "是，兩頂被召、一頂被請。此意既寬，豈比梵世。",
    "T38n1767_001:0045c07": "五、「隨其」下，聲之感應，隨類則感不一，普告則",
    "T38n1767_001:0045c08": "應無二。以無二之聲應不一之感，蓋不可思",
    "T38n1767_001:0045c09": "議。六、「今日」下，聲之歎告又為二：先歎、後告。歎",
    "T38n1767_001:0045c10": "令崇仰，告令悲戀。初歎又二：初雙歎兩德、次",
    "T38n1767_001:0045c11": "雙結兩德。初先歎內德、次歎外德。初文者，內",
    "T38n1767_001:0045c12": "德無量，但歎三號者，欲明三事。初歎如來，允",
    "T38n1767_001:0045c13": "同諸佛，生其尊仰，是為世父。應供者，是上福",
    "T38n1767_001:0045c14": "田，能生善業，是為世主。正遍知者，能破疑滯",
    "T38n1767_001:0045c15": "生其智解，是為世師。故下文云「我等從今無",
    "T38n1767_001:0045c16": "主無親無所宗仰云云。」次外德者，外德無量，",
    "T38n1767_001:0045c17": "但舉四等者，欲明本父君師本時誓願皆具",
    "T38n1767_001:0045c18": "四等，今當利益拔苦與樂斯為要也。憐是大",
    "T38n1767_001:0045c19": "慈，憫是大悲，覆護是大喜，等視是大捨。次、「為",
    "T38n1767_001:0045c20": "作」下，結歎。為二：初為作歸依結三號、次為世",
    "T38n1767_001:0045c21": "間舍結四等。次、從「大覺」下，告也。告之言報，初",
    "T38n1767_001:0045c22": "報令斷疑、次報令興問。大覺遍知能斷前疑，",
    "T38n1767_001:0045c23": "四等慈悲必聽後問。後問則教道演暢，獲涅",
    "T38n1767_001:0045c24": "槃施；斷疑則棄偽獲真，新伊方顯。大聲普告",
    "T38n1767_001:0045c25": "為設教之序，此義明矣。前具歎三號，今但報",
    "T38n1767_001:0045c26": "大覺。大覺正是遍知。明師即主即父，故不煩",
    "T38n1767_001:0045c27": "文。復次如來是初號，大覺是後號。歎初告",
    "T38n1767_001:0045c28": "後互舉一邊，其意則遍。若依前分別，應節節",
    "T38n1767_001:0045c29": "明四義，得意自顯故不復云。次、「爾時」下，光召。",
    "T38n1767_001:0046a01": "文為四：一光時、次所出處、三光所照、四光利",
    "T38n1767_001:0046a02": "益。初文者，夫昏明交際旭旦之時，表智明生、",
    "T38n1767_001:0046a03": "惑闇消滅，涅槃力也。為此緣宜故晨朝放。次、",
    "T38n1767_001:0046a04": "明光處者，面門口也。口非六色而六色在口，",
    "T38n1767_001:0046a05": "表佛性非六不離六法。又青黃赤白是定色，",
    "T38n1767_001:0046a06": "表隨自意。玻瓈瑪瑙是不定色，隨物而變，表",
    "T38n1767_001:0046a07": "隨他意。又大涅槃海大身眾生所居之處，種",
    "T38n1767_001:0046a08": "種龜魚種種珍寶其明雜色，正應表此。又濟",
    "T38n1767_001:0046a09": "六道淨六根，故放六色。三、「光遍照此」下，明所",
    "T38n1767_001:0046a10": "照。三千乃至十方，即是橫照。若例聲中應有",
    "T38n1767_001:0046a11": "竪照，而不照者高廣互現。四、「其中」下，光益。他",
    "T38n1767_001:0046a12": "人至此判為新眾。既有其中之言，何須云新？",
    "T38n1767_001:0046a13": "又云三業等，可知。今文為二：初、蠲三障。六趣",
    "T38n1767_001:0046a14": "眾生是報障，罪垢是業障，煩惱障如文。次、「是",
    "T38n1767_001:0046a15": "諸」下，三業戀慕生善，在文易見。障除善生速",
    "T38n1767_001:0046a16": "得見佛，指於光召，序涅槃行意在此也。三、「爾",
    "T38n1767_001:0046a17": "時大地」下，地動召中有陸動、水動，水地相依",
    "T38n1767_001:0046a18": "是故俱動，表無明、愛見二互相依，將翻有緣",
    "T38n1767_001:0046a19": "癡愛，故地動以表之。復言震者，起、涌、動是其",
    "T38n1767_001:0046a20": "形，震、吼、覺是其聲，廣則六動十八動也云云。",
    "T38n1767_001:0046a21": "然聲光動等，或前或後或復一時，感見不同",
    "T38n1767_001:0046a22": "豈可定執？從「時諸眾生」下，次明所召。文為二：",
    "T38n1767_001:0046a23": "初總明所召，謂時諸眾生是也。二、「時有」下，別",
    "T38n1767_001:0046a24": "明所召，謂隨類別出。總召為四：初抑苦、二興",
    "T38n1767_001:0046a25": "請、三釋請、四釋苦。初文者，聞師父滅，何得不",
    "T38n1767_001:0046a26": "苦？苦沒憂海自他無益，故言裁抑。次、「當共」下，",
    "T38n1767_001:0046a27": "興請。若抑苦而住亦復無益，故須興請，故言",
    "T38n1767_001:0046a28": "當往佛所。一劫減劫者，若請大劫則妨後佛，",
    "T38n1767_001:0046a29": "只是請於小劫。從人壽八萬四千漸短至十",
    "T38n1767_001:0046b01": "歲，是一小劫。三、「互相執手」下，是釋請。文為三：",
    "T38n1767_001:0046b02": "初發起請、次正釋請、三結請。言執手者，只",
    "T38n1767_001:0046b03": "是更互悲悼起發之端。次、復作是言，正釋請",
    "T38n1767_001:0046b04": "意。夫如來者，乘如故來，世則有佛。如來若去，",
    "T38n1767_001:0046b05": "世則無佛。故言世間虛空，欲請如來父也。佛",
    "T38n1767_001:0046b06": "是應供，供福不窮。若無應供，善業則竭，故言",
    "T38n1767_001:0046b07": "眾生福盡，欲請應供主也。遍知之智遮惡示",
    "T38n1767_001:0046b08": "善，遍知若去無人示道，故言不善增長，欲請",
    "T38n1767_001:0046b09": "正遍知師也。請意既爾，宜急詣佛不可停留。",
    "T38n1767_001:0046b10": "三、結請者。速往速往。四、「又作是言」下，釋苦。夫",
    "T38n1767_001:0046b11": "慈悲覆世，苦者拔之、貧者樂之；今慈悲雙去，",
    "T38n1767_001:0046b12": "俱嬰貧苦。雙唱虛空無救無護無所宗仰，此",
    "T38n1767_001:0046b13": "釋無主苦。貧窮孤露一旦遠離無上世尊，釋",
    "T38n1767_001:0046b14": "無親苦。設有疑惑當復問誰，釋無師苦。如是",
    "T38n1767_001:0046b15": "展轉釋成愁苦之意。次從「時有無量」去，是別",
    "T38n1767_001:0046b16": "召請。文為二：初召此土、次召他土。此土為",
    "T38n1767_001:0046b17": "三：先召閻浮眾、次召中間眾、三召上界眾。閻",
    "T38n1767_001:0046b18": "浮有三，謂聲聞、菩薩、雜眾。《釋論》明菩薩行中",
    "T38n1767_001:0046b19": "道故居季孟間，具足應如《法華疏》文，有事有",
    "T38n1767_001:0046b20": "表云云。他人先分二意：一增數列、二減數列。",
    "T38n1767_001:0046b21": "於初分道俗眾等，今意如前。初聲聞又二：一",
    "T38n1767_001:0046b22": "僧、二尼。僧又二：初佛邊眾、次外來眾。問：佛邊",
    "T38n1767_001:0046b23": "何用召？答：雖不召來，駭令後問。又從多故亦",
    "T38n1767_001:0046b24": "得言召。佛邊眾為三：一所召、二奉召、三順",
    "T38n1767_001:0046b25": "召。初云時有無量者，上已定數。言無量者，上",
    "T38n1767_001:0046b26": "列端首。此通徒屬，故言無量。大弟子者，如弟",
    "T38n1767_001:0046b27": "如子，尊讓兩楹而目一事云云。尊者者，諸梵",
    "T38n1767_001:0046b28": "行人互相敬重稱為尊者。如《阿含》中「諸比丘！",
    "T38n1767_001:0046b29": "從今稱長者為大德，少者稱長老。」美其德業",
    "T38n1767_001:0046c01": "故言長老云云。迦旃延，此翻扇繩。薄拘羅，此",
    "T38n1767_001:0046c02": "云善容。優波羅陀，此翻大喜，或云重喜。其形",
    "T38n1767_001:0046c03": "端正，父母字之為大喜。在家為輪王，捨身為",
    "T38n1767_001:0046c04": "魔王。魔王知將來事，現十八變化，汝能出家",
    "T38n1767_001:0046c05": "當得如是。父母聽之，得三明六通，故字為重",
    "T38n1767_001:0046c06": "喜。次遇佛光者，是奉召。應言遇聲光地動，略",
    "T38n1767_001:0046c07": "舉一兼二。三、「其身戰掉」去，是順召。上文遇光，",
    "T38n1767_001:0046c08": "蠲三障、生三善；今略障存善，如文。問：羅漢憂",
    "T38n1767_001:0046c09": "悲都盡，何頓至此？答：此是殘習，非正使也。又",
    "T38n1767_001:0046c10": "示楷模，令物攀慕。又別惑未除，非通惑也。憂",
    "T38n1767_001:0046c11": "悲者，是佛法界，攝一切法。下文「有憂無憂悉",
    "T38n1767_001:0046c12": "是如來境界」。約四教分別，不復委言。次、「爾時",
    "T38n1767_001:0046c13": "復有八十百千」去，召外來眾。為二：所召、奉召。",
    "T38n1767_001:0046c14": "所召有四，數、類、歎、結。初、數，可解。次、比丘者，類",
    "T38n1767_001:0046c15": "也。釋如前。皆阿羅漢去，先歎自行德。羅漢是",
    "T38n1767_001:0046c16": "無學之位。心自在是俱解脫人，即歎不生德。",
    "T38n1767_001:0046c17": "所作已辦，是歎無學智應供德。離惱調根，根",
    "T38n1767_001:0046c18": "亦是賊，《遺教》云「此五根賊」，此歎殺賊德。次、「如",
    "T38n1767_001:0046c19": "大龍王」去，歎化他德。既云有大威德，無容自",
    "T38n1767_001:0046c20": "威，知是利物為他所仰。夫象是陸中力大譬",
    "T38n1767_001:0046c21": "慧，龍是水中力大譬定。或只呼象為龍象，",
    "T38n1767_001:0046c22": "如帝釋婆羅寶象步虛而行，眴息之間超忽萬",
    "T38n1767_001:0046c23": "里。化其身為三十二牙，牙有七池，池七蓮華，",
    "T38n1767_001:0046c24": "華七玉女，女奏樂音適悅三十三天。若取龍",
    "T38n1767_001:0046c25": "象為喻者，彌順化他。旃檀譬以戒益物，師子",
    "T38n1767_001:0046c26": "譬以慧益物。能以二法匠成於他，還為淨眾",
    "T38n1767_001:0046c27": "之所圍繞。四、「如是無量功德」下，結也。既言無",
    "T38n1767_001:0046c28": "量，知結自他。佛真子者，迹為小乘。真子本是",
    "T38n1767_001:0046c29": "大乘真子，以大乘真子結上自他功德云云。次、",
    "T38n1767_001:0047a01": "奉召。中三：初光、次聲、後動。初、光召。二、「各於",
    "T38n1767_001:0047a02": "晨朝」去，是奉光召。朝是明初。用楊枝者，即表",
    "T38n1767_001:0047a03": "行。初可表機動顯勝行。初、遇佛光明。次、「更相",
    "T38n1767_001:0047a04": "謂言」下，順光召。望前亦無蠲三障之文，而有",
    "T38n1767_001:0047a05": "三業善文。更相謂言是口業善，舉身毛竪是",
    "T38n1767_001:0047a06": "身業善，生大苦惱是意業善。波羅奢是樹名，",
    "T38n1767_001:0047a07": "葉青，華有三色，日未照則黑；日照則赤，赤脈",
    "T38n1767_001:0047a08": "皆現；日沒則黃。表未奉召，三善不生如黑；奉",
    "T38n1767_001:0047a09": "召悲哀如赤；無佛如黃云云。「為欲利益」去，簡",
    "T38n1767_001:0047a10": "順召之意。利益眾生簡非自行，成就大乘簡",
    "T38n1767_001:0047a11": "非小道，第一空行簡非淺近。此與佛之真子",
    "T38n1767_001:0047a12": "文會。次從「顯發如來」去，是奉聲召。亦二：初、大",
    "T38n1767_001:0047a13": "聲普告令最後問。今奉此召，顯發如來方便",
    "T38n1767_001:0047a14": "密教，開常問極最後教興。次、「為不斷絕」下，順",
    "T38n1767_001:0047a15": "聲召。若順佛聲教，則不斷說法。三、「為諸眾生」",
    "T38n1767_001:0047a16": "去，奉地動召。亦二：初、上山海震動翻邪見性，",
    "T38n1767_001:0047a17": "今奉此召。次、調伏因緣疾至佛所，即順動召。",
    "T38n1767_001:0047a18": "能召所召互相領悟，智能知智此之謂矣云云。",
    "T38n1767_001:0047a19": "二、列尼眾。為兩：初列眾、次發迹。列眾為二，謂",
    "T38n1767_001:0047a20": "所奉。所召有四，名、數、位、歎。等列中列上首三",
    "T38n1767_001:0047a21": "人。拘陀羅，未見翻。尼、姨、女，通是二方女人之",
    "T38n1767_001:0047a22": "稱。別論者，在俗為女，受五戒等者為姨，出家",
    "T38n1767_001:0047a23": "者為尼。但律中亦呼阿姨阿姊，以法為親作此",
    "T38n1767_001:0047a24": "稱之。位，可知。歎中，先歎自行如上。次、「如大龍」",
    "T38n1767_001:0047a25": "去，歎化他德，亦如上。次、「亦於晨朝時」去，是奉",
    "T38n1767_001:0047a26": "順三召，如上說。次、「比丘尼眾中」去，發迹。為二：",
    "T38n1767_001:0047a27": "初、明初比丘尼迹也，皆是菩薩本也。先指通",
    "T38n1767_001:0047a28": "位，次別指高位。菩薩語通，未知高下，所以更",
    "T38n1767_001:0047a29": "釋本高迹廣。初云人中龍者，若只於世人中",
    "T38n1767_001:0047b01": "如龍，此不多奇，乃是賢聖人中之龍。次位階",
    "T38n1767_001:0047b02": "十地者，釋其本高。現受女身者，明其迹廣。迹",
    "T38n1767_001:0047b03": "何故廣？四無量心故。本何故高？得自在定故。",
    "T38n1767_001:0047b04": "尚能作佛，何以不能為九界像云云。他分此",
    "T38n1767_001:0047b05": "文為兩雙：初本迹一雙、後因果一雙。因果難",
    "T38n1767_001:0047b06": "見云云。次列菩薩眾，亦為二云云。所召六，謂數、",
    "T38n1767_001:0047b07": "類、位、名、歎、結。初、一恒河沙者，數也。諸經多以",
    "T38n1767_001:0047b08": "恒河為量者，有四義故：一人多識之；二入者",
    "T38n1767_001:0047b09": "得福；三於八河中大；四是佛生處，大聖同鄉",
    "T38n1767_001:0047b10": "故多用之。此乃四悉檀意。次菩薩摩訶薩者，",
    "T38n1767_001:0047b11": "類也。此翻道心、大道心。《釋論》解菩薩十義：一",
    "T38n1767_001:0047b12": "盡教化一切眾生、二盡供養一切諸佛、三盡",
    "T38n1767_001:0047b13": "淨一切佛土、四盡持一切佛法、五盡令一切",
    "T38n1767_001:0047b14": "佛種不斷、六盡分別一切佛土、七盡知一切",
    "T38n1767_001:0047b15": "佛弟子眾、八盡分別一切眾生心、九盡知斷",
    "T38n1767_001:0047b16": "一切眾生煩惱、十盡知一切眾生根。如是十",
    "T38n1767_001:0047b17": "門為首，復有無量阿僧祇門，是故名為菩薩。",
    "T38n1767_001:0047b18": "《大品》佛自明摩訶薩義，亦有十門：一當於無",
    "T38n1767_001:0047b19": "量生死中大莊嚴；二當捨一切所有；三當等",
    "T38n1767_001:0047b20": "心於一切眾生；四當以三乘度脫一切；五當",
    "T38n1767_001:0047b21": "度一切，度一切已忘其度功；六當解一切諸",
    "T38n1767_001:0047b22": "法不生法相；七純以薩婆若心行於六度；八",
    "T38n1767_001:0047b23": "當學智慧了達一切法；九當了達諸法一相；",
    "T38n1767_001:0047b24": "十當了無量相。是十門為首，名摩訶薩。龍樹",
    "T38n1767_001:0047b25": "釋此十義。一大莊嚴者，不計日月歲數百千",
    "T38n1767_001:0047b26": "萬億劫，於生死中利益度脫一切眾生。二捨",
    "T38n1767_001:0047b27": "一切所有者，一切貴賤若內若外無所遺惜。",
    "T38n1767_001:0047b28": "三一切眾生等心者，憎愛厚薄冤親悉均。四",
    "T38n1767_001:0047b29": "三乘度脫者，隨其堪任皆使同到涅槃。五忘",
    "T38n1767_001:0047c01": "其功者，不得彼我亦不見能度所度。六知不",
    "T38n1767_001:0047c02": "生者，一切法皆不生。七行六度者，以清淨",
    "T38n1767_001:0047c03": "無雜心，行六度迴向薩婆若。八了達一切法",
    "T38n1767_001:0047c04": "者，世間所作之事皆悉了達。九一相門者，謂",
    "T38n1767_001:0047c05": "畢竟空也，涅槃相離憶想分別。十無量門者，",
    "T38n1767_001:0047c06": "一二三四諸增數法門。此十門為首，復有無",
    "T38n1767_001:0047c07": "量法門，是名摩訶薩義。此中應明四種菩薩，",
    "T38n1767_001:0047c08": "如別記文中多歎圓菩薩德。",
    "T38n1767_001:0047c09": "大般涅槃經疏卷第一上"
}