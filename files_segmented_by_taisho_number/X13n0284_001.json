{
    "X13n0284_001:0196a06": " 重刻",
    "X13n0284_001:0196a07": "大佛頂經玄文序",
    "X13n0284_001:0196a09": "性相二宗猶波之與水從來不可分隔而其流弊",
    "X13n0284_001:0196a10": "也甚至分河飲水此豈文殊彌勒之過亦豈馬鳴",
    "X13n0284_001:0196a11": "護法之旨哉謂真如受熏譬如劫火洞然虗空安",
    "X13n0284_001:0196a12": "得獨冷謂真如不受熏譬如劫火洞然時虗空何",
    "X13n0284_001:0196a13": "甞爛壞故知得其語脉者合則雙美失其宗趣者",
    "X13n0284_001:0196a14": "離則兩傷觀大佛頂經第四卷云譬如虗空體非",
    "X13n0284_001:0196a15": "羣相而不拒彼諸相發揮只此一言兩疑氷釋善",
    "X13n0284_001:0196a16": "夫智者大師有言偏執法性生一切法何異自生",
    "X13n0284_001:0196a17": "偏執梨耶生一切法何異他生例而推之縱謂法",
    "X13n0284_001:0196a18": "性梨耶和合生一切法何異共生縱謂非法性非",
    "X13n0284_001:0196a19": "梨耶生一切法又何異無因緣生繇此觀之四句",
    "X13n0284_001:0196a20": "無非是謗倘能妙達無生不起性計則四句雖不",
    "X13n0284_001:0196a21": "可說有四悉檀因緣故亦可得說謂真如不思議",
    "X13n0284_001:0196a22": "熏生一切法謂梨耶是可熏性生一切法皆無不",
    "X13n0284_001:0196a23": "可吾乃知智者大師真悟權實祕要故能于大佛",
    "X13n0284_001:0196a24": "頂經未來之時懸合其旨趣若此之經來時智者",
    "X13n0284_001:0196b01": "不可復作習台宗者昧于唯識習法相者迷于圓",
    "X13n0284_001:0196b02": "理所以眾解紛紛咸失綱要究義理之攸歸大似",
    "X13n0284_001:0196b03": "蚊咬鐵橛判文字之下落亦如鑿孔栽鬚旭于未",
    "X13n0284_001:0196b04": "薙髮日即曾研究此典每翻舊註迷悶實多後因",
    "X13n0284_001:0196b05": "雙徑坐禪始解文字之縛復因數番講演深理葛",
    "X13n0284_001:0196b06": "藤之根並探二宗融以心鏡直至溫陵弘法方得",
    "X13n0284_001:0196b07": "取筆疾書脫稿未幾剞劂旋畢板留甘露戒壇不",
    "X13n0284_001:0196b08": "能携至江外茲者幻遊普德略露賊私諸友固追",
    "X13n0284_001:0196b09": "不已頓公發意重刊爰述片言以為弄引剖千古",
    "X13n0284_001:0196b10": "未破之籓籬犯從來嚴設之禁忌位卑言高安免",
    "X13n0284_001:0196b11": "于罪然在出世君子諒不以人廢言也。",
    "X13n0284_001:0196b12": "甲申春日古吳藕益智旭書",
    "X13n0284_001:0196b23": "大佛頂如來密因修證了義諸菩薩",
    "X13n0284_001:0196b24": "萬行首楞嚴經玄義",
    "X13n0284_001:0196c01": "大佛頂如來密因修證了義諸菩薩萬行首楞嚴經",
    "X13n0284_001:0196c02": "玄義卷上并序",
    "X13n0284_001:0196c03": "明菩薩沙彌古吳智旭　撰述",
    "X13n0284_001:0196c04": "明菩薩比丘溫陵道昉　參訂",
    "X13n0284_001:0196c05": "大佛頂者即心自性之理體也隨緣不變融四科",
    "X13n0284_001:0196c06": "而惟是本真不變隨緣妙七大而各周法界喻氷",
    "X13n0284_001:0196c07": "水之始終惟是濕性譬太虗之羣相不拒發揮十",
    "X13n0284_001:0196c08": "界一心事造與理具徧攝徧含一境三諦橫辨與",
    "X13n0284_001:0196c09": "竪歷非並非別依此成自行因果故名如來密因",
    "X13n0284_001:0196c10": "修證了義即此為化他因果故名諸菩薩萬行首",
    "X13n0284_001:0196c11": "楞嚴因果妙修全歸性具化他力用寧隔體宗二",
    "X13n0284_001:0196c12": "本明而金沙立辨二義決而華屋有門圓通既陳",
    "X13n0284_001:0196c13": "信方便之無非聖性圓根既選知耳門之獨利此",
    "X13n0284_001:0196c14": "方明誨殷勤戒乘俱急道場安立顯密互資無漸",
    "X13n0284_001:0196c15": "次而立漸次能歷之正助圓彰即位次而非位次",
    "X13n0284_001:0196c16": "所歷之轉依如幻精研七趣秪因迷此大佛頂理",
    "X13n0284_001:0196c17": "而妄受輪迴誰達空華無別體詳辨五魔本求悟",
    "X13n0284_001:0196c18": "此大佛頂理而中途成惑那知妄想作根原是誠",
    "X13n0284_001:0196c19": "一代時教之精髓成佛作祖之祕要無上圓頓之",
    "X13n0284_001:0196c20": "旨歸三根普被之方便超權小之殊勝法門摧魔",
    "X13n0284_001:0196c21": "外之實相正印也所以一念示人滅業障如翻大",
    "X13n0284_001:0196c22": "地依教行道成菩提如觀掌果智者大師聞名遙",
    "X13n0284_001:0196c23": "禮不憚其勞般剌尊者剖膊遠傳不辭其苦智旭",
    "X13n0284_001:0196c24": "生逢像季獲遘雄詮自非大士神功曷繇染指特",
    "X13n0284_001:0197a01": "以文圓義妙旨遠趣深註疏雖多宗極未立悲了",
    "X13n0284_001:0197a02": "義之尚隱痛迷津之孰告不辭固陋聊殫隙明徧",
    "X13n0284_001:0197a03": "採眾長折衷一理研精竭思再述玄文不敢與前",
    "X13n0284_001:0197a04": "人苦較是非但自向斯經深求脉絡願我同仁虗",
    "X13n0284_001:0197a05": "心著眼必有知其同異淺深違順得失是矣。時",
    "X13n0284_001:0197a06": "崇禎己卯春三月二十有七日下筆故序。",
    "X13n0284_001:0197a07": "將釋此經五重玄義一釋名二顯體三明宗四辨",
    "X13n0284_001:0197a08": "用五教相釋此五重有通有別通釋七番具如法",
    "X13n0284_001:0197a09": "華玄義茲不復出今別釋中釋名為二先就經中",
    "X13n0284_001:0197a10": "所結五名彰存略次就今題通別諸字正解釋。",
    "X13n0284_001:0197a11": "初彰存略者按經中佛答文殊問名共有五句一",
    "X13n0284_001:0197a12": "曰是經名大佛頂悉怛多般怛羅無上寶印十方",
    "X13n0284_001:0197a13": "如來清淨海眼今僅存三字略去十八字以大佛",
    "X13n0284_001:0197a14": "頂三字全示此經正體是故須存此體即是顯密",
    "X13n0284_001:0197a15": "圓詮之所依亦即顯密圓詮之所顯悉怛多般怛",
    "X13n0284_001:0197a16": "羅無上寶印密詮不離此體也十方如來清淨海",
    "X13n0284_001:0197a17": "眼顯詮不離此體也故但存三字而顯密二教之",
    "X13n0284_001:0197a18": "體攝盡無遺矣二曰亦名救護親因度脫阿難及",
    "X13n0284_001:0197a19": "此會中性比丘尼得菩提心入徧知海此名全略",
    "X13n0284_001:0197a20": "以其單從用立近而復狹阿難性尼二人可以攝",
    "X13n0284_001:0197a21": "入諸菩薩中菩提徧知二法可以攝入首楞嚴中",
    "X13n0284_001:0197a22": "蓋首楞嚴三昧為能得能入菩提心徧知海為所",
    "X13n0284_001:0197a23": "得所入能所原自不二故也三曰亦名如來密因",
    "X13n0284_001:0197a24": "修證了義此名全存以是一經宗要故四曰亦名",
    "X13n0284_001:0197b01": "大方廣妙蓮華王十方佛母陀羅尼呪此亦從體",
    "X13n0284_001:0197b02": "與宗立名單約密詮是故俱略實則還是大佛頂",
    "X13n0284_001:0197b03": "如來密因義耳顯密本無二體亦無二宗故得以",
    "X13n0284_001:0197b04": "顯攝密五曰亦名灌頂章句諸菩薩萬行首楞嚴",
    "X13n0284_001:0197b05": "此十二字從用立名略四存八亦是以顯攝密。",
    "X13n0284_001:0197b06": "次正解釋為二初通別合釋次分句各釋。",
    "X13n0284_001:0197b07": "初合釋者一切諸經皆有通別二名教行理三皆",
    "X13n0284_001:0197b08": "論通別今大佛頂等一十九字名異眾典故教別",
    "X13n0284_001:0197b09": "同名為經故教通依教起行為行不同從一乃至",
    "X13n0284_001:0197b10": "無量故行別會同常樂故行通理雖無名因門名",
    "X13n0284_001:0197b11": "理理隨於門四教一十六門入理故理別門隨於",
    "X13n0284_001:0197b12": "理一門所入之理即一切門理一切門所入之理",
    "X13n0284_001:0197b13": "即一門理故理通此約一化以論通別次約一經",
    "X13n0284_001:0197b14": "前後諸文能詮相異故教別所詮理一故教通二",
    "X13n0284_001:0197b15": "十五聖方便多門故行別同證圓通故行通二十",
    "X13n0284_001:0197b16": "五門各具全理故理別一門全理融攝諸門故理",
    "X13n0284_001:0197b17": "通更約一題大佛頂即理了義即教首楞嚴即行",
    "X13n0284_001:0197b18": "此皆偏舉具論必備以對經字任運有通別意又",
    "X13n0284_001:0197b19": "約一字所言大者梵語摩訶具含三義謂大多勝",
    "X13n0284_001:0197b20": "大即是理多即是行勝即是教又理大故教行亦",
    "X13n0284_001:0197b21": "大行多故教理亦多教勝故理行亦勝一字中無",
    "X13n0284_001:0197b22": "量義一一義中義復無量況一句況一題況一經",
    "X13n0284_001:0197b23": "況一切經耶通別合釋竟。",
    "X13n0284_001:0197b24": "次分文各釋為二初釋別名一十九字次釋通名",
    "X13n0284_001:0197c01": "經字。釋別名為二初揀定二正釋。揀定者一",
    "X13n0284_001:0197c02": "切諸經別名無量取要言之不出七種一單法二",
    "X13n0284_001:0197c03": "單人三單喻四人法五法喻六人喻七人法喻今",
    "X13n0284_001:0197c04": "經正以人法為名略兼於喻法則有性有修人則",
    "X13n0284_001:0197c05": "有因有果大佛頂性法也密因修證了義萬行首",
    "X13n0284_001:0197c06": "楞嚴修法也如來果人也諸菩薩因人也略兼喻",
    "X13n0284_001:0197c07": "者佛頂現化表示眾生本具性德是故顯詮名大",
    "X13n0284_001:0197c08": "佛頂經密詮名大佛頂呪從所表以立稱亦得名",
    "X13n0284_001:0197c09": "為喻也。",
    "X13n0284_001:0197c10": "正釋為二初分句廣釋二合辨大途。初中三初",
    "X13n0284_001:0197c11": "釋大佛頂次釋如來密因修證了義後釋諸菩薩",
    "X13n0284_001:0197c12": "萬行首楞嚴。初釋大佛頂復為三初約心法略",
    "X13n0284_001:0197c13": "釋次約佛法廣釋三約眾生法例釋夫心佛眾生",
    "X13n0284_001:0197c14": "三無差別無差別性即是大佛頂性此之理性在",
    "X13n0284_001:0197c15": "迷不減在悟不增一性一切性一切性一性隨釋",
    "X13n0284_001:0197c16": "一法徧能通一切法胡須作此三釋耶特以性德",
    "X13n0284_001:0197c17": "在纏人莫能曉如暗室中寶誰能知者故必約佛",
    "X13n0284_001:0197c18": "界三德以明其致而昧者又獨讓能於佛故必更",
    "X13n0284_001:0197c19": "約九界三性以驗其同十界並陳理事悉等而猶",
    "X13n0284_001:0197c20": "不知兩重三千同居一念便疑眾生法廣佛法太",
    "X13n0284_001:0197c21": "高故必近約一念三因以識其要若知心佛眾生",
    "X13n0284_001:0197c22": "的無差別則言言顯諦句句知宗為不了者作此",
    "X13n0284_001:0197c23": "三番解釋又恐滯句乘言者眾說食數寶者多故",
    "X13n0284_001:0197c24": "今先從近要指南庶可隨文入觀。初約心法略",
    "X13n0284_001:0198a01": "釋者此大佛頂三字直指眾生現前心性全彰一",
    "X13n0284_001:0198a02": "經所談理體也以吾人現前一念實無分齊亦無",
    "X13n0284_001:0198a03": "方隅無有初後并無時劫竪窮橫徧當體絕待不",
    "X13n0284_001:0198a04": "可思議故名為大經云一切因果世界微塵因心",
    "X13n0284_001:0198a05": "成體又云彼不變者元無生滅又云不汝還者非",
    "X13n0284_001:0198a06": "汝而誰乃至又云覺海性澄圓圓澄覺元妙等皆",
    "X13n0284_001:0198a07": "直指此現前一念當體常徧無欠無餘譬如一剎",
    "X13n0284_001:0198a08": "那中所見明月即是亘古亘今之月不可謂是月",
    "X13n0284_001:0198a09": "之少分又如一點水中所現之月即是天上月之",
    "X13n0284_001:0198a10": "全體不可謂是少分月也以吾人現前一念了了",
    "X13n0284_001:0198a11": "常知不可昏昧故名為佛佛者覺也經云如是見",
    "X13n0284_001:0198a12": "性是心非眼當知聞覺知性亦復如是又云頭自",
    "X13n0284_001:0198a13": "動搖見無所動手自開合見無舒卷又云覺所覺",
    "X13n0284_001:0198a14": "眚覺非眚中又云聞實云無誰知無者乃至其形",
    "X13n0284_001:0198a15": "雖寐聞性不昏縱汝形銷命光遷謝此性云何為",
    "X13n0284_001:0198a16": "汝銷滅等皆是顯出現前一念之覺性也以吾人",
    "X13n0284_001:0198a17": "現前一念不可踪跡不可名狀離過絕非用無窮",
    "X13n0284_001:0198a18": "盡貴極無為不墮諸數故名為頂譬如佛頂雖是",
    "X13n0284_001:0198a19": "妙相而不可見經云惟心與目今何所在又云以",
    "X13n0284_001:0198a20": "何為心當我拳耀是故七處無所相想非體不可",
    "X13n0284_001:0198a21": "指是不可指非既非明暗色空亦非覺聞知見等",
    "X13n0284_001:0198a22": "皆是顯此現前一念本自離一切相故也從來釋",
    "X13n0284_001:0198a23": "此三字或單約法謂此法是大覺最勝之頂法或",
    "X13n0284_001:0198a24": "單約喻謂喻之以佛頂使不滯於見相或單約事",
    "X13n0284_001:0198b01": "謂繇如來頂中化佛說呪故得大佛頂名或單約",
    "X13n0284_001:0198b02": "理謂大即法身佛即般若頂即解脫譬如擔板各",
    "X13n0284_001:0198b03": "見一邊若知全喻顯法全事表理則羣說紛紛合",
    "X13n0284_001:0198b04": "之雙義蓋如來頂中所現化佛亦名無為心佛正",
    "X13n0284_001:0198b05": "表眾生本具性德而此性德本極尊貴如轉輪聖",
    "X13n0284_001:0198b06": "王夢為蟻子雖昏妄顛倒尋羶階下而牀上王體",
    "X13n0284_001:0198b07": "依然如故又此性德既非有相亦非無相喻如佛",
    "X13n0284_001:0198b08": "頂雖不可見而非無頂非無頂即如實不空義故",
    "X13n0284_001:0198b09": "能從頂發輝現光現化不可見即如實空義故能",
    "X13n0284_001:0198b10": "超諸戲論離即離非空與不空義似有二體實無",
    "X13n0284_001:0198b11": "二即空不空圓融無二義故能非遮非照遮照同",
    "X13n0284_001:0198b12": "時然則不離一喻三法宛然法身大故無所不統",
    "X13n0284_001:0198b13": "般若大故無所不照解脫大故無所不融覺於真",
    "X13n0284_001:0198b14": "諦故一空一切空覺於俗諦故一假一切假覺於",
    "X13n0284_001:0198b15": "中諦故一中一切中一空一切空空無空相故無",
    "X13n0284_001:0198b16": "有一法出過於空一假一切假假無假相故無有",
    "X13n0284_001:0198b17": "一法出過於假一中一切中中無中相故無有一",
    "X13n0284_001:0198b18": "法出過於中三字共顯三德而非縱一字各具三",
    "X13n0284_001:0198b19": "義而非橫不縱不橫名祕密藏七趣迷此而沉淪",
    "X13n0284_001:0198b20": "迷亦不失二乘昧此而枯寂昧亦不減如來證此",
    "X13n0284_001:0198b21": "為極果果亦非果菩薩悟此為真因因亦非因善",
    "X13n0284_001:0198b22": "讀經者能向此三字中識取自心則無上寶王不",
    "X13n0284_001:0198b23": "求自致善觀心者能向一介爾心中識此妙理則",
    "X13n0284_001:0198b24": "無邊法藏觸處洞明故先約心法略釋也。",
    "X13n0284_001:0198c01": "次約佛法廣釋者心法圓具何所不周迷強不知",
    "X13n0284_001:0198c02": "更觀果德驗果知因令自薦取所云廣者不過廣",
    "X13n0284_001:0198c03": "其所略非謂心外更有佛法也復為四意一約事",
    "X13n0284_001:0198c04": "釋二約理釋三約法釋四約喻釋雖似徧用古釋",
    "X13n0284_001:0198c05": "有二不同一者若但徧用古釋不能相融今四釋",
    "X13n0284_001:0198c06": "各列而義實融通二者就今四釋各論則名與古",
    "X13n0284_001:0198c07": "同而義味迥別讀者當自詳之。一約事釋者經",
    "X13n0284_001:0198c08": "初卷云世尊頂放百寶無畏光明光中出生千葉",
    "X13n0284_001:0198c09": "寶蓮有佛化身結跏趺坐宣說神呪第七卷云斯",
    "X13n0284_001:0198c10": "是如來無見頂相無為心佛從頂發輝坐寶蓮華",
    "X13n0284_001:0198c11": "所說心呪又云世尊從肉髻中湧百寶光乃至化",
    "X13n0284_001:0198c12": "佛頂放十道百寶光明一一光明皆徧示現十恒",
    "X13n0284_001:0198c13": "河沙金剛密跡擎山持杵徧虗空界然後宣說神",
    "X13n0284_001:0198c14": "呪又云亦說此呪名如來頂而結名中直云是經",
    "X13n0284_001:0198c15": "名大佛頂悉怛多般怛羅無上寶印十方如來清",
    "X13n0284_001:0198c16": "淨海眼故可約事直釋謂此呪既是大佛頂呪此",
    "X13n0284_001:0198c17": "經即名大佛頂經也夫事相法門必有所表且此",
    "X13n0284_001:0198c18": "神呪釋迦何不自宣乃現頂光化佛又此化佛何",
    "X13n0284_001:0198c19": "故名為無為心佛良以釋迦如來既已示現出家",
    "X13n0284_001:0198c20": "修道方證菩提眾生習見謂是從父母以生身從",
    "X13n0284_001:0198c21": "修證而尅果條然與我輩有殊曾不知其心性平",
    "X13n0284_001:0198c22": "等故今頂現化佛表其非屬修成秪是即心自性",
    "X13n0284_001:0198c23": "方是法身無為天然妙覺尊勝第一應化之本法",
    "X13n0284_001:0198c24": "身故稱大妙覺故稱佛尊勝故稱頂此大佛頂的",
    "X13n0284_001:0199a01": "是十界同具之心源耳近有解者因見經文頂光",
    "X13n0284_001:0199a02": "化佛遂欲以大佛頂如來五字為句殊覺割裂文",
    "X13n0284_001:0199a03": "旨不知只此三字已足攝於化佛之事矣問曰既",
    "X13n0284_001:0199a04": "云表法寧不濫下約理答曰彼則直約三德道理",
    "X13n0284_001:0199a05": "此但托事表法仍屬事釋又問既有所表寧不濫",
    "X13n0284_001:0199a06": "下約喻答曰彼則擴其不滯見相之喻無關於事",
    "X13n0284_001:0199a07": "今則即事有所詮表與經中放光動地諸事同例",
    "X13n0284_001:0199a08": "不與氷水疊巾等喻同例也。二約理釋者舊云",
    "X13n0284_001:0199a09": "大即法身佛即般若頂即解脫三字分屬義或可",
    "X13n0284_001:0199a10": "然文則割裂且圓妙三德理絕縱橫作此一途寧",
    "X13n0284_001:0199a11": "殫實義今明大佛頂三字直詮果上三德而字字",
    "X13n0284_001:0199a12": "圓具三意亦復非橫所謂大者讚三德也法身體",
    "X13n0284_001:0199a13": "大般若相大解脫用大所謂佛者詺三德也法身",
    "X13n0284_001:0199a14": "本覺般若始覺解脫究竟覺又般若自覺解脫覺",
    "X13n0284_001:0199a15": "他法身覺滿所謂頂者表三德之究竟也法身更",
    "X13n0284_001:0199a16": "無可上般若不可相見解脫放光現化故合名之",
    "X13n0284_001:0199a17": "為大佛頂又一字中所具三義仍復各各圓具三",
    "X13n0284_001:0199a18": "義大字三義者謂大多勝一往為語大是法身統",
    "X13n0284_001:0199a19": "諸法故如經云此見及緣元是菩提妙淨明體等",
    "X13n0284_001:0199a20": "多是般若照諸境故如經云我以妙明不滅不生",
    "X13n0284_001:0199a21": "合如來藏乃至於中一為無量等勝是解脫超一",
    "X13n0284_001:0199a22": "切故如經云若能轉物即同如來等然法身亦多",
    "X13n0284_001:0199a23": "亦勝般若亦勝亦大解脫亦大亦多法身多者徧",
    "X13n0284_001:0199a24": "一切處無非法身經云陰入處界皆如來藏妙真",
    "X13n0284_001:0199b01": "如性隨舉一陰一根一塵一識即是如來藏之全",
    "X13n0284_001:0199b02": "體非是少分如千萬人仰視圓月各見全體若各",
    "X13n0284_001:0199b03": "各行各見圓月隨之而去法身非一非多而說為",
    "X13n0284_001:0199b04": "多亦復如是法身勝者既云常住真心性淨明體",
    "X13n0284_001:0199b05": "寧不最勝此易可知般若勝者第一波羅蜜多故",
    "X13n0284_001:0199b06": "佛知見故般若大者如智如理無二體故如經云",
    "X13n0284_001:0199b07": "惟妙覺明圓照法界等解脫大者不可思議解脫",
    "X13n0284_001:0199b08": "當體絕待故如經云狂心頓歇歇即菩提勝淨明",
    "X13n0284_001:0199b09": "心本周法界等解脫多者法法無縛故如大涅槃",
    "X13n0284_001:0199b10": "百句解脫亦如淨名三十二門此經二十五圓通",
    "X13n0284_001:0199b11": "等佛字三義者自覺覺他覺滿一往為語自覺是",
    "X13n0284_001:0199b12": "般若覺他是解脫覺滿是法身然自覺者即是自",
    "X13n0284_001:0199b13": "證三德覺他者即是令他亦證三德覺滿者即是",
    "X13n0284_001:0199b14": "自他不二又本覺即是性中三德始覺即是因中",
    "X13n0284_001:0199b15": "三德究竟覺即是果中三德頂字三義者謂最尊",
    "X13n0284_001:0199b16": "義不可見義放光現化義一往為語最尊是法身",
    "X13n0284_001:0199b17": "不可見是般若放光現化是解脫然三德無不最",
    "X13n0284_001:0199b18": "尊三德並不可見而能現所現一一無非三德全",
    "X13n0284_001:0199b19": "體斯則文義俱妙祕藏泠然是故經云而如來藏",
    "X13n0284_001:0199b20": "本妙圓心非心非空非地非水非風火非六根非",
    "X13n0284_001:0199b21": "六塵非六識界非十二因緣非四諦智得非六度",
    "X13n0284_001:0199b22": "彼岸非如來三號非涅槃四德以是俱非世出世",
    "X13n0284_001:0199b23": "故即如來藏元明心妙即心即空乃至即我即淨",
    "X13n0284_001:0199b24": "以是俱即世出世故即如來藏妙明心元離即離",
    "X13n0284_001:0199c01": "非是即非即當知此即是大佛頂法之極證也蓋",
    "X13n0284_001:0199c02": "此如來藏心秪是眾生本具理體惟佛以妙明不",
    "X13n0284_001:0199c03": "滅不生合之故發真如妙覺明性所謂發得本有",
    "X13n0284_001:0199c04": "實無新得又復應知即此本具如來藏心非謂除",
    "X13n0284_001:0199c05": "却十界依正假名之外別有一總相法門以為能",
    "X13n0284_001:0199c06": "非能即能雙遮照而以十界諸法為所非所即所",
    "X13n0284_001:0199c07": "雙遮照也特以不變之性熾然隨緣正隨緣處全",
    "X13n0284_001:0199c08": "體不變故於十法界中若染若淨若實若名若依",
    "X13n0284_001:0199c09": "若正隨拈一法即是全體如來藏心即復俱非俱",
    "X13n0284_001:0199c10": "即雙遮雙照稱性圓融不可思議夫隨拈一法而",
    "X13n0284_001:0199c11": "十界皆離即離非是即非即者一往是大義也隨",
    "X13n0284_001:0199c12": "拈一法而十界俱非者一往是佛義也隨拈一法",
    "X13n0284_001:0199c13": "而十界俱即者一往是頂義也復次離即離非是",
    "X13n0284_001:0199c14": "即非即者體大義也本覺義也最尊義也十界俱",
    "X13n0284_001:0199c15": "非者相大義也始覺義也不可見義也十界俱即",
    "X13n0284_001:0199c16": "者用大義也究竟覺義也現化義也乃至一義中",
    "X13n0284_001:0199c17": "更復圓具三義可准思之復次如來藏心本自離",
    "X13n0284_001:0199c18": "即離非是即非即遮照同時不可思議特以隨緣",
    "X13n0284_001:0199c19": "即不變故一切俱非不變即隨緣故一切俱即又",
    "X13n0284_001:0199c20": "不變隨緣者即是舉此一體三義而徧隨十界迷",
    "X13n0284_001:0199c21": "悟染淨諸緣隨緣不變者即是舉彼十界迷悟染",
    "X13n0284_001:0199c22": "淨諸法無不當體即是此之一體三義是故一切",
    "X13n0284_001:0199c23": "俱非名為如實空義一切俱即名為如實不空義",
    "X13n0284_001:0199c24": "空與不空只是如來藏性法爾圓具二義而其體",
    "X13n0284_001:0200a01": "元非空與不空故能雙照空與不空所以經中但",
    "X13n0284_001:0200a02": "稱如來藏本妙圓心元明心妙妙明心元並無三",
    "X13n0284_001:0200a03": "如來藏之名即阿難之所致問觀音之所自述亦",
    "X13n0284_001:0200a04": "皆但稱空如來藏更無有不空如來藏空不空如",
    "X13n0284_001:0200a05": "來藏之兩名後世不直明如來藏心所具三義而",
    "X13n0284_001:0200a06": "條然安立三名遂使乘言滯句之流似謂三藏各",
    "X13n0284_001:0200a07": "有別體亦可歎也約理釋竟。三約法釋者此是",
    "X13n0284_001:0200a08": "十方如來及大菩薩自住三昧是故最尊無上名",
    "X13n0284_001:0200a09": "之曰大佛頂亦名第一義諦亦名勝義中真勝義",
    "X13n0284_001:0200a10": "性亦名無上覺道亦名無戲論法亦名阿毗達磨",
    "X13n0284_001:0200a11": "亦名真實圓通亦名無等等阿耨多羅三藐三菩",
    "X13n0284_001:0200a12": "提心以要言之只是眾生本具心性常不變而隨",
    "X13n0284_001:0200a13": "緣正隨緣而不變迷之則生死無邊類演若之狂",
    "X13n0284_001:0200a14": "走悟之則涅槃本有喻神珠之元在惟此理為真",
    "X13n0284_001:0200a15": "實故是大覺最勝之頂法也經中初則從胸卍字",
    "X13n0284_001:0200a16": "涌出寶光徧灌十方諸如來頂次則十方如來頂",
    "X13n0284_001:0200a17": "光來灌佛頂乃至說圓通已世尊及十方佛五體",
    "X13n0284_001:0200a18": "同放寶光互灌佛及諸菩薩頂皆即表示此最勝",
    "X13n0284_001:0200a19": "法所謂依最勝理說教依最勝教起行依最勝行",
    "X13n0284_001:0200a20": "還契此最勝理教行理三悉名大佛頂矣。四約",
    "X13n0284_001:0200a21": "喻者舊云喻之以佛頂使不滯於見相意謂佛頂",
    "X13n0284_001:0200a22": "是相而不可見則不滯於相猶般若所謂若見諸",
    "X13n0284_001:0200a23": "相非相即見如來此但即空意耳若善用之則成",
    "X13n0284_001:0200a24": "衍教初門不善解之仍墮無相窠臼般若如大火",
    "X13n0284_001:0200b01": "聚四邊俱不可觸觸則被燒云何單約無相義解",
    "X13n0284_001:0200b02": "耶今謂如來藏性不可以有相喻不可以無相喻",
    "X13n0284_001:0200b03": "不可以亦有亦無相喻不可以非有非無相喻譬",
    "X13n0284_001:0200b04": "如佛頂不可謂有相不可謂無相不可謂亦有亦",
    "X13n0284_001:0200b05": "無相不可謂非有非無相若謂有相何以華嚴九",
    "X13n0284_001:0200b06": "地善知識自云不可得見若謂無相何以此會大",
    "X13n0284_001:0200b07": "眾皆得仰觀頂光化佛若謂亦有亦無相終屬相",
    "X13n0284_001:0200b08": "違若謂非有非無相徒增戲論如來藏性亦復如",
    "X13n0284_001:0200b09": "是經云指皆是物無是見者又云而如來藏本妙",
    "X13n0284_001:0200b10": "圓心非心非空乃至非我非淨此即喻如佛頂不",
    "X13n0284_001:0200b11": "可以相見也經云是萬象中微細發明無非見者",
    "X13n0284_001:0200b12": "又云而如來藏元明心妙即心即空乃至即我即",
    "X13n0284_001:0200b13": "淨此即喻如佛頂不可以非相見也經云見與見",
    "X13n0284_001:0200b14": "緣并所想相如虗空華本無所有又云而如來藏",
    "X13n0284_001:0200b15": "妙明心元離即離非此即喻如佛頂不可以亦有",
    "X13n0284_001:0200b16": "亦無相見也經云此見及緣元是菩提妙淨明體",
    "X13n0284_001:0200b17": "云何於中有是非是又云而如來藏妙明心元是",
    "X13n0284_001:0200b18": "即非即此即喻如佛頂不可以非有非無相見也",
    "X13n0284_001:0200b19": "般若云若見諸相非相即見如來古人云若見諸",
    "X13n0284_001:0200b20": "相非相即不見如來又云若見諸相非相即見眉",
    "X13n0284_001:0200b21": "毛在眼上又般若偈云若以色見我以音聲求我",
    "X13n0284_001:0200b22": "是人行邪道不能見如來予翻偈云若離色見我",
    "X13n0284_001:0200b23": "離音聲求我是人行邪道不能見如來乃至亦即",
    "X13n0284_001:0200b24": "亦離不即不離均成邪道若善用之則四句即成",
    "X13n0284_001:0200c01": "四門門門皆可入道故以佛頂喻如來藏須知若",
    "X13n0284_001:0200c02": "喻若法無不圓離四謗圓具四門方無過各耳約",
    "X13n0284_001:0200c03": "佛法廣釋竟。",
    "X13n0284_001:0200c04": "三約眾生法例釋者夫大佛頂性含靈本有雖迷",
    "X13n0284_001:0200c05": "悟天淵而體用悉皆平等故須就眾生現前三障",
    "X13n0284_001:0200c06": "點示三德令知演若縱未歇狂頭原不失言三障",
    "X13n0284_001:0200c07": "者一煩惱障謂見思惑塵沙惑無明惑障三菩提",
    "X13n0284_001:0200c08": "二業障者謂善惡不動諸有漏業偏真無漏業出",
    "X13n0284_001:0200c09": "假神通非有漏非無漏業障三解脫二報障者謂",
    "X13n0284_001:0200c10": "同居分段報方便變易報實報變易報障三涅槃",
    "X13n0284_001:0200c11": "然三惑即三菩提何以故離菩提性無別惑故如",
    "X13n0284_001:0200c12": "離目無瞪三業即三解脫何以故離解脫性無別",
    "X13n0284_001:0200c13": "業故如離手無拳三土生死即涅槃何以故離涅",
    "X13n0284_001:0200c14": "槃性無生死故如離空無華故曰惑即般若業即",
    "X13n0284_001:0200c15": "解脫苦即法身又曰生死即涅槃煩惱即菩提也",
    "X13n0284_001:0200c16": "問曰二句與三句若何相攝答曰菩提是究竟智",
    "X13n0284_001:0200c17": "德照於菩提照於解脫照於涅槃名為般若之果",
    "X13n0284_001:0200c18": "涅槃是究竟斷德斷於三惑斷於三業斷於三土",
    "X13n0284_001:0200c19": "生死名為解脫之果菩提是如如智涅槃是如如",
    "X13n0284_001:0200c20": "理理智不二即名法身經曰生滅名妄滅妄名真",
    "X13n0284_001:0200c21": "是稱如來無上菩提及大涅槃二轉依號此之謂",
    "X13n0284_001:0200c22": "也更以喻明經云如水成氷氷還成水夫氷與水",
    "X13n0284_001:0200c23": "濕性是同堅流似異正謂九法界隨於染緣迷本",
    "X13n0284_001:0200c24": "藏性轉菩提為煩惱轉涅槃為生死喻以如水成",
    "X13n0284_001:0201a01": "氷不惟失其流潤之相并濕性亦幾難辨矣然濕",
    "X13n0284_001:0201a02": "性未甞不在濕性既在則流潤之性亦未嘗不在",
    "X13n0284_001:0201a03": "是故性中所具緣了奪之但名正因雖云正因實",
    "X13n0284_001:0201a04": "具緣了惟如來隨於淨緣悟本藏性轉煩惱為菩",
    "X13n0284_001:0201a05": "提轉生死為涅槃喻以氷還成水不惟濕性昭然",
    "X13n0284_001:0201a06": "亦且周流潤澤然雖周流潤澤實於濕性無增濕",
    "X13n0284_001:0201a07": "性無增則流潤之性亦無增也是故修中所有緣",
    "X13n0284_001:0201a08": "了實惟性具雖云性具不廢修功當知九法界之",
    "X13n0284_001:0201a09": "七大如氷佛法界之七大如水而同一濕性也是",
    "X13n0284_001:0201a10": "故九法界之七大與佛界七大同皆清淨本然周",
    "X13n0284_001:0201a11": "徧法界故今題稱之為大前五大是心之相分根",
    "X13n0284_001:0201a12": "大是心之見分識大即是心之異名是故九法界",
    "X13n0284_001:0201a13": "之七大與佛界七大同屬一心心即覺義故今題",
    "X13n0284_001:0201a14": "稱之為佛九法界之七大與佛界七大皆非因緣",
    "X13n0284_001:0201a15": "自然非分別計度之所能知故今題稱之為頂不",
    "X13n0284_001:0201a16": "可謂水具大佛頂義而氷不具大佛頂義也又經",
    "X13n0284_001:0201a17": "云如澄濁水乃至去泥純水名為永斷根本無明",
    "X13n0284_001:0201a18": "當知九法界生死五陰喻諸濁水佛界法性五陰",
    "X13n0284_001:0201a19": "喻純清水清濁雖異體用並同體則同一濕性用",
    "X13n0284_001:0201a20": "則同其流潤若知濁水中有清水性必不棄濁水",
    "X13n0284_001:0201a21": "而別求清水若見濁水能流能潤即知不異清水",
    "X13n0284_001:0201a22": "之能流潤故但有澄濁法別無求清法若約濁水",
    "X13n0284_001:0201a23": "外無清水義則云煩惱即菩提生死即涅槃若約",
    "X13n0284_001:0201a24": "澄濁水方得清義則云轉煩惱依菩提轉生死依",
    "X13n0284_001:0201b01": "涅槃不有即義那成轉義不知眾生在迷大佛頂",
    "X13n0284_001:0201b02": "法那得諸佛所證大佛頂法所以經中始就見精",
    "X13n0284_001:0201b03": "曲顯次歷陰入處界普會後約七大暢談乃至具",
    "X13n0284_001:0201b04": "明如來藏心俱非俱即俱遮俱炤無非直顯一切",
    "X13n0284_001:0201b05": "眾生現前依正色心等法無不法爾如斯豈謂離",
    "X13n0284_001:0201b06": "彼濁水體用別求清水體用哉設不肯信一切眾",
    "X13n0284_001:0201b07": "生本具大佛頂法或雖仰信本有而不達現前煩",
    "X13n0284_001:0201b08": "惱業苦即是大佛頂之全體大用則何以狂心頓",
    "X13n0284_001:0201b09": "歇歇即菩提譬如本無頭者更不怖頭之無又若",
    "X13n0284_001:0201b10": "無怖頭狂走之人亦更無悟頭狂歇之人矣且夫",
    "X13n0284_001:0201b11": "十因六報一一唯心離心無體惑大故業亦大業",
    "X13n0284_001:0201b12": "大故苦亦大何非大義自心起惑自心造業自心",
    "X13n0284_001:0201b13": "受報始終因果俱不離心何非覺義惑無內外體",
    "X13n0284_001:0201b14": "相業無積習形相報無來去處相何非頂義且十",
    "X13n0284_001:0201b15": "因必受十果寧非密因之致六報交於六根寧非",
    "X13n0284_001:0201b16": "互用之理一人亦滿多人亦滿寧非橫徧之徵此",
    "X13n0284_001:0201b17": "方劫盡轉寄他方寧非豎窮之性地獄既爾餘趣",
    "X13n0284_001:0201b18": "可知故知十二類生二十五有總彼七趣昇沉若",
    "X13n0284_001:0201b19": "靈若蠢若善若惡若樂若苦一一皆是大佛頂不",
    "X13n0284_001:0201b20": "變之性舉全體以隨緣而即彼正隨緣時一一皆",
    "X13n0284_001:0201b21": "即大佛頂性始終不變之全體經云於妙圓明無",
    "X13n0284_001:0201b22": "作本心皆如空華元無所著空喻不變藏心華喻",
    "X13n0284_001:0201b23": "隨緣七趣全空是華全華是空豈可謂華來空去",
    "X13n0284_001:0201b24": "華滅空生也哉六凡既爾聲聞緣覺權教菩薩亦",
    "X13n0284_001:0201c01": "復可知彼雖不達大佛頂性妄取偏真幻有但中",
    "X13n0284_001:0201c02": "以為極致而大佛頂性豈彼三乘所能改變所能",
    "X13n0284_001:0201c03": "割裂且設非大佛頂性不變隨緣全體之力何處",
    "X13n0284_001:0201c04": "更有偏真幻有但中可取譬如摩尼寶珠愚者不",
    "X13n0284_001:0201c05": "知用貿一衣一食而寶體何甞減損又如日輪當",
    "X13n0284_001:0201c06": "空光入一隙非繇全日那有隙光昧者觀隙光而",
    "X13n0284_001:0201c07": "疑日論之小智者因隙光可窺日輪之全九界眾",
    "X13n0284_001:0201c08": "生所具大佛頂之全理亦復如是此眾生法亦即",
    "X13n0284_001:0201c09": "心法非於心外別有眾生亦即佛法非於佛法外",
    "X13n0284_001:0201c10": "有眾生非於眾生法外有佛法是故能於一眾生",
    "X13n0284_001:0201c11": "法中具見一切眾生法一切佛法一切心法無非",
    "X13n0284_001:0201c12": "大佛頂法者便能於一佛法中具見一切佛法一",
    "X13n0284_001:0201c13": "切心法一切眾生法無非大佛頂法亦能於一切",
    "X13n0284_001:0201c14": "法中具見一切心法一切佛法一切眾生法無非",
    "X13n0284_001:0201c15": "大佛頂法此之謂善知心佛眾生三無差別可與",
    "X13n0284_001:0201c16": "共讀此經不招數寶之譏不墮無聞之禍矣釋大",
    "X13n0284_001:0201c17": "佛頂竟。",
    "X13n0284_001:0201c18": "次釋如來密因修證了義復為二初分釋次合釋。",
    "X13n0284_001:0201c19": "分釋為四初釋如來次釋密因三釋修證四釋",
    "X13n0284_001:0201c20": "了義。初釋如來者金剛經云無所從來亦無所",
    "X13n0284_001:0201c21": "去故名如來此經云生滅去來本如來藏性真常",
    "X13n0284_001:0201c22": "中求於去來迷悟生死了無所得皆約法身釋也",
    "X13n0284_001:0201c23": "轉法輪經云第一義諦名如正覺名來此經云明",
    "X13n0284_001:0201c24": "極即如來皆約報身釋也成實論云乘如實道來",
    "X13n0284_001:0202a01": "成正覺此經云自覺已圓能覺他者如來應世皆",
    "X13n0284_001:0202a02": "約應身釋也復次真諦為如實道一切智為正覺",
    "X13n0284_001:0202a03": "斷見思為自覺令他斷見思為覺他是藏通如來",
    "X13n0284_001:0202a04": "也中諦為如實道一切種智為正覺斷無明為自",
    "X13n0284_001:0202a05": "覺令他斷無明為覺他別圓如來也復次出二諦",
    "X13n0284_001:0202a06": "外是第一義諦不分別二邊是名正覺斷十二品",
    "X13n0284_001:0202a07": "無明為明極別教如來也即二諦是第一義諦一",
    "X13n0284_001:0202a08": "心三智是名正覺斷四十二品無明皆盡為明極",
    "X13n0284_001:0202a09": "圓教如來也復次法身本有報身修成應身起用",
    "X13n0284_001:0202a10": "別教如來也三身全是性具亦復全是修顯性修",
    "X13n0284_001:0202a11": "不二圓教如來也今正指圓教如來乃修德之究",
    "X13n0284_001:0202a12": "竟稱性之極果也。次釋密因者不生不滅為本",
    "X13n0284_001:0202a13": "修因然後圓成果地修證因該果海果徹因源故",
    "X13n0284_001:0202a14": "稱為密又正因佛性緣因佛性了因佛性圓具圓",
    "X13n0284_001:0202a15": "修圓發不縱不橫不並不別故稱為密又經云汝",
    "X13n0284_001:0202a16": "雖強記但益多聞於奢摩他微密觀照心猶未了",
    "X13n0284_001:0202a17": "又云是種種地皆以金剛觀察如幻十種深喻奢",
    "X13n0284_001:0202a18": "摩他中用諸如來毗婆舍那清淨修證漸次深入",
    "X13n0284_001:0202a19": "夫奢摩他者一心三止也毗婆舍那者一心三觀",
    "X13n0284_001:0202a20": "也奢摩他微密觀照者止觀不二也從圓境諦起",
    "X13n0284_001:0202a21": "圓止觀以圓止觀炤圓境諦如外無智智外無如",
    "X13n0284_001:0202a22": "故稱為密又經初阿難見佛殷勤啟請十方如來",
    "X13n0284_001:0202a23": "得成菩提妙奢摩他三摩禪那最初方便即是問",
    "X13n0284_001:0202a24": "此密因以三德不縱不橫不並不別如世∴字如",
    "X13n0284_001:0202b01": "天三目斯則名為祕密之藏所問妙奢摩他三摩",
    "X13n0284_001:0202b02": "禪那亦復如是奢摩他是體真止亦是空觀三摩",
    "X13n0284_001:0202b03": "是方便隨緣止亦是假觀禪那是息二邊分別止",
    "X13n0284_001:0202b04": "亦是中觀又奢摩他即一心三止三摩即一心三",
    "X13n0284_001:0202b05": "觀禪那即止觀不二三若定三則不名妙三若定",
    "X13n0284_001:0202b06": "一亦不名妙非一非三而三而一即一恒三即三",
    "X13n0284_001:0202b07": "恒一三一不可思議方名為妙妙即是密又經初",
    "X13n0284_001:0202b08": "佛酬阿難之請首即告云有三摩提名大佛頂首",
    "X13n0284_001:0202b09": "楞嚴王具足萬行十方如來一門超出妙莊嚴路",
    "X13n0284_001:0202b10": "次則破緣影之非心顯見性之實相會四科以歸",
    "X13n0284_001:0202b11": "理明七大之性具乃至結歸如來藏心俱非俱即",
    "X13n0284_001:0202b12": "並遮並炤更無一言談及修此三昧之方但顯吾",
    "X13n0284_001:0202b13": "人本性圓妙三諦之理當知達此理性自成妙修",
    "X13n0284_001:0202b14": "所謂全性起修全修在性故名為密復次圓頓止",
    "X13n0284_001:0202b15": "觀是成佛因而大佛頂性又是圓頓止觀之因即",
    "X13n0284_001:0202b16": "名因因如來無上菩提是止觀果以此果果而為",
    "X13n0284_001:0202b17": "因因因果理微不可思議故名為密。三釋修證",
    "X13n0284_001:0202b18": "者修有緣修真修證有分證滿證若言四善根位",
    "X13n0284_001:0202b19": "生滅道品為緣修見諦已後重慮緣真為真修者",
    "X13n0284_001:0202b20": "藏教意也若言性地相似無生空慧為緣修見地",
    "X13n0284_001:0202b21": "已後真無生慧為真修者通教意也若言住行向",
    "X13n0284_001:0202b22": "次第三觀為緣修登地中道實觀為真修者別教",
    "X13n0284_001:0202b23": "意也若言十信相似一心三觀為緣修住後一心",
    "X13n0284_001:0202b24": "三觀無功用道為真修者圓教意也若言斷見惑",
    "X13n0284_001:0202c01": "為分證斷思惑盡為滿證者藏通意也若言初斷",
    "X13n0284_001:0202c02": "一品無明登歡喜地為分證斷十二品無明為滿",
    "X13n0284_001:0202c03": "證者別教意也若言初發心時便成正覺成就慧",
    "X13n0284_001:0202c04": "身不繇他悟為分證乃至五住究盡二死永亡圓",
    "X13n0284_001:0202c05": "滿菩提歸無所得為滿證者圓教意也今明圓修",
    "X13n0284_001:0202c06": "圓證故稱修證了義。四釋了義者空假非了中",
    "X13n0284_001:0202c07": "道為了隔歷非了圓融為了舊以此二字單屬言",
    "X13n0284_001:0202c08": "教今謂不然教行理三同稱了義經云惟垂哀愍",
    "X13n0284_001:0202c09": "開示眾生中道了義無戲論法夫中道即了義理",
    "X13n0284_001:0202c10": "也無戲論即了義行也開示即了義教也又了義",
    "X13n0284_001:0202c11": "即第一義第一義屬理又了義即決定義決定義",
    "X13n0284_001:0202c12": "屬行說此理行皆名為教自行化他皆名為行教",
    "X13n0284_001:0202c13": "行所契皆名為理胡得作偏釋耶。",
    "X13n0284_001:0202c14": "次合釋復為二初約顯說釋次約密呪釋。初約",
    "X13n0284_001:0202c15": "顯說釋者謂圓教妙覺極果不過以此性具大佛",
    "X13n0284_001:0202c16": "頂理而為妙密真因故緣修真修分證滿證無非",
    "X13n0284_001:0202c17": "了義所謂名字了義乃至究竟了義也若藏通極",
    "X13n0284_001:0202c18": "果全不知此大佛頂理所以若修若證始終非了",
    "X13n0284_001:0202c19": "若別教極果推其初心雖仰信此大佛頂理以為",
    "X13n0284_001:0202c20": "但是佛法不知即是現前心法及眾生法所以緣",
    "X13n0284_001:0202c21": "修非了真修方了又分證雖了滿證未了也問曰",
    "X13n0284_001:0202c22": "大佛頂性既云統一切法則十界因果總不離此",
    "X13n0284_001:0202c23": "何得簡去藏通別教三種極果答曰雖一切不離",
    "X13n0284_001:0202c24": "此性而知與不知自別雖分知與不知而離此決",
    "X13n0284_001:0203a01": "無異因當知此之密因在圓佛即是妙密以始終",
    "X13n0284_001:0203a02": "皆知故在別佛即是微密以始不知終方知故在",
    "X13n0284_001:0203a03": "藏通極果即是祕密以始終皆不知故。次約密",
    "X13n0284_001:0203a04": "呪釋者經云十方如來因此呪心得成無上正徧",
    "X13n0284_001:0203a05": "知覺乃至傳此呪心於滅度後付佛法事究竟住",
    "X13n0284_001:0203a06": "持嚴淨戒律悉得清淨又云亦說此呪名如來頂",
    "X13n0284_001:0203a07": "當知即是以此大佛頂呪而為密因故若修若證",
    "X13n0284_001:0203a08": "無非了義也此密亦有三義以此五會神呪全是",
    "X13n0284_001:0203a09": "密詮大佛頂心故名呪心亦名心呪即妙密義以",
    "X13n0284_001:0203a10": "此神呪如仙陀婆惟菩薩智臣能解即微密義以",
    "X13n0284_001:0203a11": "此神呪但可誦持不可翻釋即祕密義釋如來密",
    "X13n0284_001:0203a12": "因修證了義竟。",
    "X13n0284_001:0203a13": "後釋諸菩薩萬行首楞嚴亦為二初分釋次合釋",
    "X13n0284_001:0203a14": "分釋又三初釋諸菩薩次釋萬行三釋首楞嚴。",
    "X13n0284_001:0203a15": "初釋諸菩薩者諸是眾義約時處則十方三世約",
    "X13n0284_001:0203a16": "解行則徧圓權實菩薩是梵語具云摩訶菩提質",
    "X13n0284_001:0203a17": "帝薩埵此翻大道心成就眾生今略稱但云菩薩",
    "X13n0284_001:0203a18": "或翻大士或翻開士亦翻始士始發心故亦翻高",
    "X13n0284_001:0203a19": "士超一切故正翻覺有情雖已覺悟猶帶緣情單",
    "X13n0284_001:0203a20": "約當體釋也以菩提道覺悟有情單約利他釋也",
    "X13n0284_001:0203a21": "覺道是所求有情是所化雙約二利釋也三大阿",
    "X13n0284_001:0203a22": "僧祇劫伏惑利生功德成滿直至樹下方斷結者",
    "X13n0284_001:0203a23": "藏菩薩也亦自斷惑亦化眾生正使雖盡扶習潤",
    "X13n0284_001:0203a24": "生者通菩薩也知有中道佛性用次第三觀斷惑",
    "X13n0284_001:0203b01": "利生者別菩薩也了知心佛眾生三無差別從始",
    "X13n0284_001:0203b02": "至終圓伏圓斷圓成二利者圓菩薩也即此經始",
    "X13n0284_001:0203b03": "自乾慧終至等覺五十五位真菩提路是也科簡者",
    "X13n0284_001:0203b04": "時處則通收十方三世經云過去諸如來斯門已",
    "X13n0284_001:0203b05": "成就現在諸菩薩今各入圓明未來修覺人當依",
    "X13n0284_001:0203b06": "如是法也解行則簡偏取圓簡權取實經云諸修",
    "X13n0284_001:0203b07": "行人不能得成無上菩提乃至別成聲聞緣覺等",
    "X13n0284_001:0203b08": "皆繇不知二種根本又云得循圓根與不圓根日",
    "X13n0284_001:0203b09": "劫相倍也。次釋萬行者萬是此方總數表其最",
    "X13n0284_001:0203b10": "多行是修德都名不出二種謂慧行行行般若名",
    "X13n0284_001:0203b11": "慧行五波羅密名行行慧行名正行行行名助行",
    "X13n0284_001:0203b12": "又助行有顯有密清淨律儀為顯行壇儀心呪為",
    "X13n0284_001:0203b13": "密行又涅槃明五種行一聖行二梵行三天行四",
    "X13n0284_001:0203b14": "嬰兒行五病行聖行天行為上求佛道之行梵行",
    "X13n0284_001:0203b15": "嬰兒行病行為下化眾生之行又有次第五行一",
    "X13n0284_001:0203b16": "心五行如是等種種分別不同故總名萬行今且",
    "X13n0284_001:0203b17": "依次第五行略出其相一聖行者復有三種謂戒",
    "X13n0284_001:0203b18": "聖行定聖行慧聖行戒聖行者所謂具足根本業",
    "X13n0284_001:0203b19": "清淨戒前後眷屬餘清淨戒非諸惡覺覺清淨戒",
    "X13n0284_001:0203b20": "護持正念念清淨戒迴向具足無上道戒經云要",
    "X13n0284_001:0203b21": "先持此四種律儀皎如氷霜此即業清淨戒又云",
    "X13n0284_001:0203b22": "自不能生一切枝葉心三口四生必無因此即餘",
    "X13n0284_001:0203b23": "清淨戒又云心滅貪婬持佛淨戒而四明誨中一",
    "X13n0284_001:0203b24": "一皆約心說即是覺清淨戒又云心尚不緣色香",
    "X13n0284_001:0203c01": "味觸一切魔事云何發生又云必使婬機身心俱",
    "X13n0284_001:0203c02": "斷斷性亦無即是念清淨戒又云若得妙發三摩",
    "X13n0284_001:0203c03": "提者則妙常寂有無二無無二亦滅尚無不殺不",
    "X13n0284_001:0203c04": "盜不婬云何更墮殺盜婬事又云欲得菩提要除",
    "X13n0284_001:0203c05": "三惑當知即是無上道戒也定聖行者一世間禪",
    "X13n0284_001:0203c06": "二出世禪三出世上上禪世間禪復二種一根本",
    "X13n0284_001:0203c07": "味禪二根本淨禪一味禪者即四禪四等四空總",
    "X13n0284_001:0203c08": "名十二門禪一切凡夫外道以六行觀修之所謂",
    "X13n0284_001:0203c09": "厭下苦麤障欣上淨妙離但以隱沒故有垢故無",
    "X13n0284_001:0203c10": "記故名為味禪隱沒者闇證無觀慧有垢者地地",
    "X13n0284_001:0203c11": "生愛味無記者境界不分明此經所明色界有十",
    "X13n0284_001:0203c12": "三天除五不還無色四天除鈍羅漢餘皆是此禪",
    "X13n0284_001:0203c13": "定果報故云一切世間所修心人不假禪那無有",
    "X13n0284_001:0203c14": "智慧但能執身不行婬欲若行若坐想念俱無愛",
    "X13n0284_001:0203c15": "染不生無留欲界乃至窮空不歸迷漏無聞便入",
    "X13n0284_001:0203c16": "輪轉此之謂也二淨禪者名相與味禪不異但以",
    "X13n0284_001:0203c17": "不隱沒故無垢故有記故與上相反謂佛弟子修",
    "X13n0284_001:0203c18": "之有觀慧不味著境界分明故名淨禪此又三品",
    "X13n0284_001:0203c19": "一者六妙門禪謂一數二隨三止四觀五還六淨",
    "X13n0284_001:0203c20": "二者十六特勝謂知息出知息入等亦名安那般",
    "X13n0284_001:0203c21": "那三昧此經周利調息法門似之三者通明禪觀",
    "X13n0284_001:0203c22": "息色心三事不可得此經孫陀觀鼻端白似之已",
    "X13n0284_001:0203c23": "上三品具在禪波羅蜜須者尋之二出世禪者有",
    "X13n0284_001:0203c24": "四種一觀禪謂九想八背捨八勝處十一切處等",
    "X13n0284_001:0204a01": "二練禪謂九次第定三熏禪謂師子奮迅三昧四",
    "X13n0284_001:0204a02": "修禪謂超越三昧也三出世上上禪者即地持所",
    "X13n0284_001:0204a03": "明九種大禪又經初云有三摩提名大佛頂首楞",
    "X13n0284_001:0204a04": "嚴王第六卷云我承佛威力宣說金剛王如幻不",
    "X13n0284_001:0204a05": "思議佛母真三昧若約別對當機則獨指觀音耳",
    "X13n0284_001:0204a06": "門三昧若約真實圓通實無優劣前後差別則徧",
    "X13n0284_001:0204a07": "指二十五聖三昧無非出世上上禪也慧聖行者",
    "X13n0284_001:0204a08": "即是四聖諦慧此復四種一生滅四諦慧二無生",
    "X13n0284_001:0204a09": "四諦慧三無量四諦慧四無作四諦慧生滅四諦",
    "X13n0284_001:0204a10": "慧者觀三界二十五有依報正報若樂若苦皆是",
    "X13n0284_001:0204a11": "三苦之聚逼惱眾生無常無我不淨虗假無一可",
    "X13n0284_001:0204a12": "樂是苦諦慧知見思二感有漏善惡不動三業皆",
    "X13n0284_001:0204a13": "是三界受生之因誓不復造是集諦慧以四念處",
    "X13n0284_001:0204a14": "破四顛倒別相總相善巧正勤如意根力覺道向",
    "X13n0284_001:0204a15": "涅槃城慈悲誓願廣行六度除自他煩惱業苦是",
    "X13n0284_001:0204a16": "道諦慧倒不起則業不起業不起則果不起是滅",
    "X13n0284_001:0204a17": "諦慧無生四諦慧者觀不淨色色性自空如鏡像",
    "X13n0284_001:0204a18": "無實洞達五陰空無所有解苦無苦而有真諦名",
    "X13n0284_001:0204a19": "苦諦慧知集繇心心如幻化起集亦幻一切愛見",
    "X13n0284_001:0204a20": "與虗空等名集諦慧所治如幻能治亦然名道諦",
    "X13n0284_001:0204a21": "慧法本不生今何所滅設有一法過涅槃者我亦",
    "X13n0284_001:0204a22": "設為如幻如化名滅諦慧也無量四諦慧者所謂",
    "X13n0284_001:0204a23": "苦有無量相分段變易二生死皆苦也集有無量",
    "X13n0284_001:0204a24": "相五住煩惱漏無漏業皆集也道有無量相半滿",
    "X13n0284_001:0204b01": "權實正助諸行皆道也滅有無量相半滿權實一",
    "X13n0284_001:0204b02": "十六門所會之理皆滅也徧知十界假實差別名",
    "X13n0284_001:0204b03": "苦諦慧徧知十界惑業因緣名集諦慧徧修半滿",
    "X13n0284_001:0204b04": "正助諸行名道諦慧徧達半滿諸門理諦名滅諦",
    "X13n0284_001:0204b05": "慧也無作四諦慧者知涅槃即生死名苦諦慧知",
    "X13n0284_001:0204b06": "菩提即煩惱名集諦慧知煩惱即菩提名道諦慧",
    "X13n0284_001:0204b07": "知生死即涅槃名滅諦慧此經二十五聖約初心",
    "X13n0284_001:0204b08": "方便則四種四諦慧行各各不同約證入圓通則",
    "X13n0284_001:0204b09": "惟是無作四諦慧也無作四諦慧成則具二十五",
    "X13n0284_001:0204b10": "王三昧能破二十五有法華所明普門示現及此",
    "X13n0284_001:0204b11": "經所明三十二應十四無畏四不思議等即其驗",
    "X13n0284_001:0204b12": "也二十四聖亦皆具證但非此會當機故不說耳",
    "X13n0284_001:0204b13": "二明梵行者梵是淨義無二邊愛見證得故名為",
    "X13n0284_001:0204b14": "淨即是無緣大慈大悲大喜大捨徧拔法界眾生",
    "X13n0284_001:0204b15": "苦徧與法界眾生樂非餘梵天所修四無量心亦",
    "X13n0284_001:0204b16": "非藏通二教所修生緣法緣等慈悲也經云一者",
    "X13n0284_001:0204b17": "上合十方諸佛本妙覺心與佛如來同一慈力二",
    "X13n0284_001:0204b18": "者下合十方一切眾生與諸眾生同一悲仰即是",
    "X13n0284_001:0204b19": "其相亦是二十五聖之所同證而觀音當機故詳",
    "X13n0284_001:0204b20": "說之三明天行者天是第一義天此經亦名為涅",
    "X13n0284_001:0204b21": "槃天識陰初破即已明悟登圓初住從此發行進",
    "X13n0284_001:0204b22": "趣十住十行十向四加行心十地等覺乃至圓滿",
    "X13n0284_001:0204b23": "菩提歸無所得皆是繇理成行故名天行四明嬰",
    "X13n0284_001:0204b24": "兒行者既證無緣大慈觀眾生有種種小善之機",
    "X13n0284_001:0204c01": "若無菩薩開發不得生長故以慈善根力和光利",
    "X13n0284_001:0204c02": "行令諸眾生得見菩薩同其始學或示五戒十善",
    "X13n0284_001:0204c03": "之行或示色無色界因行或示藏通別教種種諸",
    "X13n0284_001:0204c04": "行以此俯同羣小提引成就如此中所明三十二",
    "X13n0284_001:0204c05": "應隨何類說何法即其事也五病行者既證無緣",
    "X13n0284_001:0204c06": "大悲觀一切眾生病則是我病故示同其病而度",
    "X13n0284_001:0204c07": "脫之即如阿難於空王佛所已發菩提之心今方",
    "X13n0284_001:0204c08": "示墮婬室悔責多聞深發大教普利未來又如三",
    "X13n0284_001:0204c09": "十二應中天龍藥叉等惡趣眾生樂脫五倫即皆",
    "X13n0284_001:0204c10": "現身而為說法亦其事也次第五行竟言一心五",
    "X13n0284_001:0204c11": "行者即是一行一切行一切行一行圓五行也涅",
    "X13n0284_001:0204c12": "槃經云復有一行是如來行所謂大乘大般涅槃",
    "X13n0284_001:0204c13": "今經云有三摩提名大佛頂首楞嚴王具足萬行",
    "X13n0284_001:0204c14": "十方如來一門超出妙莊嚴路又云十方薄伽梵",
    "X13n0284_001:0204c15": "一路涅槃門又云此是微塵佛一路涅槃門皆即",
    "X13n0284_001:0204c16": "指此一心圓五行也所謂攝心為戒因戒生定因",
    "X13n0284_001:0204c17": "定發慧即圓聖行一向專心發菩薩願即圓梵行",
    "X13n0284_001:0204c18": "奢摩他中用諸如來毗婆舍那清淨修證漸次深",
    "X13n0284_001:0204c19": "入即圓天行應身生彼末法之中作種種形度諸",
    "X13n0284_001:0204c20": "輪轉與其同事稱讚佛乘即圓嬰病兩行也圓天",
    "X13n0284_001:0204c21": "行成故稱大雄圓聖行成故稱大力圓梵行嬰病",
    "X13n0284_001:0204c22": "行成故稱大慈悲大力故名妙湛大慈悲故名總",
    "X13n0284_001:0204c23": "持大雄故名不動又五行總無二相故名湛五行",
    "X13n0284_001:0204c24": "互具諸用故名總持五行惟是一性故名不動阿",
    "X13n0284_001:0205a01": "難親悟自心如來藏性所具五行方知世尊果上",
    "X13n0284_001:0205a02": "所證五行一一無非三德祕藏而讚之也謂依藏",
    "X13n0284_001:0205a03": "性隨緣不變義遠離諸和合緣及不和合即成聖",
    "X13n0284_001:0205a04": "行依藏性不變隨緣義隨眾生心應所知量種種",
    "X13n0284_001:0205a05": "示現即成梵行及嬰病行藏性隨緣不變不變隨",
    "X13n0284_001:0205a06": "緣之理即是天行初心知此名字五行依此起觀",
    "X13n0284_001:0205a07": "觀行五行觀成解發相似五行解深發證分真五",
    "X13n0284_001:0205a08": "行圓滿菩提究竟五行從始至終一心圓具是故",
    "X13n0284_001:0205a09": "名為一心五行今更約三種增進修行漸次點示",
    "X13n0284_001:0205a10": "其相嚴淨戒律永斷婬心塵既不緣根無所偶身",
    "X13n0284_001:0205a11": "心快然妙圓平等即戒定慧聖行永斷五辛不餐",
    "X13n0284_001:0205a12": "酒肉無啖生氣即慈悲梵行一切如來密圓淨妙",
    "X13n0284_001:0205a13": "皆現其中即是天行永無相生相殺之業偷劫不",
    "X13n0284_001:0205a14": "行無相負累遊十方界宿命清淨得無艱險即具",
    "X13n0284_001:0205a15": "嬰病兩行是人即獲無生法忍謂五行功成證圓",
    "X13n0284_001:0205a16": "初住也以要言之始從乾慧終至妙覺無不以三",
    "X13n0284_001:0205a17": "漸次為能歷故曰從是漸修隨所發行安立聖位",
    "X13n0284_001:0205a18": "而此三漸次行第一第二是助行第三違現業是",
    "X13n0284_001:0205a19": "正行正助二行攝一切行罄無不盡故得標名為",
    "X13n0284_001:0205a20": "萬行也。三釋首楞嚴者梵語首楞嚴三昧此云",
    "X13n0284_001:0205a21": "健相分別正定得此三昧者知諸三昧行相多少",
    "X13n0284_001:0205a22": "深淺如轉輪聖王主兵臣寶能知兵力多少所住",
    "X13n0284_001:0205a23": "至處無能摧伏此三昧寶亦復如是按藏中別有",
    "X13n0284_001:0205a24": "首楞嚴三昧經三卷專明此定功用威力似是深",
    "X13n0284_001:0205b01": "位菩薩所修與今經初心方便稍異今不依此釋",
    "X13n0284_001:0205b02": "首楞嚴也涅槃經云首楞嚴者一切事竟嚴者堅",
    "X13n0284_001:0205b03": "因一切畢竟而得堅固名首楞嚴今正依此釋名",
    "X13n0284_001:0205b04": "兼攝健相分別之義言一切事者所謂五陰六入",
    "X13n0284_001:0205b05": "十二處十八界及七大也言畢竟堅固者所謂皆",
    "X13n0284_001:0205b06": "非因緣非自然非和合非不和合本如來藏常住",
    "X13n0284_001:0205b07": "妙明不動周圓妙真如性皆悉清淨本然周徧法",
    "X13n0284_001:0205b08": "界也言健相分別者所謂善知五陰濁相及澄濁",
    "X13n0284_001:0205b09": "得清相善知入處界大流相所相及入流亡所相",
    "X13n0284_001:0205b10": "善知二十五門顯密修證各有能歷三漸次行所",
    "X13n0284_001:0205b11": "歷五十五位始終差別及平等相善知一念迷惑",
    "X13n0284_001:0205b12": "能起七趣升沉諸因果相善知修奢摩他毗婆舍",
    "X13n0284_001:0205b13": "那所現微細諸魔事相故名健相分別也復次約",
    "X13n0284_001:0205b14": "陰入處界七大等事明畢竟堅固者仍為十意一",
    "X13n0284_001:0205b15": "畢竟理二畢竟誓願三畢竟莊嚴四畢竟智斷五",
    "X13n0284_001:0205b16": "畢竟徧知六畢竟道七畢竟用八畢竟權實九畢",
    "X13n0284_001:0205b17": "竟利益十畢竟無住一畢竟理者謂陰界七大等",
    "X13n0284_001:0205b18": "皆即如來藏性圓三諦理天然性德離過絕非凡",
    "X13n0284_001:0205b19": "十法界若依若正若色若心隨舉一塵隨舉一念",
    "X13n0284_001:0205b20": "隨舉一事隨舉一名一一無非三德祕藏全體大",
    "X13n0284_001:0205b21": "用更無少許事理不具此中經云此見及緣元是",
    "X13n0284_001:0205b22": "菩提妙淨明體又云一切浮塵諸幻化相其性真",
    "X13n0284_001:0205b23": "為妙覺明體又云性色真空性空真色清淨本然",
    "X13n0284_001:0205b24": "周徧法界等又云各各發明則各各現若俱發明",
    "X13n0284_001:0205c01": "則有俱現乃至我以妙明不滅不生合如來藏是",
    "X13n0284_001:0205c02": "故於中一為無量無量為一等而結之以如來藏",
    "X13n0284_001:0205c03": "性俱非俱即雙遮雙炤此理方名畢竟尚非出二",
    "X13n0284_001:0205c04": "邊之中道可比何況滅色即色二種真諦耶二畢",
    "X13n0284_001:0205c05": "竟誓願者謂知涅槃即生死菩提即煩惱故有隨",
    "X13n0284_001:0205c06": "染緣之陰界七大如水成氷遂起同體大悲發無",
    "X13n0284_001:0205c07": "作二誓徧十界自他苦集曰眾生無邊誓願度煩",
    "X13n0284_001:0205c08": "惱無盡誓願斷又知煩惱即菩提生死即涅槃故",
    "X13n0284_001:0205c09": "有隨淨緣之陰界七大如氷成水遂起無緣大慈",
    "X13n0284_001:0205c10": "發無作二誓徧與十界究竟道滅曰法門無量誓",
    "X13n0284_001:0205c11": "願知佛道無上誓願成經云願今得果成寶王還",
    "X13n0284_001:0205c12": "度如是恒沙眾乃至舜若多性可銷亡鑠迦羅心",
    "X13n0284_001:0205c13": "無動轉夫得果必兼法門度眾必斷煩惱今繇既",
    "X13n0284_001:0205c14": "悟藏性稱性而發所以終無動轉當知即是無作",
    "X13n0284_001:0205c15": "四弘誓也又云上合十方諸佛本妙覺心與佛如",
    "X13n0284_001:0205c16": "來同一慈力下合十方一切眾生與諸眾生同一",
    "X13n0284_001:0205c17": "悲仰又云第二七中一向專心發菩薩願又云自",
    "X13n0284_001:0205c18": "未得度先度人者菩薩發心自覺已圓能覺他者",
    "X13n0284_001:0205c19": "如來應世如此皆明異竟誓願尚非依無量四諦",
    "X13n0284_001:0205c20": "所發弘誓可比何況依生滅無生四諦所發弘誓",
    "X13n0284_001:0205c21": "願耶三畢竟莊嚴者謂知陰界大等即是性覺妙",
    "X13n0284_001:0205c22": "明本覺明妙而修圓頓止觀依明妙照而常寂義",
    "X13n0284_001:0205c23": "成奢摩他一心三止依妙明寂而常照義成毗婆",
    "X13n0284_001:0205c24": "舍那一心三觀依妙明明妙寂炤無二體義於奢",
    "X13n0284_001:0206a01": "摩他微密觀炤平等無二法華經云定慧力莊嚴",
    "X13n0284_001:0206a02": "以此度眾生此經云我以妙明不滅不生合如來",
    "X13n0284_001:0206a03": "藏又云靜極光通達寂炤含虗空又云奢摩他中",
    "X13n0284_001:0206a04": "用諸如來毗婆舍那清淨修證如此皆明畢竟莊",
    "X13n0284_001:0206a05": "嚴尚非次第止觀可比何況體析等止觀耶四畢",
    "X13n0284_001:0206a06": "竟智斷者謂知陰界大等本如來藏常住妙明不",
    "X13n0284_001:0206a07": "動周圓妙真如性以圓頓止觀圓破三惑圓顯三",
    "X13n0284_001:0206a08": "諦不離諦而有惑不離惑而有諦破無可破顯無",
    "X13n0284_001:0206a09": "可顯方名畢竟破顯就惑破處煩惱即菩提說名",
    "X13n0284_001:0206a10": "智德就理顯處生死即涅槃說名斷德又炤理故",
    "X13n0284_001:0206a11": "名智惑破故稱斷經云希更審除微細惑令我早",
    "X13n0284_001:0206a12": "登無上覺又云歇即菩提勝淨明心本周法界不",
    "X13n0284_001:0206a13": "從人得又云覺迷迷滅覺不生迷譬如金鑛雜於",
    "X13n0284_001:0206a14": "精金其金一純更不成雜如木成灰不重為木諸",
    "X13n0284_001:0206a15": "佛如來菩提涅槃亦復如是又云去泥純水名為",
    "X13n0284_001:0206a16": "永斷根本無明又云知見無見斯即涅槃無漏真",
    "X13n0284_001:0206a17": "淨如此皆明畢竟智斷尚非次第三智僅斷無明",
    "X13n0284_001:0206a18": "十二品者可比何況偏空智慧秪斷界內見思者",
    "X13n0284_001:0206a19": "耶五畢竟徧知者謂知陰界大等本如來藏不變",
    "X13n0284_001:0206a20": "隨緣隨緣不變若迷此陰等諸法妄計因緣自然",
    "X13n0284_001:0206a21": "和合及不和合則有十界苦集十二因緣六蔽塵",
    "X13n0284_001:0206a22": "沙無明等名之為塞若悟陰等諸法當體即是三",
    "X13n0284_001:0206a23": "德祕藏則成十界道滅滅因緣智六度一心三觀",
    "X13n0284_001:0206a24": "等名之為通於塞知破於通知護經云滅塵合覺",
    "X13n0284_001:0206b01": "故發真如妙覺明性又云如來發明世出世法知",
    "X13n0284_001:0206b02": "其本因隨所緣出如是乃至恒沙界外一滴之雨",
    "X13n0284_001:0206b03": "亦知頭數現前種種松直棘曲鵠白烏玄皆了元",
    "X13n0284_001:0206b04": "繇又云當處禪那覺悟無惑則彼魔事無奈汝何",
    "X13n0284_001:0206b05": "如此皆明畢竟徧知尚非歷別五眼可比何況法",
    "X13n0284_001:0206b06": "眼及天眼耶六畢竟道者謂知陰界大等一一非",
    "X13n0284_001:0206b07": "淨非不淨雙炤淨與不淨名身念處一一非苦非",
    "X13n0284_001:0206b08": "樂雙炤苦之與樂名受念處一一非常非無常雙",
    "X13n0284_001:0206b09": "炤常與無常名心念處一一非我非無我雙炤我",
    "X13n0284_001:0206b10": "與無我名法念處一身念處一切身念處一受念",
    "X13n0284_001:0206b11": "處一切受念處一心念處一切心念處一法念處",
    "X13n0284_001:0206b12": "一切法念處是名圓四念處惡滅善生名正勤定",
    "X13n0284_001:0206b13": "斷成就名如意足五法增長名根根破障名力分",
    "X13n0284_001:0206b14": "別道用為覺分安穩道中行為正道繇此圓入一",
    "X13n0284_001:0206b15": "切法門經云我又獲是圓通修證無上道故獲四",
    "X13n0284_001:0206b16": "不思議無作妙德又云是種種地皆以金剛觀察",
    "X13n0284_001:0206b17": "如幻十種深喻如此皆是明畢竟道尚非無量道",
    "X13n0284_001:0206b18": "品可比何況無生生滅諸道品耶七畢竟用者謂",
    "X13n0284_001:0206b19": "知陰界大等雖復理性平等清淨而無始妄習事",
    "X13n0284_001:0206b20": "障偏強須加事助以開圓解雖用事助一一還與",
    "X13n0284_001:0206b21": "圓理稱實相應經云若有宿習不能滅除汝教是",
    "X13n0284_001:0206b22": "人一心誦我佛頂光明摩訶薩怛多般怛羅無上",
    "X13n0284_001:0206b23": "神呪又云結界建立道場求於十方如來於大悲",
    "X13n0284_001:0206b24": "光來灌其頂出入澡浴六時行道如是不寐經三",
    "X13n0284_001:0206c01": "七日乃至道場儀軌事事皆表圓頓乘法如此皆",
    "X13n0284_001:0206c02": "明畢竟助用故至果成便名三輪不思議化當知",
    "X13n0284_001:0206c03": "事相雖同收功永別圓人對治豈前三教所能比",
    "X13n0284_001:0206c04": "耶八畢竟權實者謂知陰界大等如來藏性非權",
    "X13n0284_001:0206c05": "非實非因非果而能成就一切權實因果以不達",
    "X13n0284_001:0206c06": "陰等空故則有世間魔外種種諸位以但知陰等",
    "X13n0284_001:0206c07": "空寂不達其即假故則有出世聲聞緣覺種種諸",
    "X13n0284_001:0206c08": "位以但知陰等體空如幻不達其即中故則有歷",
    "X13n0284_001:0206c09": "別種種諸位經云諸修行人不能得成無上菩提",
    "X13n0284_001:0206c10": "乃至別成聲聞緣覺及成外道諸天魔王及魔眷",
    "X13n0284_001:0206c11": "屬皆繇不知二種根本又云將欲復真欲真已非",
    "X13n0284_001:0206c12": "真真如性非真求復宛成非相此之謂也以了知",
    "X13n0284_001:0206c13": "陰等本如來藏即空假中則有圓頓種種諸位經",
    "X13n0284_001:0206c14": "云如是皆以三增進故善能成就五十五位真菩",
    "X13n0284_001:0206c15": "提路此之謂也知前三種諸位則善知權知後圓",
    "X13n0284_001:0206c16": "頓諸位則善知實知此如來藏中同體權實則知",
    "X13n0284_001:0206c17": "為實施權開權顯實是名畢竟權實尚非教權證",
    "X13n0284_001:0206c18": "實可比何況教證俱權者耶九畢竟利益者謂知",
    "X13n0284_001:0206c19": "陰等本如來藏覺悟無惑則凡內外強軟諸魔永",
    "X13n0284_001:0206c20": "不能動經云摩登伽在夢誰能留汝形又云然彼",
    "X13n0284_001:0206c21": "諸魔雖有大怒彼塵勞內汝妙覺中如風吹光如",
    "X13n0284_001:0206c22": "刀斷水了不相觸汝如沸湯彼如堅氷煖氣漸隣",
    "X13n0284_001:0206c23": "不日消殞又云消息邪緣令其身心入佛知見從",
    "X13n0284_001:0206c24": "始成就不遭岐路直至菩提無諸少乏此是自利",
    "X13n0284_001:0207a01": "畢竟自利既爾他利可知是名畢竟利益尚非四",
    "X13n0284_001:0207a02": "榮利益可比何況四枯耶十畢竟無住者謂知陰",
    "X13n0284_001:0207a03": "等藏性離一切相即一切法言妄顯諸真妄真同",
    "X13n0284_001:0207a04": "二妄是故不住生死不住涅槃不住二邊不住中",
    "X13n0284_001:0207a05": "道經云是名妙蓮華金剛王寶覺如幻三摩提彈",
    "X13n0284_001:0207a06": "指超無學又云入於如來妙莊嚴海圓滿菩提歸",
    "X13n0284_001:0207a07": "無所得是名畢竟無住尚非不住但中似解可比",
    "X13n0284_001:0207a08": "況僅不住偏真似解者耶此十種畢竟從始至終",
    "X13n0284_001:0207a09": "通修徹性縱令在迷理本畢竟初知此理即名字",
    "X13n0284_001:0207a10": "畢竟依此修觀即觀行畢竟解發根淨即相似畢",
    "X13n0284_001:0207a11": "竟進破無明即分證畢竟成無上道即畢竟畢竟",
    "X13n0284_001:0207a12": "而總約陰界大等為所觀境故言一切事畢竟堅",
    "X13n0284_001:0207a13": "固也。",
    "X13n0284_001:0207a14": "次合釋者謂圓教一切菩薩亦惟繇此大佛頂理",
    "X13n0284_001:0207a15": "故能一心具足萬行而十八界七大隨舉一事皆",
    "X13n0284_001:0207a16": "悉畢竟堅固始終修證無能摧伏若不悟此大佛",
    "X13n0284_001:0207a17": "頂理則雖積集萬行而於一切事法終非畢竟堅",
    "X13n0284_001:0207a18": "固且如藏通菩薩始終不知大佛頂理故雖事度",
    "X13n0284_001:0207a19": "理度歷劫辛勤終歸灰斷不名堅固別教菩薩初",
    "X13n0284_001:0207a20": "心不知登地方知雖獲堅固猶未畢竟惟圓教菩",
    "X13n0284_001:0207a21": "薩先悟此大佛頂理以為真因所以十八界七大",
    "X13n0284_001:0207a22": "隨舉一事為所觀境皆得畢竟堅固也然前三教",
    "X13n0284_001:0207a23": "菩薩雖繇不知此理未得畢竟堅固實非離此大",
    "X13n0284_001:0207a24": "佛頂理別有差別因果可得故依對待義則須簡",
    "X13n0284_001:0207b01": "去約絕待義仍無所不收且如尼沙陀初觀不淨",
    "X13n0284_001:0207b02": "藥王昆季初作世醫迦葉以然燈塗像為緣因周",
    "X13n0284_001:0207b03": "利以調出入息為方便乃至火頭觀煖氣以息婬",
    "X13n0284_001:0207b04": "持地從平地以積行種種權行總入圓通自非大",
    "X13n0284_001:0207b05": "佛頂理平等法性本具功能何繇一切事行皆得",
    "X13n0284_001:0207b06": "畢竟堅固也哉分句廣釋竟。",
    "X13n0284_001:0207b07": "二合辨大途者經題三句秪是體宗用三亦是性",
    "X13n0284_001:0207b08": "修人法因果並舉亦與經初所唱大定之名符合",
    "X13n0284_001:0207b09": "言體宗用者大佛頂是境妙全彰經體如來密因",
    "X13n0284_001:0207b10": "修證了義是智妙顯示經宗諸菩薩萬行首楞嚴",
    "X13n0284_001:0207b11": "是行妙示經力用雖了義非無大用萬行不離真",
    "X13n0284_001:0207b12": "宗且約智妙屬宗行妙屬用一住分之又修證非",
    "X13n0284_001:0207b13": "無妙行首楞非無妙智且約如來為自行因果菩",
    "X13n0284_001:0207b14": "薩為化他因果一往分之言性修人法因果者大",
    "X13n0284_001:0207b15": "佛頂即如來藏性非因非果因果所依也如來是",
    "X13n0284_001:0207b16": "果人密因修證了義是果徹因源菩薩是因人萬",
    "X13n0284_001:0207b17": "行首楞嚴是因該果海言符合定名者經云有三",
    "X13n0284_001:0207b18": "摩提名大佛頂首楞嚴王具足萬行十方如來一",
    "X13n0284_001:0207b19": "門超出妙莊嚴路夫具足萬行即諸菩薩萬行也",
    "X13n0284_001:0207b20": "十方如來一門超出妙莊嚴路即如來密因修證",
    "X13n0284_001:0207b21": "了義也若文若義皆悉允合但經中取大佛頂性",
    "X13n0284_001:0207b22": "德及首楞嚴修德合成三昧之名總顯全性起修",
    "X13n0284_001:0207b23": "全修在性之妙而以具足萬行二句別顯三昧功",
    "X13n0284_001:0207b24": "能旨趣題中直將此十九字一氣貫下正顯達性",
    "X13n0284_001:0207c01": "之因方為密因達性之修修方了義達性之證證",
    "X13n0284_001:0207c02": "方了義達性之行一行一切行方名具足萬行達",
    "X13n0284_001:0207c03": "性之事全事即理方得畢竟堅固是知首楞嚴名",
    "X13n0284_001:0207c04": "雖屬於修而全繇於大佛頂性所以經中廣開圓",
    "X13n0284_001:0207c05": "解欲人即性成修但依此教理成就首楞嚴行則",
    "X13n0284_001:0207c06": "智斷因果等無一非首楞嚴矣又何俟於再分別",
    "X13n0284_001:0207c07": "耶釋別名竟。",
    "X13n0284_001:0207c08": "次釋通名為二初正釋經字二歷法明經。初正",
    "X13n0284_001:0207c09": "釋者梵語修多羅或云修單蘭或云修妬路或云",
    "X13n0284_001:0207c10": "素怛纜總是彼方楚夏不同此土或翻為契或翻",
    "X13n0284_001:0207c11": "法本或翻為線或翻善語教或翻為經或云無翻",
    "X13n0284_001:0207c12": "含五義故一法本義亦云出生二微發義亦云顯",
    "X13n0284_001:0207c13": "示三涌泉義四繩墨義五結鬘義智者大師和融",
    "X13n0284_001:0207c14": "有無復於翻五含五各作三義釋之即是教行理",
    "X13n0284_001:0207c15": "三所謂契緣契事契理乃至結教結行結理教指",
    "X13n0284_001:0207c16": "世界悉檀具如法華玄義廣明茲不具出今約此",
    "X13n0284_001:0207c17": "方經字訓法訓常釋之法者可軌義常者不變義",
    "X13n0284_001:0207c18": "可軌者教可軌行可軌理可軌經云是佛頂光聚",
    "X13n0284_001:0207c19": "微妙章句出生十方一切諸佛又云如是法門先",
    "X13n0284_001:0207c20": "過去世恒沙劫中微塵如來乘此心開得無上道",
    "X13n0284_001:0207c21": "又云汝當恭欽十方如來究竟修進最後垂範教",
    "X13n0284_001:0207c22": "可軌也經云十方如來一門超出妙莊嚴路行可",
    "X13n0284_001:0207c23": "軌也經云妙性圓明離諸名相又云精真妙明本",
    "X13n0284_001:0207c24": "覺圓淨非留生死及諸塵垢理可軌也不變者教",
    "X13n0284_001:0208a01": "不變行不變理不變經云如我此說名為佛說不",
    "X13n0284_001:0208a02": "如此說即波旬說教不變也經云過去諸如來斯",
    "X13n0284_001:0208a03": "門已成就現在諸菩薩今各入圓明未來修學人",
    "X13n0284_001:0208a04": "當依如是法又云汝等有學未盡輪迴發心至誠",
    "X13n0284_001:0208a05": "取阿羅漢不持此呪而坐道場令其身心遠諸魔",
    "X13n0284_001:0208a06": "事無有是處行不變也經云汝與眾生亦復如是",
    "X13n0284_001:0208a07": "寶覺真心各各圓滿又云覺海性澄圓圓澄覺元",
    "X13n0284_001:0208a08": "妙理不變也。二歷法明經者若從佛及四依聞",
    "X13n0284_001:0208a09": "法則音聲為經若從卷帙則色塵為經若法行人",
    "X13n0284_001:0208a10": "歷法觀察則法塵為經若他國土有以光明作佛",
    "X13n0284_001:0208a11": "事者亦是色塵為經香積佛國即是香塵為經以",
    "X13n0284_001:0208a12": "香飯作佛事兼取味塵為經或有佛國以天衣作",
    "X13n0284_001:0208a13": "佛事即是觸塵為經復次悟者一切是經迷者一",
    "X13n0284_001:0208a14": "切不知是經且如佛正說法有時四百九十八人",
    "X13n0284_001:0208a15": "意中罔罔則與清風過耳何異而古人或聞擊竹",
    "X13n0284_001:0208a16": "或聞婬詞或聞估肉俚言皆即悟道則何聲非經",
    "X13n0284_001:0208a17": "又如黃卷赤牘種種莊嚴牛羊雞犬視之則與草",
    "X13n0284_001:0208a18": "木瓦石何異而古人或見桃華或觀流水或觀塊",
    "X13n0284_001:0208a19": "破皆即悟道則何色非經復次佛斥阿難云汝等",
    "X13n0284_001:0208a20": "尚以緣心聽法此法亦緣非得法性既曰非得法",
    "X13n0284_001:0208a21": "性是未悟理既不悟理即不成行既不成行則教",
    "X13n0284_001:0208a22": "道亦虗而憍陳那於佛音聲悟明四諦既已悟理",
    "X13n0284_001:0208a23": "驗必成行既已成行則驗教非謬故知經體不殊",
    "X13n0284_001:0208a24": "迷悟自異且尼沙陀觀色色即是教行理童子聞",
    "X13n0284_001:0208b01": "香香即是教行理藥王嘗味味即是教行理畢陵",
    "X13n0284_001:0208b02": "傷刺痛即是教行理乃至六根六識七大亦復如",
    "X13n0284_001:0208b03": "是以要言之根塵諸法一一本即如來藏性性不",
    "X13n0284_001:0208b04": "可變法爾可軌舉體既即理經那得不是教經行",
    "X13n0284_001:0208b05": "經故於一一法中能見大佛頂理者則一一無非",
    "X13n0284_001:0208b06": "如來密因修證了義一一無非諸菩薩萬行首楞",
    "X13n0284_001:0208b07": "嚴矣此經一名中印度那爛陀大道場經於灌頂",
    "X13n0284_001:0208b08": "部錄出別行即是以處彰名言灌頂部即密部也",
    "X13n0284_001:0208b09": "若經中所結五名顯密互彰若今題存三略二以",
    "X13n0284_001:0208b10": "顯該密乃結集家善巧若後世稱此經名畏於繁",
    "X13n0284_001:0208b11": "文直云大佛頂首楞嚴經妙合經中王三昧名亦",
    "X13n0284_001:0208b12": "復略攝性修旨趣已盡誠為無過若近世喜簡直",
    "X13n0284_001:0208b13": "呼為楞嚴經理固無礙奈與藏中首楞嚴三昧經",
    "X13n0284_001:0208b14": "相濫今謂圓頓妙詮互融互攝既可直云楞嚴經",
    "X13n0284_001:0208b15": "亦何不可直云萬行經了義經密因經佛經菩薩",
    "X13n0284_001:0208b16": "經耶然雖互攝互融而性修理事亦仍不分而分",
    "X13n0284_001:0208b17": "自應以性攝修以理攝事似宜直稱大佛頂經則",
    "X13n0284_001:0208b18": "經體既顯不濫他帙亦兩便也釋名竟。"
}