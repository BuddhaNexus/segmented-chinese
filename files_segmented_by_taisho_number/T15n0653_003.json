{
    "T15n0653_003:0797a12": "佛藏經卷下",
    "T15n0653_003:0797a14": "姚秦龜茲三藏鳩摩羅什譯",
    "T15n0653_003:0797a15": "8 淨見品(下)淨見品第八",
    "T15n0653_003:0797a16": "佛告舍利弗：「我念過世求阿耨多羅三藐三",
    "T15n0653_003:0797a17": "菩提，值三十億佛，皆號釋迦牟尼。我時皆作",
    "T15n0653_003:0797a18": "轉輪聖王，盡形供養，及諸弟子衣服飲食、臥",
    "T15n0653_003:0797a19": "具醫藥，為求阿耨多羅三藐三菩提。而是諸",
    "T15n0653_003:0797a20": "佛不記我言：『汝於來世當得作佛。』何以故？以",
    "T15n0653_003:0797a21": "我有所得故。「舍利弗！我念過世得值八千佛，",
    "T15n0653_003:0797a22": "皆號定光。我時皆作轉輪聖王，盡形供養，及",
    "T15n0653_003:0797a23": "諸弟子衣服飲食、臥具醫藥，為求阿耨多羅",
    "T15n0653_003:0797a24": "三藐三菩提。而是諸佛皆不記我：『汝於來世",
    "T15n0653_003:0797a25": "當得作佛。』何以故？以我有所得故。「舍利弗！我",
    "T15n0653_003:0797a26": "念過世值六萬佛，皆號光明。我時皆作轉輪",
    "T15n0653_003:0797a27": "聖王，盡形供養，及諸弟子衣服飲食、臥具醫",
    "T15n0653_003:0797a28": "藥，為求阿耨多羅三藐三菩提。而是諸佛亦",
    "T15n0653_003:0797a29": "不記我：『汝於來世當得作佛。』何以故？以我",
    "T15n0653_003:0797b01": "有所得故。「舍利弗！我念過世值三億佛，皆號",
    "T15n0653_003:0797b02": "弗沙。我時皆作轉輪聖王，四事供養；皆不記",
    "T15n0653_003:0797b03": "我，以有所得故。「舍利弗！我念過世得值萬",
    "T15n0653_003:0797b04": "八千佛，皆號山王，劫名上八。我皆於此萬八",
    "T15n0653_003:0797b05": "千佛所，剃髮著法衣，修習阿耨多羅三藐三",
    "T15n0653_003:0797b06": "菩提；皆不記我，以有所得故。「舍利弗！我念",
    "T15n0653_003:0797b07": "過世得值五百佛，皆號華上。我時皆作轉輪",
    "T15n0653_003:0797b08": "聖王，悉以一切供養諸佛及諸弟子；皆不記",
    "T15n0653_003:0797b09": "我，以有所得故。「舍利弗！我念過世得值五百",
    "T15n0653_003:0797b10": "佛，皆號威德，我悉供養；皆不記我，以有所得",
    "T15n0653_003:0797b11": "故。「舍利弗！我念過世得值二千佛，皆號憍",
    "T15n0653_003:0797b12": "陳如。我時皆作轉輪聖王，悉以一切供具供",
    "T15n0653_003:0797b13": "養諸佛；皆不記我，以有所得故。「舍利弗！我",
    "T15n0653_003:0797b14": "念過世值九千佛，皆號迦葉。我以四事供養",
    "T15n0653_003:0797b15": "諸佛及弟子眾；皆不記我，以有所得故。「舍利",
    "T15n0653_003:0797b16": "弗！我念過去於萬劫中無有佛出，爾時初五",
    "T15n0653_003:0797b17": "百劫，有九萬辟支佛，我盡形壽，悉皆供養衣",
    "T15n0653_003:0797b18": "服飲食、臥具醫藥，尊重讚歎。次五百劫，復以",
    "T15n0653_003:0797b19": "四事供養八萬四千億諸辟支佛，尊重讚歎。",
    "T15n0653_003:0797b20": "舍利弗！過是千劫已無復辟支佛！我時閻浮",
    "T15n0653_003:0797b21": "提死，生梵世中作大梵王，如是展轉五百劫",
    "T15n0653_003:0797b22": "中，常生梵世作大梵王，不生閻浮提。過是五",
    "T15n0653_003:0797b23": "百劫已，下生閻浮提，治化閻浮提，命終生",
    "T15n0653_003:0797b24": "四天王天，於中命終生忉利天，作釋提桓因。",
    "T15n0653_003:0797b25": "如是展轉滿五百劫，生閻浮提滿五百劫，生",
    "T15n0653_003:0797b26": "於梵世作大梵王。「舍利弗！我於九千劫中，但",
    "T15n0653_003:0797b27": "一生閻浮提，九千劫中但生天上，劫盡燒時",
    "T15n0653_003:0797b28": "生光音天，世界成已還生梵世，九千劫中都",
    "T15n0653_003:0797b29": "不生人中。舍利弗！是九千劫無有諸佛辟支",
    "T15n0653_003:0797c01": "佛，多諸眾生墮在惡道。「舍利弗！是萬劫過已，",
    "T15n0653_003:0797c02": "有佛出世，號曰普守如來、應供、正遍知、明行",
    "T15n0653_003:0797c03": "足、善逝、世間解、無上士、調御丈夫、天人師、佛、世",
    "T15n0653_003:0797c04": "尊。我於爾時梵世命終，生閻浮提作轉輪聖",
    "T15n0653_003:0797c05": "王，號曰共天。人壽九萬歲。我盡形壽以一切",
    "T15n0653_003:0797c06": "樂具，供養彼佛及九十億比丘，於九萬歲為",
    "T15n0653_003:0797c07": "求阿耨多羅三藐三菩提，是普守佛亦不說",
    "T15n0653_003:0797c08": "我：『汝於來世當得作佛。』何以故？我於爾時不",
    "T15n0653_003:0797c09": "能通達諸法實相，貪著計我有所得見。「舍利",
    "T15n0653_003:0797c10": "弗！於是劫中有百佛出，名號各異。我時皆作",
    "T15n0653_003:0797c11": "轉輪聖王，盡形供養及諸弟子，為求阿耨",
    "T15n0653_003:0797c12": "多羅三藐三菩提，而是諸佛亦不記我：『汝於",
    "T15n0653_003:0797c13": "來世當得作佛。』以有所得故。「舍利弗！我念",
    "T15n0653_003:0797c14": "過世第七百阿僧祇劫中，得值千佛，皆號閻",
    "T15n0653_003:0797c15": "浮檀。我盡形壽四事供養，亦無記我，以有",
    "T15n0653_003:0797c16": "所得故。「舍利弗！我念過世，亦於第七百阿僧",
    "T15n0653_003:0797c17": "祇劫中，得值六百二十萬諸佛，皆號見一切",
    "T15n0653_003:0797c18": "義。我時皆作轉輪聖王，以一切樂具盡形供",
    "T15n0653_003:0797c19": "養及諸弟子；亦不記我，以有所得故。「舍利",
    "T15n0653_003:0797c20": "弗！我念過世亦於第七百阿僧祇劫中，得值",
    "T15n0653_003:0797c21": "八十四佛，皆號帝相。我時皆作轉輪聖王，以",
    "T15n0653_003:0797c22": "一切樂具盡形供養及諸弟子；亦不記我，以",
    "T15n0653_003:0797c23": "有所得故。「舍利弗！我念過世亦於第七百阿",
    "T15n0653_003:0797c24": "僧祇劫中，得值六十五佛，皆號日明。我時",
    "T15n0653_003:0797c25": "皆作轉輪聖王，以一切樂具盡形供養及諸",
    "T15n0653_003:0797c26": "弟子；亦不記我，以有所得故。「舍利弗！我念過",
    "T15n0653_003:0797c27": "世亦於第七百阿僧祇劫中，得值六十二佛，",
    "T15n0653_003:0797c28": "皆號善寂。我時皆作轉輪聖王，以一切樂具",
    "T15n0653_003:0797c29": "盡形供養；亦不記我，以有所得故。如是展",
    "T15n0653_003:0798a01": "轉乃至見定光佛，乃得無生忍，即記我言：『汝",
    "T15n0653_003:0798a02": "於來世過阿僧祇劫，當得作佛，號釋迦牟尼",
    "T15n0653_003:0798a03": "如來、應供、正遍知、明行足、善逝、世間解、無上士、",
    "T15n0653_003:0798a04": "調御丈夫、天人師、佛、世尊。』「舍利弗！我念過世",
    "T15n0653_003:0798a05": "有十二億轉輪聖王，皆字頂生。又舍利弗！",
    "T15n0653_003:0798a06": "過世有三十億轉輪聖王，皆名摩訶那摩",
    "T15n0653_003:0798a07": "陀那。舍利弗！我念過世有四十億轉輪聖王，",
    "T15n0653_003:0798a08": "皆字摩訶提婆。舍利弗！我念過世有一億轉",
    "T15n0653_003:0798a09": "輪聖王，皆字億螺律媯反。舍利弗！我念過世",
    "T15n0653_003:0798a10": "有一億轉輪聖王，皆字稱尾覓視反。舍利弗！我",
    "T15n0653_003:0798a11": "念過世有一萬轉輪聖王，皆字照明。舍利弗！",
    "T15n0653_003:0798a12": "我念過世有二萬轉輪聖王，名字各異。舍利",
    "T15n0653_003:0798a13": "弗！我念過世有十六億轉輪聖王，名字各異，",
    "T15n0653_003:0798a14": "是諸王等，我於餘處為阿難說。舍利弗！於意",
    "T15n0653_003:0798a15": "云何？汝謂是諸王者，豈異人乎？即我身是。「舍",
    "T15n0653_003:0798a16": "利弗！我念過去時世有佛，號曰善明。彌勒菩",
    "T15n0653_003:0798a17": "薩時作轉輪聖王，字曰照明，初發阿耨多羅",
    "T15n0653_003:0798a18": "三藐三菩提心。於時眾生壽八萬四千歲。其",
    "T15n0653_003:0798a19": "善明佛三會說法，初會九十六億人一時得",
    "T15n0653_003:0798a20": "道；第二大會九十四億人一時得道；第三大",
    "T15n0653_003:0798a21": "會九十二億人一時得道。時王見佛三會說",
    "T15n0653_003:0798a22": "法度人無量，心大歡喜，即於萬歲一切供養",
    "T15n0653_003:0798a23": "佛及弟子，發心求阿耨多羅三藐三菩提：『於",
    "T15n0653_003:0798a24": "未來世眾生易度，我當成佛，壽命限量、比丘",
    "T15n0653_003:0798a25": "僧數圍繞如是。』舍利弗！我知是事過此無量。",
    "T15n0653_003:0798a26": "「舍利弗！彌勒發心四十劫已，我乃發心。無勝",
    "T15n0653_003:0798a27": "佛所初種善根，我於千歲一切樂具供養是",
    "T15n0653_003:0798a28": "佛，五百張疊而以奉上。是佛滅後起七寶",
    "T15n0653_003:0798a29": "塔，高一由旬、縱廣半由旬，皆以金銀、琉璃、頗",
    "T15n0653_003:0798b01": "梨、車𤦲、馬瑙、赤真珠所成。心常發願：『眾生苦",
    "T15n0653_003:0798b02": "惱無救度者，遭值惡法多墮惡趣，我於爾時",
    "T15n0653_003:0798b03": "當成佛道。』「舍利弗！汝且觀之，阿耨多羅三藐",
    "T15n0653_003:0798b04": "三菩提甚難修習。舍利弗！我修習阿耨多羅",
    "T15n0653_003:0798b05": "三藐三菩提，無央數世受諸苦惱，我若說者",
    "T15n0653_003:0798b06": "汝聞愁悶，我諸所受勤苦憂惱，皆為求得阿",
    "T15n0653_003:0798b07": "耨多羅三藐三菩提。舍利弗！汝觀薩和檀菩",
    "T15n0653_003:0798b08": "薩、求善法菩薩、常悲菩薩、不放逸菩薩、常精",
    "T15n0653_003:0798b09": "進菩薩，供養若干諸佛受諸苦惱，猶尚難得",
    "T15n0653_003:0798b10": "阿耨多羅三藐三菩提，何況是諸癡人，乃無",
    "T15n0653_003:0798b11": "一念為求涅槃？舍利弗！如是行者猶尚甚難，",
    "T15n0653_003:0798b12": "況不行者？「是故舍利弗！我今明了告汝，以",
    "T15n0653_003:0798b13": "下法者不得上法，用上法者乃得上法。何等",
    "T15n0653_003:0798b14": "下法？謂身惡業、口惡業、意惡業。下法名為不",
    "T15n0653_003:0798b15": "能勤心修習善法；下法名為懈怠嬾墮破所",
    "T15n0653_003:0798b16": "受戒。舍利弗！是名下中下者。又下中下者，於",
    "T15n0653_003:0798b17": "我法中出家，生有所得見、我見、人見、眾生見。",
    "T15n0653_003:0798b18": "何以故？舍利弗！如來於此了了現知，有所",
    "T15n0653_003:0798b19": "得者乃無順忍，況得道果。舍利弗！若有所得",
    "T15n0653_003:0798b20": "者，百千萬億諸佛，以三輪示現是人，若當不",
    "T15n0653_003:0798b21": "捨是見，尚不消人一口飲食，況得道果？「舍利",
    "T15n0653_003:0798b22": "弗！我見、人見得涅槃者，一切凡夫皆應滅度。",
    "T15n0653_003:0798b23": "何以故？我見、人見皆是邪見。諸凡夫人，多貪",
    "T15n0653_003:0798b24": "著我我所見、人見、眾生見。是故一切凡夫應",
    "T15n0653_003:0798b25": "得涅槃。「舍利弗！若人作念有我、有人，是人若",
    "T15n0653_003:0798b26": "當不捨是見得入涅槃，一切凡夫應得聖道。",
    "T15n0653_003:0798b27": "何以故？一切凡夫皆是我見、人見。是故我見、",
    "T15n0653_003:0798b28": "人見入涅槃者，一切凡夫皆入聖道，於聖道",
    "T15n0653_003:0798b29": "中則無所少。「舍利弗！若人作念有我見者則",
    "T15n0653_003:0798c01": "有涅槃，是人得是聖道不須餘念。何以故？",
    "T15n0653_003:0798c02": "一切凡夫我見、人見無所少故。如是癡人有",
    "T15n0653_003:0798c03": "是過失，謂諸凡夫皆入聖道，聖道無繫。是",
    "T15n0653_003:0798c04": "人修時應當殺生，受諸五欲起五逆罪。是故",
    "T15n0653_003:0798c05": "癡人於聖道中有五逆罪。何以故？一切凡夫",
    "T15n0653_003:0798c06": "皆說有我、有眾生故。若人作如是言：『成就五",
    "T15n0653_003:0798c07": "逆罪者不入涅槃，說我、人者得入涅槃。』即是",
    "T15n0653_003:0798c08": "妄語亦是謗佛，於我法中又不能得清淨出",
    "T15n0653_003:0798c09": "家。「舍利弗！我今明了告汝，有所得者無有涅",
    "T15n0653_003:0798c10": "槃。有所得者若有涅槃，是則諸佛不出於世，",
    "T15n0653_003:0798c11": "一切凡夫皆入涅槃。何以故？一切凡夫皆有",
    "T15n0653_003:0798c12": "我見、人見，皆有所得皆是邪見。「舍利弗！汝且",
    "T15n0653_003:0798c13": "觀我，幾時成就有所得見、非賢聖行，諸佛不",
    "T15n0653_003:0798c14": "與我授記言：『汝於來世當得作佛。』舍利弗！我",
    "T15n0653_003:0798c15": "如是行，猶不得記；況是癡人但以持戒、多聞、",
    "T15n0653_003:0798c16": "禪定等，生我見、人見、眾生見？舍利弗！我說此",
    "T15n0653_003:0798c17": "人不名行者、不名得者。何以故？舍利弗！長夜",
    "T15n0653_003:0798c18": "貪著如是邪見，不得滅度故。如是癡人不作",
    "T15n0653_003:0798c19": "是念：『我等何不試行修習無我、人法？我等或",
    "T15n0653_003:0798c20": "得斷眾苦聚。』舍利弗！譬如從生盲人，走避惡",
    "T15n0653_003:0798c21": "狗墮深火坑。舍利弗！我謂癡人如是修習",
    "T15n0653_003:0798c22": "我見、人見、有所得見，以是諸見欲望清淨，是",
    "T15n0653_003:0798c23": "人隨所貪著，即以是事欲得涅槃；我說是人",
    "T15n0653_003:0798c24": "當墮惡道。「舍利弗！譬如盲人於深火坑生安",
    "T15n0653_003:0798c25": "隱心，如是癡人於我、人見、有所得見生安隱",
    "T15n0653_003:0798c26": "心，是人長夜隨所著者，為之欺誑還著是事，",
    "T15n0653_003:0798c27": "於我法中而受供養，如是癡人長夜衰惱墮",
    "T15n0653_003:0798c28": "惡道中。「舍利弗！譬如大灌頂王，自於所治國",
    "T15n0653_003:0798c29": "中威勢自在，是人應奪、是人應驅。若諸民眾",
    "T15n0653_003:0799a01": "不順王意，說王過惡沮壞人心，不能護城謀",
    "T15n0653_003:0799a02": "欲反叛。王知是人為是大賊，於大眾中打惡",
    "T15n0653_003:0799a03": "聲鼓，苦治其罪驅擯令出，以其不能盡忠護",
    "T15n0653_003:0799a04": "城，得是苦惱。舍利弗！佛亦如是，於無量劫修",
    "T15n0653_003:0799a05": "習阿耨多羅三藐三菩提為大法王，於法國",
    "T15n0653_003:0799a06": "土有大威力。諸弟子中有知法味，乃至失命",
    "T15n0653_003:0799a07": "不毀我教，諸天世人無能壞者，所受教中",
    "T15n0653_003:0799a08": "自不惡逆亦不教他。我於眾中有大威力，自",
    "T15n0653_003:0799a09": "在立教為護法城，不使惡賊毀壞得入，竊受",
    "T15n0653_003:0799a10": "如來所說密法，向諸怨賊邪見者說。",
    "T15n0653_003:0799a11": "「舍利弗！如來現在善護法城，四大弟子智慧",
    "T15n0653_003:0799a12": "深遠，今我法城不懼破壞。若與法城作障",
    "T15n0653_003:0799a13": "礙者，為是大賊毀壞法城，盜我密法向外道",
    "T15n0653_003:0799a14": "說。是人常來至於我所，我與共語示其教法",
    "T15n0653_003:0799a15": "不說密要。是人為求所示教法出家受戒，我",
    "T15n0653_003:0799a16": "知此人後應得道，聽使出家，四月中試。何以",
    "T15n0653_003:0799a17": "故？為護法城故，又使未來世賊不更起故。",
    "T15n0653_003:0799a18": "如是如來善護法城使不得便，所謂令受佛",
    "T15n0653_003:0799a19": "教捨本惡邪，諸比丘眾皆應歡喜，聽使出家",
    "T15n0653_003:0799a20": "得受戒已，天人世間不能動轉。「舍利弗！何",
    "T15n0653_003:0799a21": "等是可試者？謂外道人及樂外道法者。舍利",
    "T15n0653_003:0799a22": "弗！何等是樂外道法？所謂有所得者、我見",
    "T15n0653_003:0799a23": "者、人見者、眾生見者、貪者、邪者、於自相空",
    "T15n0653_003:0799a24": "法心生疑者，受行種種邪虛妄法，不能入於",
    "T15n0653_003:0799a25": "第一義空，行諸邪道，是人名為樂外道法。",
    "T15n0653_003:0799a26": "「舍利弗！不可試以種種色衣。若白衣人若著",
    "T15n0653_003:0799a27": "袈裟，有如是不善有所得見，皆名外道。於我",
    "T15n0653_003:0799a28": "法中出家受戒，是人應試。何以故？有所得者，",
    "T15n0653_003:0799a29": "於我法中即是邪見，是名大賊。一切世間天",
    "T15n0653_003:0799b01": "人中賊，是名一切世間怨家、諸佛大賊。舍利",
    "T15n0653_003:0799b02": "弗！是邪見人，我則不聽出家受戒。「舍利弗！一",
    "T15n0653_003:0799b03": "切法無我，若人於中不能生忍，一切法空、無",
    "T15n0653_003:0799b04": "我、無人、無眾生、無壽命不能信解，於我法中",
    "T15n0653_003:0799b05": "所受供養，名為不淨。是人則是不供養佛、不",
    "T15n0653_003:0799b06": "供養法、不供養僧。強入我法，形是沙門，心",
    "T15n0653_003:0799b07": "是外道，為盜法人。「舍利弗！於未來世當有比",
    "T15n0653_003:0799b08": "丘，不修身、不修戒、不修心、不修慧。是人輕笑",
    "T15n0653_003:0799b09": "如來所說、如來所行。如來常於第一義空，恭",
    "T15n0653_003:0799b10": "敬供養常樂是行。是諸比丘輕笑如來所行",
    "T15n0653_003:0799b11": "真際畢竟空法。舍利弗！爾時若有苦行比丘，",
    "T15n0653_003:0799b12": "亦共輕笑（今我弟子有行空者，我讚其善安",
    "T15n0653_003:0799b13": "慰其心）。爾時是人輕蔑空行，但求不堅牢",
    "T15n0653_003:0799b14": "事，以有我及有諸法如是等事，令眾心憙。若",
    "T15n0653_003:0799b15": "說一切諸法空者亦輕是人。何以故？舍利弗！",
    "T15n0653_003:0799b16": "法應爾也。眾生善根欲斷，本相則現，真實妙",
    "T15n0653_003:0799b17": "法在於世間無有受者。譬如癡人，以栴檀香",
    "T15n0653_003:0799b18": "同於猥木。「舍利弗！迦葉佛說：『未來世中釋迦",
    "T15n0653_003:0799b19": "牟尼佛諸弟子眾，以利養故，為諸白衣說第",
    "T15n0653_003:0799b20": "一義空。爾時多有在家出家，愚癡不受違逆",
    "T15n0653_003:0799b21": "不信，而反誹謗失於大利。以是因緣當墮惡",
    "T15n0653_003:0799b22": "道』。「舍利弗！爾時多有相違諍論，我論、人論、眾",
    "T15n0653_003:0799b23": "生論、壽者論、命者論，善法欲少但樂利養，實",
    "T15n0653_003:0799b24": "是愚癡自謂有智，互相違逆常共諍訟，樂有",
    "T15n0653_003:0799b25": "斷事生怨嫉心。是人捨沙門法但求利養，多",
    "T15n0653_003:0799b26": "樂事務所營非一，常樂伺求他人長短，自隱",
    "T15n0653_003:0799b27": "其過稱說功德（如今比丘覆藏功德，自出過",
    "T15n0653_003:0799b28": "惡）。當爾之時，咸共不能護持重戒，無所曉故",
    "T15n0653_003:0799b29": "破於儀則，而言：『諸法空、自相空，何所能作？』",
    "T15n0653_003:0799c01": "如那羅戲人種種變現，無所知者見之大笑。",
    "T15n0653_003:0799c02": "何以故？不知戲法其術隱故，生希有心驚怪",
    "T15n0653_003:0799c03": "大笑。如是舍利弗！爾時真實比丘說空寂法，",
    "T15n0653_003:0799c04": "求活命者咸共嗤笑。何以故？是人不知佛法",
    "T15n0653_003:0799c05": "義故，聞說空法驚疑怖畏。舍利弗！汝觀此人，",
    "T15n0653_003:0799c06": "於安隱處生衰惱心，於衰惱處生安隱心，是",
    "T15n0653_003:0799c07": "人顛倒逆行善法，順行惡法。舍利弗！如是癡",
    "T15n0653_003:0799c08": "人，多懷慳貪、瞋恚、愚癡，具行三不善根。「舍利",
    "T15n0653_003:0799c09": "弗！我為利益持戒比丘故，說二百五十戒經。",
    "T15n0653_003:0799c10": "如是癡人，乃以世間小因緣故，向在家者說，",
    "T15n0653_003:0799c11": "乃至書寫以示白衣。舍利弗！如是癡人說言：",
    "T15n0653_003:0799c12": "『諸法空、自相空，何所能作？』何以故？如是癡",
    "T15n0653_003:0799c13": "人，尚不能除慳貪煩惱，何況能斷無明？「舍利",
    "T15n0653_003:0799c14": "弗！爾時持律比丘不能善學，諸說法者亦不",
    "T15n0653_003:0799c15": "善學，讀誦修妬路者亦不善學。舍利弗！云",
    "T15n0653_003:0799c16": "何名為持律比丘不能善學？如來經中說有",
    "T15n0653_003:0799c17": "三學：善戒學、善心學、善慧學。是人於三學中",
    "T15n0653_003:0799c18": "不能善學，但以多聞因緣輕慢他人，是人則",
    "T15n0653_003:0799c19": "為障礙善法。如是癡人，猶尚不能如法答問，",
    "T15n0653_003:0799c20": "況於畢竟空無所有中能發精進？「舍利弗！爾",
    "T15n0653_003:0799c21": "時破戒比丘，樂為白衣執事，宣通使命，療治",
    "T15n0653_003:0799c22": "病法，以自生活。舍利弗！汝今觀此惡人，於我",
    "T15n0653_003:0799c23": "法中出家受戒得受供養，而反以我為怨。舍",
    "T15n0653_003:0799c24": "利弗！爾時四天王、釋提桓因、大梵天王，乃至",
    "T15n0653_003:0799c25": "百千萬億諸天，見我法中如是毀壞，皆大憂",
    "T15n0653_003:0799c26": "愁啼泣涕零。舍利弗！是實不應依止於我，而",
    "T15n0653_003:0799c27": "為白衣營執事務。何以故？釋迦牟尼佛弟子，",
    "T15n0653_003:0799c28": "乃至諸天龍神猶尚不應為作給使，諸天龍",
    "T15n0653_003:0799c29": "神於我弟子與作給使。如是癡人所親近白",
    "T15n0653_003:0800a01": "衣，若能修習通達諸法第一義空，無有是處。",
    "T15n0653_003:0800a02": "「舍利弗！爾時破戒比丘，乃至為得一杯酒",
    "T15n0653_003:0800a03": "故，與諸白衣演說佛法。於意云何？多貪恚癡",
    "T15n0653_003:0800a04": "多樂讀經，貪外經利行不清淨，是人能得信",
    "T15n0653_003:0800a05": "解無所有畢竟空法，能得具足沙門果不？」「不",
    "T15n0653_003:0800a06": "也。世尊！」「舍利弗！若有比丘趣得衣服飲食、臥",
    "T15n0653_003:0800a07": "具醫藥，持戒清淨，不樂眾閙散亂言語，不",
    "T15n0653_003:0800a08": "貪外義晝夜精勤如救頭然，一心勤行八直聖",
    "T15n0653_003:0800a09": "道。是人於空無所得法尚難通達，況是癡",
    "T15n0653_003:0800a10": "人，無有深欲無有信解？舍利弗！汝觀是人，",
    "T15n0653_003:0800a11": "不知如來無上義故破我正法，自為己身及",
    "T15n0653_003:0800a12": "為他人作大衰惱，如是大賊世間怨家，此經",
    "T15n0653_003:0800a13": "中說應當遠離。是人於佛尚不知恩自念：『我",
    "T15n0653_003:0800a14": "等所為出家？於此法中不應行處則不應行。』",
    "T15n0653_003:0800a15": "是故舍利弗！如來欲使未來世中止此惡故，",
    "T15n0653_003:0800a16": "說如是經。若有比丘破所受戒，毀破威儀及",
    "T15n0653_003:0800a17": "破正見，得聞是經怖畏反戒。何以故？破戒",
    "T15n0653_003:0800a18": "之人，不應於彈指頃住聖人相在袈裟中。若",
    "T15n0653_003:0800a19": "聞是經心歡喜者，是人名為供養諸佛守護",
    "T15n0653_003:0800a20": "佛道。何以故？舍利弗！是名佛道真際。若善",
    "T15n0653_003:0800a21": "男子、善女人欲得沙門法者，為聽是經，應過",
    "T15n0653_003:0800a22": "百千萬億由旬。何以故？諸佛如來久乃出世，",
    "T15n0653_003:0800a23": "雖出於世時乃說之。」",
    "T15n0653_003:0800a24": "9 了戒品(下)佛藏經了戒品第九",
    "T15n0653_003:0800a25": "佛告舍利弗：「有三種人，聞說是經心不喜樂。",
    "T15n0653_003:0800a26": "何等三？一者、破戒比丘；二者、增上慢人；三",
    "T15n0653_003:0800a27": "者、不淨說法及貪著我者。是人遠離於此隨",
    "T15n0653_003:0800a28": "順實相深經，具足充滿生盲部黨。是故舍利",
    "T15n0653_003:0800a29": "弗！我以是經重囑累汝。所以者何？是經於如",
    "T15n0653_003:0800b01": "來滅後，能令清淨持戒比丘心生喜樂。如是",
    "T15n0653_003:0800b02": "深經，清淨戒者常所攝持，毀破戒者常所遠",
    "T15n0653_003:0800b03": "離。所以者何？癡人聞說真實正語，則以為",
    "T15n0653_003:0800b04": "苦。「舍利弗！破戒比丘所成相貌，如來於此已",
    "T15n0653_003:0800b05": "具廣說。舍利弗！破戒比丘法應不樂持戒",
    "T15n0653_003:0800b06": "律儀，愚癡之人不喜智慧；慳人不欲聞說布",
    "T15n0653_003:0800b07": "施；增上慢者不欲聞此無憍慢法，若聞驚",
    "T15n0653_003:0800b08": "畏如墮深坑；好世利者貪著美味，聞訶訾食",
    "T15n0653_003:0800b09": "心則憂惱；若人好讀外經書者，則於其中",
    "T15n0653_003:0800b10": "生堅實想；貪著語者樂說散亂，樂嚴飾辭；",
    "T15n0653_003:0800b11": "巧美說者，於佛第一義則無淨心，又於此法",
    "T15n0653_003:0800b12": "不敬不信。舍利弗！譬如不男之人無男子用，",
    "T15n0653_003:0800b13": "至男子中生不男想，而作是念：『是諸人等如",
    "T15n0653_003:0800b14": "我無異。』如是好著外經書者，常樂嚴飾巧",
    "T15n0653_003:0800b15": "美文辭，於佛第一義心不恭敬。舍利弗！其",
    "T15n0653_003:0800b16": "中有人說清淨經，於此人所亦不恭敬，輕慢",
    "T15n0653_003:0800b17": "清淨持戒比丘。何以故？舍利弗！外道經書",
    "T15n0653_003:0800b18": "無真實語，法應憍慢貢高自大。何以故？是事",
    "T15n0653_003:0800b19": "不為厭離、不為寂滅、不為得道、不為涅槃，",
    "T15n0653_003:0800b20": "是人毀壞信等善根故，於一切處不信有功",
    "T15n0653_003:0800b21": "德，如不男人於諸人中皆謂如己。「舍利弗！如",
    "T15n0653_003:0800b22": "生盲人不見諸色，所謂黑色白色，不見黑白",
    "T15n0653_003:0800b23": "色者；不見好色不見醜色、不見青黃赤白紅",
    "T15n0653_003:0800b24": "紫縹色，不見長短麁細深淺等色、不見日月",
    "T15n0653_003:0800b25": "星宿，不見日月星宿者。如是盲人便作是念：",
    "T15n0653_003:0800b26": "『無黑白色、無見黑白色者，無好醜色、無青",
    "T15n0653_003:0800b27": "黃紫縹、長短麁細深淺、日月星宿色，無見",
    "T15n0653_003:0800b28": "日月星宿者，餘人皆亦如是！』盲人心倒，於",
    "T15n0653_003:0800b29": "一切處皆謂黑闇。舍利弗！破戒比丘、增上",
    "T15n0653_003:0800c01": "慢人、墮外道論比丘亦復如是，於深佛法",
    "T15n0653_003:0800c02": "心不信樂不能通達，聞諸法空無所有，不信",
    "T15n0653_003:0800c03": "不樂不能通達。舍利弗！如是諸人畏於汝等，",
    "T15n0653_003:0800c04": "入邪際中不得正法，以是正法名為真實沙",
    "T15n0653_003:0800c05": "門。汝所得法是人不信，猶如盲人謂無白黑",
    "T15n0653_003:0800c06": "等色。「舍利弗！是人如是入於邪際，求外道論",
    "T15n0653_003:0800c07": "樂眾閙語，增長煩惱惡性惡法，是人不能",
    "T15n0653_003:0800c08": "信諸法空，何況通達？舍利弗！於意云何？野",
    "T15n0653_003:0800c09": "干作師子，為能已吼、今吼、當吼，作師子行，今",
    "T15n0653_003:0800c10": "行、當行、已行不？」「不也。世尊！何以故？野干色力",
    "T15n0653_003:0800c11": "音聲不及師子，野干但能作野干聲。若欲作",
    "T15n0653_003:0800c12": "聲，但有野干聲出，非師子聲。」「如是舍利弗！",
    "T15n0653_003:0800c13": "破戒比丘、增上慢比丘自以此事為上，不淨",
    "T15n0653_003:0800c14": "說法者受尼犍子論，若執一事堅持不捨，貪",
    "T15n0653_003:0800c15": "貴世利樂讀經書，不能通達諸法實相。若",
    "T15n0653_003:0800c16": "能信受無相法者，無有是處。「舍利弗！若有比",
    "T15n0653_003:0800c17": "丘耆年有德，比丘中龍有深智慧，是人能信",
    "T15n0653_003:0800c18": "無所有、自相空法、無我、無人法。何以故？是人",
    "T15n0653_003:0800c19": "不樂眾閙雜語；不樂讀經睡眠多事；不為白",
    "T15n0653_003:0800c20": "衣營執事務；不為使命持送文書；不行醫術、",
    "T15n0653_003:0800c21": "不讀醫方、不為販賣、不樂論說世間語言，但",
    "T15n0653_003:0800c22": "樂欲說出世間語。是人能信一切法空，於一",
    "T15n0653_003:0800c23": "切法不起不壞。是人則能證真實際，則能如",
    "T15n0653_003:0800c24": "實正師子吼，非野干吼。「舍利弗！若有比丘著",
    "T15n0653_003:0800c25": "外經義，是人為捨微妙佛法，誦持外道語",
    "T15n0653_003:0800c26": "言為大眾說，但作野干吼。舍利弗！如是惡",
    "T15n0653_003:0800c27": "人名為朽壞沙門。何以故？是外道義，非佛法",
    "T15n0653_003:0800c28": "故。「舍利弗！著外道法比丘，不應自稱是佛弟",
    "T15n0653_003:0800c29": "子。何以故？沙門釋子不說尼犍子語，於大眾",
    "T15n0653_003:0801a01": "中但說佛語。舍利弗！若人著不淨語，欲作",
    "T15n0653_003:0801a02": "師子吼，但作野干鳴，是人不能解佛法第一",
    "T15n0653_003:0801a03": "義。「舍利弗！我今明了告汝，若人具足持戒、禪",
    "T15n0653_003:0801a04": "定、智慧，不慳不貪、不染恚癡，不懷諂曲有厭",
    "T15n0653_003:0801a05": "惡心，言必真實，常樂獨處不樂睡眠，樂空無",
    "T15n0653_003:0801a06": "相無願、無生無滅行，生離欲心求解佛法第",
    "T15n0653_003:0801a07": "一義，不好世語樂出世語盡持諸戒，一切惡",
    "T15n0653_003:0801a08": "事及惡知識悉皆遠離，住如是法則能解空",
    "T15n0653_003:0801a09": "無所有法。何以故？舍利弗！是行名為大人所",
    "T15n0653_003:0801a10": "行；非是貪樂利養所行，非是愚癡常人所行，",
    "T15n0653_003:0801a11": "非是敗壞沙門所行，非是糟糠沙門所行，",
    "T15n0653_003:0801a12": "非是假名沙門所行。「舍利弗！諸法實相畢竟",
    "T15n0653_003:0801a13": "空寂，即是佛道，好世財利貪說不淨法者，所",
    "T15n0653_003:0801a14": "不能及。舍利弗！是地名為大智者地；非是貪",
    "T15n0653_003:0801a15": "樂外道者地，非說我見人見者地。「舍利弗！",
    "T15n0653_003:0801a16": "若實有我、有人者，說我人者，應有實相。如實",
    "T15n0653_003:0801a17": "應問：『若有我者，為是何色？青黃赤白？為在",
    "T15n0653_003:0801a18": "身中？為在身外？為遍在身如油在麻？』舍利弗！",
    "T15n0653_003:0801a19": "麻中有油，可出可示。若我在內說有我者，應",
    "T15n0653_003:0801a20": "說應示，如從麻中出油示油。第一義中求我",
    "T15n0653_003:0801a21": "不可得，是故當知，若說有我人者，是人猶尚",
    "T15n0653_003:0801a22": "無沙門戒，況沙門地？「舍利弗！當知如是邪貪",
    "T15n0653_003:0801a23": "著者，所謂著我、著眾生、著壽命者，則為墮頂。",
    "T15n0653_003:0801a24": "是人如是邪貪著故，尚不能除貪利養心，況",
    "T15n0653_003:0801a25": "細煩惱？舍利弗！通達空者，若為貪欲、瞋恚、愚",
    "T15n0653_003:0801a26": "癡利養所覆，無有是處，亦不墮頂。「舍利弗！",
    "T15n0653_003:0801a27": "計我心者謂有壽命，壽命因緣故，則為利養",
    "T15n0653_003:0801a28": "所牽障礙於道。舍利弗！我見者、人見者，雖於",
    "T15n0653_003:0801a29": "我法出家為道，如是癡人於清淨中則非出",
    "T15n0653_003:0801b01": "家。何以故？尼犍子出家，皆計我心有所得",
    "T15n0653_003:0801b02": "故。舍利弗！有所得者，從無始世常有此見，若",
    "T15n0653_003:0801b03": "得出家猶有不絕，是名因外道出家，不名因",
    "T15n0653_003:0801b04": "聖法出家。何以故？弊人不能信樂大法，於清",
    "T15n0653_003:0801b05": "淨大法無真實想。「舍利弗！如是破法重罪",
    "T15n0653_003:0801b06": "因緣餘殃未盡，不能信解諸法實相，起不善",
    "T15n0653_003:0801b07": "業，或謗八直聖道；或於淨戒比丘而生惡心，",
    "T15n0653_003:0801b08": "妄出其過；或言破戒、破見、破命、破威儀；或不",
    "T15n0653_003:0801b09": "見他過妄生是非；或以濁恚嫉心說他惡名；",
    "T15n0653_003:0801b10": "或不能知佛經義理，謂非佛法。如是惡人成",
    "T15n0653_003:0801b11": "就破法惡業，於佛第一義中，心不通達不入",
    "T15n0653_003:0801b12": "不喜。如是重罪餘報因緣，雖勤精進，猶尚",
    "T15n0653_003:0801b13": "不能取所緣相，何況繫心能得道果？又深依",
    "T15n0653_003:0801b14": "止我見人見，如是見者，乃至諸佛猶亦不能",
    "T15n0653_003:0801b15": "拔其根本，何況聲聞？「舍利弗！若人有如是",
    "T15n0653_003:0801b16": "貪著不善邪見，謂我見、人見、眾生見、壽者見、",
    "T15n0653_003:0801b17": "命者見，又於第一義空驚疑畏者，當知是人",
    "T15n0653_003:0801b18": "先世成就破法罪緣。舍利弗！若人如是貪著",
    "T15n0653_003:0801b19": "惡邪不善，謂貪我、貪人、貪壽命者，是人百",
    "T15n0653_003:0801b20": "千億諸佛以三輪示現，不能令悟使得道果。",
    "T15n0653_003:0801b21": "舍利弗！寧以利刀割舌，不應不見他事妄說",
    "T15n0653_003:0801b22": "其過，破戒、破見、破命、破威儀。「舍利弗！於未來",
    "T15n0653_003:0801b23": "世，當有比丘善護二百五十戒，是人我慢",
    "T15n0653_003:0801b24": "心生而作是念：『我是持戒，餘人不爾！』輕於他",
    "T15n0653_003:0801b25": "人心無恭敬：『我是多聞，彼非多聞。』舍利弗！爾",
    "T15n0653_003:0801b26": "時多有比丘，但貴持戒多行阿蘭若行，能",
    "T15n0653_003:0801b27": "善護戒品隨所說行，勤心讀經求通佛法。如",
    "T15n0653_003:0801b28": "是人等，生多聞慢、阿練若慢，而好瞋恚心常",
    "T15n0653_003:0801b29": "垢濁，深懷慳貪、瞋恚毒心頑鈍無知，以小因",
    "T15n0653_003:0801c01": "緣而起大事。是人瞋恚覆心互相出過，謂破",
    "T15n0653_003:0801c02": "戒、破見、破命、破威儀。舍利弗！如是僧中有好",
    "T15n0653_003:0801c03": "比丘，心無偏黨處在中間，而亦同之在彼惡",
    "T15n0653_003:0801c04": "中，互相譏論諍訟不息，不得安隱坐禪讀經，",
    "T15n0653_003:0801c05": "在家出家皆亦嬈動。「如是舍利弗！爾時多",
    "T15n0653_003:0801c06": "有比丘，一歲二歲三歲乃至九歲，輕慢上座",
    "T15n0653_003:0801c07": "無有恭敬，是人出家受戒多不如法，習効和",
    "T15n0653_003:0801c08": "上阿闍梨亦無恭敬。舍利弗！爾時年少比",
    "T15n0653_003:0801c09": "丘及先出家無有依止，共相輕慢十歲比丘",
    "T15n0653_003:0801c10": "所畜徒眾，其諸徒眾皆無恭敬威儀法則，亦",
    "T15n0653_003:0801c11": "不如法。舍利弗！時諸惡人，具足貪欲、瞋恚、愚",
    "T15n0653_003:0801c12": "癡，互相輕慢無有恭敬，相違逆故我法則滅。",
    "T15n0653_003:0801c13": "舍利弗！時諸癡人多起破法罪業，起此罪已",
    "T15n0653_003:0801c14": "當墮惡道。「舍利弗！我今明了告汝，求自利",
    "T15n0653_003:0801c15": "己善比丘，當爾之時不應入眾，乃至一宿；",
    "T15n0653_003:0801c16": "唯除阿羅漢煩惱已斷，及病比丘於中有緣。",
    "T15n0653_003:0801c17": "何以故？舍利弗！當爾時人貪欲、瞋恚、愚癡毒",
    "T15n0653_003:0801c18": "盛，不活怖畏常所逼切。求利善人常應自",
    "T15n0653_003:0801c19": "處山林空靜，乃至畢命如野獸死。「舍利弗！我",
    "T15n0653_003:0801c20": "今明了告汝，我此真法不久住世。何以故？眾",
    "T15n0653_003:0801c21": "生福德善根已盡，濁世在近，求自利善比丘",
    "T15n0653_003:0801c22": "應生如是厭心：我當云何？見法破亂、見此",
    "T15n0653_003:0801c23": "沙門惡世難時，我當勤心精進早得道果。「舍",
    "T15n0653_003:0801c24": "利弗！我法無諸難事，不念衣食臥具醫藥，",
    "T15n0653_003:0801c25": "汝等但當勤行佛道，莫貴世間財利供養。舍",
    "T15n0653_003:0801c26": "利弗！汝今善聽！我當語汝。若有一心行道比",
    "T15n0653_003:0801c27": "丘，千億天神皆共同心，以諸樂具欲共供",
    "T15n0653_003:0801c28": "養。舍利弗！諸人供養坐禪比丘不及天神。是",
    "T15n0653_003:0801c29": "故舍利弗！汝勿憂念不得自供。佛真教化",
    "T15n0653_003:0802a01": "當隨順行，莫以第一義空出人過惡。何以",
    "T15n0653_003:0802a02": "故？舍利弗！大嶮難者所謂得空。或有比丘因",
    "T15n0653_003:0802a03": "以我法出家受戒，於此法中勤行精進。雖諸",
    "T15n0653_003:0802a04": "天神、諸人不念，但能一心勤行道者，終亦不",
    "T15n0653_003:0802a05": "念衣食所須、所以者何？如來福藏無量難盡。",
    "T15n0653_003:0802a06": "「舍利弗！如來滅後，白毫相中百千億分，其中",
    "T15n0653_003:0802a07": "一分供養舍利及諸弟子。舍利弗！設使一切",
    "T15n0653_003:0802a08": "世間人，皆共出家隨順法行，於白毫相百千",
    "T15n0653_003:0802a09": "億分不盡其一。舍利弗！如來如是無量福德，",
    "T15n0653_003:0802a10": "若諸比丘所得飲食，及所須物趣得皆足。舍",
    "T15n0653_003:0802a11": "利弗！是諸比丘應如是念：『不應於所須物，行",
    "T15n0653_003:0802a12": "諸邪命惡法。』「舍利弗！若納衣比丘，於糞掃",
    "T15n0653_003:0802a13": "中拾取弊故，應生是心：『以此障寒及修聖",
    "T15n0653_003:0802a14": "道。我今以此弊故，縫作僧伽梨著，勤行精",
    "T15n0653_003:0802a15": "進；若以凡夫，乃至一夜不應著此。』是比丘",
    "T15n0653_003:0802a16": "淨浣縫著。若此比丘於此納衣生貪著心，",
    "T15n0653_003:0802a17": "即應捨之，我不聽著，何況餘衣？何以故？舍",
    "T15n0653_003:0802a18": "利弗！是比丘於此衣中，生非比丘法，是比丘",
    "T15n0653_003:0802a19": "不復應著，何況餘物？舍利弗！是時比丘寧",
    "T15n0653_003:0802a20": "以赤熱鐵鍱自纏其身，不應著此納衣。何以",
    "T15n0653_003:0802a21": "故？於此衣中染愛心故。「舍利弗！納衣比丘",
    "T15n0653_003:0802a22": "應作是念：『著此納衣，以遮寒熱以助修道，我",
    "T15n0653_003:0802a23": "今不復更著餘衣，當得須陀洹果、斯陀含果、",
    "T15n0653_003:0802a24": "阿那含果、阿羅漢果。』舍利弗！如是納衣比丘",
    "T15n0653_003:0802a25": "專求道者，我則聽著。「舍利弗！乞食比丘，應",
    "T15n0653_003:0802a26": "諸法中無所分別，常攝其心不令散亂而入",
    "T15n0653_003:0802a27": "聚落，以諸禪定而自莊嚴，乞食得已心不",
    "T15n0653_003:0802a28": "染污，持所得食從聚落出，在淨水邊可修道",
    "T15n0653_003:0802a29": "處，置食一面洗脚而坐，以食著前應生厭離",
    "T15n0653_003:0802b01": "想、不淨想、屎尿想、臭爛想、變吐想、塗瘡想、厭惡",
    "T15n0653_003:0802b02": "想、子肉想、臭果想、沈重想。又於身中應生死",
    "T15n0653_003:0802b03": "想、青想、膿想、爛壞想。舍利弗！比丘應生如是",
    "T15n0653_003:0802b04": "想，以無貪著心然後乃食，但以支身除飢渴",
    "T15n0653_003:0802b05": "病，令得修道。應作是念：『我食此食，破先苦惱",
    "T15n0653_003:0802b06": "不生後苦，心得快樂調適無患，身體輕便行",
    "T15n0653_003:0802b07": "步安隱。』又念：『食此食已，我應當得須陀洹果、",
    "T15n0653_003:0802b08": "斯陀含果、阿那含果、阿羅漢果、無生法忍。』舍",
    "T15n0653_003:0802b09": "利弗！比丘如是食者，我聽乞食。「舍利弗！若乞",
    "T15n0653_003:0802b10": "食比丘，於所得食生貪味心，以為甘美而作",
    "T15n0653_003:0802b11": "是念：『我食此食，當得好色氣力充盛。』不作是",
    "T15n0653_003:0802b12": "念：『我食此食勤行聖道。』如是比丘我乃不聽",
    "T15n0653_003:0802b13": "受一飲水，何況飯食？「舍利弗！若於食中不",
    "T15n0653_003:0802b14": "見過惡，不見出道而便食者，寧自以手割股",
    "T15n0653_003:0802b15": "肉噉。何以故？我聽行者、得者受他供養，不聽",
    "T15n0653_003:0802b16": "餘人。舍利弗！云何名為行者？若有比丘決",
    "T15n0653_003:0802b17": "定發心：『我於今世斷諸結使，當入無餘涅槃。』",
    "T15n0653_003:0802b18": "修習聖道如救頭然，又當除斷不善惡法，是",
    "T15n0653_003:0802b19": "名行者；又能一心信解空、無相、無願，為得須",
    "T15n0653_003:0802b20": "陀洹果、斯陀含果、阿那含果、阿羅漢果斷諸煩",
    "T15n0653_003:0802b21": "惱，名為行者；求諸善法常行諮問，名為行者；",
    "T15n0653_003:0802b22": "又能發心度脫一切，名為行者；勤心修習諸",
    "T15n0653_003:0802b23": "助道法，於諸經中如說而行，及有一心求",
    "T15n0653_003:0802b24": "佛道者，舍利弗！於佛法中是名行者。「何謂得",
    "T15n0653_003:0802b25": "者？謂得須陀洹脫三惡道，名為得者。斯陀含、",
    "T15n0653_003:0802b26": "阿那含、阿羅漢，斷諸煩惱求道已息，所作已",
    "T15n0653_003:0802b27": "辦善學三學，是名得者。我聽是人得受供養，",
    "T15n0653_003:0802b28": "是人若受供養，是名善受供養。「舍利弗！清淨",
    "T15n0653_003:0802b29": "持戒者、開化檀越者及修多聞讀誦經者，謂",
    "T15n0653_003:0802c01": "讀誦修妬路、岐夜、授記經、伽陀、憂陀那、尼陀",
    "T15n0653_003:0802c02": "那、如是諸經、本生經、方廣經、未曾有經、阿波",
    "T15n0653_003:0802c03": "陀那、論議經，是人又能清淨持戒無有瑕",
    "T15n0653_003:0802c04": "疵，不垢不濁自在不著，智者所讚能自具足，",
    "T15n0653_003:0802c05": "隨順禪定時時樂坐禪，如是比丘我亦聽受",
    "T15n0653_003:0802c06": "供養。「舍利弗！身證法者無有疑悔，我聽是人",
    "T15n0653_003:0802c07": "高座說法。雖是凡夫清淨持戒，心不貪著外",
    "T15n0653_003:0802c08": "道經義，一心勤求沙門上果，不貪利養善巧",
    "T15n0653_003:0802c09": "定說，多聞廣喻猶如大海，乃至失命猶不",
    "T15n0653_003:0802c10": "妄語，不樂諍訟自利利他，唯說清淨第一實",
    "T15n0653_003:0802c11": "義，所說如是亦如是行。舍利弗！如是說者我",
    "T15n0653_003:0802c12": "聽說法。「如來所說能使諸法不相違逆，謂說",
    "T15n0653_003:0802c13": "戒、定、慧、解脫、解脫知見。舍利弗！求利比丘！",
    "T15n0653_003:0802c14": "為佛出家而破戒品，何用說法？何以故？舍利",
    "T15n0653_003:0802c15": "弗！我經中說：『若人自不善寂自不能護，能令",
    "T15n0653_003:0802c16": "他人善寂自護，無有是處。如人自沒污泥，欲",
    "T15n0653_003:0802c17": "出他人，無有是處。若人能自善寂，能出污",
    "T15n0653_003:0802c18": "泥，欲出他人，則有是處。』是故舍利弗！我今明",
    "T15n0653_003:0802c19": "了告汝，誹謗如來其罪不輕，實語比丘應聽",
    "T15n0653_003:0802c20": "說法，非妄語者持戒比丘，則能法施。「舍利",
    "T15n0653_003:0802c21": "弗！高座說法決定斷疑，最是上事。若持戒不",
    "T15n0653_003:0802c22": "淨著外道義，我則不聽。及妄語者、貴世樂",
    "T15n0653_003:0802c23": "者、求利養者、樂諍訟者，我亦不聽。我聽淨",
    "T15n0653_003:0802c24": "持戒者、質直心者、通達諸法實相者，高座",
    "T15n0653_003:0802c25": "說法。「舍利弗！破戒比丘寧當捨戒，不著聖",
    "T15n0653_003:0802c26": "人相袈裟覆藏罪垢，密作眾惡受人信施。舍",
    "T15n0653_003:0802c27": "利弗！以小因緣，而於久遠受地獄身。」",
    "T15n0653_003:0802c28": "10 囑累品(下)佛藏經囑累品第十",
    "T15n0653_003:0802c29": "爾時阿難白佛言：「世尊！當爾世時諸比丘等，",
    "T15n0653_003:0803a01": "於善法中云何精進？」佛告阿難：「且置莫問。所",
    "T15n0653_003:0803a02": "以者何？佛無量智所說經典，爾時比丘尚不",
    "T15n0653_003:0803a03": "能信，況能勤行？阿難！如來於有為法中所有",
    "T15n0653_003:0803a04": "智慧，一切辟支佛、阿羅漢等不能解知。阿難！",
    "T15n0653_003:0803a05": "如來所知法，若為汝說，汝則迷悶，何況是人",
    "T15n0653_003:0803a06": "當能信之？如來於今說如是經，爾時癡人猶",
    "T15n0653_003:0803a07": "尚不信，何況能信所說罪報？阿難！法應當",
    "T15n0653_003:0803a08": "爾！自身是惡謂餘亦惡，如今第一懈怠比丘，",
    "T15n0653_003:0803a09": "爾時第一精進比丘所不能及，若所持戒威",
    "T15n0653_003:0803a10": "儀智慧，不得相比。如來若說此人所行一",
    "T15n0653_003:0803a11": "切過惡，轉身所受，是人不信，更起重罪。汝等",
    "T15n0653_003:0803a12": "若聞亦得憂怖，不能量其所受罪惡。阿難！如",
    "T15n0653_003:0803a13": "來深法受者難有。於意云何？好床茵褥，豚子",
    "T15n0653_003:0803a14": "樂不？」「不也。世尊！」「阿難！我阿耨多羅三藐三",
    "T15n0653_003:0803a15": "菩提，此法深妙智者所樂，是人不能信解通",
    "T15n0653_003:0803a16": "達。得出家已自稱沙門，不能堪受如實教化，",
    "T15n0653_003:0803a17": "於此法中不能修心、不得滋味，振手而去墮",
    "T15n0653_003:0803a18": "在惡道，猶如豚子捨好床褥。何以故？阿難！",
    "T15n0653_003:0803a19": "是我阿耨多羅三藐三菩提甚深清淨，非難",
    "T15n0653_003:0803a20": "化者所能信解，難降伏者、無智慧者、難滿",
    "T15n0653_003:0803a21": "者、難養者、破戒者、難與語者、住邪法者、行",
    "T15n0653_003:0803a22": "邪行者、貴財利者、以衣食為上者、破威儀",
    "T15n0653_003:0803a23": "者、破戒德者、墮頂者、弊惡者、懈怠者、小",
    "T15n0653_003:0803a24": "欲者、小精進者、無羞者、耐羞者、怱怱營事業",
    "T15n0653_003:0803a25": "者，沙門中旃陀羅、沙門中白衣、沙門中敗",
    "T15n0653_003:0803a26": "壞、沙門中行邪道者、非沙門自言是沙門者、",
    "T15n0653_003:0803a27": "魔所吞者、與外道義合者、不如說行者、樂眾",
    "T15n0653_003:0803a28": "閙者、樂散亂語者、具有魔事者、魔所衰惱",
    "T15n0653_003:0803a29": "者、煩惱熾盛者，我見者、人見者、眾生見者、顛",
    "T15n0653_003:0803b01": "倒者，於我此法若能信解通達，無有是處。何",
    "T15n0653_003:0803b02": "以故？阿難！我阿耨多羅三藐三菩提清淨快",
    "T15n0653_003:0803b03": "大，與此惡人不相稱可。阿難！譬如百千億",
    "T15n0653_003:0803b04": "三千大千世界中間曠遠，此弊惡人遠沙門",
    "T15n0653_003:0803b05": "法，猶尚如是，況得順忍？況得涅槃？「阿難！如",
    "T15n0653_003:0803b06": "此事者說不可盡，當來沙門弊惡鄙賤，深懷",
    "T15n0653_003:0803b07": "慳貪、深懷瞋恚、深懷不信。三毒熾盛心行麁",
    "T15n0653_003:0803b08": "獷，難可制御。阿難！譬如良田善熟以火自",
    "T15n0653_003:0803b09": "燒，甘饍美食而自著毒，舍宅所有以火自",
    "T15n0653_003:0803b10": "焚，為應爾不？」「不也。世尊！」「阿難！如是未來世癡",
    "T15n0653_003:0803b11": "人，因以我法得受供養，而不信解如來功德，",
    "T15n0653_003:0803b12": "又不能信如是等經，不能堪忍如實說過，自",
    "T15n0653_003:0803b13": "知瘡疣而逆我語。如是癡人依佛自活，而逆",
    "T15n0653_003:0803b14": "是法。阿難！爾時閻浮提內，如是癡人充滿其",
    "T15n0653_003:0803b15": "中。阿難！且置。何用求此愚癡惡人，徒生徒老",
    "T15n0653_003:0803b16": "所行惡事？」爾時阿難白佛言：「世尊！當何名此",
    "T15n0653_003:0803b17": "經？云何奉持？」佛告阿難：「此經名為『佛藏』，亦名",
    "T15n0653_003:0803b18": "『發起精進』，亦名『降伏破戒』，亦名『選擇諸法』。當",
    "T15n0653_003:0803b19": "奉持之。「阿難！若人誦持是經，所得功德無量",
    "T15n0653_003:0803b20": "無邊。所以者何？破戒比丘尚不能信讀誦教",
    "T15n0653_003:0803b21": "人，況於是中得歡喜心？何以故？阿難！譬如惡",
    "T15n0653_003:0803b22": "賊於王大臣，不敢自現盜他物者，不自言賊。",
    "T15n0653_003:0803b23": "如是阿難！破戒比丘成就非沙門法，尚不自",
    "T15n0653_003:0803b24": "言是惡，況能向餘人說，自言罪人？阿難！如是",
    "T15n0653_003:0803b25": "經者，破戒比丘隨得聞時，能自降伏則有慚",
    "T15n0653_003:0803b26": "愧，持戒比丘得自增長。」說是經時，無數諸",
    "T15n0653_003:0803b27": "天於諸法中得法眼淨，惡魔及諸眷屬皆大",
    "T15n0653_003:0803b28": "憂惱，如墮十六種大坑，大啼哭言：「瞿曇沙",
    "T15n0653_003:0803b29": "門知我覺我，我常長夜願佛滅後，破持戒者、",
    "T15n0653_003:0803c01": "助破戒者，欲令諸惡比丘不知佛法，但知讀",
    "T15n0653_003:0803c02": "誦。我欲於佛法中破安隱心，語言此非佛法",
    "T15n0653_003:0803c03": "無有義趣。瞿曇於今在諸天人大眾之中，守",
    "T15n0653_003:0803c04": "護是法遮我所願。」魔說此已，懷憂愁惱忽",
    "T15n0653_003:0803c05": "然不現。爾時世尊欲明了此事，而說偈言：",
    "T15n0653_003:0803c06": "「我所說諸法，　　隨順第一義；",
    "T15n0653_003:0803c07": "有為不堅牢，　　如夢之所見。",
    "T15n0653_003:0803c08": "我今說此法，　　呵責未來事；",
    "T15n0653_003:0803c09": "隨順第一義，　　防制諸惡人。",
    "T15n0653_003:0803c10": "爾時惡世中，　　比丘心嬈動；",
    "T15n0653_003:0803c11": "諍訟生是非，　　不能得涅槃。",
    "T15n0653_003:0803c12": "沙門及白衣，　　所說無有異；",
    "T15n0653_003:0803c13": "爾時我此法，　　與俗法無別。",
    "T15n0653_003:0803c14": "為諸在家說：　　『汝知我希有；",
    "T15n0653_003:0803c15": "我得於佛法，　　初道第一果。』",
    "T15n0653_003:0803c16": "更有比丘言：　　『我說不異是；",
    "T15n0653_003:0803c17": "此人與我同，　　我真見法者。』",
    "T15n0653_003:0803c18": "見法不見者，　　為致白衣故；",
    "T15n0653_003:0803c19": "各於自法中，　　而生其議論。",
    "T15n0653_003:0803c20": "有言一切有，　　有言一切空；",
    "T15n0653_003:0803c21": "不住於正道，　　性惡毀我法。",
    "T15n0653_003:0803c22": "『汝勿近是人，　　可來親附我；",
    "T15n0653_003:0803c23": "為汝說真法，　　如我疾得道。』",
    "T15n0653_003:0803c24": "如是諸音聲，　　流布於遠近；",
    "T15n0653_003:0803c25": "同心相黨助，　　破我所教法。",
    "T15n0653_003:0803c26": "譬如諸惡賊，　　同惡共為侶；",
    "T15n0653_003:0803c27": "反逆破國土，　　城邑及聚落。",
    "T15n0653_003:0803c28": "爾時諸比丘，　　難可得開化；",
    "T15n0653_003:0803c29": "鈍根深貪著，　　少智依我、人。",
    "T15n0653_003:0804a01": "不解於如來，　　隨宜所說法；",
    "T15n0653_003:0804a02": "說有漏增上，　　自言是得道。",
    "T15n0653_003:0804a03": "在於大會中，　　多有諸比丘；",
    "T15n0653_003:0804a04": "皆言有智慧，　　求智無一人。",
    "T15n0653_003:0804a05": "若是大會中，　　或有一比丘；",
    "T15n0653_003:0804a06": "如實有智慧，　　皆呵言無智。",
    "T15n0653_003:0804a07": "諸天神等見，　　法王道散壞；",
    "T15n0653_003:0804a08": "咸皆懷憂惱，　　相對而啼泣。",
    "T15n0653_003:0804a09": "中有諸樹神，　　從樹而墮地；",
    "T15n0653_003:0804a10": "咸言：『釋師子　　妙法今悉壞。",
    "T15n0653_003:0804a11": "佛寶法僧寶，　　在世猶未久；",
    "T15n0653_003:0804a12": "如何於今日，　　悉皆當散壞？",
    "T15n0653_003:0804a13": "我等不復聞，　　如來所說法；",
    "T15n0653_003:0804a14": "癡冥無所知，　　上道今將滅。』",
    "T15n0653_003:0804a15": "爾時諸地神，　　皆出大音聲：",
    "T15n0653_003:0804a16": "『如來大法炬，　　於今當滅盡。",
    "T15n0653_003:0804a17": "諸天諸神等，　　後莫有所悔，",
    "T15n0653_003:0804a18": "而言不見聞，　　佛道今已滅。』",
    "T15n0653_003:0804a19": "如來無量劫，　　自利亦利人；",
    "T15n0653_003:0804a20": "忍受諸苦惱，　　發願得成佛。",
    "T15n0653_003:0804a21": "釋師子大聖，　　度諸眾生者；",
    "T15n0653_003:0804a22": "清淨微妙法，　　今將欲滅盡。",
    "T15n0653_003:0804a23": "癡惡諸賊等，　　於今當得力；",
    "T15n0653_003:0804a24": "無有慈愍心，　　互相謗毀惱。",
    "T15n0653_003:0804a25": "魔使及魔民，　　鈍根難開化；",
    "T15n0653_003:0804a26": "諂曲懈怠心，　　瞋恚壞佛法。",
    "T15n0653_003:0804a27": "但於空林中，　　坐禪滿三月；",
    "T15n0653_003:0804a28": "自言是羅漢，　　無禪況得道？",
    "T15n0653_003:0804a29": "不得言得道，　　死言入涅槃；",
    "T15n0653_003:0804b01": "眾人信起塔，　　而自入地獄。",
    "T15n0653_003:0804b02": "如是癡空者，　　互共相輕恚；",
    "T15n0653_003:0804b03": "我於無量劫，　　所得今盡壞。",
    "T15n0653_003:0804b04": "爾時虛空神，　　共見釋師子；",
    "T15n0653_003:0804b05": "妙法毀壞敗，　　發聲皆啼泣。",
    "T15n0653_003:0804b06": "四天王聞此，　　皆共懷憂惱；",
    "T15n0653_003:0804b07": "時與諸天神，　　僉皆共來下。",
    "T15n0653_003:0804b08": "阿羅迦槃城，　　夜叉神眾來；",
    "T15n0653_003:0804b09": "僉皆大啼哭，　　出可畏音聲。",
    "T15n0653_003:0804b10": "有諸七寶城，　　嚴飾極微妙；",
    "T15n0653_003:0804b11": "失色皆如土，　　諸天不樂住。",
    "T15n0653_003:0804b12": "悲號大啼哭，　　處處皆來集；",
    "T15n0653_003:0804b13": "各共懷憂惱，　　相見不能言。",
    "T15n0653_003:0804b14": "宛轉臥在地，　　發如是音聲；",
    "T15n0653_003:0804b15": "共行閻浮提，　　見是大怖畏。",
    "T15n0653_003:0804b16": "佛子共鬪諍，　　破法而分散；",
    "T15n0653_003:0804b17": "皆從天上來，　　共詣我生處。",
    "T15n0653_003:0804b18": "天神諸寶城，　　七日無光色；",
    "T15n0653_003:0804b19": "各共坐啼泣，　　滿七日不起。",
    "T15n0653_003:0804b20": "『如何大精進，　　勇猛世間尊！",
    "T15n0653_003:0804b21": "我等見住此，　　今當不復見。』",
    "T15n0653_003:0804b22": "咸共詣祇洹，　　相對而啼泣：",
    "T15n0653_003:0804b23": "『佛此說四諦，　　我等此中聞。",
    "T15n0653_003:0804b24": "世間將盲冥，　　互相輕恚慢；",
    "T15n0653_003:0804b25": "但起諸惡業，　　還墮於惡道。",
    "T15n0653_003:0804b26": "諸天妙宮殿，　　可惜今將空；",
    "T15n0653_003:0804b27": "我等諸天神，　　無復救度者。』",
    "T15n0653_003:0804b28": "爾時閻浮提，　　毀壞無威色；",
    "T15n0653_003:0804b29": "經行處樹下，　　山窟無善人。",
    "T15n0653_003:0804c01": "一切諸世間，　　悉皆大嬈動；",
    "T15n0653_003:0804c02": "諸天及大神，　　音聲可怖畏。",
    "T15n0653_003:0804c03": "爾時忉利天，　　舉手大悲哭；",
    "T15n0653_003:0804c04": "各於宮殿中，　　發聲而號哭。",
    "T15n0653_003:0804c05": "諸天宮殿中，　　皆稱說我言；",
    "T15n0653_003:0804c06": "永離大聖王，　　為我說法者。",
    "T15n0653_003:0804c07": "忉利天六月，　　不食修陀食；",
    "T15n0653_003:0804c08": "不聽伎樂音，　　憂愁如喪子。",
    "T15n0653_003:0804c09": "諸阿修羅眾，　　聞有如此事；",
    "T15n0653_003:0804c10": "皆共相命集，　　欲攻忉利天。",
    "T15n0653_003:0804c11": "時諸閻浮王，　　皆共相征罰；",
    "T15n0653_003:0804c12": "諸天阿修羅，　　亦皆共戰鬪。",
    "T15n0653_003:0804c13": "爾時諸比丘，　　及諸比丘尼；",
    "T15n0653_003:0804c14": "多墮惡道中，　　少有得免者。",
    "T15n0653_003:0804c15": "破戒諸白衣，　　隨順惡比丘；",
    "T15n0653_003:0804c16": "以是因緣故，　　皆趣於惡道。",
    "T15n0653_003:0804c17": "諸惡優婆夷，　　隨順惡師故；",
    "T15n0653_003:0804c18": "亦復入惡道，　　世間皆嬈動。",
    "T15n0653_003:0804c19": "有入城聚落，　　有至山林中；",
    "T15n0653_003:0804c20": "東西懷憂惱，　　以損其壽命。",
    "T15n0653_003:0804c21": "爾時多惡賊，　　多有諸嶮道；",
    "T15n0653_003:0804c22": "種五穀不生，　　若生蟲所食。",
    "T15n0653_003:0804c23": "爾時世人民，　　飢饉多餓死；",
    "T15n0653_003:0804c24": "死墮餓鬼中，　　久受諸苦惱。",
    "T15n0653_003:0804c25": "時人施佛物、　　塔及四方僧；",
    "T15n0653_003:0804c26": "輒皆共分食，　　我後僧如是。",
    "T15n0653_003:0804c27": "阿難汝等當，　　勉力勤精進；",
    "T15n0653_003:0804c28": "莫見後末世，　　如是眾惡事。",
    "T15n0653_003:0804c29": "一切諸凡夫，　　愚癡無有智；",
    "T15n0653_003:0805a01": "起諸凡夫業，　　疾墮惡道中。",
    "T15n0653_003:0805a02": "汝等勤讀誦，　　是名智慧因；",
    "T15n0653_003:0805a03": "若為智慧故，　　疾得至勝處。",
    "T15n0653_003:0805a04": "我學世正見，　　汝亦如我學；",
    "T15n0653_003:0805a05": "斷世障礙事，　　疾得至勝處。",
    "T15n0653_003:0805a06": "勤行八聖道，　　當疾得涅槃；",
    "T15n0653_003:0805a07": "思量求自利，　　我所說如是。",
    "T15n0653_003:0805a08": "是劫過去後，　　六十劫無佛；",
    "T15n0653_003:0805a09": "尚無佛音聲，　　況有得道者？",
    "T15n0653_003:0805a10": "時世諸人民，　　飢餓所逼切；",
    "T15n0653_003:0805a11": "無有孝慈心，　　食母食兒肉。",
    "T15n0653_003:0805a12": "時諸家生子，　　常護恐他食；",
    "T15n0653_003:0805a13": "誰聞是惡事，　　復起生死業。",
    "T15n0653_003:0805a14": "諸苦癡為本，　　五陰貪為本；",
    "T15n0653_003:0805a15": "若不樂五欲，　　當斷諸貪著。",
    "T15n0653_003:0805a16": "受福果報時，　　深生貪著心；",
    "T15n0653_003:0805a17": "貪著因緣故，　　起惡墮惡道。",
    "T15n0653_003:0805a18": "無漏法空寂，　　世間無牢堅；",
    "T15n0653_003:0805a19": "若知如是者，　　汝等應疾行。",
    "T15n0653_003:0805a20": "無心生心想，　　而自大驚畏：",
    "T15n0653_003:0805a21": "『我為作不作？　　是事為云何？』",
    "T15n0653_003:0805a22": "如是諸凡夫，　　思惟而籌量：",
    "T15n0653_003:0805a23": "『我當云何作？』　　如是常啼泣。",
    "T15n0653_003:0805a24": "無陰生陰想，　　無我生我想；",
    "T15n0653_003:0805a25": "聞自相空法，　　如是亦迷悶。",
    "T15n0653_003:0805a26": "不知佛如實，　　所說諸陰義；",
    "T15n0653_003:0805a27": "聞則以為定，　　畏處無畏想。",
    "T15n0653_003:0805a28": "我說去來今，　　諸陰皆空寂；",
    "T15n0653_003:0805a29": "三世悉平等，　　猶若如虛空。",
    "T15n0653_003:0805b01": "所有過去佛，　　亦說自相空；",
    "T15n0653_003:0805b02": "未來世諸佛，　　亦說自相空。",
    "T15n0653_003:0805b03": "我今出於世，　　亦說一切法；",
    "T15n0653_003:0805b04": "自性自相空，　　三世無有異。",
    "T15n0653_003:0805b05": "當來人不知，　　佛所說實義；",
    "T15n0653_003:0805b06": "貪著我眾生，　　常墮於惡道。",
    "T15n0653_003:0805b07": "當來世如是，　　大惡甚可畏；",
    "T15n0653_003:0805b08": "汝等勤精進，　　莫見是惡世。」",
    "T15n0653_003:0805b09": "佛說此經已，長老舍利弗及諸比丘，一切世",
    "T15n0653_003:0805b10": "間天人大眾，聞佛所說，皆大歡喜，信受佛語。",
    "T15n0653_003:0805b11": "佛藏經卷下"
}