{
    "T33n1716_010:0800a16": "妙法蓮華經玄義卷第十上",
    "T33n1716_010:0800a18": "天台智者大師說",
    "T33n1716_010:0800a19": "大章第五、釋教相者，若弘餘經，不明教相，",
    "T33n1716_010:0800a20": "於義無傷；若弘《法華》，不明教者，文義有",
    "T33n1716_010:0800a21": "闕。但聖意幽隱，教法彌難。前代諸師，或祖承",
    "T33n1716_010:0800a22": "名匠，或思出神衿，雖阡陌縱橫，莫知孰是。",
    "T33n1716_010:0800a23": "然義不雙立、理無兩存，若深有所以，復與",
    "T33n1716_010:0800a24": "修多羅合者，錄而用之；無文無義，不可信",
    "T33n1716_010:0800a25": "受。南岳大師心有所證，又勘同經論，聿遵",
    "T33n1716_010:0800a26": "佛語，天台師述而從用，略明教為五：一、大",
    "T33n1716_010:0800a27": "意。二、出異。三、明難。四、去取。五、判教。大意者，",
    "T33n1716_010:0800a28": "佛於無名相中假名相說，說餘經典，各赴",
    "T33n1716_010:0800a29": "緣取益。至如《華嚴》，初逗圓別之機，高山先",
    "T33n1716_010:0800b01": "照，直明次第、不次第，修行住上、地上之功德，",
    "T33n1716_010:0800b02": "不辨如來說頓之意。若說四《阿含》，《增一》明",
    "T33n1716_010:0800b03": "人天因果，《中》明真寂深義，《雜》明諸禪定，《長》",
    "T33n1716_010:0800b04": "破外道，而通說無常，知苦斷集證滅修",
    "T33n1716_010:0800b05": "道，不明如來曲巧施小之意。若諸方等折",
    "T33n1716_010:0800b06": "小彈偏，歎大褒圓，慈悲行願，事理殊絕，不明",
    "T33n1716_010:0800b07": "並對訶讚之意。若《般若》論通，則三人同入；",
    "T33n1716_010:0800b08": "論別，則菩薩獨進，廣歷陰入，盡淨虛融，亦",
    "T33n1716_010:0800b09": "不明共別之意。若《涅槃》在後，略斥三修，",
    "T33n1716_010:0800b10": "粗點五味，亦不委說如來置教，原始結要之",
    "T33n1716_010:0800b11": "終。凡此諸經皆是逗會他意，令他得益，不",
    "T33n1716_010:0800b12": "譚佛意，意趣何之？今經不爾，絓是法門網",
    "T33n1716_010:0800b13": "目，大小觀法，十力無畏，種種規矩，皆所不",
    "T33n1716_010:0800b14": "論，為前經已說故；但論如來布教之元始，",
    "T33n1716_010:0800b15": "中間取與漸頓適時，大事因緣，究竟終訖，說",
    "T33n1716_010:0800b16": "教之綱格，大化之筌罤。其宿殖淳厚者，初即",
    "T33n1716_010:0800b17": "頓與，直明菩薩位行功德，言不涉小。文云：",
    "T33n1716_010:0800b18": "「始見我身，聞我所說，即皆信受，入如來慧。」",
    "T33n1716_010:0800b19": "其不堪者，隱其無量神德，以貧所樂法方",
    "T33n1716_010:0800b20": "便附近，語令勤作。文云：「我若讚佛乘，眾生",
    "T33n1716_010:0800b21": "沒在苦。」如此之人，應以此法漸入佛慧。",
    "T33n1716_010:0800b22": "既得道已，宜須彈斥，即如方等，以大破小。",
    "T33n1716_010:0800b23": "文云：「苦切責之已，示以所繫珠。」若宜兼通，",
    "T33n1716_010:0800b24": "半滿洮汰，如《大品》遣蕩相著，會其宗途。文",
    "T33n1716_010:0800b25": "云：「將導眾人欲過嶮道。」過此難已，定之",
    "T33n1716_010:0800b26": "以子父，付之以家業，拂之以權迹，顯之",
    "T33n1716_010:0800b27": "以實本。當知此經，唯論如來設教大綱，不",
    "T33n1716_010:0800b28": "委微細綱目。譬如算者，初下後除，紀定大",
    "T33n1716_010:0800b29": "數，不存斗斛。故《無量義》云：「無量義者，從一",
    "T33n1716_010:0800c01": "法生。」則於一佛乘，分別說三。此譬下算。",
    "T33n1716_010:0800c02": "若收無量以入一、會三而歸大者，此譬除",
    "T33n1716_010:0800c03": "算，唯記大數焉。如是等意皆法身地寂而",
    "T33n1716_010:0800c04": "常照，非始道樹逗大逗小。佛智照機其來",
    "T33n1716_010:0800c05": "久矣。文云：「唯以一大事因緣，出現於世」，此",
    "T33n1716_010:0800c06": "照大久矣。文云：「殷勤稱歎方便」，此照小久",
    "T33n1716_010:0800c07": "矣。文云：「諸佛法久後，要當說真實」，此照會",
    "T33n1716_010:0800c08": "小歸大久矣！〈信解品〉云：「踞師子床，見子便",
    "T33n1716_010:0800c09": "識」，此語初鑒大機久矣！「於牕牖中，遙見其",
    "T33n1716_010:0800c10": "子」者，此鑒小機久矣！「密遣二人，方便附近，",
    "T33n1716_010:0800c11": "語令勤作」，此鑒須開三久矣！「心相體信，入",
    "T33n1716_010:0800c12": "出無難」，此鑒調斥久矣！「領知眾物」，此鑒洮",
    "T33n1716_010:0800c13": "汰久矣。「後付家業」，此鑒教行等久矣！當知",
    "T33n1716_010:0800c14": "佛意深遠，彌勒不識所為因緣，況下地二乘",
    "T33n1716_010:0800c15": "凡夫等耶！文云：「唯我知是相，十方佛亦然。」",
    "T33n1716_010:0800c16": "又，已今當說，最為難信難解。前經是已說，隨",
    "T33n1716_010:0800c17": "他意，彼不明此意，故易信易解。《無量義》是",
    "T33n1716_010:0800c18": "今說，亦是隨他意，亦易信易解。《涅槃》是當",
    "T33n1716_010:0800c19": "說，先已聞故，亦易信易解。將說此教，疑請",
    "T33n1716_010:0800c20": "重疊，具如迹本二文。受請說時，秖是說於教",
    "T33n1716_010:0800c21": "意，教意是佛意，佛意即是佛智，佛智至深，是",
    "T33n1716_010:0800c22": "故三止四請。如此艱難，比於餘經，餘經則",
    "T33n1716_010:0800c23": "易。若始坐道場，梵王初請，直言請法，亦無",
    "T33n1716_010:0800c24": "疑網。往復殷勤，說諸方等，觀文可知。說《大",
    "T33n1716_010:0800c25": "品》時，猶酬梵請。唯《華嚴》中，請金剛藏，可為",
    "T33n1716_010:0800c26": "連類。而人師偏著，謂加於法華。言小乘致",
    "T33n1716_010:0800c27": "請，不及菩薩，此見一邊耳。身子騰眾心",
    "T33n1716_010:0800c28": "云：「佛口所生子，合掌瞻仰待，求佛諸菩薩，大",
    "T33n1716_010:0800c29": "數有八萬，欲聞具足道」，何獨是一小乘？又",
    "T33n1716_010:0801a01": "彌勒闔眾，求決文殊與解脫月、金剛藏，若",
    "T33n1716_010:0801a02": "為有異？又本門中，菩薩請佛說於佛法，",
    "T33n1716_010:0801a03": "豈比菩薩請菩薩說菩薩法耶？若就此意，",
    "T33n1716_010:0801a04": "有加於彼。若彼列眾，十方雲集，皆是盧舍那",
    "T33n1716_010:0801a05": "佛宿世知識；此經雲集，地涌菩薩皆從釋",
    "T33n1716_010:0801a06": "尊發心，是我所化，此一往則齊而不無疎",
    "T33n1716_010:0801a07": "密。又彼明十方佛說《華嚴》被加者，同名法",
    "T33n1716_010:0801a08": "慧、金剛藏等，不言彼佛是舍那分身；今明",
    "T33n1716_010:0801a09": "三變土田，一方各四百萬億那由他土，滿中",
    "T33n1716_010:0801a10": "諸佛，悉是釋尊分身，此意異彼。彼以《華嚴》",
    "T33n1716_010:0801a11": "為勝薳，復出一兩句，非故興毀；若較其優",
    "T33n1716_010:0801a12": "劣，恐成失旨。但此《法華》開權顯本，前後二",
    "T33n1716_010:0801a13": "文疑多請倍，不比餘經，秖為深論佛教、妙",
    "T33n1716_010:0801a14": "說聖心，近會圓因、遠申本果，所以疑請不",
    "T33n1716_010:0801a15": "已。若能精知教相，則識如來權實二智也。",
    "T33n1716_010:0801a16": "教意甚深，其略如是。",
    "T33n1716_010:0801a17": "○二出異解者，即為十意：所謂南三、北七。",
    "T33n1716_010:0801a18": "南北地通用三種教相：一、頓。二、漸。三、不定。《華",
    "T33n1716_010:0801a19": "嚴》為化菩薩，如日照高山，名為頓教。三藏",
    "T33n1716_010:0801a20": "為化小乘，先教半字，故名有相教。十二年",
    "T33n1716_010:0801a21": "後，為大乘人，說五時般若，乃至常住，名無",
    "T33n1716_010:0801a22": "相教。此等俱為漸教也。別有一經，非頓漸",
    "T33n1716_010:0801a23": "攝，而明佛性常住，《勝鬘》、《光明》等是也，此名",
    "T33n1716_010:0801a24": "偏方不定教，此之三意通途共用也。一者、虎",
    "T33n1716_010:0801a25": "丘山岌師，述頓與不定，不殊前舊。漸更為",
    "T33n1716_010:0801a26": "三：十二年前明三藏，見有得道，名有相教；",
    "T33n1716_010:0801a27": "十二年後齊至法華，明見空得道，名無相",
    "T33n1716_010:0801a28": "教；最後雙林，明一切眾生佛性、闡提作佛，",
    "T33n1716_010:0801a29": "明常住教也。二者、宗愛法師，頓與不定同",
    "T33n1716_010:0801b01": "前，就漸更判四時教，即莊嚴旻師所用。三",
    "T33n1716_010:0801b02": "時不異前，更於無相後、常住之前，指法華",
    "T33n1716_010:0801b03": "會三歸一，萬善悉向菩提，名同歸教也。三",
    "T33n1716_010:0801b04": "者、定林柔、次二師，及道場觀法師，明頓與",
    "T33n1716_010:0801b05": "不定同前，更判漸為五時教，即開善光宅",
    "T33n1716_010:0801b06": "所用也。四時不異前，更約無相之後、同歸",
    "T33n1716_010:0801b07": "之前，指《淨名》、《思益》諸方等經，為褒貶抑揚",
    "T33n1716_010:0801b08": "教。四者、北地師亦作五時教，而取提謂波",
    "T33n1716_010:0801b09": "利為人天教，合《淨名》、《般若》為無相教，餘三",
    "T33n1716_010:0801b10": "不異南方。五者、菩提流支明半滿教，十二",
    "T33n1716_010:0801b11": "年前皆是半字教，十二年後皆是滿字教。六",
    "T33n1716_010:0801b12": "者、佛馱三藏、學士光統所辨四宗判教：一、",
    "T33n1716_010:0801b13": "因緣宗，指毘曇六因四緣；二、假名宗，指《成",
    "T33n1716_010:0801b14": "論》三假；三、誑相宗，指《大品》、三論；四、常宗，指",
    "T33n1716_010:0801b15": "《涅槃》、《華嚴》等，常住佛性，本有湛然也。七者、有",
    "T33n1716_010:0801b16": "師開五宗教，四義不異前，更指《華嚴》為法",
    "T33n1716_010:0801b17": "界宗，即護身自軌大乘所用也。八者、有人稱",
    "T33n1716_010:0801b18": "光統云：四宗有所不收，更開六宗：指《法",
    "T33n1716_010:0801b19": "華》萬善同歸，諸佛法久後要當說真實，名為",
    "T33n1716_010:0801b20": "真宗。《大集》染淨俱融，法界圓普，名為圓宗。餘",
    "T33n1716_010:0801b21": "四宗如前，即是耆闍凜師所用。九者、北地",
    "T33n1716_010:0801b22": "禪師，明二種大乘教：一、有相大乘。二、無相",
    "T33n1716_010:0801b23": "大乘。有相者，如《華嚴》、《瓔珞》、《大品》等，說階級",
    "T33n1716_010:0801b24": "十地功德行相也。無相者，如《楞伽》、《思益》，真法",
    "T33n1716_010:0801b25": "無詮次，一切眾生即涅槃相也。十者、北地禪",
    "T33n1716_010:0801b26": "師，非四宗、五宗、六宗、二相、半滿等教，但一佛",
    "T33n1716_010:0801b27": "乘，無二亦無三，一音說法，隨類異解。諸佛",
    "T33n1716_010:0801b28": "常行一乘，眾生見三，但是一音教也。出異",
    "T33n1716_010:0801b29": "解竟。",
    "T33n1716_010:0801c01": "○三明難者，先難南地五時，其義不成，餘",
    "T33n1716_010:0801c02": "四時、三時，例壞也。若言十二年前名有相教",
    "T33n1716_010:0801c03": "者，成實論師，自誣己論。論云：「我今正欲明",
    "T33n1716_010:0801c04": "三藏中實義。」實義者，所謂空，是空非無相",
    "T33n1716_010:0801c05": "耶？三藏非十二年前耶？又《阿含》中說：「是",
    "T33n1716_010:0801c06": "老死，誰老死，二皆邪見；無是老死即法空，",
    "T33n1716_010:0801c07": "無誰老死即生空。」三藏經中自說二空，二",
    "T33n1716_010:0801c08": "空豈非無相？又《釋論》云：「三藏中明法空為",
    "T33n1716_010:0801c09": "大空。」摩訶衍中明十方空為大空。即以法",
    "T33n1716_010:0801c10": "空為大空，即大無相。又成道六年，即說《殃",
    "T33n1716_010:0801c11": "掘摩羅經》，明空最切，此非無相，誰是無相",
    "T33n1716_010:0801c12": "耶(云云)？又《大論》云：「從得道夜至泥洹夜，常說",
    "T33n1716_010:0801c13": "般若。」般若即空慧也。復次，十二年前名有相",
    "T33n1716_010:0801c14": "教，為得道？為不得道？若得道則乖《成論》。論",
    "T33n1716_010:0801c15": "師云：有相四諦是調心方便，實不得道；須",
    "T33n1716_010:0801c16": "見空平乃能得道。既言有相，那忽得道？若",
    "T33n1716_010:0801c17": "不得道，用此教為？又拘隣如五人，最初於",
    "T33n1716_010:0801c18": "佛法，寂然無聲字，獲真實知見。最初之言，",
    "T33n1716_010:0801c19": "豈非十二年前得道耶？又若得道，教同無",
    "T33n1716_010:0801c20": "相；若不得道，教同邪說。又若得道，得何等",
    "T33n1716_010:0801c21": "道？若見空得道，還同無相；若不見空得",
    "T33n1716_010:0801c22": "道，亦同九十五種，非得佛道。有相之教，具",
    "T33n1716_010:0801c23": "有二過(云云)。二、難十二年後名無相教，明",
    "T33n1716_010:0801c24": "空蕩相，未明佛性常住，猶是無常。八十年",
    "T33n1716_010:0801c25": "佛，亦不會三歸一，亦無彈訶褒貶者，此不",
    "T33n1716_010:0801c26": "可解。若言無相，何意不蕩無常？猶有無",
    "T33n1716_010:0801c27": "常，何謂無相？若言不明佛性法身常住",
    "T33n1716_010:0801c28": "者，共般若可非佛性法身常等；不共般若，",
    "T33n1716_010:0801c29": "云何非佛性耶？《大經》云：「佛性有五種名，亦",
    "T33n1716_010:0802a01": "名首楞嚴，亦名般若。」般若乃是佛性之異",
    "T33n1716_010:0802a02": "名，何得言非？彼即救言：經稱佛性，亦名般",
    "T33n1716_010:0802a03": "若者，是三德之般若，何關無相之般若。若",
    "T33n1716_010:0802a04": "爾者，《涅槃》第八何意云：「如我先於摩訶般若",
    "T33n1716_010:0802a05": "中說，我與無我，其性不二。」不二之性，即是",
    "T33n1716_010:0802a06": "實性，實性之性，即是佛性。如此遙指，明文灼",
    "T33n1716_010:0802a07": "然，何意言非？又《涅槃》佛性，秖是法性常住，不",
    "T33n1716_010:0802a08": "可變易。《般若》明實相實際，不來不去，即是",
    "T33n1716_010:0802a09": "佛無生法，無生法即是佛。二義何異？故知法",
    "T33n1716_010:0802a10": "性實相，即是正因佛性；般若觀照，即是了因",
    "T33n1716_010:0802a11": "佛性；五度功德資發般若，即是緣因佛性。此",
    "T33n1716_010:0802a12": "三般若，與涅槃三佛性，復何異耶？《金剛般若",
    "T33n1716_010:0802a13": "論》云：「福不趣菩提，二能趣菩提。」於餘名生",
    "T33n1716_010:0802a14": "因，於實名了因。實相了因能趣菩提，豈非",
    "T33n1716_010:0802a15": "佛性？但名異義同，如前分別，何得聞釋提",
    "T33n1716_010:0802a16": "婆那民，謂非帝釋？其謬類此。若言無常，八",
    "T33n1716_010:0802a17": "十年佛說，非佛性常住者，《涅槃》亦云：「八十",
    "T33n1716_010:0802a18": "年佛背痛有疾，於娑羅入滅。」那忽譚常辨",
    "T33n1716_010:0802a19": "性(云云)？《釋論》云：「佛有生身、法身」，生身同人",
    "T33n1716_010:0802a20": "法，有寒熱病患，馬麥乞乳；法性身佛，光明無",
    "T33n1716_010:0802a21": "邊，色像無邊。尊特之身，猶如虛空，為法性身",
    "T33n1716_010:0802a22": "菩薩說法，聽法之眾尚非生死身，何況佛",
    "T33n1716_010:0802a23": "耶。《釋論》云：「又生身佛壽則有量，法身佛壽則",
    "T33n1716_010:0802a24": "無量」，豈可以無常八十年加於法身耶？小",
    "T33n1716_010:0802a25": "乘中云：法身尚其不滅，如均提沙彌憂惱。",
    "T33n1716_010:0802a26": "佛問：汝和尚戒身滅不？答言：不。乃至解脫知",
    "T33n1716_010:0802a27": "見滅不？答言：不。何況般若法身而言無常！若",
    "T33n1716_010:0802a28": "言般若無會三者，何故〈問住品〉云：「諸天子",
    "T33n1716_010:0802a29": "今未發三菩提心者，應當發。若入聲聞正",
    "T33n1716_010:0802b01": "位，是人不能發三菩提心，何以故？與生死",
    "T33n1716_010:0802b02": "作障隔故。是人若發三菩提心者，我亦隨",
    "T33n1716_010:0802b03": "喜。所以者何？上人應求上法，我終不斷其",
    "T33n1716_010:0802b04": "功德。」若聲聞不求上法，何所隨喜？既隨喜",
    "T33n1716_010:0802b05": "上法，即是會三。若言般若無彈訶者，《大品》",
    "T33n1716_010:0802b06": "云：「二乘智慧猶如螢火，菩薩一日學智慧，",
    "T33n1716_010:0802b07": "如日照四天下。」又十三卷云：「譬如狗，不從",
    "T33n1716_010:0802b08": "大家求食，反從作務者索。當來世，善男女",
    "T33n1716_010:0802b09": "人棄深般若，而攀枝葉，取聲聞辟支佛所",
    "T33n1716_010:0802b10": "應行經。」又云：「見像觀跡，皆名不黠。」豈有彈",
    "T33n1716_010:0802b11": "訶更劇於此，謂無褒貶耶？若言般若是第",
    "T33n1716_010:0802b12": "二時教，引諸天子白佛云：「見第二法輪轉」",
    "T33n1716_010:0802b13": "者，何經不見第二，而獨言般若？《淨名》云：「始",
    "T33n1716_010:0802b14": "坐道樹力降魔，得甘露滅覺道成。乃至說",
    "T33n1716_010:0802b15": "法不有亦不無。」兩說相對，亦應是第二法",
    "T33n1716_010:0802b16": "輪轉。《法華》亦云：「昔於波羅柰轉四諦法輪，",
    "T33n1716_010:0802b17": "今復更轉最上之法輪。」《涅槃》又云：「昔於波羅",
    "T33n1716_010:0802b18": "柰初轉法輪，八萬天人得須陀洹果，今於",
    "T33n1716_010:0802b19": "此間拘尸那城轉法輪時，八十萬億人得",
    "T33n1716_010:0802b20": "不退轉。」經經皆有此旨，亦應併是第二，何",
    "T33n1716_010:0802b21": "獨《般若》耶？若言十二年後明無相者，何得",
    "T33n1716_010:0802b22": "二夜常說般若？故知無相之過亦甚眾多(云",
    "T33n1716_010:0802b23": "云)。次難褒貶教是第三時。雖七百阿僧祇，",
    "T33n1716_010:0802b24": "猶是無常，不明常住，直是彈訶褒揚而已。",
    "T33n1716_010:0802b25": "今問：說般若時，諸大弟子皆轉教說法，雖",
    "T33n1716_010:0802b26": "不悕取，咸以具知菩薩法門，何得被訶？茫",
    "T33n1716_010:0802b27": "然不識是何言，不知以何答，故知褒貶不",
    "T33n1716_010:0802b28": "應在般若之後，非第三時也。又彌勒等亦",
    "T33n1716_010:0802b29": "被屈折，何但聲聞。若言七百阿僧祇者，此",
    "T33n1716_010:0802c01": "亦不然。其文自說佛身無為，不墮諸數，金",
    "T33n1716_010:0802c02": "剛之體，何疾何惱？為度眾生，現斯事耳！文",
    "T33n1716_010:0802c03": "辨金剛，而人判七百；《涅槃》亦辨金剛，那忽",
    "T33n1716_010:0802c04": "常住？又云：「觀身實相，觀佛亦然」，又不思議",
    "T33n1716_010:0802c05": "解脫有三種：真性、實慧、方便，即是三佛性義。",
    "T33n1716_010:0802c06": "且復塵勞之儔是如來種，豈非正因佛性；不",
    "T33n1716_010:0802c07": "斷癡愛起諸明脫，明即了因性，脫即緣因",
    "T33n1716_010:0802c08": "性。三義宛然，判是無常；涅槃三種佛性，何",
    "T33n1716_010:0802c09": "得是常耶？次難第四時同歸教，正是收束",
    "T33n1716_010:0802c10": "萬善，入於一乘，不明佛性，神通延壽，前過",
    "T33n1716_010:0802c11": "恒沙，後倍上數，亦不明常。此不應爾。《法",
    "T33n1716_010:0802c12": "華》明一種性相，一地所生，其所說法，皆悉到",
    "T33n1716_010:0802c13": "於一切智地，命章即云：「開示悟入佛之知",
    "T33n1716_010:0802c14": "見。」《華嚴》明佛智慧，猶帶菩薩智慧，菩薩智",
    "T33n1716_010:0802c15": "慧如爪上土，如來智慧如十方土。《法華》純",
    "T33n1716_010:0802c16": "說佛之智慧如十方土，而非常者，《華嚴》爪",
    "T33n1716_010:0802c17": "上土，云何明常住？又《華嚴》始坐道場，初成",
    "T33n1716_010:0802c18": "正覺，成佛太近。《法華》明成佛久遠，中間今日",
    "T33n1716_010:0802c19": "皆是迹耳。迹中所說而言是常，本地之教豈",
    "T33n1716_010:0802c20": "不明常？又《無量義經》云：「說華嚴海空歷劫",
    "T33n1716_010:0802c21": "修行，未曾宣說如是甚深無量義經。」甚深",
    "T33n1716_010:0802c22": "《無量義經》已自甚深，甚深之經為《法華》弄引，",
    "T33n1716_010:0802c23": "豈不明常？若言常住語少者，如天子一語，",
    "T33n1716_010:0802c24": "可非勅耶？文云：「世間相常住」，又云：「無量阿",
    "T33n1716_010:0802c25": "僧祇劫，壽命無量，常住不滅。」伽耶城壽命及",
    "T33n1716_010:0802c26": "數數示現等，是應佛壽命；阿僧祇壽命無量",
    "T33n1716_010:0802c27": "者，是報佛壽命；常住不滅者，是法佛壽命也。",
    "T33n1716_010:0802c28": "三佛宛然，常住義足。《法華論》云：示現三種菩",
    "T33n1716_010:0802c29": "提：一者、應化佛菩提：隨所應見而為示現，",
    "T33n1716_010:0803a01": "謂出釋氏宮，去伽耶城不遠，坐道場得",
    "T33n1716_010:0803a02": "三菩提也。二、報佛菩提：謂十地滿足得常",
    "T33n1716_010:0803a03": "涅槃。文云：「我實成佛已來，無量無邊百千萬",
    "T33n1716_010:0803a04": "億那由他劫也。」三、法佛菩提：謂如來藏性淨",
    "T33n1716_010:0803a05": "涅槃，常清淨不變。文云：「如來如實知見三",
    "T33n1716_010:0803a06": "界之相……不如三界，見於三界。」謂眾生界即",
    "T33n1716_010:0803a07": "涅槃界；不離眾生界，即如來藏。又云：「我不",
    "T33n1716_010:0803a08": "敢輕於汝等。汝等皆當作佛。」即正因佛性。",
    "T33n1716_010:0803a09": "又云：「為令眾生開佛知見」，即了因佛性。又",
    "T33n1716_010:0803a10": "云：「佛種從緣起」，即緣因佛性。《法華論》亦明三",
    "T33n1716_010:0803a11": "種佛性。論云：唯佛如來證大菩提，究竟滿",
    "T33n1716_010:0803a12": "足一切智慧，故名大。言：「我不敢輕於汝等汝",
    "T33n1716_010:0803a13": "等皆當作佛」者，示諸眾生皆有佛性也。經",
    "T33n1716_010:0803a14": "論明據，云何言無？又《涅槃》云：「是經出世，如",
    "T33n1716_010:0803a15": "彼果實，多所利益安樂一切，能令眾生見",
    "T33n1716_010:0803a16": "如來性，如法華中八千聲聞得受記莂，成",
    "T33n1716_010:0803a17": "大果實，如秋收冬藏，更無所作。」若八千聲",
    "T33n1716_010:0803a18": "聞於《法華》中不見佛性，《涅槃》不應懸指，",
    "T33n1716_010:0803a19": "明文信驗，何勞苟執？又《涅槃》二十五云：「究竟",
    "T33n1716_010:0803a20": "畢竟者，一切眾生所得一乘，一乘者名為佛",
    "T33n1716_010:0803a21": "性。以是義故，我說一切眾生悉有佛性，一",
    "T33n1716_010:0803a22": "切眾生悉有一乘。」故今經是一乘之教，與",
    "T33n1716_010:0803a23": "涅槃玄會。且《涅槃》猶帶三乘得道，此經純一",
    "T33n1716_010:0803a24": "無雜；《涅槃》更不發迹，此經顯本義彰。處處",
    "T33n1716_010:0803a25": "唱生，處處現滅，未來常住，三世益物，人眾",
    "T33n1716_010:0803a26": "見燒，我土不毀，豈是神通延壽有滅盡耶？",
    "T33n1716_010:0803a27": "破神通延壽義(云云)。難第五時教，雙林常住，",
    "T33n1716_010:0803a28": "眾生佛性，闡提作佛者，問成論師，依二諦解",
    "T33n1716_010:0803a29": "義，第五時教為二諦攝不？若二諦攝，與諸",
    "T33n1716_010:0803b01": "教同，前教二諦猶是無常，雙林二諦何得",
    "T33n1716_010:0803b02": "是常？若雙林不出二諦，能照別理，破別惑，",
    "T33n1716_010:0803b03": "得是常者；前教所明二諦，亦照別理，破別",
    "T33n1716_010:0803b04": "惑，那忽無常？眾生佛性，闡提作佛，例如此",
    "T33n1716_010:0803b05": "難。故知明理不異前時，據何為常住耶？",
    "T33n1716_010:0803b06": "難頓教者，例此可解。實既是同，據何為頓？",
    "T33n1716_010:0803b07": "權雖別異，不應從事判大小，則大顛倒(云",
    "T33n1716_010:0803b08": "云)。次難偏方不定教，謂非次第，別為一緣，",
    "T33n1716_010:0803b09": "如《金光》、《勝鬘》、《楞伽》、《殃掘》之流也。問：《殃掘》之經，",
    "T33n1716_010:0803b10": "六年所說，列次第眾，委悉餘經，彈斥明常，",
    "T33n1716_010:0803b11": "分明餘教，釋梵四王及十弟子，乃至文殊，皆",
    "T33n1716_010:0803b12": "被訶斥，同聞宛然，應入次第，而今判作偏",
    "T33n1716_010:0803b13": "方。《淨名》亦是彈訶，那得引為次第？又《淨名》",
    "T33n1716_010:0803b14": "所訶，事在往昔，追述前語，以辭不堪。當",
    "T33n1716_010:0803b15": "知十二年前已應被訶，與《殃掘》同。若殃掘",
    "T33n1716_010:0803b16": "偏方，則《淨名》非次。若謂《殃掘》明常，別為一",
    "T33n1716_010:0803b17": "緣者，《淨名》云：「塵勞之儔是如來種」，何得是",
    "T33n1716_010:0803b18": "次第之說(云云)？次難其依《涅槃》五味判五時",
    "T33n1716_010:0803b19": "教。用從牛出乳，譬三藏十二年前有相教；",
    "T33n1716_010:0803b20": "從乳出酪，譬十二年後般若無相教；從酪",
    "T33n1716_010:0803b21": "出生蘇，譬方等褒貶教；從生蘇出熟蘇，",
    "T33n1716_010:0803b22": "譬萬善同歸法華教；從熟蘇出醍醐，譬涅",
    "T33n1716_010:0803b23": "槃常住教。此現見乖文義理、顛倒相生，殊不",
    "T33n1716_010:0803b24": "次第。何者？經云：「從牛出乳」，譬初從佛出十",
    "T33n1716_010:0803b25": "二部經，云何以十二部對於九部有相教",
    "T33n1716_010:0803b26": "耶？一者、有相教無十二部。二者、有相教非佛",
    "T33n1716_010:0803b27": "初說，故不應以此為對(云云)。彼即救云：小",
    "T33n1716_010:0803b28": "乘亦有十二部。引文證云：雪山忍草，牛若食",
    "T33n1716_010:0803b29": "者，即出醍醐。更有異草，牛若食者，不出醍",
    "T33n1716_010:0803c01": "醐，故知大小通有十二部，但有佛性無佛性",
    "T33n1716_010:0803c02": "之異耳！今問：縱令通有十二部者，何故不",
    "T33n1716_010:0803c03": "取明佛性之十二部為乳教耶？大經第七",
    "T33n1716_010:0803c04": "云：「九部不明佛性，是人無罪。如言大海，唯",
    "T33n1716_010:0803c05": "有七寶，無有八寶，是人無罪。」例此而言，",
    "T33n1716_010:0803c06": "若十二部無佛性者，是人得罪。既言具十",
    "T33n1716_010:0803c07": "二部，何意不明佛性即墮得罪之句，豈會",
    "T33n1716_010:0803c08": "無罪十二部耶？若言從十二部出修多羅，",
    "T33n1716_010:0803c09": "修多羅對無相般若教者，脩多羅則通一切",
    "T33n1716_010:0803c10": "有相無相，五時皆名脩多羅，何以獨對無相",
    "T33n1716_010:0803c11": "般若？解云：般若中有直說義，復是第二時，故",
    "T33n1716_010:0803c12": "以對之。若言直說應是脩多羅者，般若中",
    "T33n1716_010:0803c13": "有譬說、因緣說、授記說、論義說，那得獨是直",
    "T33n1716_010:0803c14": "說耶？般若兼具眾說、以脩多羅為名者、餘",
    "T33n1716_010:0803c15": "經亦直說、何不對脩多羅？若言第二時者，",
    "T33n1716_010:0803c16": "何經非第二時，已如前難。從修多羅出方",
    "T33n1716_010:0803c17": "等經，用對褒貶淨名等教者，《淨名》不應在",
    "T33n1716_010:0803c18": "《大品》之後，已如前破(云云)。從方等出般若，",
    "T33n1716_010:0803c19": "用對法華者，經文自云般若，而曲辨為法",
    "T33n1716_010:0803c20": "華，迴經文就義，最為無意。《涅槃》云：「八千",
    "T33n1716_010:0803c21": "聲聞於法華受記」，不道般若受記，那得",
    "T33n1716_010:0803c22": "喚法華為般若？乖文失旨，不成次第也。",
    "T33n1716_010:0803c23": "從般若出大涅槃，彼即解云：從法華出大",
    "T33n1716_010:0803c24": "涅槃。此亦不會經文，譬如很子，又似[仁二+戾]羊",
    "T33n1716_010:0803c25": "(云云)。五時之失，其過如是，其四時、三時，無勞",
    "T33n1716_010:0803c26": "更難，南方教相，不可復依也。今更難用三",
    "T33n1716_010:0803c27": "時義家云：十二年後訖至法華，同名無相教",
    "T33n1716_010:0803c28": "者，法華會三，般若亦應歸一。若不爾者，云",
    "T33n1716_010:0803c29": "何同是無相？四時亦例爾。次難北地五時義。",
    "T33n1716_010:0804a01": "若言《提謂》說五戒十善者，彼經但明五戒",
    "T33n1716_010:0804a02": "不明十善，唯是人教，則非天教。縱以此為",
    "T33n1716_010:0804a03": "人天教者，諸經皆明戒善，亦應是人天教",
    "T33n1716_010:0804a04": "耶？又彼經云：「五戒為諸佛之母，欲求佛道",
    "T33n1716_010:0804a05": "讀是經，欲求阿羅漢讀是經。」又云：「欲得",
    "T33n1716_010:0804a06": "不死地，當佩長生之符，服不死之藥，持長",
    "T33n1716_010:0804a07": "樂之印。」長生符者，即三乘法是。長樂印者，即",
    "T33n1716_010:0804a08": "泥洹道是。云何獨言是人天教耶？又云：五",
    "T33n1716_010:0804a09": "戒天地之根、眾靈之源，天持之和陰陽，地持",
    "T33n1716_010:0804a10": "之萬物生，萬物之母，萬神之父，大道之元，泥",
    "T33n1716_010:0804a11": "洹之本。又四事本，五陰、六衰本，四事即四大，",
    "T33n1716_010:0804a12": "四事本淨，五陰本淨，六衰本淨，如此等意，窮",
    "T33n1716_010:0804a13": "元極妙之說，云何獨是人天教耶？又提謂長",
    "T33n1716_010:0804a14": "者得不起法忍，三百人得信忍，二百人得",
    "T33n1716_010:0804a15": "須陀洹，四天王得柔順法忍，龍王得信根，",
    "T33n1716_010:0804a16": "阿須輪眾皆發無上正真道意，觀此得道，豈",
    "T33n1716_010:0804a17": "是人天教耶？復次，《釋論》結集法藏，初從波羅",
    "T33n1716_010:0804a18": "奈至泥洹夕，凡所說小乘法，結為三法藏；",
    "T33n1716_010:0804a19": "從初生至雙樹，凡說大乘，結為摩訶衍藏；",
    "T33n1716_010:0804a20": "奈苑之前，不預小乘攝。何者？爾時未有僧",
    "T33n1716_010:0804a21": "寶，故不應用《提謂》為初教也。若言《提謂》",
    "T33n1716_010:0804a22": "是祕密教、一音異解者，不應在顯露之初。",
    "T33n1716_010:0804a23": "餘四時同南家，已如前破(云云)。次難流支半",
    "T33n1716_010:0804a24": "滿義。從初鹿苑三藏皆明半義，從般若已",
    "T33n1716_010:0804a25": "去訖至涅槃，皆明滿者，此不應然。從得道",
    "T33n1716_010:0804a26": "夜，常說般若，鹿苑已來，何曾不滿？如提謂",
    "T33n1716_010:0804a27": "時，無量天人得無生忍。成道六年已，說《殃掘",
    "T33n1716_010:0804a28": "摩羅》。《涅槃》云：「我初成道，恒沙菩薩來問是義。",
    "T33n1716_010:0804a29": "如汝無異。」當知鹿苑，不應純半。從般若",
    "T33n1716_010:0804b01": "已去諸經皆滿者，《釋論》云：「般若非祕密教，以",
    "T33n1716_010:0804b02": "付阿難；法華是祕密教，付諸菩薩。」若同是滿",
    "T33n1716_010:0804b03": "教，何得一祕一不祕？又，若皆是滿，應同會",
    "T33n1716_010:0804b04": "三。又，若同是滿，生、熟二蘇應同是醍醐，醍",
    "T33n1716_010:0804b05": "醐應同是生、熟蘇。能譬之味既差別不同，所",
    "T33n1716_010:0804b06": "譬之法豈併是滿(云云)？次難四宗者，謂因緣",
    "T33n1716_010:0804b07": "宗，指阿毘曇六因四緣。若爾，《成論》亦明三",
    "T33n1716_010:0804b08": "因四緣，一切諸法皆為因緣所成，因緣語通，",
    "T33n1716_010:0804b09": "何獨在毘曇？又因緣宗異假名宗，故《成論》",
    "T33n1716_010:0804b10": "云：「見有四諦，是調心法，不能得道。」既立因",
    "T33n1716_010:0804b11": "緣宗，得何等道？若得小乘道，則與假名宗",
    "T33n1716_010:0804b12": "同，何須別立？若得大乘道，即與圓常等同，",
    "T33n1716_010:0804b13": "何須別立？今別以為宗，應別判一道(云云)。",
    "T33n1716_010:0804b14": "次難假名宗者，指《成實論》觀三假浮虛，乃",
    "T33n1716_010:0804b15": "是世諦事法，非彼論宗。彼論見空得道，應",
    "T33n1716_010:0804b16": "用空為宗。又《釋論》明三藏中空門，無假名",
    "T33n1716_010:0804b17": "門，若指彼義，應用彼宗，既別立名，則非見",
    "T33n1716_010:0804b18": "空得道(云云)。次難不真宗，此指《大品》十喻，",
    "T33n1716_010:0804b19": "為不真誑相者。龍樹彈方廣云：「取佛十喻，",
    "T33n1716_010:0804b20": "說一切如幻如化，無生無滅，失般若意，與",
    "T33n1716_010:0804b21": "外道同。」云何拾他被彈之義，立不真經？若",
    "T33n1716_010:0804b22": "謂文明幻化，不辨佛性常住為不真者，",
    "T33n1716_010:0804b23": "此則不然。經明佛性常住，已如前說，何但",
    "T33n1716_010:0804b24": "此經明幻化耶？《華嚴》亦云：「如化忍、如夢忍。」",
    "T33n1716_010:0804b25": "「心如工幻師」等，種種譬喻。《涅槃》亦云：「諸法如",
    "T33n1716_010:0804b26": "幻化，佛於中不著」，絓是諸經皆明幻化，亦",
    "T33n1716_010:0804b27": "應是不真宗。若諸經幻化，非不真宗，何獨《大",
    "T33n1716_010:0804b28": "品》苦為誑相？又難常宗指於《涅槃》，《涅槃》之經",
    "T33n1716_010:0804b29": "何但明常，亦明非常、非無常，能常、能無常雙",
    "T33n1716_010:0804c01": "用，具足八術，云何單取常用為宗？何不",
    "T33n1716_010:0804c02": "取無常用為宗？單輪隻翼，不能飛運(云云)。",
    "T33n1716_010:0804c03": "彼云誑相不真宗即是通教，常宗秖是真宗，",
    "T33n1716_010:0804c04": "即是通宗者，宗則通真、不真，不真何意沒宗",
    "T33n1716_010:0804c05": "而用教？真宗何意無教而立宗？宗若無教，",
    "T33n1716_010:0804c06": "何得知真？真宗若沒宗有教，則同名通教。",
    "T33n1716_010:0804c07": "若俱沒教留宗，則同名通宗。若俱安教，則",
    "T33n1716_010:0804c08": "同名通宗教。若留不真真，則名通不真宗。",
    "T33n1716_010:0804c09": "教通真宗，教通不真宗，可為三乘通脩，通",
    "T33n1716_010:0804c10": "真宗亦應三乘通脩也。若言此通是融通之",
    "T33n1716_010:0804c11": "通者，通教亦是通真之真也。此則兩名混同，",
    "T33n1716_010:0804c12": "義無別也。彼引《楞伽經》云：「說通教童蒙，宗",
    "T33n1716_010:0804c13": "通教菩薩」，故以真宗為通宗也。若爾，是則",
    "T33n1716_010:0804c14": "因緣、假名不真，皆是童蒙，不應悉立宗也。",
    "T33n1716_010:0804c15": "覆却並決，四宗名義，甚不便也。次難五宗",
    "T33n1716_010:0804c16": "者，難四宗如前。若言《華嚴》為法界宗，異",
    "T33n1716_010:0804c17": "《大涅槃》，《涅槃》非法界，但名常宗。《大經》云：「大",
    "T33n1716_010:0804c18": "般涅槃是諸佛法界」，若為劣謝《華嚴》耶？若",
    "T33n1716_010:0804c19": "常非法界，法界非常，法界非常應有生滅，",
    "T33n1716_010:0804c20": "常非法界攝法不盡，此皆不可然也。《大品》",
    "T33n1716_010:0804c21": "云：「不見一法出法性外」者，法性即是法界。",
    "T33n1716_010:0804c22": "又云：「一切法趣色，是趣不過」，豈非法界之",
    "T33n1716_010:0804c23": "說？而獨言華嚴是法界，異於《涅槃》、《大品》耶？",
    "T33n1716_010:0804c24": "次難六宗者，四宗如前難。今問：真、常兩宗，",
    "T33n1716_010:0804c25": "真、常若同，何故開兩？真、常若異，俱非妙法。",
    "T33n1716_010:0804c26": "何者？真若非常，真則生滅；常若非真，常則虛",
    "T33n1716_010:0804c27": "偽。又真若非常，與前三宗何異？若常非真，",
    "T33n1716_010:0804c28": "即有破壞法。次難圓宗，若言《大集》染淨圓",
    "T33n1716_010:0804c29": "融，異於《涅槃》、《華嚴》者，此亦不然。《大品》云：",
    "T33n1716_010:0805a01": "「即色是空，非色滅空。」《釋論》解云：「色是生死，",
    "T33n1716_010:0805a02": "空是涅槃，生死際，涅槃際，一而無二。」此豈",
    "T33n1716_010:0805a03": "非染淨俱融？又云：「一切趣色欲，趣瞋、趣",
    "T33n1716_010:0805a04": "癡、諸見等。」豈非俱融之相。《淨名》云：「一切塵",
    "T33n1716_010:0805a05": "勞是如來種。不斷癡愛，起諸明脫，行於非",
    "T33n1716_010:0805a06": "道，通達佛道」，此圓融何異《大集》(云云)。此六",
    "T33n1716_010:0805a07": "宗五宗皆倚傍四宗而開，但四宗無文，或",
    "T33n1716_010:0805a08": "言出《頂王經》，經云：「初說因緣諸法空，次教",
    "T33n1716_010:0805a09": "諸子一乘常住法。」諸法空者，不應是假名",
    "T33n1716_010:0805a10": "宗也。一乘常住者，不應是通教誑相也。或",
    "T33n1716_010:0805a11": "言經不度也。四宗既爾，五宗、六宗約四開",
    "T33n1716_010:0805a12": "立，皆難信用也。次難有相無相大乘教者，",
    "T33n1716_010:0805a13": "相無相不應單說。何者？本約真論俗，還約",
    "T33n1716_010:0805a14": "俗論真，一切智人以無為法而有差別。《華",
    "T33n1716_010:0805a15": "嚴》雖論十地，何曾不約法身？《楞伽》、《思益》雖",
    "T33n1716_010:0805a16": "復論空，何曾不說無生忍？若純用有相，相",
    "T33n1716_010:0805a17": "則無體，教何所詮？亦不得道。若純用無相，",
    "T33n1716_010:0805a18": "無相真寂，絕言離相，言語道斷，心行處滅，則",
    "T33n1716_010:0805a19": "非復是教，云何可說？若言是教，教即是相，",
    "T33n1716_010:0805a20": "何謂無相？《大品》須菩提問云：若諸法畢竟無",
    "T33n1716_010:0805a21": "所有，云何說有一地乃至十地？佛答云：以",
    "T33n1716_010:0805a22": "諸法畢竟無所有故，則有菩薩初地至十",
    "T33n1716_010:0805a23": "地，若諸法有決定性者，則無一地乃至十",
    "T33n1716_010:0805a24": "地。故知二種大乘，別說乖經(云云)。次難一音",
    "T33n1716_010:0805a25": "教者，但言一大乘無三差別者，秖是實智，",
    "T33n1716_010:0805a26": "不見權智。若但大乘者，《法華》何故云：「我若",
    "T33n1716_010:0805a27": "讚佛乘，眾生沒在苦，破法不信故，墜於三",
    "T33n1716_010:0805a28": "惡道，尋時思方便，諸佛皆歡喜。」故知非獨",
    "T33n1716_010:0805a29": "一大乘教。若純是一乘，亦應純長者身，既有",
    "T33n1716_010:0805b01": "垢衣之體，亦有大小教異，那得混判一音，",
    "T33n1716_010:0805b02": "失於方便？若言佛常說一乘，眾生見三者，",
    "T33n1716_010:0805b03": "此則眾生能化，佛是所化。佛既是能化，應能",
    "T33n1716_010:0805b04": "說三乘，何得用一乘？若言《法華》純一，可",
    "T33n1716_010:0805b05": "爾。《華嚴》五天往反，亦為鈍根菩薩開別方",
    "T33n1716_010:0805b06": "便，況餘經耶？故知一音之教，但有一大車，無",
    "T33n1716_010:0805b07": "有僕從方便侍衛，但有智慧波羅蜜，無方",
    "T33n1716_010:0805b08": "便波羅蜜(云云)。",
    "T33n1716_010:0805b09": "○四研詳去取者，覈實故言研，覈權故言",
    "T33n1716_010:0805b10": "詳，適法相故言去取。若五時明教，得五味",
    "T33n1716_010:0805b11": "方便之文，而失一道真實之意。雖得其文，",
    "T33n1716_010:0805b12": "配對失旨，其文通用，其對宜休。若言十二",
    "T33n1716_010:0805b13": "年前明有相教，此得小乘一門而失三門。",
    "T33n1716_010:0805b14": "何者？三藏有四門得道，或見有得道，如阿",
    "T33n1716_010:0805b15": "毘曇；或見空得道，如成實；或見亦有亦空",
    "T33n1716_010:0805b16": "得道，如昆勒；或見非空非有得道，如車",
    "T33n1716_010:0805b17": "匿。故知泥洹真法寶，眾生各以種種門入，",
    "T33n1716_010:0805b18": "若欲舉一標四，應總言三藏，若欲廣明，",
    "T33n1716_010:0805b19": "備立四種，何意偏存有相，失沒三耶？疑",
    "T33n1716_010:0805b20": "誤後生，空有成諍。若三藏中菩薩，須廣學",
    "T33n1716_010:0805b21": "四門，通諸方便，後得佛時，名正遍知。若但",
    "T33n1716_010:0805b22": "標有相之教，唯得見有得道一門聲聞，全",
    "T33n1716_010:0805b23": "失三門，入泥洹路，則於小乘義闕。若但有",
    "T33n1716_010:0805b24": "相，秖偏知一門，不解三門，非正遍知，於菩",
    "T33n1716_010:0805b25": "薩義闕。其闕則眾，故須棄；其得則寡，唯存",
    "T33n1716_010:0805b26": "一。若十二年後明無相，無相者，此得共般",
    "T33n1716_010:0805b27": "若，失不共般若。共般若有四門：如幻如化",
    "T33n1716_010:0805b28": "即有門，幻化即無是空門，幻化有而不有是",
    "T33n1716_010:0805b29": "亦空亦有門，雙非幻化即非空非有門。若",
    "T33n1716_010:0805c01": "言般若無相者，秖得共般若一空門，全失",
    "T33n1716_010:0805c02": "三門，亦失七門。尚不是因中正遍知，況果",
    "T33n1716_010:0805c03": "上正遍知。其失則去，其得則取(云云)。若言第",
    "T33n1716_010:0805c04": "三時，抑挫聲聞褒揚菩薩，此得斥小一種",
    "T33n1716_010:0805c05": "聲聞，全失七種聲聞；得顯大一意，全不得",
    "T33n1716_010:0805c06": "折挫諸偏菩薩，褒揚極圓菩薩；亦不得折",
    "T33n1716_010:0805c07": "挫諸權菩薩，褒揚於實菩薩。又不識偏、圓、",
    "T33n1716_010:0805c08": "權、實四門，所得處少，不得處多。若言第四",
    "T33n1716_010:0805c09": "時同歸之教，唯得萬善同歸一乘之名，不得",
    "T33n1716_010:0805c10": "萬善同歸一乘之所。所者，即佛性。同歸常住",
    "T33n1716_010:0805c11": "等也。秖得會三歸一，不得會五歸一，不得",
    "T33n1716_010:0805c12": "會七歸一；唯得歸於一，不得歸佛性常住，",
    "T33n1716_010:0805c13": "有如此等失(云云)。第五時，若依二諦論常",
    "T33n1716_010:0805c14": "住，則非常住；若不依二諦，無所間然。彼",
    "T33n1716_010:0805c15": "雖明常，全失非常非無常，雙用常無常，",
    "T33n1716_010:0805c16": "唯得四術之一，永失七術，復不得其正體",
    "T33n1716_010:0805c17": "(云云)。四時教，三時教，無文可依，無實可據，",
    "T33n1716_010:0805c18": "進退無所可取(云云)。北地五時亦無文據，又",
    "T33n1716_010:0805c19": "失實意，其間去取，類前可知。半滿教得實",
    "T33n1716_010:0805c20": "意，失方便意。四宗教失五味方便意，又失",
    "T33n1716_010:0805c21": "實意。五宗、六宗例如此。二種大乘教，權實乖",
    "T33n1716_010:0805c22": "離，父母乖離，導師云何得生？權若離實，無",
    "T33n1716_010:0805c23": "實相印，是魔所說。實若離權，不可說示。一",
    "T33n1716_010:0805c24": "音教得實失權，鰥夫寡婦，不成生活，永無",
    "T33n1716_010:0805c25": "子孫。眾家解教，種種不同，皆是當世之師，各",
    "T33n1716_010:0805c26": "各自謂有於深致。時既流播，義亦添雜，晚",
    "T33n1716_010:0805c27": "賢情執，苟諍紛紜，所以上來研難，次論去取，",
    "T33n1716_010:0805c28": "略知大意(云云)。若除其病，如上所說，若不",
    "T33n1716_010:0805c29": "除法，用之則異。云何用異？有相則具用四",
    "T33n1716_010:0806a01": "門；無相則用共不共八門。褒貶則用貶小",
    "T33n1716_010:0806a02": "褒大，貶偏褒圓，貶權褒實。同歸則用同",
    "T33n1716_010:0806a03": "歸一乘，常住佛性，究竟圓趣。常住則用非",
    "T33n1716_010:0806a04": "常、非無常，雙用常無常，二鳥俱遊，八術具",
    "T33n1716_010:0806a05": "足。用五味則次第如文，在下當說。用提謂",
    "T33n1716_010:0806a06": "波利，亦不止是人天之乘。用半滿則有五",
    "T33n1716_010:0806a07": "句：滿、開滿立半、破半明滿、帶半明滿、廢",
    "T33n1716_010:0806a08": "半明滿。用因緣、假名，則為三藏兩門耳。",
    "T33n1716_010:0806a09": "用誑相，是通教一門耳。用真秖是常，常秖",
    "T33n1716_010:0806a10": "是真。法界不獨在《華嚴》；圓宗不偏指《大集》。",
    "T33n1716_010:0806a11": "用有相無相者，約有相明無相，約無相",
    "T33n1716_010:0806a12": "明有相，二不相離。用一音者，有慧方便",
    "T33n1716_010:0806a13": "解，有方便慧解。設取其名，用義永異(云云)。",
    "T33n1716_010:0806a14": "○五、判教相者，即為六：一、舉大綱。二、引三",
    "T33n1716_010:0806a15": "文證。三、五味半滿相成。四、明合不合。五、通",
    "T33n1716_010:0806a16": "別料簡。六、增數明教。一、大綱三種：一、頓。二、",
    "T33n1716_010:0806a17": "漸。三、不定。此三名同舊，義異也(云云)。今釋此",
    "T33n1716_010:0806a18": "三教各作二解：一、約教門解。二、約觀門",
    "T33n1716_010:0806a19": "解。教門為信行人，又成聞義；觀門為法行",
    "T33n1716_010:0806a20": "人，又成慧義。聞慧具足，如人有目，日光明",
    "T33n1716_010:0806a21": "照，見種種色，具如《釋論》偈(云云)。先約教者，",
    "T33n1716_010:0806a22": "若《華嚴》七處八會之說，譬如「日出先照高",
    "T33n1716_010:0806a23": "山」。《淨名》中「唯嗅薝蔔」。《大品》中說「不共般若」。",
    "T33n1716_010:0806a24": "《法華》云：「但說無上道」，又：「始見我身，聞我所",
    "T33n1716_010:0806a25": "說，即皆信受，入如來慧，若遇眾生，盡教佛",
    "T33n1716_010:0806a26": "道。」《涅槃》二十七云：「雪山有草名為忍辱，牛",
    "T33n1716_010:0806a27": "若食者，即得醍醐。」又云：「我初成佛，恒沙菩",
    "T33n1716_010:0806a28": "薩來問是義，如汝無異。」諸大乘經如此意",
    "T33n1716_010:0806a29": "義類例，皆名頓教相也，非頓教部也。二、漸",
    "T33n1716_010:0806b01": "教相者，如《涅槃》十三云：「從佛出十二部經，",
    "T33n1716_010:0806b02": "從十二部經出修多羅，從修多羅出方等",
    "T33n1716_010:0806b03": "經，從方等經出般若，從般若出涅槃。」如",
    "T33n1716_010:0806b04": "此等意即是漸教相也。又始自人天、二乘、菩",
    "T33n1716_010:0806b05": "薩、佛道，亦是漸也。又中間次第入，亦是漸(云",
    "T33n1716_010:0806b06": "云)。三、不定教者，此無別法，但約頓、漸，其義",
    "T33n1716_010:0806b07": "自明。今依《大經》二十七云：「置毒乳中，乳即",
    "T33n1716_010:0806b08": "殺人，酪、蘇、醍醐亦能殺人。」此謂過去佛所，",
    "T33n1716_010:0806b09": "甞聞大乘實相之教，譬之以毒。今值釋迦",
    "T33n1716_010:0806b10": "聲教，其毒即發，結惑人死。若如提謂波利，但",
    "T33n1716_010:0806b11": "聞五戒，不起法忍，三百人得信忍，四天王",
    "T33n1716_010:0806b12": "得柔順忍，皆服長樂之藥，佩長生之符，住",
    "T33n1716_010:0806b13": "於戒中，見諸佛母，即是乳中殺人也。酪中殺",
    "T33n1716_010:0806b14": "人者，如《智度論》云：「教有二種：一、顯露教。二、",
    "T33n1716_010:0806b15": "祕密教。」顯露者，初轉法輪，五比丘及八萬諸",
    "T33n1716_010:0806b16": "天得法眼淨。若祕密教，無量菩薩得無生法",
    "T33n1716_010:0806b17": "忍。此是毒至於酪而能殺人也。生蘇中殺",
    "T33n1716_010:0806b18": "人者，有諸菩薩，於方等大乘教得見佛性，",
    "T33n1716_010:0806b19": "住大涅槃，即其義也。熟蘇殺人者，有諸菩",
    "T33n1716_010:0806b20": "薩，於摩訶般若教得見佛性，即其義也。醍",
    "T33n1716_010:0806b21": "醐殺人者，如涅槃教中，鈍根聲聞開發慧",
    "T33n1716_010:0806b22": "眼，得見佛性，乃至鈍根緣覺、菩薩七種方",
    "T33n1716_010:0806b23": "便，皆入究竟涅槃，即其義也。是名不定教",
    "T33n1716_010:0806b24": "相也，非不定部。二、約觀門明義者，一、圓頓",
    "T33n1716_010:0806b25": "觀，從初發心即觀實相，修四種三昧，行八",
    "T33n1716_010:0806b26": "正道，即於道場開佛知見，得無生忍。如牛",
    "T33n1716_010:0806b27": "食忍草，即得醍醐，其意具在《止觀》(云云)。二、",
    "T33n1716_010:0806b28": "漸次觀，從初發心為圓極故，修阿那波那",
    "T33n1716_010:0806b29": "十二門禪，即是根本之行。故云：「凡夫如雜血",
    "T33n1716_010:0806c01": "乳。」次修六妙門，十六特勝、觀、練、熏、修等，乃",
    "T33n1716_010:0806c02": "至道品、四諦觀等，即是聲聞法，如清淨乳行",
    "T33n1716_010:0806c03": "也。次修十二緣觀，即是緣覺，如酪行也。次",
    "T33n1716_010:0806c04": "修四弘誓願，六波羅蜜，通藏菩薩所行事理",
    "T33n1716_010:0806c05": "之法，皆如生蘇行也。次修別教菩薩所行",
    "T33n1716_010:0806c06": "之行，皆如熟蘇，故云菩薩如熟蘇也。次修",
    "T33n1716_010:0806c07": "自性禪、入一切禪，乃至清淨淨禪，此諸法",
    "T33n1716_010:0806c08": "門，能見佛性，住大涅槃，真應具足，故名醍",
    "T33n1716_010:0806c09": "醐行也。若的就菩薩位，辨五味義，如上行",
    "T33n1716_010:0806c10": "妙中辨，亦如《次第禪門》說也，是名漸次觀",
    "T33n1716_010:0806c11": "也。不定觀者，從過去佛深種善根，今修證",
    "T33n1716_010:0806c12": "十二門，豁然開悟，得無生忍，即是毒在乳中，",
    "T33n1716_010:0806c13": "即能殺人也。若坐證不淨觀，九想、十想、背捨、",
    "T33n1716_010:0806c14": "勝處、有作四聖諦觀等，因此禪定，豁然心",
    "T33n1716_010:0806c15": "開意解，得無生忍，即是毒至酪中殺人也。",
    "T33n1716_010:0806c16": "若有人發四私誓願，修於六度，體假入空，",
    "T33n1716_010:0806c17": "無生四諦觀，豁然悟解，得無生忍，即是毒至",
    "T33n1716_010:0806c18": "生蘇殺人也。若人修行六度，修從空出假，",
    "T33n1716_010:0806c19": "修無量四諦觀，豁然心悟，得無生忍，是毒",
    "T33n1716_010:0806c20": "至熟蘇而殺人也。若有坐禪，修中道自性",
    "T33n1716_010:0806c21": "等禪正觀，學無作四聖諦，行法華、般舟等四",
    "T33n1716_010:0806c22": "種三昧，豁然心悟，得無生忍，即是醍醐行中",
    "T33n1716_010:0806c23": "殺人也。今辨信、法兩行，明於佛法，各作三",
    "T33n1716_010:0806c24": "意，歷前諸教，無有一科而不異諸法師",
    "T33n1716_010:0806c25": "也。若欲修禪學道，歷前諸觀，為法行人，",
    "T33n1716_010:0806c26": "說安心法，無有一科與世間禪師同也。是",
    "T33n1716_010:0806c27": "名略點教觀大意，大該佛法。二、引三文證",
    "T33n1716_010:0806c28": "者，所謂〈方便品〉、《無量義經》、〈信解品〉也。〈方便品〉",
    "T33n1716_010:0806c29": "云：「我始坐道場，觀樹亦經行，於三七日中，",
    "T33n1716_010:0807a01": "思惟如此事，我所得智慧，微妙最第一，眾",
    "T33n1716_010:0807a02": "生諸根鈍，云何而可度？我寧不說法，疾",
    "T33n1716_010:0807a03": "入於涅槃。尋念過去佛，所行方便力，我",
    "T33n1716_010:0807a04": "今所得道，亦應說三乘。」「我始坐道場」，即是",
    "T33n1716_010:0807a05": "明頓，何者？從兜率下，法身眷屬，如陰雲",
    "T33n1716_010:0807a06": "籠月，共降母胎，胎若虛空，常說妙法，乃至",
    "T33n1716_010:0807a07": "寂滅道場，始成正覺，為諸菩薩純說大乘，",
    "T33n1716_010:0807a08": "如日初出，前照高山。此明釋迦最初頓說",
    "T33n1716_010:0807a09": "也。〈序品〉云：「佛放眉間光，遍照東方萬八千",
    "T33n1716_010:0807a10": "土，覩聖主師子，演說經法，微妙第一，教諸",
    "T33n1716_010:0807a11": "菩薩。」次云：「若人遭苦……為說涅槃，盡諸苦際。」",
    "T33n1716_010:0807a12": "即是現在佛先頓後漸。又文殊釋疑，引昔佛",
    "T33n1716_010:0807a13": "亦爾。文云：「又見諸如來，自然成佛道。世尊",
    "T33n1716_010:0807a14": "在大眾，敷演深法義。」次即云：「一一諸佛土，",
    "T33n1716_010:0807a15": "聲聞眾無數。」即是古佛，先頓後漸。又下方涌",
    "T33n1716_010:0807a16": "出菩薩問訊，佛答云：「如是！如是！眾生易度，",
    "T33n1716_010:0807a17": "始見我身，聞我所說，即皆信受，入如來慧。",
    "T33n1716_010:0807a18": "除先修習學小乘者，如是之人，我今亦令",
    "T33n1716_010:0807a19": "得聞是經，入於佛慧。」即是釋迦，初頓後漸。",
    "T33n1716_010:0807a20": "如此等初頓，未必純教法身菩薩，亦有凡",
    "T33n1716_010:0807a21": "夫大根性者。即有兩義，當體圓頓得悟者，",
    "T33n1716_010:0807a22": "即是醍醐。初心之人，雖聞大教，始入十信，",
    "T33n1716_010:0807a23": "最是初味，初能生後，復是於乳。何者？雖言",
    "T33n1716_010:0807a24": "是頓，或乘戒俱急，或戒緩乘急，如此業生，",
    "T33n1716_010:0807a25": "無由自致，必須應生，引入七處八會。大機",
    "T33n1716_010:0807a26": "扣佛，譬忍辱草，圓應頓說，譬出醍醐。又頓",
    "T33n1716_010:0807a27": "教最初，始入內凡，仍呼為乳。呼為乳者，意",
    "T33n1716_010:0807a28": "不在淡，以初故本故。如牛新生，血變為乳，",
    "T33n1716_010:0807a29": "純淨在身，犢子若[口*數]，牛即出乳。佛亦如是，",
    "T33n1716_010:0807b01": "始坐道場，新成正覺，無明等血轉變為明，",
    "T33n1716_010:0807b02": "八萬法藏十二部經具在法身，大機犢子，先",
    "T33n1716_010:0807b03": "感得乳，乳為眾味之初，譬頓在眾教之首，",
    "T33n1716_010:0807b04": "故以華嚴為乳耳。三教分別，即名頓教，亦",
    "T33n1716_010:0807b05": "即醍醐。五味分別，即名乳教。又約行者，大",
    "T33n1716_010:0807b06": "機稟頓，即破無明，得無生忍，行如醍醐。又",
    "T33n1716_010:0807b07": "雖稟此頓，未能悟入，始初立行，故其行",
    "T33n1716_010:0807b08": "如乳。若望小根性人，行又如乳。何者？大教",
    "T33n1716_010:0807b09": "擬小，如聾如瘂，非己智分，行在凡地，全生",
    "T33n1716_010:0807b10": "如乳。以此義故，頓教在初，亦名醍醐，亦",
    "T33n1716_010:0807b11": "名為乳，其意可見也。次開漸者，佛本以大",
    "T33n1716_010:0807b12": "乘擬度眾生，其不堪者，尋思方便，趣波",
    "T33n1716_010:0807b13": "羅柰，於一乘道分別說三，即是開三藏教",
    "T33n1716_010:0807b14": "也。非但釋迦隱其無量神德作斯漸化，過",
    "T33n1716_010:0807b15": "現諸佛亦復如是。如前所引，當知初頓之",
    "T33n1716_010:0807b16": "後，次開於漸。故《涅槃》云：「從佛出十二部經，",
    "T33n1716_010:0807b17": "從十二部出修多羅。」正與此義相應。譬如",
    "T33n1716_010:0807b18": "從牛出乳，從乳出酪，其譬不違。漸機於頓",
    "T33n1716_010:0807b19": "教未轉，全生如乳；三藏中轉，革凡成聖，喻",
    "T33n1716_010:0807b20": "變乳為酪，即是次第相生，為第二時教，不",
    "T33n1716_010:0807b21": "取濃淡優劣為喻也。〈方便品〉文齊於此。",
    "T33n1716_010:0807b22": "妙法蓮華經玄義卷第十上"
}