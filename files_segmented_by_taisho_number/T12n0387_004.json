{
    "T12n0387_004:1094a12": "大方等無想經卷第四",
    "T12n0387_004:1094a14": "北涼天竺三藏曇無讖譯",
    "T12n0387_004:1094a15": "36 如來涅槃健度大雲初分如來涅槃健度第三十六",
    "T12n0387_004:1094a16": "於是，眾中有大梵王，名曰健行，持諸供具，供",
    "T12n0387_004:1094a17": "養於佛，合掌恭敬，右遶三匝，上昇虛空，高七",
    "T12n0387_004:1094a18": "多羅樹，白佛言：「世尊！大乘經典，凡有幾種",
    "T12n0387_004:1094a19": "三昧總持，所修行道祕蜜之藏，樂說無礙？如",
    "T12n0387_004:1094a20": "來境界國土世間，復有幾種？如來大慈、憐愍",
    "T12n0387_004:1094a21": "一切，故我今日，敢生此問，願二足尊，哀矜宣",
    "T12n0387_004:1094a22": "說。說已，我當頂戴受持。」時，有天子名無盡意，",
    "T12n0387_004:1094a23": "在大眾中，承佛威神，即為梵天而說偈言：",
    "T12n0387_004:1094a24": "「善哉大梵王，　　問佛真實義，",
    "T12n0387_004:1094a25": "佛當如實答，　　廣度諸眾生。",
    "T12n0387_004:1094a26": "應當至心聽，　　恭敬而尊重，",
    "T12n0387_004:1094a27": "一一方等經，　　恒沙義難解。",
    "T12n0387_004:1094a28": "如來大法王，　　廣開闡法界，",
    "T12n0387_004:1094a29": "佛得總持法，　　非二乘所解。",
    "T12n0387_004:1094b01": "「大梵！大乘經義，非惟一種，乃至萬種。假使",
    "T12n0387_004:1094b02": "有人，智如阿難，所得壽命，如恒河沙，不能受",
    "T12n0387_004:1094b03": "持知其義理。復使是人，其舌辯利，數如恒沙，",
    "T12n0387_004:1094b04": "說亦不盡。何以故？是大乘經，其義深邃，不可",
    "T12n0387_004:1094b05": "思議，不可稱量，境界難知，過去未來現在諸",
    "T12n0387_004:1094b06": "佛，說其句義猶不可盡。梵天！譬如醫師，為療",
    "T12n0387_004:1094b07": "病故，所說藥方，亦不能盡。諸佛世尊，亦復如",
    "T12n0387_004:1094b08": "是。梵天！譬如女人，惟有一子，欲令長大，漸令",
    "T12n0387_004:1094b09": "服蘇，諸佛世尊亦復如是。梵天已為眾生",
    "T12n0387_004:1094b10": "興發此問，我當至心聽受其義。」",
    "T12n0387_004:1094b11": "爾時，大雲密藏菩薩白佛言：「世尊！此經中說",
    "T12n0387_004:1094b12": "四百三昧，其義甚深，難可得解，惟願如來，分",
    "T12n0387_004:1094b13": "別解說。」佛言：「善哉善哉！善男子！如汝所問，",
    "T12n0387_004:1094b14": "欲療眾生雜惡、穢垢，令得忍辱、正信之心，正",
    "T12n0387_004:1094b15": "精進心、念心、定心，欲令未來薄福之人，生福",
    "T12n0387_004:1094b16": "德故，故發此問。「善男子！若有國土、城邑、聚落",
    "T12n0387_004:1094b17": "四部之眾，受持、讀誦、書寫、解說如是經者，時",
    "T12n0387_004:1094b18": "旱則雨，雨過則止。善男子！隨有國土，其中眾",
    "T12n0387_004:1094b19": "生受持、讀誦、書寫、解說、聽此經者，當知是人",
    "T12n0387_004:1094b20": "得金剛身。何以故？是經典中，有神呪故。為眾",
    "T12n0387_004:1094b21": "生故，三世諸佛，悉共宣說：",
    "T12n0387_004:1094b22": "「郁究隷　牟究隷　頭坻　比頭坻　陀尼羯",
    "T12n0387_004:1094b23": "坻　陀那賴坻　陀那僧塔兮",
    "T12n0387_004:1094b24": "「若有四眾，讀誦此呪，則為諸佛之所稱讚。若",
    "T12n0387_004:1094b25": "有國土，欲祈雨者，六齋之日，其王應當淨自",
    "T12n0387_004:1094b26": "洗浴，供養三寶，尊重、讚嘆稱龍王名。善男子！",
    "T12n0387_004:1094b27": "四大之性，可令變易；誦持此呪，天不降雨，無",
    "T12n0387_004:1094b28": "有是處。汝先所問四百三昧義，至心諦聽，當",
    "T12n0387_004:1094b29": "為汝說。「善男子！此經中，有諸佛菩薩甚深淨",
    "T12n0387_004:1094c01": "水大海三昧，非諸聲聞、緣覺所知，故名甚深；",
    "T12n0387_004:1094c02": "能斷一切生死、渴乏，故名淨水；邊不可得，故",
    "T12n0387_004:1094c03": "名大海；諸佛世尊，同平等故，故名三昧。若有",
    "T12n0387_004:1094c04": "菩薩，具是三昧，則得常樂我淨之身，得多聞",
    "T12n0387_004:1094c05": "海、多聞寶藏，於菩提心，無有動轉，不退佛慧",
    "T12n0387_004:1094c06": "常住之身，無有變易、心無疑礙，不離法雨，常",
    "T12n0387_004:1094c07": "遇三寶，值善知識，成就一切真正福德。善男",
    "T12n0387_004:1094c08": "子！汝當受持如是三昧。持已，則得具足成就",
    "T12n0387_004:1094c09": "無量功德。「復次，善男子！復有甚深淨水大海",
    "T12n0387_004:1094c10": "所入三昧，無有三昧而能宣說是三昧相，故",
    "T12n0387_004:1094c11": "名甚深；洗濯生死，故名為水；無能得底，故曰",
    "T12n0387_004:1094c12": "大海；得不動身，常樂我淨，故名為入；畢竟",
    "T12n0387_004:1094c13": "故，故名三昧。善男子！若有菩薩，具是三昧，則",
    "T12n0387_004:1094c14": "能變為諸天形像。見事梵者，即作梵像，為破",
    "T12n0387_004:1094c15": "梵事而心不著；見事自在天，作自在天像；",
    "T12n0387_004:1094c16": "見事八臂，作八臂像；見事建馱，作建馱像；",
    "T12n0387_004:1094c17": "見事天母，作天母像；見事鬼者，即作鬼像。雖",
    "T12n0387_004:1094c18": "示如是種種形像，為壞彼見，心實無著。見有",
    "T12n0387_004:1094c19": "屠者，即現屠像，為欲化彼，令不殺生，酒家乃",
    "T12n0387_004:1094c20": "至旃陀羅像，亦復如是；見有博弈、戲笑之處，",
    "T12n0387_004:1094c21": "悉現其像，為斷貧窮。現畜、妻息、奴婢、僕從，而",
    "T12n0387_004:1094c22": "其內心，常修梵行，雖服寶飾，心常清淨。示現",
    "T12n0387_004:1094c23": "服食甘美眾膳，內常法喜，以自充潤。入諸婬",
    "T12n0387_004:1094c24": "舍，為化欲惡、諸不善者。博士、卜噬、鳥鷲之身，",
    "T12n0387_004:1094c25": "乃至一切畜生雜類，亦復現入一切形殘，身不",
    "T12n0387_004:1094c26": "具足，為欲宣說，身過患故；乃至九十五種邪",
    "T12n0387_004:1094c27": "道，隨示其像，破彼見故。示現自身四百四病，",
    "T12n0387_004:1094c28": "為治眾生內外病故；讀誦外書，解種種語。示",
    "T12n0387_004:1094c29": "現奴婢、僕從、男女、老少之像，及示生老病死",
    "T12n0387_004:1095a01": "等像，為欲調伏諸眾生故。能解一切鳥獸等",
    "T12n0387_004:1095a02": "語，現作香、華、藥草、果蓏。或示王身、王子、大臣、",
    "T12n0387_004:1095a03": "長者身像，或示沙門、婆羅門像，帝釋天王、轉",
    "T12n0387_004:1095a04": "輪聖王、日月等像。所以示現四大天王，為欲",
    "T12n0387_004:1095a05": "擁護四天下故。示現諸佛自在神通，終不畢",
    "T12n0387_004:1095a06": "竟入於涅槃。變作眾色，不壞色性。雖得往生",
    "T12n0387_004:1095a07": "諸佛淨土，終不分別國土之相。獲得諸佛甚",
    "T12n0387_004:1095a08": "深三昧，而於法界，無所分別。為人天主，心無",
    "T12n0387_004:1095a09": "憍慢。雖說夢事，不見夢相。外現魔事，實無魔",
    "T12n0387_004:1095a10": "業。行於世間，世法不污，猶如蓮華，處污不染。",
    "T12n0387_004:1095a11": "善男子！如是之果，名為成就甚深大海所入",
    "T12n0387_004:1095a12": "三昧。」爾時，眾中有婆羅門，名曰善德，白佛言：",
    "T12n0387_004:1095a13": "「世尊！如來之法，甚深祕密，為諸眾生，分別演",
    "T12n0387_004:1095a14": "說。而是薄福、鈍根、愚癡提婆達多，不聽不受，",
    "T12n0387_004:1095a15": "不知恩分，純與六群弊惡比丘，同其所行，增",
    "T12n0387_004:1095a16": "長地獄，出佛身血，破壞眾僧。生於釋種，增長",
    "T12n0387_004:1095a17": "憍慢，實非人類，強名為人，察其行迹，畜生無",
    "T12n0387_004:1095a18": "別。復從無量阿僧祇世，常於如來生惡逆心，",
    "T12n0387_004:1095a19": "其有施者，無有果報，自所修善，亦不成就，如",
    "T12n0387_004:1095a20": "尼乾子等無差別。尼乾子說無受、無施，提婆",
    "T12n0387_004:1095a21": "達多，亦復如是，真是魔黨，非佛眷屬。何以故？",
    "T12n0387_004:1095a22": "常於如來，起害心故。雖名沙門，無沙門義。猶",
    "T12n0387_004:1095a23": "如袈裟裹覆利刀，實是禿人，名為無命，所有",
    "T12n0387_004:1095a24": "徒眾，亦復如是。實非世尊，作世尊想。世尊如",
    "T12n0387_004:1095a25": "來，若是一切智者，何故聽此弊惡之人，出家",
    "T12n0387_004:1095a26": "剃髮，受具足戒？如來所說，普令眾生生於善",
    "T12n0387_004:1095a27": "根，是人何故獨不得生？如來慈哀，常以樂說，",
    "T12n0387_004:1095a28": "為諸眾生，廣宣正法，聞者蒙潤，善根開敷。提",
    "T12n0387_004:1095a29": "婆達多，何故不得預斯利益？如來性淨、身淨、",
    "T12n0387_004:1095b01": "心淨、眷屬應淨，何故眾中，而有此輩？」爾時，大",
    "T12n0387_004:1095b02": "雲密藏菩薩，承佛神力，語善德言：「善哉善哉！",
    "T12n0387_004:1095b03": "大婆羅門、一切聲聞、辟支佛等，於是事中，都",
    "T12n0387_004:1095b04": "不能問；汝今乃能諮問是義。至心諦聽！我當",
    "T12n0387_004:1095b05": "承佛威神、道力，為汝廣說。「汝不應言提婆達多",
    "T12n0387_004:1095b06": "不知恩分。是人知恩，非不知也。雖與六群，同",
    "T12n0387_004:1095b07": "其所行，不名為惡。提婆達多，不可思議，所修",
    "T12n0387_004:1095b08": "業行，皆同如來。如來業行，即是提婆達多業",
    "T12n0387_004:1095b09": "行。一切眾生，不能開顯如來、世尊真實功德；",
    "T12n0387_004:1095b10": "提婆達多能開示人，令阿僧祇無量眾生，安",
    "T12n0387_004:1095b11": "住善根。如來業行，非地獄種，云何而言提婆",
    "T12n0387_004:1095b12": "達多是地獄人？汝言同於六群所行。汝今當",
    "T12n0387_004:1095b13": "知，六群比丘，實非弊惡，所行之法，亦同佛行。",
    "T12n0387_004:1095b14": "「大婆羅門！如來身血，實無有出，提婆達多亦",
    "T12n0387_004:1095b15": "不能出。若言樹影有出血者，無有是處。如來",
    "T12n0387_004:1095b16": "之身，亦復如是。若言出血，當知即是善權方",
    "T12n0387_004:1095b17": "便、不可思議。大婆羅門！釋迦如來種性，清淨",
    "T12n0387_004:1095b18": "如紺琉璃，所有弟子，無有毀禁。我亦不見，如",
    "T12n0387_004:1095b19": "來弟子有破戒者。如來所說，無上正法，實令",
    "T12n0387_004:1095b20": "聞者，生於善根，非不生也。如來大眾，成就持",
    "T12n0387_004:1095b21": "戒，悉入佛境，徒眾、眷屬，如栴檀林，純以栴檀",
    "T12n0387_004:1095b22": "而為圍遶，不可沮壞，如金剛山，亦不見有能",
    "T12n0387_004:1095b23": "得壞者。有怖畏者，則可破壞；如來弟子，永無",
    "T12n0387_004:1095b24": "憂怖，若無憂怖，云何可壞？不可破壞，如師子",
    "T12n0387_004:1095b25": "群，如來法王，如師子王，純以師子而為眷",
    "T12n0387_004:1095b26": "屬。如是眷屬，難可測度，非是聲聞、緣覺境界，",
    "T12n0387_004:1095b27": "不可毀滅，如灰覆火。如來無上一切智人，若",
    "T12n0387_004:1095b28": "聽剃髮，受具戒者，終無毀禁。一切眾生，皆入",
    "T12n0387_004:1095b29": "如來所知境界，是故如來名一切智。提婆達",
    "T12n0387_004:1095c01": "多，具足如是，不名壞僧。「大婆羅門！假使千萬",
    "T12n0387_004:1095c02": "無量諸魔，亦不能壞。若言弊惡提婆達多壞",
    "T12n0387_004:1095c03": "眾僧者，當知即是善方便也，云何而言行同",
    "T12n0387_004:1095c04": "畜生？提婆達多，真實生於釋迦如來淨種姓",
    "T12n0387_004:1095c05": "中，不生畜生。若言釋種作諸惡者，無有是處。",
    "T12n0387_004:1095c06": "提婆達多所行惡行，為欲顯示釋迦如來功",
    "T12n0387_004:1095c07": "德力故。釋種中生名禿人者，亦無是處。提婆",
    "T12n0387_004:1095c08": "達多，善能護持解脫淨戒，云何而言尼乾子",
    "T12n0387_004:1095c09": "耶？有惡欲者乃名惡人，提婆達多心無惡欲，",
    "T12n0387_004:1095c10": "云何而言惡比丘耶？修行如來善方便者，提",
    "T12n0387_004:1095c11": "婆達多即其人也。「大婆羅門！若有人言：『提婆",
    "T12n0387_004:1095c12": "達多集地獄業。』當知即是菩薩業也！菩薩業",
    "T12n0387_004:1095c13": "者，即是神通，為化眾生，故在地獄，當知實亦",
    "T12n0387_004:1095c14": "不處地獄。譬如二人，道路共行，後各別去，一",
    "T12n0387_004:1095c15": "東一西。若言是人，故和合者，亦無是處；若言",
    "T12n0387_004:1095c16": "如來、提婆達多，相遠離者，亦無是處。「大婆羅",
    "T12n0387_004:1095c17": "門！有人殺生，造作惡業，法應無量百千世中，",
    "T12n0387_004:1095c18": "地獄受果；有人修善，法應無量百千世中，天",
    "T12n0387_004:1095c19": "上受報。有修善者，地獄受果；行惡之人，天上",
    "T12n0387_004:1095c20": "受報。此乃諸佛如來境界，非諸聲聞、緣覺所",
    "T12n0387_004:1095c21": "知。如來成就無量、微妙、真實功德，云何而言",
    "T12n0387_004:1095c22": "提婆達多能壞佛身？實無量世中，於如來所，",
    "T12n0387_004:1095c23": "生惡逆心，提婆達多實無害心。何以故？是人",
    "T12n0387_004:1095c24": "真實決定，了知善惡報故。知一念惡，無量世",
    "T12n0387_004:1095c25": "中，地獄受報。以是義故，提婆達多，終不造",
    "T12n0387_004:1095c26": "惡。「如來已於無量世中，永斷諸惡，云何眾生",
    "T12n0387_004:1095c27": "能於如來起惡心耶？若言：『提婆達多是地獄",
    "T12n0387_004:1095c28": "人。』云何得與如來法王同一種姓？地獄眾生",
    "T12n0387_004:1095c29": "得與如來同眷屬者，亦無是處。若言：『提婆達",
    "T12n0387_004:1096a01": "多，無量世中，造作諸惡，應無量世，地獄受報。』",
    "T12n0387_004:1096a02": "云何得與如來一處？若與如來同一處者，當",
    "T12n0387_004:1096a03": "知是人，非是弊惡。若提婆達多真實惡人，云",
    "T12n0387_004:1096a04": "何得與如來和合？「如彼二人，東、西路乖，理無",
    "T12n0387_004:1096a05": "和合。提婆達多隨順佛語，聞東則東，不違聖",
    "T12n0387_004:1096a06": "旨，云何當名地獄人耶？若令至東，故違西去，",
    "T12n0387_004:1096a07": "則不得名非地獄人。若言：『提婆達多地獄人』",
    "T12n0387_004:1096a08": "者，是無惡人。所以者何？地者，名人；獄者，名",
    "T12n0387_004:1096a09": "天；往來人天，名地獄人。復次！地者，名常；獄名",
    "T12n0387_004:1096a10": "無相，提婆達多亦常無相，故名地獄。復次！地，",
    "T12n0387_004:1096a11": "名為樂；獄者，名斷；樂斷生死，故名地獄。復次！",
    "T12n0387_004:1096a12": "地者，名善方便；獄，名能說說善方便，故名",
    "T12n0387_004:1096a13": "地獄。「大婆羅門！如來世尊有善方便，復能宣",
    "T12n0387_004:1096a14": "說不名地獄，云何得名提婆達多為地獄人？",
    "T12n0387_004:1096a15": "提婆達多所有境界，實非聲聞、緣覺所知。大",
    "T12n0387_004:1096a16": "婆羅門！如來世尊，常所稱讚『黃頭大士』，即是",
    "T12n0387_004:1096a17": "提婆達多比丘。六群比丘，亦大菩薩，提婆達",
    "T12n0387_004:1096a18": "多與共同行，云何得名地獄人耶？如栴檀樹，",
    "T12n0387_004:1096a19": "栴檀圍遶；如香象蹴踏，非驢所堪，還是香象",
    "T12n0387_004:1096a20": "之所能忍。大婆羅門！如來、世尊、大香象王，亦",
    "T12n0387_004:1096a21": "復如是。所說深義，非是二乘之所能知，還是",
    "T12n0387_004:1096a22": "香象諸大菩薩，乃能受持。提婆達多，成就如",
    "T12n0387_004:1096a23": "是無量功德，汝應懺悔、恭敬、供養、尊重、讚歎。",
    "T12n0387_004:1096a24": "「大婆羅門！比丘、比丘尼、優婆塞、優婆夷，能知",
    "T12n0387_004:1096a25": "提婆達多功德，了了不疑，當知是人，真佛弟",
    "T12n0387_004:1096a26": "子，得佛功德二分之一，得佛一目，得佛半身。",
    "T12n0387_004:1096a27": "大婆羅門！提婆達多所有功德，一切眾生，所",
    "T12n0387_004:1096a28": "不能知；如來功德，所有境界，一切眾生，亦不",
    "T12n0387_004:1096a29": "能知，復不能見如來法身。「大婆羅門！提婆達",
    "T12n0387_004:1096b01": "多，真實能知，如來所有微妙功德，聲聞、緣覺",
    "T12n0387_004:1096b02": "實所不知。惟有提婆達多，了了不疑，亦能示",
    "T12n0387_004:1096b03": "現如來所現無量神通，能示眾生如來所行，",
    "T12n0387_004:1096b04": "知佛如來所有國土。提婆達多，是大丈夫，如",
    "T12n0387_004:1096b05": "來所遊，在在處處，提婆達多，亦隨逐行。以是",
    "T12n0387_004:1096b06": "義，故名大丈夫。諸佛如來，境界甚深，祕密之",
    "T12n0387_004:1096b07": "言，不可思議！惟有提婆達多比丘，能得了知。",
    "T12n0387_004:1096b08": "如來今者，當開密語，仁可善聽！」爾時，大眾異",
    "T12n0387_004:1096b09": "口同音，而讚頌曰：",
    "T12n0387_004:1096b10": "「假使魔波旬，　　其數無有量，",
    "T12n0387_004:1096b11": "盡其神通力，　　不能壞眾僧。",
    "T12n0387_004:1096b12": "如來無上尊！　　大慈憐愍心，",
    "T12n0387_004:1096b13": "為諸眾生故，　　示現業果報。」",
    "T12n0387_004:1096b14": "爾時，世尊讚歎大雲密藏菩薩摩訶薩言：「善",
    "T12n0387_004:1096b15": "哉善哉！汝今快說，提婆達多真實功德，一切",
    "T12n0387_004:1096b16": "聲聞、辟支佛等，不能解了大乘方等功德勢",
    "T12n0387_004:1096b17": "力。汝將欲壞一切眾生所有疑心，是故開顯",
    "T12n0387_004:1096b18": "提婆達多菩薩功德。",
    "T12n0387_004:1096b19": "「復次，善男子！此經復有諸佛菩薩深進大海",
    "T12n0387_004:1096b20": "水潮三昧，若有菩薩，成就、具足是三昧者，須",
    "T12n0387_004:1096b21": "彌山王，高大堅鞕，能以口吹，令其碎破猶如",
    "T12n0387_004:1096b22": "微塵，入葶藶糩，而亭歷糩亦不增長。四大天",
    "T12n0387_004:1096b23": "王，亦不驚怖、不破、不壞，不自覺知，所安之處，",
    "T12n0387_004:1096b24": "三十三天，亦復如是。善男子！是名菩薩成就",
    "T12n0387_004:1096b25": "具足深進大海水潮三昧。「復次，善男子！若有",
    "T12n0387_004:1096b26": "菩薩成就具足是三昧者，以四大海水入一",
    "T12n0387_004:1096b27": "毛孔，不嬈黿鼉、龜龍魚鼈水性之屬，壽命如",
    "T12n0387_004:1096b28": "常，無有損夭。諸龍王、阿修羅、乾闥婆，不自覺",
    "T12n0387_004:1096b29": "知，所至之處。能以三千大千世界，安置右掌，",
    "T12n0387_004:1096c01": "斷取大地，如陶家輪，擲置他方恒沙界外，其",
    "T12n0387_004:1096c02": "中眾生，都不覺有往來之想；取彼世界安置",
    "T12n0387_004:1096c03": "此土，亦復如是。」",
    "T12n0387_004:1096c04": "爾時，善德以諸香、華、幡蓋、伎樂供養於佛，合",
    "T12n0387_004:1096c05": "掌恭敬，白佛言：「世尊大慈，憐愍一切如羅睺",
    "T12n0387_004:1096c06": "羅，今欲啟請，惟願聽許。」爾時，世尊默然不答。",
    "T12n0387_004:1096c07": "是時，眾中有梨車童子，名曰一切眾生樂見，",
    "T12n0387_004:1096c08": "語善德言：「如來默然，已不相許。我今當答，隨",
    "T12n0387_004:1096c09": "疑致問。」婆羅門言：「梨車！我曾從他，聞如是義：",
    "T12n0387_004:1096c10": "『若能供養如來舍利如芥子許，福報應得忉",
    "T12n0387_004:1096c11": "利天主。』梨車！是《大雲經》，其義甚深，如來密語，",
    "T12n0387_004:1096c12": "難可得解，非諸聲聞、緣覺所知，何況我等邊",
    "T12n0387_004:1096c13": "地之人？我今欲得如來舍利如芥子許，恭敬",
    "T12n0387_004:1096c14": "禮拜，冀處忉利，為彼天主。我從昔來，常有此",
    "T12n0387_004:1096c15": "願。」爾時，梨車即說偈言：",
    "T12n0387_004:1096c16": "「假使恒河中，　　駛流生蓮花，",
    "T12n0387_004:1096c17": "拘抧羅鳥白，　　舍利乃可得；",
    "T12n0387_004:1096c18": "假使龜生毛，　　任作僧伽梨，",
    "T12n0387_004:1096c19": "冬日能消氷，　　舍利乃可得；",
    "T12n0387_004:1096c20": "假使蚊子脚，　　堪任作橋梁，",
    "T12n0387_004:1096c21": "能度一切眾，　　舍利乃可得；",
    "T12n0387_004:1096c22": "假使水中蛭，　　忽然生白齒，",
    "T12n0387_004:1096c23": "大如香象牙，　　舍利乃可得；",
    "T12n0387_004:1096c24": "假使兔生角，　　堪任作梯橙，",
    "T12n0387_004:1096c25": "高至淨居天，　　舍利乃可得；",
    "T12n0387_004:1096c26": "假使鼠、蟲等，　　緣於兔角梯，",
    "T12n0387_004:1096c27": "在上而食月，　　舍利乃可得；",
    "T12n0387_004:1096c28": "假使蠅能飲，　　鍾石淳好酒，",
    "T12n0387_004:1096c29": "迷荒而耽醉，　　舍利乃可得；",
    "T12n0387_004:1097a01": "假使驢口脣，　　形如頻婆果，",
    "T12n0387_004:1097a02": "善能歌詠舞，　　舍利乃可得；",
    "T12n0387_004:1097a03": "假使烏角鵄，　　同共一樹棲，",
    "T12n0387_004:1097a04": "飲食不相離，　　舍利乃可得；",
    "T12n0387_004:1097a05": "假使棘刺葉，　　周遍覆三千，",
    "T12n0387_004:1097a06": "大千世界上，　　舍利乃可得；",
    "T12n0387_004:1097a07": "假使小舟船，　　能載須彌山，",
    "T12n0387_004:1097a08": "度於大海水，　　舍利乃可得；",
    "T12n0387_004:1097a09": "假使小鳥雀，　　𭉨銜大香山，",
    "T12n0387_004:1097a10": "移置於他處，　　舍利乃可得。」",
    "T12n0387_004:1097a11": "時，婆羅門即說偈頌，答梨車言：",
    "T12n0387_004:1097a12": "「善哉！梨車子！　　能知深方便，",
    "T12n0387_004:1097a13": "今當至心聽，　　我說佛功德。",
    "T12n0387_004:1097a14": "佛境難思議，　　所得已畢竟；",
    "T12n0387_004:1097a15": "諸佛常無變，　　是故無生處；",
    "T12n0387_004:1097a16": "諸佛色平等，　　是名佛法界；",
    "T12n0387_004:1097a17": "如來非作法，　　亦復非有生；",
    "T12n0387_004:1097a18": "如來金剛身，　　不可得破壞，",
    "T12n0387_004:1097a19": "以是故舍利，　　真實不可得。",
    "T12n0387_004:1097a20": "如來無舍利，　　乃至如芥子，",
    "T12n0387_004:1097a21": "無有血、肉、骨，　　云何有舍利？",
    "T12n0387_004:1097a22": "如來為眾生，　　現受方便身，",
    "T12n0387_004:1097a23": "諸佛身常住，　　法界亦復然。",
    "T12n0387_004:1097a24": "隨應諸眾生，　　方便為說法，",
    "T12n0387_004:1097a25": "亦隨其所宜，　　而現種種身。",
    "T12n0387_004:1097a26": "若佛有慈愍，　　普及諸眾生，",
    "T12n0387_004:1097a27": "何故不見為，　　分身施舍利？」",
    "T12n0387_004:1097a28": "爾時，眾中有一天女，名曰淨光，復以香、華、幡",
    "T12n0387_004:1097a29": "蓋、伎樂供養於佛，合掌恭敬，白佛言：「世尊！如",
    "T12n0387_004:1097b01": "是二賢，成就甚深、微妙智慧，能開如來祕密",
    "T12n0387_004:1097b02": "之藏，從何處來？惟願演說！」佛言：「善哉善哉！天",
    "T12n0387_004:1097b03": "女！汝為眾生，故問是義，諦聽諦聽！吾當說之。",
    "T12n0387_004:1097b04": "如是二人，是佛真子；如香象王，是大丈夫。為",
    "T12n0387_004:1097b05": "眾生故，樂處生死；知恩報恩，我所護念。善能",
    "T12n0387_004:1097b06": "護持諸佛種姓，為佛重任熾燃法燈。「天女！過",
    "T12n0387_004:1097b07": "去無量億那由他阿僧祇劫，爾時有佛，號同",
    "T12n0387_004:1097b08": "性燈如來、應、正遍知、明行足、善逝、世間解、無",
    "T12n0387_004:1097b09": "上士、調御丈夫、天人師、佛、世尊。時，閻浮提多",
    "T12n0387_004:1097b10": "有眾生，無量無邊，不可算數，悉皆成就安隱",
    "T12n0387_004:1097b11": "快樂，無諸飢渴、苦惱等患。其地廣博，清淨嚴",
    "T12n0387_004:1097b12": "事，廣縱六萬八千由旬，多有諸城七萬八",
    "T12n0387_004:1097b13": "千，一一大城，七寶所作，其城四壁，有九萬却",
    "T12n0387_004:1097b14": "敵。",
    "T12n0387_004:1097b15": "「爾時，大城名曰寶聚，即是今之王舍城也。時",
    "T12n0387_004:1097b16": "寶聚城有八萬千億人，同姓燈佛出生彼城，",
    "T12n0387_004:1097b17": "彼城所有無量眾生，悉發阿耨多羅三藐三菩",
    "T12n0387_004:1097b18": "提心，成就神通，人中象王。「天女！爾時，如來在",
    "T12n0387_004:1097b19": "大眾中，作師子吼，宣說如是大雲經典。時，彼",
    "T12n0387_004:1097b20": "城中有王，名曰大精進龍王，王有夫人，名曰",
    "T12n0387_004:1097b21": "護法，有一大臣，名法林聚。爾時，國王與其夫",
    "T12n0387_004:1097b22": "人及其大臣，往彼佛所，供養恭敬，合掌作禮，",
    "T12n0387_004:1097b23": "右遶三匝，却坐一面。爾時，同姓燈佛，知大精進",
    "T12n0387_004:1097b24": "龍王心中所念，放大光明，名無所畏。王遇此",
    "T12n0387_004:1097b25": "光，心得法喜。爾時，大臣承佛神力，白佛言：『世",
    "T12n0387_004:1097b26": "尊！如來舍利為可得不？』爾時，世尊默然不答。",
    "T12n0387_004:1097b27": "「天女！爾時，大王為正法故，即共大臣，翻覆往",
    "T12n0387_004:1097b28": "反，論講舍利。時佛聞已，即讚歎言：『善哉善",
    "T12n0387_004:1097b29": "哉！』彼佛眾中，有大弟子，字摩訶男，心生善欲，",
    "T12n0387_004:1097c01": "而作是念：『善哉！大王！善解如來甚深法界。』時，",
    "T12n0387_004:1097c02": "佛即為時會大眾，說王所解深法妙義，大眾",
    "T12n0387_004:1097c03": "已聞，皆生驚疑。時，佛即告諸大眾言：『此王功",
    "T12n0387_004:1097c04": "德，不可思議，深不可測，非是汝等，所能得解。』",
    "T12n0387_004:1097c05": "爾時，大王聞佛稱讚己之功德，心大歡喜，即",
    "T12n0387_004:1097c06": "起供養，右遶千匝，以採寶華，用散佛上，而復",
    "T12n0387_004:1097c07": "讚嘆，即發願言：『未來當有釋迦如來興出於",
    "T12n0387_004:1097c08": "世，以大方便示法滅時，我當於中出家修道，",
    "T12n0387_004:1097c09": "受持淨戒，具大勢力。見有破戒、行惡比丘，我",
    "T12n0387_004:1097c10": "當驅擯，至於邊方無佛法處。為正法故，不惜",
    "T12n0387_004:1097c11": "身命。』爾時，大臣復作是願：『釋迦如來以大方",
    "T12n0387_004:1097c12": "便現涅槃已，我當於中作大國王，護持如來",
    "T12n0387_004:1097c13": "無上正法。見惡比丘，唱令驅出；有持法者，恭",
    "T12n0387_004:1097c14": "敬供養。』是時，夫人復作是願：『釋迦如來出現",
    "T12n0387_004:1097c15": "之時，令我勢力，能伏邪見。』時，摩訶男復作是",
    "T12n0387_004:1097c16": "願：『使我爾時，為彼如來作大弟子，得大神通，",
    "T12n0387_004:1097c17": "於佛功德，能師子吼。』「天女！如是四人，今於我",
    "T12n0387_004:1097c18": "世，為法重任。不但今日，方於未來，復當護持",
    "T12n0387_004:1097c19": "我之正法。」是時，天女即白佛言：「我今未知，如",
    "T12n0387_004:1097c20": "是四人，斯為是誰？惟願如來，說其名字。」佛言：",
    "T12n0387_004:1097c21": "「善哉天女！至心諦聽諦聽！吾當為汝，分別解",
    "T12n0387_004:1097c22": "說。爾時大臣，即今善德婆羅門是。是婆羅門，",
    "T12n0387_004:1097c23": "於我滅後百二十年，王閻浮提，字阿叔迦，住",
    "T12n0387_004:1097c24": "於波梨弗羅城中，姓無邪氏，得轉輪王所",
    "T12n0387_004:1097c25": "有福德二分之一，於閻浮提得大自在；護持",
    "T12n0387_004:1097c26": "正法，大師子吼，為法流布，大得舍利，供養、恭",
    "T12n0387_004:1097c27": "敬、尊重、讚嘆，見惡比丘，治令修善。」天女復言：",
    "T12n0387_004:1097c28": "「惟願解說。」爾時，佛告天女：「且待須臾，我今先",
    "T12n0387_004:1097c29": "當說汝因緣。」是時，天女聞是說已，即生慚愧，",
    "T12n0387_004:1098a01": "低頭伏地。佛即讚言：「善哉善哉！夫慚愧者，即",
    "T12n0387_004:1098a02": "是眾生善法衣服。天女！時王夫人，即汝身是。",
    "T12n0387_004:1098a03": "汝於彼佛，暫得一聞《大涅槃經》，以是因緣，今",
    "T12n0387_004:1098a04": "得天身，值我出世，復聞深義，捨是天形，即",
    "T12n0387_004:1098a05": "以女身，當王國土，得轉輪王所統領處四分",
    "T12n0387_004:1098a06": "之一；得大自在，受持五戒，作優婆夷，教化所",
    "T12n0387_004:1098a07": "屬城邑、聚落，男子、女人、大小。受持五戒，守護",
    "T12n0387_004:1098a08": "正法，摧伏外道諸邪異見。汝於爾時，實是菩",
    "T12n0387_004:1098a09": "薩，為化眾生，現受女身。是時王者，即今一",
    "T12n0387_004:1098a10": "切眾生樂見梨車子。是深達正法甚深之義，",
    "T12n0387_004:1098a11": "能開如來微密法藏，護持佛法，無所虧損。時",
    "T12n0387_004:1098a12": "摩訶男者，即今大雲密藏菩薩是，得我真身",
    "T12n0387_004:1098a13": "二分之一，知恩報恩，護持正法，能答深義，無",
    "T12n0387_004:1098a14": "所滯礙。天女！我今此眾，雖有上智大迦葉等，",
    "T12n0387_004:1098a15": "不能宣辯甚深之義，如大雲密藏菩薩摩訶",
    "T12n0387_004:1098a16": "薩也。」",
    "T12n0387_004:1098a17": "爾時，眾中有一天子，字曰奇才，與千天子，即",
    "T12n0387_004:1098a18": "起向佛，以諸華、香、幡蓋、伎樂供養於佛，合掌",
    "T12n0387_004:1098a19": "恭敬，以偈讚佛：",
    "T12n0387_004:1098a20": "「大海可度量，　　須彌可稱知，",
    "T12n0387_004:1098a21": "如來法境界，　　難可得思議！」",
    "T12n0387_004:1098a22": "說是法時，無數千人發阿耨多羅三藐三菩提",
    "T12n0387_004:1098a23": "心。",
    "T12n0387_004:1098a24": "爾時，如來告善德言：「善哉善哉！大婆羅門！汝",
    "T12n0387_004:1098a25": "今善發歡喜之心，得無上果。大婆羅門！從是",
    "T12n0387_004:1098a26": "南去，度三十萬恒河沙等世界，彼有世界，名須",
    "T12n0387_004:1098a27": "曼那，有佛世尊，號淨光祕密如來、應、正遍知、",
    "T12n0387_004:1098a28": "明行足、善逝、世間解、無上士、調御丈夫、天人師、",
    "T12n0387_004:1098a29": "佛、世尊，常住在世，為化眾生，轉正法輪。從彼",
    "T12n0387_004:1098b01": "南去，復度五十萬恒河沙等世界，彼有世界，名",
    "T12n0387_004:1098b02": "法喜寶，佛號法藏如來、應、正遍知、明行足、善",
    "T12n0387_004:1098b03": "逝、世間解、無上士、調御丈夫、天人師、佛、世尊，",
    "T12n0387_004:1098b04": "常住在世，為化眾生，轉正法輪。從彼南去，復",
    "T12n0387_004:1098b05": "過六十萬恒河沙世界，彼有世界，名一切池，",
    "T12n0387_004:1098b06": "佛號師子吼神足王如來、應、正遍知、明行足、",
    "T12n0387_004:1098b07": "善逝、世間解、無上士、調御丈夫、天人師、佛、世",
    "T12n0387_004:1098b08": "尊，常住在世，為化眾生，轉正法輪。從彼南去，",
    "T12n0387_004:1098b09": "復過三十六萬恒河沙等世界，彼有世界，名",
    "T12n0387_004:1098b10": "曰華幡，佛號高須彌，十號具足，乃至轉正法",
    "T12n0387_004:1098b11": "輪。從彼南去，復過八十萬恒河沙等世界，彼",
    "T12n0387_004:1098b12": "有世界，名曰寶手，佛號法護，十號具足，乃至",
    "T12n0387_004:1098b13": "轉正法輪。「大婆羅門！如是諸佛世界，嚴淨其",
    "T12n0387_004:1098b14": "土，無有山陵、塠埠、石沙、穢惡。其地柔軟，如迦",
    "T12n0387_004:1098b15": "陵伽衣。世無五濁，亦無女身、二乘之人，乃至",
    "T12n0387_004:1098b16": "無有二乘之名、女人名字，純諸菩薩摩訶薩",
    "T12n0387_004:1098b17": "等，甘樂大乘、護持大乘、樂說大乘。「大婆羅門！",
    "T12n0387_004:1098b18": "若有善男子、善女人，受持如是諸佛名號，墮",
    "T12n0387_004:1098b19": "三惡道者，無有是處；必定當得阿耨多羅三",
    "T12n0387_004:1098b20": "藐三菩提。大婆羅門！以是義故，我涅槃後，是",
    "T12n0387_004:1098b21": "經當於南方國土，廣行流布。正法欲滅餘四",
    "T12n0387_004:1098b22": "十年，當至北方，北方有王，名曰安樂，見有受",
    "T12n0387_004:1098b23": "持、書寫經卷，讀、誦、說者，隨時給施，四事無乏。",
    "T12n0387_004:1098b24": "爾時，北方當有八萬四千眾生，受持是經卷。",
    "T12n0387_004:1098b25": "善男子！若有人聞如是經已，捨放遠離，無有",
    "T12n0387_004:1098b26": "是處。若有善男子、善女人，頂戴、受持諸佛名",
    "T12n0387_004:1098b27": "號，若中兵毒、水火、盜賊，無有是處，除其宿業。",
    "T12n0387_004:1098b28": "復次，大婆羅門！若內四部，若外眾生，為供養",
    "T12n0387_004:1098b29": "故，為怖畏故，為壞法故，奉持如是諸佛名號，",
    "T12n0387_004:1098c01": "終不墮於三惡道中，若至三惡，無有是處。」",
    "T12n0387_004:1098c02": "爾時，善德復作是言：「世尊！若有眾生，聞是經",
    "T12n0387_004:1098c03": "名，尚得如是無量善利，況有受持、讀誦、書寫、",
    "T12n0387_004:1098c04": "解說之者？若得聞彼諸佛名號，則為已得無",
    "T12n0387_004:1098c05": "上大寶，阿耨多羅三藐三菩提已在其手，諸",
    "T12n0387_004:1098c06": "佛如來已到其舍。其地金剛，其身亦爾，心堅",
    "T12n0387_004:1098c07": "不動，不可移轉。世尊！我今亦當恭敬供養如",
    "T12n0387_004:1098c08": "是之人。」佛言：「善哉善哉！大婆羅門！汝今善知、",
    "T12n0387_004:1098c09": "善解如來功德之力。若有眾生，聞彼佛名，敬",
    "T12n0387_004:1098c10": "信不疑，無諸怖畏，所謂王怖、人怖、鬼怖，無諸",
    "T12n0387_004:1098c11": "疾病。常為諸佛學道弟子、八部鬼神，及其眷",
    "T12n0387_004:1098c12": "屬之所守護，諸佛所念。」",
    "T12n0387_004:1098c13": "爾時，眾中有乾闥婆王，名曰喜見，從座而起，",
    "T12n0387_004:1098c14": "往至佛所，合掌恭敬白佛言：「世尊！如來滅後，",
    "T12n0387_004:1098c15": "何等眾生，能受持是經，廣令流布？何等眾生，",
    "T12n0387_004:1098c16": "不能受持，令法毀滅？」爾時，如來默然不答。時，",
    "T12n0387_004:1098c17": "大迦葉語喜見言：「善男子！如來真實無有涅",
    "T12n0387_004:1098c18": "槃，法無滅盡，云何而言：『如來滅後，誰受是經？』」",
    "T12n0387_004:1098c19": "喜見王言：「大德！一切眾生，狂愚無智，惟願大",
    "T12n0387_004:1098c20": "德，宣說如來所以不滅；一切眾生，癡闇所覆，",
    "T12n0387_004:1098c21": "願燃法燈，令得開明。我於未來，亦當廣為一",
    "T12n0387_004:1098c22": "切眾生，開發是義。惟願大德，哀愍故說！」大迦",
    "T12n0387_004:1098c23": "葉言：「善男子！如來法身，不名肉身。佛身金剛，",
    "T12n0387_004:1098c24": "非破壞身，成就具足無量功德方便之身，不",
    "T12n0387_004:1098c25": "名食身，如是之身，云何言滅？」喜見王言：「大德！",
    "T12n0387_004:1098c26": "我今定知，如來世尊，方便涅槃，非畢竟滅。」爾",
    "T12n0387_004:1098c27": "時，迦葉讚喜見言：「善哉善哉！實如所說。善男",
    "T12n0387_004:1098c28": "子！大海可量，如來功德不可稱知。」喜見王言：",
    "T12n0387_004:1098c29": "「如來何時當畢竟滅？」大迦葉言：「假使一切所",
    "T12n0387_004:1099a01": "有眾生，乃至蚊蟻，悉得阿耨多羅三藐三菩",
    "T12n0387_004:1099a02": "提，入於涅槃，如來爾時，乃當涅槃。」喜見王言：",
    "T12n0387_004:1099a03": "「大德！如來成就如是無量無邊功德，一切眾",
    "T12n0387_004:1099a04": "生，何故不發阿耨多羅三藐三菩提心？苦哉",
    "T12n0387_004:1099a05": "苦哉！眾生薄福，不知如來常住不變金剛之",
    "T12n0387_004:1099a06": "身，非雜食身。大德！如是之身，惟佛能知，非諸",
    "T12n0387_004:1099a07": "聲聞、緣覺所及。」",
    "T12n0387_004:1099a08": "迦葉復言：「善男子！一切眾生，悉有佛性，得菩",
    "T12n0387_004:1099a09": "提心。」說是法時，二萬二千天子，發阿耨多羅",
    "T12n0387_004:1099a10": "三藐三菩提心，異口同音而說偈言：",
    "T12n0387_004:1099a11": "「如來不涅槃，　　真法無有滅，",
    "T12n0387_004:1099a12": "為諸眾生故，　　示現有滅度；",
    "T12n0387_004:1099a13": "如來常不滅，　　為眾方便說，",
    "T12n0387_004:1099a14": "如來不思議，　　法僧亦復然！」",
    "T12n0387_004:1099a15": "大方等無想經卷第四"
}