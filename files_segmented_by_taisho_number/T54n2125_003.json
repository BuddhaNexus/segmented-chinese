{
    "T54n2125_003:0219a07": "南海寄歸內法傳卷第三",
    "T54n2125_003:0219a09": "翻經三藏沙門義淨撰",
    "T54n2125_003:0219a10": "十九受戒軌則二十洗浴隨時",
    "T54n2125_003:0219a11": "二十一坐具襯身二十二臥息方法",
    "T54n2125_003:0219a12": "二十三經行少病二十四禮不相扶",
    "T54n2125_003:0219a13": "二十五師資之道二十六客舊相遇",
    "T54n2125_003:0219a14": "二十七先體病源二十八進藥方法",
    "T54n2125_003:0219a15": "二十九除其弊藥三十旋右觀時",
    "T54n2125_003:0219a16": "十九受戒軌則",
    "T54n2125_003:0219a17": "西國出家軌儀，咸悉具有聖制，廣如百一",
    "T54n2125_003:0219a18": "羯磨，此但略指方隅。諸有發心欲出家者，",
    "T54n2125_003:0219a19": "隨情所樂到一師邊陳其本意，師乃方便",
    "T54n2125_003:0219a20": "問其難事，謂非害父母等。難事既無，許言攝",
    "T54n2125_003:0219a21": "受。既攝受已，或經旬月令其解息，師乃為",
    "T54n2125_003:0219a22": "授五種學處，名鄔波索迦。自此之前，非七",
    "T54n2125_003:0219a23": "眾數。此是創入佛法之基也。師次為辦縵",
    "T54n2125_003:0219a24": "條僧脚崎及下裙等并鉢濾羅，方為白僧陳",
    "T54n2125_003:0219a25": "出家事。僧眾許已，為請阿遮利耶。可於屏",
    "T54n2125_003:0219a26": "處令剃頭人為除鬚髮，方適寒溫教其洗",
    "T54n2125_003:0219a27": "浴。師乃為著下裙，方便撿察非黃門等，次",
    "T54n2125_003:0219a28": "與上衣令頂戴受。著法衣已授與鉢器，是",
    "T54n2125_003:0219a29": "名出家。次於本師前，阿遮利耶授十學處，",
    "T54n2125_003:0219b01": "或時闇誦、或可讀文。既受戒已，名室羅末",
    "T54n2125_003:0219b02": "尼羅(譯為求寂，言欲求趣涅槃圓寂之處。舊云沙彌者，言略而音訛；翻作息慈，意准而無據也)，威",
    "T54n2125_003:0219b03": "儀節度、請教白事，與進具者體無二准，但",
    "T54n2125_003:0219b04": "於律藏十二無犯。其正學女片有差降。十",
    "T54n2125_003:0219b05": "二者何？一不分別衣、二離衣宿、三觸火、四足",
    "T54n2125_003:0219b06": "食、五害生種、六青草上棄不淨、七輒上高",
    "T54n2125_003:0219b07": "樹、八觸寶、九食殘宿食、十壞地、十一不受",
    "T54n2125_003:0219b08": "食、十二損生苗。斯之十二，兩小非過。其正",
    "T54n2125_003:0219b09": "學女，後五便犯。此下三眾，咸制安居。其六法",
    "T54n2125_003:0219b10": "六隨法，如餘處說。能如是者，方成應法，是",
    "T54n2125_003:0219b11": "五眾收，堪銷物利。豈有既出家後師主不",
    "T54n2125_003:0219b12": "授十戒，恐其毀破大戒不成。此則妄負求",
    "T54n2125_003:0219b13": "寂之名、虛抱出家之稱，以懷片利，寧知",
    "T54n2125_003:0219b14": "大損！經云「雖未受十戒，墮僧數」者，乃是",
    "T54n2125_003:0219b15": "權開一席，豈得執作長時！又神州出家皆",
    "T54n2125_003:0219b16": "由公度，既蒙落髮，遂乃權依一師。師主本",
    "T54n2125_003:0219b17": "不問其一遮，弟子亦何曾請其十戒。未進",
    "T54n2125_003:0219b18": "具來恣情造罪，至受具日令入道場，律",
    "T54n2125_003:0219b19": "儀曾不預教，臨時詎肯調順？住持之道，固不",
    "T54n2125_003:0219b20": "然矣。既不合銷，常住受施負債何疑。理應",
    "T54n2125_003:0219b21": "依教而為濟脫。凡蒙公度者，皆須預請一",
    "T54n2125_003:0219b22": "師，師乃先問難事，若清淨者為受五戒，後",
    "T54n2125_003:0219b23": "觀落髮，授縵條衣令受十戒。法式既閑、年",
    "T54n2125_003:0219b24": "歲又滿，欲受具戒，師乃觀其志意，能奉持",
    "T54n2125_003:0219b25": "者即可為辦六物并為請餘九人，或入小",
    "T54n2125_003:0219b26": "壇、或居大界、或自然界，俱得秉法。然壇場",
    "T54n2125_003:0219b27": "之內，或用眾家褥席、或可人人自將坐物，",
    "T54n2125_003:0219b28": "略辦香花不在營費。其受戒者，教令三遍",
    "T54n2125_003:0219b29": "一一禮僧、或時近前兩手執足，此二皆是聖",
    "T54n2125_003:0219c01": "教禮敬之儀。亦既禮已，教其乞戒。既三乞已，",
    "T54n2125_003:0219c02": "本師對眾為受衣鉢。其鉢須持以巡行普",
    "T54n2125_003:0219c03": "呈大眾，如合樣者，大眾人人咸云好鉢；如不",
    "T54n2125_003:0219c04": "言者，招越法罪。然後依法為受。其羯磨師",
    "T54n2125_003:0219c05": "執文而讀、或時暗誦，俱是聖教。既受戒已，",
    "T54n2125_003:0219c06": "名鄔波三鉢那(鄔波是近，三鉢那是圓，謂涅槃也。今受大戒，即是親近涅槃。舊云具足",
    "T54n2125_003:0219c07": "者，言其汎意)。然羯磨亦竟，急須量影記五時之別。",
    "T54n2125_003:0219c08": "其量影法，預取一木條如細箸許可長一",
    "T54n2125_003:0219c09": "肘，折其一頭，四指令竪如曲尺形，勿使相",
    "T54n2125_003:0219c10": "離竪著日中，餘杖布地，令其竪影與臥杖",
    "T54n2125_003:0219c11": "相當，方以四指量其臥影，滿一四指名一",
    "T54n2125_003:0219c12": "布路沙，乃至多布路沙、或一布路沙餘一指",
    "T54n2125_003:0219c13": "半指、或但有一指等。如是加減可以意測",
    "T54n2125_003:0219c14": "(言布路沙者，譯為人也。所以四指之影名一人者，即是四指竪杖、影長四指之時，此人立在中，影量與身量",
    "T54n2125_003:0219c15": "相似，其八指遂與身量兩影相似。斯據中人，未必皆爾。自餘長短義可准之)。然須道其",
    "T54n2125_003:0219c16": "食前食後。若天陰及夜，即須准酌而言之。",
    "T54n2125_003:0219c17": "若依神州法者，或可竪尺日中量影長短，",
    "T54n2125_003:0219c18": "或復記其十二辰數。言五時者，既而方域",
    "T54n2125_003:0219c19": "異儀、月數離合，自非指事，難以委知。一謂",
    "T54n2125_003:0219c20": "冬時，有四月，從九月十六日至正月十五",
    "T54n2125_003:0219c21": "日。二謂春時，亦有四月，從正月十六日至",
    "T54n2125_003:0219c22": "五月十五日。三謂雨時，但有一月，從五月十",
    "T54n2125_003:0219c23": "六日至六月十五日。四謂終時，唯一日一夜，",
    "T54n2125_003:0219c24": "謂六月十六日晝夜。五是長時，從六月十七",
    "T54n2125_003:0219c25": "日至九月十五日。此乃獨於律教中佛制，",
    "T54n2125_003:0219c26": "如是次第明有密意也。若依方俗，或作三",
    "T54n2125_003:0219c27": "時、四時、六時，如餘處說。凡西方南海出家之",
    "T54n2125_003:0219c28": "人，創相見者，問云：「大德幾夏？」答云：「爾許。」若同",
    "T54n2125_003:0219c29": "夏者，問在何時。若時同者，問得幾日。若日",
    "T54n2125_003:0220a01": "同者，問食前後。同在食前，方問其影。影若",
    "T54n2125_003:0220a02": "有殊，大小成異；影若同者便無大小。坐次",
    "T54n2125_003:0220a03": "則據其先至，知事乃任彼前差。向西方者",
    "T54n2125_003:0220a04": "必須閑此，不同支那記其月日而已。然",
    "T54n2125_003:0220a05": "那爛陀寺多是長時，明相纔出受其近圓，意",
    "T54n2125_003:0220a06": "取同夏之中多為最大。即當神州六月十",
    "T54n2125_003:0220a07": "七日明相纔出，由不得後夏故(此據西方坐夏之法。若",
    "T54n2125_003:0220a08": "如神州舊行，即當五月十七日也)。若六月十六日夜將盡而受戒",
    "T54n2125_003:0220a09": "者，則同夏之中最小，由其得後夏故。既受",
    "T54n2125_003:0220a10": "戒已不待嚫施，若其師有為辦少多，或",
    "T54n2125_003:0220a11": "持腰絛或濾水羅等。奉臨壇者，以表不空",
    "T54n2125_003:0220a12": "之心。次即本師為指戒本，令識罪相方教",
    "T54n2125_003:0220a13": "誦戒。既其熟已誦大律藏，日日誦過旦旦試",
    "T54n2125_003:0220a14": "之，不恒受持恐損心力，誦律藏了方學",
    "T54n2125_003:0220a15": "經論。此是西方師資途轍，雖復去聖懸遠，",
    "T54n2125_003:0220a16": "然而此法未虧，為此二師喻之父母。豈有",
    "T54n2125_003:0220a17": "欲受之時非常勞倦，亦既得已戒不關懷，",
    "T54n2125_003:0220a18": "有始無終可惜之甚。自有一會求受，受已",
    "T54n2125_003:0220a19": "不重參師，不誦戒經、不披律典，虛霑法",
    "T54n2125_003:0220a20": "伍自損損他，若此之流成滅法者。然西方",
    "T54n2125_003:0220a21": "行法，受近圓已去名鐸曷攞(譯為小師)，滿十夏",
    "T54n2125_003:0220a22": "名悉他薛攞(譯為住位)，得離依止而住，又得為",
    "T54n2125_003:0220a23": "鄔波馱耶。凡有書疏往還，題云求寂某乙、",
    "T54n2125_003:0220a24": "小苾芻某乙、住位苾芻某乙。若學通內外",
    "T54n2125_003:0220a25": "德行高著者，便云多聞苾芻某乙，不可云",
    "T54n2125_003:0220a26": "僧某乙。僧是僧伽，目乎大眾，寧容一己輒",
    "T54n2125_003:0220a27": "道四人？西方無此法也。凡為親教師者，要",
    "T54n2125_003:0220a28": "須住位滿足十夏；秉羯磨師及屏教者并餘",
    "T54n2125_003:0220a29": "證人，並無定年、幾事，須解律清淨中邊數",
    "T54n2125_003:0220b01": "滿。律云「非鄔波馱耶而喚為鄔波馱耶，非",
    "T54n2125_003:0220b02": "阿遮利耶喚為阿遮利耶，或翻此二，及親",
    "T54n2125_003:0220b03": "斥鄔波馱耶名者，皆得惡作之罪。」若有人",
    "T54n2125_003:0220b04": "問云：「爾親教師其名何也？」或問：「汝誰弟子？」或",
    "T54n2125_003:0220b05": "可自有事至須說師名者，皆應言：「我因",
    "T54n2125_003:0220b06": "事至說鄔波馱耶名。鄔波馱耶名某甲。」西國",
    "T54n2125_003:0220b07": "南海稱「我」不是慢詞，設令道「汝」亦非輕稱，",
    "T54n2125_003:0220b08": "但欲別其彼此，全無倨傲之心，不並神州",
    "T54n2125_003:0220b09": "將為鄙惡。若其嫌者改我為今，斯乃咸是聖",
    "T54n2125_003:0220b10": "教，宜可行之，不得雷同無分皂白。云爾。",
    "T54n2125_003:0220b11": "凡諸白衣詣苾芻所，若專誦佛典情希落",
    "T54n2125_003:0220b12": "髮畢願緇衣，號為童子；或求外典無心出",
    "T54n2125_003:0220b13": "離，名曰學生。斯之二流並須自食(西國僧寺，多有學生",
    "T54n2125_003:0220b14": "來就苾芻習學外典，一得驅馳給侍、二乃教發好心。既有自利利他，畜之非損，必是杜多一鉢，理則不勞。若也",
    "T54n2125_003:0220b15": "片有供承，亦成是要。遣給齒木、令其授食，足應時須，不傷悲道也)。若飡常住，聖",
    "T54n2125_003:0220b16": "教全遮；必其於眾有勞，准功亦合飡食；",
    "T54n2125_003:0220b17": "或是普通之食、或可施主先心，雖復噉食故",
    "T54n2125_003:0220b18": "成無罪。夫龍河影沒、鷲嶺光收，傳法羅漢能",
    "T54n2125_003:0220b19": "餘幾在。故論云「大師眼閉、證者隨亡，煩惱增",
    "T54n2125_003:0220b20": "時應勤莫逸。」理當諸德共作護持，若委隨",
    "T54n2125_003:0220b21": "而縱慢心，欲遣人天，何所歸向？律云「有秉",
    "T54n2125_003:0220b22": "羯磨，我法未滅。若不秉時，我法便盡。」又",
    "T54n2125_003:0220b23": "曰「戒住我住。」理非虛說。既有深旨，誠可",
    "T54n2125_003:0220b24": "敬歟。",
    "T54n2125_003:0220b25": "重曰：",
    "T54n2125_003:0220b26": "大師影謝、法將隨亡，邪山峻峙、慧巘隤綱，重",
    "T54n2125_003:0220b27": "明佛日，寔委賢良。若遵小徑，誰弘大方？",
    "T54n2125_003:0220b28": "幸惟通哲勉力宣揚。冀紹隆之無替，傳永",
    "T54n2125_003:0220c01": "劫而彌芳。彌芳伊何、戒海揚波，此則教將",
    "T54n2125_003:0220c02": "滅而不滅、行欲訛而不訛，符正說於王舍、",
    "T54n2125_003:0220c03": "事無虧於逝多。",
    "T54n2125_003:0220c04": "二十洗浴隨時",
    "T54n2125_003:0220c05": "夫論洗浴之法，西國乃與東夏不同，但以",
    "T54n2125_003:0220c06": "時節調和稍異餘處。於十二月花果恒有，",
    "T54n2125_003:0220c07": "不識氷雪薄有微霜，雖復多暑亦非苦",
    "T54n2125_003:0220c08": "熱。熱則身無拂子，寒乃足無皴裂，為此",
    "T54n2125_003:0220c09": "人多洗沐體尚清淨，每於日日之中不洗不",
    "T54n2125_003:0220c10": "食。又復所在之處極饒池水，時人皆以穿",
    "T54n2125_003:0220c11": "池為福。若行一驛，則望見三二十所，或寬",
    "T54n2125_003:0220c12": "一畝五畝。於其四邊種多羅樹，高四五十",
    "T54n2125_003:0220c13": "尺。池乃皆承雨水，湛若清江。八制底處皆",
    "T54n2125_003:0220c14": "有世尊洗浴之池，其水清美異於餘者。那爛",
    "T54n2125_003:0220c15": "陀寺有十餘所大池，每至晨時寺嗚健稚",
    "T54n2125_003:0220c16": "令僧徒洗浴，人皆自持浴裙，或千或百俱",
    "T54n2125_003:0220c17": "出寺外，散向諸池各為澡浴。其浴裙法，以",
    "T54n2125_003:0220c18": "疊布長五肘、闊肘半，繞身使匝，抽出舊裙",
    "T54n2125_003:0220c19": "迴兩頭令向前，取左邊上角以右手牽",
    "T54n2125_003:0220c20": "向腰下令使近身，併蹙右邊擪入腰內。",
    "T54n2125_003:0220c21": "此謂著浴裙法。臥時著裙其法亦爾。欲出",
    "T54n2125_003:0220c22": "池時，抖擻徐出勿令蟲著。上岸法式廣如",
    "T54n2125_003:0220c23": "律辯。若不向池，寺中洗者，著裙同此，水",
    "T54n2125_003:0220c24": "遣人澆，隨處隨時可為障蔽。世尊教為浴",
    "T54n2125_003:0220c25": "室，或作露地甎池、或作去病藥湯、或令油",
    "T54n2125_003:0220c26": "遍塗體，夜夜油恒揩足、朝朝頭上塗油，明",
    "T54n2125_003:0220c27": "目去風深為利益，皆有聖教，不遑具述廣",
    "T54n2125_003:0220c28": "如律也。又洗浴者並須飢時。浴已方食，有",
    "T54n2125_003:0220c29": "其二益：一則身體清虛無諸垢穢，二則痰癊",
    "T54n2125_003:0221a01": "消散能飡飲食。飽方洗浴，醫明所諱。故知",
    "T54n2125_003:0221a02": "飢沐飽浴之言，未是通方之論。若著三尺浴",
    "T54n2125_003:0221a03": "衣，褊小形露；或元不著，赤體而浴者，深乖",
    "T54n2125_003:0221a04": "教理也。應用四幅洗裙，遮身可愛，非直奉",
    "T54n2125_003:0221a05": "遵聖教，亦乃不愧人神。餘之可不，智者當",
    "T54n2125_003:0221a06": "悉。夜浴尚不改容，對人寧無掩蔽耳。",
    "T54n2125_003:0221a07": "二十一坐具襯身",
    "T54n2125_003:0221a08": "禮拜敷其坐具，五天所不見行。致敬起為",
    "T54n2125_003:0221a09": "三禮，四部罔窺其事。凡為禮者，拜數法式",
    "T54n2125_003:0221a10": "如別章所陳。其坐具法，割截為之，必須複",
    "T54n2125_003:0221a11": "作，制令安葉，度量不暇。詳悉其所須者，但",
    "T54n2125_003:0221a12": "擬眠臥之時護他氈席。若用他物，新故並",
    "T54n2125_003:0221a13": "須安替。如其己物，故則不須，勿令污染",
    "T54n2125_003:0221a14": "虧損信施，非為禮拜。南海諸僧，人持一布",
    "T54n2125_003:0221a15": "巾長三五尺，疊若食巾，禮拜用替膝頭，行",
    "T54n2125_003:0221a16": "時搭在肩上。西國苾芻來見，咸皆莞爾而笑",
    "T54n2125_003:0221a17": "也。",
    "T54n2125_003:0221a18": "二十二臥息方法",
    "T54n2125_003:0221a19": "西國房迮、居人復多，臥起之後床皆舉攝，或",
    "T54n2125_003:0221a20": "內置一邊、或移安戶外。床闊二肘長四肘",
    "T54n2125_003:0221a21": "半，褥席同然，輕而不重。然後牛糞乾揩其",
    "T54n2125_003:0221a22": "地令使清淨，安置坐床及木枯小席等，隨",
    "T54n2125_003:0221a23": "尊卑而坐，如常作業。所有資生之具並棚",
    "T54n2125_003:0221a24": "上安之。其床前並無以衣遮障之法，其不",
    "T54n2125_003:0221a25": "合者自不合臥，如其合者何事遮身？其眾",
    "T54n2125_003:0221a26": "僧臥具，必須安儭方合。受用坐具意在於",
    "T54n2125_003:0221a27": "此。如其不爾，還招黑背之辜，聖有誠言",
    "T54n2125_003:0221a28": "不可不慎。又復南海十島、西國五天，並皆",
    "T54n2125_003:0221a29": "不用木枕支頭，神州獨有斯事。其西方枕",
    "T54n2125_003:0221b01": "囊樣式其類相似，取帛或布染色，隨情縫",
    "T54n2125_003:0221b02": "為直袋，長一肘半寬半肘，中間貯者隨處所",
    "T54n2125_003:0221b03": "出，或可填毛、或盛麻縕、或蒲黃柳絮、或木",
    "T54n2125_003:0221b04": "綿荻苕、或軟葉乾苔、或決明麻豆，隨時冷",
    "T54n2125_003:0221b05": "熱量意高下。斯乃取適安身，實無堅強之",
    "T54n2125_003:0221b06": "患。然為木枕踈鞕，項下通風，致使時人多",
    "T54n2125_003:0221b07": "苦頭疾。然則方殊土別，所翫不同。聊述異",
    "T54n2125_003:0221b08": "聞，行否隨好。既而煖物除風、麻豆明目，且",
    "T54n2125_003:0221b09": "能有益，用成無爽。又為寒鄉凍頂多得傷",
    "T54n2125_003:0221b10": "寒，冬月鼻流斯其過也，適時溫頂便無此",
    "T54n2125_003:0221b11": "患。諺云凍頂溫足，未必常可依之矣。",
    "T54n2125_003:0221b12": "又復僧房之內有安尊像，或於窓上、或故",
    "T54n2125_003:0221b13": "作龕。食坐之時，像前以布幔遮障。朝朝洗",
    "T54n2125_003:0221b14": "沐每薦香花，午午虔恭隨飡奉獻。經箱格在",
    "T54n2125_003:0221b15": "一邊，臥時方居別室。南海諸洲法亦同此。",
    "T54n2125_003:0221b16": "斯乃私房尋常禮敬之軌。其寺家尊像，並悉",
    "T54n2125_003:0221b17": "別有堂殿。豈有像成已後終身更不洗拭，",
    "T54n2125_003:0221b18": "自非齋次寧容輒設踈飡。由此言之，同",
    "T54n2125_003:0221b19": "居亦復何損。大師在日尚許同居，形像倣真",
    "T54n2125_003:0221b20": "理當無妨。西國相傳，其來久矣。",
    "T54n2125_003:0221b21": "二十三經行少病",
    "T54n2125_003:0221b22": "五天之地，道俗多作經行，直去直來唯遵一",
    "T54n2125_003:0221b23": "路，隨時適性勿居鬧處，一則痊痾、二能銷",
    "T54n2125_003:0221b24": "食。禺中日昳即行時也。或可出寺長引、或",
    "T54n2125_003:0221b25": "於廊下徐行，若不為之身多病苦，遂令脚",
    "T54n2125_003:0221b26": "腫肚腫臂疼髆疼。但有痰癊不銷，並是端",
    "T54n2125_003:0221b27": "居所致。必若能行此事，實可資身長道。故",
    "T54n2125_003:0221b28": "鷲山覺樹之下、鹿苑王城之內，及餘聖跡皆",
    "T54n2125_003:0221b29": "有世尊經行之基耳。闊可二肘、長十四五",
    "T54n2125_003:0221c01": "肘、高二肘餘，壘甎作之。上乃石灰塑作蓮",
    "T54n2125_003:0221c02": "花開勢，高可二肘、闊纔一尺有十四五、",
    "T54n2125_003:0221c03": "表聖足跡。兩頭基上安小制底，量與人齊，",
    "T54n2125_003:0221c04": "或可內設尊容為釋迦立像。若其右繞佛",
    "T54n2125_003:0221c05": "殿旋遊制底，別為生福本欲虔恭。經行乃",
    "T54n2125_003:0221c06": "是銷散之儀，意在養身療病。舊云行道、或",
    "T54n2125_003:0221c07": "曰經行，則二事總包無分涇渭，遂使調適",
    "T54n2125_003:0221c08": "之事久闕東川。經云「觀樹經行」，親在金剛座",
    "T54n2125_003:0221c09": "側但見真迹未覩圓基耳。",
    "T54n2125_003:0221c10": "二十四禮不相扶",
    "T54n2125_003:0221c11": "禮拜之軌，須依教。為進具若分影在前，即",
    "T54n2125_003:0221c12": "合受小者之拜。佛言：「有二種人合受禮",
    "T54n2125_003:0221c13": "拜：一謂如來，二大己苾芻。」斯則金口誠教，何",
    "T54n2125_003:0221c14": "勞輒事謙下。小者見大，緩須申敬唱畔睇",
    "T54n2125_003:0221c15": "而禮之；大受小禮，自可端拱而云痾[口*路]柢",
    "T54n2125_003:0221c16": "(近也反。是呪願彼，令無病義耳)。如其不道，彼此招愆。隨立",
    "T54n2125_003:0221c17": "隨坐，不改常式。既其合受，無容反敬，斯乃",
    "T54n2125_003:0221c18": "五天僧徒之則也。豈有小欲禮大先望大",
    "T54n2125_003:0221c19": "起，大受小恭恐小嫌恨，為此則怱怱迫",
    "T54n2125_003:0221c20": "迫，尊執卑而不聽稽首；辛苦辛苦，卑求敬",
    "T54n2125_003:0221c21": "而不能至地。若不如此，云乖禮數。嗚呼！",
    "T54n2125_003:0221c22": "虧聖教、取人情，敬受乖儀，誠可深察。延波",
    "T54n2125_003:0221c23": "既久，誰當偃諸！",
    "T54n2125_003:0221c24": "二十五師資之道",
    "T54n2125_003:0221c25": "夫教授門徒，紹隆之要。若不存念，則法滅",
    "T54n2125_003:0221c26": "可期。事須慇懃，無宜網漏。律云「每於晨",
    "T54n2125_003:0221c27": "旦先嚼齒木，次可就師奉其齒木，澡豆水",
    "T54n2125_003:0221c28": "巾敷置坐處。令安穩已，然後禮敬尊儀、",
    "T54n2125_003:0221c29": "旋繞佛殿。却就師處攝衣一禮，更不重起，",
    "T54n2125_003:0222a01": "合掌三叩雙膝踞地，低頭合掌問云：『鄔波馱",
    "T54n2125_003:0222a02": "耶存念(馱字音停夜反，既無正體，借音言之。鄔波是其親近，波字長喚中有阿字。阿馱耶義當教",
    "T54n2125_003:0222a03": "讀，言和尚者非也。西方汎喚博士皆名烏社，斯非典語。若依梵本經律之文，咸云鄔波馱耶，譯為親教師。北方",
    "T54n2125_003:0222a04": "諸國皆喚和社，致令傳譯習彼訛音)。』或問云：『阿遮利耶存念(譯為軌範師，",
    "T54n2125_003:0222a05": "是能教弟子法式之義。先云阿闍梨，訛也)，我今請白，不審鄔波馱",
    "T54n2125_003:0222a06": "耶宿夜安不？四大平和不？動止輕利飲食銷",
    "T54n2125_003:0222a07": "不？旦朝之飡可能進不？』」斯則廣略隨時也。",
    "T54n2125_003:0222a08": "時師乃量身安不，具答其事。次於隣近比",
    "T54n2125_003:0222a09": "房任能禮其大者。次讀少許經，憶所先",
    "T54n2125_003:0222a10": "受，日新月故無虧寸陰。待至日小食時，量",
    "T54n2125_003:0222a11": "身輕重，請白方食。何勞未曉，覓粥怱怱，不",
    "T54n2125_003:0222a12": "及白本師、無由嚼齒木、不暇觀蟲水，豈",
    "T54n2125_003:0222a13": "容能洗淨。寧知為一盂之粥，便違四種佛",
    "T54n2125_003:0222a14": "教，訛替之本皆從此來。願住持之家善應量",
    "T54n2125_003:0222a15": "處(前白事等，此乃是阿離耶提舍教授之儀。阿離耶譯為聖，提捨譯為方，即名西國為聖方矣，以其",
    "T54n2125_003:0222a16": "賢聖繼軌人皆共稱。或云未睇是中，提捨是國。百億之中心，斯其事也，此號人咸委之。其北方胡國猫，喚",
    "T54n2125_003:0222a17": "聖方以為呬，音許伊反，全非通俗之名，但是方言，固無別義。西國若聞此名，多皆不識，宜喚西國為聖方，",
    "T54n2125_003:0222a18": "斯誠允當。或有傳云，印度譯之為月。雖有斯理，未是通稱。且如西國名大唐為支那者，直是其名，更無",
    "T54n2125_003:0222a19": "別義。又復須知，五天之地皆曰婆羅門國，北方連例總號胡彊，不得雷同咸為一喚耳)。凡",
    "T54n2125_003:0222a20": "剃髮披縵條出家近圓已，律云「唯除五事",
    "T54n2125_003:0222a21": "不白，自外一一皆須白師，不白得罪。五事",
    "T54n2125_003:0222a22": "者：一嚼齒木、二飲水、三大便、四小便、五界",
    "T54n2125_003:0222a23": "中四十九尋內制底畔睇。」且如欲食白者，",
    "T54n2125_003:0222a24": "須就師邊依禮拜法而白師云：「鄔波馱耶",
    "T54n2125_003:0222a25": "存念。我今請白，洗手洗器欲為食事。」師云：「謹",
    "T54n2125_003:0222a26": "慎。」諸餘白事，類此應知。師乃量事度時與",
    "T54n2125_003:0222a27": "其進止。知有多事，便可一時併白。若其解",
    "T54n2125_003:0222a28": "律五夏，得離本師人間遊行進求餘業，到",
    "T54n2125_003:0222b01": "處還須依止；十夏既滿，依止方休。大聖慇懃",
    "T54n2125_003:0222b02": "竟在於此。如不解律依他盡形，設無大",
    "T54n2125_003:0222b03": "者依小而住，唯除禮拜餘並為之。豈得晨",
    "T54n2125_003:0222b04": "朝問安曾不依律，隨有事至寧知白言？或",
    "T54n2125_003:0222b05": "有旦暮兩時請其教誡，雖復權申訓誨，律",
    "T54n2125_003:0222b06": "文意不如是。何則？白者不的其事，答者何",
    "T54n2125_003:0222b07": "所商量。白事之言，故不然也。但為因循，日",
    "T54n2125_003:0222b08": "久逐省，誰肯勞煩？必能准教奉行，即是住持",
    "T54n2125_003:0222b09": "不絕。若將此以為輕者，餘更何成重哉！故",
    "T54n2125_003:0222b10": "律文云「寧作屠兒，不授他具戒捨而不教",
    "T54n2125_003:0222b11": "也。」又西國相承事師之禮，初夜後夜到其師",
    "T54n2125_003:0222b12": "所，師乃先遣弟子安坐，三藏之中隨時教",
    "T54n2125_003:0222b13": "授，若事若理不令空過，察其戒行勿使虧",
    "T54n2125_003:0222b14": "違，知有所犯即令治懺。弟子方乃為師",
    "T54n2125_003:0222b15": "按摩身體，襞疊衣裳，或時掃拭房庭、觀蟲",
    "T54n2125_003:0222b16": "進水，片有所作咸皆代為。斯則敬上之禮也。",
    "T54n2125_003:0222b17": "若門徒有病，即皆躬自抱持湯藥所須，憂同",
    "T54n2125_003:0222b18": "赤子。然佛法綱紀以教誨為首，如輪王長",
    "T54n2125_003:0222b19": "子攝養不輕。律有明言，寧容致慢。上言制",
    "T54n2125_003:0222b20": "底畔睇者，或云制底畔彈那。大師世尊既涅",
    "T54n2125_003:0222b21": "槃後，人天並集以火焚之，眾聚香柴遂成",
    "T54n2125_003:0222b22": "大[卄/積]，即名此處以為質底，是積聚義。據",
    "T54n2125_003:0222b23": "從生理，遂有制底之名。又釋，一想世尊眾",
    "T54n2125_003:0222b24": "德俱聚於此、二乃積甎土而成之。詳傳字",
    "T54n2125_003:0222b25": "義如是。或名窣覩波、義亦同此。舊總云塔、",
    "T54n2125_003:0222b26": "別道支提、斯皆訛矣。或可俱是眾共了名",
    "T54n2125_003:0222b27": "不論其義。西方釋名略有二種：一有義名、",
    "T54n2125_003:0222b28": "二無義名。有義名者，立名有由，即依名義",
    "T54n2125_003:0222b29": "而釋也，名體一向相稱。如釋善入之名者，",
    "T54n2125_003:0222c01": "初依德跡，即是依義立名。次云或共了知，",
    "T54n2125_003:0222c02": "即是不論其義，但據世人共喚為善入，即",
    "T54n2125_003:0222c03": "是無義之名。畔睇者，敬禮也。凡欲出外禮",
    "T54n2125_003:0222c04": "拜尊像，有人問云：「何所之適？」答曰：「我向某",
    "T54n2125_003:0222c05": "處制底畔睇。」凡禮拜者，意在敬上，自卑之",
    "T54n2125_003:0222c06": "義也。欲致敬時及有請白，先整法衣搭",
    "T54n2125_003:0222c07": "左肩上，擪衣左腋令使著身，即將左手向",
    "T54n2125_003:0222c08": "下掩攝衣之左畔，右手隨所掩之衣裾既",
    "T54n2125_003:0222c09": "至下邊卷衣向膝，兩膝俱掩勿令身現，背",
    "T54n2125_003:0222c10": "後衣緣急使近身，掩攝衣裳莫遣垂地，",
    "T54n2125_003:0222c11": "足跟雙竪脊項平直，十指布地方始叩頭，然",
    "T54n2125_003:0222c12": "其膝下逈無衣物，復還合掌復還叩頭，慇",
    "T54n2125_003:0222c13": "懃致敬如是至三。必也尋常一禮便罷，中間",
    "T54n2125_003:0222c14": "更無起義，西國見為三拜，人皆怪也。若恐",
    "T54n2125_003:0222c15": "額上有塵，先須摩手令淨然後拭之，次當",
    "T54n2125_003:0222c16": "拂去兩膝頭土，整頓衣裳在一邊坐，或",
    "T54n2125_003:0222c17": "可暫時竚立。尊者即宜賜坐，必有呵責立",
    "T54n2125_003:0222c18": "亦無傷。斯乃佛在世時迄乎末代，師弟相傳",
    "T54n2125_003:0222c19": "于今不絕。如經律云「來至佛所禮佛雙",
    "T54n2125_003:0222c20": "足在一邊坐」，不云敷坐具禮三拜在一",
    "T54n2125_003:0222c21": "邊立，斯其教矣。但尊老之處多座須安，必",
    "T54n2125_003:0222c22": "有人來准儀而坐。凡是坐者，皆足蹋地，曾",
    "T54n2125_003:0222c23": "無帖膝之法也。",
    "T54n2125_003:0222c24": "律云應先嗢屈竹迦，譯為蹲踞，雙足履地",
    "T54n2125_003:0222c25": "兩膝皆竪，攝斂衣服勿令垂地。即是持衣",
    "T54n2125_003:0222c26": "說淨常途軌式，或對別人而說罪、或向大",
    "T54n2125_003:0222c27": "眾而申敬、或被責而請忍、或受具而禮僧，",
    "T54n2125_003:0222c28": "皆同斯也。或可雙膝著地平身合掌，乃是",
    "T54n2125_003:0222c29": "香臺瞻仰讚歎之容矣。然於床上禮拜，諸國",
    "T54n2125_003:0223a01": "所無，或敷氈席亦不見有，欲敬反慢豈成",
    "T54n2125_003:0223a02": "道理。至如床上席上，平懷尚不致恭，況禮",
    "T54n2125_003:0223a03": "尊師大師，此事若為安可？西國講堂食堂之",
    "T54n2125_003:0223a04": "內，元來不置大床，多設木枯并小床子，聽",
    "T54n2125_003:0223a05": "講食時用將踞坐，斯其本法矣。神州則大床",
    "T54n2125_003:0223a06": "方坐，其事久之。雖可隨時設儀，而本末之",
    "T54n2125_003:0223a07": "源須識。",
    "T54n2125_003:0223a08": "二十六客舊相遇",
    "T54n2125_003:0223a09": "昔大師在日親為教主，客苾芻至，自唱善",
    "T54n2125_003:0223a10": "來。又復西方寺眾多為制法，凡見新來，無",
    "T54n2125_003:0223a11": "論客舊及弟子門人，舊人即須迎前唱莎",
    "T54n2125_003:0223a12": "揭哆，譯曰善來。客乃尋聲，即云窣莎揭哆，",
    "T54n2125_003:0223a13": "譯曰極善來。如不說者，一違寺制、二准律",
    "T54n2125_003:0223a14": "有犯。無問大小，悉皆如此。即為收取瓶",
    "T54n2125_003:0223a15": "鉢拄在壁牙，隨處安坐令其憩息，幼向",
    "T54n2125_003:0223a16": "屏處、尊乃房前，卑則敬上而熟搦其腨後",
    "T54n2125_003:0223a17": "及遍身，尊乃撫下而頻按其背不至腰足，",
    "T54n2125_003:0223a18": "齊年之類事無間然。既解疲勞，方澡手濯",
    "T54n2125_003:0223a19": "足，次就尊所申其禮敬，但為一禮，跪而按",
    "T54n2125_003:0223a20": "足；尊乃展其右手撫彼肩背，若別非經",
    "T54n2125_003:0223a21": "久，手撫不為。師乃問其安不？弟子隨事見",
    "T54n2125_003:0223a22": "答。然後退在一邊恭敬而坐，實無立法。",
    "T54n2125_003:0223a23": "然西方軌則，多坐小枯，復皆露足。東夏既",
    "T54n2125_003:0223a24": "無斯事，執足之禮不行。經說「人天來至佛",
    "T54n2125_003:0223a25": "所，頂禮雙足退坐一面」，即其儀矣。然後釋",
    "T54n2125_003:0223a26": "其時候供給湯飲，酥蜜沙糖飲噉隨意，或",
    "T54n2125_003:0223a27": "餘八漿，並須羅濾澄清方飲。如兼濁滓，此定",
    "T54n2125_003:0223a28": "不開。杏湯之流體是稠濁，准依道理全非",
    "T54n2125_003:0223a29": "飲限。律云「凡漿淨濾色如黃荻」，此謂西國師",
    "T54n2125_003:0223b01": "弟門徒客舊相遇逢迎之禮。豈有冒寒創至",
    "T54n2125_003:0223b02": "觸熱新來，或遍體汗流或手足皆凍，放却衣",
    "T54n2125_003:0223b03": "幞急事和南，情狀怱忙深乖軌式；師乃立",
    "T54n2125_003:0223b04": "之閑問餘事，誠哉大急將為紹隆？言和",
    "T54n2125_003:0223b05": "南者，梵云畔睇，或云畔憚南，譯為敬禮。但",
    "T54n2125_003:0223b06": "為採語不真，喚和南矣。不能移舊，且道",
    "T54n2125_003:0223b07": "和南，的取正音應云畔睇。又道行眾集，禮",
    "T54n2125_003:0223b08": "拜非儀，合掌低頭口云畔睇。故經云「或復",
    "T54n2125_003:0223b09": "但合掌，乃至小低頭」，即是致敬也。南人不審，",
    "T54n2125_003:0223b10": "依希合度。向使改不審為畔睇，斯乃全同律",
    "T54n2125_003:0223b11": "教矣。",
    "T54n2125_003:0223b12": "二十七先體病源",
    "T54n2125_003:0223b13": "前云量身輕重方飡小食者，即是觀四大",
    "T54n2125_003:0223b14": "之強弱也。若其輕利，便可如常所食。必有",
    "T54n2125_003:0223b15": "異處，則須視其起由，既得病源然後將息。",
    "T54n2125_003:0223b16": "若覺輕健飢火內然，至小食時方始飡噉。",
    "T54n2125_003:0223b17": "凡是平旦名痰癊時，宿食餘津積在胸膈，尚",
    "T54n2125_003:0223b18": "未踈散食便成咎。譬乎火焰起而投薪，薪",
    "T54n2125_003:0223b19": "乃尋從火化。若也火未著而安草，草遂存",
    "T54n2125_003:0223b20": "而不然。夫小食者是聖別開，若粥若飯量身",
    "T54n2125_003:0223b21": "乃食。必也因粥能資道，即唯此而非餘。若",
    "T54n2125_003:0223b22": "其要飯方長身，旦食飯而無損。凡有食",
    "T54n2125_003:0223b23": "噉令身不安者，是與身為病緣也。不要",
    "T54n2125_003:0223b24": "頭痛臥床方云是疾。若餘藥不療，醫人為",
    "T54n2125_003:0223b25": "處須非時食，佛言密處與之。如異此",
    "T54n2125_003:0223b26": "流固非開限。然西方五明論中其醫明曰",
    "T54n2125_003:0223b27": "「先當察聲色，然後行八醫。如不解斯妙，求",
    "T54n2125_003:0223b28": "順反成違。」言八醫者，一論所有諸瘡、二",
    "T54n2125_003:0223b29": "論針刺首疾、三論身患、四論鬼瘴、五論惡",
    "T54n2125_003:0223c01": "揭陀藥、六論童子病、七論長年方、八論足",
    "T54n2125_003:0223c02": "身力。言瘡事兼內外，首疾但目在頭，齊咽",
    "T54n2125_003:0223c03": "已下名為身患，鬼瘴謂是邪魅，惡揭陀遍治",
    "T54n2125_003:0223c04": "諸毒，童子始從胎內至年十六，長年則延",
    "T54n2125_003:0223c05": "身久存，足力乃身體強健。斯之八術先為八",
    "T54n2125_003:0223c06": "部，近日有人略為一夾，五天之地咸悉遵",
    "T54n2125_003:0223c07": "修，但令解者無不食祿。由是西國大貴醫",
    "T54n2125_003:0223c08": "人兼重商客，為無殺害，自益濟他。於此",
    "T54n2125_003:0223c09": "醫明已用功學，由非正業遂乃棄之。又復",
    "T54n2125_003:0223c10": "須知，西方藥味與東夏不同，互有互無事",
    "T54n2125_003:0223c11": "非一概。且如人參、茯苓、當歸、遠志、烏頭附子、",
    "T54n2125_003:0223c12": "麻黃、細辛，若斯之流神州上藥，察問西國",
    "T54n2125_003:0223c13": "咸不見有。西方則多足訶黎勒，北道則時",
    "T54n2125_003:0223c14": "有欝金香，西邊乃阿魏豐饒，南海則少出龍",
    "T54n2125_003:0223c15": "腦，三種豆蔻皆在杜和羅，兩色丁香咸生堀",
    "T54n2125_003:0223c16": "倫國。唯斯色類是唐所須，自餘藥物不足",
    "T54n2125_003:0223c17": "收採。凡四大之身有病生者，咸從多食而",
    "T54n2125_003:0223c18": "起、或由勞力而發、或夜食未洩平旦便飡、",
    "T54n2125_003:0223c19": "或旦食不消午時還食。因茲發動遂成霍",
    "T54n2125_003:0223c20": "亂，呃氣則連宵不息，鼓脹即終旬莫止。然",
    "T54n2125_003:0223c21": "後乃求多錢之腎氣、覓貴價之秦膠。富者此",
    "T54n2125_003:0223c22": "事可為，貧人命隨朝露。病既成矣，斯何救",
    "T54n2125_003:0223c23": "焉！縱使盧威旦至進丸散而無因，鶣鵲昏",
    "T54n2125_003:0223c24": "來遺湯膏而寧濟，火燒針刺與木石而不",
    "T54n2125_003:0223c25": "殊，振足搖頭混僵仆而何別，斯乃良由",
    "T54n2125_003:0223c26": "不體病本、不解調將，可謂止流不塞其",
    "T54n2125_003:0223c27": "源、伐樹不除其本，波條彌蔓求絕無因，",
    "T54n2125_003:0223c28": "致使學經論者仰三藏而永嘆，習靜慮",
    "T54n2125_003:0223c29": "者想八定而長嗟。俗士乃務明經之輩則",
    "T54n2125_003:0224a01": "絕轡於金馬之門，求進士之流遂息步於石",
    "T54n2125_003:0224a02": "渠之署，妨修道業可不大歟？廢失榮寵誠",
    "T54n2125_003:0224a03": "非小事！聊為敘之勿嫌繁重，冀令未損",
    "T54n2125_003:0224a04": "多藥宿痼可除，不造醫門而新痾遂殄，四",
    "T54n2125_003:0224a05": "大調暢百病不生，自利利人豈非益也。然而",
    "T54n2125_003:0224a06": "食毒死生，蓋是由其往業，現緣避就非不",
    "T54n2125_003:0224a07": "須為者哉。",
    "T54n2125_003:0224a08": "二十八進藥方法",
    "T54n2125_003:0224a09": "夫四大違和生靈共有，八節交競發動無",
    "T54n2125_003:0224a10": "恒，凡是痾生即須將息，故世尊親說醫方",
    "T54n2125_003:0224a11": "經曰「四大不調者，一窶嚕、二燮跛、三畢哆、",
    "T54n2125_003:0224a12": "四婆哆。」初則地大增令身沈重，二則水大積",
    "T54n2125_003:0224a13": "涕唾乖常，三則火大盛頭胸壯熱，四則風大",
    "T54n2125_003:0224a14": "動氣息擊衝；即當神州沈重痰癊熱黃氣發",
    "T54n2125_003:0224a15": "之異名也。若依俗論病乃有其三種：謂風、",
    "T54n2125_003:0224a16": "熱、癊。重則與癊體同，不別彰其地大。凡候",
    "T54n2125_003:0224a17": "病源，旦朝自察，若覺四候乖舛，即以絕粒",
    "T54n2125_003:0224a18": "為先，縱令大渴勿進漿水，斯其極禁。或",
    "T54n2125_003:0224a19": "一日二日、或四朝五朝，以差為期，義無膠",
    "T54n2125_003:0224a20": "柱。若疑腹有宿食、叉刺齊胸，宜須恣飲",
    "T54n2125_003:0224a21": "熟湯指剔喉中變吐令盡，更飲更決以盡",
    "T54n2125_003:0224a22": "為度。或飲冷水理亦無傷，或乾薑湯斯其",
    "T54n2125_003:0224a23": "妙也。其日必須斷食，明朝方始進飡。如若",
    "T54n2125_003:0224a24": "不能，臨時斟酌。必其壯熱，特諱水澆；若沈",
    "T54n2125_003:0224a25": "重戰冷，近火為妙。其江嶺已南熱瘴之地不",
    "T54n2125_003:0224a26": "可依斯，熱發水淋是土宜也。如其風急，塗",
    "T54n2125_003:0224a27": "以膏油，可用布團火炙而熨折傷之處，斯",
    "T54n2125_003:0224a28": "亦為善，熟油塗之目驗交益。若覺痰癊",
    "T54n2125_003:0224a29": "填胸、口中唾數、鼻流清水、氣積咽關戶",
    "T54n2125_003:0224b01": "滿槍喉、語聲不轉飲食亡味，動歷一旬，如",
    "T54n2125_003:0224b02": "此之流絕食便差，不勞炙頂、無假捩咽，",
    "T54n2125_003:0224b03": "斯乃不御湯藥而能蠲疾，即醫明之大規",
    "T54n2125_003:0224b04": "矣。意者以其宿食若除壯熱便息，流津既竭",
    "T54n2125_003:0224b05": "痰癊便瘳，內靜氣消即狂風自殄，將此調停",
    "T54n2125_003:0224b06": "萬無一失。既不勞其診脈，詎假問乎陰陽，",
    "T54n2125_003:0224b07": "各各自是醫王，人人悉成祇域。至如鸞法師",
    "T54n2125_003:0224b08": "調氣蠲疾，隱默者乃行；思禪師坐內抽邪，",
    "T54n2125_003:0224b09": "非流俗所識。訪名醫於東洛，則貧匱絕其",
    "T54n2125_003:0224b10": "津；求上藥於西郊，則惸獨亡其路。所論絕",
    "T54n2125_003:0224b11": "食省而且妙，備通窮富豈非要乎。又如癰痤",
    "T54n2125_003:0224b12": "暴起熱血忽衝，手足煩疼天行時氣，或刀箭",
    "T54n2125_003:0224b13": "傷體、或墜墮損躬，傷寒霍亂之徒半日暴",
    "T54n2125_003:0224b14": "瀉之類，頭痛心痛眼疼齒疼，片有病起咸須",
    "T54n2125_003:0224b15": "斷食。又三等丸能療眾病復非難得，取訶",
    "T54n2125_003:0224b16": "黎勒皮、乾薑、沙糖，三事等分，擣前二令碎，",
    "T54n2125_003:0224b17": "以水片許和沙糖融之併擣為丸，旦服",
    "T54n2125_003:0224b18": "十丸許以為度，諸無所忌。若患痢者，不",
    "T54n2125_003:0224b19": "過三兩服即差，能破胘氣除風消食，為益",
    "T54n2125_003:0224b20": "處廣故此言之。若無沙糖者，飴蜜亦得。又",
    "T54n2125_003:0224b21": "訶黎勒若能每日嚼一顆咽汁，亦終身無病。",
    "T54n2125_003:0224b22": "此等醫明傳乎帝釋，五明一數五天共遵，其",
    "T54n2125_003:0224b23": "中要者絕食為最。舊人傳云，若其七日斷食",
    "T54n2125_003:0224b24": "不差，後乃方可求觀世音。神州多並不閑，",
    "T54n2125_003:0224b25": "將為別是齋戒，遂不肯行學，良由傳者不",
    "T54n2125_003:0224b26": "悟醫道也。其有服丹石及長病并腹塊之",
    "T54n2125_003:0224b27": "類，或又依斯(恐有丹石之人，忍飢非所宜也。又飛丹則諸國皆無，服石則神州",
    "T54n2125_003:0224b28": "獨有。然而水精白石有出火者，若服之則身體爆裂。時人不別，抂死者無窮。由此言之，深須體識)，",
    "T54n2125_003:0224b29": "蛇蠍等毒全非此療。而絕食之時，大忌遊",
    "T54n2125_003:0224c01": "行及以作務。其長行之人，縱令斷食隨路無",
    "T54n2125_003:0224c02": "損。如其差已後須將息，宜可食新煮飯、飲",
    "T54n2125_003:0224c03": "熟菉豆湯，投以香和任飲多少。若覺有冷，",
    "T54n2125_003:0224c04": "投椒薑蓽茇。若知是風，著胡葱荊芥。《醫",
    "T54n2125_003:0224c05": "方論》曰「諸辛悉皆動風，唯乾薑非也。」加之亦",
    "T54n2125_003:0224c06": "佳。准絕食日而作調息，諱飲冷水，餘如",
    "T54n2125_003:0224c07": "藥禁。如其噉粥，恐痰癊還增；必是風勞，食",
    "T54n2125_003:0224c08": "亦無損。若患熱者，即熟煎苦蔘湯，飲之",
    "T54n2125_003:0224c09": "為善。茗亦佳也。自離故國向二十餘年，但",
    "T54n2125_003:0224c10": "以此療身，頗無他疾。且如神州藥石，根莖",
    "T54n2125_003:0224c11": "之類數乃四百有餘，多並色味精奇香氣芬",
    "T54n2125_003:0224c12": "郁，可以蠲疾、可以王神。針灸之醫、診脈之",
    "T54n2125_003:0224c13": "術，贍部洲中無以加也。長年之藥唯東夏",
    "T54n2125_003:0224c14": "焉，良以連岡雪巘接嶺香山，異物奇珍咸",
    "T54n2125_003:0224c15": "萃於此，故體人像物號曰神州。五天之內",
    "T54n2125_003:0224c16": "誰不加尚、四海之中孰不欽奉，云文殊師利",
    "T54n2125_003:0224c17": "現居其國。所到之處，若聞是提婆弗呾攞僧，",
    "T54n2125_003:0224c18": "莫不大生禮敬。提婆是天，弗呾攞是子，云",
    "T54n2125_003:0224c19": "是支那天子所居處來也。考其藥石實為奇",
    "T54n2125_003:0224c20": "妙，將息病由頗有疎闕，故粗陳大況以備",
    "T54n2125_003:0224c21": "時須。若絕食不損者，後乃隨方處療：苦蔘",
    "T54n2125_003:0224c22": "湯偏除熱病，酥油蜜漿特遣風痾。其西天",
    "T54n2125_003:0224c23": "羅荼國，凡有病者絕食，或經半月、或經",
    "T54n2125_003:0224c24": "一月，要待病可然後方食；中天極多七日，",
    "T54n2125_003:0224c25": "南海二三日矣，斯由風土差互四大不同，致",
    "T54n2125_003:0224c26": "令多少不為一概。未委神州宜斷食不？",
    "T54n2125_003:0224c27": "然而七日不食人命多殞者，由其無病持",
    "T54n2125_003:0224c28": "故；若病在身，多日亦不死矣。曾見有病絕",
    "T54n2125_003:0224c29": "粒三旬，後時還差，則何須見怪絕食日多。豈",
    "T54n2125_003:0225a01": "容但見病發，不察病起所由，壯熱火燃還",
    "T54n2125_003:0225a02": "將熱粥令飲，帶病強食深是可畏，萬有一",
    "T54n2125_003:0225a03": "差終亦不堪教俗，醫方明內極是諱焉。又",
    "T54n2125_003:0225a04": "由東夏時人魚菜多並生食，此乃西國咸悉",
    "T54n2125_003:0225a05": "不飡，凡是菜茹皆須爛煮，加阿魏蘇油及",
    "T54n2125_003:0225a06": "諸香和然後方噉，菹虀之類人皆不食。時",
    "T54n2125_003:0225a07": "復憶，故噉之，遂使齊中結痛損腹腸闇、眼",
    "T54n2125_003:0225a08": "目長疾病益虛疎。其斯之謂，智者思察用行",
    "T54n2125_003:0225a09": "捨藏，聞而不行豈醫咎也。行則身安道備，自",
    "T54n2125_003:0225a10": "他之益俱成；捨則體損智微，彼我之功皆失",
    "T54n2125_003:0225a11": "也。",
    "T54n2125_003:0225a12": "二十九除其弊藥",
    "T54n2125_003:0225a13": "自有方處鄙俗久行，病發即服大便小便，疾",
    "T54n2125_003:0225a14": "起便用猪糞猫糞，或堈盛瓮貯號曰龍湯，",
    "T54n2125_003:0225a15": "雖加美名穢惡斯極。且如葱蒜許服尚自",
    "T54n2125_003:0225a16": "遣在邊房，七日淨身洗浴而進；身若未淨",
    "T54n2125_003:0225a17": "不入眾中，不合遶塔不應禮拜，以其臭",
    "T54n2125_003:0225a18": "穢非病不聽。四依陳棄之言，即是陳故所",
    "T54n2125_003:0225a19": "棄之藥，意在省事僅可資身。上價自在",
    "T54n2125_003:0225a20": "開中，噉服實成非損。梵云晡堤木底鞞殺",
    "T54n2125_003:0225a21": "杜，晡堤是陳，木底是棄，鞞殺社譯之為藥",
    "T54n2125_003:0225a22": "(即是陳棄藥也)。律開大便小便，乃是犢糞牛尿。西國極",
    "T54n2125_003:0225a23": "刑之儔，糞塗其體，驅擯野外不處人流。除",
    "T54n2125_003:0225a24": "糞去穢之徒，行便擊杖自異。若誤衝著，即連",
    "T54n2125_003:0225a25": "衣遍洗。大師既緣時御物，譏醜先防，豈遣",
    "T54n2125_003:0225a26": "服斯而獨乖時望？不然之由具如律內。用",
    "T54n2125_003:0225a27": "此惠人誠為可鄙，勿令流俗習以為常，",
    "T54n2125_003:0225a28": "外國若聞誠損風化。又復大有香藥何不",
    "T54n2125_003:0225a29": "服之？己所不愛寧堪施物。然而除蛇蠍",
    "T54n2125_003:0225b01": "毒，自有磂黃、雄黃、雌黃之石，片子隨身誠非",
    "T54n2125_003:0225b02": "難得。若遭熱瘴，即有甘草、恒山、苦蔘之",
    "T54n2125_003:0225b03": "湯，貯畜少多理便易獲。薑、椒、蓽茇，旦咽而",
    "T54n2125_003:0225b04": "風冷全祛，石蜜、沙糖，夜飡而飢渴俱息，不",
    "T54n2125_003:0225b05": "畜湯藥之直，臨事定有闕如。違教不行罪",
    "T54n2125_003:0225b06": "愆寧免，錢財漫用急處便閑，若不曲題誰能",
    "T54n2125_003:0225b07": "直悟。嗚呼！不肯施佳藥，遂省用龍湯，雖",
    "T54n2125_003:0225b08": "復小利在心，寧知大虧聖教。正量部中說",
    "T54n2125_003:0225b09": "其陳棄，既是部別，不可同斯。了論雖復",
    "T54n2125_003:0225b10": "見文，元非有部所學。",
    "T54n2125_003:0225b11": "三十旋右觀時",
    "T54n2125_003:0225b12": "言旋右者，梵云鉢喇特崎拏，鉢喇字緣乃",
    "T54n2125_003:0225b13": "有多義，此中意趣事表旋行。特崎拏即是其",
    "T54n2125_003:0225b14": "右，總明尊便之目，故時人名右手為特崎",
    "T54n2125_003:0225b15": "拏手，意是從其右邊為尊為便，方合旋繞",
    "T54n2125_003:0225b16": "之儀矣。或特欹拏目其施義，與此不同，如",
    "T54n2125_003:0225b17": "前已述。西國五天皆名東方為前方、南為",
    "T54n2125_003:0225b18": "右方，亦不可依斯以論左右。諸經應云旋",
    "T54n2125_003:0225b19": "右三匝，若云佛邊行道者非也。經云右繞三",
    "T54n2125_003:0225b20": "匝者，正順其儀。或云繞百千匝，不云右者，",
    "T54n2125_003:0225b21": "略也。然右繞左繞稍難詳定，為向右手邊",
    "T54n2125_003:0225b22": "為右繞？為向左手邊為左繞耶？曾見東",
    "T54n2125_003:0225b23": "夏有學士云：「右手向內圓之名為右繞，左",
    "T54n2125_003:0225b24": "手向內圓之名為左繞。理可向其左邊",
    "T54n2125_003:0225b25": "而轉，右繞之事方成。」斯乃出自胸臆、非關",
    "T54n2125_003:0225b26": "正理，遂令迷俗莫辯司方，大德鴻英亦雷",
    "T54n2125_003:0225b27": "同取惑。以理商度如何折中？但可依其梵",
    "T54n2125_003:0225b28": "本並須杜塞人情，向右邊為右繞、向左",
    "T54n2125_003:0225b29": "邊為左繞，斯為聖制勿致疑惑。又復時非",
    "T54n2125_003:0225c01": "時者，且如《時經》所說，自應別是會機。然四",
    "T54n2125_003:0225c02": "部律文皆以午時為正，若影過線許，即曰",
    "T54n2125_003:0225c03": "非時。若欲護罪取正方者，宜須夜揆北",
    "T54n2125_003:0225c04": "辰直望南極，定其邪正的辯禺中。又宜",
    "T54n2125_003:0225c05": "於要處安小土臺，圓闊一尺、高五寸，中插",
    "T54n2125_003:0225c06": "細杖。或時石上竪丁如竹箸許，可高四指，",
    "T54n2125_003:0225c07": "取其正午之影，畫以為記，影過畫處便不",
    "T54n2125_003:0225c08": "合食。西方在處多悉有之，名為薛攞斫羯",
    "T54n2125_003:0225c09": "攞(彈舌道之)，譯為時輪矣。揆影之法看其杖影，極",
    "T54n2125_003:0225c10": "短之時即正中也。",
    "T54n2125_003:0225c11": "然贍部洲中影多不定，隨其方處量有參",
    "T54n2125_003:0225c12": "差。即如洛州無影，與餘不同。又如室利佛",
    "T54n2125_003:0225c13": "逝國，至八月中以圭測影不縮不盈，日中",
    "T54n2125_003:0225c14": "人立並皆無影，春中亦爾，一年再度日過頭",
    "T54n2125_003:0225c15": "上。若日南行，則北畔影長二尺三尺；日向北",
    "T54n2125_003:0225c16": "邊，南影同爾。神州則南溟北朔更復不同，",
    "T54n2125_003:0225c17": "北戶向日是其恒矣。又海東日午、關西未",
    "T54n2125_003:0225c18": "中，准理既然事難執一，是故律云「遣取當",
    "T54n2125_003:0225c19": "處日中」以為定矣。",
    "T54n2125_003:0225c20": "夫出家之人要依聖教，口腹之事無日不",
    "T54n2125_003:0225c21": "須，揆影而飡理應存念。此其落漠，餘何護",
    "T54n2125_003:0225c22": "焉？是以弘紹之英無怪繁重。行海尚持圭",
    "T54n2125_003:0225c23": "去，在地寧得逶隨？故西國相傳云，觀水觀時",
    "T54n2125_003:0225c24": "是曰律師矣。又復西國大寺皆有漏水，並是",
    "T54n2125_003:0225c25": "積代君王之所奉施，并給漏子為眾警時。",
    "T54n2125_003:0225c26": "下以銅盆盛水，上乃銅椀浮內。其椀薄妙",
    "T54n2125_003:0225c27": "可受二升，孔在下穿水便上涌，細若針許",
    "T54n2125_003:0225c28": "量時准宜。椀水既盡，沈即打鼓。始從平",
    "T54n2125_003:0225c29": "旦，一椀沈打鼓一下，兩椀兩下，三椀三下，",
    "T54n2125_003:0226a01": "四椀四下，然後吹螺兩聲更別打一下，名為",
    "T54n2125_003:0226a02": "一時也，即日東隅矣。更過四椀同前打四，",
    "T54n2125_003:0226a03": "更復鳴螺，別打兩下，名兩時，即正午矣。若",
    "T54n2125_003:0226a04": "聞兩打則僧徒不食；若見食者，寺法即便",
    "T54n2125_003:0226a05": "驅擯。過午後兩時，法亦同爾。夜有四時與",
    "T54n2125_003:0226a06": "晝相似，總論一日一夜成八時也。若初夜",
    "T54n2125_003:0226a07": "盡時，其知事人則於寺上閣鳴鼓以警眾，",
    "T54n2125_003:0226a08": "此是那爛陀寺漏法。又日將沒時及天曉時，",
    "T54n2125_003:0226a09": "皆於門前打鼓一通，斯等雜任皆是淨人及",
    "T54n2125_003:0226a10": "戶人所作。日沒之後乃至天光，大眾全無鳴",
    "T54n2125_003:0226a11": "健稚法。凡打健稚不使淨人，皆維那自",
    "T54n2125_003:0226a12": "打健稚。有四五之別，廣如餘處。其莫訶菩",
    "T54n2125_003:0226a13": "提及俱尸那寺，漏乃稍別，從旦至中椀沈",
    "T54n2125_003:0226a14": "十六。若南海骨崙國，則銅釜盛水穿孔下",
    "T54n2125_003:0226a15": "流，水盡之時即便打鼓，一盡一打，四椎至中，",
    "T54n2125_003:0226a16": "齊暮還然。夜同斯八，總成十六。亦是國王",
    "T54n2125_003:0226a17": "所施。由斯漏故，縱使重雲暗晝，長無惑午",
    "T54n2125_003:0226a18": "之辰；密雨連宵，終罕疑更之夜。若能奏請",
    "T54n2125_003:0226a19": "置之，深是僧家要事。其漏器法，然須先取",
    "T54n2125_003:0226a20": "晝夜停時，旦至午時八椀沈沒，如其減八鑽",
    "T54n2125_003:0226a21": "孔令大，調停節數還須巧匠。若日夜漸短，",
    "T54n2125_003:0226a22": "即可增其半抄；若日夜漸長，復減其半酌，",
    "T54n2125_003:0226a23": "然以消息為度。維那若房設小盃，准理亦",
    "T54n2125_003:0226a24": "應無過。然而東夏五更、西方四節，調御之教",
    "T54n2125_003:0226a25": "但列三時，謂分一夜為三分也。初分、後分",
    "T54n2125_003:0226a26": "念誦思惟，處中一時繫心而睡。無病乖此，",
    "T54n2125_003:0226a27": "便招違教之愆；敬而奉行，卒有自他之利",
    "T54n2125_003:0226a28": "矣。",
    "T54n2125_003:0226a29": "南海寄歸內法傳卷第三"
}