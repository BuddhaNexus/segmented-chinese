{
    "X77n1522_030:0334c01": "新脩科分六學僧傳卷第三十",
    "X77n1522_030:0334c02": "淛東沙門　曇噩　述",
    "X77n1522_030:0334c03": "　　定學",
    "X77n1522_030:0334c04": "　　　神化科(二)",
    "X77n1522_030:0334c05": "隋童進姓李氏。蜀之綿州人。周時出家。為居士以遊",
    "X77n1522_030:0334c06": "諸方。然落魄無禮度。嗜飲酒。謂人曰。此可以灌法身",
    "X77n1522_030:0334c07": "也。會伐齊詔須毒藥置監瀘州等處採造。其法用蝮",
    "X77n1522_030:0334c08": "頭。鐵猩。鬵根。大蜂。野葛。鴆羽。等數十種。以鐵罋釀之。",
    "X77n1522_030:0334c09": "既成。人之欲近者則蒙以皮衣。而琉璃以障其眼。不",
    "X77n1522_030:0334c10": "然。氣之所至或作瘡痍。且致死也。苟著餘瀝。筋肉立",
    "X77n1522_030:0334c11": "腐。進聞之。即造監所。監者戲之曰。居士能飲。欲得飲",
    "X77n1522_030:0334c12": "此乎。進咲曰。古人五斗解醒。少乞一升。未為多也。監",
    "X77n1522_030:0334c13": "者曰。任飲多少。何論一升。進即以鐵杓於罋中。滿取",
    "X77n1522_030:0334c14": "一杓。飲之。顏色自若。言謔不減常態。傍居道士等。皆",
    "X77n1522_030:0334c15": "聚觀。以驗其變。進徐舉一杓以歡。而辟易竟走避。或",
    "X77n1522_030:0334c16": "語監者曰。子縱之飲。是故殺之也。故殺人有罪。吾甚",
    "X77n1522_030:0334c17": "為子懼。進則顧。謂監者曰。子何罪。吾自欲飲耳。且非",
    "X77n1522_030:0334c18": "子所使。子何罪。已而詫曰。乃於今日始獲一醉。就臥",
    "X77n1522_030:0334c19": "方石上。俄而遣尿。尿所著石皆碎。良久覺。精爽如常",
    "X77n1522_030:0334c20": "時。自爾飲食加倍。隋初薙落。配等行寺年九十餘。而",
    "X77n1522_030:0334c21": "終。其衣服牀褥。絕香。無酒氣。",
    "X77n1522_030:0334c22": "隋法進蜀之新繁人。在家素行道持戒。雖田作。亦擊",
    "X77n1522_030:0334c23": "鏵钁使聲如鍾磬。以節念誦。候日影至午而食。耕耘",
    "X77n1522_030:0334c24": "尤護惜。虫蟻。忽空中有聲曰。進闍梨出家時到。如是",
    "X77n1522_030:0335a01": "四五聲。人舉聞之。於是詣路口山薙落。專行頭陀不",
    "X77n1522_030:0335a02": "以名隷寺。蜀王秀遣參軍郁九閭長鄉領僚佐十人。",
    "X77n1522_030:0335a03": "至山以請。將發辤。王曰。彼如不來。當申國法。王曰不",
    "X77n1522_030:0335a04": "須威逼。但以禮延。明日必相見。毋緩也長卿出成都",
    "X77n1522_030:0335a05": "郭門。顧謂十人曰。今茲以吾輩升兜率天致彌勒可",
    "X77n1522_030:0335a06": "也。況山中一道人哉。暮抵吉陽山下。虎蹲道旁。射之",
    "X77n1522_030:0335a07": "馬却走懼甚。即欲宿村舍。以違王約難之。俄而一僧",
    "X77n1522_030:0335a08": "負襆將登山。長卿因悉留諸從者。而獨偕僧抵寺。進",
    "X77n1522_030:0335a09": "牀坐召長卿入而向所見虎。適在牀下。長卿戰慄不",
    "X77n1522_030:0335a10": "敢前。進覺之為叱虎去。長卿乃前。白王意。而語言顏",
    "X77n1522_030:0335a11": "色。猶失度。進咲曰。檀越初出郭門時。其雄邁。固與今",
    "X77n1522_030:0335a12": "異。長卿頂禮默不知答。逮旦仍令長卿先歸報行。至",
    "X77n1522_030:0335a13": "望鄉臺而進已及矣。遂偕謁王。為王受戒。即曰。辭出。",
    "X77n1522_030:0335a14": "而襯施一不受。遽就舘法聚寺王間語其屬曰。吾見",
    "X77n1522_030:0335a15": "進公誠不覺神悚。後望見之輒為禮。進每咄王曰。貧",
    "X77n1522_030:0335a16": "道與王。各有安樂地。何苦相逼惱也。諸僧諫以為不",
    "X77n1522_030:0335a17": "可頻忤王。進曰。大德畏死。惟求王意。而順媚之。此豈",
    "X77n1522_030:0335a18": "弘教事哉。貧道必責其過。雖死無所畏。屢入宮籞。顧",
    "X77n1522_030:0335a19": "華筵美味盡謝去。而徒繩牀之安蒸餅之飽而已。至",
    "X77n1522_030:0335a20": "授妃姬戒則使之不放逸。而念無常甚。而市井民家",
    "X77n1522_030:0335a21": "一時莫不徧赴。則其分身慈濟之跡如此。慈藏初為",
    "X77n1522_030:0335a22": "王門師。兼領僧職。而政治殊嚴峻。然諸僧以王故相",
    "X77n1522_030:0335a23": "容忍。至是訴進且祈鐫譙藏。進不可。曰渠性爾。能受",
    "X77n1522_030:0335a24": "我語乎。眾祈不已。進竟造藏藏。出迎。進遽曰。教門在",
    "X77n1522_030:0335b01": "汝亦太甚矣。藏威為息。既歸山中。久之。過檀越食。座",
    "X77n1522_030:0335b02": "上忽失咲。同座問其故。曰吾見山寺。淨人穿壁盜蜜",
    "X77n1522_030:0335b03": "故咲耳。開皇中卒。壽九十六。",
    "X77n1522_030:0335b04": "隋智曠姓王氏。其先太原人。後父其自徐遷荊。遂占",
    "X77n1522_030:0335b05": "藉焉。始其母之孕曠也。夢浴水中。有童子乘寶船投",
    "X77n1522_030:0335b06": "其懷。以覺。生而敏慧端介。有操守。太清初。喪亂相繼。",
    "X77n1522_030:0335b07": "甞起兵東征曠方壯勇。應募克卒伍。淪陷不復振。由",
    "X77n1522_030:0335b08": "是寢世虗假。而婚娶悉謝絕。初謀脫俗。而巾褐輩。誘",
    "X77n1522_030:0335b09": "以神仙曰。必先受符籙而次陳章醮。曠曰。然則可得",
    "X77n1522_030:0335b10": "道乎。答曰。籙以護身。章以招貨。得道則未也。曠曰。敢",
    "X77n1522_030:0335b11": "問所以得道者。乃示以辟穀法。曰能如是僅七日雖",
    "X77n1522_030:0335b12": "飛升玉清可也。於是七日不食。無所驗。曰汝猶飲水",
    "X77n1522_030:0335b13": "耳。斷水七日無驗。曰汝夜眠耳。危坐七日。復無驗。卒",
    "X77n1522_030:0335b14": "棄去。從沙門受五戒。為佛弟子。而潛脩密證。稍著神",
    "X77n1522_030:0335b15": "異。江陵張詮再世目盲曠謂曰。汝家塚內有古井。而",
    "X77n1522_030:0335b16": "柩適塞之。今能移置其塚。而使井復為人用。則免矣。",
    "X77n1522_030:0335b17": "從其言果然。又謂澗有古鐘可掘也。掘之得鐘不誣。",
    "X77n1522_030:0335b18": "仁州刺史以為惑眾。鞭其脊百而囚之。容不之慘。膚",
    "X77n1522_030:0335b19": "不之裂。獄卒試以八尺大械。且捶其膝。傍觀者意。其",
    "X77n1522_030:0335b20": "必碎骨斷筋。而捫視之。略無痕。吏戲絕其饋餉。雖久",
    "X77n1522_030:0335b21": "未甞見餒色。然往往逢之市肆中。而獄繫則自若也。",
    "X77n1522_030:0335b22": "大定三年。從獄中。乞草屩曰。今夜當急行。吏卒疑以",
    "X77n1522_030:0335b23": "為逃。夜半城中火。百姓遷避爭郭門出不及。而死者",
    "X77n1522_030:0335b24": "七千人。曠領二百囚。行間道。曾莫知也。既薙落進具。",
    "X77n1522_030:0335c01": "年已四十矣。即行頭陀於州北之四聖山曰。此福德",
    "X77n1522_030:0335c02": "地。且宜天子所安置。頃之檀施雲委。歘成華構。即今",
    "X77n1522_030:0335c03": "之開聖寺是也。宣明二年。顯平二陵皆近寺。則所謂",
    "X77n1522_030:0335c04": "福德地尤信。甞沮夏水。彼岸虗舟自能隨呼而至。遂",
    "X77n1522_030:0335c05": "以濟。眾愈益訝之。曠戒勿復傳。及脩治成陽佛跡寺",
    "X77n1522_030:0335c06": "寺有耕牛。將產而犢難下。母牛且死。僧知事以告。曠",
    "X77n1522_030:0335c07": "曰。犢前生。此寺居士也。以竊常住物來償耳。然其頭",
    "X77n1522_030:0335c08": "之伸縮而不易出者。以羞故也。於母則無相害意。因",
    "X77n1522_030:0335c09": "執鑪臨闌。呵責遽生。以開皇二十年九月二十四日。",
    "X77n1522_030:0335c10": "無疾而終。壽七十有五。終之時天香盆室。音樂彌空。",
    "X77n1522_030:0335c11": "隱然若向西南方去者。未卒之二年。每云吾脾痛復",
    "X77n1522_030:0335c12": "預言身後事。忽問律師云。阿那含人有疾否。律師未",
    "X77n1522_030:0335c13": "知所答。自答曰。報身法爾。既卒。手屈三指。仁壽元年。",
    "X77n1522_030:0335c14": "永濟寺僧法貴死。而復甦曰。見閻王正值曠乘宮殿",
    "X77n1522_030:0335c15": "自空下。罪人喜曰。三果聖人。來救我等矣。則曠之登",
    "X77n1522_030:0335c16": "三果信矣。",
    "X77n1522_030:0335c17": "隋無相禪師者不知何許人。忽然見之涪州相思寺",
    "X77n1522_030:0335c18": "碌碌隨眾。如常僧。寺處涪水南岸。其北岸則崖石屏",
    "X77n1522_030:0335c19": "立。有銘其上所書之地。方可五尺。闊字約如掌大。剝",
    "X77n1522_030:0335c20": "蝕漫漶。莫能識。然字之數亦無有知者。其下佛跡二",
    "X77n1522_030:0335c21": "相。去九尺。每一跡。長三尺許。然好事者。至寺必求濟",
    "X77n1522_030:0335c22": "岸縱觀焉。一日無相既與眾濟。而眾遽先反。無相乃",
    "X77n1522_030:0335c23": "獨徘徊。瞻顧以盡興趣。而欲趂所反之舟。無及矣。無",
    "X77n1522_030:0335c24": "相因以鉢置水中。且戲語之曰。汝何為勞。我久擎汝。",
    "X77n1522_030:0336a01": "汝今亦可自渡水也。遂取芭蕉一葉。浮水上。立而渡",
    "X77n1522_030:0336a02": "鉢隨其後。若有物以使之者。頃焉。達南岸竟去不知",
    "X77n1522_030:0336a03": "所往。",
    "X77n1522_030:0336a04": "隋法安姓彭氏。安定鶉孤人。少出家。居太白山之九",
    "X77n1522_030:0336a05": "隴精舍。疎衣糲食。治禪業。將終其身。開皇中。至江都",
    "X77n1522_030:0336a06": "煬帝以晉王在。鎮安。上謁。閽者。以其形貌矬陋。不為",
    "X77n1522_030:0336a07": "通。安日造門。雖喻遣。莫肯去。王聞而召見之。宛如舊",
    "X77n1522_030:0336a08": "識。即俾居慧日寺。凡所游往必與俱。甞至泰山。遇渴",
    "X77n1522_030:0336a09": "乏。四顧惟石巖。勢不可得水。安引刀刺石。水崩注。王",
    "X77n1522_030:0336a10": "大嗟賞。因問安此誰力耶。安曰。殿下福德力也。遂入",
    "X77n1522_030:0336a11": "磧。達于泥海。所遭變。故皆賴安得無所損。將過神通",
    "X77n1522_030:0336a12": "寺始入谷。先見一僧乘白驢至。王問何人。安曰。朗公",
    "X77n1522_030:0336a13": "也。以殿下有意營造故。來奉迎耳。頃之一僧持緘請",
    "X77n1522_030:0336a14": "檀越。安為達之。抵寺見一神人。手憑講堂鴟吻坐俯",
    "X77n1522_030:0336a15": "視群眾來往。王又問。安答曰。太白山神從殿下者也。",
    "X77n1522_030:0336a16": "他異不復具錄。大業初。帝尤務侈靡。益重安。於是使",
    "X77n1522_030:0336a17": "安悉招諸隱逸。如郭智辨釋誌公澄公杯渡之流於",
    "X77n1522_030:0336a18": "慧日。且闢寶揚道場於東都。集道藝二千餘人。於內。",
    "X77n1522_030:0336a19": "以行道。十一年春。四方多難。安竟無疾而終。春秋九",
    "X77n1522_030:0336a20": "十八矣。將終。密以後來禍敗事。預告上。故上臨難能",
    "X77n1522_030:0336a21": "無所懼　當陳之季。有法濟者。方著名南國。逮隋寵",
    "X77n1522_030:0336a22": "遇無比。然精進寡慾。儕類莫與抗。屢宿禁中。未甞或",
    "X77n1522_030:0336a23": "見墮容媚態。文帝造香臺寺於長安。煬帝造龍天道",
    "X77n1522_030:0336a24": "場於東都。一以為濟設也。濟於宮中。甞乘所賜白馬。",
    "X77n1522_030:0336b01": "或以病告。祝水飲之輒愈。又能治鬼物。言事之未然。",
    "X77n1522_030:0336b02": "大業四年。忽詣上辭曰。天命不常。復須後世。唯願弘",
    "X77n1522_030:0336b03": "護荷負含生。遂坐逝。剃髮將殮。須臾髮生。頓長可半",
    "X77n1522_030:0336b04": "寸許。上曰。禪師入滅盡定耳。何可葬也。當為出之擊",
    "X77n1522_030:0336b05": "大鐘一月餘。然後廢朝。素服葬之蔣州。隨所至設齋。",
    "X77n1522_030:0336b06": "費出所在官府。東都王公以下。為造大幡四十萬。日",
    "X77n1522_030:0336b07": "齋百僧。僧襯帛二十五疋。通以七七之日計。則所廢",
    "X77n1522_030:0336b08": "十餘萬。嗚呼盛哉。",
    "X77n1522_030:0336b09": "隋岑闍梨住襄州禪居寺。寺處山藪中。粒食不繼。每",
    "X77n1522_030:0336b10": "日以坩乞酒郭內。就飲之坩可盛三斗許。又乞一坩",
    "X77n1522_030:0336b11": "歸。且行且飲。抵寺則坩亦竭矣。晨起解齋。遂攜坩至",
    "X77n1522_030:0336b12": "廚請粥。仍以杖荷之。赴堂。乃置坩。脫杖。擊諸僧首。自",
    "X77n1522_030:0336b13": "上而下。人一擊。眾以其擊之。可以散灾也。故受而不",
    "X77n1522_030:0336b14": "辭。岑房舊養一黧犬。并寺內鼠數千。所請粥。岑未甞",
    "X77n1522_030:0336b15": "歌也。盡以飼犬鼠。且則犬鼠來長。逼塞庭中。時偶失",
    "X77n1522_030:0336b16": "一鼠。岑悲惋責犬。犬遽&#;死鼠以來。岑視之殊恨。以",
    "X77n1522_030:0336b17": "杖捶犬。葬鼠。慟哭不自勝。或鼠嚙僧衣若篋。僧以告",
    "X77n1522_030:0336b18": "岑則盡召諸鼠。使互保。其無保者。岑輒捶之曰。汝何",
    "X77n1522_030:0336b19": "故撓物。鼠終伏不敢動。岑以常住窘乏。遂將遷築廚",
    "X77n1522_030:0336b20": "庫食廩。於白馬泉下濼中。然其時水方漲溢。眾竊咲",
    "X77n1522_030:0336b21": "之。及召匠伐材。則其地忽為平陸。而棟宇歘成。後寺",
    "X77n1522_030:0336b22": "果豐渥。又曰。將來六十年。有愚人起重閣於寺之南",
    "X77n1522_030:0336b23": "隅。而致寺招訟。唐永徽中起閣之記斯驗。",
    "X77n1522_030:0336b24": "隋法喜南海人。形貌寢陋。年可四十許。耆老皆謂於",
    "X77n1522_030:0336c01": "兒時見之。其顏色與今無所異。或以為已三百歲矣。",
    "X77n1522_030:0336c02": "亦每自言舊識慧遠法師於廬山。且其談論。晉宋間",
    "X77n1522_030:0336c03": "事。歷歷如信宿。平居緘默。見人必嘲誚。然語意尤中",
    "X77n1522_030:0336c04": "未來禍福。故人之矜持者。因不喜見。方陳有國日馬",
    "X77n1522_030:0336c05": "靜刺史廣州。遇行部。必以甲數萬。耀威邊徼初視篆",
    "X77n1522_030:0336c06": "喜直造廳事。畫地作馬首。以示其子而去。未幾。靜卒",
    "X77n1522_030:0336c07": "為人以謀反。誣告於上。上遣臨汝侯觀形勢曰。果反",
    "X77n1522_030:0336c08": "即誅。否亦代之耳。臨汝侯乘其不戒。誅而代之。煬廟",
    "X77n1522_030:0336c09": "聞其異。詔至行在所。時江都新成一宮喜纔升階瞻",
    "X77n1522_030:0336c10": "顧遽却走。唱曰。幾壓殺我。是日夜驟雨屋仆斃數人。",
    "X77n1522_030:0336c11": "後復徧歷宮中。索羊頭。上惡之。詔鎖閉一室中。數日",
    "X77n1522_030:0336c12": "三衛吏士。見之市肆。坦率如常。時或以聞。詔驗視且",
    "X77n1522_030:0336c13": "責問守者。皆無他。及開戶入檢室內。則袈裟覆白骨",
    "X77n1522_030:0336c14": "一聚。而頸骨縻鎖自若。上益疑恠。復詔長史王恒廉",
    "X77n1522_030:0336c15": "之而信。上於是始敬懼。歎曰。聖者神變無方。又安可",
    "X77n1522_030:0336c16": "以世俗遇哉。會守者奏。喜在上趣詔掊鎖徹戶縱所",
    "X77n1522_030:0336c17": "適。俄屬疾乃自盡去薦席。欹臥牀簀上。而熾炭其下。",
    "X77n1522_030:0336c18": "使半身焦爛。數日卒。葬香山寺側。閱四年南海以喜",
    "X77n1522_030:0336c19": "獲放還。上疏謝。詔開其棺。索然。",
    "X77n1522_030:0336c20": "隋普安姓郭氏。京兆涇陽人。少年依圓禪師出家。晚",
    "X77n1522_030:0336c21": "投靄法師。通明三論。然常業華嚴。武帝滅法。遁居終",
    "X77n1522_030:0336c22": "南山梗梓谷之西坡。時有靜淵法師。與之同處。資承",
    "X77n1522_030:0336c23": "玄理。披釋奧義。加以遵脩苦行。忘己為物。小則露體",
    "X77n1522_030:0336c24": "以飼蚊蝱。大則委身以餧豺虎。皆慈薰悲感。自致損",
    "X77n1522_030:0337a01": "傷。以求副本願。每往獸群幾充其噉。又招集避難諸",
    "X77n1522_030:0337a02": "僧。犯國嚴令不憚顯誅。躬行分衛。故得衣食豐贍。精",
    "X77n1522_030:0337a03": "進倍常矣。或謀執安赴官以希賞賜者。安就語之曰。",
    "X77n1522_030:0337a04": "卿貧如此。吾固當為卿德也。因共入京既奏。詔釋之。",
    "X77n1522_030:0337a05": "以為道人所宜歸宿山中而顧復拘焉。是使之無所",
    "X77n1522_030:0337a06": "逃其死也。柳白澤括僧尤酷。命逮安至則白澤謝不",
    "X77n1522_030:0337a07": "敢見。及放還。道過靜靄法師於義谷杜映世家。蓋映",
    "X77n1522_030:0337a08": "世掘窟藏靄。而安得私禮謁焉。靄歎曰安公神志絕",
    "X77n1522_030:0337a09": "倫。不避強禦。誠難能也。安遂邀靄以歸。隋室龍興大",
    "X77n1522_030:0337a10": "教。斯復詔。起楩梓谷中三十餘僧。並居官寺。惟安守",
    "X77n1522_030:0337a11": "素弗遷。後有人於子午虎林兩谷合澗之側。鑿龕結",
    "X77n1522_030:0337a12": "庵以迎之。適其上大石崩墜。勢正壓龕安默念曰。苟",
    "X77n1522_030:0337a13": "稍徙他處則庶幾。石則應念他徙。安曰華嚴力也。澗",
    "X77n1522_030:0337a14": "左之氓索陀者。嫉德懷忿與其侶三人。挽弓射安。而",
    "X77n1522_030:0337a15": "矢莫可發。目瞪舌強。聲色震掉。僵立經宿。不能已鄉",
    "X77n1522_030:0337a16": "里稽首請救安曰華嚴力也。我何自知之。魏村張暉",
    "X77n1522_030:0337a17": "以五升瓮。夜盜安佛油。至門昏迷。若有以縻縶之者。",
    "X77n1522_030:0337a18": "安亦曰華嚴力也。若夫張卿以盜錢。患啞則懺悔而",
    "X77n1522_030:0337a19": "愈。程暉和既死。則見呼而甦。白村老母病。而失音。已",
    "X77n1522_030:0337a20": "百日。安至則起迎。問信如常。時田遺生貧女遇安設",
    "X77n1522_030:0337a21": "會。以觕布二尺。床(蜜碑反)穀米十餘粒。充施獲度為尼。",
    "X77n1522_030:0337a22": "或縛三豬將殺。安則加本價十倍。又割髀肉以贖之。",
    "X77n1522_030:0337a23": "遂使長安南西郊外。五十里雞豕孠。而家奉齋戒。其",
    "X77n1522_030:0337a24": "皆華嚴之力歟。開皇八年。詔為皇太子師。長公主營",
    "X77n1522_030:0337b01": "靜法禪寺復詔居之。大業五年十一月。終於靜法。壽",
    "X77n1522_030:0337b02": "八十。塔終南至相寺側。",
    "X77n1522_030:0337b03": "隋欽師不知何許人。大業初。見之廣平。形神非世所",
    "X77n1522_030:0337b04": "識。或默或語。無常時。至洛州而靈通寺方樹浮圖五",
    "X77n1522_030:0337b05": "層。皆以瓴甓為之。琢磨雕鏤。務極宏麗。工役繁冗而",
    "X77n1522_030:0337b06": "費用奢靡。欽望而笑。謂寺僧曰。奚庸造此烽火樓也。",
    "X77n1522_030:0337b07": "豈以功德佛事固宜然哉。則清淨寂滅之道。何有。一",
    "X77n1522_030:0337b08": "時流輩。莫不以其言之過。曰彼狂人安足取。九年盜",
    "X77n1522_030:0337b09": "賊四起。官軍警嚴。浮圖尚未及畢。乃於其上。候望烽",
    "X77n1522_030:0337b10": "火。噫治亂之數。懸於天。至德之士其知之矣。童子馬",
    "X77n1522_030:0337b11": "世達。甞與市井群小兒遊。偶覩欽忽變其身。入豕牢",
    "X77n1522_030:0337b12": "中。諸狶子即相淆混。素如其類。於是世達等留伺其",
    "X77n1522_030:0337b13": "旁。久之欲觀其且復人身否也。俄而欽大呼於群兒",
    "X77n1522_030:0337b14": "之後曰。汝輩將奚所觀耶。群兒遽驚拜。天下大亂。欽",
    "X77n1522_030:0337b15": "聲跡亦寢。",
    "X77n1522_030:0337b16": "隋僧朗一名法朗。南陽之許氏子。年二十餘。苦求薙",
    "X77n1522_030:0337b17": "落。棲止無定所。多出沒鄂州。貌奇古。飲啖不異流俗。",
    "X77n1522_030:0337b18": "常有黃赤二大猴犬自隨。候中時。以不盂受食而啖。",
    "X77n1522_030:0337b19": "以其餘與猴犬。猴犬共啖訖。猴則戴盂騎犬。先朗行。",
    "X77n1522_030:0337b20": "而人不敢稍侵辱。懼其咋也。陳之季。則又見於江嶺",
    "X77n1522_030:0337b21": "間。每誦法華經。動以七數。至七十七百七千七萬。始",
    "X77n1522_030:0337b22": "其聲微細。頃之則雷擊飊撼。箏笛呼噏。音韻諧暢。而",
    "X77n1522_030:0337b23": "辭義明了。聽者。神凝精聚。而耳目俱喪。顧朗於咽喉",
    "X77n1522_030:0337b24": "齒牙唇舌。若無所用。方且縮首收足。斂手塊坐。而部",
    "X77n1522_030:0337c01": "帙竟徹。世因以法華朗名之。或醵燕市中。恣縱酒肉。",
    "X77n1522_030:0337c02": "忽朗在座相與醉飽。然亦莫測其所從來也。故時人",
    "X77n1522_030:0337c03": "為之語曰。法華朗五處俱時。縮猪肉滿口顙。其乘舟",
    "X77n1522_030:0337c04": "沿沂湍險。不施揖擢而隨所欲往。猴犬在傍。朗惟拱",
    "X77n1522_030:0337c05": "默而已。有比丘尼。受徒開講。庸眾服其辯悟。朗聞之",
    "X77n1522_030:0337c06": "咄曰。此邪鬼所加。非證聖也。後當料治之。他日蚤作。",
    "X77n1522_030:0337c07": "猴犬竟造尼寺。朗隨到。禮佛繞塔。詣講堂而立。尼猶",
    "X77n1522_030:0337c08": "講說不已。朗厲聲訶之曰。小婢吾茲來此。敢爾踞坐。",
    "X77n1522_030:0337c09": "尼遽匍匐走出。立朗前。駭汗流地。自卯至申。略不動。",
    "X77n1522_030:0337c10": "搖。問之若癡聵。無復言說。如是百日。乃甦。大業末。朗",
    "X77n1522_030:0337c11": "口唱賊賊。朝暮不小置。蓋天下亂亡之讖也。時猶靜",
    "X77n1522_030:0337c12": "謐。有司懼其惑眾。趣捕逮而禁錮之。不知所終。襄陽",
    "X77n1522_030:0337c13": "法琳作行狀。",
    "X77n1522_030:0337c14": "唐賈逸仁壽初。見之安陸。言論詭誕。服飾屢變。緇素",
    "X77n1522_030:0337c15": "或固疑之。而未察也。一日人有遇之此者。顧一人又",
    "X77n1522_030:0337c16": "遇之彼。如是數十人。皆與遇。然而所遇之時同。所遇",
    "X77n1522_030:0337c17": "之地則不同。於是相會合推考。而知其為分身矣。乃",
    "X77n1522_030:0337c18": "大加敬服。然尤善讖未來事。方等寺慧暠法師。學富",
    "X77n1522_030:0337c19": "行脩士也。逸過之遺以紙五十幅。暠初莫測也。後有",
    "X77n1522_030:0337c20": "誣訟之者。有司引問辯對。而書疏用紙僅滿其數。而",
    "X77n1522_030:0337c21": "後案具。大業五年。天下猶宴安。逸與群兒戲。輒弄橋",
    "X77n1522_030:0337c22": "檻石師子曰。拗羊頭捩羊頭。旁視者爭譁咲為樂。後",
    "X77n1522_030:0337c23": "揚都禍作。而其言始徵。又有揚師祐出岷洛間。貌年",
    "X77n1522_030:0337c24": "四十餘。古老百歲者云。自初見至今。常不變。寒暑惟",
    "X77n1522_030:0338a01": "服故黃衫。飲噉不異流俗。栖止無常處。鄉社大會集。",
    "X77n1522_030:0338a02": "則先至笑談。曲當合物議。且預記未來事。唐初尚無",
    "X77n1522_030:0338a03": "恙。",
    "X77n1522_030:0338a04": "唐轉明或云姓鹿氏。其所生稟則未知也。形服儀貌。",
    "X77n1522_030:0338a05": "如庸眾。大業八年。忽於雒邑告有賊起。官司覆檢。茫",
    "X77n1522_030:0338a06": "無宗緒。上以為疑。而未之加罪也。詔縶拘以待。明年",
    "X77n1522_030:0338a07": "六月揚玄感反。屠戮之酷。東都尤甚。於是其言始驗。",
    "X77n1522_030:0338a08": "詔釋之。會上幸江都。時偃師獄吏方慮囚得死罪五",
    "X77n1522_030:0338a09": "十人。將刑於市。明知駕道偃師。乃偽為餉囚者。入獄",
    "X77n1522_030:0338a10": "謂諸囚曰。明日駕過此。汝等必再三大呼有賊。要使",
    "X77n1522_030:0338a11": "上聞之而後已。上苟詰其言之所從來者。則曰從明",
    "X77n1522_030:0338a12": "闍梨。如是則庶幾可以免死矣。明日駕過。諸囚既如",
    "X77n1522_030:0338a13": "教。上果盡釋諸囚。而復逮明縶拘之。明忻然無所憂",
    "X77n1522_030:0338a14": "懼。越王皇泰初。詔聽自便。然猶陰遣三衛防守。而軍",
    "X77n1522_030:0338a15": "國謀猷乃獲與聞。及世充僭號鄭。倍加信奉。而使士",
    "X77n1522_030:0338a16": "卒防守。愈益嚴謹。圍之五重。動見徵逐。武德三年。謁",
    "X77n1522_030:0338a17": "高祖武皇帝於京師。亦莫能察其所從至也。詔住化",
    "X77n1522_030:0338a18": "度寺。是歲八月竟隱去。不復見。明身歷三姓四朝。交",
    "X77n1522_030:0338a19": "接貴賤。一遵平等。人有問其所學者。答曰平等一法。",
    "X77n1522_030:0338a20": "吾志所在也。其泛語則涉因果。曰某法師以謗大乘。",
    "X77n1522_030:0338a21": "故報無擇獄。某法師以精進故。從羊中來。甞遊總持",
    "X77n1522_030:0338a22": "寺。顧謂眾僧曰。不久此寺當流血矣。汝等宜共慎之。",
    "X77n1522_030:0338a23": "眾恠其謾。後以法諺累多被誅。隋末有鮑子明者。未",
    "X77n1522_030:0338a24": "詳何人。既以道藝應詔。居慧日。而朝東莫西。略無定",
    "X77n1522_030:0338b01": "所。雖官供亦未甞臨赴而請給也。所服裙帔而已。驚",
    "X77n1522_030:0338b02": "呌狂走。言無準度。大業九年。以緋帛裹頟而趨。久之",
    "X77n1522_030:0338b03": "梟感反。其黨之軍容如之。感圍東都。有以子明事白",
    "X77n1522_030:0338b04": "之者。以為神。召問通塞。子明遂罵曰。賊害天下如此。",
    "X77n1522_030:0338b05": "而欲得國。豈理哉。時駕幸涿鹿。聞其說大悅。遣召而",
    "X77n1522_030:0338b06": "勞之。尋以箕當風簸土而去。十年卒於洛。",
    "X77n1522_030:0338b07": "唐明恭住鄭州會善寺。其未出家時。以勇力稱。與一",
    "X77n1522_030:0338b08": "齊名者。俱為犳騎。事文皇帝。帝深忌之。間得罪乃為",
    "X77n1522_030:0338b09": "二大餅餤。其一內實生鹿角一具。其一內實鹽五升。",
    "X77n1522_030:0338b10": "使各盡食於前。食鹽者出至外廷。即腹裂死。食鹿角",
    "X77n1522_030:0338b11": "者。殊無恙。蓋恭也。寺與鄰剎超化爭地。集無賴百人。",
    "X77n1522_030:0338b12": "持仗來鬪。寺眾咸懼。恭曰無畏。獨詣超化。取大鐘仰",
    "X77n1522_030:0338b13": "置於地。以炊巾塞蒲牢隙。乾糒六升。和以水。投其中。",
    "X77n1522_030:0338b14": "徐以左手擎鐘。右手撈糒啖之。傍有石。大可坐三四",
    "X77n1522_030:0338b15": "十人。恭既飯曰。石頗礙行路。請徙而他。遂拈去如土",
    "X77n1522_030:0338b16": "塊。超化氣慴。隋季賊起。所至僧寺。必先使擊羊豕治",
    "X77n1522_030:0338b17": "具。會善亦然。賊方列坐舉匕箸。而恭柱杖以出。賊挹",
    "X77n1522_030:0338b18": "使坐讓食。恭鋪餅滿案。裹大臠。略咀嚼。盤飣為盡。賊",
    "X77n1522_030:0338b19": "大驚。甞山行遇虎豕爭。豕且困。恭語虎曰。可放豕去。",
    "X77n1522_030:0338b20": "虎不聽。因捉虎首尾。擲之巖下。然亦有不可知者。客",
    "X77n1522_030:0338b21": "遊沙彌。能以指折竈下。臂大乾竹而不能取柱下衣。",
    "X77n1522_030:0338b22": "恭能挾柱壓衣而復取之。且不能折竹。此其故何哉。",
    "X77n1522_030:0338b23": "恭固持戒嚴謹。常依眾食。所食不過如恒人。遇有事",
    "X77n1522_030:0338b24": "緣。則所費輒至二百人食者。武德二年。終於本寺。春",
    "X77n1522_030:0338c01": "秋八十五。",
    "X77n1522_030:0338c02": "唐慧琳生綿州神泉之薛氏。襟抱虗靜。與物無競。然",
    "X77n1522_030:0338c03": "形骸不事脩飾。一同於俗。而談吐每詣道。隋初。住建",
    "X77n1522_030:0338c04": "明寺。寺有塑像。琳供養尤謹。一夕為生鬚三十六莖。",
    "X77n1522_030:0338c05": "大業之季。忽插二竹於古塚上云。是天眼。頃之拔去",
    "X77n1522_030:0338c06": "其一云。弘農揚為魔所拔也。及義寧。而神堯受禪。俄",
    "X77n1522_030:0338c07": "盛夏。著複衣暴烈日中無熱狀。先是雒縣有育王塔。",
    "X77n1522_030:0338c08": "一日琳歷村落。借車三百乘云。以迎雒縣塔於此安",
    "X77n1522_030:0338c09": "置也。未旬浹。雒縣塔灾。武德中。自匿草野。人無有能",
    "X77n1522_030:0338c10": "知之者。獨揚祐師初未甞識。不待訪問。而竟造以見",
    "X77n1522_030:0338c11": "如故舊。且敘別云。八百年矣。或賴祝病獲差。而遣其",
    "X77n1522_030:0338c12": "女以裙施。女輒易以裙價至。琳遙見之遽曰。但將裙",
    "X77n1522_030:0338c13": "來。價錢非我欲也。女驚謝。貞觀四年終。",
    "X77n1522_030:0338c14": "唐乂德姓徐氏。雍州醴泉人。貌頎秀。章服疎素。操履",
    "X77n1522_030:0338c15": "有繩檢。尤能預言未來事。其吉凶之際。使人知所趨",
    "X77n1522_030:0338c16": "避。苟遇沴氣流行。疫癘荐作。則勸四眾謹奉三寶。禮",
    "X77n1522_030:0338c17": "佛供僧。稱名念誦。用其所指未甞不驗。而昧者則莫",
    "X77n1522_030:0338c18": "之用也。時亢旱。或以雨問。僂指曰宜俟某日。又舉指",
    "X77n1522_030:0338c19": "曰齊自某方。後皆信。無小爽。晚年於九嵕山南。造阿",
    "X77n1522_030:0338c20": "耨達池。并鐫石盋於池側。貞觀十二年卒於山舍。百",
    "X77n1522_030:0338c21": "姓德之。為起白塔於山上。",
    "X77n1522_030:0338c22": "唐通闍梨丹陽天保寺僧也。貞觀之季。年已八十矣。",
    "X77n1522_030:0338c23": "氣貌康休素潔。所服衲衣厚一寸。綫如指大。而紩補",
    "X77n1522_030:0338c24": "極完整。每誦法華經。乞食市中。得錢則營飾其寺。蓋",
    "X77n1522_030:0339a01": "大堂。梁時所繕治。規模尤壯麗。至是稍弛而脩葺之。",
    "X77n1522_030:0339a02": "其費用殊不貲。或以為北去寺四十步地。掘之甞得",
    "X77n1522_030:0339a03": "金云。後輒自穿土窟。擬終事。時莫之許也。久而集僧",
    "X77n1522_030:0339a04": "囑訂財物器皿。皆明白。閱三日神氣猶爽徤。乃云吾",
    "X77n1522_030:0339a05": "茲將去。忽不知所在。視其窟門已塞。壽九十餘。",
    "X77n1522_030:0339a06": "唐智則雍州長安馮氏子。年二十。出家於辯才寺。聽",
    "X77n1522_030:0339a07": "凝法師攝論四十餘徧。性多掉舉。僅能尋採。然於世",
    "X77n1522_030:0339a08": "間名利事。壹不以為意。衲裙垂膝。浪走坊市。所止之",
    "X77n1522_030:0339a09": "房。單牀草薦。瓦碗木匙而已。或有為之經營者。隨得",
    "X77n1522_030:0339a10": "則用。終不知謝。出入往來。門未甞關閉。同住之僧。輒",
    "X77n1522_030:0339a11": "以狂號之。則聞而笑曰。狂果誰歟。出家離俗。乃為衣",
    "X77n1522_030:0339a12": "食動。則鎖門鎖櫃。裒斂儲畜。役役不安。此而非狂。又",
    "X77n1522_030:0339a13": "何狂耶。因撫掌絕倒。嗜食餺飥。恒令寺北王摩訶家",
    "X77n1522_030:0339a14": "辦之。議者以為則已果證。蓋甞見其分身也。",
    "X77n1522_030:0339a15": "唐永徽中會稽永欣寺。有一僧。立逝於山門之內。其",
    "X77n1522_030:0339a16": "將逝也。謂其人曰。吾吳之康僧會也。苟能奉吾遺身",
    "X77n1522_030:0339a17": "於爾伽藍。則顧為福。且未慗。其人因堅以膠漆而遷",
    "X77n1522_030:0339a18": "祠之。其靈跡之著。至于今不衰。初寺尤苦軍旅屯寓。",
    "X77n1522_030:0339a19": "娶婦產子。殺羊豕。植韮蒜。汙衊甚。時李公若初方廉",
    "X77n1522_030:0339a20": "問閩。忽僧有自會稽來謁者曰。越於浙東為大藩。君",
    "X77n1522_030:0339a21": "侯行將領之。其教條之下。願必盡屏舊習。而軍旅之",
    "X77n1522_030:0339a22": "寓佛寺。最為急務。幸君侯之留意焉。公詭曰。諾。未幾",
    "X77n1522_030:0339a23": "果有是命。俄而入寺睨之曰。此非預言今日之除者",
    "X77n1522_030:0339a24": "乎。應驗若此。凡所授記。敢不聽。於是頓絕其弊。會昌",
    "X77n1522_030:0339b01": "六年。永欣毀遷遺身於大善寺。會曇休律師。創堂宇。",
    "X77n1522_030:0339b02": "治供具。鄉里之祈福禳灾者。舉歸焉。世號超化大師。",
    "X77n1522_030:0339b03": "其前身行事。史有傳。",
    "X77n1522_030:0339b04": "唐慧寬姓楊氏。益州綿竹孝水人。父瑋事三洞法。綿",
    "X77n1522_030:0339b05": "梓諸州。歲率饋來。請章符佩懸。以致福利。瞽俗趨嚮",
    "X77n1522_030:0339b06": "之。門庭如市。妻始生一女。名信相。次生寬。其孕子娩",
    "X77n1522_030:0339b07": "皆異常。而寬瑞相尤甚。方五六歲。信相共於一處語。",
    "X77n1522_030:0339b08": "父母旁聽之。莫能曉。恠而問焉。答曰。佛來為我說般",
    "X77n1522_030:0339b09": "若聖智界入法門。茲與姊評議爾。父母附口錄二百",
    "X77n1522_030:0339b10": "餘帋。以示龍懷寺會闍梨。會曰。悉合經旨。有禪師。於",
    "X77n1522_030:0339b11": "淨慧寺入定。信相偶往。至其門不肯前。曰火聚奈何。",
    "X77n1522_030:0339b12": "或曰何不以水滅之。信相即作水觀。於是禪師出定。",
    "X77n1522_030:0339b13": "勸其父母。宜使出家。當是時。壻已入聘幣矣。喻之不",
    "X77n1522_030:0339b14": "可。而道俗為出財贖。然後許。因偕寬剃落。隋蜀王秀",
    "X77n1522_030:0339b15": "鎮坤維。王妃為造精舍供養。甞出遊。或生疑嫌。信相",
    "X77n1522_030:0339b16": "召語之曰。莫於三寶所懷異心。自取罪苦。遇作功德",
    "X77n1522_030:0339b17": "事。使掘地。往往獲金。如所費。其於飲食。或連日夜恣",
    "X77n1522_030:0339b18": "啖。未甞以為飽。或餓經歲序未甞飢。人目之聖尼。精",
    "X77n1522_030:0339b19": "舍猶呼聖尼寺云。寬年十三。依空慧寺徹禪師學。凡",
    "X77n1522_030:0339b20": "經律不待教。率淹貫如宿習。朋類有難問。輒為通。龍",
    "X77n1522_030:0339b21": "懷會公。尤敬事。寬至縱其閑適。不敢役使。徒眾二百",
    "X77n1522_030:0339b22": "餘人。竊以為言。會聞而誨之曰。此吾先師相禪師也。",
    "X77n1522_030:0339b23": "昔先師。與吾隱南山。以避周禍。隋興。吾歸蜀。先師囑",
    "X77n1522_030:0339b24": "之曰。汝於彼土有緣當盛。致儔侶中有慧寬者。宜善",
    "X77n1522_030:0339c01": "視之。今其名良是。吾亦焉敢慢吾先師哉。且計先師",
    "X77n1522_030:0339c02": "死日。正寬受生之辰也。以故益不疑。逮壯闡化鄉里。",
    "X77n1522_030:0339c03": "二親咸慕服。遂寺所居宅。自爾梵剎相望。而營齋祈",
    "X77n1522_030:0339c04": "福者。所在群聚。成都等七十縣。歲時迎請供養。施利",
    "X77n1522_030:0339c05": "山積而功德大矣。貞觀中。洛縣僧策。持祝有神效。一",
    "X77n1522_030:0339c06": "日暴卒。頃之甦曰。見閻王使持祝。并請寬師。講地獄",
    "X77n1522_030:0339c07": "經。以救罪人。然初不以介意也。經月餘復絕而甦曰。",
    "X77n1522_030:0339c08": "閻王大怒撻我百。於是造寬。疲劇中道而臥。頓覺旋",
    "X77n1522_030:0339c09": "風舉之空中。倐爾而至。殊不知三十里之遙也。遇寬",
    "X77n1522_030:0339c10": "方集眾讀經。顧策曰。遠行勞苦。為眾生故。當勿辭勞",
    "X77n1522_030:0339c11": "也。即令策陞座持祝。寬自講經。二中年綿竹宋尉。世",
    "X77n1522_030:0339c12": "儒者。頗慢佛。每戲曰。我於佛再賴其力。或詰之則曰。",
    "X77n1522_030:0339c13": "吾家圜闠中。往來者於側溺不可禁。因書佛字揭墻",
    "X77n1522_030:0339c14": "壁乃止。甞冬月墜水得出。然寒甚且死。求火不時得。",
    "X77n1522_030:0339c15": "會有木佛在堂上。急取燒之以活。寬間致書喻之。語",
    "X77n1522_030:0339c16": "意勤渠。宋用以拭大便曰。世以此道人有靈異。今何",
    "X77n1522_030:0339c17": "如。即糞門裂。終踞廁莫能起。口唱死。連日夕。遽使召",
    "X77n1522_030:0339c18": "寬謝。願造經像懺悔。滿一月竟死。什邡陳氏施園圖",
    "X77n1522_030:0339c19": "建寺。寬為區畫。斷竹標其上曰。此可為佛堂。頓見泉",
    "X77n1522_030:0339c20": "水自標處上涌。命掘之纔數尺。於大石下獲金瓶。儲",
    "X77n1522_030:0339c21": "舍利七粒。寬益拜請。而舍利遂放光。其變化之多。至",
    "X77n1522_030:0339c22": "於滿瓶。永徽四年夏六月二十五日。夜沐浴更衣。跏",
    "X77n1522_030:0339c23": "趺坐執鑪。趣打鐘。鐘聞近遠。空中有哭聲。寺內光明",
    "X77n1522_030:0339c24": "燭天。於是舉城奔赴曰。闍梨涅槃矣。示寂於所居之",
    "X77n1522_030:0340a01": "淨慧寺。前一月。寺池之紅蓮開白華。橋三道。其一正",
    "X77n1522_030:0340a02": "直。寬房無故而梁圮。聲震一寺。豫章大木流血澗中。",
    "X77n1522_030:0340a03": "甎塔十七層。高數十丈。忽中拆數寸。神人五百從西",
    "X77n1522_030:0340a04": "方來。皆長丈餘。服天衣。持香華。擎紫金臺迎寬。寬悉",
    "X77n1522_030:0340a05": "遣去。既喪。有雙鵝伏靈前。悲鳴飛舞以送。由寺至山",
    "X77n1522_030:0340a06": "二十里。黑雲翔空注雨。隨棺草木皆靡。境內老幼縞",
    "X77n1522_030:0340a07": "素泣臨。盡三歲遺體在山。端坐如生。略無禽獸侵蝕。",
    "X77n1522_030:0340a08": "汙穢朽腐之相。民間齋僧供佛。必別設座至今。",
    "X77n1522_030:0340a09": "唐抱玉性高潔。有志行。居京師。與丞相第五琦善。每",
    "X77n1522_030:0340a10": "夜坐室中。輒屏左右。撤鐙燭。寂然達旦。人莫知其所",
    "X77n1522_030:0340a11": "為也。或窺之。見雲氣華彩。從玉口出。默若有所憶誦",
    "X77n1522_030:0340a12": "者。且甞謂沙門大光曰。凡誦佛經。必使其聲高放清",
    "X77n1522_030:0340a13": "越。則諸天鬼神傾聽。以降福祐。此不易之道也。及終",
    "X77n1522_030:0340a14": "方大暑。而尸久停駐。不小萎變。琦哭甚哀。因以香乳",
    "X77n1522_030:0340a15": "灌玉口中。隨有光自口出。磅礴四照。益以為異。時年",
    "X77n1522_030:0340a16": "九十許。",
    "X77n1522_030:0340a17": "唐佛陀波利華言覺護。生罽賓國。忘身闡化。戾止五",
    "X77n1522_030:0340a18": "臺。瞻慕靈蹤。至於淚泣。見一老翁。作婆羅門語。謂曰",
    "X77n1522_030:0340a19": "師何所求。答以文殊大士垂跡此山。從印土來。志伸",
    "X77n1522_030:0340a20": "敬禮。翁曰。師得無以佛頂尊勝陀羅尼經來耶。此土",
    "X77n1522_030:0340a21": "眾生多造罪垢。而出家者流亦然。祝誠滅障秘方。若",
    "X77n1522_030:0340a22": "不持來。雖來何益。縱見文殊亦莫之識。師能還取。即",
    "X77n1522_030:0340a23": "是徧奉眾聖。廣利群品。報諸佛之恩也。經至之時。弟",
    "X77n1522_030:0340a24": "子當示師文殊所在之處。利聞之喜不自勝。方將雪",
    "X77n1522_030:0340b01": "泣拜謝。略轉頭頃。頓失老翁利倍加虔恪久之。奉其",
    "X77n1522_030:0340b02": "經來。上詔鴻臚寺典客令杜行顗三藏日照。於內道",
    "X77n1522_030:0340b03": "場翻譯。襯利絹三十匹。內併留其經。利泣曰。所以不",
    "X77n1522_030:0340b04": "憚往來者。徒欲以利物也。上憫其志誠。而歸其梵本。",
    "X77n1522_030:0340b05": "利訪求沙門順貞。而重譯於西明寺。較杜令所譯者。",
    "X77n1522_030:0340b06": "小異。利後不知所終。或謂却持梵本。隱山中之金剛",
    "X77n1522_030:0340b07": "窟。今永興龍首岡有塔存焉。大曆中。南嶽雲峯寺沙",
    "X77n1522_030:0340b08": "門法照。入臺禮金剛窟。至夜深。方自尅責。投身巖石",
    "X77n1522_030:0340b09": "以死求願。忽見一僧長七尺許。梵音圓暢。稱是佛陀",
    "X77n1522_030:0340b10": "波利。問照曰。師如此得無勞乎。且何所冀。照曰冀見",
    "X77n1522_030:0340b11": "文殊。利使脫履石板上。瞑目頃。已入一院。頟云金剛",
    "X77n1522_030:0340b12": "般若寺。字畫遒勁。光明奪目。院皆異寶所嚴。莫能名",
    "X77n1522_030:0340b13": "狀。樓觀重複。殿宇聯比。可二百所。間藏緘祕密諸經。",
    "X77n1522_030:0340b14": "人物魁偉。殆非常所覩也。大聖處位尊特。擁從旁午。",
    "X77n1522_030:0340b15": "宣言慰勞。分茶賦食已。命利引出。照苦乞留。利勉其",
    "X77n1522_030:0340b16": "進脩曰。再來可住。照還。著板上所留履。俄失利所在。",
    "X77n1522_030:0340b17": "唐僧伽始不知何從來。龍朔初。隷名山陽龍興寺。至",
    "X77n1522_030:0340b18": "臨淮。得信義坊賀跋氏所捨地。遂見伽藍名普照王。",
    "X77n1522_030:0340b19": "初钁土致碑文曰。齊香積寺。又致金像。刻其衣葉文",
    "X77n1522_030:0340b20": "曰。普照王佛。賀跋氏深已歎異。然殊未有捨宅意。一",
    "X77n1522_030:0340b21": "夕臥其家。或闚見其首足各長於牀三尺許。未幾。復",
    "X77n1522_030:0340b22": "見作觀音形相。別具眼耳口鼻者。凡十一面。於是舉",
    "X77n1522_030:0340b23": "族歸命。寺以成就。先以古頟號香積。景龍二年。詔赴",
    "X77n1522_030:0340b24": "內道場。上御法筵。詳問休咎。占對允當。因褒錫其頟",
    "X77n1522_030:0340c01": "曰普光王。以避天后諱。故改照字。四年庚戌示疾。詔",
    "X77n1522_030:0340c02": "遷薦福寺安置。三月二日卒。顏貌如生。上慘悴。賜帛",
    "X77n1522_030:0340c03": "三百匹。葬淮水上。上間問萬回師曰。彼僧伽何人也。",
    "X77n1522_030:0340c04": "對以觀音化身。宋太平興國間。詔復寺頟為普照。其",
    "X77n1522_030:0340c05": "生前滅後。靈應之跡。備載實錄。茲不殫紀。賀跋名玄",
    "X77n1522_030:0340c06": "濟。謂亦於道有悟入。弟子慧儼慧岸木叉。",
    "X77n1522_030:0340c07": "唐封干師居天台山國清寺。身長七尺餘。剪髮齊眉。",
    "X77n1522_030:0340c08": "擁布裘。寒暑不易。日事舂給眾。或咨其佛法。則以隨",
    "X77n1522_030:0340c09": "時二字對之。間騎一虎往來松徑間。夜每唱歌其院",
    "X77n1522_030:0340c10": "達旦。僧俗知敬。久之。示滅於寺。先天中。京兆閭立胤。",
    "X77n1522_030:0340c11": "將之官天台。忽患頭疾。庸醫莫能効。無何而封干稱",
    "X77n1522_030:0340c12": "自天台來謁。且求治其疾。即汲水盈淨器噀之。疾良",
    "X77n1522_030:0340c13": "已。胤大喜。因引與坐深語。徧訪天台人物之可見者。",
    "X77n1522_030:0340c14": "曰。使君他日。當無忘文殊普賢也。胤詰其為誰。則曰",
    "X77n1522_030:0340c15": "寒山拾得耳。夫二人。素隷國清寺。至則但於國清求",
    "X77n1522_030:0340c16": "之而已。然尤不可以貌得也。胤既視事。因造寺如所",
    "X77n1522_030:0340c17": "約。時寺僧道翹。以知事接待。胤先從問封干師所在",
    "X77n1522_030:0340c18": "處。而虎跡滿藏後舊院。見寒拾方共執爨。竈下相顧",
    "X77n1522_030:0340c19": "大噱。胤亟拜之。則咄曰。彌陀不識。禮我何為。又曰。封",
    "X77n1522_030:0340c20": "干饒舌封干饒舌。遂攜手竟趨出　寒山子。始不知",
    "X77n1522_030:0340c21": "其何來。貌癯瘁。樺冠木屐。疎布襦袴。隱跡始豐縣之",
    "X77n1522_030:0340c22": "寒巖。世因以寒山名之。發言有理趣。辭句儁偉。非學",
    "X77n1522_030:0340c23": "者所企及。閭丘甞躬以湯藥衣服遺之。而寒山遽喝",
    "X77n1522_030:0340c24": "巖石使裂。入其中。且入連咄曰。賊賊。又曰。報汝諸人。",
    "X77n1522_030:0341a01": "各自努力。既入而石合無痕罅。閭丘命道翹錄其詩。",
    "X77n1522_030:0341a02": "樹葉崖石屋壁上得。凡三百餘首。集之以傳至今云",
    "X77n1522_030:0341a03": "　拾得者。以拾得而名也。昔封干師遊赤城。聞兒啼",
    "X77n1522_030:0341a04": "道旁。而抱以歸。委靈熠視養焉。稍長。職上堂中聖僧",
    "X77n1522_030:0341a05": "供。顧日坐案上啖其供。復誶罵聖僧小果。或以告靈",
    "X77n1522_030:0341a06": "熠。熠遣上供伽藍神祠。以屈辱之。而烏鳶啄神祠供。",
    "X77n1522_030:0341a07": "拾得則杖其神曰。汝力不能護所食。而能護伽藍乎。",
    "X77n1522_030:0341a08": "是夕神見夢於寺僧曰。拾得打我奈何。明日眾僧語",
    "X77n1522_030:0341a09": "所夢。人人同。莫不歎異。於是詣縣廷投牒言狀。縣申",
    "X77n1522_030:0341a10": "州。州符寺。宜稱賢士。而拾得賢士。由是聞天下。然身",
    "X77n1522_030:0341a11": "未甞去國清。尤友善寒山子。每齋餘滌器。則漉蔬滓",
    "X77n1522_030:0341a12": "納竹筒中。以俟寒山之至。而負以去。或混樵牧放曠",
    "X77n1522_030:0341a13": "自樂。一日僧布薩。忽騎牛闖門入。首座訶之。遂對群",
    "X77n1522_030:0341a14": "牛立堦下。次第以名呼寺僧之已亡者。苟呼一名。則",
    "X77n1522_030:0341a15": "一牛輒應聲。過立其側。盡過其牛乃已。眾慚懼。後以",
    "X77n1522_030:0341a16": "閭丘故走避。終不知其所在焉。",
    "X77n1522_030:0341a17": "唐萬回虢州閿鄉張氏子。幼年氣貌昏濁。涎沫涕洟",
    "X77n1522_030:0341a18": "滿面。踉蹡狂走。或咲或哭。無常時。鄰里群童皆以其",
    "X77n1522_030:0341a19": "不慧而侮辱之。父母以為憾。而回則安之。未甞恤。年",
    "X77n1522_030:0341a20": "十歲。其兄久戍遼陽。絕音好。家為設齋祈福。回忽謂",
    "X77n1522_030:0341a21": "其母曰。兄起居狀。極易知耳。母奚庸憂。齋餘竟裹餅",
    "X77n1522_030:0341a22": "餌出門去。然莫知其所往也。晚歸出其兄書袖中。問",
    "X77n1522_030:0341a23": "所從得不對。及遼陽役罷。兄言回是日至。攜餅餌共",
    "X77n1522_030:0341a24": "啗。且急索書告反。終亦不能察其何自也。夫遼虢相",
    "X77n1522_030:0341b01": "去萬里。其往反不啻過東西舍。此豈非神通力歟。萬",
    "X77n1522_030:0341b02": "回之名。由是始著。而朝野聞之。皆敬異。高宗之季。則",
    "X77n1522_030:0341b03": "天屢召入內。賜錦袍玉帶。兩宮女左右侍。及紹周曆。",
    "X77n1522_030:0341b04": "詔賜號法雲公。當是時。大開告密之門。酷吏羅織。群",
    "X77n1522_030:0341b05": "臣之位望高者。靡或脫。博陵崔玄暐之母盧氏。命玄",
    "X77n1522_030:0341b06": "暐邀回問禍福。母泣拜。以金匕箸施。回遽下堦擲匕",
    "X77n1522_030:0341b07": "箸堂屋上。掉臂去。其家意以為不祥。他日使人梯屋",
    "X77n1522_030:0341b08": "取匕箸。因得讖緯書匕箸下。趣焚之。俄而有司果遣",
    "X77n1522_030:0341b09": "胥卒。入其家大索讖緯。盡發瓦無所見乃已。盖酷史",
    "X77n1522_030:0341b10": "投此而欲誣之以罪也。神龍二年。詔薙落。特為開壇",
    "X77n1522_030:0341b11": "受具戒。時韋庶人與朝政。回每謾罵曰。奈何反悖。會",
    "X77n1522_030:0341b12": "將斫爾頭去。金城公主。出降吐蕃。駕送至始平崔日。",
    "X77n1522_030:0341b13": "用武平一。宋之問。沈佺期。岑義。薛稷。皆從回以迎駕。",
    "X77n1522_030:0341b14": "立道左。諸公願求一言。回撫佺期曰。汝真才子。謂平",
    "X77n1522_030:0341b15": "一曰。汝宜名佛童無憂也。目羲稷有不喜之色。上間",
    "X77n1522_030:0341b16": "問回。僧伽何如人。曰觀音化身也。睿宗居潛邸。或出",
    "X77n1522_030:0341b17": "遊。回則先唱於所至之地曰。天子來也。臨淄王甞階",
    "X77n1522_030:0341b18": "張暐等。謁回。回亟呼杖。遂出暐等。手拽王入。反扃之。",
    "X77n1522_030:0341b19": "而撫王背曰。五十年天子。後即不知也。暐等竊於門",
    "X77n1522_030:0341b20": "外聞之。由是傾戴益謹。道遇大平安樂二公主車騎。",
    "X77n1522_030:0341b21": "輒趨避。連咄曰。血腥血腥。太平請為造宅懷遠坊中。",
    "X77n1522_030:0341b22": "獨處之自若。景龍二年。示疾。忽大呼求飲鄉里水。侍",
    "X77n1522_030:0341b23": "者念。道遠不易得。恲[怡-台+營]計無所出。回指堂前地曰。此",
    "X77n1522_030:0341b24": "即是矣。於是鑿之汲水進。飲盡一器以卒。訃聞。上震",
    "X77n1522_030:0341c01": "悼。詔贈司徒虢國公。圖形集賢院。先是貞觀間。三藏",
    "X77n1522_030:0341c02": "玄奘法師。遊天竺石藏寺。偶閱一房。見胡牀錫杖而",
    "X77n1522_030:0341c03": "已。從問其人。居此者今何在。曰在震旦之閿鄉。法師",
    "X77n1522_030:0341c04": "歸而訪之信。法師之將訪也。回宿戒其家掃灑。且誘",
    "X77n1522_030:0341c05": "治蔬飯曰。明日有勝客至。法師至。則與語天竺山川",
    "X77n1522_030:0341c06": "之詳。回之所舉。雖法師。有所未徧歷者。事備別傳。",
    "X77n1522_030:0341c07": "唐如一開元末。甞典福州鐘山。牀座俄有僧。疥癩被",
    "X77n1522_030:0341c08": "軆。衣服破垢。而膿血蝨蟣狼藉。見者去之。他僧之與",
    "X77n1522_030:0341c09": "居者。皆相戒不肯褻近。一獨撫視加厚。時為浣濯捫",
    "X77n1522_030:0341c10": "拭。又求善藥使傳治。滿夏遂辭去。一問所歸地。曰大",
    "X77n1522_030:0341c11": "乘寺東之庵也。一曰。我習知此地。然無所謂庵者。曰",
    "X77n1522_030:0341c12": "公不我信。則他日宜一來。後一果往。則其僧已迎咲",
    "X77n1522_030:0341c13": "戶外。樓閣殿堂壯麗。留信宿。其僧送出山。既揮手別。",
    "X77n1522_030:0341c14": "稍回顧。則但丹崖翠壁。老樹奇石而已。",
    "X77n1522_030:0341c15": "唐無相新羅國王之子也。開元十六年。汎海舶東至",
    "X77n1522_030:0341c16": "京師。既廷對。詔隷禪定寺。後入蜀之資中。謁智詵禪",
    "X77n1522_030:0341c17": "師。有契悟。先見異僧處寂。知其來厚遇之。且授以則",
    "X77n1522_030:0341c18": "天所賜磨納九條衣。囑之曰。幸毋相忘。因遁居溪谷",
    "X77n1522_030:0341c19": "間。每燕坐輒五日。始出定。偶一夕有二黑犢。交角跪",
    "X77n1522_030:0341c20": "牀下。稍復移近。忽覺一手毛而甚冷。自相袖入。捫摸",
    "X77n1522_030:0341c21": "至腹。又甞大雪昉霽。二虎餓劇外來。相為循撫。躶臥",
    "X77n1522_030:0341c22": "其前以待啖。虎則徧嗅首足而去。久之。髮長衣弊。獵",
    "X77n1522_030:0341c23": "者疑其非人類。將射而復輟。天寶末。以故舊。見上皇",
    "X77n1522_030:0341c24": "行在所。成都縣令揚翌以為妖。命吏逮。吏之至者。皆",
    "X77n1522_030:0342a01": "戰慓莫能前。大風卒起。沙石穿簾幕。飄擲聽事。翌懼",
    "X77n1522_030:0342a02": "扣頭悔罪。乃已。檀越四合。於是淨眾大慈菩提寧國",
    "X77n1522_030:0342a03": "等伽藍作矣。而獨常居淨眾後院云。尋鑿寺前地為",
    "X77n1522_030:0342a04": "小池二。曰左羮右飯也。缺資費則淘浚之。以來供施",
    "X77n1522_030:0342a05": "屢驗。樹浮圖門外。尤峻㧞。植穉柏其下曰。柏齊浮圖",
    "X77n1522_030:0342a06": "寺當毀。會昌之變。始信。或有以樵爨願役寺中。而不",
    "X77n1522_030:0342a07": "取傭直者。然亦不識其何自而至也。蓋相之出家而",
    "X77n1522_030:0342a08": "入中國也。諸兄亦喪逝隨盡。國人乃立其弟。其弟常",
    "X77n1522_030:0342a09": "恐相歸以廢己。使客至成都。狙刺相。一夕樵爨者。得",
    "X77n1522_030:0342a10": "而殺之。竟遁去。相聞而歎曰。仇對有在。於我乎何累",
    "X77n1522_030:0342a11": "焉。至德元年五月十九日。無疾而終。春秋七十七。塔",
    "X77n1522_030:0342a12": "號東海大師。乾元間。刺史韓汯撰碑。",
    "X77n1522_030:0342a13": "唐慧崇不知何許人也。永泰初。國一祖師。昉入徑山。",
    "X77n1522_030:0342a14": "一日禪坐北峯石屏下。見一白衣。稱是天目巾子山",
    "X77n1522_030:0342a15": "人。致禮於前曰。彼山之神告我。以長安佛法將有難。",
    "X77n1522_030:0342a16": "遣我救之。若非僧相。不足以增重法門。願從師剃落。",
    "X77n1522_030:0342a17": "山云。汝有何能而可以救法耶。崇曰。能誦觀音俱胝",
    "X77n1522_030:0342a18": "等祝。山因驗之。使喝座後石屏。喝之石裂為三。山乃",
    "X77n1522_030:0342a19": "為落髮。崇即辭去。遊京師止章敬寺。大曆三年九月",
    "X77n1522_030:0342a20": "十二日。太清宮道士史華上言。佛力道法。陛下兼愛。",
    "X77n1522_030:0342a21": "而無所優劣。臣願得與僧之號材術者角。則庶幾陛",
    "X77n1522_030:0342a22": "下知祖教之未可等視。而使天下改觀幸甚。制可。明",
    "X77n1522_030:0342a23": "日華於東明觀。作刀梯級。躡而升如平地。無小痛楚。",
    "X77n1522_030:0342a24": "僧之會者。皆辟易不敢仰視。時魚朝恩。尹京師。崇即",
    "X77n1522_030:0342b01": "投牒。願與角。又明日作梯於所止寺庭。倍其高。而鋒",
    "X77n1522_030:0342b02": "刃之利。勢不可觸。而崇徒跣上下莫之攀附。旁立者",
    "X77n1522_030:0342b03": "為膽掉。且探沸油。餐熱銕。禪坐火聚中。於是華輩。相",
    "X77n1522_030:0342b04": "顧駭散。上聞之喜。遣中官傳宣召問。師承何人。崇曰。",
    "X77n1522_030:0342b05": "徑山高道僧法欽。臣之師也。上慰勞嘉歎。至于再三。",
    "X77n1522_030:0342b06": "賜紫衣。授鴻臚卿。號護國三藏。敕居安國寺。崇一切",
    "X77n1522_030:0342b07": "辭以未受具戒。不敢受。上特令開壇。召十師授戒。方",
    "X77n1522_030:0342b08": "羯磨。忽壇上放光。現白月輪相而隱。上駭異。諡性空",
    "X77n1522_030:0342b09": "大師。",
    "X77n1522_030:0342b10": "唐道晤素隱溫州之陶山。不怠進脩。人無知者。既示",
    "X77n1522_030:0342b11": "寂。遺軆堅完不壞。其弟子輩。因布漆以奉之如生。後",
    "X77n1522_030:0342b12": "五年。忽舉右手。如說法傳香狀。郡以事聞。詔賜紫伽",
    "X77n1522_030:0342b13": "梨。諡實相。至今。郡以雨晹禱。其靈驗尤著。",
    "X77n1522_030:0342b14": "唐普滿未詳何許人。汾晉間。頗彰異跡。世因以強練",
    "X77n1522_030:0342b15": "萬回輩視之。建中初。題詩於潞州佛舍中云。此水連",
    "X77n1522_030:0342b16": "涇水。雙朱血滿川。青牛將赤虎。還號太平年。竟亡去。",
    "X77n1522_030:0342b17": "不知所在。然詩意亦莫有能窺測之者。至朱泚以涇",
    "X77n1522_030:0342b18": "源節度叛。駕幸奉天。四方勤王之兵。轉戰不已。其弟",
    "X77n1522_030:0342b19": "朱滔佐之。逮興元元年乙丑。貞元二年丙寅。而後平。",
    "X77n1522_030:0342b20": "乃知此水者泚也。雙朱則泚與滔也。青牛則乙丑。赤",
    "X77n1522_030:0342b21": "虎則丙寅。所指曉然。抑何其神也。",
    "X77n1522_030:0342b22": "唐阿足師莫詳所出。而多居虢之閿鄉。性若不慧者。",
    "X77n1522_030:0342b23": "然言論之發。每先中禍福。人以其有法雲公之風。故",
    "X77n1522_030:0342b24": "禮謁者。駢跡接踵。雖檀施山積。而未甞少加顧也。張",
    "X77n1522_030:0342c01": "臻陝之富家。僅一子。形貌寢陋。而資質愚憃。饕餮無",
    "X77n1522_030:0342c02": "厭。父母鍾愛之。恣所欲為。至於耗產廢業。莫之敢沮。",
    "X77n1522_030:0342c03": "一日過阿足。而語之故。且求所以慈救者。阿足瞑目",
    "X77n1522_030:0342c04": "久之。曰汝冤尚須數年而後已。今吾憫汝勤至。為除",
    "X77n1522_030:0342c05": "之。乃使擇日設大齋。會僧俗。河水上盛治飲食。以啖",
    "X77n1522_030:0342c06": "其子。頃之。命壯夫三數輩。捽而投之河水中。其子浮",
    "X77n1522_030:0342c07": "沈再四竟溺。臻旁視愕然。已而其子忽躍身出水上。",
    "X77n1522_030:0342c08": "戟手罵曰。汝於我非父母也。特怨仇耳。我欲報汝。而",
    "X77n1522_030:0342c09": "賴遇聖者以解釋之。自此以往。無復他事。言訖而逝。",
    "X77n1522_030:0342c10": "阿足由是名益著。",
    "X77n1522_030:0342c11": "唐開成中。有僧臥病五臺。或瞻視之尤勤至。既而其",
    "X77n1522_030:0342c12": "僧病愈。遂與瞻視者別。而謂之曰。我居劒外九隴郡",
    "X77n1522_030:0342c13": "之茶籠山。他日遊方。幸相過也。或後入蜀。徧問所謂",
    "X77n1522_030:0342c14": "茶籠。而人無識之者。道逢一童子曰。某固彼山之役",
    "X77n1522_030:0342c15": "也。願導以往。至則殿塔凌空。房廡填谷。主人迎咲門",
    "X77n1522_030:0342c16": "外。則昔日五臺臥病僧也。乃相持敘間闊。及莫。則起",
    "X77n1522_030:0342c17": "謝曰。子以宿緣獲一晤語。然非可以住此者。幸勤進",
    "X77n1522_030:0342c18": "脩。以證無漏。則奉迎之。日未晚也。因命童子送出。行",
    "X77n1522_030:0342c19": "數步。回顧莽然。一說以瞻視病者。寔悟達國師知玄",
    "X77n1522_030:0342c20": "也。一說以國師治壽藏。可思上人深地理學。卜穴於",
    "X77n1522_030:0342c21": "景丹前峯。其峯連屬四起如雉堞。而中則夷曠耆艾。",
    "X77n1522_030:0342c22": "皆以為古之茶籠山云。且聖寺之跡。國師甞著專行",
    "X77n1522_030:0342c23": "也。",
    "X77n1522_030:0342c24": "唐義師蓋不可測之人也。貞元初。乞丐吳苑。狀貌語",
    "X77n1522_030:0343a01": "言若狂騃錯亂。而事多先兆。識者尤敬慕之。一日操",
    "X77n1522_030:0343a02": "斧斤入市中。截居民屋簷。纔及數聞。或禮謝曰。弟子",
    "X77n1522_030:0343a03": "藉此生活。願勿壞也。則顧曰。汝靳惜之耶。投斧斤竟",
    "X77n1522_030:0343a04": "去。是夕市中火。惟截簷屋在。其餘皆燼。聞者益奇之。",
    "X77n1522_030:0343a05": "性好止廢寺。無冬夏。常聚木佛。積舊旛其上焚之。以",
    "X77n1522_030:0343a06": "代薪樵。時從漁者得鯉鯽。則擲烈焰中。視其跳躍灰",
    "X77n1522_030:0343a07": "塵坌暗。則撫掌大咲。以為樂。食不具匕筯。垢面未甞",
    "X77n1522_030:0343a08": "頮。頮則天輒陰雨彌旬浹。占者每驗。將死。先飲灰潘。",
    "X77n1522_030:0343a09": "數十斛。乃坐稱佛號。士庶堵觀之。如是七日。氣始絕。",
    "X77n1522_030:0343a10": "方盛暑。支體舒舉。而顏色明潤。闍維獲舍利。以葬。",
    "X77n1522_030:0343a11": "又京師永壽寺證智師。神異著見。晝則治田於張瀆",
    "X77n1522_030:0343a12": "蘭若。夜仍歸宿寺中。蓋蘭若。在漢陰之金州。距京師",
    "X77n1522_030:0343a13": "七百里　云又大和初。薦福寺有老僧。與相國韋公",
    "X77n1522_030:0343a14": "處厚遊。當大拜。老僧進賀。忽曰大奇相公得如此好",
    "X77n1522_030:0343a15": "滅度。處眾皆詆其語非所出。開成中。處厚因奏對。偶",
    "X77n1522_030:0343a16": "疾作僵仆御前。上使貴璫扶出殿門而卒。此其類不",
    "X77n1522_030:0343a17": "盡錄。",
    "X77n1522_030:0343a18": "唐些些師本名清。其些者。蓋其常所自謂也。德宗時。",
    "X77n1522_030:0343a19": "見之渚宮。衣屨垢弊。狀癡憃。遊市肆間。善歌河滿子。",
    "X77n1522_030:0343a20": "遇長筵廣席。為歌之。輒得飲啖。甞有醉伍伯。於塗中",
    "X77n1522_030:0343a21": "辱之。抑令歌。些因以詞語。盡訐其平日陰私。人所未",
    "X77n1522_030:0343a22": "聞事。引聲宛轉。具見惡狀。行道聚聽如堵。伍伯慚懼。",
    "X77n1522_030:0343a23": "即拜跪悔過焉。貞元初。縱肆殊甚。群小譁逐。庸妄資",
    "X77n1522_030:0343a24": "以笑樂。又一僧絕飲食。中則從檀家乞麻油。啜之而",
    "X77n1522_030:0343b01": "已。然亦無數量。見出以巨器則大喜。當其啜時。所在",
    "X77n1522_030:0343b02": "不一。謂能分身應供云。俗號食油師。",
    "X77n1522_030:0343b03": "唐海雲始攜弟子守節。遊五臺。歷攬聖跡。遂於南臺",
    "X77n1522_030:0343b04": "之側。峯巒峭拔。林谷深僻之地。居焉。其刻厲清苦。人",
    "X77n1522_030:0343b05": "所不堪。而相從者。舍節之外。殆不可復得。節。高力士",
    "X77n1522_030:0343b06": "子。生長富貴中。而能如此。其操行何如哉。雲甞語節",
    "X77n1522_030:0343b07": "曰。吾聞上都有臥輪禪師者。雖云隱晦。而實闡揚曹",
    "X77n1522_030:0343b08": "溪六祖心印。汝往依之。毋自滯。久之輪告節曰。汝師",
    "X77n1522_030:0343b09": "入滅。當趣歸。後節遂踵雲化風。或曰。雲蓋普賢化身。",
    "X77n1522_030:0343b10": "與文殊相賓主。而節亦未容以凡陋測也。",
    "X77n1522_030:0343b11": "唐辛七師陝人。其父守陝。有德於其民。遂家焉。七師",
    "X77n1522_030:0343b12": "童孺時。讀佛經。輒能識其語之華梵。凡義理皆不待",
    "X77n1522_030:0343b13": "解釋而喻。親喪毀瘠柴立。州故有瓦窯七所。相去稍",
    "X77n1522_030:0343b14": "遠。一日大慟。發狂竟遁去。家僮跡其後。見獨端坐窯",
    "X77n1522_030:0343b15": "中。身出金色光明。燦然不可正視。家僮驚就問。略無",
    "X77n1522_030:0343b16": "言。懼而徙。窺別窯。則見七師如前狀。於是徧窺七窯。",
    "X77n1522_030:0343b17": "皆無小異。未幾而傳其事者響應。陝人老幼敬之如",
    "X77n1522_030:0343b18": "神。晚薙落而姓名伯仲猶不易。故鄉里亦因以呼之。",
    "X77n1522_030:0343b19": "唐和和世莫知其氏族鄉里。常居京師之大安國寺。",
    "X77n1522_030:0343b20": "言禍福。輒奇中。諸公貴人。皆敬事之。時寺方營造殿",
    "X77n1522_030:0343b21": "閣。未完就。和冀得資費以助。榮陽鄭萬鈞尚越國公",
    "X77n1522_030:0343b22": "主。無子。夫歸迎和供養以請。和遽曰。此易耳。但能以",
    "X77n1522_030:0343b23": "帛三千疋。遺我者。當使公主生二男。萬鈞聞之。喜甚。",
    "X77n1522_030:0343b24": "即如數施之。殿閣以落成。主亦旋有娠。和謂萬鈞曰。",
    "X77n1522_030:0343c01": "主所娠天人也。然吾本欲使主卛產。而主弱恐莫勝",
    "X77n1522_030:0343c02": "茲。姑先後之。必二年連產二子。於是潛耀晦明。皆主",
    "X77n1522_030:0343c03": "出卒為唐聞人。而和之造詣。又豈可量哉。",
    "X77n1522_030:0343c04": "唐契此未詳氏族。天復初。見之明州奉化縣。蹙頞皤",
    "X77n1522_030:0343c05": "腹。形裁腲脮。語嘿出處。無常時。每荷一布袋。行市肆",
    "X77n1522_030:0343c06": "中。隨所遇。輒乞得醯醬菹炙諸可食物。必分少許入",
    "X77n1522_030:0343c07": "袋。餘以投諸口。然過門則所貨倍售。故市肆之人。爭",
    "X77n1522_030:0343c08": "遮挽之。所至不能去。夜宿鶴林寺。晨起曳高齒木屐",
    "X77n1522_030:0343c09": "豎股。臥大橋上。則是日雖雨而晴。繫草屨疾走。則是",
    "X77n1522_030:0343c10": "日雖晴而雨。或以此候察之。屢驗。一日獨立稠眾中。",
    "X77n1522_030:0343c11": "或問和尚在此作麼。答曰。我待個人子。曰我聻。師探",
    "X77n1522_030:0343c12": "懷中出一橘。其僧擬接。師縮手曰。你不是者個人。或",
    "X77n1522_030:0343c13": "於市井中。成一廁。師立於其前。唱曰。募緣造到。諸人",
    "X77n1522_030:0343c14": "不得於此大小二事。有僧徐行其前。師從後。撫其背。",
    "X77n1522_030:0343c15": "僧回首云。作什麼。師展手曰。乞我一文錢。僧曰。道得",
    "X77n1522_030:0343c16": "即與。師放下布袋叉手立。白鹿和尚問。如何是布袋。",
    "X77n1522_030:0343c17": "師放下布袋。叉手立。問如何是布袋下事。師荷布袋",
    "X77n1522_030:0343c18": "便行。既滅。或遇於他州。因書偈託之以寄。其辭曰。彌",
    "X77n1522_030:0343c19": "勒真彌勒。化身千百億。時時示時人。時人都不識。由",
    "X77n1522_030:0343c20": "是知為慈氏降跡也。",
    "X77n1522_030:0343c21": "唐金和尚姓王氏。西河平遙人。童年依高巖山出家。",
    "X77n1522_030:0343c22": "軀幹偉碩。其長一丈。其大十圍。言語質野。無文采。而",
    "X77n1522_030:0343c23": "先知灾福。如讖緯。迄終。而鄉里至今猶祭禮焉。",
    "X77n1522_030:0343c24": "後唐道賢始以持誦孔雀明王經獲徵驗。後每夢從",
    "X77n1522_030:0344a01": "佛行虗空中。俄頃數百萬里。佛輒指其下。以語賢曰。",
    "X77n1522_030:0344a02": "此南印度。此西印度。此摩竭陁國也。此占波國也。此",
    "X77n1522_030:0344a03": "迦濕彌羅等國也。且行且語。喜躍不自勝。及窹頓解",
    "X77n1522_030:0344a04": "五天梵音。悉曇章等。又默受瑜伽灌頂法。往往能斥",
    "X77n1522_030:0344a05": "諸胡之偽。為五天以紿中國者。於是隴坻間。皆稟承",
    "X77n1522_030:0344a06": "祕密。號阿闍梨。長興四年。上晏駕。少子魏王從厚立。",
    "X77n1522_030:0344a07": "時潞王從珂鎮鳳翔。至是徙鎮河東。王不奉詔。詔西",
    "X77n1522_030:0344a08": "京留守王思同討之。王嬰城固守。思同且克矣。王懼",
    "X77n1522_030:0344a09": "召賢問吉凶狀。賢曰。竇八郎知之。可召而問也。竇至。",
    "X77n1522_030:0344a10": "擐甲持戈作迎鬬勢。已而解甲投戈走。王方出。乘城",
    "X77n1522_030:0344a11": "撫眾。賢謂王曰。竇八郎所示。敵降之兆也。王無憂。未",
    "X77n1522_030:0344a12": "幾。思同果以士卒自潰亂而敗。王因與賢擁兵東入",
    "X77n1522_030:0344a13": "洛即帝位。改元清泰。賢嘆曰。國家終為石氏有乎。已",
    "X77n1522_030:0344a14": "兆見於年號。所謂水清石見也。二年詔徙并州帥石",
    "X77n1522_030:0344a15": "敬瑭。帥天平。敬瑭阻兵自固。潛結契丹。長驅入洛。清",
    "X77n1522_030:0344a16": "泰自焚死。石見之驗不誣矣。晉兵未入洛。賢卒。竇八",
    "X77n1522_030:0344a17": "郎者。岐之富人也。每荷器鬻水於市。或散髮披衣狂",
    "X77n1522_030:0344a18": "走。遇牛驢車則撫掌大笑。言語不常。及死而焚之。則",
    "X77n1522_030:0344a19": "於火聚中。盡化為金色蛺蝶飛去。或攬撲而得之者。",
    "X77n1522_030:0344a20": "可供養以致靈異。",
    "X77n1522_030:0344a21": "石晉懷濬不知何許人。姿性若癡戇。善草書。所至揮",
    "X77n1522_030:0344a22": "染墻壁。乾寧中。見之巴東。言笑動止無常。然所指必",
    "X77n1522_030:0344a23": "神驗。故行旅寓公。皆從問吉凶。荊南大校周崇賓謁",
    "X77n1522_030:0344a24": "入。濬就書其刺曰。付皇都勘。方朝廷問罪荊南。而崇",
    "X77n1522_030:0344b01": "賓且入貢。遇其兵南府。遂先執之。戮以徇書。押牙孫",
    "X77n1522_030:0344b02": "道能刺曰。付竹林寺。後道能以是年死。而所葬之地。",
    "X77n1522_030:0344b03": "即古竹林寺基也。知州事皇甫鉉。則畫一荷校者。於",
    "X77n1522_030:0344b04": "女子旁。後鉉以娶部民女。焚錮終身。又波斯人穆昭",
    "X77n1522_030:0344b05": "嗣工方藥。童子時。偶侍其父詣濬。濬遽畫道士提匏",
    "X77n1522_030:0344b06": "壺乘雲狀。且署其下曰。指揮使高從誨牒衙推。後昭",
    "X77n1522_030:0344b07": "嗣果以醫術。有寵於南平王。使脫道士服。辟為其府",
    "X77n1522_030:0344b08": "衙推。久之乃上詩南平王有曰。馬頭漸入楊州路。親",
    "X77n1522_030:0344b09": "眷應須洗眼看。高氏卒款附。忽題其所居廷前芭蕉",
    "X77n1522_030:0344b10": "葉曰。今日還業債。州縣無更勘。往來見者。始不以介",
    "X77n1522_030:0344b11": "意。未幾而身首異處。刺史為蹤跡之賊不得。由是知",
    "X77n1522_030:0344b12": "業債語有在也。眾共茶毗焉。",
    "X77n1522_030:0344b13": "石晉行遵姓王氏。閩王審知仲子也。後唐莊宗朝。以",
    "X77n1522_030:0344b14": "貢方物。留京師。同光之季。明宗以兵入即位。饑亂仍",
    "X77n1522_030:0344b15": "歲。遵由是剪[髟/采]變服。遁遊巴蜀。開運中。寓閬之光國",
    "X77n1522_030:0344b16": "禪院。狀貌若七十餘。然力殊壯不衰。且能預言灾福。",
    "X77n1522_030:0344b17": "類風角鳥占者。一日偕寺眾赴齋李氏。方操匕箸。忽",
    "X77n1522_030:0344b18": "起大呼門外。因謂李氏今夜火。自東南至西北。皆煨",
    "X77n1522_030:0344b19": "燼。宜謹備之。既而果然。他日或問其大呼之故。乃曰",
    "X77n1522_030:0344b20": "適見一茜衣婦人。持炬歷火所至地。吾大呼欲以止",
    "X77n1522_030:0344b21": "之耳。甞遊趙法曹家園中。指桃樹下曰。有如許錢。趙",
    "X77n1522_030:0344b22": "即命掘之。方施畚鍤。會重客至。趙遽出迎不暇顧。僕",
    "X77n1522_030:0344b23": "隸爭取喧閧不能已。所見悉復化為青泥。後終於晉",
    "X77n1522_030:0344b24": "安玉山。",
    "X77n1522_030:0344c01": "晉曹和尚恒陽人也。後忽見於鎮州。襦穿屨弊。垢面",
    "X77n1522_030:0344c02": "膩膚。察其語言。後皆驗。齊趙之人率敬奉之。安重榮",
    "X77n1522_030:0344c03": "既帥郡。諷吏民上章朝廷。乞為己立碑頌功德。碑且",
    "X77n1522_030:0344c04": "立。曹獨指之大笑曰。立不得。立不得。時眾相顧失色。",
    "X77n1522_030:0344c05": "或驅使他往。猶走且罵不絕聲。後重榮卒以謀逆誅。",
    "X77n1522_030:0344c06": "碑亦尋毀。",
    "X77n1522_030:0344c07": "周僧緘姓王氏。京兆人。少習儒。聦慧有材識。辭章絕",
    "X77n1522_030:0344c08": "群。大中十一年。杜審權下對策及第。乾符中。避巢寇",
    "X77n1522_030:0344c09": "遊渚宮。主中令成汭。屬汭敗。遂薙落。轉徙夔峽間。後",
    "X77n1522_030:0344c10": "唐同光三年。居淨眾寺。與偽蜀進士王處厚會。因自",
    "X77n1522_030:0344c11": "言。生於文宗之太和初。逮今且一百三十餘載矣。復",
    "X77n1522_030:0344c12": "謂處厚子名成。身退皆俟。明年忽別去。已而扣關訪",
    "X77n1522_030:0344c13": "處厚偕遊。故太尉幽公杜琮祠。方坐西廡下。有數人",
    "X77n1522_030:0344c14": "吏服綴行。進拜處厚前。緘曰。就參新官。處厚惶懅不",
    "X77n1522_030:0344c15": "知所為。緘曰。公知泰山舉公為司命否。此輩他日公",
    "X77n1522_030:0344c16": "所驅策者。又何懼。且府君念公壯志未酬。議必登第。",
    "X77n1522_030:0344c17": "後施行。明年春榜人數已定。既可為公賀。亦可為公",
    "X77n1522_030:0344c18": "弔也。處厚問明年春榜諸人姓名。緘遺之短書曰。必",
    "X77n1522_030:0344c19": "試罷而後坼。及試罷坼。而視其書。僅四句。曰周成同",
    "X77n1522_030:0344c20": "成。二王殊名。王居一焉。百日為程。二王則處厚慎言",
    "X77n1522_030:0344c21": "也。俄而處厚暴卒。計之僅百餘日。若是則緘之神明。",
    "X77n1522_030:0344c22": "將盤礴天地而參贊造化。非可以求之世間者也。",
    "X77n1522_030:0344c23": "宋點點師者孟氏。廣政中。居功南大邑之靈鷲寺。雖",
    "X77n1522_030:0344c24": "事薙染。然迭宕不覊。與人接有所論議。必再三指點。",
    "X77n1522_030:0345a01": "以核實其事。故俗以名焉。或邀齋酒肉無所問。鄉閭",
    "X77n1522_030:0345a02": "亦習以為常。而不加非笑。每日暮自外歸。則賸買黃",
    "X77n1522_030:0345a03": "白紙筆墨。寘懷袖造。所居闔戶寂然。其鄰近略未甞",
    "X77n1522_030:0345a04": "聞謦欬聲。屋室無四壁。欲詣之者。輒迷失所在。一沙",
    "X77n1522_030:0345a05": "彌甞躡足匿隱處。觀其所為。見秉燭箕踞。陳紙筆墨",
    "X77n1522_030:0345a06": "于前。詆訶良久。既而疾書。大署如斷決處置狀。稍覺",
    "X77n1522_030:0345a07": "有曹吏獄卒。森列其旁皆詭。形殊服。莫可識。沙彌竦",
    "X77n1522_030:0345a08": "懼而退。且質之弗答。後不知所終。",
    "X77n1522_030:0345a09": "讚曰。",
    "X77n1522_030:0345a10": "　菩薩化身　　徧恒沙國　　相好光明　　本來具足",
    "X77n1522_030:0345a11": "　而獨斂藏　　示同凡俗　　隨類現形　　與為眷屬",
    "X77n1522_030:0345a12": "　意所生處　　靡有邇遐　　山川墻壁　　亦莫間遮",
    "X77n1522_030:0345a13": "　如春行地　　色聚群葩　　如月臨水　　影散眾波",
    "X77n1522_030:0345a14": "　不思議力　　排難殄魔　　此誠般若　　波羅蜜多",
    "X77n1522_030:0345a16": "新脩科分六學僧傳卷第三十(四明胡公舉刊)",
    "X77n1522_030:0345a18": "護境寺先住持觀海樂助工食功德專冀",
    "X77n1522_030:0345a19": "冤親共報恩有齊資普與含靈同超淨域者。"
}