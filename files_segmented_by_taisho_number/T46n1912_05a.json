{
    "T46n1912_05a:0277b07": "folio_5a 止觀輔行傳弘決卷第五之一",
    "T46n1912_05a:0277b09": "唐毘陵沙門湛然述",
    "T46n1912_05a:0277b10": "初釋正觀中先明來意。亦名結前生後。",
    "T46n1912_05a:0277b11": "於中初略次廣。初文結前。今依下生後。問。",
    "T46n1912_05a:0277b12": "前五略中有行有解有因有果。何故但云",
    "T46n1912_05a:0277b13": "六重是解。答。言大意者。冠於行解自他因",
    "T46n1912_05a:0277b14": "果。意既難顯還作行解因果等釋。非謂已",
    "T46n1912_05a:0277b15": "有行果等也。故大意是總。餘八是別。別",
    "T46n1912_05a:0277b16": "是別釋行解因果。如釋禪波羅蜜十章之",
    "T46n1912_05a:0277b17": "初。亦是大意。總別等意意亦如是。若復有",
    "T46n1912_05a:0277b18": "人依前五略。修行證果能利他等自是一",
    "T46n1912_05a:0277b19": "途。即如第三卷初記也。若論文意但屬於",
    "T46n1912_05a:0277b20": "解。於屬解中恐解不周。故須委明名體及",
    "T46n1912_05a:0277b21": "攝法等。方堪成下十境十乘。如大意中雖",
    "T46n1912_05a:0277b22": "云發心十種不同。及四三昧明行差別。但",
    "T46n1912_05a:0277b23": "列頭數辨相未足。是故都未涉於十境十",
    "T46n1912_05a:0277b24": "觀。方便望五稍似行始。若望正觀全未論",
    "T46n1912_05a:0277b25": "行。亦歷二十五法約事生解。方乃堪為",
    "T46n1912_05a:0277b26": "正修方便。是故前六皆屬於解。並憑教立故",
    "T46n1912_05a:0277b27": "云依修多羅。為簡偏麁故云妙解。又所憑",
    "T46n1912_05a:0277b28": "教不簡大小偏圓之別。以同共成一圓解",
    "T46n1912_05a:0277b29": "故。又修多羅之名。名該三藏。如達磨欝多",
    "T46n1912_05a:0277c01": "羅。云論本亦名修多羅故。又十二中非局",
    "T46n1912_05a:0277c02": "一部。始終通名修多羅故。故前所引若論",
    "T46n1912_05a:0277c03": "若律若大若小。共成妙解。故今通指云修多",
    "T46n1912_05a:0277c04": "羅。言生後者。用前諸解方堪進行。如釋",
    "T46n1912_05a:0277c05": "名中先待次絕。絕秖是開通德會異共成絕",
    "T46n1912_05a:0277c06": "義。顯體四段並先偏後圓。以為待絕。體為",
    "T46n1912_05a:0277c07": "所詮。名既開顯體亦隨名。用所開體遍攝",
    "T46n1912_05a:0277c08": "諸法。法相難明仍分六義。遍於事理因果",
    "T46n1912_05a:0277c09": "自他。一一並通界內界外。還以六義展轉",
    "T46n1912_05a:0277c10": "相收。復以五門判所攝法。方曉體內所攝",
    "T46n1912_05a:0277c11": "互融。復了融中實權不濫。更以權實四章",
    "T46n1912_05a:0277c12": "互顯。圓解稍利。復以此解導於方便。事理",
    "T46n1912_05a:0277c13": "融即乃名妙解。依此妙解以立正行。如此",
    "T46n1912_05a:0277c14": "解行取於妙理。尚猶難當。況欲偏指部內",
    "T46n1912_05a:0277c15": "一文。何由可階圓真妙位。當知未見融",
    "T46n1912_05a:0277c16": "通之意。故須善曉前諸大章鉤鎖冠帶。收",
    "T46n1912_05a:0277c17": "攝文旨攬入一心。仍須十法和合成乘。一",
    "T46n1912_05a:0277c18": "一調停境境研覈。借使未悟可為妙因。如",
    "T46n1912_05a:0277c19": "諸聲聞位登極果。方等彈斥般若被加。來",
    "T46n1912_05a:0277c20": "至法華三請四止。猶須廣略五佛開權。法譬",
    "T46n1912_05a:0277c21": "因緣慇懃鄭重。仍有未了來至涅槃。豈有",
    "T46n1912_05a:0277c22": "末代鈍根潛指一句。能辨佛乘。必隨句妙",
    "T46n1912_05a:0277c23": "通。若非六根應是五品。故觀心論云。能答",
    "T46n1912_05a:0277c24": "問者許是五品。是則自心妙達何待他文。",
    "T46n1912_05a:0277c25": "若讀文尚迷請不自舉。故前六重皆是妙解。",
    "T46n1912_05a:0277c26": "故一一文中並以次第顯不次第及開權",
    "T46n1912_05a:0277c27": "等。唯隨自意中略語觀心十界三諦者。正",
    "T46n1912_05a:0277c28": "意秖令一心權實而修妙觀。故云依解立",
    "T46n1912_05a:0277c29": "行。膏明下廣明來意中。先明人法之得。於",
    "T46n1912_05a:0278a01": "中先明自行得者。並以正觀妙行對前六",
    "T46n1912_05a:0278a02": "章妙解。初譬解行相資。膏堪續明以譬觀",
    "T46n1912_05a:0278a03": "行。明能然膏以譬觀解。目能導足以譬止",
    "T46n1912_05a:0278a04": "解。足能達目以譬止行。雙舉二喻同喻二",
    "T46n1912_05a:0278a05": "法。相之與更賴之與資。綺文互異意必相",
    "T46n1912_05a:0278a06": "通。賴藉也。資益也。故知無前六章行無由",
    "T46n1912_05a:0278a07": "備。行解下因行障生明障生所以。三障等",
    "T46n1912_05a:0278a08": "者。通束十境以為三四。具如下九雙七隻",
    "T46n1912_05a:0278a09": "中說。由觀陰故諸境互生。障於止觀令不",
    "T46n1912_05a:0278a10": "明靜。文從語便隔字為對。謂重昏翳明明",
    "T46n1912_05a:0278a11": "即觀也。巨散動定定即止也。重字平上二音",
    "T46n1912_05a:0278a12": "並通。頓昧從平深厚從上。巨大也。大無二",
    "T46n1912_05a:0278a13": "聲義亦通兩。數起與厚俱得名大。謂魔障",
    "T46n1912_05a:0278a14": "頻來來輒深重。又從對便置魔障名作昏",
    "T46n1912_05a:0278a15": "散說。昏散是能障。重巨是障相。翳動是障",
    "T46n1912_05a:0278a16": "用。定明是所障。所障雖本有定明習猶微。",
    "T46n1912_05a:0278a17": "能障無始習故昏散力盛。不可等者觀魔障",
    "T46n1912_05a:0278a18": "體性。若魔障起必妨觀墮惡。今欲設觀令",
    "T46n1912_05a:0278a19": "勿隨勿畏。畏則一向妨於正修。隨則仍須",
    "T46n1912_05a:0278a20": "甄簡進否。若障起時並牽為惡。則盡向惡",
    "T46n1912_05a:0278a21": "道。障不純惡故墮惡道。約多分說。如煩",
    "T46n1912_05a:0278a22": "惱病等七境起時。隨之並皆墮於生死。後兩",
    "T46n1912_05a:0278a23": "起時墮於方便。但後二境在初心中。及前七",
    "T46n1912_05a:0278a24": "境本是流轉。並有牽入惡道之義。故云多",
    "T46n1912_05a:0278a25": "分屬於流轉。又須分別病是無記或生善",
    "T46n1912_05a:0278a26": "惡。煩惱一向增長於惡。業中蔽度自分善",
    "T46n1912_05a:0278a27": "惡。魔亦令人墮善墮惡。禪雖鈍善起謗故",
    "T46n1912_05a:0278a28": "惡。依見造行亦有善惡。慢一向惡。是故惡",
    "T46n1912_05a:0278a29": "邊則牽之墮惡。善邊則牽之墮善。若約理",
    "T46n1912_05a:0278b01": "觀論善惡者。則後二境亦名為惡。何況前",
    "T46n1912_05a:0278b02": "七。故淨名中須菩提章。斥三無為為三惡",
    "T46n1912_05a:0278b03": "道。是以畏邊則同。同妨正修。隨邊則異惡道",
    "T46n1912_05a:0278b04": "義別。當以下正明設觀。不以畏故能至菩",
    "T46n1912_05a:0278b05": "提。雖定明昏散體俱本有。二無二體體一",
    "T46n1912_05a:0278b06": "名殊。故昏散之名名無實體。還以寂照而",
    "T46n1912_05a:0278b07": "為其性。故知昏散其根雖盛。當修寂照",
    "T46n1912_05a:0278b08": "以達昏散。照此昏體一觀而三。名即昏而",
    "T46n1912_05a:0278b09": "朗。寂此散體三止而一。名即散而寂。此即",
    "T46n1912_05a:0278b10": "寂照病等九境。成不思議止觀大綱也。如",
    "T46n1912_05a:0278b11": "猪下為依解起行立譬。譬向寂照之止觀",
    "T46n1912_05a:0278b12": "也。上二譬止下二譬觀。謂動散倍增彌益",
    "T46n1912_05a:0278b13": "止寂。昏暗彌盛倍益觀明。傳聞絕塵解云。猪",
    "T46n1912_05a:0278b14": "揩譬止解。眾流譬止行。薪熾譬觀解。風益",
    "T46n1912_05a:0278b15": "譬觀行。一往似得仍乖文旨。前以膏明譬",
    "T46n1912_05a:0278b16": "解行竟。此但譬行即昏即散而照而寂。但",
    "T46n1912_05a:0278b17": "依二譬各對止觀。此解為正。猪揩等譬止",
    "T46n1912_05a:0278b18": "行者。大論三十釋忍度中云。若人加惡如",
    "T46n1912_05a:0278b19": "猪揩金山。金體益真今譬安忍三障四魔",
    "T46n1912_05a:0278b20": "轉增其寂。眾流等者如大經云。眾流入海",
    "T46n1912_05a:0278b21": "失本名字。萬流咸會體無增損。九境彌趣止",
    "T46n1912_05a:0278b22": "體無虧。止寂於動動增於寂。故以猪流而",
    "T46n1912_05a:0278b23": "譬於動。復以金海而譬於寂。所以猪彌多",
    "T46n1912_05a:0278b24": "而金體不變。流彌趣而海性無增。薪熾等。",
    "T46n1912_05a:0278b25": "譬觀行者多薪益猛。猛不擇薪。魔障益",
    "T46n1912_05a:0278b26": "明。明不選境。風益求羅者。大論第七釋佛",
    "T46n1912_05a:0278b27": "放光中。問。足下乃至肉髻。一一皆放六萬",
    "T46n1912_05a:0278b28": "億光。此猶可數。以此光照三千國土尚不",
    "T46n1912_05a:0278b29": "可滿。何況十方。答。身光是諸光之本。從本",
    "T46n1912_05a:0278c01": "流出無量光明。如迦羅求羅蟲。其身微細",
    "T46n1912_05a:0278c02": "得風轉大。乃至亦能吞噉一切。光亦如是",
    "T46n1912_05a:0278c03": "得可度機。轉增無限。今亦如是。觀力未成",
    "T46n1912_05a:0278c04": "所照未暢。觸境成照其用轉明。諸法生故",
    "T46n1912_05a:0278c05": "般若生。乃至非生非不生。故借求羅以喻",
    "T46n1912_05a:0278c06": "能所。觀照於闇。闇增於明。故以薪風而譬",
    "T46n1912_05a:0278c07": "於暗。復以蟲火而譬於明。所以薪唯多而",
    "T46n1912_05a:0278c08": "火相逾盛。風唯猛而蟲身越大。此金剛下明",
    "T46n1912_05a:0278c09": "觀成互益。初文且譬行解功深。金剛等者歎",
    "T46n1912_05a:0278c10": "解功深。止觀解成割三惑陣。牢彊等者歎行",
    "T46n1912_05a:0278c11": "德遠。止觀行積越二死野。文選甘泉賦云。",
    "T46n1912_05a:0278c12": "覽道德之精剛。剛即金石中堅也。陣陳也。",
    "T46n1912_05a:0278c13": "謂布列也。太公六韜中有天地人雲鳥等",
    "T46n1912_05a:0278c14": "陣也。今金剛觀無陣不破。既三惑俱摧。如",
    "T46n1912_05a:0278c15": "五陣咸敗。郭外曰郊。郊外曰野。郭如三百。",
    "T46n1912_05a:0278c16": "郊如四百。野如五百。故破二死過於五百。",
    "T46n1912_05a:0278c17": "名為越野。若至初住行雖未極。且以中",
    "T46n1912_05a:0278c18": "行破彼同居方便二死。理雖無差然解藉",
    "T46n1912_05a:0278c19": "行滿。得金剛名能割三惑。行藉解進。得",
    "T46n1912_05a:0278c20": "牢彊稱能越二死。且寄隨事得名不一。文",
    "T46n1912_05a:0278c21": "雖各說意實互資。慧淨下明互資相。慧止",
    "T46n1912_05a:0278c22": "觀解也。行止觀行也。行得於解則行不惑。",
    "T46n1912_05a:0278c23": "解得於行則解有剋。故云慧淨於行行進",
    "T46n1912_05a:0278c24": "於慧。照潤下續舉四譬以譬相資。解如日",
    "T46n1912_05a:0278c25": "照行如雨潤。照潤均等萬物可成。行解無",
    "T46n1912_05a:0278c26": "偏眾德可備。解如商主導行若商人達。有",
    "T46n1912_05a:0278c27": "導有達寶所可期。行解具足實相非遠。解",
    "T46n1912_05a:0278c28": "淨於行行則無瑕義之如瑩。行嚴於解解",
    "T46n1912_05a:0278c29": "則可喜義之如飾。彼此互資故云交絡。一",
    "T46n1912_05a:0279a01": "體下重以此譬譬前三譬。雖曰互嚴不二",
    "T46n1912_05a:0279a02": "而二。恐疑行解如照潤等。猶是異體。故約",
    "T46n1912_05a:0279a03": "一實而論行解。互相匠導還顯於實。如體",
    "T46n1912_05a:0279a04": "二手秖是一體不二而二。還能淨體二而不",
    "T46n1912_05a:0279a05": "二。非但下明化他得。妙行既滿起教益他。",
    "T46n1912_05a:0279a06": "故云非但自行而已。即初住位。又精通下即",
    "T46n1912_05a:0279a07": "是起教。拓廣也。大也。遮謂遮止即如四魔。",
    "T46n1912_05a:0279a08": "障謂障礙即如三障。三四皆實具如後說。",
    "T46n1912_05a:0279a09": "啟開也。此約下根真出假位。中上不爾如",
    "T46n1912_05a:0279a10": "第六卷。自匠等者。匠者成物也。器之工師",
    "T46n1912_05a:0279a11": "也。明自他功成。若行解不周自他咸失。故",
    "T46n1912_05a:0279a12": "大師與吉藏書云。若有解無行不能伏",
    "T46n1912_05a:0279a13": "物。有行無解外闕化他。人師等者歎也。行",
    "T46n1912_05a:0279a14": "解具備堪為人師。是國之寶。後漢靈帝崩",
    "T46n1912_05a:0279a15": "後。獻帝時有牟子深信佛宗。譏斥莊老著",
    "T46n1912_05a:0279a16": "論三卷三十七篇。第二十一救沙門譚是",
    "T46n1912_05a:0279a17": "非中。立問云。老子曰。知者不言言者不知。",
    "T46n1912_05a:0279a18": "又云。大辯若訥。又曰。君子恥言過行。設",
    "T46n1912_05a:0279a19": "沙門知至道何不坐而行之。空譚是非",
    "T46n1912_05a:0279a20": "虛論曲直。豈非德行之賊耶。答。老亦有",
    "T46n1912_05a:0279a21": "言。如其不言吾何述焉。知而不言不可也。",
    "T46n1912_05a:0279a22": "不知不言愚人也。能言不能行國之師也。",
    "T46n1912_05a:0279a23": "能行不能言國之用也。能行能言國之寶也。",
    "T46n1912_05a:0279a24": "三品之內唯不能言不能行。為國之賊。",
    "T46n1912_05a:0279a25": "今云自匠匠他。故云國寶。牟子又云。懷金",
    "T46n1912_05a:0279a26": "不現人。誰知其內有瑋寶。披繡不出戶。",
    "T46n1912_05a:0279a27": "孰知其內有文彩。馬伏櫪而不食則駑與",
    "T46n1912_05a:0279a28": "良同群。士含音而不譚則愚與智不分。今",
    "T46n1912_05a:0279a29": "之俗士智無髦俊。而欲不言辭。不說一夫",
    "T46n1912_05a:0279b01": "而自若大辯。若斯之徒坐而得道者。如無",
    "T46n1912_05a:0279b02": "目欲視無耳欲聽。豈不難乎。故今自行滿",
    "T46n1912_05a:0279b03": "須以教利人。譬能說行堪為國寶。如春秋",
    "T46n1912_05a:0279b04": "中齊威王二十四年。魏王問齊王曰王之有",
    "T46n1912_05a:0279b05": "寶乎。答。無。魏王曰。寡人國雖爾乃有徑",
    "T46n1912_05a:0279b06": "寸之珠十枚。照車前後各十二乘。何以萬",
    "T46n1912_05a:0279b07": "乘之國而無寶乎。威王曰。寡人之謂寶與",
    "T46n1912_05a:0279b08": "王寶異。有臣如檀子等。各守一隅則使楚",
    "T46n1912_05a:0279b09": "趙燕等不敢輒前。若守寇盜則路不拾遺。",
    "T46n1912_05a:0279b10": "以此為將則照千里。豈直十二乘車耶。魏",
    "T46n1912_05a:0279b11": "王慚而去。此即能說能行之國寶也。而復下",
    "T46n1912_05a:0279b12": "正明以佛乘為施。即能化之心。問。圓頓學",
    "T46n1912_05a:0279b13": "者元習無緣。豈至初住方云學佛。答。仰",
    "T46n1912_05a:0279b14": "慕極位云學佛耳。又策勵中下令如行",
    "T46n1912_05a:0279b15": "說。如來亦以所證利人。故勸說證以益於",
    "T46n1912_05a:0279b16": "他。即是下譬也。若以權法化人法門雖開",
    "T46n1912_05a:0279b17": "不名傾藏。今於一心開利物門。傾祕密",
    "T46n1912_05a:0279b18": "藏示真實珠。心既不窮藏亦無量。藏既無",
    "T46n1912_05a:0279b19": "量珠則無邊。含一切法故名為藏。理體無",
    "T46n1912_05a:0279b20": "缺譬之以珠。是則開示眾生本有覺藏。非",
    "T46n1912_05a:0279b21": "餘外來。此珠等者。次重寄譬以歎體用。先",
    "T46n1912_05a:0279b22": "總約珠以歎於體。次別約譬以歎於用。初",
    "T46n1912_05a:0279b23": "文者此珠可譬妙體之內。行解因果一切具",
    "T46n1912_05a:0279b24": "足。放光譬慧。雨寶譬定。慧即智德。定即斷",
    "T46n1912_05a:0279b25": "德。即定慧體也。此之二德即是自利利他二",
    "T46n1912_05a:0279b26": "德。智即自利。斷即利他。此之自他二而不",
    "T46n1912_05a:0279b27": "二。以此三德為他說之。今歎所說云此",
    "T46n1912_05a:0279b28": "珠等也。照暗等者歎用也。言照暗者光之",
    "T46n1912_05a:0279b29": "力也。破他無明之暗。言豐乏者雨之力也。",
    "T46n1912_05a:0279c01": "豐彼法財之乏。言朗夜者轉釋照暗。言濟",
    "T46n1912_05a:0279c02": "窮者轉釋豐乏。展轉相生以下釋上定慧",
    "T46n1912_05a:0279c03": "相即。破惑具德智斷俱時。馳二輪下譬功",
    "T46n1912_05a:0279c04": "成有至也。二輪遠運譬定慧橫周。兩翅高升",
    "T46n1912_05a:0279c05": "譬定慧竪極。翥者鼓翅飛也。故雪山大士",
    "T46n1912_05a:0279c06": "被帝釋試之。看其堪任荷負菩提重擔以",
    "T46n1912_05a:0279c07": "不。如車有二輪則能運載。鳥有二翅堪任",
    "T46n1912_05a:0279c08": "飛升。雖見持戒未知其人有深智不。經",
    "T46n1912_05a:0279c09": "中本譬乘戒具足。今借以譬定慧同時。玉潤",
    "T46n1912_05a:0279c10": "等者譬止觀行成功能外彰。玉潤譬止德碧",
    "T46n1912_05a:0279c11": "鮮譬觀德。劉子云。山抱玉而草木潤焉。川",
    "T46n1912_05a:0279c12": "著珠而岸不枯焉。淮南子亦云。泉有珠岸",
    "T46n1912_05a:0279c13": "不枯。碧者。山海經云。高山多青碧。郭璞云。",
    "T46n1912_05a:0279c14": "碧者玉也。說文云。青者美色也。鮮者好色也。",
    "T46n1912_05a:0279c15": "亦如松竹冬色青青。並色鮮之貌。有人云。",
    "T46n1912_05a:0279c16": "止觀解行如玉潤碧鮮。此未善文旨。此中",
    "T46n1912_05a:0279c17": "意云。由前行解止觀成就。功能外彰自他俱",
    "T46n1912_05a:0279c18": "益。若還秖作行解釋者。文何煩雜。香城下",
    "T46n1912_05a:0279c19": "明法恩難報。既行解成就知荷佛恩深。如",
    "T46n1912_05a:0279c20": "投身粉骨未足酬德。香城者。以波崙菩",
    "T46n1912_05a:0279c21": "薩修見無竭出髓賣身。亦如雪山童子見",
    "T46n1912_05a:0279c22": "於羅剎投身酬偈。其癡鈍等者。次明自他",
    "T46n1912_05a:0279c23": "之失。並闕前妙解妙行故也。初明自行失",
    "T46n1912_05a:0279c24": "者明無信故。又如法華云。諸子於後飲他",
    "T46n1912_05a:0279c25": "毒藥失本心故。飲他見思之毒五濁障重",
    "T46n1912_05a:0279c26": "故云深入。以毒深故失菩提心。以無信故",
    "T46n1912_05a:0279c27": "如象無鉤。既無信鉤故聽不能解。故大經",
    "T46n1912_05a:0279c28": "二十三云。譬如醉象狂逸暴惡多欲殺害。",
    "T46n1912_05a:0279c29": "有調象師以大鐵鉤。鉤搨其鼻。即時調順",
    "T46n1912_05a:0280a01": "惡心都息。眾生亦爾。以煩惱故多造眾惡。",
    "T46n1912_05a:0280a02": "諸大菩薩以佛法鉤搨之。令聞法者因之",
    "T46n1912_05a:0280a03": "而住。以是義故聽法因緣近大涅槃。當知",
    "T46n1912_05a:0280a04": "宿世有聞法鉤。故令此生聽則可解。乏智",
    "T46n1912_05a:0280a05": "慧眼等者。轉釋無解。故大品云。須以智慧",
    "T46n1912_05a:0280a06": "眼觀知諸法實。故知凡夫生盲二乘眇目。外",
    "T46n1912_05a:0280a07": "聽不解由內無智眼。無智眼故聞亦不",
    "T46n1912_05a:0280a08": "別。舉身等者並譬無行。無行故不能斷",
    "T46n1912_05a:0280a09": "惑故云不前。痺濕病也。及癩並譬不覺不",
    "T46n1912_05a:0280a10": "解故不知。宿謗大乘故行解全闕餘殃尚",
    "T46n1912_05a:0280a11": "積名大罪人。為是等說還增謗罪則有損",
    "T46n1912_05a:0280a12": "無益。經云。若但讚佛乘眾生沒在苦。故云",
    "T46n1912_05a:0280a13": "何勞為說。設下縱釋。設謂假設借使厭世",
    "T46n1912_05a:0280a14": "不能求大。故經云。非我傭力得物之處。攀",
    "T46n1912_05a:0280a15": "附等者舉類證釋。厭大習小如棄根本",
    "T46n1912_05a:0280a16": "而附枝葉。故大品云。棄深般若波羅蜜如",
    "T46n1912_05a:0280a17": "捨根本。而習二乘所應行經。如攀枝葉。",
    "T46n1912_05a:0280a18": "是為魔事。攀葉則墮。捉幹則固。執無常枝",
    "T46n1912_05a:0280a19": "則墮二乘地。捉大乘幹菩提心固。狗狎作",
    "T46n1912_05a:0280a20": "務者。大品云。善男子。親近餘經不學般若。",
    "T46n1912_05a:0280a21": "如狗不從大家乞食。反從作務者索。是",
    "T46n1912_05a:0280a22": "菩薩魔事。菩薩亦爾。捨深般若取二乘所",
    "T46n1912_05a:0280a23": "應行經。是為魔事。大論解云。有人先於聲",
    "T46n1912_05a:0280a24": "聞法中受戒。後見深般若。仍著先所學而",
    "T46n1912_05a:0280a25": "捨般若。又有聲聞弟子。先學般若不解義",
    "T46n1912_05a:0280a26": "趣不得滋味。尚以聲聞經求道。復有聲",
    "T46n1912_05a:0280a27": "聞先學般若。復欲信受餘聲聞經。毀般若",
    "T46n1912_05a:0280a28": "言。是經先後無定義不相應。故捨之去。聲",
    "T46n1912_05a:0280a29": "聞法中何法不有。六足毘曇即是般若。五部",
    "T46n1912_05a:0280b01": "律藏即是尸羅。阿毘曇中分別禪義即是三",
    "T46n1912_05a:0280b02": "昧。本生經中讚忍進等。即是六度足也。今文",
    "T46n1912_05a:0280b03": "翫下之言並具論中諸意。敬獼猴等者。有人",
    "T46n1912_05a:0280b04": "不識猴及帝釋。曾聞人說天帝飛行。後於",
    "T46n1912_05a:0280b05": "林中見群獼猴。謂是帝釋而生敬重便為",
    "T46n1912_05a:0280b06": "作禮。宗瓦礫等者。亦是大經春池喻意。又",
    "T46n1912_05a:0280b07": "攀附枝葉及宗瓦礫如不識法。狗狎作",
    "T46n1912_05a:0280b08": "務及敬獼猴如不識人。又一種禪人下次",
    "T46n1912_05a:0280b09": "明化他人法俱失。密引慧聞已前諸失顯",
    "T46n1912_05a:0280b10": "得一往斥其不達障難。尚失於小。況復大",
    "T46n1912_05a:0280b11": "耶。於中先明人非。不達等者。以不能用",
    "T46n1912_05a:0280b12": "化他安心六十四番。是故成失。況復九乘等",
    "T46n1912_05a:0280b13": "耶。體心等者明化他法非。雖體達如空非",
    "T46n1912_05a:0280b14": "體法實智。雖推踏不受非無作捨覺。雖調",
    "T46n1912_05a:0280b15": "和融通非混同法界。雖覺察求覓非反照",
    "T46n1912_05a:0280b16": "心源。雖泯然亡離非契理寂滅。雖了本無",
    "T46n1912_05a:0280b17": "生非智鑒妙境。如此等用非不一途。故",
    "T46n1912_05a:0280b18": "云一轍。轍者車行迹也。故知此等永迷十觀",
    "T46n1912_05a:0280b19": "及所觀境。障難萬途等者雙斥自他。如下十",
    "T46n1912_05a:0280b20": "境互發。既其不了。自判判他一切俱失。盲",
    "T46n1912_05a:0280b21": "跛等者。無解如盲無行如跛。師既若是",
    "T46n1912_05a:0280b22": "弟子可知。故俱墮落。此借百論外人被破。",
    "T46n1912_05a:0280b23": "乃自救云。若神無觸身不應到。身神相假",
    "T46n1912_05a:0280b24": "能有所到。如盲跛相假能有遠至。今一人",
    "T46n1912_05a:0280b25": "具二一步不前。次瞽蹶者重釋前譬。無目",
    "T46n1912_05a:0280b26": "曰瞽足跛曰蹶。既盲且跛而復夜遊。無解",
    "T46n1912_05a:0280b27": "無行失佛教日遊無明夜。不應下總結非",
    "T46n1912_05a:0280b28": "器。不應對上無行解人說妙解行。高尚者",
    "T46n1912_05a:0280b29": "如前有信有行解者。即高尚此文。卑劣者",
    "T46n1912_05a:0280c01": "如向無信無解行者。必輕劣斯教。○開章",
    "T46n1912_05a:0280c02": "可見。所言止觀開為十者。應言止觀所觀",
    "T46n1912_05a:0280c03": "開之為十。但是文略故但云止觀。又此十境",
    "T46n1912_05a:0280c04": "即是前文所顯之體。前約所顯能攝故立體",
    "T46n1912_05a:0280c05": "名。今對能觀所發故立境名。又前從理說",
    "T46n1912_05a:0280c06": "故體唯一。今從事邊故境有十。事即理故。",
    "T46n1912_05a:0280c07": "故一一境皆不思議。理即事故。故一一境相",
    "T46n1912_05a:0280c08": "別不同。此中文十義十。意令所觀同成一",
    "T46n1912_05a:0280c09": "實。及顯能觀唯在一極。亦可義十。如分別",
    "T46n1912_05a:0280c10": "中亦可義三。謂翻三障即三德故。次生起",
    "T46n1912_05a:0280c11": "中意者。由觀陰入生下九境。能所相扶次",
    "T46n1912_05a:0280c12": "第出生。而成十意。然此生起且附文相。一",
    "T46n1912_05a:0280c13": "家著述凡立章門無不生起。若依下文十",
    "T46n1912_05a:0280c14": "境互發。則無復次第。此則從行。文具二義",
    "T46n1912_05a:0280c15": "十中居初。大品云聲聞依念處等者引證次",
    "T46n1912_05a:0280c16": "義。故大品及大般若。凡列法門無不皆以",
    "T46n1912_05a:0280c17": "五陰為首。五陰秖是念處境耳。又行人下是",
    "T46n1912_05a:0280c18": "現前義。下文料簡用此二義。言重擔者。五",
    "T46n1912_05a:0280c19": "陰是擔。生死重沓故名為重。凡夫不捨二乘",
    "T46n1912_05a:0280c20": "不荷。菩薩之人能捨能荷。以能捨故永棄",
    "T46n1912_05a:0280c21": "生死。以能荷故却入生死。是故菩薩捨擔",
    "T46n1912_05a:0280c22": "能擔。行人亦爾。為捨為荷是故須觀。後發",
    "T46n1912_05a:0280c23": "異相等者。十境之中。陰具二義。必須在初。",
    "T46n1912_05a:0280c24": "餘九既因觀陰而生別為次第。如下所列。",
    "T46n1912_05a:0280c25": "今家用此十法為境。不同常途別立清淨",
    "T46n1912_05a:0280c26": "真如無生無漏。如是觀者。如離此空別更",
    "T46n1912_05a:0280c27": "求空。今依經準行以陰為首。下之九境隨",
    "T46n1912_05a:0280c28": "發而觀。一一皆用十乘觀法。老子尚知觀",
    "T46n1912_05a:0280c29": "身為患。而世間人保護穢身。他求淨理。失",
    "T46n1912_05a:0281a01": "之甚矣。夫五陰下明因陰後生於煩惱。言",
    "T46n1912_05a:0281a02": "陰與四大合者。恐此文誤。應云陰與四",
    "T46n1912_05a:0281a03": "分合也。報法五陰無始時來未曾離染。若",
    "T46n1912_05a:0281a04": "不觀陰則順煩惱。故云若不觀察等。如閉",
    "T46n1912_05a:0281a05": "舟下為未觀舉譬。譬兼兩意。初為不觀",
    "T46n1912_05a:0281a06": "順流作譬。若其下為因觀陰動煩惱境",
    "T46n1912_05a:0281a07": "逆流作譬。迴泝如觀陰。始覺馳流如發",
    "T46n1912_05a:0281a08": "煩惱。舟者所以水載也。奔者。爾雅云。大路",
    "T46n1912_05a:0281a09": "曰奔中庭曰走。奔是走之盛貌也。隨之而",
    "T46n1912_05a:0281a10": "不知去疾。迸者散走也。隨去速疾如散走",
    "T46n1912_05a:0281a11": "也。泝者逆流也。既觀下合觀陰譬。四大下",
    "T46n1912_05a:0281a12": "明觀煩惱次生病患。身病即是前之陰境。",
    "T46n1912_05a:0281a13": "心病即是前煩惱境。無始常與病身相隨。未",
    "T46n1912_05a:0281a14": "曾違逆故名為等。亦是先述不觀。故云情",
    "T46n1912_05a:0281a15": "中不覺。今大分下明因觀前二而動病患。",
    "T46n1912_05a:0281a16": "大謂四大且指色陰。以餘四陰轉成煩惱。",
    "T46n1912_05a:0281a17": "稱為四分故云大分。分謂四分即前煩惱。",
    "T46n1912_05a:0281a18": "前已觀陰復觀煩惱。故云俱觀。由此二觀",
    "T46n1912_05a:0281a19": "擊動於色。故云衝擊脈藏。具如第八卷釋。",
    "T46n1912_05a:0281a20": "以衝擊故令四時脈與五藏違。亦是五行",
    "T46n1912_05a:0281a21": "相剋名違。故四毒蛇偏起成病。無量諸業下",
    "T46n1912_05a:0281a22": "因觀三境以生諸業。亦初明不觀故不",
    "T46n1912_05a:0281a23": "發。故尋常散善不發業相。今修下正明因",
    "T46n1912_05a:0281a24": "觀以發業相。健謂已觀大分。病謂已觀病",
    "T46n1912_05a:0281a25": "境。三皆曾觀故云不虧。因觀動業故云動",
    "T46n1912_05a:0281a26": "生死輪。業相是能運。生死是所運。載生死",
    "T46n1912_05a:0281a27": "之輪名生死輪。故大論云。生死輪載人諸煩",
    "T46n1912_05a:0281a28": "惱結雜。曠野自在轉無能禁止者。先世業自",
    "T46n1912_05a:0281a29": "作轉為種種形。業力為最大世界中第一。",
    "T46n1912_05a:0281b01": "或善萌等者。明業相起損益不同。初句是善",
    "T46n1912_05a:0281b02": "習因萌生相也。惡壞下明惡習因壞滅相也。",
    "T46n1912_05a:0281b03": "善示下明善報果相也。惡來下明惡報果",
    "T46n1912_05a:0281b04": "相也。以惡下明因觀於業而生魔事。文中",
    "T46n1912_05a:0281b05": "但作生後之相。闕於不觀不發。因觀乃發",
    "T46n1912_05a:0281b06": "之相。若望前文應云無始時來但順有漏。",
    "T46n1912_05a:0281b07": "縱善生惡滅。猶隨魔界。今觀於業令惡滅",
    "T46n1912_05a:0281b08": "故。順於涅槃。以善生故順於菩提。魔懼出",
    "T46n1912_05a:0281b09": "境方作留難。亦可由觀三境。雖生事善",
    "T46n1912_05a:0281b10": "亦順菩提。雖滅事惡。亦順涅槃。以惡動",
    "T46n1912_05a:0281b11": "故雙牒前文習報二惡。以善生故亦雙牒",
    "T46n1912_05a:0281b12": "前文習報二善。若善滅惡生順魔界故。不",
    "T46n1912_05a:0281b13": "為留難。若過下明由觀魔故出生諸禪。亦",
    "T46n1912_05a:0281b14": "應云若不觀察宿習不現。由用觀故。即",
    "T46n1912_05a:0281b15": "是現在行力所致。故動宿習有諸禪現。味",
    "T46n1912_05a:0281b16": "淨橫竪。具如下禪境中明。禪有下明禪後",
    "T46n1912_05a:0281b17": "發見。逸者縱恣也。若識下明見後生慢。用",
    "T46n1912_05a:0281b18": "觀觀見見心暫息。故無智者謂得涅槃。故",
    "T46n1912_05a:0281b19": "增上慢人非全無法。但是不了法門大小",
    "T46n1912_05a:0281b20": "階位深淺。濫生矜高名增上慢。於增上法",
    "T46n1912_05a:0281b21": "未得謂得而慢於他。此但通舉上慢之相。",
    "T46n1912_05a:0281b22": "從小乘下別出大小各有其相。初小乘中",
    "T46n1912_05a:0281b23": "橫計四禪為四果者。已如前說。大乘亦有",
    "T46n1912_05a:0281b24": "魔來與記者。明大乘中因記生慢。故大品",
    "T46n1912_05a:0281b25": "不和合品云。魔作比丘到菩薩所。作如是",
    "T46n1912_05a:0281b26": "言。若菩薩於般若作證。得須陀洹乃至支",
    "T46n1912_05a:0281b27": "佛。論七十七同。論八十又云。魔語菩薩。汝",
    "T46n1912_05a:0281b28": "於諸佛受菩提記。父母兄弟姊妹等名某。若",
    "T46n1912_05a:0281b29": "受著者成增上慢。身子捨眼等者。身子退",
    "T46n1912_05a:0281c01": "大已後更經生死。義如見慢。小習若起先",
    "T46n1912_05a:0281c02": "破見慢。故云見慢若靜等也。大品云等者。",
    "T46n1912_05a:0281c03": "並且引於習小而已。次大品云有菩薩下。明",
    "T46n1912_05a:0281c04": "生謗者。如大品云。不久行者聞深般若",
    "T46n1912_05a:0281c05": "起謗墮泥犁中。隨喜品云。若菩薩不久行",
    "T46n1912_05a:0281c06": "六度。不多供養佛。不種善根不隨善友。",
    "T46n1912_05a:0281c07": "不善自性空等取相迴向。不應為如是",
    "T46n1912_05a:0281c08": "菩薩說深般若。乃至種智十八空等。如",
    "T46n1912_05a:0281c09": "是菩薩聞必起謗。具如前信謗品等。故三",
    "T46n1912_05a:0281c10": "藏菩薩外凡。及第二僧祇尚有謗義。內凡之",
    "T46n1912_05a:0281c11": "人及第三祇方乃不謗。別教初心不謗者。",
    "T46n1912_05a:0281c12": "教詮中道中道理深。知此深理故且免謗。",
    "T46n1912_05a:0281c13": "此等下判三菩薩並屬於權。此十下判境",
    "T46n1912_05a:0281c14": "位也。前八在凡可見。後二言在聖人方便",
    "T46n1912_05a:0281c15": "者。既是圓教實道方便。方便望實名實為",
    "T46n1912_05a:0281c16": "聖。圓是聖法令成極聖。人得聖法故云聖",
    "T46n1912_05a:0281c17": "人。故知十境位並在凡。陰入下判境陰顯。",
    "T46n1912_05a:0281c18": "則陰入境顯。餘九境隱。又餘之九境發者則",
    "T46n1912_05a:0281c19": "顯。未發者隱。又八下判境近遠。煩惱等七",
    "T46n1912_05a:0281c20": "轉觀猶難。故名為遠。後之二境借使未觀已",
    "T46n1912_05a:0281c21": "成方便。故名為近。又煩惱等去真猶遙。何",
    "T46n1912_05a:0281c22": "況中道。故名為遠。後二不爾。是故名近。又",
    "T46n1912_05a:0281c23": "若不下欲明互發先述其意。恐後發得不",
    "T46n1912_05a:0281c24": "知進否。故須預說令識相貌。又此十發文",
    "T46n1912_05a:0281c25": "雖標十。義乃二十名十雙故。縱除第十亦",
    "T46n1912_05a:0281c26": "有十八。互發下正明互發。先列章門。前九",
    "T46n1912_05a:0281c27": "相對故云九雙。後二不對但云七隻。七隻",
    "T46n1912_05a:0281c28": "秖是三四一雙。十中一一皆遍十境。又前之",
    "T46n1912_05a:0281c29": "九雙正辨互發。後一但是收攝十境。判屬魔",
    "T46n1912_05a:0282a01": "障。次第者下釋十雙也。初次不次各有三",
    "T46n1912_05a:0282a02": "義。然初二對即三止觀。此不論於現在修",
    "T46n1912_05a:0282a03": "觀。直是所發三相不同。故不同前大意中",
    "T46n1912_05a:0282a04": "三。並結現文成三種相。今言不次法者。皆",
    "T46n1912_05a:0282a05": "是法界名為不次。發修二種不名為頓。但",
    "T46n1912_05a:0282a06": "為相對辨異如文。又發修易見故在前釋。",
    "T46n1912_05a:0282a07": "法義稍廣故在後釋。初文法者舉文自為十。",
    "T46n1912_05a:0282a08": "例亦應更云陰入為法界者也。所言眼等",
    "T46n1912_05a:0282a09": "為寂靜門者。具如第四卷引。何須捨此等",
    "T46n1912_05a:0282a10": "者。不同二乘捨此生死求彼涅槃。篋謂笥",
    "T46n1912_05a:0282a11": "也。盛寶之篋故云寶篋。此經能盛實相寶",
    "T46n1912_05a:0282a12": "故。方丈託疾者。淨名自念寢疾於床。世尊大",
    "T46n1912_05a:0282a13": "慈寧不垂愍。佛知其念。夙鑒機緣。命諸",
    "T46n1912_05a:0282a14": "聲聞及諸菩薩。咸述昔屈皆辭不堪。時會",
    "T46n1912_05a:0282a15": "因茲聞被彈事。復聞文殊受命問疾。雖",
    "T46n1912_05a:0282a16": "承佛旨仍歎難酬。大眾由斯欽風慕德。",
    "T46n1912_05a:0282a17": "無數千萬隨從往觀。已為諸來國王大臣。因",
    "T46n1912_05a:0282a18": "疾廣譚無常速朽。文殊纔至述佛遣命。然",
    "T46n1912_05a:0282a19": "後自問疾之生滅。大士廣答調伏慰喻。廣說",
    "T46n1912_05a:0282a20": "菩薩不思議事。及觀眾生為畢竟空。佛道",
    "T46n1912_05a:0282a21": "斯通不二門啟。室納高座香飯普熏。令招",
    "T46n1912_05a:0282a22": "去華之譏。致受禮座之屈。二大士縱辯非",
    "T46n1912_05a:0282a23": "二乘所知。歎仰大乘成生酥益。及諸大士",
    "T46n1912_05a:0282a24": "咸會醍醐。斯教得興皆由託疾。疾益既畢",
    "T46n1912_05a:0282a25": "推功有歸。還詣菴園復宗印定。以能因時",
    "T46n1912_05a:0282a26": "觀己他疾皆法界故。至果能以疾益於他。",
    "T46n1912_05a:0282a27": "故使淨名疾為化道。一切諸法悉在疾中。",
    "T46n1912_05a:0282a28": "如唐請菩提像。使王策親至其室。既致敬",
    "T46n1912_05a:0282a29": "已欲題壁記。壁乃目前久行不至。息心欲",
    "T46n1912_05a:0282b01": "出近遠如初。歎不思議蹤今猶未滅。雙林",
    "T46n1912_05a:0282b02": "現病者。佛在雙林因告背痛。託純陀請住",
    "T46n1912_05a:0282b03": "廣開常宗。奇斥奪三修敷揚三點。答三十",
    "T46n1912_05a:0282b04": "六問演五行十功德。六師翻邪十仙受道。",
    "T46n1912_05a:0282b05": "如是等教現病斯興。業為法界中引法華",
    "T46n1912_05a:0282b06": "者。罪福是業。由深達故故名法界。十方即",
    "T46n1912_05a:0282b07": "十界。由達十界即法界故。見界理周名為",
    "T46n1912_05a:0282b08": "深達。初文真也。空業破諸業故云此業能",
    "T46n1912_05a:0282b09": "破業。次若眾生下假業也。即於空業遍達",
    "T46n1912_05a:0282b10": "諸業。故以此業立於假業。次業與不業下。",
    "T46n1912_05a:0282b11": "觀業中道。業即是假不業是空。假業名縛空",
    "T46n1912_05a:0282b12": "業名脫。雙非二邊皆不可得。普門示現等",
    "T46n1912_05a:0282b13": "者引物偏好且對三文。若現六界為縛。",
    "T46n1912_05a:0282b14": "現二乘界名脫。佛菩薩界為雙照縛脫。自",
    "T46n1912_05a:0282b15": "非證得法華三昧不思議身自在之業。安能",
    "T46n1912_05a:0282b16": "現此三十三身。非縛非脫而現縛脫。何啻",
    "T46n1912_05a:0282b17": "等者。啻者猶多也。方等師外其德猶多。何者。",
    "T46n1912_05a:0282b18": "世方等師但秖須判有漏業相。尚不能達",
    "T46n1912_05a:0282b19": "業空業假。況復業中。今達業法界。何啻堪",
    "T46n1912_05a:0282b20": "為世方等師。設有等者。既觀法界魔亦本",
    "T46n1912_05a:0282b21": "如。設使於行猶有魔者。如藥塗屣堪任乘",
    "T46n1912_05a:0282b22": "御。魔事如屣。圓觀如塗。觀魔即如。名堪",
    "T46n1912_05a:0282b23": "乘御。能觀心性等者。觀三毒性尚名上定。",
    "T46n1912_05a:0282b24": "況觀禪心為法界耶。以邪入正者。邪即是",
    "T46n1912_05a:0282b25": "正見即法界。於見不動亦復如是。經文猶",
    "T46n1912_05a:0282b26": "總。若分別者具如上文懺淨中說。以見為門",
    "T46n1912_05a:0282b27": "結前以邪相也。門名能通。以邪入正即能",
    "T46n1912_05a:0282b28": "通義。以見為侍結前於見不動。淨名云。菩",
    "T46n1912_05a:0282b29": "薩於諸見而不動。於生死而不捨。即侍",
    "T46n1912_05a:0282c01": "者義。凡言侍者能隨順人。見隨觀轉任觀",
    "T46n1912_05a:0282c02": "所照。見即法界無處不隨。還是煩惱耳者。",
    "T46n1912_05a:0282c03": "略判同異。別說則慢有八種。此屬增上。煩",
    "T46n1912_05a:0282c04": "惱中利鈍不專增上。今從通說亦屬煩惱。",
    "T46n1912_05a:0282c05": "無慢空也。大慢假也。真出假位現種種形",
    "T46n1912_05a:0282c06": "調伏眾生。故名大慢。大經三十云。菩薩若",
    "T46n1912_05a:0282c07": "見眾生有憍慢者。現為大慢。雙非屬中例",
    "T46n1912_05a:0282c08": "應可見。若但見於空等者。但深觀空空體本",
    "T46n1912_05a:0282c09": "妙。眾生情隔謂空不空。故今達空即是法",
    "T46n1912_05a:0282c10": "界。從空所現即是俗也。對空不空三諦義",
    "T46n1912_05a:0282c11": "足。底惡等者。底惡即是陰等八境。下劣二乘。",
    "T46n1912_05a:0282c12": "即二乘境尚是法界。況三菩薩。又菩薩下重",
    "T46n1912_05a:0282c13": "寄權實以顯三諦。權是俗。實是真。雙非顯",
    "T46n1912_05a:0282c14": "中。是一一下結如文。雜不雜中言適發陰",
    "T46n1912_05a:0282c15": "入者。但發陰解亦名為發。交橫並沓者。交",
    "T46n1912_05a:0282c16": "互而起為交橫。雙雙俱起名之為並。相次",
    "T46n1912_05a:0282c17": "而起名之為沓。又復並者必在同類。如禪",
    "T46n1912_05a:0282c18": "與見煩惱與禪。不可並起。餘例可知。次不",
    "T46n1912_05a:0282c19": "次雜不雜皆論具不具者。次具可知。不次",
    "T46n1912_05a:0282c20": "具者。雖見諸境無非法界。所起亦有具不",
    "T46n1912_05a:0282c21": "具故。所起雜二義準知。言總別者。總謂",
    "T46n1912_05a:0282c22": "總都。都起十境故名總具。雖具起十。於",
    "T46n1912_05a:0282c23": "一一中頭數不足名總不具。總中欠一故",
    "T46n1912_05a:0282c24": "名為別。別中又欠名別不具。九中一一復頭",
    "T46n1912_05a:0282c25": "數不足名別不具。故下成不成中。指此文",
    "T46n1912_05a:0282c26": "云具不具中止明頭數。今明體分始終者。",
    "T46n1912_05a:0282c27": "於頭數中皆有始終。次明橫竪中。云通",
    "T46n1912_05a:0282c28": "名背捨名橫法者。以禪望禪名之為橫。",
    "T46n1912_05a:0282c29": "又初禪中具有根本味淨等法。故名為橫。然",
    "T46n1912_05a:0283a01": "以味望淨雖有淺深並在初禪。故名為",
    "T46n1912_05a:0283a02": "橫。言發七背捨名橫不具者。滅受想中",
    "T46n1912_05a:0283a03": "闕此一故。餘法例者從如發四禪下。借禪",
    "T46n1912_05a:0283a04": "例釋橫竪等相。自餘九境準禪應知。然餘",
    "T46n1912_05a:0283a05": "境中雖有橫竪不及禪中最為委悉。欲",
    "T46n1912_05a:0283a06": "略說者。初陰入境既不論發不論橫竪具",
    "T46n1912_05a:0283a07": "不具等。次煩惱中利鈍使足名為橫具。利中",
    "T46n1912_05a:0283a08": "單複訖至無言。名為竪具。鈍中剎那至重",
    "T46n1912_05a:0283a09": "三毒。名為竪具。不具比說。病中四大五藏及",
    "T46n1912_05a:0283a10": "鬼魔等。名之為橫。相生相剋名之為竪。具",
    "T46n1912_05a:0283a11": "與不具比說可知。業中蔽度相對名之為",
    "T46n1912_05a:0283a12": "竪。蔽度彼彼各自相望。名之為橫。魔中三",
    "T46n1912_05a:0283a13": "種名之為橫。先惡後善及墮二乘。名之為",
    "T46n1912_05a:0283a14": "竪。見中具起外及佛法。名之為竪。四句四",
    "T46n1912_05a:0283a15": "門相望為橫。慢中謂得諸禪。名之為橫。謂",
    "T46n1912_05a:0283a16": "得初果乃至四果。名之為竪。二乘中四諦",
    "T46n1912_05a:0283a17": "相望。名之為橫。因緣相望。名之為竪。又二",
    "T46n1912_05a:0283a18": "乘相望。名之為竪。又四諦中二二相望。及",
    "T46n1912_05a:0283a19": "因緣中以智望境。亦名為橫。菩薩中當位",
    "T46n1912_05a:0283a20": "自行。名之為橫。三教相望。名之為竪。修不",
    "T46n1912_05a:0283a21": "修者。下文云作意不作意名異義同。如下",
    "T46n1912_05a:0283a22": "煩惱境中說者。下煩惱境無修發句。但有",
    "T46n1912_05a:0283a23": "煩惱諸法及法身等。各三十六。今但指彼句",
    "T46n1912_05a:0283a24": "法為例。法則不同。若欲分別三十六句。先",
    "T46n1912_05a:0283a25": "識修發各四句相。一句各四成三十二。修發",
    "T46n1912_05a:0283a26": "二四各初二句意義可知。各下二句應須略",
    "T46n1912_05a:0283a27": "辨。初修後不修名第三句。一向緣理名第",
    "T46n1912_05a:0283a28": "四句。初修後不成名第三句。發時緣理名",
    "T46n1912_05a:0283a29": "第四句。用此參互成三十二。問。下之九境",
    "T46n1912_05a:0283b01": "不發無修。何故十境皆云修發。答。此須分",
    "T46n1912_05a:0283b02": "別。若觀陰發陰是通修通發。觀陰發九是",
    "T46n1912_05a:0283b03": "通修別發。若觀煩惱發下八境。是別修別",
    "T46n1912_05a:0283b04": "發。若觀煩惱而生陰解。是別修通發。又若",
    "T46n1912_05a:0283b05": "觀通途煩惱而發宿習煩惱。亦名通修別",
    "T46n1912_05a:0283b06": "發。若觀宿習貪欲而發宿習瞋恚。亦名別",
    "T46n1912_05a:0283b07": "修別發。又若觀陰入陰解未起是修而不",
    "T46n1912_05a:0283b08": "發。若發生陰解及下九境未能進觀。名",
    "T46n1912_05a:0283b09": "發而不修。亦修亦發不修不發。準此可",
    "T46n1912_05a:0283b10": "知。又若觀通途煩惱而發宿習煩惱。亦名",
    "T46n1912_05a:0283b11": "修發。餘九亦爾。故下九境名為修發。況復",
    "T46n1912_05a:0283b12": "隨人作意欲修有發不發。故亦九境通名",
    "T46n1912_05a:0283b13": "修發。修發既成十六句。發修又成一十六",
    "T46n1912_05a:0283b14": "句。并根本四句合為三十六句。然須思擇",
    "T46n1912_05a:0283b15": "使義不濫。益不益者。問。何故善惡俱論損",
    "T46n1912_05a:0283b16": "益。答。以隨宿習諸境輕重。及現觀力純雜",
    "T46n1912_05a:0283b17": "不同。是故各有損益差別。於中應須先判",
    "T46n1912_05a:0283b18": "善惡次辨損益。如陰入境體是無記不論",
    "T46n1912_05a:0283b19": "善惡。因觀無記發於善惡。用觀不同則",
    "T46n1912_05a:0283b20": "有損益。若煩惱慢病通皆是惡。禪及後二通",
    "T46n1912_05a:0283b21": "皆是善。業魔見境通善不善。如業中六度",
    "T46n1912_05a:0283b22": "為善六蔽為惡。魔現惡相及令墮惡。即是",
    "T46n1912_05a:0283b23": "惡攝。若現善相及令墮善。并二乘等即是",
    "T46n1912_05a:0283b24": "善也。見中外外以惡為本。亦能起善。附佛",
    "T46n1912_05a:0283b25": "法起以善為本。亦有於惡。次明損益者。",
    "T46n1912_05a:0283b26": "照即是觀靜即是止。雖具善惡然由觀力。",
    "T46n1912_05a:0283b27": "若觀善惡如眾流入海風益求羅。則一向",
    "T46n1912_05a:0283b28": "為益。隨境而轉妨修止觀。則一向為損。故",
    "T46n1912_05a:0283b29": "卷初云。隨之牽人向惡道等。雖損止觀復",
    "T46n1912_05a:0283c01": "宜以觀照其昏障。或宜以止寂其散障。故",
    "T46n1912_05a:0283c02": "前文云以觀觀昏。以止止散等。此則諸境",
    "T46n1912_05a:0283c03": "損復名益。障而非障即此意也。若諸境起",
    "T46n1912_05a:0283c04": "不復修觀。但倚此境以為自得。此則益復",
    "T46n1912_05a:0283c05": "名損。例之可知。後之二境雖有損義觀道",
    "T46n1912_05a:0283c06": "易正。互損互益及俱損益例此可知。難易",
    "T46n1912_05a:0283c07": "中亦言善惡者。如損益中說。但須更辨難",
    "T46n1912_05a:0283c08": "易相耳。莫謬去取者。即初文云不可隨不",
    "T46n1912_05a:0283c09": "可畏也。皆以止觀研之者。即初文云以觀",
    "T46n1912_05a:0283c10": "觀昏等也。乃至十法出沒研覈。次明三障",
    "T46n1912_05a:0283c11": "中云二乘等是業障者。有出世業且屬業",
    "T46n1912_05a:0283c12": "攝。又思力勝故。亦得名業。又二乘亦是無",
    "T46n1912_05a:0283c13": "漏業成。菩薩境者。三人不同三藏有漏。通初",
    "T46n1912_05a:0283c14": "二地同於三藏。三地已上同於學人。八地已",
    "T46n1912_05a:0283c15": "上同無學人。成漏無漏業。別教住行望通",
    "T46n1912_05a:0283c16": "教說。十向非漏非無漏業。登地證同不名",
    "T46n1912_05a:0283c17": "為境。分別雖爾。若據為障並在初心。義",
    "T46n1912_05a:0283c18": "通於後故此分別。若爾。前五是有漏應是",
    "T46n1912_05a:0283c19": "有漏業。亦是業障攝。答。通論十境者無不",
    "T46n1912_05a:0283c20": "具三障。今且隨名便及隨增勝說。若以",
    "T46n1912_05a:0283c21": "餘境望自名為報陰及以煩惱等。是故今別",
    "T46n1912_05a:0283c22": "以二乘及菩薩名為業障攝。又此無漏等並",
    "T46n1912_05a:0283c23": "據宿因。若先已證則應出界。那更於今方",
    "T46n1912_05a:0283c24": "復論發。況復望圓名之為障。故云不至",
    "T46n1912_05a:0283c25": "五品六根。次釋四魔中。業禪二乘菩薩行陰",
    "T46n1912_05a:0283c26": "攝者。業中善業及以禪等。並起善行故屬",
    "T46n1912_05a:0283c27": "於行。況行陰中所攝寬多。故小乘中通大地",
    "T46n1912_05a:0283c28": "十。大善地十。大煩惱地六。大不善地二。小煩",
    "T46n1912_05a:0283c29": "惱地十。及十四不相應行。大乘中遍行五。別",
    "T46n1912_05a:0284a01": "境五。大善地十一。隨煩惱二十。不定四。大",
    "T46n1912_05a:0284a02": "小乘中諸心所法。除受想已並行陰攝。故善",
    "T46n1912_05a:0284a03": "業等並為大善及通大地不相應行等之所",
    "T46n1912_05a:0284a04": "攝也。餘者並在煩惱魔中之所攝也。問。俱",
    "T46n1912_05a:0284a05": "舍中云。蘊不攝無為。何以行陰攝於二乘",
    "T46n1912_05a:0284a06": "菩薩兩境。答。彼明取陰不攝無為。今明未",
    "T46n1912_05a:0284a07": "證實道之前仍屬於陰。現在發習猶是有",
    "T46n1912_05a:0284a08": "為。魔名等者。奪慧命故破法身故。問。何以",
    "T46n1912_05a:0284a09": "止屬於身。答。若福慧相對。止即屬福福屬",
    "T46n1912_05a:0284a10": "於身。若智斷相對。斷屬解脫。解脫現身調",
    "T46n1912_05a:0284a11": "伏眾生。若爾。但屬應身何關法身。答。止體",
    "T46n1912_05a:0284a12": "寂故即是法身。觀體用故即是般若。況三身",
    "T46n1912_05a:0284a13": "體一。應即法故。魔名磨訛等者。古譯經論魔",
    "T46n1912_05a:0284a14": "字從石。自梁武來謂魔能惱人字宜從鬼。",
    "T46n1912_05a:0284a15": "故使近代釋字訓家釋從鬼者。云釋典所",
    "T46n1912_05a:0284a16": "出。故今釋魔通存兩意。若云奪者即從鬼",
    "T46n1912_05a:0284a17": "義。若云磨訛是從石義。若準此義訛字從",
    "T46n1912_05a:0284a18": "金謂去銳也。能摧止觀利用故也。若從言",
    "T46n1912_05a:0284a19": "者謂偽謬耳。詩云。人之訛言苟亦無信。若",
    "T46n1912_05a:0284a20": "存言義復順從鬼。現無漏像而宣謬言。",
    "T46n1912_05a:0284a21": "由偽無信逸止暗觀。又訛動也則通二義。",
    "T46n1912_05a:0284a22": "從石從鬼通皆動壞止觀二法。次問下料",
    "T46n1912_05a:0284a23": "簡。問可見。答中次出九雙。即以初二對三",
    "T46n1912_05a:0284a24": "止觀。當知秖是望昔宿習非為現修。故現",
    "T46n1912_05a:0284a25": "修文無復三義。是則下七但是分別前二對",
    "T46n1912_05a:0284a26": "耳。皆有次及不次及以雜故。昔因緣中雜毒",
    "T46n1912_05a:0284a27": "等者。問。前句云昔因今緣。此句何以因緣",
    "T46n1912_05a:0284a28": "在昔。答。以今修行望昔習種故昔為因。",
    "T46n1912_05a:0284a29": "今助發者故今為緣。若過現各論皆具因",
    "T46n1912_05a:0284b01": "緣。並以內心為因。知識教等以之為緣。故",
    "T46n1912_05a:0284b02": "前後二文各隨一義意亦無殊。若宿生來唯",
    "T46n1912_05a:0284b03": "為菩提雖有魔等。名為不雜。若兼名利",
    "T46n1912_05a:0284b04": "縱有二乘菩薩佛境。亦名為雜。所因等者",
    "T46n1912_05a:0284b05": "謂所依也。宿依何境依者則久。又所依中",
    "T46n1912_05a:0284b06": "有彊有弱。故依彊弱有久不久。言麁細住",
    "T46n1912_05a:0284b07": "乃至四禪者。以四禪等階級多故。故寄禪",
    "T46n1912_05a:0284b08": "判。言云云者。乃至味淨及念佛等。傳論彊",
    "T46n1912_05a:0284b09": "弱。又十境中見慢二乘菩薩。多依於禪。魔",
    "T46n1912_05a:0284b10": "屬未到。煩惱業慢或禪後發。故得以禪判",
    "T46n1912_05a:0284b11": "其彊弱。善易發等者。善惡亦準損益中判。",
    "T46n1912_05a:0284b12": "復以根遮四句判其難易。惡欲滅等四句",
    "T46n1912_05a:0284b13": "判更不更者。初句表惡欲滅。故云告謝。",
    "T46n1912_05a:0284b14": "如惡人共住。今欲永去。故云告謝。次善欲",
    "T46n1912_05a:0284b15": "下表善欲生。故云相知。如良客初來。必先",
    "T46n1912_05a:0284b16": "造主。故云相知。此善惡相一度來已不復更",
    "T46n1912_05a:0284b17": "來。即是惡滅善生之相。次善欲下表善欲滅。",
    "T46n1912_05a:0284b18": "如遇吉知凶應求勢助。故云求救。見此",
    "T46n1912_05a:0284b19": "相已勤策身口。次惡欲下表惡欲生。如竊",
    "T46n1912_05a:0284b20": "為惡求私輕罰恕免官刑。故云求受。見",
    "T46n1912_05a:0284b21": "此相已願今身償不惡道受。此善惡相來",
    "T46n1912_05a:0284b22": "已復來。即是惡生善滅之相。言四更者明",
    "T46n1912_05a:0284b23": "數來不已。盡去聲呼。有人以第一第四平",
    "T46n1912_05a:0284b24": "聲呼。第二第三去聲呼。甚失甚失。此中皆須",
    "T46n1912_05a:0284b25": "口決等者。用道智法眼方可判他。若闕自",
    "T46n1912_05a:0284b26": "力亦須憑教。如無文據仰推先達。凡情輒",
    "T46n1912_05a:0284b27": "判誤累後生。故再誡云慎之勤之。謂慎勿",
    "T46n1912_05a:0284b28": "謬判。勤加自行保重所受。",
    "T46n1912_05a:0284b29": "止觀輔行傳弘決卷第五之一"
}