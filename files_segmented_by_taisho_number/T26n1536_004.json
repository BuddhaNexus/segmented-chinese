{
    "T26n1536_004:0379c02": "2阿毘達磨集異門足論卷第四",
    "T26n1536_004:0379c04": "尊者舍利子說",
    "T26n1536_004:0379c05": "三藏法師玄奘奉　詔譯",
    "T26n1536_004:0379c06": "三法品第四之二",
    "T26n1536_004:0379c07": "電光喻心云何？答：如世尊說：苾芻當知，世有",
    "T26n1536_004:0379c08": "一類補特伽羅，居阿練若或居樹下或住空",
    "T26n1536_004:0379c09": "閑，精勤修習多修習故，證得如是寂靜心定，",
    "T26n1536_004:0379c10": "依是定心能永斷五順下分結得不還果，受",
    "T26n1536_004:0379c11": "上化生即住上界，得般涅槃不復還來生於",
    "T26n1536_004:0379c12": "欲界。如過夏分至秋初時，從大雲臺電光發",
    "T26n1536_004:0379c13": "已，暫現色像速還隱沒。如是一類補特伽羅，",
    "T26n1536_004:0379c14": "居阿練若乃至廣說，彼所得心名電光喻。問：",
    "T26n1536_004:0379c15": "何故彼心名電光喻？答：彼心意識證不還果，",
    "T26n1536_004:0379c16": "暫能照了速還隱沒，是故名曰電光喻心。金",
    "T26n1536_004:0379c17": "剛喻心云何？答：如世尊說：苾芻當知，世有一",
    "T26n1536_004:0379c18": "類補特伽羅，居阿練若或居樹下或住空閑，",
    "T26n1536_004:0379c19": "精勤修習多修習故，證得如是寂靜心定，依",
    "T26n1536_004:0379c20": "是定心能盡諸漏，證得無漏心慧解脫，於現",
    "T26n1536_004:0379c21": "法中以勝通慧自證覺受圓滿功德，謂自證",
    "T26n1536_004:0379c22": "知我生已盡、梵行已立、所作已辦、不受後有。",
    "T26n1536_004:0379c23": "譬如金剛，無有少物而不能斷或穿或破，所",
    "T26n1536_004:0379c24": "謂若鐵若牙若貝、若角若珠若玉石等。如是",
    "T26n1536_004:0379c25": "一類補特伽羅，居阿練若乃至廣說，彼所得",
    "T26n1536_004:0379c26": "心名金剛喻。問：何故彼心名金剛喻？答：彼心",
    "T26n1536_004:0379c27": "意識證無學果，無結縛等而不能壞，是故名",
    "T26n1536_004:0379c28": "曰金剛喻心。",
    "T26n1536_004:0379c29": "三補特伽羅者，一者覆慧補特伽羅；二者膝",
    "T26n1536_004:0380a01": "慧補特伽羅；三者廣慧補特伽羅。云何覆慧",
    "T26n1536_004:0380a02": "補特伽羅？答：如世尊說：苾芻當知，世有一類",
    "T26n1536_004:0380a03": "補特伽羅，為聽法故苾芻前坐，苾芻哀愍為",
    "T26n1536_004:0380a04": "說法要，開示初善中善後善，文義巧妙純一",
    "T26n1536_004:0380a05": "圓滿清白梵行，彼在法座，於所說法初中後",
    "T26n1536_004:0380a06": "分皆不能知；從座起已，於所說法初中後分",
    "T26n1536_004:0380a07": "亦不能了。所以者何？彼都無慧，猶如覆器亦",
    "T26n1536_004:0380a08": "如覆瓶，雖多溉水竟無受入。如是一類補特",
    "T26n1536_004:0380a09": "伽羅，為聽法故苾芻前坐，廣說乃至彼都無",
    "T26n1536_004:0380a10": "慧，是名覆慧補特伽羅。問：何故名覆慧補特",
    "T26n1536_004:0380a11": "伽羅？答：彼有是慧，在法座時，於所說法初中",
    "T26n1536_004:0380a12": "後分雖皆欲知，而無慧故皆不能知。彼有是",
    "T26n1536_004:0380a13": "慧，從座起已，於所說法初中後分雖皆欲了，",
    "T26n1536_004:0380a14": "而無慧故亦不能了，故名覆慧補特伽羅。云",
    "T26n1536_004:0380a15": "何膝慧補特伽羅？答：如世尊說：苾芻當知，世",
    "T26n1536_004:0380a16": "有一類補特伽羅，為聽法故苾芻前坐，苾芻",
    "T26n1536_004:0380a17": "哀愍為說法要，開示初善中善後善，文義巧",
    "T26n1536_004:0380a18": "妙純一圓滿清白梵行。彼在法座，於所說法",
    "T26n1536_004:0380a19": "初中後分雖皆能知，而從座起，於所說法初",
    "T26n1536_004:0380a20": "中後分皆不能了，先雖領受而後忘失。譬如",
    "T26n1536_004:0380a21": "有人得妙飲食置於膝上，以失念故，欻從座",
    "T26n1536_004:0380a22": "起皆悉墜落。如是一類補特伽羅，為聽法故",
    "T26n1536_004:0380a23": "苾芻前坐，廣說乃至而後忘失，是名膝慧補",
    "T26n1536_004:0380a24": "特伽羅。問：何故名膝慧補特伽羅？答：彼有是",
    "T26n1536_004:0380a25": "慧在法座時，於所說法初中後分，隨所欲知",
    "T26n1536_004:0380a26": "以有慧故雖皆能知；彼有是慧而從座起，於",
    "T26n1536_004:0380a27": "所說法初中後分雖皆欲了，而無慧故皆不",
    "T26n1536_004:0380a28": "能了。先雖領受而後忘失，故名膝慧補特伽",
    "T26n1536_004:0380a29": "羅。云何廣慧補特伽羅？答：如世尊說：苾芻當",
    "T26n1536_004:0380b01": "知，世有一類補特伽羅，為聽法故苾芻前坐，",
    "T26n1536_004:0380b02": "苾芻哀愍為說法要，開示初善中善後善，文",
    "T26n1536_004:0380b03": "義巧妙純一圓滿清白梵行。彼在法座，於所",
    "T26n1536_004:0380b04": "說法初中後分皆悉能知，從座起已於所說",
    "T26n1536_004:0380b05": "法初中後分亦悉能了，復能善知所說義趣。",
    "T26n1536_004:0380b06": "如剎帝利女、或婆羅門女、或長者女、或居士",
    "T26n1536_004:0380b07": "女，清水沐浴妙香塗身，梳剪髮爪瑩飾眉面，",
    "T26n1536_004:0380b08": "服鮮淨衣著諸纓絡，以環釧等而自莊嚴，唯",
    "T26n1536_004:0380b09": "少花鬘未冠其首。有諸尊者持妙花鬘，謂嗢",
    "T26n1536_004:0380b10": "鉢羅、瞻博迦等，隨其所好而授與之。諸女爾",
    "T26n1536_004:0380b11": "時歡喜踊躍，恭敬受取冠在頂上，深心愛翫",
    "T26n1536_004:0380b12": "終無遺失。如是一類補特伽羅，為聽法故苾",
    "T26n1536_004:0380b13": "芻前坐，乃至善知所說義趣，是名廣慧補特",
    "T26n1536_004:0380b14": "伽羅。問：何故名廣慧補特伽羅？答：彼有是慧，",
    "T26n1536_004:0380b15": "在法座時於所說法初中後分隨所欲知，以",
    "T26n1536_004:0380b16": "有慧故皆悉能知。彼有是慧從座起已於所",
    "T26n1536_004:0380b17": "說法初中後分隨所欲了，以有慧故亦悉能",
    "T26n1536_004:0380b18": "了，復能善知所說義趣，故名廣慧補特伽羅。",
    "T26n1536_004:0380b19": "如世尊說：",
    "T26n1536_004:0380b20": "「覆慧不聰明，　　雖數多聞法，",
    "T26n1536_004:0380b21": "無智不能了，　　如灌覆瓶器。",
    "T26n1536_004:0380b22": "膝慧勝於前，　　坐聽雖能了，",
    "T26n1536_004:0380b23": "而起已皆忘，　　如遺膝上食。",
    "T26n1536_004:0380b24": "廣慧最為勝，　　在法座若起，",
    "T26n1536_004:0380b25": "於文義俱了，　　如女冠花鬘；",
    "T26n1536_004:0380b26": "具持念辯才，　　樂修淨業染，",
    "T26n1536_004:0380b27": "斷憍慢放逸，　　能捨諸惡趣。」",
    "T26n1536_004:0380b28": "三上座者，謂生年上座、世俗上座、法性上座。",
    "T26n1536_004:0380b29": "云何生年上座？答：諸有生年尊長耆舊，是謂",
    "T26n1536_004:0380c01": "生年上座。云何世俗上座？答：如有知法富貴",
    "T26n1536_004:0380c02": "長者共立制言：諸有知法、大財大位、大族大",
    "T26n1536_004:0380c03": "力、大眷屬大徒眾勝我等者，我等皆應推為",
    "T26n1536_004:0380c04": "上座，供養恭敬尊重讚歎。由此因緣，雖年二",
    "T26n1536_004:0380c05": "十或二十五，若能知法、得大財位大族大力、",
    "T26n1536_004:0380c06": "有大眷屬大徒眾者，皆應和合推為上座，供",
    "T26n1536_004:0380c07": "養恭敬尊重讚歎。如諸國土城邑王都，其有",
    "T26n1536_004:0380c08": "多聞妙解算數辯才書印，或隨一一工巧業",
    "T26n1536_004:0380c09": "處勝餘人者，皆共和合推為上座，供養恭敬",
    "T26n1536_004:0380c10": "尊重讚歎。如商侶中有多財者，眾人和合推",
    "T26n1536_004:0380c11": "為上座，供養恭敬尊重讚歎。如得為王或大",
    "T26n1536_004:0380c12": "臣等，眾人皆共供養恭敬尊重讚歎。如難陀",
    "T26n1536_004:0380c13": "王長髮王種欲興戰爭，召馬勝王剎帝利種，",
    "T26n1536_004:0380c14": "重賜財寶，令其示現種種技能。知彼勝已告",
    "T26n1536_004:0380c15": "大臣曰：「封主當知，吾欲敬禮剎帝利種馬勝",
    "T26n1536_004:0380c16": "王足。」大臣白言：「天不應禮剎帝利種馬勝王",
    "T26n1536_004:0380c17": "足。所以者何？彼是臣佐，君不應禮臣佐之足。」",
    "T26n1536_004:0380c18": "如是等事有無量種，今此意說長髮王種難",
    "T26n1536_004:0380c19": "陀王時世俗上座。云何法性上座？答：諸受具",
    "T26n1536_004:0380c20": "戒耆舊長宿是謂法性上座。有說此亦是生",
    "T26n1536_004:0380c21": "年上座。所以者何？佛說出家受具足戒名真",
    "T26n1536_004:0380c22": "生故。若有苾芻得阿羅漢，諸漏永盡、已作所",
    "T26n1536_004:0380c23": "作、已辦所辦、棄諸重擔逮得己利、盡諸有",
    "T26n1536_004:0380c24": "結正智解脫、心善自在，此中意說如是名",
    "T26n1536_004:0380c25": "為法性上座。如世尊說上座頌言：",
    "T26n1536_004:0380c26": "「心掉多綺語，　　染意亂思惟，",
    "T26n1536_004:0380c27": "雖久隱園林，　　而非真上座；",
    "T26n1536_004:0380c28": "具戒智正念，　　寂靜心解脫，",
    "T26n1536_004:0380c29": "彼於法能觀，　　是名真上座。」",
    "T26n1536_004:0381a01": "三聚者，謂邪性定聚、正性定聚、不定聚。云何",
    "T26n1536_004:0381a02": "邪性定聚？答：五無間業。云何正性定聚？答：學",
    "T26n1536_004:0381a03": "無學法。云何不定聚？答：除五無間業，餘有漏",
    "T26n1536_004:0381a04": "法及無為。",
    "T26n1536_004:0381a05": "三舉罪事者，謂見舉罪事、聞舉罪事、疑舉罪",
    "T26n1536_004:0381a06": "事。見舉罪事者，云何見、云何舉罪、云何事而",
    "T26n1536_004:0381a07": "說見舉罪事耶？答：見謂見有苾芻故思斷生",
    "T26n1536_004:0381a08": "命、不與物而取、行非梵行婬欲法、正知而說",
    "T26n1536_004:0381a09": "虛誑語、故思出不淨、非時食、飲諸酒、自手掘",
    "T26n1536_004:0381a10": "地、壞生草木、歌舞作樂冠飾花鬘放逸縱蕩，",
    "T26n1536_004:0381a11": "是名為見舉罪。謂五種舉罪：一者覺察舉罪；",
    "T26n1536_004:0381a12": "二者憶念舉罪；三者應告羯磨舉罪；四者布",
    "T26n1536_004:0381a13": "灑他時安立舉罪；五者於恣舉時安立舉罪。",
    "T26n1536_004:0381a14": "云何覺察舉罪？答：謂有覺察。他苾芻言：「具壽",
    "T26n1536_004:0381a15": "已犯如是如是罪，應發露勿覆藏，發露則安",
    "T26n1536_004:0381a16": "隱、不發露罪益深。」是名覺察舉罪。云何憶念",
    "T26n1536_004:0381a17": "舉罪？答：謂有教他令自憶念，告言：「具壽！汝已",
    "T26n1536_004:0381a18": "曾犯如是如是罪，應發露勿覆藏，發露則安",
    "T26n1536_004:0381a19": "隱、不發露罪益深。」是名憶念舉罪。云何應告",
    "T26n1536_004:0381a20": "羯磨舉罪？答：謂應告言：「具壽不應不令我覺，",
    "T26n1536_004:0381a21": "默然從此住處出去，我於具壽欲有少言。」是",
    "T26n1536_004:0381a22": "名應告羯磨舉罪。云何布灑他時安立舉罪？",
    "T26n1536_004:0381a23": "答：謂布灑他時所差舉者，作如是言：「此苾芻",
    "T26n1536_004:0381a24": "眾和合共坐作布灑他，我某苾芻為布灑他",
    "T26n1536_004:0381a25": "之所差舉。」是名布灑他時安立舉罪。云何於",
    "T26n1536_004:0381a26": "恣舉時安立舉罪？答：謂恣舉時所差舉者作",
    "T26n1536_004:0381a27": "如是言：「此苾芻眾和合共坐作恣舉事，我某",
    "T26n1536_004:0381a28": "苾芻為恣舉眾之所差舉。」是名於恣舉時安",
    "T26n1536_004:0381a29": "立舉罪。是名舉罪，事謂即前所見犯事是名",
    "T26n1536_004:0381b01": "為事，如是合名見舉罪事。聞舉罪事者，云何",
    "T26n1536_004:0381b02": "聞、云何舉罪、云何事而說聞舉罪事耶？答：聞",
    "T26n1536_004:0381b03": "謂聞有苾芻故思斷生命、不與物而取、行非",
    "T26n1536_004:0381b04": "梵行婬欲法、正知而說虛誑語、故思出不淨、",
    "T26n1536_004:0381b05": "非時食、飲諸酒、自手掘地、壞生草木、歌舞",
    "T26n1536_004:0381b06": "作樂冠飾花鬘放逸縱蕩，是名為聞舉罪。謂",
    "T26n1536_004:0381b07": "五種舉罪如前說是名舉罪，事謂即前所聞",
    "T26n1536_004:0381b08": "犯事是名為事，如是合名聞舉罪事。疑舉罪",
    "T26n1536_004:0381b09": "事者，云何疑、云何舉罪、云何事而說疑舉罪",
    "T26n1536_004:0381b10": "事耶？答：疑謂五緣而生於疑：一由色故；二由",
    "T26n1536_004:0381b11": "聲故；三由香故；四由味故；五由觸故。由色故",
    "T26n1536_004:0381b12": "者，謂見苾芻，非時入聚落、非時出聚落、或與",
    "T26n1536_004:0381b13": "女人入出叢林、或親狎外道、或親狎扇搋半",
    "T26n1536_004:0381b14": "擇迦、或親狎苾芻尼、或親狎婬女、或親狎小",
    "T26n1536_004:0381b15": "男、或親狎大女、或親狎寡婦。見如是等可疑",
    "T26n1536_004:0381b16": "事已，便生疑念：「觀此具壽現行如是不清淨",
    "T26n1536_004:0381b17": "非沙門非隨順行，如是具壽定應已犯非梵",
    "T26n1536_004:0381b18": "行法。」是名由色而生於疑。由聲故者，謂聞苾",
    "T26n1536_004:0381b19": "芻非時入聚落、非時出聚落、或聞與女人入",
    "T26n1536_004:0381b20": "出叢林、或聞親狎外道、親狎扇搋半擇迦、親",
    "T26n1536_004:0381b21": "狎苾芻尼、親狎婬女、親狎小男、親狎大女、親",
    "T26n1536_004:0381b22": "狎寡婦。聞如是等可疑事已便生疑念：「聞此",
    "T26n1536_004:0381b23": "具壽現行如是不清淨非沙門非隨順行，如",
    "T26n1536_004:0381b24": "是具壽定應已犯非梵行法。」是名由聲而生",
    "T26n1536_004:0381b25": "於疑。由香故者，如有苾芻，或為澡手、或為洗",
    "T26n1536_004:0381b26": "面、或為飲水，或隨一緣入餘苾芻所住之處",
    "T26n1536_004:0381b27": "嗅雜染香，謂女人香、或酒肉香、或塗薰香，或",
    "T26n1536_004:0381b28": "餘隨一婬泆之香，嗅是香已便生疑念：「今此",
    "T26n1536_004:0381b29": "具壽所住之處既有如是不清淨非沙門",
    "T26n1536_004:0381c01": "非隨順香，定應已犯非梵行法。」是名由香而",
    "T26n1536_004:0381c02": "生於疑。由味故者，如有苾芻，或為澡手、或為",
    "T26n1536_004:0381c03": "洗面、或為飲水，或隨一緣入餘苾芻所住之",
    "T26n1536_004:0381c04": "處，見彼苾芻口中含嚼雜染諸味，謂耽餔羅",
    "T26n1536_004:0381c05": "龍腦荳蔻，或餘隨一淫泆之味。見彼苾芻嘗",
    "T26n1536_004:0381c06": "是味已，便生疑念：「今此具壽舌嘗如是不清",
    "T26n1536_004:0381c07": "淨非沙門非隨順味，定應已犯非梵行法。」是",
    "T26n1536_004:0381c08": "名由味而生於疑。由觸故者，如有苾芻，或為",
    "T26n1536_004:0381c09": "澡手、或為洗面、或為飲水，或隨一緣入餘苾",
    "T26n1536_004:0381c10": "芻所住之處，見彼苾芻所止床座，寶香挍飾",
    "T26n1536_004:0381c11": "細軟雜綵，錦繡綾羅以為敷具，於床兩頭俱",
    "T26n1536_004:0381c12": "置丹枕，迦陵伽褐而覆其上，於彼住處復見",
    "T26n1536_004:0381c13": "女人，端正少年或坐或臥。見是事已便生疑",
    "T26n1536_004:0381c14": "念：「今此具壽身觸如是不清淨非沙門非隨",
    "T26n1536_004:0381c15": "順觸，定應已犯非梵行法。」是名由觸而生於",
    "T26n1536_004:0381c16": "疑。是名為疑舉罪，謂五種舉罪如前說。是名",
    "T26n1536_004:0381c17": "舉罪事，謂即前所疑犯事是名為事。如是合",
    "T26n1536_004:0381c18": "名疑舉罪事。",
    "T26n1536_004:0381c19": "三不護者，謂諸如來三業無失，可有隱藏恐",
    "T26n1536_004:0381c20": "他覺知，故名不護。何等為三？一者如來所有",
    "T26n1536_004:0381c21": "身業清淨現行，無不清淨現行身業恐他覺",
    "T26n1536_004:0381c22": "知須有藏護。二者如來所有語業清淨現行，",
    "T26n1536_004:0381c23": "無不清淨現行語業恐他覺知須有藏護。三",
    "T26n1536_004:0381c24": "者如來所有意業清淨現行，無不清淨現行",
    "T26n1536_004:0381c25": "意業恐他覺知須有藏護。云何如來所有身",
    "T26n1536_004:0381c26": "業清淨現行？答：身業清淨現行者，謂離斷生",
    "T26n1536_004:0381c27": "命、離不與取、離欲邪行。復次離斷生命、離不",
    "T26n1536_004:0381c28": "與取、離非梵行。復次所有學身業清淨現行、",
    "T26n1536_004:0381c29": "所有無學身業清淨現行、所有善非學非無",
    "T26n1536_004:0382a01": "學身業清淨現行，總名身業清淨現行。於此",
    "T26n1536_004:0382a02": "義中，意說如來所有無學身業清淨現行，及",
    "T26n1536_004:0382a03": "所有善非學非無學身業清淨現行。如來具",
    "T26n1536_004:0382a04": "足圓滿成就如是身業清淨現行，故說如來",
    "T26n1536_004:0382a05": "所有身業清淨現行。云何如來無不清淨現",
    "T26n1536_004:0382a06": "行身業？答：不清淨現行身業者，謂斷生命、",
    "T26n1536_004:0382a07": "不與取、欲邪行。復次斷生命、不與取、非梵行。",
    "T26n1536_004:0382a08": "復次所有不善身業、所有非理所引身業、所",
    "T26n1536_004:0382a09": "有身業能障礙定，總名不清淨現行身業。如",
    "T26n1536_004:0382a10": "來於此不清淨現行身業，已斷已遍知，如斷",
    "T26n1536_004:0382a11": "草根多羅樹頭，令永於後成不生法。由此如",
    "T26n1536_004:0382a12": "來無可隱匿覆蔽藏護，勿他見我此穢身業，",
    "T26n1536_004:0382a13": "故說如來無不清淨現行身業。云何如來所",
    "T26n1536_004:0382a14": "有語業清淨現行？答：語業清淨現行者，謂離",
    "T26n1536_004:0382a15": "虛誑語、離離間語、離麁惡語、離雜穢語。復次",
    "T26n1536_004:0382a16": "所有學語業清淨現行、所有無學語業清淨",
    "T26n1536_004:0382a17": "現行、所有善非學非無學語業清淨現行，總",
    "T26n1536_004:0382a18": "名語業清淨現行。於此義中，意說如來所有",
    "T26n1536_004:0382a19": "無學語業清淨現行，及所有善非學非無學",
    "T26n1536_004:0382a20": "語業清淨現行。如來具足圓滿成就如是語",
    "T26n1536_004:0382a21": "業清淨現行，故說如來所有語業清淨現行。",
    "T26n1536_004:0382a22": "云何如來無不清淨現行語業？答：不清淨現",
    "T26n1536_004:0382a23": "行語業者，謂虛誑語、離間語、麁惡語、雜穢語。",
    "T26n1536_004:0382a24": "復次所有不善語業、所有非理所引語業、所",
    "T26n1536_004:0382a25": "有語業能障礙定，總名不清淨現行語業。如",
    "T26n1536_004:0382a26": "來於此不清淨現行語業，已斷已遍知，如斷",
    "T26n1536_004:0382a27": "草根多羅樹頭，令永於後成不生法。由此如",
    "T26n1536_004:0382a28": "來無可隱匿覆蔽藏護，勿他見我此穢語業，",
    "T26n1536_004:0382a29": "故說如來無不清淨現行語業。云何如來所",
    "T26n1536_004:0382b01": "有意業清淨現行？答意業清淨現行者，謂無",
    "T26n1536_004:0382b02": "貪、無瞋、正見。復次所有學意業清淨現行、所",
    "T26n1536_004:0382b03": "有無學意業清淨現行、所有善非學非無學",
    "T26n1536_004:0382b04": "意業清淨現行，總名意業清淨現行。於此義",
    "T26n1536_004:0382b05": "中，意說如來所有無學意業清淨現行，及所",
    "T26n1536_004:0382b06": "有善非學非無學意業清淨現行。如來具足",
    "T26n1536_004:0382b07": "圓滿成就如是意業清淨現行，故說如來所",
    "T26n1536_004:0382b08": "有意業清淨現行。云何如來無不清淨現行",
    "T26n1536_004:0382b09": "意業？答：不清淨現行意業者，謂貪、瞋、邪見。復",
    "T26n1536_004:0382b10": "次所有不善意業、所有非理所引意業、所有",
    "T26n1536_004:0382b11": "意業能障礙定，總名不清淨現行意業。如來",
    "T26n1536_004:0382b12": "於此不清淨現行意業，已斷已遍知，如斷草",
    "T26n1536_004:0382b13": "根多羅樹頭，令永於後成不生法。由此如來",
    "T26n1536_004:0382b14": "無可隱匿覆蔽藏護，勿他見我此穢意業，故",
    "T26n1536_004:0382b15": "說如來無不清淨現行意業。",
    "T26n1536_004:0382b16": "第三嗢柁南曰：",
    "T26n1536_004:0382b17": "三三法有九，　　謂三愛漏求，",
    "T26n1536_004:0382b18": "及有黑闇身，　　怖受苦慢類。",
    "T26n1536_004:0382b19": "有三愛、三漏、三求、三有、三黑闇身、三怖、三受、三",
    "T26n1536_004:0382b20": "苦性、三慢類。",
    "T26n1536_004:0382b21": "三愛者，一、欲愛；二、色愛；三、無色愛。欲愛云",
    "T26n1536_004:0382b22": "何？答：於諸欲中諸貪等貪，執藏防護耽著愛",
    "T26n1536_004:0382b23": "染，是謂欲愛。復次於欲界繫十八界十二處",
    "T26n1536_004:0382b24": "五蘊諸法中諸貪等貪，執藏防護耽著愛染，",
    "T26n1536_004:0382b25": "是謂欲愛。復次下從無間大地獄、上至他化",
    "T26n1536_004:0382b26": "自在天，於此所攝色受想行識諸法中諸貪",
    "T26n1536_004:0382b27": "等貪，執藏防護耽著愛染，是謂欲愛。色愛云",
    "T26n1536_004:0382b28": "何？答：於諸色中諸貪等貪，執藏防護耽著愛",
    "T26n1536_004:0382b29": "染，是謂色愛。復次於色界繫十四界十處五",
    "T26n1536_004:0382c01": "蘊諸法中諸貪等貪，執藏防護耽著愛染，是",
    "T26n1536_004:0382c02": "謂色愛。復次下從梵眾天、上至色究竟天，於",
    "T26n1536_004:0382c03": "此所攝色受想行識諸法中諸貪等貪，執藏",
    "T26n1536_004:0382c04": "防護耽著愛染，是謂色愛。無色愛云何？答：於",
    "T26n1536_004:0382c05": "無色中諸貪等貪，執藏防護耽著愛染，是謂",
    "T26n1536_004:0382c06": "無色愛。復次於無色界繫三界二處四蘊諸",
    "T26n1536_004:0382c07": "法中諸貪等貪，執藏防護耽著愛染，是謂無",
    "T26n1536_004:0382c08": "色愛。復次如欲色界決定處所上下差別不",
    "T26n1536_004:0382c09": "相雜亂，無色界中無如是事。然可依定、依生",
    "T26n1536_004:0382c10": "勝劣說有下上，謂下從空無邊處天、上至非",
    "T26n1536_004:0382c11": "想非非想處天，於此所攝受想行識諸法中",
    "T26n1536_004:0382c12": "諸貪等貪，執藏防護耽著愛染，是謂無色愛。",
    "T26n1536_004:0382c13": "如世尊說：",
    "T26n1536_004:0382c14": "「有愛諸士夫，　　長世數流轉，",
    "T26n1536_004:0382c15": "數受胎藏苦，　　往還諸有中。",
    "T26n1536_004:0382c16": "斷愛諸有情，　　瀑流已斷故，",
    "T26n1536_004:0382c17": "無愛潤生故，　　不流轉後有。」",
    "T26n1536_004:0382c18": "復有三愛，一、欲愛；二、有愛；三、無有愛。欲愛云",
    "T26n1536_004:0382c19": "何？答：於諸欲中諸貪等貪，執藏防護耽著愛",
    "T26n1536_004:0382c20": "染，是謂欲愛。有愛云何？答：色、無色界諸貪等",
    "T26n1536_004:0382c21": "貪，執藏防護耽著愛染，是謂有愛。無有愛云",
    "T26n1536_004:0382c22": "何？答：欣無有者，於無有中諸貪等貪，執藏防",
    "T26n1536_004:0382c23": "護耽著愛染，是謂無有愛。此復如何？如有一",
    "T26n1536_004:0382c24": "類怖畏所逼、怖畏所惱、憂苦所逼、憂苦所惱，",
    "T26n1536_004:0382c25": "苦受觸故，作是念言：「云何當令我身死後斷",
    "T26n1536_004:0382c26": "壞無有，永絕眾病，豈不樂哉。」彼欣無有，於",
    "T26n1536_004:0382c27": "無有中諸貪等貪，執藏防護耽著愛染，是謂",
    "T26n1536_004:0382c28": "無有愛。如世尊說：",
    "T26n1536_004:0382c29": "「愛所執有情，　　心貪有無有，",
    "T26n1536_004:0383a01": "魔軛所軛故，　　身常不安樂。",
    "T26n1536_004:0383a02": "流轉諸有中，　　生已歸老死，",
    "T26n1536_004:0383a03": "如犢子愛乳，　　隨母嘗不離。」",
    "T26n1536_004:0383a04": "三漏者，一、欲漏；二、有漏；三、無明漏。欲漏云",
    "T26n1536_004:0383a05": "何？答：除欲界繫無明，諸餘欲界繫結縛隨眠",
    "T26n1536_004:0383a06": "隨煩惱纏，是謂欲漏。有漏云何？答：除色、無色",
    "T26n1536_004:0383a07": "界繫無明，諸餘色無色界繫結縛隨眠隨煩",
    "T26n1536_004:0383a08": "惱纏，是謂有漏。無明漏云何？答：三界無智，是",
    "T26n1536_004:0383a09": "謂無明漏。如世尊說：",
    "T26n1536_004:0383a10": "「若苾芻已斷，　　欲有無明漏，",
    "T26n1536_004:0383a11": "諸漏永盡故，　　無影般涅槃。」",
    "T26n1536_004:0383a12": "三求者，一、欲求；二、有求；三、梵行求。欲求云",
    "T26n1536_004:0383a13": "何？答：住欲有者，於欲界法未得，為得諸求，隨",
    "T26n1536_004:0383a14": "求、平等隨求、悕求欣求、思求勤求，是謂欲",
    "T26n1536_004:0383a15": "求。有求云何？答：住色無色有者，於色無色界",
    "T26n1536_004:0383a16": "法未得，為得諸求乃至勤求，是謂有求。梵行",
    "T26n1536_004:0383a17": "求云何？答：離二交會說名梵行，八支聖道亦",
    "T26n1536_004:0383a18": "名梵行。於此義中，意說八支聖道梵行。諸有",
    "T26n1536_004:0383a19": "於此八支聖道未得，為得諸求乃至勤求，是",
    "T26n1536_004:0383a20": "謂梵行求。復次欲求者，非求死後當生諸有，",
    "T26n1536_004:0383a21": "然於現在可意色聲香味觸衣服飲食臥具病",
    "T26n1536_004:0383a22": "緣醫藥諸資生具未得，為得諸求乃至勤求，",
    "T26n1536_004:0383a23": "是名欲求。有求者，有謂五取蘊。何等為五？謂",
    "T26n1536_004:0383a24": "色取蘊、受取蘊、想取蘊、行取蘊、識取蘊。如有",
    "T26n1536_004:0383a25": "一類作是念言：「云何令我得未來世如是類",
    "T26n1536_004:0383a26": "色受想行識？」彼於死後當生諸有，色等五蘊",
    "T26n1536_004:0383a27": "諸求乃至勤求，是名有求。梵行求者，從世第",
    "T26n1536_004:0383a28": "一法趣苦法智忍時，有梵行求非有梵行。所",
    "T26n1536_004:0383a29": "以者何？八支聖道說名梵行。彼於爾時未得",
    "T26n1536_004:0383b01": "未近得、未有未現有。從苦法智忍趣苦法智",
    "T26n1536_004:0383b02": "時，有梵行求亦有梵行。所以者何？八支聖道",
    "T26n1536_004:0383b03": "說名梵行，彼於爾時已得已近得、已有已",
    "T26n1536_004:0383b04": "現有。如是從苦法智趣苦類智忍，從苦類智",
    "T26n1536_004:0383b05": "忍趣苦類智，從苦類智趣集法智忍，從集法",
    "T26n1536_004:0383b06": "智忍趣集法智，從集法智趣集類智忍，從集",
    "T26n1536_004:0383b07": "類智忍趣集類智，從集類智趣滅法智忍，從",
    "T26n1536_004:0383b08": "滅法智忍趣滅法智，從滅法智趣滅類智忍，",
    "T26n1536_004:0383b09": "從滅類智忍趣滅類智，從滅類智趣道法智",
    "T26n1536_004:0383b10": "忍，從道法智忍趣道法智，從道法智趣道類",
    "T26n1536_004:0383b11": "智忍，從道類智忍趣道類智，從道類智趣道",
    "T26n1536_004:0383b12": "類智，或趣所餘無漏智時，有梵行求亦有梵",
    "T26n1536_004:0383b13": "行。所以者何？八支聖道說名梵行，彼於爾時",
    "T26n1536_004:0383b14": "已得已近得、已有已現有。復次若世間道，證",
    "T26n1536_004:0383b15": "一來果、不還果時，有梵行求非有梵行。所以",
    "T26n1536_004:0383b16": "者何？八支聖道說名梵行，彼於爾時未得未",
    "T26n1536_004:0383b17": "近得、未有未現有。若無漏道證預流果，或證",
    "T26n1536_004:0383b18": "一來、不還、阿羅漢果時，有梵行求亦有梵行。",
    "T26n1536_004:0383b19": "所以者何？八支聖道說名梵行，彼於爾時已",
    "T26n1536_004:0383b20": "得已近得、已有已現有。如世尊說：",
    "T26n1536_004:0383b21": "「具念定正知，　　諸佛真弟子，",
    "T26n1536_004:0383b22": "正知求聖道，　　終不求餘事。",
    "T26n1536_004:0383b23": "若悕求已滅，　　聖道當趣盡，",
    "T26n1536_004:0383b24": "苾芻求盡故，　　無影般涅槃。」",
    "T26n1536_004:0383b25": "三有者，一、欲有；二、色有；三、無色有。欲有云",
    "T26n1536_004:0383b26": "何？答：若業欲界繫取為緣，欲感當有彼業異",
    "T26n1536_004:0383b27": "熟，是謂欲有。色有云何？答：若業色界繫取為",
    "T26n1536_004:0383b28": "緣，欲感當有彼業異熟，是謂色有。無色有云",
    "T26n1536_004:0383b29": "何？答：若業無色界繫取為緣，欲感當有彼業",
    "T26n1536_004:0383c01": "異熟，是謂無色有。",
    "T26n1536_004:0383c02": "三黑闇身者，一、過去黑闇身；二、未來黑闇身；",
    "T26n1536_004:0383c03": "三、現在黑闇身。過去黑闇身者，云何過去、云",
    "T26n1536_004:0383c04": "何黑闇、云何身而說過去黑闇身耶？答：過去",
    "T26n1536_004:0383c05": "者，謂諸行已起已等起、已生已等生、已轉已",
    "T26n1536_004:0383c06": "現轉、已聚集已出現，落謝過去盡滅離變，過",
    "T26n1536_004:0383c07": "去性、過去類、過去世攝，是謂過去。黑闇者，",
    "T26n1536_004:0383c08": "謂於過去行發起種種求解異慧，廣說乃至",
    "T26n1536_004:0383c09": "疑猶豫箭，是謂黑闇。身者，有說與疑相應無",
    "T26n1536_004:0383c10": "明名身。於此義中即疑名身。所以者何？黑謂",
    "T26n1536_004:0383c11": "無智，由黑故闇說名黑闇，此即是疑。即此黑",
    "T26n1536_004:0383c12": "闇說名為身，故名過去黑闇身。未來黑闇身",
    "T26n1536_004:0383c13": "者，云何未來、云何黑闇、云何身而說未來黑",
    "T26n1536_004:0383c14": "闇身耶？答：未來者，謂諸行未已起未已等起、",
    "T26n1536_004:0383c15": "未已生未已等生、未已轉未已現轉、未聚集",
    "T26n1536_004:0383c16": "未出現，未來性、未來類、未來世攝，是謂未來。",
    "T26n1536_004:0383c17": "黑闇者，謂於未來行發起種種求解異慧，廣",
    "T26n1536_004:0383c18": "說乃至疑猶豫箭，是謂黑闇。身者，有說與疑",
    "T26n1536_004:0383c19": "相應無明名身。於此義中即疑名身。所以者",
    "T26n1536_004:0383c20": "何？黑謂無智，由黑故闇，說名黑闇，此即是疑。",
    "T26n1536_004:0383c21": "即此黑闇說名為身，故名未來黑闇身。現在",
    "T26n1536_004:0383c22": "黑闇身者，云何現在、云何黑闇、云何身而說",
    "T26n1536_004:0383c23": "現在黑闇身耶？答：現在者，謂諸行已起已等",
    "T26n1536_004:0383c24": "起、已生已等生、已轉已現轉、聚集出現住、未",
    "T26n1536_004:0383c25": "已謝未已盡滅、未已離變和合現前，現在性、",
    "T26n1536_004:0383c26": "現在類、現在世攝，是謂現在。黑闇者，謂於現",
    "T26n1536_004:0383c27": "在行發起種種求解異慧，廣說乃至疑猶豫",
    "T26n1536_004:0383c28": "箭，是謂黑闇。身者，有說與疑相應無明名身。",
    "T26n1536_004:0383c29": "於此義中即疑名身。所以者何？黑名無智，由",
    "T26n1536_004:0384a01": "黑故闇，說名黑闇，此即是疑。即此黑闇說名",
    "T26n1536_004:0384a02": "為身，故名現在黑闇身。",
    "T26n1536_004:0384a03": "三怖者，一、病怖；二、老怖；三、死怖。病怖者，云何",
    "T26n1536_004:0384a04": "病？答：頭痛等，廣說如《法蘊論》，是謂病。云何",
    "T26n1536_004:0384a05": "怖？答：如有一類見他病已深生厭患，自念我",
    "T26n1536_004:0384a06": "身亦有此分、亦有此性、亦有此法、未越此法，",
    "T26n1536_004:0384a07": "由此便生驚恐怖畏惶懼毛竪，是謂怖。由病",
    "T26n1536_004:0384a08": "起怖，故名病怖。老怖者，云何老？答：髮落等，廣",
    "T26n1536_004:0384a09": "說如《法蘊論》，是謂老。云何怖？答：如有一類見",
    "T26n1536_004:0384a10": "他老已深生厭患，廣說乃至惶懼毛竪，是謂",
    "T26n1536_004:0384a11": "怖。由老起怖，故名老怖。死怖者，云何死？答：彼",
    "T26n1536_004:0384a12": "彼有情即於彼彼諸有情聚移轉壞沒，廣說",
    "T26n1536_004:0384a13": "如《法蘊論》，是謂死。云何怖？答：如有一類見他",
    "T26n1536_004:0384a14": "死已深生厭患，廣說乃至惶懼毛竪，是謂怖。",
    "T26n1536_004:0384a15": "由死起怖，故名死怖。如世尊說：",
    "T26n1536_004:0384a16": "「諸異生雖能，　　厭病老死法，",
    "T26n1536_004:0384a17": "而不能如實，　　厭此所依身。",
    "T26n1536_004:0384a18": "我能厭此身，　　深了知此法，",
    "T26n1536_004:0384a19": "故不樂久住，　　速入無餘依。",
    "T26n1536_004:0384a20": "我觀一切種，　　無疾少年命，",
    "T26n1536_004:0384a21": "病老死所壞，　　唯出離安隱。",
    "T26n1536_004:0384a22": "我已勤精進，　　通達究竟迹，",
    "T26n1536_004:0384a23": "雖不習諸欲，　　而捨修梵行。」",
    "T26n1536_004:0384a24": "說一切有部集異門足論卷第四"
}