{
    "X88n1646_040:0253a01": "居士傳四十",
    "X88n1646_040:0253a03": "嚴敏卿陸與繩傳",
    "X88n1646_040:0253a04": "嚴敏卿名訥。蘇州常熟人也。嘉靖二十年進士。官翰",
    "X88n1646_040:0253a05": "林院侍讀。三吳數被倭患。歲復大祲。民死徙幾半。有",
    "X88n1646_040:0253a06": "司徵斂益急。敏卿疏陳民困。請蠲貸。報可。累遷吏部",
    "X88n1646_040:0253a07": "尚書承。嚴嵩亂政後。吏道污襍。敏卿力為振飭。戒朝",
    "X88n1646_040:0253a08": "士無得私謁。慎擇曹郎。抑奔競。振淹滯。銓政一新。人",
    "X88n1646_040:0253a09": "稱之曰嚴青天。拜武英殿大學士。尋致仕歸。居常信",
    "X88n1646_040:0253a10": "奉佛法。歸心淨土。著樂邦文類序云。昔善逝愍群生",
    "X88n1646_040:0253a11": "之旋復於諸苦趣也。指樂邦令歸依。列聖幽讚。宿耆",
    "X88n1646_040:0253a12": "受生者不一。載諸竺墳。燦如星陳。及後之宗焉者漸",
    "X88n1646_040:0253a13": "遠。率以聲色求而不知求諸心。故大鑒示以惟心。俾",
    "X88n1646_040:0253a14": "知欲得淨土當淨其心。是善逝說觀佛而示是心是",
    "X88n1646_040:0253a15": "佛之旨也。是具三心十心而往生之方也。是法藏發",
    "X88n1646_040:0253a16": "勝願。其心寂靜。志無所著之因行也。及後之宗焉者",
    "X88n1646_040:0253a17": "漸遠。率弟視九品恬嬉具縛。夫恬嬉具縛則諸佛不",
    "X88n1646_040:0253a18": "必出世而度生。而群生之流浪無已也。不求諸心則",
    "X88n1646_040:0253a19": "愈求愈遠。三聖之觀皆外逐於相也。聖人因病以致",
    "X88n1646_040:0253a20": "藥。眾生因藥而滋疾。可不哀耶。是故稱樂邦。所以使",
    "X88n1646_040:0253a21": "理即者緣般若而修證。拯流浪於苦輪也。言唯心。所",
    "X88n1646_040:0253a22": "以使觀行者本法身而解脫。見三聖於真常也。善逝",
    "X88n1646_040:0253a23": "指人以寶藏。大鑒啟之以元鑰。大鑒示人以因華。善",
    "X88n1646_040:0253a24": "逝接人以果地也。披其華而遺其果。猶夫無華矣。有",
    "X88n1646_040:0253b01": "其藏而不能啟。猶夫無藏矣。事樂邦者能外夫唯心",
    "X88n1646_040:0253b02": "耶。古今吾心之古今也。延極三世而不可際也。剎界",
    "X88n1646_040:0253b03": "吾心之剎界也。廣被無邊而不可窮也。淨而四聖。染",
    "X88n1646_040:0253b04": "而六凡。吾心之四聖六凡也。不曰唯心。將安所而求",
    "X88n1646_040:0253b05": "樂邦也。誠知唯心。必不能無事於樂邦也。蠢爾含生",
    "X88n1646_040:0253b06": "遠自無始。於無生而妄生。於無我而執我。三縳十使",
    "X88n1646_040:0253b07": "習染久矣。非籍濟願船棲靈聖域。則菩薩尚迷於隔",
    "X88n1646_040:0253b08": "陰。聲聞有昧於出胎。乃下焉者而可自期不退哉。文",
    "X88n1646_040:0253b09": "殊七佛導師也。無生忍非不證也。而受記往生。善財",
    "X88n1646_040:0253b10": "一生圓曠劫之果者也。第一義非不聞也。而發願導",
    "X88n1646_040:0253b11": "歸。不事樂邦將何修而盡惟心之妙也。吾心中之阿",
    "X88n1646_040:0253b12": "彌陀佛。於因地所莊嚴吾心之勝土為樂邦。原我之",
    "X88n1646_040:0253b13": "初與阿彌陀佛無二無別。我則迷而流浪。為佛心中",
    "X88n1646_040:0253b14": "之眾生。佛則覺而修證。為眾生心中之佛耳。我心即",
    "X88n1646_040:0253b15": "佛心。我不可得而我也。佛心即我心。佛不可得而他",
    "X88n1646_040:0253b16": "也。不可得而他之佛。念念度生。無間於我。而眾生執",
    "X88n1646_040:0253b17": "不可得而我之幻我。背覺合塵。役役而顛冥於三界。",
    "X88n1646_040:0253b18": "悲夫。故盡修乎樂邦者所以盡修乎吾心也。盡修乎",
    "X88n1646_040:0253b19": "吾心所以遠離顛倒而證我所同於阿彌陀佛者也。",
    "X88n1646_040:0253b20": "諸佛別無所證。全證眾生本性耳。凡阿彌陀佛所具",
    "X88n1646_040:0253b21": "足。我亦具足。不離我心。故樂邦非相。即我心故非空。",
    "X88n1646_040:0253b22": "無相即相非相。故即相非相。則依正皆真。生佛同體",
    "X88n1646_040:0253b23": "矣。依正皆真。生佛同體。則樂邦之過去尊音王如來",
    "X88n1646_040:0253b24": "未甞入滅。未來功德山王如來久已成佛。現在阿彌",
    "X88n1646_040:0253c01": "陀如來在十萬億佛剎外而靡所隔也。八萬四千隨",
    "X88n1646_040:0253c02": "形好。隨念隨見。我心非往。彼佛不來。如鏡中燈。如水",
    "X88n1646_040:0253c03": "中月。鏡非攬燈。燈自現鏡。月非入水。水常含月。在在",
    "X88n1646_040:0253c04": "爾。法法爾。毫相常觀而非觀。寶臺無生而往生。若然",
    "X88n1646_040:0253c05": "者謂之惟心乎。謂之樂邦乎。吾不得而知也。鹿亭上",
    "X88n1646_040:0253c06": "人梓宋曉師所集樂邦文類。乞予言弁其卷。遂為稽",
    "X88n1646_040:0253c07": "首佛祖。抒臆見而[田/廾]之隆慶。萬歷間蓮池宏公以淨",
    "X88n1646_040:0253c08": "土法門倡於雲棲。敏卿實為外護。居鄉好施予。出語",
    "X88n1646_040:0253c09": "唯恐傷人。歲飢致書當事。請蠲租者三。民甚德之。稱",
    "X88n1646_040:0253c10": "之曰嚴老佛。年七十有四卒。贈少保。諡文靖。次子名",
    "X88n1646_040:0253c11": "澂。字道徹。號天池山樵。少有清節。敏卿既入閣。澂侍",
    "X88n1646_040:0253c12": "母歸。所過或饋之金。澂曰。父辭之朝而子受之塗可",
    "X88n1646_040:0253c13": "乎。固却之。師事管東溟。傳其學。既又與瞿元立參究",
    "X88n1646_040:0253c14": "宗乘。以蔭為中書舍人。官至邵武知府。晚而家居奉",
    "X88n1646_040:0253c15": "雲棲之教。子樸。淳謹樂善。年二十五得疾將卒。澂謂",
    "X88n1646_040:0253c16": "曰。毋雜思。但一心念佛。樸曰諾。澂又曰。從今以往。吾",
    "X88n1646_040:0253c17": "亦一心念佛。樸喜曰。審如是。兒無慮矣。正容合掌而",
    "X88n1646_040:0253c18": "逝。澂乃取樸所刻龍舒淨土文印之。廣遺親故。繫以",
    "X88n1646_040:0253c19": "書曰。澂一病幾殆。不意復生。雖則苟延。焉知來日回",
    "X88n1646_040:0253c20": "首營生。舊計有同嚼蠟。一具皮囊終須敗壞。六塵緣",
    "X88n1646_040:0253c21": "影何處堅牢。不如換却凡心。求生淨土。誦彌陀一句。",
    "X88n1646_040:0253c22": "消罪業無邊。聊奉勸文。用表誠意。卒年七十八。弟澤。",
    "X88n1646_040:0253c23": "字開宗。官中書舍人。慷慨能急人之難。臨終書偈曰。",
    "X88n1646_040:0253c24": "大千世界浩茫茫。俱是爭名奪利場。今日老夫撒手",
    "X88n1646_040:0254a01": "去。萬緣都淨見空王。投筆而逝。澤子拭。字子張。崇禎",
    "X88n1646_040:0254a02": "七年進士。知信陽州。有守禦功。入　本朝。大吏交章",
    "X88n1646_040:0254a03": "論薦不出。搆小楞伽室於錦峯山祖墓旁。息心禪誦。",
    "X88n1646_040:0254a04": "一日晨起禮佛畢。趺坐脫去。弟濟。字道行。太學生。工",
    "X88n1646_040:0254a05": "書。有手書楞嚴經行世(明史．常熟志．雲棲法彙．淨土文跋．樂邦文類序)。",
    "X88n1646_040:0254a06": "陸與繩名光祖。號五臺居士。平潮人也。嘉靖二十六",
    "X88n1646_040:0254a07": "年成進士。除濬縣知縣。遷南京禮部主事。歷官驗封",
    "X88n1646_040:0254a08": "郎中。轉考功及文選。萬歷中累遷吏部尚書。與繩公",
    "X88n1646_040:0254a09": "忠強直練達掌故。先後居吏部。力持清議。推轂豪俊。",
    "X88n1646_040:0254a10": "不遺疏賤。人望翕然歸之。亦因是為忌者所中。屢退",
    "X88n1646_040:0254a11": "閒家居。究心佛乘。發宏護之願。不以毀譽易心。甞為",
    "X88n1646_040:0254a12": "文募刻五燈會元。其辭曰。夫佛道東流。至晉宋齊梁",
    "X88n1646_040:0254a13": "之間。學佛者競以名理禪觀相高。莫究本心妙明之",
    "X88n1646_040:0254a14": "體。自達磨大士來至此方。始唱直指人心見性成佛。",
    "X88n1646_040:0254a15": "傳至六祖能公。斯宗大振。厥後五宗並立。門風峻甚。",
    "X88n1646_040:0254a16": "圓機密義不可以隨言而解用智而求。至於揚眉瞬",
    "X88n1646_040:0254a17": "目或喝或棒。所以闡呈真體。愈出愈奇。有省者若痛",
    "X88n1646_040:0254a18": "處喫拳。不會者如聾人聞鼓。而膚識之士乃或病其",
    "X88n1646_040:0254a19": "難通。訾其詭異。盖由鈍根之無入。則謂聖言之有隱。",
    "X88n1646_040:0254a20": "大抵然也。然開元之後。宗教大明。上至冕旒簪貂。下",
    "X88n1646_040:0254a21": "及販夫孺婦。往往能響答元言刃遊道妙。當斯時也。",
    "X88n1646_040:0254a22": "見性知心。超凡入聖。上下數百年內。先後千有餘人。",
    "X88n1646_040:0254a23": "自兩儀奠定以來。未有若斯之盛者。何儒門淡泊寥",
    "X88n1646_040:0254a24": "寥若此。釋教流通林林如彼。良以道喪多岐。智分穿",
    "X88n1646_040:0254b01": "鑿。仲尼沒而時乎不再。顏淵死而今也則亡。官失而",
    "X88n1646_040:0254b02": "求之四夷。學絕而傳之方外。一晦一明。有由然矣。至",
    "X88n1646_040:0254b03": "宋巨儒周元公程伯子乃旁尋墜緒。密闡心宗。或問",
    "X88n1646_040:0254b04": "儒佛異同。伯子曰。公本來處還有儒佛否。伊川晚閱",
    "X88n1646_040:0254b05": "內典。遇異人。始明此學。考亭亦曰。達摩盡翻窠臼。尤",
    "X88n1646_040:0254b06": "為高妙。乃知斥佛老為異端。非程朱之定論也。自茲",
    "X88n1646_040:0254b07": "而降。去聖時遙。儒昧通方。釋拘異學。由是西來妙旨",
    "X88n1646_040:0254b08": "東土希聲。所幸教外之單傳。具載傳燈之五錄。濟禪",
    "X88n1646_040:0254b09": "師以其書浩博。撮為會元。斯固莊生所譏。聖人已往",
    "X88n1646_040:0254b10": "而糟粕徒存焉者。然而求道之人。有能因言筌窮理",
    "X88n1646_040:0254b11": "窟。日由繹之。夕鑽剔之。忽焉而鋸窮木斷。水到渠成。",
    "X88n1646_040:0254b12": "所謂因指以見月。假筏而渡海。亦易易焉。則是此土",
    "X88n1646_040:0254b13": "此書之不可一日無矣。賤子幼慕神仙。每符瑞夢。既",
    "X88n1646_040:0254b14": "聞魯訓。知反求乎六經。載遇竺墳。時泛觀乎三藏。稍",
    "X88n1646_040:0254b15": "能通其一貫。會其殊塗。祇自討論。無誰告語。嗟乎。五",
    "X88n1646_040:0254b16": "千退席憫增慢之難移。四十無聞嗟寓形之易盡。願",
    "X88n1646_040:0254b17": "與同懷之士。共成得道之因。敢以此書請同戮力。昔",
    "X88n1646_040:0254b18": "在先覺有聞半偈而明心。或識二字而證果。矧二十",
    "X88n1646_040:0254b19": "卷之活句。誠百千劫之奇逢。入此法門皆當作佛。倘",
    "X88n1646_040:0254b20": "有通微俊彥。慧徹高賢。盡捨牀頭阿堵物。成就世間",
    "X88n1646_040:0254b21": "希有事。庶開來而繼往。亦自度而度人。不亦偉與。幸",
    "X88n1646_040:0254b22": "無膠泥。曲儒談曰。非吾孔氏之書也。居父喪。既葬乃",
    "X88n1646_040:0254b23": "渡江上鄮山禮佛舍利。既至僧出一塔中。懸金磬。可",
    "X88n1646_040:0254b24": "寸計。內視舍利圜轉不定。初如珠。已如彈丸。已如瓜。",
    "X88n1646_040:0254c01": "忽如車輪。五色變幻光彩射目。時同遊者或見如梧",
    "X88n1646_040:0254c02": "子色白。或見如菽色青。與繩心異之。因出金建石浮",
    "X88n1646_040:0254c03": "圖。藏塔其中。書其事。乞諸宰官居士。遂重興塔殿。密",
    "X88n1646_040:0254c04": "藏開公首募刻小本藏經。與繩與．馮開之．陳廷祼等",
    "X88n1646_040:0254c05": "倡導甚力。遠近響應。終以集事。開之。名夢禎。秀水人。",
    "X88n1646_040:0254c06": "萬歷中進士。官至國子祭酒。免歸。師事紫柏可公。發",
    "X88n1646_040:0254c07": "宏護之願。刺血寫經律論各一卷。廷祼別有傳。與繩",
    "X88n1646_040:0254c08": "晚歲亦從紫柏老人遊。研究益力。已而修念佛三昧。",
    "X88n1646_040:0254c09": "及臥疾。陽陽如平時。左手握心印。經旬不解。紫栢來",
    "X88n1646_040:0254c10": "視。歎其心力堅猛。為說偈曰。手印堅持。眾所見者。手",
    "X88n1646_040:0254c11": "印之初。不可心測。豈能目覩。是不能覩。即壞不壞。智",
    "X88n1646_040:0254c12": "者了然。眾人驚怪。卒贈太子太保。諡莊簡。子伯貞。名",
    "X88n1646_040:0254c13": "基忠。能紹其學。以蔭為兵部司務遷刑部郎中。會紫",
    "X88n1646_040:0254c14": "柏以妖書事被誣下獄。既說偈化去。伯貞贊其像曰。",
    "X88n1646_040:0254c15": "昔先莊簡。法門金湯。博求龍象。為法津梁。既遇吾師。",
    "X88n1646_040:0254c16": "曰真法王。歸依參請。篤老皇皇。忠得夤緣。巾瓶侍旁。",
    "X88n1646_040:0254c17": "昏衢智燈。苦海慈航。世間父執。出世導師。近之則畏。",
    "X88n1646_040:0254c18": "遠之又思。創見則詫。即之轉慈。揭示道要。能覺我迷。",
    "X88n1646_040:0254c19": "我於彈指。悟昔之非。舍海認漚。乃今始知。因師知佛。",
    "X88n1646_040:0254c20": "因佛知儒。靈明廓徹。乃有階梯。師曰咄咄。階梯非是。",
    "X88n1646_040:0254c21": "脚下承當。舉足便至。每惟深慈。感激涕泗。法乳難酬。",
    "X88n1646_040:0254c22": "有死無二。豈期緣慳。躬承師逝。嗟呼哲人。不可思議。",
    "X88n1646_040:0254c23": "戒慧之光。遇緣益熾。遊於福堂。作大法施。歷諸苦惱。",
    "X88n1646_040:0254c24": "意地寂然。既展王法。曰了夙緣。合掌跏趺。隻履翩翩。",
    "X88n1646_040:0255a01": "六月牢戶。露地風煙。屹峙如山。光溢於顴。西源夏瘞。",
    "X88n1646_040:0255a02": "淫潦成川。傾城漂舍。激蕩靡堅。意此土封。雨齧風穿。",
    "X88n1646_040:0255a03": "南遷啟龕。載覿師顏。相好莊嚴。儼若生前。聞古賢聖。",
    "X88n1646_040:0255a04": "去來如意。定慧力故。結成舍利。入火入水。色身不壞。",
    "X88n1646_040:0255a05": "不圖愚蒙。覩此奇異。允若師言。驗瞑目地。非肉身佛。",
    "X88n1646_040:0255a06": "豈能若是。伯貞後卒於官(明史．阿育山志．紫柏老人集．五燈會元序．平湖志．密",
    "X88n1646_040:0255a07": "藏禪師遺集附錄)。",
    "X88n1646_040:0255a08": "知歸子曰。敏卿之於雲棲。與繩之於紫柏。非徒外護",
    "X88n1646_040:0255a09": "而已。考其言論風旨。亦各有相喻於微者焉。嚴氏陸",
    "X88n1646_040:0255a10": "氏代有顯人。予采其通知佛法者著於篇。嗚呼。世祿",
    "X88n1646_040:0255a11": "之家。驕以取敗者多矣。非範之於道。其能久乎。",
    "X88n1646_040:0255a12": "汪大紳云。佛與眾生。心性本無差別。過關人不妨",
    "X88n1646_040:0255a13": "如此道。未過關人畢竟以換却凡心一句為斬關",
    "X88n1646_040:0255a14": "奪隘要著。凡心者何。眾生色心也。眾生全靠著這",
    "X88n1646_040:0255a15": "色心育養五蘊。安隱六根。受用六塵。陪奉自謂快",
    "X88n1646_040:0255a16": "活度日。不知本來一段光明陷在色心之中。五蘊",
    "X88n1646_040:0255a17": "埋却。六根交結。六塵封蔽。弄得你這段光明污染",
    "X88n1646_040:0255a18": "千生。流浪萬劫。無絲毫出頭分。在你須起箇厭離",
    "X88n1646_040:0255a19": "心。換却他方。是如何得換却。宗門中人拋一無義",
    "X88n1646_040:0255a20": "味語在你肚子裏。與鐵酸饀相似。任你咬嚼。色心",
    "X88n1646_040:0255a21": "一點也育養他不來。咬嚼到得五蘊可憐。六根零",
    "X88n1646_040:0255a22": "落。六塵消煞。所謂敗家散宅時候也。家已散矣。宅",
    "X88n1646_040:0255a23": "已敗矣。這段光明自然出現。盖天盖地去也。淨土",
    "X88n1646_040:0255a24": "中人請一尊佛放在你肚子裏。這便是你的主人",
    "X88n1646_040:0255b01": "公了也。念念無間。一心供養。供養久之。佛念漸長。",
    "X88n1646_040:0255b02": "色心自漸漸消去。消到盡時。即此五蘊根塵變成",
    "X88n1646_040:0255b03": "佛國。所謂形段身易為光明身者。只是還你那一",
    "X88n1646_040:0255b04": "段光明耳。換却凡心一句。是修行大關隘。換得來",
    "X88n1646_040:0255b05": "是聖。換不得來是凡。此處沒毫頭許假借。修行人",
    "X88n1646_040:0255b06": "須自考。若過不得這關。慎勿徒效過關人說心說",
    "X88n1646_040:0255b07": "性是一是二。賺却一生也。儒門中苦苦說道心人",
    "X88n1646_040:0255b08": "心。義理之性。氣質之性。亦最是要緊去處。克得己",
    "X88n1646_040:0255b09": "方得。由己變化得氣質之性。方能成性。此如水之",
    "X88n1646_040:0255b10": "寒。火之熱。無可疑者。於此未能痛下工夫。現成說",
    "X88n1646_040:0255b11": "箇是一者。只為做了色心眷屬。捨不得食色性也",
    "X88n1646_040:0255b12": "一句耳○嚴氏之於雲棲。陸氏之於紫柏。遙遙相",
    "X88n1646_040:0255b13": "對。章法天然入妙。"
}