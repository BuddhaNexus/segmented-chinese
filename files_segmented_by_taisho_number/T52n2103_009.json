{
    "T52n2103_009:0143c16": "廣弘明集卷第九",
    "T52n2103_009:0143c18": "大唐西明寺沙門釋道宣撰",
    "T52n2103_009:0143c19": "之五辯惑篇第二之五",
    "T52n2103_009:0143c20": "9 笑道論(甄鸞)(九)笑道論其文廣抄取可笑者",
    "T52n2103_009:0143c21": "臣鸞啟。奉勅令詳佛道二教。定其先後淺深",
    "T52n2103_009:0143c22": "同異。臣不揆疎短。謹具錄以聞。臣竊以佛之",
    "T52n2103_009:0143c23": "與道教跡不同。出沒隱顯變通亦異。幽微妙",
    "T52n2103_009:0143c24": "密未易詳度。且一往相對。佛者以因緣為宗。",
    "T52n2103_009:0143c25": "道以自然為義。自然者無為而成。因緣者積",
    "T52n2103_009:0143c26": "行乃證。守本則事靜而理均。違宗則意悖而",
    "T52n2103_009:0143c27": "教偽。理均則始終若一。教偽則無所不為。案",
    "T52n2103_009:0143c28": "老子五千文辭義俱偉。諒可貴已。立身治國",
    "T52n2103_009:0143c29": "君民之道富焉。所以道有符書厭詛之方。佛",
    "T52n2103_009:0144a01": "禁怪力背哀之術。彼此相形。致使世人疑其",
    "T52n2103_009:0144a02": "邪正。此豈大道自然虛寂無為之意哉。將以",
    "T52n2103_009:0144a03": "後人背本妄生穿鑿故也。又道家方術以昇",
    "T52n2103_009:0144a04": "仙為神。因而誑惑偷潤目下。昔徐福欺妄分",
    "T52n2103_009:0144a05": "國於夷丹。文成五利妖偽於漢世。三張詭惑",
    "T52n2103_009:0144a06": "於西梁。孫恩搔擾於東越。此之巨蠧自古稱",
    "T52n2103_009:0144a07": "誣。以之匡政政多邪僻。以之導民民多詭惑。",
    "T52n2103_009:0144a08": "驗其書典卷卷自違。論其理義首尾無取。昔",
    "T52n2103_009:0144a09": "行父之為人也。見有禮於其君者。敬之如孝",
    "T52n2103_009:0144a10": "子之養父母。見無禮於其君者。惡之如鷹鸇",
    "T52n2103_009:0144a11": "之逐鳥雀。宣尼云。君子之事上也。進思盡忠",
    "T52n2103_009:0144a12": "退思補過。將順其美匡救其惡。故上下能相",
    "T52n2103_009:0144a13": "親也。春秋傳曰。君所謂可而有否焉。臣獻其",
    "T52n2103_009:0144a14": "可以去其否。臣亦何人。奉勅降問敢不實答。",
    "T52n2103_009:0144a15": "其道德二卷可為儒林之宗。所疑紕繆者去",
    "T52n2103_009:0144a16": "其兩端請量刪定。案五千文曰。上士聞道勤",
    "T52n2103_009:0144a17": "而行之。中士聞道若存若亡。下士聞道大笑",
    "T52n2103_009:0144a18": "之。不笑不名為道。臣輒率下士之見為笑道",
    "T52n2103_009:0144a19": "論三卷合三十六條。三卷者笑其三洞之名。",
    "T52n2103_009:0144a20": "三十六條者笑其經有三十六部。戰汗上呈",
    "T52n2103_009:0144a21": "心魂失守。謹啟。大周天和五年二月十五",
    "T52n2103_009:0144a22": "日。前司隷母極縣開國伯臣甄鸞啟。",
    "T52n2103_009:0144a23": "笑道論卷上",
    "T52n2103_009:0144a24": "造立天地一年號差舛二元為天人",
    "T52n2103_009:0144a25": "三結士為人四五佛並出五五練",
    "T52n2103_009:0144a26": "生尸六觀音侍老七佛西法陰八",
    "T52n2103_009:0144a27": "笑道論卷中",
    "T52n2103_009:0144a28": "日經不同九崑崙飛浮十法道立官",
    "T52n2103_009:0144a29": "十一稱南無佛十二鳥跡前文十三",
    "T52n2103_009:0144b01": "張騫取經十四日月普集十五大上",
    "T52n2103_009:0144b02": "尊貴十六五󰝿命鑿十七老子作佛",
    "T52n2103_009:0144b03": "十八勅使瞿曇十九事邪求道二十",
    "T52n2103_009:0144b04": "邪氣亂政二十一誡木枯死二十二",
    "T52n2103_009:0144b05": "笑道論卷下",
    "T52n2103_009:0144b06": "北方禮始二十三害親求道二十四",
    "T52n2103_009:0144b07": "延生年符二十五樁與劫齊二十六",
    "T52n2103_009:0144b08": "隨劫生死二十七服丹金色二十八",
    "T52n2103_009:0144b09": "改佛為道二十九偷佛因果三十道",
    "T52n2103_009:0144b10": "經未出言出三十一五億重天三十二",
    "T52n2103_009:0144b11": "出入威儀三十三道士奉佛三十四",
    "T52n2103_009:0144b12": "道士合氣三十五諸子道書三十六",
    "T52n2103_009:0144b13": "1 造立天地造立天地一",
    "T52n2103_009:0144b14": "一太上道君造立天地。初記稱老子。以周",
    "T52n2103_009:0144b15": "幽王德衰。欲西度關。與尹喜期三年後於長",
    "T52n2103_009:0144b16": "安市青羊肝中相見。老子乃生皇后腹中。至",
    "T52n2103_009:0144b17": "期喜見有賣青羊肝者。因訪見老子從母懷",
    "T52n2103_009:0144b18": "中起。頭鬢皓首身長丈六。戴天冠捉金杖。",
    "T52n2103_009:0144b19": "將尹喜化胡。隱首陽山。紫雲覆之。胡王疑妖。",
    "T52n2103_009:0144b20": "鑊煮而不熱。老君大瞋考殺胡王。七子及國",
    "T52n2103_009:0144b21": "人一分並死。王方伏令國人受化。髠頭不",
    "T52n2103_009:0144b22": "妻受二百五十戒。作吾形香火禮拜。老子",
    "T52n2103_009:0144b23": "遂變形。左目為日右目為月。頭為崑山髮",
    "T52n2103_009:0144b24": "為星宿。骨為龍肉為狩腸為蛇。腹為海。指",
    "T52n2103_009:0144b25": "為五嶽。毛為草木。心為華蓋。乃至兩腎合為",
    "T52n2103_009:0144b26": "真要父母。",
    "T52n2103_009:0144b27": "臣鸞笑曰。漢書云。長安本名咸陽。漢祖定天",
    "T52n2103_009:0144b28": "下將都雒邑。因婁敬之諫乃歎曰。朕當長安",
    "T52n2103_009:0144b29": "於此。因爾名之。周幽未有何得老子。預知",
    "T52n2103_009:0144c01": "長安與尹喜期乎。又案三天正法混沌經云。",
    "T52n2103_009:0144c02": "混沌之始。清氣為天濁氣為地。便有七曜萬",
    "T52n2103_009:0144c03": "像之形其來久矣。豈有化胡之後老子方變",
    "T52n2103_009:0144c04": "為日月山川之類乎。若爾者是則幽王之前。",
    "T52n2103_009:0144c05": "天地未生萬物。云何道經有三皇五帝三王",
    "T52n2103_009:0144c06": "乎。然則天地起自幽王矣。又造天地記云。崑",
    "T52n2103_009:0144c07": "崙山高四千八百里。上有玉京山大羅山。各",
    "T52n2103_009:0144c08": "高四千八百里。三山合則高一萬四千四百",
    "T52n2103_009:0144c09": "里。又廣說品云。天地相去萬萬五千里。計紫",
    "T52n2103_009:0144c10": "微宮在五億重天之上。是則高於崑崙山數",
    "T52n2103_009:0144c11": "百萬里。而老君以心為華蓋。肝為青帝宮。脾",
    "T52n2103_009:0144c12": "為紫微宮。頭為崑崙山。不知老君何罪倒竪",
    "T52n2103_009:0144c13": "於地。頭在下肝在上。以顛倒故見亦倒乎。以",
    "T52n2103_009:0144c14": "長安為度關之年。幽王為開闢之歲。將以化",
    "T52n2103_009:0144c15": "物。詎可承乎。",
    "T52n2103_009:0144c16": "2 年號差舛者二年號差舛者道德經序云。老子以上皇",
    "T52n2103_009:0144c17": "元年丁卯。下為周師。無極元年癸丑去周度",
    "T52n2103_009:0144c18": "關。笑曰。古先帝王立年無號。至漢武帝創",
    "T52n2103_009:0144c19": "起建元。後王因之遂至今日。上皇孟浪可笑",
    "T52n2103_009:0144c20": "之深。",
    "T52n2103_009:0144c21": "又文始傳云。老子從三皇已來。代代為國師",
    "T52n2103_009:0144c22": "化胡。又云湯時為錫壽子。周初郭叔子。既",
    "T52n2103_009:0144c23": "為國師應傳典籍。何為不述。但列伊尹傅說",
    "T52n2103_009:0144c24": "呂望康邵之人乎。而傅說者。惟注老子為柱",
    "T52n2103_009:0144c25": "下史。道家注為周師。便是俗官。如何史傳",
    "T52n2103_009:0144c26": "不說。又上皇元年歲在丁卯。計姬王一代七",
    "T52n2103_009:0144c27": "百餘年。未聞上皇之號。檢諸史傳皆云。老子",
    "T52n2103_009:0144c28": "以景王時度關。魯哀十六年孔丘卒。即周",
    "T52n2103_009:0144c29": "敬王時。敬王即景王之子。景王即幽王之後",
    "T52n2103_009:0145a01": "一十餘世。此則孔老同時。而化胡經乃云。幽",
    "T52n2103_009:0145a02": "王之日度關。不聞更返。何得與孔子相見乎。",
    "T52n2103_009:0145a03": "化胡又云。為周柱史七百年。計周初至幽王。",
    "T52n2103_009:0145a04": "止有三百餘年。何得妄作。然上皇之年道門",
    "T52n2103_009:0145a05": "詭號。故靈寶云。我於上皇元年半劫度人。其",
    "T52n2103_009:0145a06": "時人壽萬八千歲。如何超取半劫前號將來",
    "T52n2103_009:0145a07": "近世用乎。一何可笑。且上皇無極並是無識",
    "T52n2103_009:0145a08": "穿鑿。作者欲神其術。仍以年號加日。冀有信",
    "T52n2103_009:0145a09": "者從之。",
    "T52n2103_009:0145a10": "又云。代代為國師。葛洪神仙序中具說已怪",
    "T52n2103_009:0145a11": "尋。聖人既出匡救為先。而夏桀陵虐塗炭生",
    "T52n2103_009:0145a12": "民。成湯武丁思賢若渴。老子何以賢君不輔",
    "T52n2103_009:0145a13": "虐政不師。修身養性自守而已。期頤將及。自",
    "T52n2103_009:0145a14": "知死至潛行西度。獨為尹說直令讀誦。不勸",
    "T52n2103_009:0145a15": "授人。身死關中墳隴見在。秦佚弔之三號而",
    "T52n2103_009:0145a16": "出。究前傳經後人妄論。雖曰尊崇。翻成辱",
    "T52n2103_009:0145a17": "道。",
    "T52n2103_009:0145a18": "3 元為天人者三元為天人者太上三元品云。上元一品",
    "T52n2103_009:0145a19": "天宮元氣始凝。三光開明青黃之氣置上元",
    "T52n2103_009:0145a20": "三宮。第一宮名玄都元陽七寶紫微宮。則",
    "T52n2103_009:0145a21": "有青元始陽之氣。總主上真自然玉宮靈寶",
    "T52n2103_009:0145a22": "上皇諸天帝王上聖大神。其宮皆五億五萬",
    "T52n2103_009:0145a23": "五千五百五十五億萬重青陽之氣。其中神",
    "T52n2103_009:0145a24": "仙官僚人眾各有五億五萬乃至如上萬重。",
    "T52n2103_009:0145a25": "皆結自然青元之氣而為人也。其九宮重數",
    "T52n2103_009:0145a26": "官僚人眾皆同紫微。",
    "T52n2103_009:0145a27": "臣笑曰。三天正法經云。天光未朗蔚積未澄。",
    "T52n2103_009:0145a28": "七千餘劫玄景始分。九氣存焉。一氣相去九",
    "T52n2103_009:0145a29": "萬九千九百九十里。青氣高澄濁混下降。而",
    "T52n2103_009:0145b01": "九天真王元始天王生於九氣之中。氣結而",
    "T52n2103_009:0145b02": "形焉。便有九真之帝。皆九天清氣凝成九宇",
    "T52n2103_009:0145b03": "之位。三元夫人從氣而生在洞房宮玉童玉",
    "T52n2103_009:0145b04": "女各三千而侍。以天為父以氣為母。生於三",
    "T52n2103_009:0145b05": "元之君。",
    "T52n2103_009:0145b06": "又案靈寶罪根品云。太上道君禮元始天尊",
    "T52n2103_009:0145b07": "問十善等法。於是天尊命召神仙各說因緣。",
    "T52n2103_009:0145b08": "恒沙得道已成如來。其未成者亦如恒沙。又",
    "T52n2103_009:0145b09": "元始傳云。天堂對地獄。善者昇天惡者入",
    "T52n2103_009:0145b10": "地。若以此說理則不然。何者元始天王及太",
    "T52n2103_009:0145b11": "上道君諸天神人。皆結自然清元之氣而化",
    "T52n2103_009:0145b12": "為之本。非修戒而成者也。彼本不因持戒而",
    "T52n2103_009:0145b13": "成者。何得令我獨行善法而望得之乎。",
    "T52n2103_009:0145b14": "又案度人本行經云。太上道君言。我無量劫",
    "T52n2103_009:0145b15": "度人無數。元始天尊以我因緣之勳。賜我太",
    "T52n2103_009:0145b16": "上之號。推此有疑。如有無生成品云。空為萬",
    "T52n2103_009:0145b17": "物母。道為萬物父。此則先有於道乃有眾生。",
    "T52n2103_009:0145b18": "然此為道之父。非眾生所作。道既如此。眾生",
    "T52n2103_009:0145b19": "何用修善而作乎。又道生萬物。生物之初是",
    "T52n2103_009:0145b20": "則始也。我既始生未有染習。何得有六道四",
    "T52n2103_009:0145b21": "生苦樂之別乎。又不可也。又云。眾生神識本",
    "T52n2103_009:0145b22": "來自有。非道生者。道既能生萬物。神識豈非",
    "T52n2103_009:0145b23": "物乎。又不可也。",
    "T52n2103_009:0145b24": "4 四結土為人者四結土為人者三天正法經云。九氣既分。",
    "T52n2103_009:0145b25": "九真天王乃至三元夫人三元之君太上道君",
    "T52n2103_009:0145b26": "於是而形。逮至皇帝始立生民結土為像於",
    "T52n2103_009:0145b27": "曠野。三年能言。各在一方。故有傖秦夷羌。五",
    "T52n2103_009:0145b28": "情合德五法自然。承上真之氣而得為人也。",
    "T52n2103_009:0145b29": "臣笑曰。三元品善惡業對皆由一身。又元始",
    "T52n2103_009:0145c01": "傳云。若婬盜不孝。死入地獄受五苦八難。後",
    "T52n2103_009:0145c02": "生六畜邊夷之中。推此而言。乖違太甚。且",
    "T52n2103_009:0145c03": "皇帝土像之日。經于三年上真氣入乃能言",
    "T52n2103_009:0145c04": "語。此上清之氣與太上同源。論先未有惡善。",
    "T52n2103_009:0145c05": "何為入土像中。即墮八難為蠻夷乎。此土為",
    "T52n2103_009:0145c06": "像。先亦無因。云何造作之後。乃有中邊之別",
    "T52n2103_009:0145c07": "乎。又上真之氣為癡為黠。若其癡也。不應入",
    "T52n2103_009:0145c08": "土能言。如其黠也。應識五苦八難。如何不樂",
    "T52n2103_009:0145c09": "善樂而貪為苦難乎。推此諸條。可笑之深",
    "T52n2103_009:0145c10": "也。",
    "T52n2103_009:0145c11": "5 明五佛並興者五明五佛並興者文始傳云。老子以上皇",
    "T52n2103_009:0145c12": "元年下為周師。無極元年乘青牛薄板車度",
    "T52n2103_009:0145c13": "關。為尹喜說五千文曰。吾遊天地之間。汝未",
    "T52n2103_009:0145c14": "得道。不可相隨。當誦五千文萬遍。耳當洞",
    "T52n2103_009:0145c15": "聽目當洞視。身能飛行六通四達。期於成都。",
    "T52n2103_009:0145c16": "喜依言獲之。既訪相見。至罽賓檀特山中。乃",
    "T52n2103_009:0145c17": "至王以水火燒沈。老子乃坐蓮華中誦經如",
    "T52n2103_009:0145c18": "故。王求哀悔過。老子推尹喜為師。語王曰。吾",
    "T52n2103_009:0145c19": "師號佛。佛事無上。道王從受化。男女髠髮不",
    "T52n2103_009:0145c20": "娶於妻。是無上道承佛威神。委尹喜為罽賓",
    "T52n2103_009:0145c21": "國佛。號明光儒童。",
    "T52n2103_009:0145c22": "臣笑曰。廣說品云。始老國王聞天尊說法。",
    "T52n2103_009:0145c23": "與妻子俱得須陀洹果。清和國王聞之與群",
    "T52n2103_009:0145c24": "臣造天尊所。皆白日昇天。王為梵天之首。號",
    "T52n2103_009:0145c25": "玄中法師。其妻聞法同飛為妙梵天王。後生",
    "T52n2103_009:0145c26": "罽賓號憤陀力王。殺害無道。玄中法師須化",
    "T52n2103_009:0145c27": "度之。化生李氏之胎。八十二年剖左腋。生",
    "T52n2103_009:0145c28": "而白首。經三月乘白鹿與尹喜西遊隱檀特。",
    "T52n2103_009:0145c29": "三年憤陀力王獵見便燒沈。老子不死。王伏",
    "T52n2103_009:0146a01": "便剃髮改衣。姓釋名法號沙門。成果為釋迦",
    "T52n2103_009:0146a02": "牟尼佛。至漢世法流東秦。又文始傳。老子化",
    "T52n2103_009:0146a03": "胡推尹喜為師而化胡。消氷經云。尹喜推老",
    "T52n2103_009:0146a04": "子為師也。文始傳云。吾師號佛。佛事無上",
    "T52n2103_009:0146a05": "道。又云。無上道承佛威神委尹喜為佛。推",
    "T52n2103_009:0146a06": "此眾途師弟亂矣。何名教之存乎。又化胡消",
    "T52n2103_009:0146a07": "氷經皆言。老子化罽賓身自為佛。廣說品。憤",
    "T52n2103_009:0146a08": "陀力王老之妻也。得道號釋迦牟尼佛。即秦",
    "T52n2103_009:0146a09": "漢所流者。玄妙篇云。老子入關至天竺維衛",
    "T52n2103_009:0146a10": "國。入於夫人清妙口中。至後年四月八日剖",
    "T52n2103_009:0146a11": "左腋而生。舉手曰。天上天下惟我為尊。三界",
    "T52n2103_009:0146a12": "皆苦何可樂者。尋罽賓一國乃有五佛俱出。",
    "T52n2103_009:0146a13": "一是尹喜號儒童者。二是老子化罽賓者。三",
    "T52n2103_009:0146a14": "老子之妻憤陀王號釋迦者。四老子在維衛",
    "T52n2103_009:0146a15": "作佛。亦號釋迦。五白淨王子悉達作佛。復號",
    "T52n2103_009:0146a16": "釋迦。案文始傳云。五百年一賢千年一聖。",
    "T52n2103_009:0146a17": "今五佛並出。不覺煩乎。若言聖人能分身化",
    "T52n2103_009:0146a18": "物。說經亦必多方。何為老化則多。經惟二卷",
    "T52n2103_009:0146a19": "不變。至於儒童尹喜憤陀佛經。無聞於今。但",
    "T52n2103_009:0146a20": "是白淨王子所說。以此推之。老喜為佛。虛妄",
    "T52n2103_009:0146a21": "可曝。且老經祕說不許人聞。前後相番誠有",
    "T52n2103_009:0146a22": "遠意。然老能作佛。止是一人道士。不知奉",
    "T52n2103_009:0146a23": "佛惑之甚矣。如父為道士。豈以道人子為道",
    "T52n2103_009:0146a24": "士。豈以道人故。而不認其父乎。",
    "T52n2103_009:0146a25": "6 五練生尸者六五練生尸者五練經云。滅度者用色繒。",
    "T52n2103_009:0146a26": "天子一匹。公王一丈。庶民五尺。上金五兩而",
    "T52n2103_009:0146a27": "作一龍。庶民用鐵五色石五枚。以書玉文。通",
    "T52n2103_009:0146a28": "夜露埋。深三尺。女青文曰。九祖幽魂即出長",
    "T52n2103_009:0146a29": "夜入光明天。供其厨飯三十二年。還其故形",
    "T52n2103_009:0146b01": "而更生矣。",
    "T52n2103_009:0146b02": "臣笑曰。三元品中天地大水三宮九府九宮",
    "T52n2103_009:0146b03": "一百二十曹。罪福功行。考官書之無有差錯。",
    "T52n2103_009:0146b04": "善者益壽惡者奪算。豈有不因業行直用五",
    "T52n2103_009:0146b05": "尺繒。而令九祖幽魂入光明天。三十二年還",
    "T52n2103_009:0146b06": "故形耶。不然之談。於斯可見。計五練之文。出",
    "T52n2103_009:0146b07": "天地未分之前。至今亦應用者。則三十二年",
    "T52n2103_009:0146b08": "後穿塚而出也。耳目所知。何為羲皇已來。",
    "T52n2103_009:0146b09": "不聞道士死屍九祖從地出者耶。不然之",
    "T52n2103_009:0146b10": "狀。又可笑也。今郊野古塚。亦有穴開焉。非道",
    "T52n2103_009:0146b11": "士祖父更生之處乎。亦可啟齒。",
    "T52n2103_009:0146b12": "7 觀音侍道者七觀音侍道者有道士造老像。二菩薩侍",
    "T52n2103_009:0146b13": "之。一曰金剛藏。二曰觀世音。又道士服黃",
    "T52n2103_009:0146b14": "布帔。或似服帊通身被之。偷佛僧袈裟法",
    "T52n2103_009:0146b15": "服之相。其服黃帔。乃是古賢之衣。橫被加",
    "T52n2103_009:0146b16": "前兩帶者。今悉削除。學僧服像。",
    "T52n2103_009:0146b17": "臣笑曰。案諸天內音八字文曰。梵形落空九",
    "T52n2103_009:0146b18": "重推前。天真皇人。解曰。梵形者。元始天尊。",
    "T52n2103_009:0146b19": "於龍漢之世號也。至赤明年。號觀音矣。又案",
    "T52n2103_009:0146b20": "蜀記云。張陵避瘧丘社中。得呪鬼之術。自造",
    "T52n2103_009:0146b21": "符書以誑百姓。為大蛇所吞。弟子恥之。云白",
    "T52n2103_009:0146b22": "日昇天。陵子衡為係師。衡子魯為嗣師。以祖",
    "T52n2103_009:0146b23": "妖法惑亂天下。漢書云。劉焉以魯為督義司",
    "T52n2103_009:0146b24": "馬。遂殺漢中太守蘇固。便得漢中。鬼道化人。",
    "T52n2103_009:0146b25": "時傳黃衣當王。魯遂令其部眾改著黃衣巾",
    "T52n2103_009:0146b26": "帔。代漢之徵。自爾至今黃服不絕。像服沙門。",
    "T52n2103_009:0146b27": "良可悲也。且立身之本。忠孝為先。子像父侍",
    "T52n2103_009:0146b28": "天地不立。觀音極位大士。老子不及大賢。而",
    "T52n2103_009:0146b29": "令祖父立侍子孫是不孝也。又襲張魯逆人之",
    "T52n2103_009:0146c01": "服。是不忠也。既挾不忠不孝。何足踵焉。",
    "T52n2103_009:0146c02": "8 佛生西陰者八佛生西陰者老子序云。陰陽之道化成",
    "T52n2103_009:0146c03": "萬物。道生於東。為木陽也。佛生於西。為金陰",
    "T52n2103_009:0146c04": "也。道父佛母。道天佛地。道生佛死道因佛緣。",
    "T52n2103_009:0146c05": "並一陰一陽不相離也。佛者道之所生。大乘",
    "T52n2103_009:0146c06": "守善道者。自然無所從生。佛會大坐。法地方",
    "T52n2103_009:0146c07": "也。道會小坐。法天圓也。道人不兵者。乃是陰",
    "T52n2103_009:0146c08": "氣女人像也。故不加兵役。道作兵者。可知道",
    "T52n2103_009:0146c09": "人見天子王侯不拜。像女人深宮不干政也。",
    "T52n2103_009:0146c10": "道士見天子守令拜者。以干政為臣僚也。道",
    "T52n2103_009:0146c11": "會飲酒者無過也。佛會不飲。以女人飲酒犯",
    "T52n2103_009:0146c12": "七出也。道會不齋。以主生生須食也。佛會持",
    "T52n2103_009:0146c13": "齋。以主死死不食也。又以女人節食也。道",
    "T52n2103_009:0146c14": "人獨坐。以女人守一也。道士聚宿故無所",
    "T52n2103_009:0146c15": "制也。",
    "T52n2103_009:0146c16": "臣笑曰。文始傳云。道生東木男也。佛生西金",
    "T52n2103_009:0146c17": "女也。今以五行推之。則金能刻木。木以金為",
    "T52n2103_009:0146c18": "官鬼。金以木為妻財。推此則佛是道之官鬼。",
    "T52n2103_009:0146c19": "道是佛之妻財也。又云。道生佛者理則不然。",
    "T52n2103_009:0146c20": "陰陽五行豈有生金之木。故知道不生佛。道",
    "T52n2103_009:0146c21": "人大坐。以是道之官府。道士小坐。以上逼於",
    "T52n2103_009:0146c22": "官也。道人不兵租者。以本王種故免也。道士",
    "T52n2103_009:0146c23": "庶賤兵租是常。道經若此。若免兵租便違道",
    "T52n2103_009:0146c24": "教。又靈寶大誡云。道士不飲酒不干貴。如何",
    "T52n2103_009:0146c25": "故違犯大誡乎。後之紜紜。全無指的。又云。道",
    "T52n2103_009:0146c26": "士以齋為死法。故不齋者。何不飽食終日養",
    "T52n2103_009:0146c27": "此形骸。而興絕粒服氣以求長生之術乎。卒",
    "T52n2103_009:0146c28": "不見之終。為捕影之論矣。又云。道人獨臥道",
    "T52n2103_009:0146c29": "士聚宿。據此合氣。黃書不可妄乎。",
    "T52n2103_009:0147a01": "9 日月周徑者九日月周徑者文始傳云。天去地四十萬九",
    "T52n2103_009:0147a02": "千里。日月直度各三千里。周迴六千里。天地",
    "T52n2103_009:0147a03": "午子相去九千萬萬里。卯酉四隅亦爾轉",
    "T52n2103_009:0147a04": "形。濟苦經云。崑崙山高一萬五千里。",
    "T52n2103_009:0147a05": "臣笑曰。依濟苦經云。天地相去萬萬五千里。",
    "T52n2103_009:0147a06": "與前文始。全所不同。文始傳云。日月周圍六",
    "T52n2103_009:0147a07": "千里。徑三千里。據法則圍九千里。如何但止",
    "T52n2103_009:0147a08": "六千耶。又天圓地方道家恒述。今四隅與方",
    "T52n2103_009:0147a09": "等量。則天地俱圓矣。化胡云。佛法上限止極",
    "T52n2103_009:0147a10": "三十三天。不及道之八十一天上也。又云。",
    "T52n2103_009:0147a11": "崑山九重重相去九千里。山有四面。面有一",
    "T52n2103_009:0147a12": "天。故四九三十六天。第一重帝釋居之。今計",
    "T52n2103_009:0147a13": "崑山高一萬五千里。而有九重。重高九千。",
    "T52n2103_009:0147a14": "則高八萬一千。而言萬五千者。何太乖各。",
    "T52n2103_009:0147a15": "大可笑也。",
    "T52n2103_009:0147a16": "10 崑崙飛浮者十崑崙飛浮者文始傳云。萬萬億萬萬歲。",
    "T52n2103_009:0147a17": "一大水崑崙飛浮。爾時飛仙迎取天王及善",
    "T52n2103_009:0147a18": "民。安之山上。復萬萬億歲大火起。爾時聖",
    "T52n2103_009:0147a19": "人飛迎天王及人。安于山上。",
    "T52n2103_009:0147a20": "臣笑曰。濟苦經云。天地劫燒洞然空蕩。清氣",
    "T52n2103_009:0147a21": "為天濁氣為地。乃使巨靈胡亥造立山川日",
    "T52n2103_009:0147a22": "月如前。崑山飛浮容可迎人安山之上。若天",
    "T52n2103_009:0147a23": "地洞然山為火焚。義不獨立。如何迎取王人",
    "T52n2103_009:0147a24": "安山上乎。",
    "T52n2103_009:0147a25": "又度人妙經云。五億重天之上大羅之天。有",
    "T52n2103_009:0147a26": "玉京山。災所不及。計太上慈愍。何不迎之以",
    "T52n2103_009:0147a27": "在玉京乎。若看死不迎。是不慈也。若不能迎。",
    "T52n2103_009:0147a28": "是欺詐也。又度人本行經云。道言我隨劫生",
    "T52n2103_009:0147a29": "死。然大上道君。居大羅之上。災所不及。猶",
    "T52n2103_009:0147b01": "云隨劫生死。自餘飛仙。如何迎取天王善人。",
    "T52n2103_009:0147b02": "安于山上令免死者。深大愚騃。又可笑也。",
    "T52n2103_009:0147b03": "11 法道天置官者十一法道天置官者五符經云。中黃道君",
    "T52n2103_009:0147b04": "曰。天生萬物人為貴也。人身苞含天地無所",
    "T52n2103_009:0147b05": "不法。立天子置三公九卿二十七大夫八十",
    "T52n2103_009:0147b06": "一元士九州百二十郡千二百縣也。膽為天",
    "T52n2103_009:0147b07": "子大道君。脾為皇后。心為太尉。左腎為司徒。",
    "T52n2103_009:0147b08": "右腎為司空。封八神及臍為九卿珠樓神十",
    "T52n2103_009:0147b09": "二胃神十二三焦神三。合為二十七大夫。四",
    "T52n2103_009:0147b10": "支神為八十一。元士合之百二十。以法郡數",
    "T52n2103_009:0147b11": "也。又肺為尚書府。肝為蘭臺府。",
    "T52n2103_009:0147b12": "臣笑曰。檢道經州縣之名。文似近代所出。古",
    "T52n2103_009:0147b13": "縣大而郡小。見于春秋及周書洛誥。今反以",
    "T52n2103_009:0147b14": "郡大於縣。是則非春秋已前道經乎。誣惘迷",
    "T52n2103_009:0147b15": "謬不可觀。而可笑也。",
    "T52n2103_009:0147b16": "12 稱南無佛者十二稱南無佛者化胡經云。老化胡。王",
    "T52n2103_009:0147b17": "不受其教。老子曰。王若不信。吾南入天竺",
    "T52n2103_009:0147b18": "化諸國。其道大興。自此已南無尊於佛者。胡",
    "T52n2103_009:0147b19": "王猶不信受曰。若南化天竺。吾當稽首稱南",
    "T52n2103_009:0147b20": "無佛。又流沙塞有加夷國。常為劫盜。胡王患",
    "T52n2103_009:0147b21": "之。使男子守塞常憂。因號男為憂婆塞。女",
    "T52n2103_009:0147b22": "子又畏加夷所掠。兼憂其夫為夷所困。乃因",
    "T52n2103_009:0147b23": "號憂婆夷。",
    "T52n2103_009:0147b24": "臣笑曰。胡言南無。此言歸命。亦云救我。胡",
    "T52n2103_009:0147b25": "言憂婆塞。此言善信男也。憂婆夷者。云善",
    "T52n2103_009:0147b26": "信女也。若以老子言。佛出於南。便云南無佛",
    "T52n2103_009:0147b27": "者。若出於西方。可云西無佛乎。若言。男子守",
    "T52n2103_009:0147b28": "塞可名憂塞。女子憂夫恐夷可名為憂夷。未",
    "T52n2103_009:0147b29": "知婆者。復可憂其祖母乎。如此依字釋詁。醜",
    "T52n2103_009:0147c01": "拙困辱。大可笑也。",
    "T52n2103_009:0147c02": "13 鳥跡前文者十三鳥跡前文者洞神三皇經。稱西域仙",
    "T52n2103_009:0147c03": "人曰皇文者。乃是三皇已前鳥。跡之始文章",
    "T52n2103_009:0147c04": "也。又云。三皇者。則三洞之尊神。大有之祖",
    "T52n2103_009:0147c05": "氣。天皇主氣。地皇主神。人皇主生。三合成德",
    "T52n2103_009:0147c06": "萬物化生。",
    "T52n2103_009:0147c07": "臣笑曰。南極真人問事品稱。靈寶真文三十",
    "T52n2103_009:0147c08": "六卷。在玉京山玄臺玉室。真文大字滿中。天",
    "T52n2103_009:0147c09": "地淪沒萬成萬壞。真文獨明。此之真文。即三",
    "T52n2103_009:0147c10": "洞文也。三皇即三洞之尊神。必不在三洞之",
    "T52n2103_009:0147c11": "後。爾時未有鳥獸。何得云三皇已前鳥跡之",
    "T52n2103_009:0147c12": "始文也。若以伏羲為三皇者。案淮南子云。",
    "T52n2103_009:0147c13": "皇帝使倉頡覩鳥跡造文字。此則止在皇帝",
    "T52n2103_009:0147c14": "之時。何得云三皇已前鳥文之始乎。",
    "T52n2103_009:0147c15": "14 張騫取經者十四張騫取經者化胡經曰。迦葉菩薩云。",
    "T52n2103_009:0147c16": "如來滅後五百歲。吾來東遊以道授韓平子。",
    "T52n2103_009:0147c17": "白日昇天。又二百年。以道授張陵。又二百年。",
    "T52n2103_009:0147c18": "以道授建平子。又二百年。以授午室。爾後",
    "T52n2103_009:0147c19": "漢末陵遲不奉吾道。至漢明永平七年甲子",
    "T52n2103_009:0147c20": "歲。星晝現西方夜。明帝夢神人長一丈六尺",
    "T52n2103_009:0147c21": "項有日光。旦問群臣。傅毅曰。西方胡王太子",
    "T52n2103_009:0147c22": "成道號佛。明帝即遣張騫等。窮河源。經",
    "T52n2103_009:0147c23": "三十六國至舍衛。佛已涅槃。寫經六十萬五",
    "T52n2103_009:0147c24": "千言。至永平十八年乃還。",
    "T52n2103_009:0147c25": "臣笑曰。漢書云。張陵者後漢順帝時人。客學",
    "T52n2103_009:0147c26": "於蜀。入鶴鳴山為蛇所吞。計順帝。乃是明",
    "T52n2103_009:0147c27": "帝七世之孫。理不在明帝之前百餘年也。又",
    "T52n2103_009:0147c28": "云。明帝遣張騫尋河源者。此亦妄作。案漢書。",
    "T52n2103_009:0147c29": "張騫為前漢武帝尋河源。云何後漢明帝。復",
    "T52n2103_009:0148a01": "遣尋耶。不知騫是何長仙乎。代代受使。一",
    "T52n2103_009:0148a02": "何苦哉。又可笑其妄引也。",
    "T52n2103_009:0148a03": "15 日月普集者十五日月普集者諸天內音第三宗飄天",
    "T52n2103_009:0148a04": "八字文曰。澤落覺菩臺緣大羅。千天真皇人",
    "T52n2103_009:0148a05": "解曰。澤者天中山名。眾龍所窟落覺者道君",
    "T52n2103_009:0148a06": "之內名。菩臺者真人之隱號。玉臺處澤山之",
    "T52n2103_009:0148a07": "陽。三萬日月明其左右。羅漢月夫人。大劫既",
    "T52n2103_009:0148a08": "災。諸天日月會玉臺之下。大千世界之分。",
    "T52n2103_009:0148a09": "天下改易大千洞然。",
    "T52n2103_009:0148a10": "臣笑曰。濟苦經云。乾坤洞然之後。乃使巨靈",
    "T52n2103_009:0148a11": "胡亥造山川玄中造日月。崑山南三十兆里",
    "T52n2103_009:0148a12": "復有崑山。如是次第有千崑山。名小千界。",
    "T52n2103_009:0148a13": "復有千小千。名中千界。復有千中千。名一大",
    "T52n2103_009:0148a14": "千世界。計大千世界中有百億日月。又經云。",
    "T52n2103_009:0148a15": "大劫既交天地改易。日月星辰無有存者。若",
    "T52n2103_009:0148a16": "其普集則百億俱來。何為但三千而至。若餘",
    "T52n2103_009:0148a17": "不集者為是災所不及。為是本界闕少。若必",
    "T52n2103_009:0148a18": "少者。地上凡人。尚蒙日月之照。天上福勝。如",
    "T52n2103_009:0148a19": "何獨無照乎。又日月之下。乃是欲界。下人不",
    "T52n2103_009:0148a20": "名大羅上界災所不及。今不來者。理其然",
    "T52n2103_009:0148a21": "乎。將知造此經者。惟聞大千之名。迷於日月",
    "T52n2103_009:0148a22": "之數。故其然哉。",
    "T52n2103_009:0148a23": "16 大上尊貴者十六大上尊貴者文始傳稱。老子與尹喜",
    "T52n2103_009:0148a24": "遊天上。入九重白門天帝見老便拜。老命喜",
    "T52n2103_009:0148a25": "與天帝相禮。老子曰。太上尊貴。剋日引見。太",
    "T52n2103_009:0148a26": "上在玉京山七寶宮。出諸天上。寂寂冥冥清",
    "T52n2103_009:0148a27": "遠矣。",
    "T52n2103_009:0148a28": "臣笑曰。神仙傳云。吳郡沈義白日登仙。四",
    "T52n2103_009:0148a29": "百年後還家。說云。初上天時欲見天帝。尊",
    "T52n2103_009:0148b01": "貴不可見。遂先見太上。在正殿坐。男女侍",
    "T52n2103_009:0148b02": "數百人。如此狀明。則知太上劣於天帝矣。言",
    "T52n2103_009:0148b03": "大上尊貴治在眾天之上者妄也。今據九天",
    "T52n2103_009:0148b04": "生神章。太上住在玄都宮也。其玉清宮在玄",
    "T52n2103_009:0148b05": "都之上。何重宮復在玉清之上。便高玄都兩",
    "T52n2103_009:0148b06": "重矣。而老子云。太上治在眾天之上者。何謬",
    "T52n2103_009:0148b07": "如斯。",
    "T52n2103_009:0148b08": "17 五穀為刳命之鑿者十七五穀為刳命之鑿者化胡經云。三皇",
    "T52n2103_009:0148b09": "修道人皆不死。上古時。天生甘露地生醴",
    "T52n2103_009:0148b10": "泉。食飲長生。中古來天生五氣地出五味。",
    "T52n2103_009:0148b11": "食之延年。下古世薄天生風雨地養百獸。人",
    "T52n2103_009:0148b12": "捕食之。吾傷此際。故嘗百穀以食兆民。於是",
    "T52n2103_009:0148b13": "三皇各奉粟五斗為信。求世世子孫不絕五",
    "T52n2103_009:0148b14": "穀生神州。",
    "T52n2103_009:0148b15": "臣笑曰。五符經云。三仙王告皇帝曰。人所以",
    "T52n2103_009:0148b16": "壽考者。不食五穀故也。大有經曰。五穀刳命",
    "T52n2103_009:0148b17": "之鑿。臭五穀命促縮。此糧入腹無希久壽。",
    "T52n2103_009:0148b18": "汝欲不死腸中無屎。五府經云。黃精者三陽",
    "T52n2103_009:0148b19": "之氣。上太清宮。食之甘美。又長生也。未解",
    "T52n2103_009:0148b20": "老子何不嘗此。而嘗五穀腐人之腸乎。又三",
    "T52n2103_009:0148b21": "皇者皆神人也。何以不令子孫王於長生之",
    "T52n2103_009:0148b22": "國。而以五斗穀請子孫王於神州。求刳命腐",
    "T52n2103_009:0148b23": "腸之短壽乎又可笑耳。",
    "T52n2103_009:0148b24": "18 老子作佛者十八老子作佛者玄妙內篇云。老子入關",
    "T52n2103_009:0148b25": "往維衛國。入清妙夫人口中。後剖左腋生。行",
    "T52n2103_009:0148b26": "七步曰。天上天下惟我為尊。於是乃有佛法。",
    "T52n2103_009:0148b27": "臣笑曰。化胡經云。老化罽賓一切奉佛。老",
    "T52n2103_009:0148b28": "曰。却後百年。兜率天上更有真佛。託生舍衛",
    "T52n2103_009:0148b29": "白淨王宮。吾於爾時。亦遣尹喜下生從佛。號",
    "T52n2103_009:0148c01": "曰阿難。造十二部經。老子去後百年。舍衛國",
    "T52n2103_009:0148c02": "王果生太子。六年苦行。成道號佛。字釋迦文。",
    "T52n2103_009:0148c03": "四十九年欲入涅槃。老子復見於世號迦葉。",
    "T52n2103_009:0148c04": "在雙樹間。為諸大眾請啟如來三十六問訖。",
    "T52n2103_009:0148c05": "佛便涅槃。迦葉菩薩焚燒佛屍。取舍利分國",
    "T52n2103_009:0148c06": "造塔。阿育王又起八萬四千塔。即以事推。老",
    "T52n2103_009:0148c07": "子本不作佛。若作佛者。豈可老還自燒老屍",
    "T52n2103_009:0148c08": "而起塔耶。且可一笑。且老子諸經多云作佛。",
    "T52n2103_009:0148c09": "或作國師。豈可天下國師。與佛必待伯陽乎。",
    "T52n2103_009:0148c10": "度人化俗。要須李耳耶。若云佛不能作要須",
    "T52n2103_009:0148c11": "道者。從始氣以來。獨一老子。不許餘人悟大",
    "T52n2103_009:0148c12": "道而為國師耶。是則老為自伐惟我能也。然",
    "T52n2103_009:0148c13": "佛經。人人行行皆得佛果。道經不述。惟一",
    "T52n2103_009:0148c14": "老君。如何佛教如此之弘。道經如斯之隘乎。",
    "T52n2103_009:0148c15": "且妄言虛述首尾無據。蜀記。張陵蛇噉。而",
    "T52n2103_009:0148c16": "注白日昇天。漢書。劉安伏鉞。乃言長生不",
    "T52n2103_009:0148c17": "死道家誣老子作佛。詎可怪哉。",
    "T52n2103_009:0148c18": "又造天地經云。西化胡王。老子變形而去。左",
    "T52n2103_009:0148c19": "目為日。右目為月。案玄妙經云。老子乘日精",
    "T52n2103_009:0148c20": "入清妙口中。是則老子乘一目之精而入口",
    "T52n2103_009:0148c21": "也。計大道洞神何所不在。乃要憑一精而入",
    "T52n2103_009:0148c22": "胎乎。若必藉精。精依於首。若乘頭入。兩眼",
    "T52n2103_009:0148c23": "俱來。今乃乘一眼而入。使成偏見之大道",
    "T52n2103_009:0148c24": "乎。亦可笑也。",
    "T52n2103_009:0148c25": "19 勅瞿曇遣使者十九勅瞿曇遣使者老子化胡歌曰。我在",
    "T52n2103_009:0148c26": "舍衛時。約勅瞿曇身。汝共摩訶薩。齎經來東",
    "T52n2103_009:0148c27": "秦。歷落神州界。迫至東海間。廣宣世尊法。",
    "T52n2103_009:0148c28": "教授聾俗人。與子威神法。化道滿千年。年滿",
    "T52n2103_009:0148c29": "時當還。慎莫戀東秦。無令天帝怒。太上蹋地",
    "T52n2103_009:0149a01": "瞋。",
    "T52n2103_009:0149a02": "臣笑曰。案瞿曇者。即釋迦也。化胡經云。周莊",
    "T52n2103_009:0149a03": "本初三年太歲丙辰。白淨王子既得正覺。號",
    "T52n2103_009:0149a04": "佛釋迦。老子見其去世恐人懈怠。復下多羅",
    "T52n2103_009:0149a05": "聚落。號曰迦葉。親近於佛。焚屍取骨。起塔分",
    "T52n2103_009:0149a06": "布。若如上文。釋迦未生。不得預遣瞿曇往東",
    "T52n2103_009:0149a07": "土也。如其已生成佛者。中間無容。得受迦葉",
    "T52n2103_009:0149a08": "之約勅充千年之使乎。豈有菩薩親侍於佛",
    "T52n2103_009:0149a09": "而勅佛為使乎。又周莊一政。止有一十五年。",
    "T52n2103_009:0149a10": "元年乙酉全無丙辰。本初之號何謬如斯。足",
    "T52n2103_009:0149a11": "令掩耳。亦使太上蹋地而瞋乎。",
    "T52n2103_009:0149a12": "20 以酒脯事邪求道者二十以酒脯事邪求道者度人妙經稱。三",
    "T52n2103_009:0149a13": "界魔王各有歌辭。誦之百遍名度南宮。千遍",
    "T52n2103_009:0149a14": "魔王保迎。萬遍飛昇大空。過三界登仙公。",
    "T52n2103_009:0149a15": "又玄中精經。道士受誡符錄。置五嶽位設",
    "T52n2103_009:0149a16": "酒脯再拜。",
    "T52n2103_009:0149a17": "臣笑曰。觀身大誡云。道學不得祠祀鬼神及",
    "T52n2103_009:0149a18": "向禮拜。既是欲界魔王。未度諸有。焉能誦通",
    "T52n2103_009:0149a19": "百遍度南宮耶。",
    "T52n2103_009:0149a20": "又案三張之法。春秋二分祭社祠竈。冬夏兩",
    "T52n2103_009:0149a21": "至同俗祠祀。兵符社契軍將交兵。都無戒",
    "T52n2103_009:0149a22": "勸之文。此之神社。為神為道。若是神者。道士",
    "T52n2103_009:0149a23": "不拜。如其道也。不設酒脯。豈有口誦魔言身",
    "T52n2103_009:0149a24": "行禮祭。求出三界。良可悲夫。",
    "T52n2103_009:0149a25": "21 佛邪亂政者二十一佛邪亂政者化胡經佛興胡域。西",
    "T52n2103_009:0149a26": "方金氣剛而無禮。神州之士。効其儀法起立",
    "T52n2103_009:0149a27": "浮圖。處處專尚背本趣末。辭言迂蕩不合",
    "T52n2103_009:0149a28": "妙法。飾彫經像以誑王臣。致天下水旱兵革",
    "T52n2103_009:0149a29": "相伐。不過十年災變普出。五星失度山河崩",
    "T52n2103_009:0149b01": "竭。王化不平皆由佛亂。帝主不事宗廟。庶人",
    "T52n2103_009:0149b02": "不享其先。所以神祇道氣。不可復理。",
    "T52n2103_009:0149b03": "臣笑曰。智慧罪根品云。元始天尊曰。我於上",
    "T52n2103_009:0149b04": "皇元年半劫。度人延命萬八千年。我去後人",
    "T52n2103_009:0149b05": "心頹壞淫祀邪神。殺生禱祈更相殘害。自取",
    "T52n2103_009:0149b06": "夭傷壽無定年。以此推之。淫祀邪神萬神歡",
    "T52n2103_009:0149b07": "喜。氣與道合應獲福利。云何命促壽無定年。",
    "T52n2103_009:0149b08": "又漢明以前。佛法未行道氣隆盛。何乃兵戈",
    "T52n2103_009:0149b09": "屢作水旱相尋。雨血山崩饑荒荐集。更有桀",
    "T52n2103_009:0149b10": "紂炮烙生靈。自明帝後佛法行來五百餘年。",
    "T52n2103_009:0149b11": "寧有妖災虐政甚於前者。以今驗古。誰有誑",
    "T52n2103_009:0149b12": "欺。事彰竹帛。不可掩也。鸞乃庸疎。頗尋兩",
    "T52n2103_009:0149b13": "教。道法謙退。行偽以顯佛真。佛法澄正。存理",
    "T52n2103_009:0149b14": "而開物性。若不如此通道。則可笑殺人。",
    "T52n2103_009:0149b15": "22 樹木聞誡枯死者二十二樹木聞誡枯死者老子百八十戒",
    "T52n2103_009:0149b16": "重律云。吾戒大重。向樹說之則枯。向畜說之",
    "T52n2103_009:0149b17": "則死。又靈寶經云。玄素之道。古人修之延年",
    "T52n2103_009:0149b18": "益壽。今人修之消年損命。",
    "T52n2103_009:0149b19": "又道士受三五將軍禁厭之法。有怨憎者癩",
    "T52n2103_009:0149b20": "狂殞命。又度國王品。東方開明招真神身著",
    "T52n2103_009:0149b21": "黑幘。有玄文身廣百步。頭柱天主食邪",
    "T52n2103_009:0149b22": "魔口容山。朝食五百暮噉三千五十五合衣",
    "T52n2103_009:0149b23": "吞。臣笑曰。三元大誡云天尊說十誡十善",
    "T52n2103_009:0149b24": "等法。無量人得道。誡云。不得懷惡心。聞誡",
    "T52n2103_009:0149b25": "生謗得罪。今樹木無情。不慮獲罪起謗。何",
    "T52n2103_009:0149b26": "須戒之令枯。若必枯死。此則有知。若有知者。",
    "T52n2103_009:0149b27": "聞法應悟。然無此理。何用斯言。公知今人修",
    "T52n2103_009:0149b28": "則損命災毒已行。大道寬容檢而不檢。致令",
    "T52n2103_009:0149b29": "殃延後代而不收錄之耶。",
    "T52n2103_009:0149c01": "又案三張之術畏鬼科曰。左佩太極章。右佩",
    "T52n2103_009:0149c02": "昆吾鐵。指日則停空。擬鬼千里血。又造黃神",
    "T52n2103_009:0149c03": "赤章殺鬼。朱章殺人。或為塗炭齋者。黃土",
    "T52n2103_009:0149c04": "泥面。驢𩥇泥中懸頭著柱。打拍使熟。自晉",
    "T52n2103_009:0149c05": "義熙中。道士王公期除打拍法。而陸修靜猶",
    "T52n2103_009:0149c06": "以黃土泥額。反縛懸頭。如此淫祀眾淫同",
    "T52n2103_009:0149c07": "笑。又案漢婕妤。帝疑其詛。對曰。若鬼神有",
    "T52n2103_009:0149c08": "知。不受無理之詛。如其無知。詛之何益。故",
    "T52n2103_009:0149c09": "不為此。以事推測。常人之智尚識達之。況鬼",
    "T52n2103_009:0149c10": "有靈聰明正直而受愚厭者。未之有也。今觀",
    "T52n2103_009:0149c11": "其文。詞義無取。有同俗巫解奏之曲。何期大",
    "T52n2103_009:0149c12": "道。若此容而不非乎。將不耽嗜糟汁湎淫終",
    "T52n2103_009:0149c13": "歲。以理推誠。豈得爾耶。",
    "T52n2103_009:0149c14": "23 起禮北方為始者二十三起禮北方為始者依十誡十四持",
    "T52n2103_009:0149c15": "身經云。北方禮一拜。北方為始。東向而周十",
    "T52n2103_009:0149c16": "方。想見太上真形。",
    "T52n2103_009:0149c17": "臣笑曰。文始傳云。老子與尹喜遊天上。喜欲",
    "T52n2103_009:0149c18": "見太上。老曰。太上在大羅天玉京。山極幽遠。",
    "T52n2103_009:0149c19": "可遙禮闕。遂不見而還。以此推之。玄都玉京",
    "T52n2103_009:0149c20": "太上所住。今在上方。何不以上為首。而浪禮",
    "T52n2103_009:0149c21": "北方耶。然道生東陽也。何不東方為始。佛",
    "T52n2103_009:0149c22": "生西陰也。北亦陰也。前已鄙之。今復尊量而",
    "T52n2103_009:0149c23": "前禮乎。又罪根品云。大上道君同陽館中稽",
    "T52n2103_009:0149c24": "首禮元始天尊問十善等法。此誡乃天尊所",
    "T52n2103_009:0149c25": "說。何以不禮天尊。而想見太上乎。捨本逐末。",
    "T52n2103_009:0149c26": "誰之咎也。",
    "T52n2103_009:0149c27": "24 害親求道者二十四害親求道者老子消氷經云。老子",
    "T52n2103_009:0149c28": "語尹喜曰。若求學道。先去五情。一父母。二妻",
    "T52n2103_009:0149c29": "子。三情色。四財寶。五官爵。若除者與吾西",
    "T52n2103_009:0150a01": "行。喜精銳。因斷七人首持來。老笑曰。吾試子",
    "T52n2103_009:0150a02": "心。不可為事。所殺非親乃禽獸耳。伏視七",
    "T52n2103_009:0150a03": "頭為七寶。七尸為七禽。喜疑反家。七親皆存。",
    "T52n2103_009:0150a04": "又造立天地記云。老子化胡。胡王不伏。老子",
    "T52n2103_009:0150a05": "打殺。胡王七子國人一分。",
    "T52n2103_009:0150a06": "臣笑曰。三元誡云。道學不得懷挾惡心。不孝",
    "T52n2103_009:0150a07": "父母。不愛妻子。計喜所殺父母。如知是幻。何",
    "T52n2103_009:0150a08": "得懷疑反視。如其實心依誡懷惡已犯重罪。",
    "T52n2103_009:0150a09": "何況斬二親之首乎。又胡王不伏。殺其七子。",
    "T52n2103_009:0150a10": "亦以甚矣。又殺國人一分。何斯不仁之深乎。",
    "T52n2103_009:0150a11": "若作法於後代。則令求道者皆殺二親妻子",
    "T52n2103_009:0150a12": "矣。又不可以一王不伏而濫誅半國之人乎。",
    "T52n2103_009:0150a13": "進退二三。可笑怪也。",
    "T52n2103_009:0150a14": "25 延生符者二十五延生符者三元品云。紫微宮青",
    "T52n2103_009:0150a15": "延生符書八方則八氣應之便成人。毀符以",
    "T52n2103_009:0150a16": "燒者。人隨烟化為氣。其文四萬劫一出。",
    "T52n2103_009:0150a17": "臣笑曰。文始傳云。萬億萬億歲一大水。崑",
    "T52n2103_009:0150a18": "崙飛浮。有仙飛迎天王善人。安之山上。乃至",
    "T52n2103_009:0150a19": "前前萬萬歲。天地混沌如鷄子黃。名曰一",
    "T52n2103_009:0150a20": "劫。案大水之日天人不死。不應迎之山上。",
    "T52n2103_009:0150a21": "又濟苦經。乾坤洞然之後。潰然空蕩。計一",
    "T52n2103_009:0150a22": "劫之時。人物不存。其延生符四萬劫乃出。豈",
    "T52n2103_009:0150a23": "可四萬劫中絕無天人。幽幽冥冥。何其遠也。",
    "T52n2103_009:0150a24": "又萬萬止是一億。億億止是一兆。止言一億",
    "T52n2103_009:0150a25": "兆年而云。萬億萬億者。蓋新學造經。不知",
    "T52n2103_009:0150a26": "數之大小耳。",
    "T52n2103_009:0150a27": "26 椿與劫齊者二十六椿與劫齊者洞玄東方青帝頌曰。",
    "T52n2103_009:0150a28": "九五不常居。天地有傾危。大劫終一椿。百六",
    "T52n2103_009:0150a29": "乘運迴。",
    "T52n2103_009:0150b01": "臣笑曰。大水既漂。崑崙飛浮。後有大火。金鐵",
    "T52n2103_009:0150b02": "融地無草。乃至萬萬億歲。天地如鷄子黃。總",
    "T52n2103_009:0150b03": "名一劫。然椿是世木。以世火燒之則灰。值劫",
    "T52n2103_009:0150b04": "火便絕。而言大劫齊椿者。一何謬歟。亦可笑",
    "T52n2103_009:0150b05": "矣。",
    "T52n2103_009:0150b06": "27 隨劫生死者二十七隨劫生死者如度命妙經云。大劫",
    "T52n2103_009:0150b07": "交周。天崩地淪。欲界滅無。太平道經佛法",
    "T52n2103_009:0150b08": "華大小品。周遊上下十八天中。在色界內至",
    "T52n2103_009:0150b09": "大劫交。其文乃沒。其玉清上道三洞神經真",
    "T52n2103_009:0150b10": "文玉字。出於元始。在二十八天無色界上大",
    "T52n2103_009:0150b11": "羅玉京山玄臺災所不及。故自然之文。與運",
    "T52n2103_009:0150b12": "同生同滅。能奉之七祖生天。轉輪聖王代代",
    "T52n2103_009:0150b13": "不絕。",
    "T52n2103_009:0150b14": "臣笑曰。度人本行經云。道言自元始開光以",
    "T52n2103_009:0150b15": "來。赤明元年。經九千餘億劫。度一恒沙眾生。",
    "T52n2103_009:0150b16": "爾後至上皇元年。度人無量。我隨劫生死。世",
    "T52n2103_009:0150b17": "世不絕。恒與靈寶同出。經久劫終九氣。改",
    "T52n2103_009:0150b18": "運託胎。洪氏積三千餘年。至赤明開通歲在",
    "T52n2103_009:0150b19": "甲子。誕於扶力。蓋天復與靈寶同出度人。",
    "T52n2103_009:0150b20": "無始天尊以我因緣。賜我太上之號。在玄都",
    "T52n2103_009:0150b21": "玉京以此推之。真文在玉京災所不及。而云",
    "T52n2103_009:0150b22": "自然之文。與運同生同滅。同生同滅豈非災",
    "T52n2103_009:0150b23": "也。",
    "T52n2103_009:0150b24": "又云。我與靈寶同時出沒。又云。我隨劫生死。",
    "T52n2103_009:0150b25": "計靈寶運滅。太上隨亡。而云長生不死。此為",
    "T52n2103_009:0150b26": "妄也。又玉京在眾天之上災所不及。理合可",
    "T52n2103_009:0150b27": "疑。一切形色無有存者。玉京玉臺斯為色界。",
    "T52n2103_009:0150b28": "色界非常。玉京豈存。又赤明甲子之號。殊同",
    "T52n2103_009:0150b29": "河漢之實矣。",
    "T52n2103_009:0150c01": "28 服丹成金色者二十八服丹成金色者神仙金液經云。金",
    "T52n2103_009:0150c02": "液還丹。太上所服。而神今燒水銀。還復為丹。",
    "T52n2103_009:0150c03": "服之得仙。白日昇天。求仙不得。此道徒自苦",
    "T52n2103_009:0150c04": "耳燒丹成水銀。燒水銀成丹。故曰還丹昔韓終服之。面作金色。",
    "T52n2103_009:0150c05": "又佛身黃金色者。蓋道法驗也。令身內外剛",
    "T52n2103_009:0150c06": "堅如金。故號佛金剛身也。",
    "T52n2103_009:0150c07": "臣笑曰。文始傳云。太上老子太一元君。此",
    "T52n2103_009:0150c08": "二聖亦可為一身。金液經云。太一者惟有中",
    "T52n2103_009:0150c09": "黃丈夫及太一君此二仙人主也。飲金液昇",
    "T52n2103_009:0150c10": "天為大神調陰陽矣。",
    "T52n2103_009:0150c11": "尋韓終未服金液。止是常人既服昇天。即老",
    "T52n2103_009:0150c12": "君是也。而老君為太上萬真之主。何所不能",
    "T52n2103_009:0150c13": "而乃須金液後調陰陽乎。",
    "T52n2103_009:0150c14": "又太一大神成者多少調陰陽者復須幾人。若",
    "T52n2103_009:0150c15": "言服者。皆得何其多耶。又丹與水銀遍地皆",
    "T52n2103_009:0150c16": "有。火燒成丹。作之不難。何為道士不服白日",
    "T52n2103_009:0150c17": "昇天。為天仙之主而辛苦叩齒。虛過一生良",
    "T52n2103_009:0150c18": "可哀哉。若不服者。明知為丹所誤。故捕影",
    "T52n2103_009:0150c19": "之談耳。",
    "T52n2103_009:0150c20": "又云。佛身金色由丹所成。此乃不須行因一",
    "T52n2103_009:0150c21": "炷丹。得邪見之重。可為悲夫。",
    "T52n2103_009:0150c22": "29 偷改佛經為道經者二十九偷改佛經為道經者如妙真偈云。",
    "T52n2103_009:0150c23": "假使聲聞眾。其數如恒沙。盡思共度量。不能",
    "T52n2103_009:0150c24": "測道智。",
    "T52n2103_009:0150c25": "臣笑曰。此乃改法華佛智為道智耳。自餘並",
    "T52n2103_009:0150c26": "同諸文非一。昔有問道士顧歡歡答。靈寶妙",
    "T52n2103_009:0150c27": "經天文大字出於自然。本非法華。乃是羅什",
    "T52n2103_009:0150c28": "妄與僧肇。改我道經為法華也。且靈寶偷於",
    "T52n2103_009:0150c29": "法華可誑東夏。法華之異靈寶。不殊西域。今",
    "T52n2103_009:0151a01": "譯人所出不爽經文。以此推之。故知偷改為",
    "T52n2103_009:0151a02": "實。且佛經博約詞義宏深。千卷百部無重文",
    "T52n2103_009:0151a03": "者。不同老經自無別計。倚傍佛經開張卷部。",
    "T52n2103_009:0151a04": "且五千之文全無及佛。佛之八藏亦不論道。",
    "T52n2103_009:0151a05": "自餘後作皆竊佛經。後自明之。不廣其類。是",
    "T52n2103_009:0151a06": "以古來賢達諷誦佛經。至今流傳代代不絕。",
    "T52n2103_009:0151a07": "道法必勝何不誦持。舉國統括誦道誰是。是",
    "T52n2103_009:0151a08": "故知非可為准的。",
    "T52n2103_009:0151a09": "30 偷佛經因果者三十偷佛經因果者度王品云。天尊告純",
    "T52n2103_009:0151a10": "陀王曰。得道聖眾至恒沙如來者莫不從凡",
    "T52n2103_009:0151a11": "積行而得也。十仙者無數。亦有一興而致一",
    "T52n2103_009:0151a12": "仙位。復有積劫而登。由功高則一舉。功卑則",
    "T52n2103_009:0151a13": "十昇。有十階級。從歡喜至法雲。相好具足。",
    "T52n2103_009:0151a14": "於是諸王聞說即得四果。",
    "T52n2103_009:0151a15": "又度身品。尼乾子於天尊所聞法。獲須陀洹",
    "T52n2103_009:0151a16": "果。",
    "T52n2103_009:0151a17": "又文始傳。老子在罽賓彈指。諸天王羅漢五",
    "T52n2103_009:0151a18": "通飛天俱至。遣尹喜為師。得道菩薩為老子",
    "T52n2103_009:0151a19": "作頌。",
    "T52n2103_009:0151a20": "臣笑曰。佛之與道。教迹不同變通有異。道以",
    "T52n2103_009:0151a21": "自然為宗。佛以因緣為義。自然者無為而成。",
    "T52n2103_009:0151a22": "因緣者積行乃證。是以小乘列四果之差。大",
    "T52n2103_009:0151a23": "乘有十等之位。從凡入真具有經論。未知道",
    "T52n2103_009:0151a24": "家所列四果十仙名與佛同。修行因緣未見",
    "T52n2103_009:0151a25": "其說。然道家所修。吸氣冲天飲水證道。聞法",
    "T52n2103_009:0151a26": "飛空餌草尸解。行業既殊證果理異。但說天",
    "T52n2103_009:0151a27": "有五重。或三千六千。或八十一天。或六十大",
    "T52n2103_009:0151a28": "梵。或三十六天。或五億五萬餘天。或九真",
    "T52n2103_009:0151a29": "天王九氣天君四方氣君三元三天九宮天曹",
    "T52n2103_009:0151b01": "玉清大有玄都紫微三皇太極。諸如此類理",
    "T52n2103_009:0151b02": "有所緣。豈有虛張自取矯異。請說此天。為重",
    "T52n2103_009:0151b03": "為橫為虛為實。服何丹草而獲此天。脫所未",
    "T52n2103_009:0151b04": "詳則徒為虛指。更來可笑矣。",
    "T52n2103_009:0151b05": "31 道經未出言出者三十一道經未出言出者案玄都道士所",
    "T52n2103_009:0151b06": "上經目。取宋人陸修靜所撰者。目云。上清經",
    "T52n2103_009:0151b07": "一百八十六卷。一百一十七卷已行。始清",
    "T52n2103_009:0151b08": "已下四十部六十九卷未行於世。檢今經目。",
    "T52n2103_009:0151b09": "並云見在。乃至洞玄經一十五卷。猶隱天",
    "T52n2103_009:0151b10": "宮。今檢其目並注見在。",
    "T52n2103_009:0151b11": "臣笑曰。修靜宋明時人。太始七年因勅而上",
    "T52n2103_009:0151b12": "經目。既云隱在天宮。爾來一百餘年。不聞天",
    "T52n2103_009:0151b13": "人下降。不見道士上昇。不知此經從何至此。",
    "T52n2103_009:0151b14": "昔文成以書飯牛。詐言王母之命。而黃庭元",
    "T52n2103_009:0151b15": "陽以道換佛。張陵創造靈寶。吳赤烏時始出。",
    "T52n2103_009:0151b16": "上清起於葛玄。宋齊之間乃行。鮑靜造三皇。",
    "T52n2103_009:0151b17": "事露而被誅。文成書飯牛致戮於漢世。今之",
    "T52n2103_009:0151b18": "學者。又踵其術。又可悲乎。漢書張魯祖父陵。",
    "T52n2103_009:0151b19": "桓帝時造符書以惑眾。受道者出米五斗。俗",
    "T52n2103_009:0151b20": "謂米賊。陵傳子衡。衢傳子魯。號曰三師。三人",
    "T52n2103_009:0151b21": "之妻為三夫人。皆云。白日昇天。初受道名",
    "T52n2103_009:0151b22": "鬼卒。後號祭酒。妖鄙之甚穿鑿濫行。皆此例",
    "T52n2103_009:0151b23": "矣。",
    "T52n2103_009:0151b24": "32 五億重天者三十二五億重天者文始傳云。天有五億",
    "T52n2103_009:0151b25": "五萬五千五百五十五重。地亦如之。厚一萬",
    "T52n2103_009:0151b26": "里。四角有金柱金軸。方圓三千六百里。神風",
    "T52n2103_009:0151b27": "持之。以四海為地脈。天地山川河漢通氣風",
    "T52n2103_009:0151b28": "雲皆從山出。",
    "T52n2103_009:0151b29": "臣笑曰。三天正法經云。天光未明七千餘劫。",
    "T52n2103_009:0151c01": "玄景始分九氣存焉。九真天王元始天王。稟",
    "T52n2103_009:0151c02": "自然之胤置九天之號。上中下真真為一元。",
    "T52n2103_009:0151c03": "元有三天。上元宮即太上大道君所治。計一",
    "T52n2103_009:0151c04": "天相去九萬九千九百九十里。則九天相去",
    "T52n2103_009:0151c05": "七十九萬九千九百二十里。一里有三百步。",
    "T52n2103_009:0151c06": "一步有六尺。則有一十四億三千九百八十",
    "T52n2103_009:0151c07": "五萬六千尺。以五億重天分之。則天天相去",
    "T52n2103_009:0151c08": "二尺。豈有厚萬里之地。上載二尺之天乎。",
    "T52n2103_009:0151c09": "文始傳云。老子引四天王。大眾皆身長丈六。",
    "T52n2103_009:0151c10": "短者丈二。計人大而天小。何以自容常臥不",
    "T52n2103_009:0151c11": "起。愕然大怪。",
    "T52n2103_009:0151c12": "33 道士出入儀式三十三道士出入儀式玄中經說。道士執",
    "T52n2103_009:0151c13": "簡者用金玉。廣一寸長五寸五分。執之為況。",
    "T52n2103_009:0151c14": "中古王執朝師君。下古金玉隱執雜木。長九",
    "T52n2103_009:0151c15": "寸名為手簡。執以去慢誡於道士。若入王宮",
    "T52n2103_009:0151c16": "聚落人室。在舍外十步。著巾帔執況而入。",
    "T52n2103_009:0151c17": "勿有側背。出舍外脫巾帔著素服行。勿自顯",
    "T52n2103_009:0151c18": "損道法。若入俗家。整威儀執簡坐。勿使俗怪。",
    "T52n2103_009:0151c19": "道士行百里外。執杖巾帔香爐銅灌鉢釪。",
    "T52n2103_009:0151c20": "出家之具自隨。威儀具足得十種功德。",
    "T52n2103_009:0151c21": "臣笑曰。自然經云。道士巾褐帔法褐。長三丈",
    "T52n2103_009:0151c22": "六尺。三百六十寸。法年三十六旬。年有三百",
    "T52n2103_009:0151c23": "六十日。一身兩角。角各有六條。兩袖袖各六",
    "T52n2103_009:0151c24": "條。合二十四條。法二十四氣。二帶法陰陽。中",
    "T52n2103_009:0151c25": "兩角法兩儀。乃至冠法蓮華巾也。自然經既",
    "T52n2103_009:0151c26": "有科律。何以不依。乃法張魯黃巾之服。違律",
    "T52n2103_009:0151c27": "而無識也。",
    "T52n2103_009:0151c28": "34 道士奉佛者三十四道士奉佛者化胡云。願將優曇",
    "T52n2103_009:0151c29": "花。願燒栴檀香。供養千佛身。稽首禮定光。",
    "T52n2103_009:0152a01": "又云。佛生何以晚。泥洹何以早。不見釋迦文。",
    "T52n2103_009:0152a02": "心中大懊惱。",
    "T52n2103_009:0152a03": "又大誡云。道學當念。遊大流景宮禮佛。",
    "T52n2103_009:0152a04": "臣笑曰。敷齋經。天尊令右玄真人曰。釋",
    "T52n2103_009:0152a05": "迦文以轉輪生死法化世。使天老右玄真人。",
    "T52n2103_009:0152a06": "以仙度之道不死之大法。又老子序云。道主",
    "T52n2103_009:0152a07": "生佛主死。道忌穢佛不忌。道屬陽生忌穢。佛",
    "T52n2103_009:0152a08": "則反之。據此清濁天分死生大判。何為不念",
    "T52n2103_009:0152a09": "清虛大道。而願生死穢惡佛乎。古昔殷太",
    "T52n2103_009:0152a10": "宰問孔子聖人。孔答三皇五帝三王及丘俱",
    "T52n2103_009:0152a11": "不聖也。西方之人有聖者焉。故知孔子以佛",
    "T52n2103_009:0152a12": "為聖。不以道為聖也。化胡云。天下大術。佛",
    "T52n2103_009:0152a13": "術第一。昇玄云。吾師化遊天竺。符子曰。老氏",
    "T52n2103_009:0152a14": "之師名釋迦文。此道齋經又云。稱仙梵天稱",
    "T52n2103_009:0152a15": "佛隱文。外國讀經多是梵天。道士所好梵即",
    "T52n2103_009:0152a16": "佛也。此即學佛久矣。由稱梵也。又靈寶三十",
    "T52n2103_009:0152a17": "二天大梵隱語。天各八字。誦之萬遍即飛行。",
    "T52n2103_009:0152a18": "七祖同昇南宮。此又道士學佛之證也。然道",
    "T52n2103_009:0152a19": "士止知學梵。亦不知梵是何佛。愚而信之亦",
    "T52n2103_009:0152a20": "應有福。不知可笑以不。",
    "T52n2103_009:0152a21": "35 道士合氣法三十五道士合氣法真人內朝律云真人",
    "T52n2103_009:0152a22": "曰。凡男女至朔望日。先齋三日入私房。詣",
    "T52n2103_009:0152a23": "師所立功德。陰陽並進日夜六時。此諸猥雜",
    "T52n2103_009:0152a24": "不可聞說。又道律云。行氣以次。不得任意。排",
    "T52n2103_009:0152a25": "醜近好抄截越次。又玄子曰。不鬲戾得度世。",
    "T52n2103_009:0152a26": "不嫉姤世。可度陰陽合乘龍去云云。",
    "T52n2103_009:0152a27": "臣笑曰。臣年二十之時。好道術就觀學。先教",
    "T52n2103_009:0152a28": "臣黃書合氣三五七九男女交接之道。四目",
    "T52n2103_009:0152a29": "兩舌正對。行道在於丹田。有行者度厄延年。",
    "T52n2103_009:0152b01": "教夫易婦惟色為初。父兄立前不知羞恥。自",
    "T52n2103_009:0152b02": "稱中氣真術。今道士常行此法。以之求道。有",
    "T52n2103_009:0152b03": "所未詳。",
    "T52n2103_009:0152b04": "36 諸子為道書者三十六諸子為道書者玄都經目云。道經",
    "T52n2103_009:0152b05": "傳記符圖論六千三百六十三卷。二千四十",
    "T52n2103_009:0152b06": "卷有本。須紙四萬五十四張。其一千一百餘",
    "T52n2103_009:0152b07": "卷經傳符圖。其八百八十四卷諸子論。其四",
    "T52n2103_009:0152b08": "千三百二十三卷陸修靜錄。有其數目及本",
    "T52n2103_009:0152b09": "並末得。",
    "T52n2103_009:0152b10": "臣鸞笑曰。道士所上經目。陸修靜目中見有",
    "T52n2103_009:0152b11": "經書。藥方符圖止有一千二百二十八卷。本",
    "T52n2103_009:0152b12": "無雜書諸子之名。而道士今列二千餘卷者。",
    "T52n2103_009:0152b13": "乃取漢藝文志目八百八十四卷為道之經",
    "T52n2103_009:0152b14": "論。據如此狀。理有可疑。何者至如韓子孟",
    "T52n2103_009:0152b15": "子淮南之徒。並言道事。又有八老黃白之",
    "T52n2103_009:0152b16": "方。陶朱變化之術。翻天倒地之符。辟兵殺鬼",
    "T52n2103_009:0152b17": "之法。及藥方呪厭得為道書者。可須引來。未",
    "T52n2103_009:0152b18": "知連山歸藏易林太玄黃帝金匱。太公六韜。",
    "T52n2103_009:0152b19": "何以不在道書之例乎。修靜目中本無諸子。",
    "T52n2103_009:0152b20": "今乃剩安。不知何據。且去年七月中道士所",
    "T52n2103_009:0152b21": "上經目。止注諸子三百五十卷為道經。今云",
    "T52n2103_009:0152b22": "八百餘卷。何以前後不同。又人之有惡惟恐",
    "T52n2103_009:0152b23": "人知。己之有善慮人不見。故道士自書云。不",
    "T52n2103_009:0152b24": "受道戒者不得讀道經。即如此狀。恐人知其",
    "T52n2103_009:0152b25": "醜乎。若以諸子為道書者。人中諸子悉須追",
    "T52n2103_009:0152b26": "取。何得遺之。且道士引例我老子道德。本是",
    "T52n2103_009:0152b27": "諸子。今尊為經。流例相附有何過歟。若爾則",
    "T52n2103_009:0152b28": "知老子黃子諸子之流。如何得與儒流七經",
    "T52n2103_009:0152b29": "而相抗乎。班固先六經後二篇。序道為中上",
    "T52n2103_009:0152c01": "賢類。斯實錄矣。",
    "T52n2103_009:0152c02": "又陶朱者即范蠡也。既事越王勾踐。君臣囚",
    "T52n2103_009:0152c03": "吳石室。甞屎飲尿。亦以甚矣。今尊崇其術。不",
    "T52n2103_009:0152c04": "亦昧乎。",
    "T52n2103_009:0152c05": "又蠡子被戮於齊。何為不行父術變化而自免乎。又造天",
    "T52n2103_009:0152c06": "地經。老子託幽王皇后腹。即幽王之子也。身",
    "T52n2103_009:0152c07": "為柱史。即幽王之臣也。化胡云。老子在漢",
    "T52n2103_009:0152c08": "為東方朔。若審爾者。幽王為犬戎所殺。豈可",
    "T52n2103_009:0152c09": "不愛君父與神符令不死乎。",
    "T52n2103_009:0152c10": "又漢武窮兵疲役中國。天下戶口至減太半。",
    "T52n2103_009:0152c11": "稱老子為方朔者。何忍不與辟兵辟穀之符。",
    "T52n2103_009:0152c12": "厭人呪鬼之方。以護漢國乎。眼看流弊。若此",
    "T52n2103_009:0152c13": "無心取救。將非欺誑謬乎。",
    "T52n2103_009:0152c14": "又說統收道經目錄。乃有六千餘卷。覈論見",
    "T52n2103_009:0152c15": "本止有二千四十卷。餘者虛指未出。將非鉛",
    "T52n2103_009:0152c16": "墨未備致經本未成乎。自餘孟浪紛論無足",
    "T52n2103_009:0152c17": "更廣。",
    "T52n2103_009:0152c18": "廣弘明集卷第九"
}