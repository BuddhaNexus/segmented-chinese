{
    "T03n0159_003:0301a04": "2大乘本生心地觀經卷第三",
    "T03n0159_003:0301a06": "大唐罽賓國三藏般若奉　詔譯",
    "T03n0159_003:0301a07": "報恩品第二之下",
    "T03n0159_003:0301a08": "爾時，王舍大城東北八十由旬，有一小國",
    "T03n0159_003:0301a09": "名增長福。於彼國中，有一長者名曰智光，",
    "T03n0159_003:0301a10": "其年衰邁，唯有一子，其子惡性不順父母，",
    "T03n0159_003:0301a11": "所有教誨皆不能從。遙聞釋迦牟尼如來",
    "T03n0159_003:0301a12": "在王舍城耆闍崛山，為濁惡世無量眾生，",
    "T03n0159_003:0301a13": "宣說大乘報恩之法，父母及子并諸眷屬，為",
    "T03n0159_003:0301a14": "聽法故，齎持供具來詣佛所，供養恭敬而",
    "T03n0159_003:0301a15": "白佛言：「我有一子其性弊惡，不受父母所",
    "T03n0159_003:0301a16": "有教誨，今聞佛說報四種恩，為聽法故來",
    "T03n0159_003:0301a17": "詣佛所。唯願世尊！為我等類及諸眷屬，宣",
    "T03n0159_003:0301a18": "說四恩甚深妙義，令彼惡子生孝順心，此",
    "T03n0159_003:0301a19": "世當生令得安樂。」",
    "T03n0159_003:0301a20": "爾時，佛告智光：「善哉，善哉！汝為法故來至",
    "T03n0159_003:0301a21": "我所，供養恭敬樂聞是法。汝等諦聽，善思",
    "T03n0159_003:0301a22": "念之。若有善男子、善女人，發菩提心為聞",
    "T03n0159_003:0301a23": "法要，舉足下足，隨其遠近所踐之地微塵數",
    "T03n0159_003:0301a24": "量，以是因緣，感得金輪轉輪聖王；聖王報",
    "T03n0159_003:0301a25": "盡作欲天王，欲天報盡作梵天王，見佛聞",
    "T03n0159_003:0301a26": "法速證妙果。汝大長者及餘眾等，為於法",
    "T03n0159_003:0301a27": "故來至我所，如是經過八十由旬，大地微",
    "T03n0159_003:0301a28": "塵一一塵數，能感人天輪王果報。既聞法",
    "T03n0159_003:0301a29": "已，當來證得阿耨多羅三藐三菩提。我雖先",
    "T03n0159_003:0301b01": "說甚深四恩微妙義趣，今復為汝重宣此",
    "T03n0159_003:0301b02": "義。」而說偈言：",
    "T03n0159_003:0301b03": "「最勝法王大聖主，　　一切人天無等倫，",
    "T03n0159_003:0301b04": "具諸相好以嚴身，　　智海如空無有量。",
    "T03n0159_003:0301b05": "自他利行皆圓滿，　　名稱普聞諸國土，",
    "T03n0159_003:0301b06": "永斷煩惱餘習氣，　　善持密行護諸根。",
    "T03n0159_003:0301b07": "百四十種不共德，　　廣大福海悉圓滿，",
    "T03n0159_003:0301b08": "三昧神通皆具足，　　八自在宮常遊樂。",
    "T03n0159_003:0301b09": "十方人天及外道，　　無有能難調御師，",
    "T03n0159_003:0301b10": "金口能宣無礙辯，　　雖無能問而自說。",
    "T03n0159_003:0301b11": "如大海潮時不失，　　亦如天鼓稱天心，",
    "T03n0159_003:0301b12": "如是自在唯佛有，　　非五通仙魔梵等。",
    "T03n0159_003:0301b13": "難思劫海修行願，　　證獲如是大神通，",
    "T03n0159_003:0301b14": "我入三昧大寂室，　　觀察諸根及藥病。",
    "T03n0159_003:0301b15": "自出禪定而讚歎，　　三世佛法心地門，",
    "T03n0159_003:0301b16": "時諸長者退大心，　　樂住二乘自利行。",
    "T03n0159_003:0301b17": "我開大智方便教，　　引入三空解脫門，",
    "T03n0159_003:0301b18": "如來意趣莫能量，　　唯佛能知真祕密。",
    "T03n0159_003:0301b19": "利根聲聞及獨覺，　　勤求不退諸菩薩，",
    "T03n0159_003:0301b20": "十二劫數共度量，　　無有能知其少分。",
    "T03n0159_003:0301b21": "假使十方凡聖智，　　授與一人為智者，",
    "T03n0159_003:0301b22": "如是智者如竹林，　　不能測量其少分。",
    "T03n0159_003:0301b23": "世間凡夫無慧眼，　　迷於恩處失妙果，",
    "T03n0159_003:0301b24": "五濁惡世諸眾生，　　不悟深恩恒背德，",
    "T03n0159_003:0301b25": "我為開示於四恩，　　令入正見菩提道。",
    "T03n0159_003:0301b26": "慈父悲母長養恩，　　一切男女皆安樂，",
    "T03n0159_003:0301b27": "慈父恩高如山王，　　悲母恩深如大海。",
    "T03n0159_003:0301b28": "若我住世於一劫，　　說悲母恩不能盡，",
    "T03n0159_003:0301b29": "我今略說於少分，　　猶如蚊虻飲大海。",
    "T03n0159_003:0301c01": "假使有人為福德，　　供養淨行婆羅門，",
    "T03n0159_003:0301c02": "五通神仙自在者，　　大智師長及善友，",
    "T03n0159_003:0301c03": "安置七珍為堂殿，　　及以牛頭栴檀房，",
    "T03n0159_003:0301c04": "百寶臥具各敷陳，　　世間美味如甘露，",
    "T03n0159_003:0301c05": "療治萬病諸湯藥，　　盛滿金銀器物中。",
    "T03n0159_003:0301c06": "如是供養日三時，　　乃至數盈於百劫，",
    "T03n0159_003:0301c07": "不如一念申少分，　　供養悲母大恩田，",
    "T03n0159_003:0301c08": "福德無邊不可量，　　筭分喻分皆無比。",
    "T03n0159_003:0301c09": "世間悲母孕其子，　　十月懷胎長受苦，",
    "T03n0159_003:0301c10": "於五欲樂情不著，　　隨時飲食亦同然，",
    "T03n0159_003:0301c11": "晝夜常懷悲愍心，　　行住坐臥受諸苦。",
    "T03n0159_003:0301c12": "若正誕其胎藏子，　　如攢鋒刃解肢節，",
    "T03n0159_003:0301c13": "迷惑東西不能辯，　　遍身疼痛無所堪。",
    "T03n0159_003:0301c14": "或因此難而命終，　　六親眷屬咸悲惱，",
    "T03n0159_003:0301c15": "如是眾苦皆由子，　　憂悲痛切非口宣。",
    "T03n0159_003:0301c16": "若得平復身安樂，　　如貧獲寶喜難量，",
    "T03n0159_003:0301c17": "顧視容顏無厭足，　　憐念之心不暫捨。",
    "T03n0159_003:0301c18": "母子恩情常若是，　　出入不離胸臆前，",
    "T03n0159_003:0301c19": "母乳猶如甘露泉，　　長養及時曾無竭，",
    "T03n0159_003:0301c20": "慈念之恩實難比，　　鞠育之德亦難量。",
    "T03n0159_003:0301c21": "世間大地稱為重，　　悲母恩重過於彼；",
    "T03n0159_003:0301c22": "世間須彌稱為高，　　悲母恩高過於彼；",
    "T03n0159_003:0301c23": "世間速疾唯猛風，　　母心一念過於彼。",
    "T03n0159_003:0301c24": "若有眾生行不孝，　　令母暫時起恨心，",
    "T03n0159_003:0301c25": "怨念之辭少分生，　　子乃隨言遭苦難，",
    "T03n0159_003:0301c26": "一切佛與金剛天，　　神仙祕法無能救。",
    "T03n0159_003:0301c27": "若有男女依母教，　　承順顏色不相違，",
    "T03n0159_003:0301c28": "一切災難盡消除，　　諸天擁護常安樂。",
    "T03n0159_003:0301c29": "若能承順於悲母，　　如是男女悉非凡，",
    "T03n0159_003:0302a01": "大悲菩薩化人間，　　示現報恩諸方便。",
    "T03n0159_003:0302a02": "若有男子及女人，　　為報母恩行孝養，",
    "T03n0159_003:0302a03": "割肉刺血常供給，　　如是數盈於一劫，",
    "T03n0159_003:0302a04": "種種勤修於孝道，　　猶未能報暫時恩。",
    "T03n0159_003:0302a05": "十月處於胎藏中，　　常銜乳根飲脂血，",
    "T03n0159_003:0302a06": "自為嬰孩及童子，　　所飲母乳百斛餘，",
    "T03n0159_003:0302a07": "飲食湯藥妙衣服，　　子先母後為常則。",
    "T03n0159_003:0302a08": "子若愚癡人所惡，　　母亦恩憐不棄遺。",
    "T03n0159_003:0302a09": "昔有女人抱其子，　　渡於恒河水瀑流，",
    "T03n0159_003:0302a10": "以汎水故力難前，　　與子俱沒無能捨。",
    "T03n0159_003:0302a11": "為是慈念善根力，　　命終上生於梵天，",
    "T03n0159_003:0302a12": "長受梵天三昧樂，　　得遇如來受佛記。",
    "T03n0159_003:0302a13": "是故悲母有十德，　　隨應義利立其名：",
    "T03n0159_003:0302a14": "一名大地二能生，　　三能正者四養育，",
    "T03n0159_003:0302a15": "五與智者六莊嚴，　　七名安隱八教授，",
    "T03n0159_003:0302a16": "九教誡者十與業，　　餘恩不過於母恩。",
    "T03n0159_003:0302a17": "何法世間最富有？　　何法世間最貧無？",
    "T03n0159_003:0302a18": "母在堂時為最富，　　母不在時為最貧。",
    "T03n0159_003:0302a19": "母在之時為日中，　　悲母亡時為日沒；",
    "T03n0159_003:0302a20": "母在之時皆圓滿，　　悲母亡時悉空虛。",
    "T03n0159_003:0302a21": "世間一切善男女，　　恩重父母如丘山，",
    "T03n0159_003:0302a22": "應當孝敬恒在心，　　知恩報恩是聖道。",
    "T03n0159_003:0302a23": "不惜身命奉甘旨，　　未曾一念虧色養，",
    "T03n0159_003:0302a24": "如其父母奄喪時，　　將欲報恩誠不及。",
    "T03n0159_003:0302a25": "佛昔修行為慈母，　　感得相好金色身，",
    "T03n0159_003:0302a26": "名聞廣大遍十方，　　一切人天咸稽首，",
    "T03n0159_003:0302a27": "人與非人皆恭敬，　　自緣往昔報慈恩。",
    "T03n0159_003:0302a28": "我昇三十三天宮，　　三月為母說真法，",
    "T03n0159_003:0302a29": "令母聽聞歸正道，　　悟無生忍常不退。",
    "T03n0159_003:0302b01": "如是皆為報悲恩，　　雖報恩深猶未足。",
    "T03n0159_003:0302b02": "神通第一目犍連，　　已斷三界諸煩惱，",
    "T03n0159_003:0302b03": "以神通力觀慈母，　　見在受苦餓鬼中。",
    "T03n0159_003:0302b04": "目連自往報母恩，　　救免慈親所受苦，",
    "T03n0159_003:0302b05": "上生他化諸天眾，　　共為遊樂處天宮。",
    "T03n0159_003:0302b06": "當知父母恩最深，　　諸佛聖賢咸報德。",
    "T03n0159_003:0302b07": "若人至心供養佛，　　復有精勤修孝養，",
    "T03n0159_003:0302b08": "如是二人福無異，　　三世受報亦無窮。",
    "T03n0159_003:0302b09": "世人為子造諸罪，　　墮在三塗長受苦，",
    "T03n0159_003:0302b10": "男女非聖無神通，　　不見輪迴難可報。",
    "T03n0159_003:0302b11": "哀哉世人無聖力，　　不能拔濟於慈母，",
    "T03n0159_003:0302b12": "以是因緣汝當知，　　勤修福利諸功德。",
    "T03n0159_003:0302b13": "以其男女追勝福，　　有大金光照地獄，",
    "T03n0159_003:0302b14": "光中演說深妙音，　　開悟父母令發意。",
    "T03n0159_003:0302b15": "憶昔所生常造罪，　　一念悔心悉除滅，",
    "T03n0159_003:0302b16": "口稱南無三世佛，　　得脫無暇苦難身，",
    "T03n0159_003:0302b17": "往生人天長受樂，　　見佛聞法當成佛。",
    "T03n0159_003:0302b18": "或生十方淨土中，　　七寶蓮華為父母，",
    "T03n0159_003:0302b19": "華開見佛悟無生，　　不退菩薩為同學，",
    "T03n0159_003:0302b20": "獲六神通自在力，　　得入菩提微妙宮。",
    "T03n0159_003:0302b21": "皆是菩薩為男女，　　乘大願力化人間，",
    "T03n0159_003:0302b22": "是名真報父母恩，　　汝等眾生共修學。",
    "T03n0159_003:0302b23": "有情輪迴生六道，　　猶如車輪無始終，",
    "T03n0159_003:0302b24": "或為父母為男女，　　世世生生互有恩。",
    "T03n0159_003:0302b25": "如見父母等無差，　　不證聖智無由識，",
    "T03n0159_003:0302b26": "一切男子皆是父，　　一切女人皆是母。",
    "T03n0159_003:0302b27": "如何未報前世恩，　　却生異念成怨嫉，",
    "T03n0159_003:0302b28": "常須報恩互饒益，　　不應打罵致怨嫌。",
    "T03n0159_003:0302b29": "若欲增修福智門，　　晝夜六時當發願，",
    "T03n0159_003:0302c01": "願我生生無量劫，　　得宿住智大神通。",
    "T03n0159_003:0302c02": "能知過去百千生，　　更相憶識為父母，",
    "T03n0159_003:0302c03": "循環六趣四生中，　　令我一念常至彼。",
    "T03n0159_003:0302c04": "為說妙法離苦因，　　使得人天長受樂，",
    "T03n0159_003:0302c05": "勸發堅固菩提願，　　修行菩薩六度門，",
    "T03n0159_003:0302c06": "永斷二種生死因，　　疾證涅槃無上道。",
    "T03n0159_003:0302c07": "十方一切諸國王，　　正法化人為聖主，",
    "T03n0159_003:0302c08": "國王福德為最勝，　　所作自在名為天。",
    "T03n0159_003:0302c09": "三十三天及餘天，　　恒將福力助王化，",
    "T03n0159_003:0302c10": "諸天擁護如一子，　　以是得稱天子名。",
    "T03n0159_003:0302c11": "世間以王為根本，　　一切人民為所依，",
    "T03n0159_003:0302c12": "猶如世間諸舍宅，　　柱為根本而成立。",
    "T03n0159_003:0302c13": "王以正法化人民，　　如大梵王生萬物，",
    "T03n0159_003:0302c14": "王行非法無政理，　　如琰魔王滅世間。",
    "T03n0159_003:0302c15": "王所容受姧邪人，　　象蹋華池等無異，",
    "T03n0159_003:0302c16": "勿謂時逢濁惡世，　　當知善惡是王修。",
    "T03n0159_003:0302c17": "如日天子照世間，　　國王化世亦如是，",
    "T03n0159_003:0302c18": "日光夜分雖不照，　　能使有情得安樂，",
    "T03n0159_003:0302c19": "王以非法化於世，　　一切人民無所依。",
    "T03n0159_003:0302c20": "世間所有諸恐怖，　　依王福力不能生，",
    "T03n0159_003:0302c21": "人民所成安隱樂，　　當知是王福所及。",
    "T03n0159_003:0302c22": "世間所有勝妙華，　　依王福力而開敷；",
    "T03n0159_003:0302c23": "世間所有妙園林，　　依王福力皆滋茂；",
    "T03n0159_003:0302c24": "世間所有諸藥草，　　依王福力差諸疾；",
    "T03n0159_003:0302c25": "世間百穀及苗稼，　　依王福力皆成實；",
    "T03n0159_003:0302c26": "世間人民受豐樂，　　依王福力常自然。",
    "T03n0159_003:0302c27": "譬如長者有一子，　　智慧端嚴世無比，",
    "T03n0159_003:0302c28": "父母恩愛如眼目，　　晝夜常生護念心。",
    "T03n0159_003:0302c29": "國大聖王亦如是，　　愛念眾生如一子，",
    "T03n0159_003:0303a01": "養育耆年拯孤獨，　　賞罰之心常不二。",
    "T03n0159_003:0303a02": "如是仁王為聖主，　　群生敬仰等如來。",
    "T03n0159_003:0303a03": "仁王化治國無災，　　萬姓恭勤常安隱，",
    "T03n0159_003:0303a04": "國王無法化於世，　　疾疫流行災有情。",
    "T03n0159_003:0303a05": "如是一切人非人，　　罪福昭然無所覆，",
    "T03n0159_003:0303a06": "善惡法中分七分，　　造者獲五王得二，",
    "T03n0159_003:0303a07": "園林田宅悉皆然，　　所稅等分亦如是。",
    "T03n0159_003:0303a08": "轉輪聖王出現時，　　分作六分王得一，",
    "T03n0159_003:0303a09": "時諸人民得五分，　　善惡業報亦皆然。",
    "T03n0159_003:0303a10": "若有人王修正見，　　如法化世名天主，",
    "T03n0159_003:0303a11": "以依天法化世間，　　毘沙門王常擁護，",
    "T03n0159_003:0303a12": "及餘三天羅剎眾，　　皆當守護聖王宮。",
    "T03n0159_003:0303a13": "聖王出世理國時，　　饒益眾生成十德：",
    "T03n0159_003:0303a14": "一名能照於國界，　　二名莊嚴於國土，",
    "T03n0159_003:0303a15": "三名能與諸安樂，　　四名能伏諸怨敵，",
    "T03n0159_003:0303a16": "五名能遮諸恐怖，　　六名修集諸聖賢，",
    "T03n0159_003:0303a17": "七名諸法為根本，　　八名護持於世間，",
    "T03n0159_003:0303a18": "九名能作造化功，　　十名國界人民主。",
    "T03n0159_003:0303a19": "若王成就十勝德，　　梵王帝釋及諸天，",
    "T03n0159_003:0303a20": "夜叉羅剎鬼神王，　　隱身常來護國界，",
    "T03n0159_003:0303a21": "龍王歡喜降甘雨，　　五穀成熟萬姓安。",
    "T03n0159_003:0303a22": "國中處處生珍寶，　　人馬彊力無怨敵，",
    "T03n0159_003:0303a23": "如意寶珠現王前，　　境外諸王自賓伏。",
    "T03n0159_003:0303a24": "若生不善於王國，　　一念起心成眾惡，",
    "T03n0159_003:0303a25": "是人命終墮地獄，　　受苦永劫無出期。",
    "T03n0159_003:0303a26": "若有勤誠助國王，　　諸天護念增榮祿。",
    "T03n0159_003:0303a27": "智光長者汝應知，　　一切人王業所感，",
    "T03n0159_003:0303a28": "諸法無不因緣成，　　若無因緣無諸法。",
    "T03n0159_003:0303a29": "說無生天及惡趣，　　如是之人不了因，",
    "T03n0159_003:0303b01": "無因無果大邪見，　　不知罪福生妄計。",
    "T03n0159_003:0303b02": "王今所受諸福樂，　　往昔曾持三淨戒，",
    "T03n0159_003:0303b03": "戒德熏修所招感，　　人天妙果獲王身。",
    "T03n0159_003:0303b04": "若人發起菩提心，　　願力資成無上果，",
    "T03n0159_003:0303b05": "堅持上品清淨戒，　　起居自在為法王，",
    "T03n0159_003:0303b06": "神通變化滿十方，　　隨緣普濟諸群品。",
    "T03n0159_003:0303b07": "中品受持菩薩戒，　　福得自在轉輪王，",
    "T03n0159_003:0303b08": "隨心所作盡皆成，　　無量人天悉遵奉。",
    "T03n0159_003:0303b09": "下上品持大鬼王，　　一切非人咸率伏，",
    "T03n0159_003:0303b10": "受持戒品雖缺犯，　　由戒勝故得為王。",
    "T03n0159_003:0303b11": "下中品持禽獸王，　　一切飛走皆歸伏，",
    "T03n0159_003:0303b12": "於清淨戒有缺犯，　　由戒勝故得為王。",
    "T03n0159_003:0303b13": "下下品持琰魔王，　　處地獄中常自在，",
    "T03n0159_003:0303b14": "雖毀禁戒生惡道，　　由戒勝故得為王。",
    "T03n0159_003:0303b15": "以是義故諸眾生，　　應受菩薩清淨戒，",
    "T03n0159_003:0303b16": "善能護持無缺犯，　　隨所生處作人王。",
    "T03n0159_003:0303b17": "若有不受如來戒，　　終不能得野干身，",
    "T03n0159_003:0303b18": "何況能感人天中，　　最勝快樂居王位？",
    "T03n0159_003:0303b19": "是故王者非無因，　　戒業精勤成妙果。",
    "T03n0159_003:0303b20": "國王自是人民主，　　慈恤如母養嬰兒，",
    "T03n0159_003:0303b21": "如是人王有大恩，　　撫育之心難可報。",
    "T03n0159_003:0303b22": "以是因緣諸有情，　　若能修證大菩提，",
    "T03n0159_003:0303b23": "於諸眾生起大悲，　　應受如來三聚戒。",
    "T03n0159_003:0303b24": "若欲如法受戒者，　　應當懺罪令消滅，",
    "T03n0159_003:0303b25": "起罪之因有十緣，　　身三口四及意三。",
    "T03n0159_003:0303b26": "生死無始罪無窮，　　煩惱大海深無底，",
    "T03n0159_003:0303b27": "業障峻極如須彌，　　造業由因二種起。",
    "T03n0159_003:0303b28": "所謂現行及種子，　　藏識持緣一切種，",
    "T03n0159_003:0303b29": "如影隨形不離身，　　一切時中障聖道。",
    "T03n0159_003:0303c01": "近障人天妙樂果，　　遠障無上菩提果，",
    "T03n0159_003:0303c02": "在家能招煩惱因，　　出家亦破清淨戒。",
    "T03n0159_003:0303c03": "若能如法懺悔者，　　所有煩惱悉皆除，",
    "T03n0159_003:0303c04": "猶如劫火壞世間，　　燒盡須彌并巨海。",
    "T03n0159_003:0303c05": "懺悔能燒煩惱薪，　　懺悔能往生天路，",
    "T03n0159_003:0303c06": "懺悔能得四禪樂，　　懺悔雨寶摩尼珠，",
    "T03n0159_003:0303c07": "懺悔能延金剛壽，　　懺悔能入常樂宮，",
    "T03n0159_003:0303c08": "懺悔能出三界獄，　　懺悔能開菩提華，",
    "T03n0159_003:0303c09": "懺悔見佛大圓鏡，　　懺悔能至於寶所。",
    "T03n0159_003:0303c10": "若能如法懺悔者，　　當依二種觀門修：",
    "T03n0159_003:0303c11": "一者觀事滅罪門，　　二者觀理滅罪門。",
    "T03n0159_003:0303c12": "觀事滅罪有其三，　　上中下根為三品。",
    "T03n0159_003:0303c13": "若有上根求淨戒，　　發大精進心無退，",
    "T03n0159_003:0303c14": "悲淚泣血常精懇，　　哀感徧身皆血現。",
    "T03n0159_003:0303c15": "繫念十方三寶所，　　并餘六道諸眾生，",
    "T03n0159_003:0303c16": "長跪合掌心不亂，　　發露洗心求懺悔。",
    "T03n0159_003:0303c17": "『唯願十方三世佛，　　以大慈悲哀愍我。",
    "T03n0159_003:0303c18": "我處輪迴無所依，　　生死長夜常不覺。",
    "T03n0159_003:0303c19": "我在凡夫具諸縛，　　狂心顛倒徧攀緣。",
    "T03n0159_003:0303c20": "我處三界火宅中，　　妄染六塵無救護。",
    "T03n0159_003:0303c21": "我生貧窮下賤家，　　不得自在常受苦。",
    "T03n0159_003:0303c22": "我生邪見父母家，　　造罪依於惡眷屬。",
    "T03n0159_003:0303c23": "唯願諸佛大慈尊，　　哀愍護念如一子。",
    "T03n0159_003:0303c24": "一懺不復造諸罪，　　三世如來當證明。』",
    "T03n0159_003:0303c25": "如是勇猛懺悔者，　　名為上品求淨戒。",
    "T03n0159_003:0303c26": "若有中根求戒者，　　一心勇猛懺諸罪，",
    "T03n0159_003:0303c27": "涕淚交橫不覺知，　　徧身流汗哀求佛。",
    "T03n0159_003:0303c28": "『發露無始生死業，　　願大悲水洗塵勞。",
    "T03n0159_003:0303c29": "滌除罪障淨六根，　　施我菩薩三聚戒，",
    "T03n0159_003:0304a01": "我願堅持不退轉，　　精修度脫苦眾生。",
    "T03n0159_003:0304a02": "自未得度先度佗，　　盡未來際常無斷。』",
    "T03n0159_003:0304a03": "如是精勤勇猛者，　　不惜身命求菩提，",
    "T03n0159_003:0304a04": "能感三寶靈異相，　　是名中品大懺悔。",
    "T03n0159_003:0304a05": "若有下根求淨戒，　　發起無上菩提心，",
    "T03n0159_003:0304a06": "涕淚悲泣身毛豎，　　於所造罪深慚愧。",
    "T03n0159_003:0304a07": "對於十方三寶所，　　及以六道眾生前，",
    "T03n0159_003:0304a08": "至誠發露無始來，　　所有惱亂諸眾生。",
    "T03n0159_003:0304a09": "起於無礙大悲心，　　不惜身命悔三業，",
    "T03n0159_003:0304a10": "已作之罪皆發露，　　未作之惡更不造。",
    "T03n0159_003:0304a11": "如是三品懺諸罪，　　皆名第一清淨戒，",
    "T03n0159_003:0304a12": "以慙愧水洗塵勞，　　身心俱為清淨器。",
    "T03n0159_003:0304a13": "諸善男子汝當知，　　已說淨觀諸懺悔，",
    "T03n0159_003:0304a14": "於其事理無差別，　　但以根緣應不同。",
    "T03n0159_003:0304a15": "若欲修習觀正理，　　遠離一切諸散亂，",
    "T03n0159_003:0304a16": "著新淨衣跏趺坐，　　攝心正念離諸緣，",
    "T03n0159_003:0304a17": "常觀諸佛妙法身，　　體性如空不可得。",
    "T03n0159_003:0304a18": "一切諸罪性皆如，　　顛倒因緣妄心起，",
    "T03n0159_003:0304a19": "如是罪相本來空，　　三世之中無所得。",
    "T03n0159_003:0304a20": "非內非外非中間，　　性相如如俱不動，",
    "T03n0159_003:0304a21": "真如妙理絕名言，　　唯有聖智能通達。",
    "T03n0159_003:0304a22": "非有非無非有無，　　非不有無離名相，",
    "T03n0159_003:0304a23": "周偏法界無生滅，　　諸佛本來同一體。",
    "T03n0159_003:0304a24": "惟願諸佛垂加護，　　能滅一切顛倒心，",
    "T03n0159_003:0304a25": "願我早悟真性源，　　速證如來無上道。",
    "T03n0159_003:0304a26": "若有清信善男子，　　日夜能觀妙理空，",
    "T03n0159_003:0304a27": "一切罪障自消除，　　是名最上持淨戒。",
    "T03n0159_003:0304a28": "若人觀知實相空，　　能滅一切諸重罪，",
    "T03n0159_003:0304a29": "猶如大風吹猛火，　　能燒無量諸草木。",
    "T03n0159_003:0304b01": "諸善男子真實觀，　　名為諸佛祕要門。",
    "T03n0159_003:0304b02": "若欲為佗廣分別，　　無智人中勿宣說，",
    "T03n0159_003:0304b03": "一切凡愚眾生類，　　聞必生疑心不信。",
    "T03n0159_003:0304b04": "若有智者生信解，　　念念觀察悟真如，",
    "T03n0159_003:0304b05": "十方諸佛皆現前，　　菩提妙果自然證。",
    "T03n0159_003:0304b06": "善男子等我滅後，　　未來世中淨信者，",
    "T03n0159_003:0304b07": "於二觀門常懺悔，　　當受菩薩三聚戒。",
    "T03n0159_003:0304b08": "若欲受持上品戒，　　應請戒師佛菩薩，",
    "T03n0159_003:0304b09": "請我釋迦牟尼佛，　　當為菩薩戒和上；",
    "T03n0159_003:0304b10": "龍種淨智尊王佛，　　當為淨戒阿闍梨；",
    "T03n0159_003:0304b11": "未來導師彌勒佛，　　當為清淨教授師；",
    "T03n0159_003:0304b12": "現在十方兩足尊，　　當為清淨證戒師；",
    "T03n0159_003:0304b13": "十方一切諸菩薩，　　當為修學戒伴侶；",
    "T03n0159_003:0304b14": "釋梵四王金剛天，　　當為學戒外護眾。",
    "T03n0159_003:0304b15": "奉請如是佛菩薩，　　及以現前傳戒師。",
    "T03n0159_003:0304b16": "普為報於四恩故，　　發起清淨菩提心，",
    "T03n0159_003:0304b17": "應受菩薩三聚戒，　　饒益一切有情戒，",
    "T03n0159_003:0304b18": "修攝一切善法戒，　　修攝一切律儀戒。",
    "T03n0159_003:0304b19": "如是三聚清淨戒，　　三世如來所護念；",
    "T03n0159_003:0304b20": "無聞非法諸有情，　　無量劫中未聞見。",
    "T03n0159_003:0304b21": "唯有過去十方佛，　　已受淨戒常護持，",
    "T03n0159_003:0304b22": "二障煩惱永斷除，　　獲證無上菩提果。",
    "T03n0159_003:0304b23": "未來一切諸世尊，　　守護三聚淨戒寶，",
    "T03n0159_003:0304b24": "斷除三障并習氣，　　當證正等大菩提。",
    "T03n0159_003:0304b25": "現在十方諸善逝，　　具修三聚淨戒因，",
    "T03n0159_003:0304b26": "永斷生死苦輪迴，　　得證三身菩提果。",
    "T03n0159_003:0304b27": "超越生死深大海，　　菩薩淨戒為船筏；",
    "T03n0159_003:0304b28": "永斷貪瞋癡繫縛，　　菩薩淨戒為利劍；",
    "T03n0159_003:0304b29": "生死嶮道諸怖畏，　　菩薩淨戒為舍宅；",
    "T03n0159_003:0304c01": "息除貧賤諸苦因，　　淨戒能為如意寶；",
    "T03n0159_003:0304c02": "鬼魅所著諸疾病，　　菩薩淨戒為良藥。",
    "T03n0159_003:0304c03": "人天為王得自在，　　三聚淨戒作良緣；",
    "T03n0159_003:0304c04": "及餘四趣諸王身，　　淨戒為緣獲勝果。",
    "T03n0159_003:0304c05": "是故能修自在因，　　當得為王受尊貴。",
    "T03n0159_003:0304c06": "應先禮敬十方佛，　　日夜增修清淨戒，",
    "T03n0159_003:0304c07": "諸佛護念常受持，　　戒等金剛無破壞。",
    "T03n0159_003:0304c08": "三界諸天諸善神，　　衛護王身及眷屬，",
    "T03n0159_003:0304c09": "一切怨敵皆歸伏，　　萬姓歡娛感王化。",
    "T03n0159_003:0304c10": "是故受持菩薩戒，　　感世出世無為果。",
    "T03n0159_003:0304c11": "三寶常住化於世，　　恩德廣大不思議，",
    "T03n0159_003:0304c12": "過未及現劫海中，　　功德利生無休息。",
    "T03n0159_003:0304c13": "佛日千光恒照世，　　利益群生度有緣，",
    "T03n0159_003:0304c14": "無緣不覩佛慈光，　　猶如盲者無所見。",
    "T03n0159_003:0304c15": "法寶一味無變易，　　前佛後佛說皆同。",
    "T03n0159_003:0304c16": "如雨一味普能霑，　　草木滋榮大小別，",
    "T03n0159_003:0304c17": "眾生隨根各得解，　　草木稟潤亦差殊。",
    "T03n0159_003:0304c18": "菩薩聲聞化眾生，　　如大河水流不竭，",
    "T03n0159_003:0304c19": "眾生無信化不被，　　如處幽冥日難照。",
    "T03n0159_003:0304c20": "如來月光甚清涼，　　能除眾暗亦如是，",
    "T03n0159_003:0304c21": "猶如覆盆月不照，　　迷惑眾生亦如是。",
    "T03n0159_003:0304c22": "法寶甘露妙良藥，　　能治一切煩惱病，",
    "T03n0159_003:0304c23": "有信服藥證菩提，　　無信隨緣墮惡道。",
    "T03n0159_003:0304c24": "菩薩聲聞常在世，　　無數方便度眾生，",
    "T03n0159_003:0304c25": "若有眾生信樂心，　　各入三乘安樂位。",
    "T03n0159_003:0304c26": "如來不出於世間，　　一切眾生入邪道，",
    "T03n0159_003:0304c27": "永離甘露飲毒藥，　　長溺苦海無出期。",
    "T03n0159_003:0304c28": "佛日出現三千界，　　放大光明照長夜，",
    "T03n0159_003:0304c29": "眾生如睡不覺知，　　蒙光得入無為室。",
    "T03n0159_003:0305a01": "如來未說一乘法，　　十方國土悉空虛，",
    "T03n0159_003:0305a02": "發心修行成正覺，　　一切佛土皆嚴淨。",
    "T03n0159_003:0305a03": "一乘法寶諸佛母，　　三世如來從此生，",
    "T03n0159_003:0305a04": "般若方便無間修，　　解脫道成登妙覺。",
    "T03n0159_003:0305a05": "若佛菩薩不出現，　　世間眾生無導師，",
    "T03n0159_003:0305a06": "生死嶮難無由過，　　如何得至於寶所？",
    "T03n0159_003:0305a07": "以大願力為善友，　　常說妙法令修行，",
    "T03n0159_003:0305a08": "趣向十地證菩提，　　善入涅槃安樂處。",
    "T03n0159_003:0305a09": "大悲菩薩化世間，　　方便引導眾生故，",
    "T03n0159_003:0305a10": "內祕一乘真實行，　　外現緣覺及聲聞。",
    "T03n0159_003:0305a11": "鈍根小智聞一乘，　　怖畏發心經多劫，",
    "T03n0159_003:0305a12": "不知身有如來藏，　　唯欣寂滅厭塵勞。",
    "T03n0159_003:0305a13": "眾生本有菩提種，　　悉在賴耶藏識中，",
    "T03n0159_003:0305a14": "若遇善友發大心，　　三種鍊磨修妙行，",
    "T03n0159_003:0305a15": "永斷煩惱所知障，　　證得如來常住身。",
    "T03n0159_003:0305a16": "菩提妙果不難成，　　真善知識實難遇。",
    "T03n0159_003:0305a17": "一切菩薩修勝道，　　四種法要應當知：",
    "T03n0159_003:0305a18": "親近善友為第一，　　聽聞正法為第二，",
    "T03n0159_003:0305a19": "如理思量為第三，　　如法修證為第四。",
    "T03n0159_003:0305a20": "十方一切大聖主，　　修是四法證菩提。",
    "T03n0159_003:0305a21": "汝諸長者大會眾，　　及未來世清信士，",
    "T03n0159_003:0305a22": "如是四法菩薩地，　　要當修習成佛道。",
    "T03n0159_003:0305a23": "善男子等應諦聽，　　如來所說四恩者，",
    "T03n0159_003:0305a24": "佛寶之恩最為上，　　為度眾生發大心。",
    "T03n0159_003:0305a25": "三僧企邪大劫中，　　具修百千諸苦行，",
    "T03n0159_003:0305a26": "功德圓滿遍法界，　　十地究竟證三身。",
    "T03n0159_003:0305a27": "法身體遍諸眾生，　　萬德凝然性常住，",
    "T03n0159_003:0305a28": "不生不滅無來去，　　不一不異非常斷。",
    "T03n0159_003:0305a29": "法界遍滿如虛空，　　一切如來共修證，",
    "T03n0159_003:0305b01": "有為無為諸功德，　　依止法身常清淨。",
    "T03n0159_003:0305b02": "法身本性如虛空，　　遠離六塵無所染，",
    "T03n0159_003:0305b03": "法身無形離諸相，　　能相所相悉皆空。",
    "T03n0159_003:0305b04": "如是諸佛妙法身，　　戲論言辭相寂滅，",
    "T03n0159_003:0305b05": "遠離一切諸分別，　　心行處滅體皆如。",
    "T03n0159_003:0305b06": "為欲證得如來身，　　菩薩善修於萬行，",
    "T03n0159_003:0305b07": "智體無為真法性，　　色心一切諸佛同。",
    "T03n0159_003:0305b08": "譬如飛鳥至金山，　　能使鳥身同彼色，",
    "T03n0159_003:0305b09": "一切菩薩如飛鳥，　　法身佛體類金山。",
    "T03n0159_003:0305b10": "自受用身諸相好，　　一一遍滿十方剎，",
    "T03n0159_003:0305b11": "四智圓明受法樂，　　前佛後佛體皆同。",
    "T03n0159_003:0305b12": "雖遍法界無障礙，　　如是妙境不思議，",
    "T03n0159_003:0305b13": "是身常住報佛土，　　自受法樂無間斷。",
    "T03n0159_003:0305b14": "佗受用身諸相好，　　隨機應現無增減，",
    "T03n0159_003:0305b15": "為化地上諸菩薩，　　一佛現於十種身，",
    "T03n0159_003:0305b16": "隨所應現各不同，　　展轉倍增至無極。",
    "T03n0159_003:0305b17": "稱根為說諸法要，　　令受法樂入一乘，",
    "T03n0159_003:0305b18": "彼獲神通漸增長，　　所悟法門亦如是。",
    "T03n0159_003:0305b19": "下地菩薩起智慧，　　不能了達於上地，",
    "T03n0159_003:0305b20": "能化所化隨地增，　　各隨本緣為所屬，",
    "T03n0159_003:0305b21": "或一菩薩多佛化，　　或多菩薩一佛化。",
    "T03n0159_003:0305b22": "如是十佛成正覺，　　各坐七寶菩提樹，",
    "T03n0159_003:0305b23": "前佛入滅後佛成，　　不同化佛經劫現。",
    "T03n0159_003:0305b24": "十佛所坐蓮華臺，　　周遍各有百千葉，",
    "T03n0159_003:0305b25": "一一葉中一佛土，　　即是三千大千界。",
    "T03n0159_003:0305b26": "一一界中有百億，　　日月星辰四大洲，",
    "T03n0159_003:0305b27": "六欲諸天及四禪，　　空處識處非想等。",
    "T03n0159_003:0305b28": "其四洲中南贍部，　　一一各有金剛座，",
    "T03n0159_003:0305b29": "及以菩提大樹王。　　爾所變化諸佛身，",
    "T03n0159_003:0305c01": "一時證得菩提道，　　轉妙法輪於大千，",
    "T03n0159_003:0305c02": "菩薩緣覺及聲聞，　　隨所根宜成聖果。",
    "T03n0159_003:0305c03": "如是所說三身佛，　　最上無比名為寶。",
    "T03n0159_003:0305c04": "應化二身所說法，　　教理行果為法寶，",
    "T03n0159_003:0305c05": "諸佛以法為大師，　　修心所證菩提道。",
    "T03n0159_003:0305c06": "法寶三世無變易，　　一切諸佛皆歸學。",
    "T03n0159_003:0305c07": "我今頂禮薩婆若，　　故說法寶為佛師。",
    "T03n0159_003:0305c08": "或入猛火不能燒，　　應時即得真解脫。",
    "T03n0159_003:0305c09": "法寶能摧生死獄，　　猶如金剛碎萬物；",
    "T03n0159_003:0305c10": "法寶能照眾生心，　　如日天子臨空界；",
    "T03n0159_003:0305c11": "法寶能作堅牢船，　　能渡愛河超彼岸；",
    "T03n0159_003:0305c12": "法寶能與眾生樂，　　譬如天鼓應天心；",
    "T03n0159_003:0305c13": "法寶能濟眾生貧，　　如摩尼珠雨眾寶；",
    "T03n0159_003:0305c14": "法寶能為三寶階，　　聞法修因生上界；",
    "T03n0159_003:0305c15": "法寶金輪大聖王，　　以大法力破四魔；",
    "T03n0159_003:0305c16": "法寶能為大寶車，　　能運眾生出火宅；",
    "T03n0159_003:0305c17": "法寶能為大導師，　　能引眾生至寶所；",
    "T03n0159_003:0305c18": "法寶能吹大法螺，　　覺悟眾生成佛道；",
    "T03n0159_003:0305c19": "法寶能為大法燈，　　能照生死諸黑闇；",
    "T03n0159_003:0305c20": "法寶能為金剛箭，　　能鎮國界伏諸怨。",
    "T03n0159_003:0305c21": "三世如來所說法，　　能利眾生脫苦縛，",
    "T03n0159_003:0305c22": "引入涅槃安樂城，　　是名法寶恩難報。",
    "T03n0159_003:0305c23": "智光長者汝諦聽，　　世出世僧有三種，",
    "T03n0159_003:0305c24": "菩薩聲聞聖凡眾，　　能益眾生為福田。",
    "T03n0159_003:0305c25": "文殊師利大聖尊，　　三世諸佛以為母，",
    "T03n0159_003:0305c26": "十方如來初發心，　　皆是文殊教化力。",
    "T03n0159_003:0305c27": "一切世界諸有情，　　聞名見身及光相，",
    "T03n0159_003:0305c28": "并見隨類諸化現，　　皆成佛道難思議。",
    "T03n0159_003:0305c29": "彌勒菩薩法王子，　　從初發心不食肉，",
    "T03n0159_003:0306a01": "以是因緣名慈氏，　　為欲成熟諸眾生。",
    "T03n0159_003:0306a02": "處於第四兜率天，　　四十九重如意殿，",
    "T03n0159_003:0306a03": "晝夜恒說不退行，　　無數方便度人天。",
    "T03n0159_003:0306a04": "八功德水妙華池，　　諸有緣者悉同生，",
    "T03n0159_003:0306a05": "我今弟子付彌勒，　　龍華會中得解脫。",
    "T03n0159_003:0306a06": "於末法中善男子，　　一摶之食施眾生，",
    "T03n0159_003:0306a07": "以是善根見彌勒，　　當得菩提究竟道。",
    "T03n0159_003:0306a08": "舍利弗等大聲聞，　　智慧神通化群生。",
    "T03n0159_003:0306a09": "若能成就解脫戒，　　真是修行正見人，",
    "T03n0159_003:0306a10": "為佗說法傳大乘，　　如是福田為第一。",
    "T03n0159_003:0306a11": "或有一類凡夫僧，　　戒品不全生正見，",
    "T03n0159_003:0306a12": "讚詠一乘微妙法，　　隨犯隨悔障銷除。",
    "T03n0159_003:0306a13": "為諸眾生成佛因，　　如是凡夫亦僧寶。",
    "T03n0159_003:0306a14": "如欝金華雖萎悴，　　猶勝一切諸妙華，",
    "T03n0159_003:0306a15": "正見比丘亦如是，　　四種輪王所不及。",
    "T03n0159_003:0306a16": "如是四類聖凡僧，　　利樂有情無暫歇，",
    "T03n0159_003:0306a17": "稱為世間良福田，　　是名僧寶大恩德。",
    "T03n0159_003:0306a18": "如我所說四恩義，　　是名能造世間因，",
    "T03n0159_003:0306a19": "一切萬物從是生，　　若離四恩不可得。",
    "T03n0159_003:0306a20": "譬如世間諸色塵，　　能造四大而得生，",
    "T03n0159_003:0306a21": "有情世間亦復然，　　由彼四恩得安立。」",
    "T03n0159_003:0306a22": "爾時，智光長者及諸子等，聞佛所說四種大",
    "T03n0159_003:0306a23": "恩，得未曾有，歡喜合掌，而白佛言：「善哉，善",
    "T03n0159_003:0306a24": "哉！大慈世尊！為濁惡世不信因果、不孝父",
    "T03n0159_003:0306a25": "母、邪見眾生，說真妙法利樂世間。唯願世",
    "T03n0159_003:0306a26": "尊！說報恩義，我等既悟甚深四恩，而今未",
    "T03n0159_003:0306a27": "知修何善業而報是恩？」佛告長者：「善男子",
    "T03n0159_003:0306a28": "等！我為五百長者先已廣說，而今為汝略",
    "T03n0159_003:0306a29": "說少分。若善男子、善女人，為得阿耨多羅",
    "T03n0159_003:0306b01": "三藐三菩提，精勤修行十波羅蜜，若有所得",
    "T03n0159_003:0306b02": "未名報恩；若人須臾能行一善，心無所得，",
    "T03n0159_003:0306b03": "乃名報恩。所以者何？一切如來觸無所得，",
    "T03n0159_003:0306b04": "乃成佛道化諸眾生。若有淨信善男子等，",
    "T03n0159_003:0306b05": "得聞是經，信解受持解說書寫，以無所得",
    "T03n0159_003:0306b06": "三輪體空，竊為一人說四句法，除邪見心",
    "T03n0159_003:0306b07": "趣向菩提，是即名為報於四恩。何以故？是",
    "T03n0159_003:0306b08": "人當得無上菩提，展轉教化無量眾生令",
    "T03n0159_003:0306b09": "入佛道，三寶種子永不斷絕。」爾時，智光長",
    "T03n0159_003:0306b10": "者聞是偈已，得忍辱三昧，厭離世間，得不",
    "T03n0159_003:0306b11": "退轉。時，諸子等八千人俱得此三昧，皆發無",
    "T03n0159_003:0306b12": "等等阿耨多羅三藐三菩提心。四萬八千人",
    "T03n0159_003:0306b13": "亦證三昧，遠塵離垢得法眼淨。",
    "T03n0159_003:0306b14": "大乘本生心地觀經卷第三"
}