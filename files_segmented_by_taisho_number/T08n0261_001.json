{
    "T08n0261_001:0865a03": "大乘理趣六波羅蜜多經序",
    "T08n0261_001:0865a05": "御製",
    "T08n0261_001:0865a06": "大朴既散，有為遂作。名利牽乎代，巧智喪乎",
    "T08n0261_001:0865a07": "真，愛惡攻其性情，因緣堅其染習，內則百慮",
    "T08n0261_001:0865a08": "無節，外則六根競誘，天理滅而莫知，道源",
    "T08n0261_001:0865a09": "迷而忘返，淪溺苦海，劫盡還初。惟至人了萬",
    "T08n0261_001:0865a10": "物之宗，越三界之表，廓獨立而不改，遍諸有",
    "T08n0261_001:0865a11": "而常然，故能開導群疑濟拔流品。六波羅蜜",
    "T08n0261_001:0865a12": "經者，眾法之津梁，度門之圓極也。昔日月燈",
    "T08n0261_001:0865a13": "明如來為菩薩說，歷劫曠遠真偈寂寥。文殊",
    "T08n0261_001:0865a14": "師利往於耆闍會中，甞與彌勒菩薩語及斯",
    "T08n0261_001:0865a15": "事。成一切種智，會無量義因，唯佛能知，唯佛",
    "T08n0261_001:0865a16": "能說，教必有主，其在茲乎。是以釋迦如來，為",
    "T08n0261_001:0865a17": "法而出俟時而現，三身不異故處代而常",
    "T08n0261_001:0865a18": "離，萬行無修故隨方而自在。運慈悲之力，開",
    "T08n0261_001:0865a19": "護攝之門，因其六塵示之六度，導於法分令",
    "T08n0261_001:0865a20": "證法身，結習紛綸，乘理而悟，是真般若之旨",
    "T08n0261_001:0865a21": "也。故有慈氏善問大音讚言，天垂寶花雲集",
    "T08n0261_001:0865a22": "仙蓋，甘露流液光明燭幽，使迷方淺深皆得",
    "T08n0261_001:0865a23": "自然之慧，恒沙億眾能通般若之智。甞試論",
    "T08n0261_001:0865a24": "之。先儒有言：「誠者自成而道自導也。」夫誠己",
    "T08n0261_001:0865a25": "於內，則不勉而中、不思而得；誠物於外，則不",
    "T08n0261_001:0865a26": "言而應、不為而成。其內者，證法之身；其外者，",
    "T08n0261_001:0865a27": "大悲之力。德產之致也密，化育之功也大，春",
    "T08n0261_001:0865a28": "風發吹，萬類咸滋，旭日昇晝，群陰盡釋，乾坤",
    "T08n0261_001:0865a29": "易簡之道是則大同，神明幽贊之情孰云區",
    "T08n0261_001:0865b01": "別，殊塗一至，其理固然。",
    "T08n0261_001:0865b02": "朕虔奉丕圖保乂蒸庶，思建皇極以昇大猷，",
    "T08n0261_001:0865b03": "遐想靈蹤期於叶契。而舍城妙說久祕梵文，",
    "T08n0261_001:0865b04": "徒懷瀉瓶未啟遺夾，微言不昧將或起予。於",
    "T08n0261_001:0865b05": "是罽賓沙門般若受旨宣揚，光宅寺沙門利",
    "T08n0261_001:0865b06": "言為之翻譯，時大德則有資聖寺道液、醴泉",
    "T08n0261_001:0865b07": "寺超悟、慈恩寺應真、莊嚴寺圓照、光宅寺道",
    "T08n0261_001:0865b08": "岸、西明寺圓照、章敬寺辯空、西明寺良秀等，",
    "T08n0261_001:0865b09": "法門領袖、人中龍象，證明正義，輝潤玄文，知",
    "T08n0261_001:0865b10": "釋迦之寶城，識眾尊之滿字，以貞元四年歲",
    "T08n0261_001:0865b11": "次戊辰十一月二十八日，於西明寺譯成上",
    "T08n0261_001:0865b12": "進，凡一部十卷，龍神翼衛如從金口之傳，梵",
    "T08n0261_001:0865b13": "眾護持無異毫光之現。",
    "T08n0261_001:0865b14": "朕齋心滌慮仰味宗源，聞所未聞實為希有。",
    "T08n0261_001:0865b15": "然以汲引之旨流布為先，庶憑真筌永濟浮",
    "T08n0261_001:0865b16": "俗。聊因暇日三復斯經，雖法海甚深而波流",
    "T08n0261_001:0865b17": "不讓，舉其梗概照悟將來。",
    "T08n0261_001:0865b20": "大乘理趣六波羅蜜多經卷第一",
    "T08n0261_001:0865b22": "罽賓國三藏般若奉　詔譯",
    "T08n0261_001:0865b23": "歸依三寶品第一",
    "T08n0261_001:0865b24": "如是我聞：一時薄伽梵在王舍大城迦蘭多",
    "T08n0261_001:0865b25": "迦竹林精舍，時與眾多菩薩摩訶薩——住不退",
    "T08n0261_001:0865b26": "轉位階十地，十波羅蜜多悉已圓滿；復有眾",
    "T08n0261_001:0865b27": "多諸大苾芻——皆阿羅漢，諸漏已盡無復煩惱，",
    "T08n0261_001:0865b28": "逮得已利，心善解脫、慧善解脫；復有阿僧企",
    "T08n0261_001:0865b29": "耶諸有情等——皆發阿耨多羅三藐三菩提心。",
    "T08n0261_001:0865c01": "爾時，慈氏菩薩摩訶薩於此會中而作是念：",
    "T08n0261_001:0865c02": "「此會眾中諸有情類，貧窮孤露無所依怙，流",
    "T08n0261_001:0865c03": "轉生死沈溺愛河；欲達彼岸為聞法故，願見",
    "T08n0261_001:0865c04": "世尊求一切智，無有力能。」爾時，慈氏菩薩為",
    "T08n0261_001:0865c05": "欲諮問甚深義趣：一切有情云何發菩提心",
    "T08n0261_001:0865c06": "求佛決定，三無數劫無有疲倦？今佛世尊意",
    "T08n0261_001:0865c07": "趣難解廣大甚深，文句巧妙具足圓滿，記別",
    "T08n0261_001:0865c08": "有情因果差別，希求速疾無上菩提。於是彌",
    "T08n0261_001:0865c09": "勒菩薩摩訶薩發如是心，即從座起，整理衣",
    "T08n0261_001:0865c10": "服，善調六根，身口意業皆悉寂靜——然其六根",
    "T08n0261_001:0865c11": "百福所生，妙相莊嚴八十種好，三無數劫之",
    "T08n0261_001:0865c12": "所圓滿，摩訶般若波羅蜜多等百千萬日光明",
    "T08n0261_001:0865c13": "相莊嚴其身，一切有情瞻仰無厭，近無等等佛",
    "T08n0261_001:0865c14": "果菩提——以如是身往詣佛所，五體投地禮佛",
    "T08n0261_001:0865c15": "雙足，又以無量功德莊嚴之手，如新生蓮華，",
    "T08n0261_001:0865c16": "合掌恭敬而白佛言：「如來世尊於一念中，能",
    "T08n0261_001:0865c17": "知一切有情過去未來現在之心。或有有情",
    "T08n0261_001:0865c18": "因諮問時獲清淨心，或有有情受記之時獲",
    "T08n0261_001:0865c19": "須陀洹果乃至阿羅漢果、辟支佛果，或得阿",
    "T08n0261_001:0865c20": "耨多羅三藐三菩提記。為此義故仰諮如來，",
    "T08n0261_001:0865c21": "惟願世尊分別解說。世尊今為三世有情所",
    "T08n0261_001:0865c22": "依之主，或有有情行大乘行其心柔和。唯願",
    "T08n0261_001:0865c23": "世尊慈悲愍念，獲甘露法不獨受用而同其",
    "T08n0261_001:0865c24": "味。云何令諸有情趣大涅槃安隱正路？此等",
    "T08n0261_001:0865c25": "有情當作何事，於一切智得不退轉？云何圓",
    "T08n0261_001:0865c26": "滿檀波羅蜜乃至般若波羅蜜多？又此般若",
    "T08n0261_001:0865c27": "波羅蜜多與前五種波羅蜜多而為其母，云",
    "T08n0261_001:0865c28": "何修習而能圓滿？又此大願云何顯發？又諸",
    "T08n0261_001:0865c29": "有情云何修習涅槃彼岸？唯願世尊分別",
    "T08n0261_001:0866a01": "解說，為欲利益安樂一切有情令得歡喜。」",
    "T08n0261_001:0866a02": "爾時薄伽梵讚慈氏菩薩摩訶薩言：「善哉，善",
    "T08n0261_001:0866a03": "哉！善男子！汝今乃能利益安樂一切有情問",
    "T08n0261_001:0866a04": "是深義，勸諸有情修善業故；常為有情勤修",
    "T08n0261_001:0866a05": "習故；汝今一心廣為有情頓絕羈鎖勤求法",
    "T08n0261_001:0866a06": "故；汝今以此大慈悲心，於三阿僧企耶圓滿",
    "T08n0261_001:0866a07": "六種波羅蜜多大海法故；汝今已近菩提道",
    "T08n0261_001:0866a08": "場涅槃岸故。猶如明星沒已旭日便照，汝今",
    "T08n0261_001:0866a09": "亦爾，當作佛日。汝今諦聽，善思念之。我今為",
    "T08n0261_001:0866a10": "汝具足分別甚深之義。如有智人能善思惟，",
    "T08n0261_001:0866a11": "觀察生死險道之中，莫能過於無所依怙。譬",
    "T08n0261_001:0866a12": "如大海舟船而無商主，其中有情多所漂溺，",
    "T08n0261_001:0866a13": "涌浪洄澓破壞沈沒，種種諸難常有憂患，求",
    "T08n0261_001:0866a14": "於吉祥無上船師以為依怙。又諸有情於生",
    "T08n0261_001:0866a15": "死中常多恐懼，所以求於力勢之人而為恃",
    "T08n0261_001:0866a16": "怙，不被怨賊之所侵害。縱彼怨賊有大狂力，",
    "T08n0261_001:0866a17": "為此之人依附王者，而彼怨賊必無更能作",
    "T08n0261_001:0866a18": "損害者；又彼怨賊既見力勢，永捨怨心順從",
    "T08n0261_001:0866a19": "正化。一切有情亦復如是，各作是念：『誰能與",
    "T08n0261_001:0866a20": "我作歸依處，除其衰患令得安樂？於此三界",
    "T08n0261_001:0866a21": "五道之中，天、龍、藥叉、阿蘇羅、迦嚕囉、健達婆、",
    "T08n0261_001:0866a22": "緊捺羅、摩怙洛迦、人非人等諸眾之中而",
    "T08n0261_001:0866a23": "求覓之，無有能為作歸依者。所以者何？彼諸",
    "T08n0261_001:0866a24": "天等，自未能免生死羈鎖，煩惱繫縛流轉三",
    "T08n0261_001:0866a25": "界，無量無邊眾苦吞噉諸怖畏事，以貪欲網",
    "T08n0261_001:0866a26": "之所纏縛，況能為我作歸依處。又諸天等常",
    "T08n0261_001:0866a27": "被甲冑鬪戰之具，心懷怖畏彼阿蘇羅，而況",
    "T08n0261_001:0866a28": "於人及餘諸趣。以是觀察三界六道，無有堪",
    "T08n0261_001:0866a29": "能拔濟我者，以是應當歸依佛法僧。除佛法",
    "T08n0261_001:0866b01": "僧，更無有能救護我者。一切有情若欲求於",
    "T08n0261_001:0866b02": "阿耨多羅三藐三菩提涅槃樂者，應當歸依",
    "T08n0261_001:0866b03": "佛法僧寶。』以是因緣令諸有情歸佛法僧。」爾",
    "T08n0261_001:0866b04": "時慈氏菩薩摩訶薩白佛言：「世尊！云何名為",
    "T08n0261_001:0866b05": "佛法僧寶？云何歸依？」佛告慈氏言：「佛寶者",
    "T08n0261_001:0866b06": "則有二種：一者佛身，二者佛德。言佛身者，所",
    "T08n0261_001:0866b07": "謂如來、應、正遍知、明行足、善逝、世間解、無上",
    "T08n0261_001:0866b08": "士、調御丈夫、天人師、佛、世尊，已於過去無量",
    "T08n0261_001:0866b09": "無邊阿僧祇劫，不惜身命勤修六度萬行圓",
    "T08n0261_001:0866b10": "滿，菩提樹下坐金剛座，降伏魔軍斷諸結賊，",
    "T08n0261_001:0866b11": "獲一切智成等正覺，具足如是諸妙功德，號",
    "T08n0261_001:0866b12": "之為佛。言佛德者，即佛身中具足十力、四無",
    "T08n0261_001:0866b13": "所畏、十八不共法、大慈大悲大喜大捨、三解",
    "T08n0261_001:0866b14": "脫門、三示導、六神通、隨心三摩地、四智、二智，",
    "T08n0261_001:0866b15": "離於知境，斷煩惱障及所知障，離諸習氣，無",
    "T08n0261_001:0866b16": "功用道起如如化，若遠若近遊止自在無有",
    "T08n0261_001:0866b17": "障礙，於一芥子能納無量諸妙高山。如是功",
    "T08n0261_001:0866b18": "德無量無邊，諸佛如來悉皆具足。又從一劫",
    "T08n0261_001:0866b19": "至無量劫，壽命自在無能損減。於神境通往",
    "T08n0261_001:0866b20": "來變現，無有障礙隨意自在。諸佛世尊之所",
    "T08n0261_001:0866b21": "經行城邑聚落，先放微妙金色光明照曜其",
    "T08n0261_001:0866b22": "處，其中眾生遇斯光者，身病心病皆得除愈。",
    "T08n0261_001:0866b23": "心火滅已身得清涼。僂者能申、跛者能行、盲",
    "T08n0261_001:0866b24": "者得視、聾者能聽、瘂者能言。其心亂者便復",
    "T08n0261_001:0866b25": "本心，鬼魅癲狂魍魎所持悉皆除愈。裸者得",
    "T08n0261_001:0866b26": "衣，憍慢心者而得謙下，憂惱者心安隱，失道",
    "T08n0261_001:0866b27": "者得正路，飢渴者得飲食，囚繫者得解脫，恐",
    "T08n0261_001:0866b28": "怖者得無畏。丘陵坑坎山澗堆阜，皆悉平正",
    "T08n0261_001:0866b29": "猶如抵掌，門第卑小自然高大，衢路隘狹並",
    "T08n0261_001:0866c01": "皆寬廣，市肆廛里自然開豁，穢惡不淨應時",
    "T08n0261_001:0866c02": "香潔，荊棘毒刺瓦礫沙石悉皆不現。日光晃",
    "T08n0261_001:0866c03": "曜而無炎毒，香風和暢無諸塵坌，白鶴、孔雀、",
    "T08n0261_001:0866c04": "鸚鵡、舍利、迦陵頻伽、拘枳羅、拘那羅、命命等",
    "T08n0261_001:0866c05": "鳥，其聲美妙出和雅音。象、馬、牛、羊、水牛、犛牛、",
    "T08n0261_001:0866c06": "犎牛、竹牛，各出本音其聲微妙。箜、篌、簫、笛、琴、",
    "T08n0261_001:0866c07": "瑟、鼓、吹，如是樂器不鼓自鳴。及餘種種巧妙",
    "T08n0261_001:0866c08": "希奇，諸神通事悉皆變現。如是種種諸希有",
    "T08n0261_001:0866c09": "事，日日各異轉加殊勝，皆是如來威神之力。",
    "T08n0261_001:0866c10": "若有眾生疑佛世尊及佛功德有一異者，當作",
    "T08n0261_001:0866c11": "是說：『佛與功德不一不異。』譬如燃燈，膏炷與",
    "T08n0261_001:0866c12": "明不一不異，離於膏炷無別燈明。若言燈明",
    "T08n0261_001:0866c13": "離膏炷者，明所及處悉應焚爇。佛身功德亦",
    "T08n0261_001:0866c14": "復如是。此微妙身是佛功德無漏法身，自他",
    "T08n0261_001:0866c15": "受用平等所依。然此佛身亦非是體，離是體",
    "T08n0261_001:0866c16": "外無別法身。若是體者，同於外物有四大相。",
    "T08n0261_001:0866c17": "故知非相亦非無相。若非相者同大虛空，同",
    "T08n0261_001:0866c18": "太虛者性即是常無方便過。自性清淨無染",
    "T08n0261_001:0866c19": "無著，甚深無量無有變易，難解難知微妙寂",
    "T08n0261_001:0866c20": "靜，具無邊際真常功德絕諸戲論。唯佛證知",
    "T08n0261_001:0866c21": "非餘所及，亦非譬喻之所校量。慈氏！當知如",
    "T08n0261_001:0866c22": "此身者，即是過去未來現在殑伽沙等諸佛",
    "T08n0261_001:0866c23": "世尊法身之相。佛報身者，謂諸如來三無數",
    "T08n0261_001:0866c24": "劫修集無量福慧資糧所起無邊真實功德，",
    "T08n0261_001:0866c25": "常住不變諸根相好，智慧光明周遍法界，皆",
    "T08n0261_001:0866c26": "從出世無漏善根之所生故，不可思議超過",
    "T08n0261_001:0866c27": "世智，純熟有情為現茲相，演無盡法廣利無",
    "T08n0261_001:0866c28": "邊。慈氏！當知此即如來報身圓滿。言化身者，",
    "T08n0261_001:0866c29": "為彼有情隨所應化，故現無量阿僧企耶諸",
    "T08n0261_001:0867a01": "化佛身。其所化身，或於地獄以現其身，度彼",
    "T08n0261_001:0867a02": "有情令離眾苦，導以正法令發勝心，便生人",
    "T08n0261_001:0867a03": "天受勝快樂，於佛法中深生信樂，得佛法分",
    "T08n0261_001:0867a04": "獲聖道果。或生鬼趣化彼有情，令離飢渴種",
    "T08n0261_001:0867a05": "種逼迫，化以正法使發勝心，便生人天受諸",
    "T08n0261_001:0867a06": "快樂，深入佛法得聖道果。或化傍生在於彼",
    "T08n0261_001:0867a07": "趣，或作迦嚕囉身，或作龍身，或作師子、象、馬、",
    "T08n0261_001:0867a08": "熊、羆、虎、豹、犲狼、野干、狐、兔、蚖蛇、蝮蝎、魚、鼈、",
    "T08n0261_001:0867a09": "黿、鼉、白鶴、孔雀、鳳凰、鴛鴦、鸚鵡、舍利種種之",
    "T08n0261_001:0867a10": "身，令諸有情離相殘害慈心相向，能離種種",
    "T08n0261_001:0867a11": "諸怖畏事，示以正法令深信樂歸佛法僧，得",
    "T08n0261_001:0867a12": "生人天獲諸快樂，得佛法分證聖道果。或化",
    "T08n0261_001:0867a13": "有情於餘國土，或日月光所不能照如是種",
    "T08n0261_001:0867a14": "種無佛法處建立正法，令諸有情歸佛法僧，",
    "T08n0261_001:0867a15": "剃除鬚髮受佛禁戒，而作苾芻及苾芻尼，或",
    "T08n0261_001:0867a16": "作鄔波索迦、鄔波斯迦，建立僧坊護持正法，",
    "T08n0261_001:0867a17": "安立無量無數有情，置於人天涅槃彼岸而",
    "T08n0261_001:0867a18": "得果證。或生天趣化彼有情，令離五欲心無",
    "T08n0261_001:0867a19": "染著，導以正法發菩提心，歸佛法僧深入正",
    "T08n0261_001:0867a20": "法，置於涅槃解脫果證。或生人趣，現處王宮",
    "T08n0261_001:0867a21": "生釋種家，以巧方便化諸有情，斷除三界煩",
    "T08n0261_001:0867a22": "惱憂患生老病死，故現受生、踰城出家、菩提",
    "T08n0261_001:0867a23": "樹下取吉祥草、坐於道場處金剛座、降伏魔",
    "T08n0261_001:0867a24": "軍成等正覺、為化有情轉正法輪，放大光明",
    "T08n0261_001:0867a25": "周遍一切照曜世間，自利利他悉皆圓滿，或",
    "T08n0261_001:0867a26": "現寂靜入大涅槃，是即名為佛化身也。如是",
    "T08n0261_001:0867a27": "種種善巧方便無量無邊，皆是如來自在神",
    "T08n0261_001:0867a28": "力。此即三身，體無異相。」",
    "T08n0261_001:0867a29": "爾時薄伽梵告慈氏菩薩摩訶薩言：「善男子！",
    "T08n0261_001:0867b01": "於意云何？若有善男子、善女人歸依佛者，當",
    "T08n0261_001:0867b02": "歸依諸佛清淨法身。若欲求於佛法身者，當",
    "T08n0261_001:0867b03": "作如是發大誓願：『願我及彼一切有情，當得",
    "T08n0261_001:0867b04": "如是功德法身。』云何乃令發如是願？為佛應",
    "T08n0261_001:0867b05": "身剎那遷變，化身佛者疾入涅槃，功德法身",
    "T08n0261_001:0867b06": "湛然常住，以是歸依清淨法身。歸法身者，即",
    "T08n0261_001:0867b07": "是歸依過去未來現在諸佛。若我捨於眾生",
    "T08n0261_001:0867b08": "取涅槃者，即同受於地獄諸苦。若與有情同",
    "T08n0261_001:0867b09": "解脫者，雖處地獄無異涅槃。以是因緣令諸",
    "T08n0261_001:0867b10": "眾生，歸佛法身證涅槃樂，究竟如如體無增",
    "T08n0261_001:0867b11": "減。如是法身是真安樂，是故但令歸佛法身。",
    "T08n0261_001:0867b12": "「復次，慈氏！云何名為清淨法寶？言法寶者亦",
    "T08n0261_001:0867b13": "有三種。云何為三？第一法寶所謂涅槃甘露",
    "T08n0261_001:0867b14": "解脫，常樂我淨而為體性，能盡一切生老病",
    "T08n0261_001:0867b15": "死憂悲苦惱。云何生苦？謂依父母牉合之",
    "T08n0261_001:0867b16": "時，不淨種子處母胎中，業力風持時經九月，",
    "T08n0261_001:0867b17": "住居黑闇無有光明，生熟藏間污穢不淨，八",
    "T08n0261_001:0867b18": "萬戶蟲之所和雜，出息入息隨母而行，口",
    "T08n0261_001:0867b19": "不能言、眼不得視，飢渴寒熱種種諸苦逼切",
    "T08n0261_001:0867b20": "身心。如是諸苦無量無邊，令諸眾生不得自",
    "T08n0261_001:0867b21": "在，故名生苦。雖受此苦而有一德，一切怨家",
    "T08n0261_001:0867b22": "所不能見，亦不能說是非過惡。無比涅槃安",
    "T08n0261_001:0867b23": "樂法中無如是苦。云何老苦？所謂眾生從少",
    "T08n0261_001:0867b24": "至老時節代謝，所有充實悉皆損減——筋力衰",
    "T08n0261_001:0867b25": "朽行止戰掉，髮白面皺，眼耳昏暗，牙齒踈缺，",
    "T08n0261_001:0867b26": "顏貌醜陋，身相傴僂人所惡賤，所有言教隨",
    "T08n0261_001:0867b27": "說廢忘——而以此身為其重擔。譬如然燈，膏油",
    "T08n0261_001:0867b28": "既盡不久將滅。老亦如是，壯膏既盡不久將",
    "T08n0261_001:0867b29": "死。又如蘇莫遮帽覆人面首，令諸有情見即",
    "T08n0261_001:0867c01": "戲弄。老蘇莫遮亦復如是，從一城邑至一城",
    "T08n0261_001:0867c02": "邑，一切眾生被衰老帽見皆戲弄。以是因緣",
    "T08n0261_001:0867c03": "老為大苦，除非死至無藥能治。雖受老苦而",
    "T08n0261_001:0867c04": "不厭之，祈禱神祇恒願長壽。無比涅槃安樂",
    "T08n0261_001:0867c05": "法中，無此老苦。云何病苦？所謂地水火風互",
    "T08n0261_001:0867c06": "相違害，種種諸苦來集其身，一切眾生無問",
    "T08n0261_001:0867c07": "老少皆共有之。安樂適身勝妙五欲，金銀珍",
    "T08n0261_001:0867c08": "寶、家族眷屬，悉皆捨離。所有教詔，男女親戚",
    "T08n0261_001:0867c09": "皆不承順，一切怨家詐來親附。如此病苦皆",
    "T08n0261_001:0867c10": "不願求，以是當知病為大苦。安樂涅槃無比",
    "T08n0261_001:0867c11": "法中，清淨寂然無斯病苦。「復次，慈氏！云何死",
    "T08n0261_001:0867c12": "苦？所謂眾生氣絕識滅無所覺知，一切苦中",
    "T08n0261_001:0867c13": "莫過死苦。生老病苦，五趣之中有無不定，此",
    "T08n0261_001:0867c14": "死苦者皆共有之。譬如貧苦能却榮華，如",
    "T08n0261_001:0867c15": "怨憎苦能却親愛，死苦若至，不揀老少愚",
    "T08n0261_001:0867c16": "智貴賤，一切盡却。捨此身已入幽闇處，衣",
    "T08n0261_001:0867c17": "服臥具一切財寶莫能用之。裸露而行復無",
    "T08n0261_001:0867c18": "伴侶，貨財不免披訴無地。咄哉無常能作斯",
    "T08n0261_001:0867c19": "害，甚大鄙惡不揀怨親，三界眾生無能免離，",
    "T08n0261_001:0867c20": "皆被死伐何能救之。設轉輪王那羅延力皆",
    "T08n0261_001:0867c21": "被擒獲，當知死苦無量無邊。以是觀之死為",
    "T08n0261_001:0867c22": "大苦。解脫涅槃無比法中，寂靜安樂無茲死",
    "T08n0261_001:0867c23": "苦。譬如有人瀑河漂溺，登陟高山得免怖畏。",
    "T08n0261_001:0867c24": "眾生亦爾，常為一切生死瀑河之所漂溺，登涅",
    "T08n0261_001:0867c25": "槃山離生死畏。亦如天雨能除毒熱塵穢等",
    "T08n0261_001:0867c26": "障，人民安樂身意清涼，百卉滋茂成就果實。",
    "T08n0261_001:0867c27": "如來法雨亦復如是，能除一切煩惱毒熱，眾",
    "T08n0261_001:0867c28": "生安樂解脫清涼，滋長一切白淨善種，成就果",
    "T08n0261_001:0867c29": "實令得涅槃。以是因緣，諸佛世尊捨無常身",
    "T08n0261_001:0868a01": "證涅槃樂。」爾時，世尊欲重宣此義而說偈言：",
    "T08n0261_001:0868a02": "「如來妙體即法身，　　清淨解脫同真諦，",
    "T08n0261_001:0868a03": "　如日與光不相離。　　如來功德即涅槃，",
    "T08n0261_001:0868a04": "　真我與佛無差別，　　一切有情所歸趣。",
    "T08n0261_001:0868a05": "　生死涅槃等無二，　　其性不壞無造作，",
    "T08n0261_001:0868a06": "　垢淨如如性不異，　　唯佛世尊獨能了，",
    "T08n0261_001:0868a07": "　眾生悉有如來藏，　　三寶於是現世間，",
    "T08n0261_001:0868a08": "　一切有情入佛智，　　以性清淨無別故。",
    "T08n0261_001:0868a09": "　佛與眾生性不異，　　凡夫見異聖無差，",
    "T08n0261_001:0868a10": "　一切眾生本清淨，　　三世如來同演說。",
    "T08n0261_001:0868a11": "　其性垢淨本無二，　　眾生與佛無差別，",
    "T08n0261_001:0868a12": "　空遍十方無分別，　　心性平等亦復然。",
    "T08n0261_001:0868a13": "　譬如一切眾生界，　　遍在虛空受生滅，",
    "T08n0261_001:0868a14": "　諸根生滅亦如是，　　處在無為界亦然。",
    "T08n0261_001:0868a15": "　譬如虛空火不燒，　　生死不壞無為性，",
    "T08n0261_001:0868a16": "　地水風輪轉相依，　　虛空無有所依相。",
    "T08n0261_001:0868a17": "　蘊處界三亦復然，　　恒住業種煩惱性，",
    "T08n0261_001:0868a18": "　彼業煩惱住何處？　　常居妄想無明源。",
    "T08n0261_001:0868a19": "　妄想之心何所居？　　恒在無為淨心性。",
    "T08n0261_001:0868a20": "　蘊處界三假施設，　　一切法性本無住。",
    "T08n0261_001:0868a21": "　業惑相持如地水，　　妄想轉動猶如風，",
    "T08n0261_001:0868a22": "　心性本淨如虛空，　　妄想依空無所有。",
    "T08n0261_001:0868a23": "　煩惱業苦從妄起，　　業苦還為煩惱因，",
    "T08n0261_001:0868a24": "　惑業循環無定居，　　無因無緣無所會。",
    "T08n0261_001:0868a25": "　無生無滅性空寂，　　本體光明智清淨，",
    "T08n0261_001:0868a26": "　自性無生無變異，　　煩惱無明垢所覆。",
    "T08n0261_001:0868a27": "　亦如瞖眼見二月，　　眾生二執亦復然，",
    "T08n0261_001:0868a28": "　煩惱猶如眾蜜蜂，　　其蜜即喻如來藏。",
    "T08n0261_001:0868a29": "　此蜜眾蜂共圍遶，　　智者護身能取蜜，",
    "T08n0261_001:0868b01": "　無相六度為方便，　　而能證彼法界身。",
    "T08n0261_001:0868b02": "　譬如五穀[禾*會]未除，　　不堪與人充美饍，",
    "T08n0261_001:0868b03": "　菩薩煩惱糠未遣，　　不能施人甘露飯。",
    "T08n0261_001:0868b04": "　行人遺寶落穢處，　　設經萬歲無損污，",
    "T08n0261_001:0868b05": "　天眼見寶知所在，　　收取洗拭隨意用。",
    "T08n0261_001:0868b06": "　佛見眾生性無二，　　為欲滌除煩惱穢，",
    "T08n0261_001:0868b07": "　大乘甘露而為水，　　滌盡塵勞佛性現，",
    "T08n0261_001:0868b08": "　譬如新生五穀芽，　　說米有無未決定，",
    "T08n0261_001:0868b09": "　佛性不離有無中，　　唯佛自證方明了。",
    "T08n0261_001:0868b10": "　法寶自性恒清淨，　　諸佛世尊如是說。",
    "T08n0261_001:0868b11": "　客塵煩惱之所覆，　　如雲能翳日光明，",
    "T08n0261_001:0868b12": "　無垢法寶眾德備，　　常樂我淨悉圓滿。",
    "T08n0261_001:0868b13": "　法性清淨云何求？　　無分別智而能證。",
    "T08n0261_001:0868b14": "　譬如池水淨無垢，　　其中蓮花妙無染，",
    "T08n0261_001:0868b15": "　如月蝕已重光明，　　亦如皎日出雲翳，",
    "T08n0261_001:0868b16": "　無垢功德遍莊嚴，　　滌除煩惱光明現。」",
    "T08n0261_001:0868b17": "佛告慈氏：「當知第一法寶即是摩訶般若解",
    "T08n0261_001:0868b18": "脫法身。",
    "T08n0261_001:0868b19": "「復次，慈氏！應知第二法寶者，謂即戒、定、智慧",
    "T08n0261_001:0868b20": "諸妙功德，所謂三十七菩提分法：謂四念住、",
    "T08n0261_001:0868b21": "四正斷、四神足、五根、五力、七覺分、八聖道。此",
    "T08n0261_001:0868b22": "三十七法與前清淨法寶而為方便。云何方",
    "T08n0261_001:0868b23": "便？以修此法而能證彼清淨法身。當知此即",
    "T08n0261_001:0868b24": "第二法寶。",
    "T08n0261_001:0868b25": "「復次，慈氏！云何名為第三法寶？所謂過去無",
    "T08n0261_001:0868b26": "量殑伽沙諸佛世尊所說正法，我今亦當作",
    "T08n0261_001:0868b27": "如是說，所謂八萬四千諸妙法蘊，調伏純熟",
    "T08n0261_001:0868b28": "有緣眾生，而令阿難陀等諸大弟子，一聞於",
    "T08n0261_001:0868b29": "耳皆悉憶持，攝為五分：一素呾纜、二毘奈耶、",
    "T08n0261_001:0868c01": "三阿毘達磨、四般若波羅蜜多、五陀羅尼門。",
    "T08n0261_001:0868c02": "此五種藏教化有情，隨所應度而為說之。若",
    "T08n0261_001:0868c03": "彼有情樂處山林，常居閑寂修靜慮者，而為",
    "T08n0261_001:0868c04": "彼說素呾纜藏。若彼有情樂習威儀護持正",
    "T08n0261_001:0868c05": "法，一味和合令得久住，而為彼說毘奈耶藏。",
    "T08n0261_001:0868c06": "若彼有情樂說正法分別性相，循環研覈究",
    "T08n0261_001:0868c07": "竟甚深，而為彼說阿毘達磨藏。若彼有情樂",
    "T08n0261_001:0868c08": "習大乘真實智慧，離於我法執著分別，而為",
    "T08n0261_001:0868c09": "彼說般若波羅蜜多藏。若彼有情不能受持",
    "T08n0261_001:0868c10": "契經調伏對法般若，或復有情造諸惡業——四",
    "T08n0261_001:0868c11": "重、八重、五無間罪、謗方等經、一闡提等種種重",
    "T08n0261_001:0868c12": "罪——使得銷滅速疾解脫頓悟涅槃，而為彼說",
    "T08n0261_001:0868c13": "諸陀羅尼藏。此五法藏，譬如乳、酪、生酥、熟酥、",
    "T08n0261_001:0868c14": "及妙醍醐——契經如乳，調伏如酪，對法教者如",
    "T08n0261_001:0868c15": "彼生酥，大乘般若猶如熟酥，總持門者譬如",
    "T08n0261_001:0868c16": "醍醐——醍醐之味，乳、酪、酥中微妙第一，能除諸",
    "T08n0261_001:0868c17": "病，令諸有情身心安樂。總持門者，契經等中",
    "T08n0261_001:0868c18": "最為第一，能除重罪，令諸眾生解脫生死，速",
    "T08n0261_001:0868c19": "證涅槃安樂法身。",
    "T08n0261_001:0868c20": "「復次，慈氏！我滅度後，令阿難陀受持所說素",
    "T08n0261_001:0868c21": "呾纜藏，其鄔波離受持所說毘奈耶藏，迦多",
    "T08n0261_001:0868c22": "衍那受持所說阿毘達磨藏，曼殊室利菩薩",
    "T08n0261_001:0868c23": "受持所說大乘般若波羅蜜多，其金剛手菩",
    "T08n0261_001:0868c24": "薩受持所說甚深微妙諸總持門。如是教門，",
    "T08n0261_001:0868c25": "能除有情生死煩惱長夜黑闇，速能出離證",
    "T08n0261_001:0868c26": "解脫果。譬如明燈能除暗暝使得見道，佛亦",
    "T08n0261_001:0868c27": "如是，然智慧炬能照有情十不善闇使見善",
    "T08n0261_001:0868c28": "道。設彼有情慳悋財寶，聞此法已便能惠施",
    "T08n0261_001:0868c29": "一切貧窮；若有惡業眾生，聞此法已捨惡修",
    "T08n0261_001:0869a01": "善；若瞋恚者便能忍辱；懈惰有情聞已精進；",
    "T08n0261_001:0869a02": "散亂眾生聞已寂靜；愚癡有情聞是法已便",
    "T08n0261_001:0869a03": "發智慧，得智慧已悉能迴心修種種善；又諸",
    "T08n0261_001:0869a04": "有情聞此法已，閉惡趣門開涅槃路，猶如甘",
    "T08n0261_001:0869a05": "露證解脫果。當知此即第三法寶。是三法寶，",
    "T08n0261_001:0869a06": "一切眾生應當歸依無為法寶，一切法中最",
    "T08n0261_001:0869a07": "尊最勝莫過無為。何以故？以於生死大苦海",
    "T08n0261_001:0869a08": "中能為船筏，能作有情甘露良藥，又是殑伽",
    "T08n0261_001:0869a09": "沙等諸佛菩薩三無數劫六度萬行所證之",
    "T08n0261_001:0869a10": "果。如是妙法功德圓滿，以是歸依無為法寶。",
    "T08n0261_001:0869a11": "若有眾生受持經者當發是願：『願我歸依如",
    "T08n0261_001:0869a12": "是法寶。』歸是法已，願令五道一切眾生，亦發",
    "T08n0261_001:0869a13": "是願：『我今歸依。』亦令有情安住於此功德法",
    "T08n0261_001:0869a14": "中，引至涅槃真實寶所。慈氏！當知此即名為",
    "T08n0261_001:0869a15": "第三法寶。",
    "T08n0261_001:0869a16": "「復次，慈氏！云何名為真實僧寶？言僧寶者亦",
    "T08n0261_001:0869a17": "有三種：一者第一義僧：所謂諸佛聖僧如法",
    "T08n0261_001:0869a18": "而住：不可覩見、不可捉持、不可破壞、無能燒",
    "T08n0261_001:0869a19": "害、不可思議一切眾生良祐福田。雖為福田，",
    "T08n0261_001:0869a20": "無所受取，諸功德法常不變易。如是名為第",
    "T08n0261_001:0869a21": "一義僧。",
    "T08n0261_001:0869a22": "「第二聖僧者，謂須陀洹向、須陀洹果，斯陀含",
    "T08n0261_001:0869a23": "向、斯陀含果，阿那含向、阿那含果，阿羅漢向、",
    "T08n0261_001:0869a24": "阿羅漢果，辟支佛向、辟支佛果，八大人覺三",
    "T08n0261_001:0869a25": "賢十聖。如是名為第二僧寶。",
    "T08n0261_001:0869a26": "「第三福田僧者，所謂苾芻、苾芻尼等。受持禁",
    "T08n0261_001:0869a27": "戒多聞智慧，猶天意樹能蔭眾生。又如曠野",
    "T08n0261_001:0869a28": "磧中渴乏須水，遇天甘雨霈然洪霔應時充",
    "T08n0261_001:0869a29": "足。又如大海，一切眾寶皆出其中。福田僧寶",
    "T08n0261_001:0869b01": "亦復如是，能與有情安隱快樂。又此僧寶清",
    "T08n0261_001:0869b02": "淨無染，能滅眾生貪瞋癡闇，如十五日夜滿",
    "T08n0261_001:0869b03": "月光明，一切有情無不瞻仰；亦如摩尼寶珠，",
    "T08n0261_001:0869b04": "能滿有情一切善願。如是名為第三僧寶。「是",
    "T08n0261_001:0869b05": "三僧寶，一切有情云何歸依？應作是說：『當令",
    "T08n0261_001:0869b06": "歸依第一義諦無為僧寶。所以者何？以是無",
    "T08n0261_001:0869b07": "為常住僧故，而此僧寶無漏無為不變不異",
    "T08n0261_001:0869b08": "自證之法，歸依如是無漏僧寶，能滅有情一",
    "T08n0261_001:0869b09": "切苦故。復願有情，當獲如是無漏功德，得此",
    "T08n0261_001:0869b10": "法已，演三乘法度脫有情。我所歸依佛法僧",
    "T08n0261_001:0869b11": "寶，不為怖畏三惡道苦，亦不願樂生於人天，",
    "T08n0261_001:0869b12": "誓救有情出生死苦。是則名為歸依僧寶。』",
    "T08n0261_001:0869b13": "「復次，慈氏！若有眾生歸依三寶，應發是心：『我",
    "T08n0261_001:0869b14": "今此身已生人趣，得離八難，難得能得，以善",
    "T08n0261_001:0869b15": "方便，當習一切勝妙之法。若我違於如是上",
    "T08n0261_001:0869b16": "願，不求善法則為自欺。亦如有人乘船入海，",
    "T08n0261_001:0869b17": "至於寶所空手而歸。如是歸依佛法僧寶脫",
    "T08n0261_001:0869b18": "苦方便，若不歸依後悔何及。』既知是已，當須",
    "T08n0261_001:0869b19": "勉勵精懃修習速願成就。善法既成，過去罪",
    "T08n0261_001:0869b20": "愆應當懺悔使令除滅。復作是說：『我從無始",
    "T08n0261_001:0869b21": "生死已來，身口意業所作眾罪無量無邊，皆",
    "T08n0261_001:0869b22": "從虛妄顛倒心起，而於父母、和上、師長、佛法",
    "T08n0261_001:0869b23": "僧寶尊重之境，所作諸罪，今皆懺悔。復為二",
    "T08n0261_001:0869b24": "事造作諸罪，極重惡業如妙高山。云何為二？",
    "T08n0261_001:0869b25": "一者親愛，二者怨嫌。若於生死急難之中，而",
    "T08n0261_001:0869b26": "彼二類怨親有情，而於我身不能利益，應作",
    "T08n0261_001:0869b27": "如是遍觀察之，彼與我身悉歸磨滅，而我云",
    "T08n0261_001:0869b28": "何乃作斯罪。又於十方世界一切有情造諸",
    "T08n0261_001:0869b29": "善業，及學無學獨覺、聲聞，佛及弟子一切賢",
    "T08n0261_001:0869c01": "聖，我皆隨喜。復次於無始際生死輪轉，受五",
    "T08n0261_001:0869c02": "趣身，無量怨親於我未曾獲得毫釐利益之",
    "T08n0261_001:0869c03": "事，現在未來亦不可得，我於無始為彼怨親，",
    "T08n0261_001:0869c04": "所作諸罪我願自受，誓不擾他一切眾生。若",
    "T08n0261_001:0869c05": "我重患之時求親愛人，慈心瞻省扶侍我身，",
    "T08n0261_001:0869c06": "摩抆沐浴供給飲食，病瘦醫藥種種相資，雖",
    "T08n0261_001:0869c07": "則如斯，而於我身病苦之中無相代者，況於",
    "T08n0261_001:0869c08": "未來而能救我生死大苦。而我此身於現世",
    "T08n0261_001:0869c09": "中無依無怙，何況未來。我身既然，有情亦爾，",
    "T08n0261_001:0869c10": "自我及他皆無恃怙，是故歸依真實三寶。何",
    "T08n0261_001:0869c11": "以故？以常住故。譬如有智之人於險難中，求",
    "T08n0261_001:0869c12": "有力者以為救護。眾生亦爾，生死險難，歸依",
    "T08n0261_001:0869c13": "三寶以為其主，方能越渡生死大河。我若得",
    "T08n0261_001:0869c14": "已亦為其主，覆護一切苦難眾生。』能發如是",
    "T08n0261_001:0869c15": "大誓願者，得大信心，而於佛前長跪合掌偏",
    "T08n0261_001:0869c16": "露右肩，作是歸依佛法僧寶。譬如世間貧賤",
    "T08n0261_001:0869c17": "之人，一切有情見皆輕蔑策役驅使，種種呵",
    "T08n0261_001:0869c18": "罵陵辱其身。既被輕賤，遂求尊貴有力之人",
    "T08n0261_001:0869c19": "以為其主，便能免離種種欺辱。有情亦爾，或",
    "T08n0261_001:0869c20": "生惡趣及在人中，恒被諸苦逼迫其身，為求",
    "T08n0261_001:0869c21": "免離歸依三寶，如是諸苦悉得解脫。歸依三",
    "T08n0261_001:0869c22": "寶已，復發是願：『願我救護一切眾生，渡生死",
    "T08n0261_001:0869c23": "海到涅槃岸，如大商主導諸商人。度大曠野",
    "T08n0261_001:0869c24": "沙磧險路至無畏處，三寶導師亦復如是，導",
    "T08n0261_001:0869c25": "引有情度空曠處生死長夜，至大涅槃得無",
    "T08n0261_001:0869c26": "所畏。』慈氏！當知發心修行大乘行者，應作如",
    "T08n0261_001:0869c27": "是歸依三寶。」",
    "T08n0261_001:0869c28": "大乘理趣六波羅蜜多經卷第一"
}