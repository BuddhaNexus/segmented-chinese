{
    "T50n2061_026:0872c15": "宋高僧傳卷第二十六",
    "T50n2061_026:0872c17": "宋左街天壽寺通慧大師",
    "T50n2061_026:0872c18": "賜紫沙門贊寧等奉　勅撰",
    "T50n2061_026:0872c19": "興福篇第九之一(正傳十四人附見二人)",
    "T50n2061_026:0872c20": "周京師法成傳",
    "T50n2061_026:0872c21": "釋法成。本姓王。名守慎。官至監察御史。屬",
    "T50n2061_026:0872c22": "天后猜貳信酷吏羅織。乃避法官。乞出家為",
    "T50n2061_026:0872c23": "僧。苦節勤於化導。聲發響隨行高質直。長",
    "T50n2061_026:0872c24": "安中於京兆西市疏鑿大坎。號曰海池",
    "T50n2061_026:0872c25": "焉。支分永安渠以注之。以為放生之所。池",
    "T50n2061_026:0872c26": "上佛屋經樓皆成所造。穿池之際獲古石",
    "T50n2061_026:0872c27": "銘云。百年為市而後為池。自隋朝置都立",
    "T50n2061_026:0872c28": "市。至于時正一百年矣。儀鳳二年望氣者",
    "T50n2061_026:0872c29": "云。此坊有異氣勅掘之得石函。函內貯佛",
    "T50n2061_026:0873a01": "舍利萬餘粒。光色粲爛而堅剛。勅於此處",
    "T50n2061_026:0873a02": "造光宅寺。仍散舍利於京寺及諸州府。各",
    "T50n2061_026:0873a03": "四十九粒武后於此始置七寶臺。遂改寺",
    "T50n2061_026:0873a04": "額。成公居之行其激勸。多以崇福為己任",
    "T50n2061_026:0873a05": "焉。",
    "T50n2061_026:0873a06": "唐五臺山昭果寺業方傳",
    "T50n2061_026:0873a07": "釋業方者。即解脫禪師之法孫也。身長七尺",
    "T50n2061_026:0873a08": "五寸。古貌軒昂垂手過膝。眉長數寸目有",
    "T50n2061_026:0873a09": "重瞳。人望凜然。禮誦無倦紹脫高躅。動合",
    "T50n2061_026:0873a10": "無形不捨利物。而再修梵宮。時太原府有",
    "T50n2061_026:0873a11": "士女造立文殊像一軀。將送入山。到淲池",
    "T50n2061_026:0873a12": "河側洪波汎漲方乃隔岸焚香啟告。河為流",
    "T50n2061_026:0873a13": "減。過文殊畢水還瀰溢。後終建塔在寺西",
    "T50n2061_026:0873a14": "北一里。肉身見存而多神異焉。",
    "T50n2061_026:0873a15": "唐上都青龍寺光儀傳",
    "T50n2061_026:0873a16": "釋光儀。姓李氏。本唐宗室也。父瑯瑘王與越",
    "T50n2061_026:0873a17": "王起兵。欲復本朝中興帝道不克。天后",
    "T50n2061_026:0873a18": "族誅之而無噍類。儀方在襁褓中。乳母負",
    "T50n2061_026:0873a19": "之而逃。後數年則天竊聞瑯瑘有子在民",
    "T50n2061_026:0873a20": "間。購之逾急。乳母將至扶風界中。鬻女工",
    "T50n2061_026:0873a21": "以自給。儀年八歲狀貌不群神悟超拔。乳母",
    "T50n2061_026:0873a22": "疑遭貌取而敗。且極憂疑。乃造布襦置錢",
    "T50n2061_026:0873a23": "於腰腹間。於桑林之下告之令去。勅搜不",
    "T50n2061_026:0873a24": "慢。吾慮俱死無益於事。汝聰頴必可自立。",
    "T50n2061_026:0873a25": "或一旦富貴無忘老姥。言訖對泣。儀慟不",
    "T50n2061_026:0873a26": "自勝。乳母從此而逝矣。儀茫然行至逆旅",
    "T50n2061_026:0873a27": "與群兒戲。有郡守夫人往夫所住處方息。",
    "T50n2061_026:0873a28": "俱此見儀群聚且貌俊爽。因而憐之。召謂",
    "T50n2061_026:0873a29": "之曰。郎君家何在。而獨行至此。儀紿之曰。",
    "T50n2061_026:0873b01": "莊隣於此。有時閑戲耳。夫人食之又給之",
    "T50n2061_026:0873b02": "錢。乃解衣而內其錢。日暮尋逕而去擬投",
    "T50n2061_026:0873b03": "村墅。遇一老僧。呼曰。爾小子。汝今一身家",
    "T50n2061_026:0873b04": "已破滅。將奚所適。儀驚愕佇立。老僧又曰。",
    "T50n2061_026:0873b05": "出家閑曠且無憂畏。小子欲之乎。儀曰。素",
    "T50n2061_026:0873b06": "所願也。老僧因携其手至大樹陰。令禮十",
    "T50n2061_026:0873b07": "方佛。歸依常住佛法僧已。因削其[髟/采]。又出",
    "T50n2061_026:0873b08": "袈裟以披服之。小大稱其體。其執持收掩",
    "T50n2061_026:0873b09": "猶如幾夏比丘。老僧喜曰。此習性使然。善",
    "T50n2061_026:0873b10": "持僧行。遂指東北曰。去此數里有伽藍。汝",
    "T50n2061_026:0873b11": "直詣彼謁寺主云。我使汝為其弟子也。言",
    "T50n2061_026:0873b12": "畢老僧欻然亡矣。方知聖僧也。儀如言趨",
    "T50n2061_026:0873b13": "彼寺。主駭其言。因留之。經十年許。儀已洞",
    "T50n2061_026:0873b14": "明經律善其禪觀。而屬中宗即位唐室復",
    "T50n2061_026:0873b15": "興。勅求瑯瑘王後。儀方向寺僧言之。時眾",
    "T50n2061_026:0873b16": "大駭。因出詣扶風李使君。即儀之諸父也。見",
    "T50n2061_026:0873b17": "之悲喜。乃舍之於家。方以狀聞。固請不可。",
    "T50n2061_026:0873b18": "使君有女年齒相侔。一見儀而心悅願致情",
    "T50n2061_026:0873b19": "曲。儀恐懾而避焉。他日會使君夫人出。其女",
    "T50n2061_026:0873b20": "靚粧麗服。從者越多來而逼之。儀固拒百端",
    "T50n2061_026:0873b21": "終不屑就。紿之曰。身不潔。請沐浴待命。女",
    "T50n2061_026:0873b22": "許諾方令具湯沐。女出因閉關。女還排戶。",
    "T50n2061_026:0873b23": "既不得入。自牖窺之。方持削髮刀。顧而",
    "T50n2061_026:0873b24": "言曰。有于此根故為慾逼。今若除此何逼",
    "T50n2061_026:0873b25": "之為。女懼止之。不可。遂斷其勢投之于",
    "T50n2061_026:0873b26": "地。儀亦悶絕。戶既不開。俄而使君夫人俱",
    "T50n2061_026:0873b27": "到。女實情具告遂破戶視之漸蘇。命醫工",
    "T50n2061_026:0873b28": "舁歸蠶室。以火燒地苦酒沃之。坐之于上",
    "T50n2061_026:0873b29": "以膏傅之。月餘瘡愈。使君奏儀是瑯瑘王",
    "T50n2061_026:0873c01": "子。有勅命驛置至京。引見慰問優齎豐洽。",
    "T50n2061_026:0873c02": "詔襲父爵。儀懇讓。誓願為僧確乎不拔。中",
    "T50n2061_026:0873c03": "宗勅令領徒。任置蘭若自恣化方。儀性好",
    "T50n2061_026:0873c04": "終南山。因居法興寺。於諸谷口造庵寮蘭",
    "T50n2061_026:0873c05": "若凡數十處。率由道聲馳遠談說動人。或",
    "T50n2061_026:0873c06": "山行十里間緇素侍者常數千百人。迎候瞻",
    "T50n2061_026:0873c07": "待甚於權要卿相焉。儀恒居寂定。或言將",
    "T50n2061_026:0873c08": "來事以決吉凶。必無差忒。人益歸之。開元",
    "T50n2061_026:0873c09": "二十三年六月二十三日。先囑累弟子。當謹",
    "T50n2061_026:0873c10": "護身口勿事諠譁。祖師意無別事。靜則真",
    "T50n2061_026:0873c11": "法現前。此外提唱皆不獲已。言極激切。因",
    "T50n2061_026:0873c12": "北首而臥。枕肱右脇著席而亡。此大涅槃之",
    "T50n2061_026:0873c13": "表兆也。遺言令葬於少陵原南。乃鑿原成",
    "T50n2061_026:0873c14": "室而封之。柩之發也異香芬馥。狀貌如生。",
    "T50n2061_026:0873c15": "祖車出城白鶴數百鳴唳空中。綵雲依約覆",
    "T50n2061_026:0873c16": "車數十里。道俗號咷多持孝服。所葬之地遂",
    "T50n2061_026:0873c17": "建天寶寺。弟子皆留而守之。",
    "T50n2061_026:0873c18": "唐鎮州大悲寺自覺傳",
    "T50n2061_026:0873c19": "釋自覺。博陵望都人也。稚齒厭于俗態。俄",
    "T50n2061_026:0873c20": "白親老言。兒樂從佛求度世去。二親驚愕",
    "T50n2061_026:0873c21": "咄咤俾去。然無慚怍再拜請命。乃強禮本",
    "T50n2061_026:0873c22": "部開元寺知欽。欽觀其志氣弗群。立字曰",
    "T50n2061_026:0873c23": "自覺。訓之曰。汝聞名思義。答曰。佛種從緣",
    "T50n2061_026:0873c24": "起。唯聽明誨矣。既而誦經及格蒙度。至德",
    "T50n2061_026:0873c25": "二年年滿鎮州受具足法。即往靈壽縣禪法",
    "T50n2061_026:0873c26": "寺習律經論。勤瘁九年。皆造微也。便言。當",
    "T50n2061_026:0873c27": "入太行山於一磐石上結茅庵三畝小溪",
    "T50n2061_026:0873c28": "為蘭若。不亦快乎。大曆元年九月晦往平",
    "T50n2061_026:0873c29": "山縣界得重林山院。果應所求。遁跡自娛。",
    "T50n2061_026:0874a01": "至二年五月天其旱暵。覺則跣足經行。冬",
    "T50n2061_026:0874a02": "則右肩偏袒。其林薄山谷虎狼狃跡重複。唯",
    "T50n2061_026:0874a03": "拾果采蔬卯時一食。時恒陽節度使張君患",
    "T50n2061_026:0874a04": "炎旱。聞覺精苦。躬入山請其祈雨。張語之",
    "T50n2061_026:0874a05": "曰某無政術致累百姓。三年亢陽借苦引",
    "T50n2061_026:0874a06": "咎。自責良無補矣或云。龍王多依師聽法",
    "T50n2061_026:0874a07": "忘其施雨願師垂救旱之誓。有如白水如",
    "T50n2061_026:0874a08": "念蒼生。請輟禪定略入軍府。覺乃虔恪啟",
    "T50n2061_026:0874a09": "告龍神。未移晷刻天輒大雨。二辰告足。張",
    "T50n2061_026:0874a10": "帥歸向勤重。若孝子之事父母焉。覺始入法",
    "T50n2061_026:0874a11": "已來。學諸佛因中誓願。其數亦四十九也。其",
    "T50n2061_026:0874a12": "一願身長隨大悲菩薩。次願造鑄大悲像",
    "T50n2061_026:0874a13": "寺。及乎發言響應。檀施臻萃用赤金鼓鑄",
    "T50n2061_026:0874a14": "成。舉高四十九尺。梵相端嚴眼臂全具。迨",
    "T50n2061_026:0874a15": "更年稔寺亦隨成。今城西山大寺是歟。遂",
    "T50n2061_026:0874a16": "於壇前誦念至三更。見神光二道作中金",
    "T50n2061_026:0874a17": "色於晃朗中見彌陀佛。觀音勢至左右翼",
    "T50n2061_026:0874a18": "從。佛垂金臂呼自覺聲。漸下雲來摩其",
    "T50n2061_026:0874a19": "頂曰。守願勿悛無宜懈廢。利物為先。汝去",
    "T50n2061_026:0874a20": "吾隨任從汝意。言畢雲收杳無眹迹。覺以",
    "T50n2061_026:0874a21": "願心酬畢。返山林之間擇送終之處。貞元",
    "T50n2061_026:0874a22": "十一年二月望夜有神人現半身。若毘沙",
    "T50n2061_026:0874a23": "門狀。謂曰。師今歲滅度矣。舉手謝神人曰。",
    "T50n2061_026:0874a24": "往來定分吾聞命矣。其年六月十四日。奄歸",
    "T50n2061_026:0874a25": "寂滅。門人欲奉神龕歸山寺。州府人苦留。",
    "T50n2061_026:0874a26": "終於大悲寺南遷塔焉。則十三年四月八日",
    "T50n2061_026:0874a27": "也。其大悲為恒陽奇事。感應潛通。至周顯",
    "T50n2061_026:0874a28": "德初。勅鑄九府圓法。天下銅像一例除毀。時",
    "T50n2061_026:0874a29": "州人相率出錢贖此像。不允。登即爐槖鎔",
    "T50n2061_026:0874b01": "冶。真定之人莫不悲悼。時炭熾飛煙無之。",
    "T50n2061_026:0874b02": "從頂至胸旋收銅汁。斯須計料匠氏暴卒。",
    "T50n2061_026:0874b03": "自此罷工。迨宋太祖神德皇帝。追鑄令全。",
    "T50n2061_026:0874b04": "代懺前事焉。",
    "T50n2061_026:0874b05": "唐東京相國寺慧雲傳",
    "T50n2061_026:0874b06": "釋慧雲。姓姚氏。湖湘人也。性識精明氣貌疎",
    "T50n2061_026:0874b07": "朗。高宗麟德元年。正十歲矣。邈然有出塵之",
    "T50n2061_026:0874b08": "志。二親多厭沮之。其心匪席不可卷也。父",
    "T50n2061_026:0874b09": "哀其所願。從往南嶽初祖禪師稟承慈訓。",
    "T50n2061_026:0874b10": "而能黠慧好味經教。沈默如也。至于弱冠",
    "T50n2061_026:0874b11": "於嶽寺受具足法。自專護戒且善毘尼。尋",
    "T50n2061_026:0874b12": "罷講科專營福事。發言響答化俗風從。立",
    "T50n2061_026:0874b13": "事絕私士庶欽揖。乃出重湖而遊荊郢。江",
    "T50n2061_026:0874b14": "南振錫浙汭携囊。務在勸人令捨慳病。隨",
    "T50n2061_026:0874b15": "處蓋造葺修寺宇二十餘所。皆功成不宰。",
    "T50n2061_026:0874b16": "天后久視元年江北行化因緣未會。長安元",
    "T50n2061_026:0874b17": "年來觀梁苑。夜宿繁臺。企望隨河北岸有",
    "T50n2061_026:0874b18": "異氣屬天。質明入城尋覩。乃歙州司馬宅",
    "T50n2061_026:0874b19": "西北園中池沼。雲徙步臨岸見瀾漪中有天",
    "T50n2061_026:0874b20": "宮影。參差樓閣合沓珠瓔。門牖綵繪而九重",
    "T50n2061_026:0874b21": "儀像逶迤而千狀。直謂兜率之宮院矣。雲",
    "T50n2061_026:0874b22": "覩茲異事喜貫心膺。吾聞智嚴經說。瑠璃",
    "T50n2061_026:0874b23": "地上現宮殿之影。此不思議之境界也。今決",
    "T50n2061_026:0874b24": "擬建梵宮答其徵瑞。乃挂錫于安業寺。神",
    "T50n2061_026:0874b25": "龍二年丙午往濮州屬縣報成寺。發願為國",
    "T50n2061_026:0874b26": "摹寫彌勒像。舉高一丈八尺。募人出赤金。",
    "T50n2061_026:0874b27": "于時施者委輸逡巡若丘阜矣。遂振槖籥",
    "T50n2061_026:0874b28": "程巧工。一鑄克成。相好奇特殆景龍四年庚",
    "T50n2061_026:0874b29": "戌六月屬溫王讓位奉睿宗。叔父也。景雲",
    "T50n2061_026:0874c01": "元年雲於寺東廊南隅造別殿安聖容。始",
    "T50n2061_026:0874c02": "云治材方議版築。檀越眾議紛紜未成建",
    "T50n2061_026:0874c03": "樹。至二年辛亥於福慧寺經坊北。貿新安",
    "T50n2061_026:0874c04": "典午鄭景宅。方事興工掘得古碑。則北齊",
    "T50n2061_026:0874c05": "天保六年乙亥歲置建國寺。乃高歡嗣子文",
    "T50n2061_026:0874c06": "宣帝也。覩之者皆驚嘆。同舍利弗悲螘垤",
    "T50n2061_026:0874c07": "焉。採訪使君稱異再三。遂沿此記改福慧",
    "T50n2061_026:0874c08": "為建國寺。迎取安業聖容及殿材至寺。太",
    "T50n2061_026:0874c09": "極元年五月十三日。改元延和。是歲刑部尚",
    "T50n2061_026:0874c10": "書王志愔為採訪使。至浚郊宣勅。應凡寺",
    "T50n2061_026:0874c11": "院無名額者並令毀撤。所有銅鐵佛像收入",
    "T50n2061_026:0874c12": "近寺。雲移所鑄像及造殿宇門廊。猶虧綵",
    "T50n2061_026:0874c13": "繢。遇新勅乃輟工。雲於彌勒像前泣淚焚",
    "T50n2061_026:0874c14": "香。重禮重告曰。若與此有緣當現奇瑞",
    "T50n2061_026:0874c15": "策悟群心。少頃像首上放金色光照曜天",
    "T50n2061_026:0874c16": "地。滿城士庶皆嘆希有。是時生謗毀者隨",
    "T50n2061_026:0874c17": "喪兩目。又有舌腫一尺許者。遠近傳聞爭來",
    "T50n2061_026:0874c18": "瞻禮。捨施如山乃全勝概。像坐垂趺人觀",
    "T50n2061_026:0874c19": "稽顙。涉惡報者雲望像為其悔過。斯須失",
    "T50n2061_026:0874c20": "明者重視。舌卷者能言。皆願為寺之奴持",
    "T50n2061_026:0874c21": "鐘掃地也。採訪使王志愔賀蘭務同錄祥",
    "T50n2061_026:0874c22": "瑞。奏聞睿宗潛符夢想。有勅改建國之",
    "T50n2061_026:0874c23": "牓為相國。蓋取諸帝由相王龍飛故也。仍",
    "T50n2061_026:0874c24": "勅佛授記寺大德明幹。同共檢校功德勿",
    "T50n2061_026:0874c25": "令州府煩擾。中書舍人賈曾侍郎崔沼給事",
    "T50n2061_026:0874c26": "中盧逸中書侍郎平章事岑羲。皆捐俸祿共",
    "T50n2061_026:0874c27": "構因緣。或啟發心之元。或施外護之力。先",
    "T50n2061_026:0874c28": "天中行傳神于潞邸。玄宗即位。至八月十",
    "T50n2061_026:0874c29": "五日上皇御書寺額。奉詔令大德真諦并",
    "T50n2061_026:0875a01": "弟子二人品官一人齎勅賜幡華及寺額至。",
    "T50n2061_026:0875a02": "迎受懸挂。雲道化梁園身榮福樹。百齡有",
    "T50n2061_026:0875a03": "限四相交遷。終于寺之別院。葬今京之東",
    "T50n2061_026:0875a04": "郊寺莊塔亭存焉。時號造寺祖師。雲去世",
    "T50n2061_026:0875a05": "後天寶四載造大閣號排雲。肅宗至德年中",
    "T50n2061_026:0875a06": "造東塔號普滿者。至代宗大曆十年畢工。",
    "T50n2061_026:0875a07": "或云造塔。僧能分身行化難測品階。文殊",
    "T50n2061_026:0875a08": "維摩是王府友吳道子裝塑。又開元十四年。",
    "T50n2061_026:0875a09": "玄宗東封迴勅車政道往于闐國。摹寫天",
    "T50n2061_026:0875a10": "王樣就寺壁畫焉。僧智儼募眾畫西庫北",
    "T50n2061_026:0875a11": "壁。三乘入道位次皆稱奇絕。今之殿宇皆大",
    "T50n2061_026:0875a12": "順年火災之後蓋造。宋太祖重修。翰林待詔",
    "T50n2061_026:0875a13": "高益筆跡壁畫。時推筆墨之妙矣。",
    "T50n2061_026:0875a14": "唐杭州華嚴寺玄覽傳(慧昶守如)",
    "T50n2061_026:0875a15": "釋玄覽。姓褚氏。其先河南人也。食菜于錢",
    "T50n2061_026:0875a16": "塘。因是家焉。覽誕膺明德。生而懸解。深達",
    "T50n2061_026:0875a17": "實相。以崇善本。自初念至于捨家師承慧",
    "T50n2061_026:0875a18": "昶。昶師德無不滿眾用皆足。年高行尊久",
    "T50n2061_026:0875a19": "為師範。及見覽無一息之間違仁。告門",
    "T50n2061_026:0875a20": "人曰。無上之道清淨為本。有能一念用其",
    "T50n2061_026:0875a21": "心。吾未見學不足者。江表無真僧久矣。或",
    "T50n2061_026:0875a22": "以此子為法鼓耶。俾遐邇聞之。其預為",
    "T50n2061_026:0875a23": "達匠之所甄異也如此。其本邑有故華嚴",
    "T50n2061_026:0875a24": "寺。覽以包桑之地近於玄禮師之先塋。屬",
    "T50n2061_026:0875a25": "隋室不競法宇弛頹。名將壑遷跡亦時廢。",
    "T50n2061_026:0875a26": "屬于唐初募信人重建。文明歲有勅許還",
    "T50n2061_026:0875a27": "舊額。廣輪制度兼移基址背山臨水往返",
    "T50n2061_026:0875a28": "形勝覽初以具戒依天竺。次以僧錄住一",
    "T50n2061_026:0875a29": "閑居。後以耆德統華嚴三寺。次第同致于",
    "T50n2061_026:0875b01": "道。道無不在。因教有遷也。覽甞以憫物",
    "T50n2061_026:0875b02": "慈濟為己任。遂議寺前平湖之通川為放",
    "T50n2061_026:0875b03": "生池。時太守袁從禮因茲勸勉。深入慈門",
    "T50n2061_026:0875b04": "以禁六里。司馬楊敏言感夢。又廣至十里。",
    "T50n2061_026:0875b05": "是以揵鬐掉尾。噞喁浮沈不虞其害。得遂",
    "T50n2061_026:0875b06": "生性焉。覽又以經像為最則殿前畫四像。",
    "T50n2061_026:0875b07": "慈氏為首。鑄金銅像三百五十座。彌陀為",
    "T50n2061_026:0875b08": "首。寫經二千餘軸。金字涅槃經為首。如是",
    "T50n2061_026:0875b09": "功德以順現報。故王考宗追贈。和州刺史右",
    "T50n2061_026:0875b10": "散騎常侍封舒國公無量則覽之元昆也。量",
    "T50n2061_026:0875b11": "修學之日臨平湖龍見。無不往觀。舒公晏然",
    "T50n2061_026:0875b12": "不離書案。氣度如此。明皇初年舒公侍講。",
    "T50n2061_026:0875b13": "帝嘉尚之。歸覲太夫人。年已期賾。昆季皆",
    "T50n2061_026:0875b14": "以華皓晨昏之地說法而已。覽以開元二十",
    "T50n2061_026:0875b15": "二年示疾。終于臨平所造寺。春秋八十四。",
    "T50n2061_026:0875b16": "僧明了大覺普賢神滿懷遜皆參預法流。奉",
    "T50n2061_026:0875b17": "法器藏于細礪洞之下基。工部侍郎徐安貞",
    "T50n2061_026:0875b18": "撰碑頌德焉。又閩中愛同寺釋守如。多事勸",
    "T50n2061_026:0875b19": "誘。越上之民歸若廛聚焉。崇樹精廬以為",
    "T50n2061_026:0875b20": "濟眾。急在利他。開元十年於寺營浴室。患",
    "T50n2061_026:0875b21": "地勢陡高清泉在下桔槹無用汲引步遙",
    "T50n2061_026:0875b22": "終以為勞。思慮不迨無由改作。忽一宵下",
    "T50n2061_026:0875b23": "流頓涸距造浴室所二十餘步清泉迸出。",
    "T50n2061_026:0875b24": "時謂神功冥作移此泉耳。七閩之民罔不",
    "T50n2061_026:0875b25": "歸信。終于溫室之偏房矣。",
    "T50n2061_026:0875b26": "唐東陽清泰寺玄朗傳",
    "T50n2061_026:0875b27": "釋玄朗。字慧明。姓傅氏。其先浦陽郡江夏太",
    "T50n2061_026:0875b28": "守拯公之後。曹魏世避地于江左。則梁大士",
    "T50n2061_026:0875b29": "翕之六代孫。遂為烏傷人也。母葛氏初妊夢",
    "T50n2061_026:0875c01": "乘羊車飛空躡虛。而覺身重。自茲已後葷",
    "T50n2061_026:0875c02": "血惡聞。殆乎產蓐亦如初寐。覺後心輕體",
    "T50n2061_026:0875c03": "安。嬰兒不啼唍爾而笑。九歲出家。師授其",
    "T50n2061_026:0875c04": "經日過七紙。如意元年閏五月十九日勅度",
    "T50n2061_026:0875c05": "配清泰寺。弱冠遠尋光州岸律師受滿足",
    "T50n2061_026:0875c06": "戒。旋學律範。又博覽經論搜求異同。尤切",
    "T50n2061_026:0875c07": "涅槃。常恨古人雖有章疏。判斷未為平",
    "T50n2061_026:0875c08": "允。往在會稽妙喜寺。與印宗禪師商確祕",
    "T50n2061_026:0875c09": "要。雖互相述許大旨未周。聞天台一宗可",
    "T50n2061_026:0875c10": "以清眾滯。可以趣一理。因詣東陽天宮寺",
    "T50n2061_026:0875c11": "慧威法師。威稟承括州智威。時傳威是徐陵",
    "T50n2061_026:0875c12": "後身灌頂師之高足也。朗親附之不患貧",
    "T50n2061_026:0875c13": "苦。達法華淨名大論止觀禪門等。凡一宗之",
    "T50n2061_026:0875c14": "教迹研覈至精。後依恭禪師重修觀法。博",
    "T50n2061_026:0875c15": "達儒書兼閑道宗。無不該覽。雖通諸見",
    "T50n2061_026:0875c16": "獨以止觀以為入道之程。作安心之域。雖",
    "T50n2061_026:0875c17": "眾聖繼想而以觀音悲智為事行良津。遊",
    "T50n2061_026:0875c18": "心十乘諦冥三觀。四悉利物六即體徧。雖",
    "T50n2061_026:0875c19": "致心物表身厭人寰情捐舊廬志栖林",
    "T50n2061_026:0875c20": "壑。唯十八種十二頭陀。隱左溪巖。因以為",
    "T50n2061_026:0875c21": "號。獨坐一室。三十餘秋。麻紵為衣糲蔬充",
    "T50n2061_026:0875c22": "食。有願生兜率宮必資福事。乃構殿壁。",
    "T50n2061_026:0875c23": "繢觀音賓頭盧像。乃焚香斂念。便感五色",
    "T50n2061_026:0875c24": "神光。道俗俱瞻歎未曾有。此後或猿玃來而",
    "T50n2061_026:0875c25": "捧鉢。或飛鳥息以聽經。時有盲狗來至山",
    "T50n2061_026:0875c26": "門。長嘷宛轉于地。朗憫之焚香精誠為狗",
    "T50n2061_026:0875c27": "懺悔。不踰旬日雙目豁明。至開元十六年。",
    "T50n2061_026:0875c28": "刺史王上客屈朗出山暫居城下。朗辭疾",
    "T50n2061_026:0875c29": "仍歸本居。厥後誨人匪倦講不待眾。一欝",
    "T50n2061_026:0876a01": "多羅四十餘年。一尼師壇終身不易。食無",
    "T50n2061_026:0876a02": "重味居必偏廈。非因尋經典不然一燭。",
    "T50n2061_026:0876a03": "非因覲聖容不行一步。其細行修心蓋徇",
    "T50n2061_026:0876a04": "律法之制。遂得遠域沙門隣境耆耋擁室填",
    "T50n2061_026:0876a05": "門。若冬陽夏陰弗召而自至也。其寺宇凋",
    "T50n2061_026:0876a06": "弊。乃指授僧靈稟建其殿宇。形像累二甎",
    "T50n2061_026:0876a07": "塔。繢事不用牛膠。悉調香汁。天台之教鼎",
    "T50n2061_026:0876a08": "盛何莫由斯也。一日顧謂門人曰。吾眾事",
    "T50n2061_026:0876a09": "云畢年旦暮焉。以天寶十三年九月十九日",
    "T50n2061_026:0876a10": "薄疾而終。春秋八十有二。僧夏六十一。置塔",
    "T50n2061_026:0876a11": "於巖所。生常撰法華經科文二卷。付法弟子",
    "T50n2061_026:0876a12": "衢州龍丘寺道賓。淨安寺慧從。越州法華寺",
    "T50n2061_026:0876a13": "法源神邕。常州福業寺守真。蘇州報恩寺道",
    "T50n2061_026:0876a14": "遵。明州大寶寺道原。婺州開元寺清辯。齠年",
    "T50n2061_026:0876a15": "慕道志意求師。不踰三年思過半矣。行其",
    "T50n2061_026:0876a16": "道者號左溪焉。第其傳法號五祖矣。禹",
    "T50n2061_026:0876a17": "山沙門神逈著乎真讚矣。",
    "T50n2061_026:0876a18": "系曰。觀其唐世已上求戒者。得自選名德",
    "T50n2061_026:0876a19": "為師。近代官度以引次排之。立司存主",
    "T50n2061_026:0876a20": "之。不由己也。朗之求戒不其是乎。如是",
    "T50n2061_026:0876a21": "師資相練恩義所生。脫臨事請為則喻同",
    "T50n2061_026:0876a22": "野馬也。",
    "T50n2061_026:0876a23": "唐湖州佛川寺慧明傳",
    "T50n2061_026:0876a24": "釋慧明。俗姓陳氏。漢太丘長寔之後。世居頴",
    "T50n2061_026:0876a25": "川。永嘉南渡祖為司徒掾。曾祖仲文有佐",
    "T50n2061_026:0876a26": "命于陳封丹陽公。祖為雙溪穀熟二縣令。",
    "T50n2061_026:0876a27": "考為蘭陵長。乃為蘭陵人也。明母氏初感",
    "T50n2061_026:0876a28": "之日如持佛戒。足惡履于葷園口不甞于",
    "T50n2061_026:0876a29": "鱻器。神夢髣髴如聞法音。既而誕焉。年漸",
    "T50n2061_026:0876b01": "及丱方祈捨俗。父母偕聽。至受具時即開",
    "T50n2061_026:0876b02": "元七年也。習學律藏甞謂人曰。昔者繁刑",
    "T50n2061_026:0876b03": "首作伯成子遁焉。吾雖不捨律儀而惡乎",
    "T50n2061_026:0876b04": "諍論紛紛。若心印心之法。至矣哉。乃西詣",
    "T50n2061_026:0876b05": "方巖頓開心地。天寶中有願於清涼山。淮",
    "T50n2061_026:0876b06": "汴阻兵明即旋策與禪客遇同遊宛陵。",
    "T50n2061_026:0876b07": "於上石門置蘭若三所。有大[虥-儿+巾]來擾如撫",
    "T50n2061_026:0876b08": "尨焉。時荐饑。群盜欲至必號呼先告。往往",
    "T50n2061_026:0876b09": "有徵焉。先是此鄉好弋獵。明化之皆焚罝",
    "T50n2061_026:0876b10": "網器仗矣。至天寶五年爰止乎魚陂道場。",
    "T50n2061_026:0876b11": "有瑀公者。白土史宗之流。迹邇行轍世莫",
    "T50n2061_026:0876b12": "之識。始相見曰。南祖傳教菩薩來何晚耶。他",
    "T50n2061_026:0876b13": "日同登魚陂峯頂。見東南有山蒼琅獨秀。",
    "T50n2061_026:0876b14": "謂瑀公曰。吾與此山宿有緣矣。天寶八年",
    "T50n2061_026:0876b15": "有制度人。州將韋南金舉高行黑白狀。請",
    "T50n2061_026:0876b16": "隷名州中寧化道場。明固辭改隷佛川。即疇",
    "T50n2061_026:0876b17": "昔魚陂所望之峯。梁吳均故宅之所。地志云。",
    "T50n2061_026:0876b18": "青山南掘得古佛二軀。莫知年代。獲像之",
    "T50n2061_026:0876b19": "地靈泉涌起。因名佛川焉。泉側有吳王古",
    "T50n2061_026:0876b20": "祠。風俗淫祀濫以犧牲。於是明夜泊廟間",
    "T50n2061_026:0876b21": "雷雨荐至林摧瓦飛。頃之雨收月在。見一丈",
    "T50n2061_026:0876b22": "夫容衛甚盛。明曰。居士生為賢人死為明",
    "T50n2061_026:0876b23": "神。奈何使蒼生每被血食。豈知此事殃爾",
    "T50n2061_026:0876b24": "業耶。神曰。非弟子本意人自為之。禮懺再",
    "T50n2061_026:0876b25": "三。因與受菩薩戒。神欣然曰。師欲移寺。弟",
    "T50n2061_026:0876b26": "子願捨此處永奉禪宮。後果移寺於祠側。",
    "T50n2061_026:0876b27": "獲銅盤之底。篆文有慧明二字焉。建中元",
    "T50n2061_026:0876b28": "年正月示疾。其日庭水春染山雨晝冥。猛虎",
    "T50n2061_026:0876b29": "繞垣悲嘯而去。十二日奄然長往。春秋八十",
    "T50n2061_026:0876c01": "四。僧臘五十一。二月十二日建塔于寺西山",
    "T50n2061_026:0876c02": "焉傳法弟子慧解慧敏如知三人也。若鶖子",
    "T50n2061_026:0876c03": "採菽之倫也。菩薩戒弟子刺史盧幼平顏真",
    "T50n2061_026:0876c04": "卿獨孤問俗杜位裴清深於禪味。俾晝公為",
    "T50n2061_026:0876c05": "塔銘焉。",
    "T50n2061_026:0876c06": "唐湖州大雲寺子瑀傳",
    "T50n2061_026:0876c07": "釋子瑀。字真瑛。姓沈氏。吳興德清人也。其先",
    "T50n2061_026:0876c08": "亡國於沈。因以為氏。春秋沈子之後也。瑀",
    "T50n2061_026:0876c09": "生而聰慧不以師授。年未總角辭親出家。",
    "T50n2061_026:0876c10": "以如意年中大赦度人。壞衣削[髟/采]煤炱世",
    "T50n2061_026:0876c11": "事。於洛京大福先寺受戒。勤勤祈請假寐。",
    "T50n2061_026:0876c12": "三日之夕見有神人儼然在目。倏往忽來",
    "T50n2061_026:0876c13": "或同或異。得非至誠乎。於是燭如來燈",
    "T50n2061_026:0876c14": "佩菩薩印。證聖中歸于大雲道場。堅執律",
    "T50n2061_026:0876c15": "柄僧綱釐舉。不亦宜哉。瑀素履純厖無咎",
    "T50n2061_026:0876c16": "無譽。使天下之士有外道焉。有闡提焉。",
    "T50n2061_026:0876c17": "心如飄風言若泉涌撓我聖教擠我妙門。",
    "T50n2061_026:0876c18": "瑀示以從容誘以方便。莫不稽首挫色",
    "T50n2061_026:0876c19": "而聞命焉。常禮一萬五千佛名。兼慈悲懺。",
    "T50n2061_026:0876c20": "日夜一匝。或二日三日一匝。夜有聖僧九人",
    "T50n2061_026:0876c21": "降於禮懺之所。相與行道彈指而去。或夜無",
    "T50n2061_026:0876c22": "燈燭。心口是念圓光照室如坐月中。如此",
    "T50n2061_026:0876c23": "則往往有之。瑀慨德清徧邑未有塔寺。遂",
    "T50n2061_026:0876c24": "銳懷營構。一唱齊和乃成精宇。前後寫經",
    "T50n2061_026:0876c25": "三藏。凡一萬六千卷。天寶初臨安足法師。死",
    "T50n2061_026:0876c26": "經三宿。將入地獄。冥中見瑀引至王所。謂",
    "T50n2061_026:0876c27": "王曰。此人能講涅槃經。王宜宥之。王曰。唯",
    "T50n2061_026:0876c28": "聞巖崙師能講。不聞此師名何也。如是再",
    "T50n2061_026:0876c29": "三。王不能屈。因赦之。曾是鄉人施[牛弓(巨-匚)匚口]牛",
    "T50n2061_026:0877a01": "者。天然不孕因而出乳其通感如是。以十",
    "T50n2061_026:0877a02": "一年秋禪坐而終。十二年春將啟靈龕欲焚",
    "T50n2061_026:0877a03": "之。容色不變如生。雖少林孕髭蘄春育髮。",
    "T50n2061_026:0877a04": "何獨嘉也。大理評事攝監察御史姚淡主客",
    "T50n2061_026:0877a05": "郎中姚泲刺史楊慧才偕歸信焉。",
    "T50n2061_026:0877a06": "唐明州慈溪香山寺惟實傳",
    "T50n2061_026:0877a07": "釋惟實。姓湯氏。富陽人。其為人也。杜多其",
    "T50n2061_026:0877a08": "行禪觀其心。淡然靜居長坐不寐。初母氏",
    "T50n2061_026:0877a09": "抑其願心不容披削。既而籠開鳥逝岸穴",
    "T50n2061_026:0877a10": "泉飛。學善財之遍參。同迦葉之練行。天寶",
    "T50n2061_026:0877a11": "中往明州若㠗山。夜聞冥告曰。達蓬聖跡",
    "T50n2061_026:0877a12": "名山宜矣。翌日且登其山。巖洞窈窕石壁削",
    "T50n2061_026:0877a13": "成。秀異之多實維靈境。有大佛足跡。詢其山",
    "T50n2061_026:0877a14": "叟。則曰。彼開元年中始現斯瑞。遂願捿此",
    "T50n2061_026:0877a15": "有終焉之志。時屬海寇袁晁蜂螘屯聚。分",
    "T50n2061_026:0877a16": "以剽劫殺戮無辜。至于香山。眾皆奔竄。實",
    "T50n2061_026:0877a17": "據榻瞑目。先以大石掩洞門。賊可三二百",
    "T50n2061_026:0877a18": "數。復舁巨石闊二丈餘鎮其穴口。實起喑",
    "T50n2061_026:0877a19": "嗚以掌舉之。群盜羅拜以謝之而去。邑民",
    "T50n2061_026:0877a20": "重之。遂立精舍。弗再歲而成。大曆八年也。",
    "T50n2061_026:0877a21": "太守裴儆奏請署香山題額焉。詔度僧七",
    "T50n2061_026:0877a22": "人隷名矣。以貞元二年冬示疾終于寺。則",
    "T50n2061_026:0877a23": "跏趺而化也春秋六十二。法臘三十一矣。",
    "T50n2061_026:0877a24": "唐朔方靈武龍興寺增忍傳",
    "T50n2061_026:0877a25": "釋增忍。俗姓史氏。沛國陳留人也。典謁之年",
    "T50n2061_026:0877a26": "登其鄉校。百氏簡策寓目入神。藝文且工。",
    "T50n2061_026:0877a27": "乃隨計吏數舉不捷。會昌初薄遊塞垣訪",
    "T50n2061_026:0877a28": "古賀蘭山。中得淨地者白草谷。內發菩提",
    "T50n2061_026:0877a29": "心。頓挂儒冠直歸釋氏。乃薙草結茅為",
    "T50n2061_026:0877b01": "舍。倍切精進。羌胡之族競臻供獻酥酪。至",
    "T50n2061_026:0877b02": "五載節使李彥佐嘉其名節。於龍興寺建",
    "T50n2061_026:0877b03": "別院號白草焉。蓋取其始修道之本地也。",
    "T50n2061_026:0877b04": "忍刺血寫諸經。大中七年李公慮其枯悴。",
    "T50n2061_026:0877b05": "躬往敦論曰。師何獨善一身行小乘行。胡",
    "T50n2061_026:0877b06": "不延惜生性任持教法。所利博哉。忍執情",
    "T50n2061_026:0877b07": "膠固遂著三教毀傷論以見志。帥覽而益",
    "T50n2061_026:0877b08": "加崇重。九年因讀大悲經。究尋四十二臂。",
    "T50n2061_026:0877b09": "至無畏手疑而結壇。浹旬禱請。自空中現",
    "T50n2061_026:0877b10": "其正印雙拳歷歷可觀。遂命畫工繪寫此",
    "T50n2061_026:0877b11": "臂焉。或有譏謗者。忍再精慤虔告。畫工濯",
    "T50n2061_026:0877b12": "筆銅椀中忽感寶性華一朵。枝趺[髟/目]葉一皆",
    "T50n2061_026:0877b13": "鮮明。覩者驚歎。至咸通十二年七月十日。",
    "T50n2061_026:0877b14": "示滅于白草院。春秋五十九。以十月十七",
    "T50n2061_026:0877b15": "日。藏神于水館之南建塔焉。初忍刺血寫",
    "T50n2061_026:0877b16": "經。總二百八十三卷。畫盧舍那。閣三十五",
    "T50n2061_026:0877b17": "尺。門一丈六尺。起樣畫大悲功德三軸。自",
    "T50n2061_026:0877b18": "著大悲論六卷。並藏諸篋笥焉。後節使唐",
    "T50n2061_026:0877b19": "恒夫。仰其遺跡奏乞旌勸。勅諡大師曰廣",
    "T50n2061_026:0877b20": "慧。塔曰念定。弟子無轍亦致遠之高足。齎",
    "T50n2061_026:0877b21": "血書經二卷瑞華椀一枚詣闕奏呈。宣賜",
    "T50n2061_026:0877b22": "紫衣。天復中終。及梁乾化初。中書令西平王",
    "T50n2061_026:0877b23": "韓公遜錄遺跡奏聞。太祖勅致諡曰法空。",
    "T50n2061_026:0877b24": "別賜紫方袍。塞垣榮之。後唐同光中從事薛",
    "T50n2061_026:0877b25": "昭紀為碑焉。",
    "T50n2061_026:0877b26": "唐京兆荷恩寺文瓚傳",
    "T50n2061_026:0877b27": "釋文瓚。姓張氏。晉陽人也。天姿整恪。幼事",
    "T50n2061_026:0877b28": "師於并州崇福寺。學該群籍控帶三乘。至",
    "T50n2061_026:0877b29": "若金版銀繩之籙。龍韜象祕之文。罔不耰",
    "T50n2061_026:0877c01": "耘情田波濤口海。宣暢皇化對揚天休。一",
    "T50n2061_026:0877c02": "皆悅服。詔為翻譯并河南佛授記寺兼京兆",
    "T50n2061_026:0877c03": "安國荷恩崇福等寺大德。好修福事。設無遮",
    "T50n2061_026:0877c04": "一百會。凡聖混淆一皆等施。縱風雲連起及",
    "T50n2061_026:0877c05": "至齋日必晴明晏然。感動人祇福無唐設。",
    "T50n2061_026:0877c06": "春秋六十餘。卒於本院。境內苦霧如泣。數",
    "T50n2061_026:0877c07": "日不解焉。",
    "T50n2061_026:0877c08": "唐太原府崇福寺懷玉傳",
    "T50n2061_026:0877c09": "釋懷玉。姓許。并州人也。少而警利日覽千",
    "T50n2061_026:0877c10": "言。早露鋒芒逈拔儕類。及其長也戒節踰",
    "T50n2061_026:0877c11": "峻梵場龜鑑。志在修葺無間彼此。夏墟寺",
    "T50n2061_026:0877c12": "宇。經有闕而必補。像有凋而遍修。三任紀",
    "T50n2061_026:0877c13": "綱特有崇建。仍校讎大藏經二十餘本。祁",
    "T50n2061_026:0877c14": "寒盛暑不廢晨暮。增飾淨土院。興事任力",
    "T50n2061_026:0877c15": "轉加殊麗。代宗嘉之。委為灌頂道場主。真",
    "T50n2061_026:0877c16": "言祕訣有所在矣。春秋六十三。卒於本院",
    "T50n2061_026:0877c17": "云。",
    "T50n2061_026:0877c18": "唐晉州大梵寺代病師傳",
    "T50n2061_026:0877c19": "釋代病者。台州天台人也。姓陳氏。以其甞",
    "T50n2061_026:0877c20": "發大願盡一報代眾生之病。致本名不顯",
    "T50n2061_026:0877c21": "矣。誕育之辰祥光充室。隣里異焉。七歲喪",
    "T50n2061_026:0877c22": "父。哀毀幾于滅性。白母求出家母纔艱阻",
    "T50n2061_026:0877c23": "遂斷一指。親黨敦勸。偏親乃送於國清寺。",
    "T50n2061_026:0877c24": "因戒法登滿誓志觀方。初止今東京。次於",
    "T50n2061_026:0877c25": "河陽。為民救旱。按經繢八龍王。立道場",
    "T50n2061_026:0877c26": "啟祝畢投諸河。舉眾咸覩畫像沈躍不定。",
    "T50n2061_026:0877c27": "斯須雲起膚寸雷雨大作。千里告足。自此",
    "T50n2061_026:0877c28": "歸心者眾。先是三城間多暴風雹。動傷苗",
    "T50n2061_026:0877c29": "稼雉堞。號為毒龍為之也。代病為誦密語。",
    "T50n2061_026:0878a01": "後經歲序都亡是患。盟津民立堂宇若生",
    "T50n2061_026:0878a02": "祠焉。大曆元年。登太行遊霍山。乃深入",
    "T50n2061_026:0878a03": "幽邃結茅而居。有盜其盂食。俄見二虎",
    "T50n2061_026:0878a04": "據路。會逢代病。盜叩頭陳悔。慰諭畢因摩",
    "T50n2061_026:0878a05": "挲虎頭。如是累伏猛獸。其盜本樵子。願依",
    "T50n2061_026:0878a06": "附為苦行焉。其中山神廟晉絳之間傳其肹",
    "T50n2061_026:0878a07": "蠁。代病入廟勸其受歸戒。絕烹燀牲牢。其",
    "T50n2061_026:0878a08": "神石像屢屢隨勸領首。顧其神婦略無俞",
    "T50n2061_026:0878a09": "答之狀。遂剃神之髮毀撤神婦。鄉人怪之",
    "T50n2061_026:0878a10": "聞白州邑。太守怒之曰。此唐高祖初起至",
    "T50n2061_026:0878a11": "此。久困陰雨其神見形示路以迎義師。厥",
    "T50n2061_026:0878a12": "後礱石為像。薦饗無虧。此之髠師無狀敢",
    "T50n2061_026:0878a13": "爾。俾繫閉於嘉泉寺扃鍵且嚴。至二十日",
    "T50n2061_026:0878a14": "啟關寂然禪定。傾城咸往觀禮。或聲磬舒",
    "T50n2061_026:0878a15": "徐而起。太守急召之不來。以至約令斷頭。",
    "T50n2061_026:0878a16": "代病斬一指以付使者。太守感之。躬就迎",
    "T50n2061_026:0878a17": "請。移置大梵寺。別營甎浮圖以藏其指節",
    "T50n2061_026:0878a18": "矣。由是檀信駢肩躡踵。有窴毒於酒者。",
    "T50n2061_026:0878a19": "賄貧女往施之。代病已知。貧女紿之曰。妾",
    "T50n2061_026:0878a20": "家醞覺美。酌施和尚求福。況以佛不逆眾",
    "T50n2061_026:0878a21": "生願。代病曰。汝亦是佛。然貧女懼反飲具",
    "T50n2061_026:0878a22": "以情告。代病執杯啜之。俄爾酒氣及兩脛",
    "T50n2061_026:0878a23": "足地為之墳裂。聞者驚怪。以酒供養自茲",
    "T50n2061_026:0878a24": "始也。汾隰西河人有疾。止給與淨水飲之",
    "T50n2061_026:0878a25": "必瘳。凡屬荐饑必募糧設食。後於趙州",
    "T50n2061_026:0878a26": "救斯荒歉。作施食道場前後八會。遐邇賴",
    "T50n2061_026:0878a27": "之道感多類。以貞元十九年秋七月八日奄",
    "T50n2061_026:0878a28": "然跏趺示滅。四眾初謂如嘉泉寺之禪定",
    "T50n2061_026:0878a29": "歟。香華供養。至于隔歲膚肉漸堅。方知永",
    "T50n2061_026:0878b01": "逝。遂漆布繢畫之。武宗廢塔像無巨細皆",
    "T50n2061_026:0878b02": "毀除。或議之移入陶竈中。既而生瑞草一",
    "T50n2061_026:0878b03": "本。其狀亭亭若蓋。盤錯縈紆庇其風雨而",
    "T50n2061_026:0878b04": "有餘也。宣宗即位佛事中興。綱紏比丘造",
    "T50n2061_026:0878b05": "小亭。移真形窴於此。先於嘉泉寺斷指",
    "T50n2061_026:0878b06": "節。已過百齡筋肉甲爪光潤且如金色。或",
    "T50n2061_026:0878b07": "屬兵革城陷指亡。後有齎出逃難。事息",
    "T50n2061_026:0878b08": "歸還。亦陰福其逋亡者。至今平陽人崇信",
    "T50n2061_026:0878b09": "焉。",
    "T50n2061_026:0878b10": "宋高僧傳卷第二十六"
}