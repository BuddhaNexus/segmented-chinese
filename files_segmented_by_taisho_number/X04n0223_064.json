{
    "X04n0223_064:0433b20": "大方廣佛新華嚴經合論卷第六十四",
    "X04n0223_064:0433b21": "唐于闐國三藏沙門實叉難陀譯經",
    "X04n0223_064:0433b22": "唐太原方山長者李通玄造論",
    "X04n0223_064:0433b23": "唐福州開元寺沙門志寧釐經合論",
    "X04n0223_064:0433b24": "十地品第二十六之十二",
    "X04n0223_064:0433c01": "【論】五有四行半經又知諸煩惱種種相者都言之",
    "X04n0223_064:0433c02": "也所謂久遠隨行相者言諸煩惱無有始終恒隨",
    "X04n0223_064:0433c03": "無明所緣行故無邊引起相者由名色以心所緣",
    "X04n0223_064:0433c04": "名色名之為行其心緣境受乃同時心想繫緣識",
    "X04n0223_064:0433c05": "種便熟五蘊十二緣波濤不息名色為境心為受",
    "X04n0223_064:0433c06": "主想行為使末那執識起貪愛瞋癡於本業田中",
    "X04n0223_064:0433c07": "種識種子生諸苗稼約有八萬四千俱生不捨如",
    "X04n0223_064:0433c08": "前已釋眠起一義者眠煩惱者如前七種是起煩",
    "X04n0223_064:0433c09": "惱者現作業十使十纏等是如十使中身見邊見",
    "X04n0223_064:0433c10": "邪見戒見疑見取等六是障見道貪瞋癡慢四是",
    "X04n0223_064:0433c11": "障修道行為雖見道在行數起修道煩惱至三地",
    "X04n0223_064:0433c12": "除見道煩惱六地除七地會佛悲智利眾生行為",
    "X04n0223_064:0433c13": "初地二地以上上十善治欲界惑三地修四禪八",
    "X04n0223_064:0433c14": "定治上二界惑得出三界心故六地三空現前出",
    "X04n0223_064:0433c15": "世智慧悉皆具足故無見道惑七地已去一向處",
    "X04n0223_064:0433c16": "世學佛智悲利生之門如是安立明分法則須當",
    "X04n0223_064:0433c17": "如是初發心者一時具修經云眠起一義相者明",
    "X04n0223_064:0433c18": "體無二性故迷一真智而作多妄者還一體收故",
    "X04n0223_064:0433c19": "與心相應不相應相者心與境合為相應相不與",
    "X04n0223_064:0433c20": "境合而妄緣之是心不相應相隨趣受生而住相",
    "X04n0223_064:0433c21": "因相者如是煩惱生如是住處悉皆知之三界差",
    "X04n0223_064:0433c22": "別相者欲界色界無色界受生報境於中定亂心",
    "X04n0223_064:0433c23": "想所緣皆如實知愛見癡慢如箭深入過患相者",
    "X04n0223_064:0433c24": "明三界受生皆由是四種煩惱作種種煩惱乃至",
    "X04n0223_064:0434a01": "八萬四千者如十使煩惱以五蘊所成一蘊中有",
    "X04n0223_064:0434a02": "百五蘊中有五百以五蘊成五塵五塵中還有五",
    "X04n0223_064:0434a03": "蘊十使以為一百五塵中有五百以蘊為內以塵",
    "X04n0223_064:0434a04": "為外皆意為主意為能緣塵為所緣以此內外各",
    "X04n0223_064:0434a05": "有五百共成一千配七識七千分三世三七二十",
    "X04n0223_064:0434a06": "一二萬一千瞋行多貪行多癡行多等分行者各",
    "X04n0223_064:0434a07": "二萬一千共為八萬四千以約造煩惱業但七識",
    "X04n0223_064:0434a08": "故餘不能為如隨好光明功德品云於色聲香味",
    "X04n0223_064:0434a09": "觸其內具有五百煩惱其外亦有五百煩惱瞋行",
    "X04n0223_064:0434a10": "多者二萬一千貪行多者二萬一千癡行多者二",
    "X04n0223_064:0434a11": "萬一千等分行者二萬一千但有此言亦不配當",
    "X04n0223_064:0434a12": "已上四行半經明此位菩薩如實知種種諸煩惱",
    "X04n0223_064:0434a13": "相分六有五行經明此位菩薩知業種種相分如",
    "X04n0223_064:0434a14": "經云又知業種種相者都言之也所謂善不善無",
    "X04n0223_064:0434a15": "記善不善可知無記者有二種無記一不記善不",
    "X04n0223_064:0434a16": "善及昏沉睡眠是不善無記二三昧正受心境俱",
    "X04n0223_064:0434a17": "亡正智現前但為眾生轉正法輪於其自他無法",
    "X04n0223_064:0434a18": "可記故云無記相有表示無表示相者明有表業",
    "X04n0223_064:0434a19": "者或有業因有表示生即因有前境可見聞覺知",
    "X04n0223_064:0434a20": "由心取彼以成業種或有業種外無表示由心橫",
    "X04n0223_064:0434a21": "念自計成業相與心同生不離相者明業由心起",
    "X04n0223_064:0434a22": "心即是業如鏡中像業所報果是心影像心亡境",
    "X04n0223_064:0434a23": "亡因自性剎那壞而次第集果不失相者明作業",
    "X04n0223_064:0434a24": "由迷自性雖作妄業忽起還亡雖不常繫在前所",
    "X04n0223_064:0434b01": "集果報一一不失自非正智現前諸業便為智用",
    "X04n0223_064:0434b02": "始可脫也有報無報相者三界眾生及二乘并淨",
    "X04n0223_064:0434b03": "土菩薩皆是有報相唯一乘佛果染淨心亡不依",
    "X04n0223_064:0434b04": "果報但為隨眾生樂欲隨物現形似如意摩尼與",
    "X04n0223_064:0434b05": "物同色無自性無他性為本來與一切眾生同其",
    "X04n0223_064:0434b06": "一心任彼心所見達者法自如是非作用往來故",
    "X04n0223_064:0434b07": "受黑黑等眾報相者明無明業中重重作黑業故",
    "X04n0223_064:0434b08": "以智為白以識為黑如田無量相者舉喻明業如",
    "X04n0223_064:0434b09": "田中生種種草木如業田中生種種識種苗芽甚",
    "X04n0223_064:0434b10": "繁稠林故凡聖差別相者明是人業是畜生業是",
    "X04n0223_064:0434b11": "地獄是餓鬼是天業是聲聞是緣覺是淨土菩薩",
    "X04n0223_064:0434b12": "是一乘佛果大悲智業此位菩薩悉能了知現受",
    "X04n0223_064:0434b13": "生後受生相者明懸知三世受生業故乘非乘定",
    "X04n0223_064:0434b14": "不定相者外道所乘及定并三乘出世妄謂出世",
    "X04n0223_064:0434b15": "非出世道業故乃至八萬四千皆如實知及佛果",
    "X04n0223_064:0434b16": "已來差別業皆如實知已上明知業差別相七知",
    "X04n0223_064:0434b17": "諸根耎中上勝相者耎者下根中者中根上者上",
    "X04n0223_064:0434b18": "根如是先際後際差別無差別上中下相者知三",
    "X04n0223_064:0434b19": "世根行差別同異悉知故煩惱俱生不相離相者",
    "X04n0223_064:0434b20": "修生煩惱俱生煩惱不相離相皆悉知之乘非乘",
    "X04n0223_064:0434b21": "定不定相如前隨根網輕轉壞相者隨根設教網",
    "X04n0223_064:0434b22": "隨輕重煩惱轉壞相悉能知之增上無能壞相者",
    "X04n0223_064:0434b23": "言根品上上而無退動故如遠隨共生不同相者",
    "X04n0223_064:0434b24": "如一切眾生無始共生不離一性而隨分別根性",
    "X04n0223_064:0434c01": "差別不同悉皆知之乃至八萬四千如實知之皆",
    "X04n0223_064:0434c02": "無錯謬八知諸根解上知根差別解中知諸解下",
    "X04n0223_064:0434c03": "中上性樂欲乃至八萬四千如文自具已上知解",
    "X04n0223_064:0434c04": "性欲樂差別八萬四千者迷成八萬四千煩惱悟",
    "X04n0223_064:0434c05": "成八萬四千解脫智慧九知諸隨眠種種差別相",
    "X04n0223_064:0434c06": "者都言之也隨眠者明恒與惑染相應而無一念",
    "X04n0223_064:0434c07": "了覺之想名之為隨眠所謂染心共生相者明因",
    "X04n0223_064:0434c08": "名色與心共生由迷斯名色從自心起執為外有",
    "X04n0223_064:0434c09": "遂生染心共名色俱起故言與心共生相相應不",
    "X04n0223_064:0434c10": "相應差別相者明一切眾生心與境相應不相應",
    "X04n0223_064:0434c11": "差別相悉能知之久遠相應無始不拔相者明無",
    "X04n0223_064:0434c12": "始恒與五蘊十二緣未曾一念覺心而以觀拔之",
    "X04n0223_064:0434c13": "與一切禪定解脫三昧三摩鉢底神通相違相者",
    "X04n0223_064:0434c14": "心境無性無可動移名之為禪心亡即諸繫滅名",
    "X04n0223_064:0434c15": "之解脫三昧者無沉掉也三摩鉢底者正智慧也",
    "X04n0223_064:0434c16": "神通者正定不亂相應正智神通無礙自相應故",
    "X04n0223_064:0434c17": "明隨眠煩惱與此相違三界相續受生繫縛相皆",
    "X04n0223_064:0434c18": "悉知見令無邊心相續現起相者以隨眠故開諸",
    "X04n0223_064:0434c19": "處門相者以隨眠故開三界六道受生之門堅實",
    "X04n0223_064:0434c20": "難治相者為執深無明重故迷根本智故地處成",
    "X04n0223_064:0434c21": "就不成就相者明十種中成與不成相唯以聖道",
    "X04n0223_064:0434c22": "拔出相者明如上隨眠煩惱非以聖道無能濟拔",
    "X04n0223_064:0434c23": "已上明此位菩薩知隨眠煩惱相十又知受生種",
    "X04n0223_064:0434c24": "種相者都言之也所謂隨業受生相此段有十三",
    "X04n0223_064:0435a01": "種隨業受生因緣相明六趣差別相天人阿脩羅",
    "X04n0223_064:0435a02": "畜生餓鬼地獄等差別相明欲界色界無色界者",
    "X04n0223_064:0435a03": "是無色界相有想者通欲界色界無想者都舉無",
    "X04n0223_064:0435a04": "色界天於中受生差別相悉皆知見業為田愛為",
    "X04n0223_064:0435a05": "潤無明所覆識為種子皆與名色俱生總不相離",
    "X04n0223_064:0435a06": "如是迷一心之境生後有身轉轉為因無有斷絕",
    "X04n0223_064:0435a07": "實無有性妄作多生如是悉知癡愛希求相續有",
    "X04n0223_064:0435a08": "相者為迷自心無性無生之智於諸善惡常有希",
    "X04n0223_064:0435a09": "求以此有生相續欲受欲生者於一切名色常有",
    "X04n0223_064:0435a10": "欲受故有受故即有生也愛為生根故照心無體",
    "X04n0223_064:0435a11": "即境無所起心境總無業體便謝唯普光智無暗",
    "X04n0223_064:0435a12": "無明即無明滅十二虗妄緣滅唯法界自在無礙",
    "X04n0223_064:0435a13": "智悲自在緣成也性無能所自他同體隨計示迷",
    "X04n0223_064:0435a14": "如是等緣生如實知見無始樂著妄謂出三界者",
    "X04n0223_064:0435a15": "明以有所希求妄謂出三界乃至三乘解脫但於",
    "X04n0223_064:0435a16": "三界外受麤塵變化生死身如微細變化身於一",
    "X04n0223_064:0435a17": "塵之內咸該剎海一切佛事悉在其中此唯一乘",
    "X04n0223_064:0435a18": "智身所辦已上知受生種種相十一又知習氣種",
    "X04n0223_064:0435a19": "種相行不行差別相者明此位菩薩知習氣行不",
    "X04n0223_064:0435a20": "行差別相隨趣熏習相者明隨天人六道受生隨",
    "X04n0223_064:0435a21": "趣習氣相謂不依境得隨眾生行熏習相者明見",
    "X04n0223_064:0435a22": "他所作之行隨事起染善惡例知隨業煩惱熏習",
    "X04n0223_064:0435a23": "相者謂不依他境而自起故如是熏習悉皆知之",
    "X04n0223_064:0435a24": "善不善無記熏習相者雖行善雖行不善不記善",
    "X04n0223_064:0435b01": "不記不善是無記熏習相隨入後有熏習相者如",
    "X04n0223_064:0435b02": "是無記還成後生所熏種子亦皆知之次第熏習",
    "X04n0223_064:0435b03": "相者如有三界業何業種子勝依所勝業次第熏",
    "X04n0223_064:0435b04": "習又如十住十行十迴向十地一一次第熏習相",
    "X04n0223_064:0435b05": "故不斷煩惱遠行不捨熏習相者即是第七具足",
    "X04n0223_064:0435b06": "方便住第七遠行地八萬四千煩惱悉皆同事故",
    "X04n0223_064:0435b07": "實非實熏習相者若實若虗悉皆知見見聞親近",
    "X04n0223_064:0435b08": "聲聞獨覺菩薩如來熏習相者親近二乘厭苦修",
    "X04n0223_064:0435b09": "空捨大悲習親近菩薩修空破我成大慈悲習親",
    "X04n0223_064:0435b10": "近如來成就根本普光明智圓該法界具普賢行",
    "X04n0223_064:0435b11": "習已上知諸習氣相十二又知眾生邪定正定不",
    "X04n0223_064:0435b12": "定相所謂正見正定邪定相者二法相但正見即",
    "X04n0223_064:0435b13": "有正定正見者思亡智現正邪見盡定亂總無無",
    "X04n0223_064:0435b14": "得無證無生無滅名為正見心稱此理名為正定",
    "X04n0223_064:0435b15": "返此有作有為即為邪定二俱不定相如欲界眾",
    "X04n0223_064:0435b16": "生未修定業者二俱不定五逆邪定相者如二乘",
    "X04n0223_064:0435b17": "殺無明貪愛能所覺心諸結使名為五逆以無明",
    "X04n0223_064:0435b18": "為父貪愛為母覺境識為佛諸使為羅漢陰集名",
    "X04n0223_064:0435b19": "為僧無間次第斷如楞伽所說五根正定相者信",
    "X04n0223_064:0435b20": "根進根念根定根慧根如是五根所修名為正定",
    "X04n0223_064:0435b21": "相二俱不定相者以邪正二事總無性故八邪邪",
    "X04n0223_064:0435b22": "定相者邪語邪業邪命邪精進邪定邪思惟邪念",
    "X04n0223_064:0435b23": "邪見此依意識及末那所作依正智所行動用俱",
    "X04n0223_064:0435b24": "定為正定相正性正定相者一切法無思無想無",
    "X04n0223_064:0435c01": "分別為正性即此正性為正定相更不作二俱離",
    "X04n0223_064:0435c02": "不定相者正邪俱捨無有定亂方至真也深著邪",
    "X04n0223_064:0435c03": "法邪定相者明取相眾生樂求諸見說入定中還",
    "X04n0223_064:0435c04": "取諸相名為邪法邪定相習行聖道正定相者明",
    "X04n0223_064:0435c05": "修諸法空無相無性無作作者名為聖道其心不",
    "X04n0223_064:0435c06": "與生滅和合名為正定又修四聖諦名為聖道修",
    "X04n0223_064:0435c07": "於八禪入九次第定名為正定九次第定者名滅",
    "X04n0223_064:0435c08": "盡定此滅定者有四種滅定一聲聞滅定以四諦",
    "X04n0223_064:0435c09": "觀識心滅現行煩惱及智亦滅二緣覺滅定十二",
    "X04n0223_064:0435c10": "緣滅現行煩惱滅智亦滅三權教菩薩觀四諦十",
    "X04n0223_064:0435c11": "二緣明苦空無常無我無人無眾生壽者性相空",
    "X04n0223_064:0435c12": "寂都無所縛行六波羅蜜生於淨土或以隨意生",
    "X04n0223_064:0435c13": "身住於娑婆或言以慈悲留惑住世設入寂定但",
    "X04n0223_064:0435c14": "隨無相理滅不得法界大用滅故四如一乘菩薩",
    "X04n0223_064:0435c15": "依如來普光明智發心但達根本無明是一切諸",
    "X04n0223_064:0435c16": "佛根本普光明智以此大智以為進修之體所有",
    "X04n0223_064:0435c17": "寂用皆隨智門一身寂多身用多身寂一身用同",
    "X04n0223_064:0435c18": "身寂別身用別身寂同身用如是同別寂用自在",
    "X04n0223_064:0435c19": "等空法界無礙重重如海幢比丘是也不同三乘",
    "X04n0223_064:0435c20": "以一切法空為進修十地之體或以無性之理為",
    "X04n0223_064:0435c21": "十地之體是三乘極果故二俱捨不定相者正邪",
    "X04n0223_064:0435c22": "俱捨無定無亂方始應真已上知正定邪定相十",
    "X04n0223_064:0435c23": "三佛子菩薩有兩行經是都結此地所知文自具",
    "X04n0223_064:0435c24": "也十四佛子此菩薩善能演說四乘法及能隨眾",
    "X04n0223_064:0436a01": "生諸趣受生如文自具。",
    "X04n0223_064:0436a02": "【經】佛子菩薩住此善慧地作大法師具法師行善能",
    "X04n0223_064:0436a03": "守護如來法藏以無量善巧智起四無礙辯用菩薩",
    "X04n0223_064:0436a04": "言辭而演說法此菩薩常隨四無礙智轉無暫捨離",
    "X04n0223_064:0436a05": "何等為四所謂法無礙智義無礙智詞無礙智樂說",
    "X04n0223_064:0436a06": "無礙智此菩薩以法無礙智知諸法自相義無礙智",
    "X04n0223_064:0436a07": "知諸法別相詞無礙智無錯謬說樂說無礙智無斷",
    "X04n0223_064:0436a08": "盡說復次以法無礙智知諸法自性義無礙智知諸",
    "X04n0223_064:0436a09": "法生滅詞無礙智安立一切法不斷說樂說無礙智",
    "X04n0223_064:0436a10": "隨所安立不可壞無邊說復次以法無礙智知現在",
    "X04n0223_064:0436a11": "法差別義無礙智知過去未來法差別詞無礙智於",
    "X04n0223_064:0436a12": "去來今法無錯謬說樂說無礙智於一一世無邊法",
    "X04n0223_064:0436a13": "明了說復次以法無礙智知法差別義無礙智知義",
    "X04n0223_064:0436a14": "差別詞無礙智隨其言音說樂說無礙智隨其心樂",
    "X04n0223_064:0436a15": "說復次法無礙智以法智知差別不異義無礙智以",
    "X04n0223_064:0436a16": "比智知差別如實詞無礙智以世智差別說樂說無",
    "X04n0223_064:0436a17": "礙智以第一義智善巧說復次法無礙智知諸法一",
    "X04n0223_064:0436a18": "相不壞義無礙智知蘊界處諦緣起善巧詞無礙智",
    "X04n0223_064:0436a19": "以一切世間易解了美妙音聲文字說樂說無礙智",
    "X04n0223_064:0436a20": "以轉勝無邊法明說復次法無礙智知一乘平等性",
    "X04n0223_064:0436a21": "義無礙智知諸乘差別性詞無礙智說一切乘無差",
    "X04n0223_064:0436a22": "別樂說無礙智說一一乘無邊法復次法無礙智知",
    "X04n0223_064:0436a23": "一切菩薩行智行法行智隨證義無礙智知十地分",
    "X04n0223_064:0436a24": "位義差別詞無礙智說地道無差別相樂說無礙智",
    "X04n0223_064:0436b01": "說一一地無邊行相復次法無礙智知一切如來一",
    "X04n0223_064:0436b02": "念成正覺義無礙智知種種時種種處等各差別詞",
    "X04n0223_064:0436b03": "無礙智說成正覺差別樂說無礙智於一一句法無",
    "X04n0223_064:0436b04": "量劫說不盡復次法無礙智知一切如來語力無所",
    "X04n0223_064:0436b05": "畏不共佛法大慈大悲辯才方便轉法輪一切智智",
    "X04n0223_064:0436b06": "隨證義無礙智知如來隨八萬四千眾生心行根解",
    "X04n0223_064:0436b07": "差別音聲詞無礙智隨一切眾生行以如來音聲差",
    "X04n0223_064:0436b08": "別說樂說無礙智隨眾生信解以如來智清淨行圓",
    "X04n0223_064:0436b09": "滿說。",
    "X04n0223_064:0436b10": "【論】第三段有三十六行半經明此位菩薩為大法",
    "X04n0223_064:0436b11": "師以四無礙智說一切法門分釋義中分為三段",
    "X04n0223_064:0436b12": "一從佛子已下至而演說法有兩行半經明善巧",
    "X04n0223_064:0436b13": "智起四無礙智分二此菩薩已下至樂說無礙智",
    "X04n0223_064:0436b14": "可有兩行半經明是正舉四無礙智之名分三此",
    "X04n0223_064:0436b15": "菩薩已下至圓滿說有三十一行半經明四無礙",
    "X04n0223_064:0436b16": "智隨用差別無限分此一段明此位為大法師之",
    "X04n0223_064:0436b17": "智用自在云善能守護如來法藏者三乘一乘三",
    "X04n0223_064:0436b18": "藏及仁義禮智信並是菩薩善安立故三藏者戒",
    "X04n0223_064:0436b19": "定慧通一切法藏故用菩薩言詞而演說法者明",
    "X04n0223_064:0436b20": "佛為正覺之體無分別故明如來所有出生滅度",
    "X04n0223_064:0436b21": "度眾生及轉法輪總是菩薩道故已下如文自明",
    "X04n0223_064:0436b22": "各依四智所轉法輪皆有所歸以法無礙智總辯",
    "X04n0223_064:0436b23": "法身平等自性之理以義無礙智能辯諸法總別",
    "X04n0223_064:0436b24": "同異以詞無礙智所說無錯謬以樂說無礙智所",
    "X04n0223_064:0436c01": "說諸法無有斷盡以如是四智轉一切法輪不離",
    "X04n0223_064:0436c02": "此也如阿耨池流出四河潤諸世間生諸草木各",
    "X04n0223_064:0436c03": "有差別而體不離一水四河思之可見。",
    "X04n0223_064:0436c04": "【經】佛子菩薩住第九地得如是善巧無礙智得如來",
    "X04n0223_064:0436c05": "妙法藏作大法師得義陀羅尼法陀羅尼智陀羅尼",
    "X04n0223_064:0436c06": "光照陀羅尼善慧陀羅尼眾財陀羅尼威德陀羅尼",
    "X04n0223_064:0436c07": "無礙門陀羅尼無邊際陀羅尼種種義陀羅尼如是",
    "X04n0223_064:0436c08": "等百萬阿僧祇陀羅尼門皆得圓滿以百萬阿僧祇",
    "X04n0223_064:0436c09": "善巧音聲辯才門而演說法此菩薩得如是百萬阿",
    "X04n0223_064:0436c10": "僧祇陀羅尼門已於無量佛所一一佛前悉以如是",
    "X04n0223_064:0436c11": "百萬阿僧祇陀羅尼門聽聞正法聞已不忘以無量",
    "X04n0223_064:0436c12": "差別門為他演說此菩薩初見於佛頭頂禮敬即於",
    "X04n0223_064:0436c13": "佛所得無量法門此所得法門非彼聞持諸大聲聞",
    "X04n0223_064:0436c14": "於百千劫所能領受此菩薩得如是陀羅尼如是無",
    "X04n0223_064:0436c15": "礙智坐於法座而說於法大千世界滿中眾生隨其",
    "X04n0223_064:0436c16": "心樂差別為說唯除諸佛及受職菩薩其餘眾會威",
    "X04n0223_064:0436c17": "德光明無能與比此菩薩處於法座欲以一音令諸",
    "X04n0223_064:0436c18": "大眾皆得解了即得解了或時欲以種種音聲令諸",
    "X04n0223_064:0436c19": "大眾皆得開悟或時心欲放大光明演說法門或時",
    "X04n0223_064:0436c20": "心欲於其身上一一毛孔皆演法音或時心欲乃至",
    "X04n0223_064:0436c21": "三千大千世界所有一切形無形物皆悉演出妙法",
    "X04n0223_064:0436c22": "言音或時心欲發一言音周徧法界悉令解了或時",
    "X04n0223_064:0436c23": "心欲一切言音皆作法音恒住不滅或時心欲一切",
    "X04n0223_064:0436c24": "世界簫笛鐘鼓及以歌詠一切樂聲皆演法音或時",
    "X04n0223_064:0437a01": "心欲於一字中一切法句言音差別皆悉具足或時",
    "X04n0223_064:0437a02": "心欲令不可說無量世界地水火風四大聚中所有",
    "X04n0223_064:0437a03": "微塵一一塵中皆悉演出不可說法門如是所念一",
    "X04n0223_064:0437a04": "切隨心無不得者。",
    "X04n0223_064:0437a05": "【論】第四段有二十八行半經明此位菩薩為大法",
    "X04n0223_064:0437a06": "師得百萬億不可說總持門隨意自在分釋義中",
    "X04n0223_064:0437a07": "分為五段一佛子菩薩住第九地已下至而演說",
    "X04n0223_064:0437a08": "法有六行半經明此位中得法師位以四無礙善",
    "X04n0223_064:0437a09": "巧智得十種百萬不可說陀羅尼門分二此菩薩",
    "X04n0223_064:0437a10": "已下至為他演說有三行半經明自於佛所以百",
    "X04n0223_064:0437a11": "萬不可說總持門聽聞諸法聞已不忘為他演說",
    "X04n0223_064:0437a12": "分三此菩薩初見於佛已下至不能領受有兩行",
    "X04n0223_064:0437a13": "半經明此菩薩初於佛所所得法門非聲聞百千",
    "X04n0223_064:0437a14": "劫而能領受分四此菩薩得如是陀羅尼已下至",
    "X04n0223_064:0437a15": "無能與比可三行半經明此位菩薩處座說法滿",
    "X04n0223_064:0437a16": "大千界隨眾生心樂分五此菩薩處於法座已下",
    "X04n0223_064:0437a17": "至無不得者有十三行經明一音中隨心行念令",
    "X04n0223_064:0437a18": "諸眾生悉令開解及以無情亦令說法分云陀羅",
    "X04n0223_064:0437a19": "尼者是總持義得如來妙法藏者明與佛合智所",
    "X04n0223_064:0437a20": "說如十住中為法王子位得義陀羅尼者明法總",
    "X04n0223_064:0437a21": "別同異無礙門法陀羅尼者明法身無性無作自",
    "X04n0223_064:0437a22": "性之理智陀羅尼者明善了根性隨根授法光照",
    "X04n0223_064:0437a23": "陀羅尼者以教光及放光照燭令一切眾生解脫",
    "X04n0223_064:0437a24": "善慧陀羅尼者得總持諸善慧故眾財陀羅尼者",
    "X04n0223_064:0437b01": "明法財世財悉具足故威德陀羅尼者明總持一",
    "X04n0223_064:0437b02": "切三千威儀八萬細行悉具足令眾生見者悉解",
    "X04n0223_064:0437b03": "脫故無礙門陀羅尼者明智無礙詞無礙義無礙",
    "X04n0223_064:0437b04": "樂說無礙神通無礙故無邊陀羅尼門者所作利",
    "X04n0223_064:0437b05": "生無限故種種義陀羅尼門者能安立一切種種",
    "X04n0223_064:0437b06": "法門故言百萬阿僧祇善巧明百萬不可說智門",
    "X04n0223_064:0437b07": "善巧能令眾根皆令稱當已下如文自具。",
    "X04n0223_064:0437b08": "【經】佛子此菩薩假使三千大千世界所有眾生咸至",
    "X04n0223_064:0437b09": "其前一一皆以無量言音而興問難一一問難各各",
    "X04n0223_064:0437b10": "不同菩薩於一念頃悉能領受仍以一音普為解釋",
    "X04n0223_064:0437b11": "令隨心樂各得歡喜如是乃至不可說世界所有眾",
    "X04n0223_064:0437b12": "生一剎那間一一皆以無量言音而興問難一一問",
    "X04n0223_064:0437b13": "難各各不同菩薩於一念頃悉能領受亦以一音普",
    "X04n0223_064:0437b14": "為解釋各隨心樂令得歡喜乃至不可說不可說世",
    "X04n0223_064:0437b15": "界滿中眾生菩薩皆能隨其心樂隨根隨解而為說",
    "X04n0223_064:0437b16": "法承佛神力廣作佛事普為一切作所依怙佛子此",
    "X04n0223_064:0437b17": "菩薩復更精進成就智明假使一毛端處有不可說",
    "X04n0223_064:0437b18": "世界微塵數諸佛眾會一一眾會有不可說世界微",
    "X04n0223_064:0437b19": "塵數眾生一一眾生有不可說世界微塵數性欲彼",
    "X04n0223_064:0437b20": "諸佛隨其性欲各與法門如一毛端處一切法界處",
    "X04n0223_064:0437b21": "悉亦如是如是所說無量法門菩薩於一念中悉能",
    "X04n0223_064:0437b22": "領受無有忘失。",
    "X04n0223_064:0437b23": "【論】第五段有十六行半經明此位菩薩以一音聲",
    "X04n0223_064:0437b24": "而為無限眾生說法問難隨彼所欲皆令歡喜分",
    "X04n0223_064:0437c01": "釋義分為兩段一佛子此菩薩已下至普為一切",
    "X04n0223_064:0437c02": "作所依怙有十行半經明此位菩薩假使三千大",
    "X04n0223_064:0437c03": "千世界乃至無量眾生一時皆以無量言音問難",
    "X04n0223_064:0437c04": "一時領受亦以一音為其解釋令其歡喜分二佛",
    "X04n0223_064:0437c05": "子已下至無有忘失有六行經明此位菩薩能受",
    "X04n0223_064:0437c06": "十方毛量處皆有不可說微塵數諸佛眾會一一",
    "X04n0223_064:0437c07": "佛皆隨無量不可說微塵數眾生性欲不同所說",
    "X04n0223_064:0437c08": "不可說法門此位菩薩皆能領受分已上如文自",
    "X04n0223_064:0437c09": "具。",
    "X04n0223_064:0437c10": "【經】佛子菩薩住此第九地晝夜專勤更無餘念唯入",
    "X04n0223_064:0437c11": "佛境界親近如來入諸菩薩甚深解脫常在三昧恒",
    "X04n0223_064:0437c12": "見諸佛未曾捨離一一劫中見無量佛無量百佛無",
    "X04n0223_064:0437c13": "量千佛乃至無量百千億那由他佛恭敬尊重承事",
    "X04n0223_064:0437c14": "供養於諸佛所種種問難得說法陀羅尼所有善根",
    "X04n0223_064:0437c15": "轉更明淨譬如真金善巧金師用作寶冠轉輪聖王",
    "X04n0223_064:0437c16": "以嚴其首四天下內一切小王及諸臣民諸莊嚴具",
    "X04n0223_064:0437c17": "無與等者此第九地菩薩善根亦復如是一切聲聞",
    "X04n0223_064:0437c18": "辟支佛及下地菩薩所有善根無能與等佛子譬如",
    "X04n0223_064:0437c19": "二千世界主大梵天王身出光明二千界中幽遠之",
    "X04n0223_064:0437c20": "處悉能照耀除其黑闇此地菩薩所有善根亦復如",
    "X04n0223_064:0437c21": "是能出光明照眾生心煩惱黑闇皆令息滅此菩薩",
    "X04n0223_064:0437c22": "十波羅蜜中力波羅蜜最勝餘波羅蜜非不修行但",
    "X04n0223_064:0437c23": "隨力隨分佛子是名略說菩薩摩訶薩第九善慧地",
    "X04n0223_064:0437c24": "若廣說者於無量劫亦不能盡佛子菩薩摩訶薩住",
    "X04n0223_064:0438a01": "此地多作二千世界主大梵天王善能統理自在饒",
    "X04n0223_064:0438a02": "益能為一切聲聞緣覺及諸菩薩分別演說波羅蜜",
    "X04n0223_064:0438a03": "行隨眾生心所有問難無能屈者布施愛語利行同",
    "X04n0223_064:0438a04": "事如是一切諸所作業皆不離念佛乃至不離念一",
    "X04n0223_064:0438a05": "切種一切智智復作是念我當於一切眾生中為首",
    "X04n0223_064:0438a06": "為勝乃至為一切智智依止者此菩薩若發勤精進",
    "X04n0223_064:0438a07": "於一念頃得百萬阿僧祇國土微塵數三昧乃至示",
    "X04n0223_064:0438a08": "現百萬阿僧祇國土微塵數菩薩以為眷屬若以菩",
    "X04n0223_064:0438a09": "薩殊勝願力自在示現過於此數乃至百千億那由",
    "X04n0223_064:0438a10": "他劫不能數知爾時金剛藏菩薩欲重宣其義而說",
    "X04n0223_064:0438a11": "頌曰。",
    "X04n0223_064:0438a12": "【論】第六一段有二十九行半經明此位菩薩見佛",
    "X04n0223_064:0438a13": "廣多及以供養承事并自受職分釋義中分為五",
    "X04n0223_064:0438a14": "段一佛子菩薩住此第九地已下至諸莊嚴具無",
    "X04n0223_064:0438a15": "與等者有八行半經明此位菩薩親近諸佛承事",
    "X04n0223_064:0438a16": "供養廣多及比真金作輪王寶冠小王不如喻分",
    "X04n0223_064:0438a17": "二此九地菩薩已下至但隨力隨分有七行經明",
    "X04n0223_064:0438a18": "此位菩薩二乘及下地菩薩不如并舉力波羅蜜",
    "X04n0223_064:0438a19": "為所修行分三佛子已下至亦不能盡有一行半",
    "X04n0223_064:0438a20": "經明略說此位菩薩志德廣大分四佛子已下至",
    "X04n0223_064:0438a21": "一切智智依止者有七行經明此位菩薩受職統",
    "X04n0223_064:0438a22": "化廣大分五此菩薩已下至說頌有五行半經明",
    "X04n0223_064:0438a23": "此位菩薩加精進業及殊勝願力眷屬倍加廣大",
    "X04n0223_064:0438a24": "自在分。",
    "X04n0223_064:0438b01": "【經】　無量智力善觀察　　最上微妙世難知",
    "X04n0223_064:0438b02": "　普入如來祕密處　　利益眾生入九地",
    "X04n0223_064:0438b03": "　總持三昧皆自在　　獲大神通入眾剎",
    "X04n0223_064:0438b04": "　力智無畏不共法　　願力悲心入九地",
    "X04n0223_064:0438b05": "　住於此地持法藏　　了善不善及無記",
    "X04n0223_064:0438b06": "　有漏無漏世出世　　思不思議悉善知",
    "X04n0223_064:0438b07": "　若法決定不決定　　三乘所作悉觀察",
    "X04n0223_064:0438b08": "　有為無為行差別　　如是而知入世間",
    "X04n0223_064:0438b09": "　若欲知諸眾生心　　則能以智如實知",
    "X04n0223_064:0438b10": "　種種速轉壞非壞　　無質無邊等眾相",
    "X04n0223_064:0438b11": "　煩惱無邊恒共伴　　眠起一義續諸趣",
    "X04n0223_064:0438b12": "　業性種種各差別　　因壞果集皆能了",
    "X04n0223_064:0438b13": "　諸根種種下中上　　先後際等無量別",
    "X04n0223_064:0438b14": "　解性樂欲亦復然　　八萬四千靡不知",
    "X04n0223_064:0438b15": "　眾生惑見恒隨縛　　無始稠林未除翦",
    "X04n0223_064:0438b16": "　與志共俱心並生　　常相羈繫不斷絕",
    "X04n0223_064:0438b17": "　但唯妄想非實物　　不離於心無處所",
    "X04n0223_064:0438b18": "　禪定境排仍退轉　　金剛道滅方畢竟",
    "X04n0223_064:0438b19": "　六趣受生各差別　　業田愛潤無明覆",
    "X04n0223_064:0438b20": "　識為種子名色芽　　三界無始恒相續",
    "X04n0223_064:0438b21": "　惑業心習生諸趣　　若離於此不復生",
    "X04n0223_064:0438b22": "　眾生悉在三聚中　　或溺於見或行道",
    "X04n0223_064:0438b23": "　住於此地善觀察　　隨其心樂及根解",
    "X04n0223_064:0438b24": "　悉以無礙妙辯才　　如其所應差別說",
    "X04n0223_064:0438c01": "　處於法座如師子　　亦如牛王寶山王",
    "X04n0223_064:0438c02": "　又如龍王布密雲　　霔甘露雨充大海",
    "X04n0223_064:0438c03": "　善知法性及奧義　　隨順言辭能辯說",
    "X04n0223_064:0438c04": "　總持百萬阿僧祇　　譬如大海受眾雨",
    "X04n0223_064:0438c05": "　總持三昧皆清淨　　能於一念見多佛",
    "X04n0223_064:0438c06": "　一一佛所皆聞法　　復以妙音而演暢",
    "X04n0223_064:0438c07": "　若欲三千大千界　　教化一切諸羣生",
    "X04n0223_064:0438c08": "　如雲廣布無不及　　隨其根欲悉令喜",
    "X04n0223_064:0438c09": "　毛端佛眾無有數　　眾生心樂亦無極",
    "X04n0223_064:0438c10": "　悉應其心與法門　　一切法界皆如是",
    "X04n0223_064:0438c11": "　菩薩勤加精進力　　復獲功德轉增勝",
    "X04n0223_064:0438c12": "　聞持爾所諸法門　　如地能持一切種",
    "X04n0223_064:0438c13": "　十方無量諸眾生　　咸來親近會中坐",
    "X04n0223_064:0438c14": "　一念隨心各問難　　一音普對悉充足",
    "X04n0223_064:0438c15": "　住於此地為法王　　隨機誨誘無厭倦",
    "X04n0223_064:0438c16": "　日夜見佛未曾捨　　入深寂滅智解脫",
    "X04n0223_064:0438c17": "　供養諸佛善益門　　如王頂上妙寶冠",
    "X04n0223_064:0438c18": "　復使眾生煩惱滅　　譬如梵王光普照",
    "X04n0223_064:0438c19": "　住此多作大梵王　　以三乘法化眾生",
    "X04n0223_064:0438c20": "　所行善業普饒益　　乃至當成一切智",
    "X04n0223_064:0438c21": "　一念所入諸三昧　　阿僧祇剎微塵數",
    "X04n0223_064:0438c22": "　見佛說法亦復然　　願力所作復過此",
    "X04n0223_064:0438c23": "　此是第九善慧地　　大智菩薩所行處",
    "X04n0223_064:0438c24": "　甚深微妙難可見　　我為佛子已宣說",
    "X04n0223_064:0439a01": "【論】第七一段從無量智力善觀察已下至我為佛",
    "X04n0223_064:0439a02": "子已宣說有四十八行頌明重頌前法分如文自",
    "X04n0223_064:0439a03": "具此已上大綱明但隨智境約智德見佛供養及",
    "X04n0223_064:0439a04": "攝生乃至眷屬廣大非有往來自他所為但以智",
    "X04n0223_064:0439a05": "境對現故如一切智智依止者明修真俗二智者",
    "X04n0223_064:0439a06": "之所依止故明六地真俗二智現前七地唯存利",
    "X04n0223_064:0439a07": "物八九二地行圓任運十地佛力方終云如來無",
    "X04n0223_064:0439a08": "上兩足尊者明此真俗二智滿故明如是修二智",
    "X04n0223_064:0439a09": "者所依止故。",
    "X04n0223_064:0439a10": "第十法雲地將釋此地五門如前一釋地名目者",
    "X04n0223_064:0439a11": "明此地何故名為法雲地者明此菩薩登法王之",
    "X04n0223_064:0439a12": "位智滿行周以大慈悲雲於諸生死海普降法雨",
    "X04n0223_064:0439a13": "灌一切眾生心田令一切眾生長菩提之芽無有",
    "X04n0223_064:0439a14": "休息以此名為法雲地明此地從初發心入此智",
    "X04n0223_064:0439a15": "地而生佛家昇進修行至此地大悲願力功終行",
    "X04n0223_064:0439a16": "滿故常雨法故二明此地修何行門者此地修智",
    "X04n0223_064:0439a17": "波羅蜜為主餘九為伴三明善財表法者善財於",
    "X04n0223_064:0439a18": "此位中於菩薩集會普現法界光明講堂中見無",
    "X04n0223_064:0439a19": "憂德神并一萬主宮殿神俱來迎善財及稱歎供",
    "X04n0223_064:0439a20": "養至菩薩集會普現法界光明講堂者明此地菩",
    "X04n0223_064:0439a21": "薩集智悲行滿故其神等隨逐善財入普現法界",
    "X04n0223_064:0439a22": "光明講堂見釋氏女瞿波坐寶蓮華師子之座八",
    "X04n0223_064:0439a23": "萬四千婇女所共圍遶明菩薩集會普現法界光",
    "X04n0223_064:0439a24": "明講堂者此是依二智報得是智境界而作堂體",
    "X04n0223_064:0439b01": "釋氏女而處其中者明女為悲體表智中行悲七",
    "X04n0223_064:0439b02": "住七地悲中修智八地十地智中行悲婇女有八",
    "X04n0223_064:0439b03": "萬四千所共圍遶者明以普光明之大智行等一",
    "X04n0223_064:0439b04": "切眾生八萬四千煩惱皆共同行是慈悲之極故",
    "X04n0223_064:0439b05": "以女表之也如是一切眾生八萬四千煩惱樂欲",
    "X04n0223_064:0439b06": "不同菩薩以大慈悲心皆同其行方便引之以慈",
    "X04n0223_064:0439b07": "悲心育養眾生以女表之非獨直為女也瞿波者",
    "X04n0223_064:0439b08": "此云守護地明此法雲地願力智悲皆悉已滿但",
    "X04n0223_064:0439b09": "常守護一切眾生心地以為地體故名守護地神",
    "X04n0223_064:0439b10": "號無憂德者是此地慈悲法悅行滿之智與一萬",
    "X04n0223_064:0439b11": "主宮殿神來迎善財表法是智中之慈悲引接眾",
    "X04n0223_064:0439b12": "生之萬行故主宮殿神者明慈悲為宮智慧為殿",
    "X04n0223_064:0439b13": "表常以智悲為主主導一切眾生皆令悟入故此",
    "X04n0223_064:0439b14": "瞿波女自說本因從久遠已來常為佛妻者表智",
    "X04n0223_064:0439b15": "悲不獨有也以表智悲常不相捨離為佛妻義又",
    "X04n0223_064:0439b16": "表十地大智慈悲法悅如妻義也此託世間事表",
    "X04n0223_064:0439b17": "法但取其意況以智悲濟養含生之行非即實如",
    "X04n0223_064:0439b18": "凡夫有欲之妻故託事表法令易解故如毗盧遮",
    "X04n0223_064:0439b19": "那是法界主非如化佛引俗出纏如是諸女皆從",
    "X04n0223_064:0439b20": "王種中生者明此位悲從智生以智王於生死法",
    "X04n0223_064:0439b21": "中而得自在名之為王故故悲從智生也明從第",
    "X04n0223_064:0439b22": "七地至第八地從悲修智已滿入無功之智用從",
    "X04n0223_064:0439b23": "八地至十地從智隨本願力修無功之悲滿故至",
    "X04n0223_064:0439b24": "十一地以無功之大悲幻生大智佛徧周剎海普",
    "X04n0223_064:0439c01": "利眾生即以摩耶為母徧生諸佛教化眾生以表",
    "X04n0223_064:0439c02": "之如是逆順進修發菩提心者悉須明解使得進",
    "X04n0223_064:0439c03": "修不謬四明此地於三界中得何法者此地於十",
    "X04n0223_064:0439c04": "方三界得法界普光明大智大慈大悲任運圓滿",
    "X04n0223_064:0439c05": "以大法雲普雨智雨受佛職門如善財所入瞿波",
    "X04n0223_064:0439c06": "女講堂者是為明智能常與等虗空界一切眾生",
    "X04n0223_064:0439c07": "八萬四千煩惱諸根欲以法對治解脫故五明隨",
    "X04n0223_064:0439c08": "文釋義者二義如前一長科經意者從此十地一",
    "X04n0223_064:0439c09": "段經中長科為十六段。",
    "X04n0223_064:0439c10": "【經】　淨居天眾那由他　　聞此地中諸勝行",
    "X04n0223_064:0439c11": "　空中踊躍心歡喜　　悉共虔誠供養佛",
    "X04n0223_064:0439c12": "　不可思議菩薩眾　　亦在空中大歡喜",
    "X04n0223_064:0439c13": "　俱燃最上悅意香　　普熏眾會令清淨",
    "X04n0223_064:0439c14": "　自在天王與天眾　　無量億數在虗空",
    "X04n0223_064:0439c15": "　普散天衣供養佛　　百千萬種繽紛下",
    "X04n0223_064:0439c16": "　天諸婇女無有量　　靡不歡欣供養佛",
    "X04n0223_064:0439c17": "　各奏種種妙樂音　　悉以此言而讚歎",
    "X04n0223_064:0439c18": "　佛身安坐一國土　　一切世界悉現身",
    "X04n0223_064:0439c19": "　身相端嚴無量億　　法界廣大悉充滿",
    "X04n0223_064:0439c20": "　於一毛孔放光明　　普滅世間煩惱暗",
    "X04n0223_064:0439c21": "　國土微塵可知數　　此光明數不可測",
    "X04n0223_064:0439c22": "　或見如來具眾相　　轉於無上正法輪",
    "X04n0223_064:0439c23": "　或見遊行諸佛剎　　或見寂然安不動",
    "X04n0223_064:0439c24": "　或現住於兜率宮　　或現下生入母胎",
    "X04n0223_064:0440a01": "　或示住胎或出胎　　悉令無量國中見",
    "X04n0223_064:0440a02": "　或現出家修世道　　或現道場成正覺",
    "X04n0223_064:0440a03": "　或現說法或涅槃　　普使十方無不覩",
    "X04n0223_064:0440a04": "　譬如幻師知幻術　　在於大眾多所作",
    "X04n0223_064:0440a05": "　如來智慧亦復然　　於世間中普現身",
    "X04n0223_064:0440a06": "　佛住甚深真法性　　寂滅無相同虗空",
    "X04n0223_064:0440a07": "　而於第一實義中　　示現種種所行事",
    "X04n0223_064:0440a08": "　所作利益眾生事　　皆依法性而得有",
    "X04n0223_064:0440a09": "　相與無相無差別　　入於究竟皆無相",
    "X04n0223_064:0440a10": "　若有欲得如來智　　應離一切妄分別",
    "X04n0223_064:0440a11": "　有無通達皆平等　　疾作人天大導師",
    "X04n0223_064:0440a12": "　無量無邊天女眾　　種種言音稱讚已",
    "X04n0223_064:0440a13": "　身心寂靜共安樂　　瞻仰如來默然住",
    "X04n0223_064:0440a14": "　即時菩薩解脫月　　知諸眾會咸寂靜",
    "X04n0223_064:0440a15": "　向金剛藏而請言　　大無畏者真佛子",
    "X04n0223_064:0440a16": "　從第九地入十地　　所有功德諸行相",
    "X04n0223_064:0440a17": "　及以神通變化事　　願聰慧者為宣說",
    "X04n0223_064:0440a18": "【論】第一段有三十二行頌長科為兩段一從淨居",
    "X04n0223_064:0440a19": "天眾已下至瞻仰如來默然住有二十八行頌明",
    "X04n0223_064:0440a20": "淨居天眾聞法興供及見佛德廣大無邊分淨居",
    "X04n0223_064:0440a21": "天是九地菩薩眾是第三禪天眾後十地是第四",
    "X04n0223_064:0440a22": "禪位從初地多作閻浮提王二地忉利王以次排",
    "X04n0223_064:0440a23": "之即可知也以表昇進自在如天亦不獨作天王",
    "X04n0223_064:0440a24": "一一位明行徧周自在如天此總明第一義天一",
    "X04n0223_064:0440b01": "切智天非如諸天下品十善業果報生天也二即",
    "X04n0223_064:0440b02": "時解脫月已下四行頌明請第十地行門分於中",
    "X04n0223_064:0440b03": "文義如經自具。",
    "X04n0223_064:0440b05": "大方廣佛新華嚴經合論卷第六十四",
    "X04n0223_064:0440b07": "音切",
    "X04n0223_064:0440b08": "簫(蘇凋切)。笛(徒的切)。翦(即淺切)。羈(居宜切)。奧(烏到切)。虔(渠言切)。繽",
    "X04n0223_064:0440b09": "(匹賓切)。紛(分音)。稼(駕音)。繁(煩音)。"
}