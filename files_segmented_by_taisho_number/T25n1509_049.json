{
    "T25n1509_049:0409c19": "大智度論釋發趣品第二十卷四十九",
    "T25n1509_049:0409c21": "龍樹菩薩造",
    "T25n1509_049:0409c22": "後秦龜茲國三藏鳩摩羅什譯",
    "T25n1509_049:0409c23": "20 發趣品【經】佛告須菩提：「汝問：『云何菩薩摩訶薩大",
    "T25n1509_049:0409c24": "乘發趣？』若菩薩摩訶薩行六波羅蜜時，從一",
    "T25n1509_049:0409c25": "地至一地，是名菩薩摩訶薩大乘發趣。」須菩",
    "T25n1509_049:0409c26": "提白佛言：「世尊！云何菩薩摩訶薩從一地至",
    "T25n1509_049:0409c27": "一地？」佛言：「菩薩摩訶薩知一切法無來去相，",
    "T25n1509_049:0409c28": "亦無有法若來若去，若至若不至，諸法相不",
    "T25n1509_049:0409c29": "滅故。菩薩摩訶薩於諸地不念、不思惟而修",
    "T25n1509_049:0410a01": "治地業，亦不見地。何等菩薩摩訶薩治地業？",
    "T25n1509_049:0410a02": "菩薩摩訶薩住初地時，行十事：一者、深心堅",
    "T25n1509_049:0410a03": "固，是不可得故；二者、於一切眾生中等心，",
    "T25n1509_049:0410a04": "眾生不可得故；三者、布施，與人、受人不可",
    "T25n1509_049:0410a05": "得故；四者、親近善知識，亦不自高；五者、求",
    "T25n1509_049:0410a06": "法，一切法不可得故；六者、常出家，家不可得",
    "T25n1509_049:0410a07": "故；七者、愛樂佛身，相好不可得故；八者、演出",
    "T25n1509_049:0410a08": "法教，諸法分別不可得故；九者、破憍慢法，",
    "T25n1509_049:0410a09": "生慧不可得故；十者、實語，諸語不可得故。菩",
    "T25n1509_049:0410a10": "薩摩訶薩如是初地中住，修治十事治地業。",
    "T25n1509_049:0410a11": "「復次，須菩提！菩薩摩訶薩住二地中，常念八",
    "T25n1509_049:0410a12": "法。何等八？一者、戒清淨，二者、知恩報恩，三者、",
    "T25n1509_049:0410a13": "住忍辱，四者、受歡喜，五者、不捨一切眾生，",
    "T25n1509_049:0410a14": "六者、入大悲心，七者、信師恭敬諮受，八者、勤",
    "T25n1509_049:0410a15": "求諸波羅蜜。須菩提！是名菩薩摩訶薩住二",
    "T25n1509_049:0410a16": "地中，應滿足八法。「復次，須菩提！菩薩摩訶薩",
    "T25n1509_049:0410a17": "住三地中行五法。何等五？一者、多學問無厭",
    "T25n1509_049:0410a18": "足，二者、淨法施亦不自高，三者、莊嚴佛國土",
    "T25n1509_049:0410a19": "亦不自高，四者、受世間無量勤苦不以為厭，",
    "T25n1509_049:0410a20": "五者、住慚愧處。須菩提！是名菩薩摩訶薩住",
    "T25n1509_049:0410a21": "三地中應滿足五法。「復次，須菩提！菩薩摩訶",
    "T25n1509_049:0410a22": "薩住四地中應受行不捨十法。何等十？一者、",
    "T25n1509_049:0410a23": "不捨阿練若住處，二者、少欲，三者、知足，四",
    "T25n1509_049:0410a24": "者、不捨頭陀功德，五者、不捨戒，六者、穢",
    "T25n1509_049:0410a25": "惡諸欲，七者、厭世間心，八者、捨一切所",
    "T25n1509_049:0410a26": "有，九者、心不沒，十者、不惜一切物。須菩提！",
    "T25n1509_049:0410a27": "是名菩薩摩訶薩住第四地中不捨十法。「復",
    "T25n1509_049:0410a28": "次，須菩提！菩薩摩訶薩住五地中遠離十二",
    "T25n1509_049:0410a29": "法。何等十二？一者、遠離親白衣，二者、遠離比",
    "T25n1509_049:0410b01": "丘尼，三者、遠離慳惜他家，四者、遠離無益談",
    "T25n1509_049:0410b02": "處，五者、遠離瞋恚，六者、遠離自大，七者、遠",
    "T25n1509_049:0410b03": "離蔑人，八者、遠離十不善道，九者、遠離大慢，",
    "T25n1509_049:0410b04": "十者、遠離自用，十一者、遠離顛倒，十二者、遠",
    "T25n1509_049:0410b05": "離婬、怒、癡。須菩提！是為菩薩摩訶薩住五",
    "T25n1509_049:0410b06": "地中遠離十二事。「復次，須菩提！菩薩摩訶薩",
    "T25n1509_049:0410b07": "住六地中當具足六法。何等六？所謂六波羅",
    "T25n1509_049:0410b08": "蜜。復有六法所不應為。何等六？一者、不作聲",
    "T25n1509_049:0410b09": "聞、辟支佛意，二者、布施不應生憂心，三者、見",
    "T25n1509_049:0410b10": "有所索心不沒，四者、所有物布施，五者、布施",
    "T25n1509_049:0410b11": "之後心不悔，六者、不疑深法。須菩提！是名菩",
    "T25n1509_049:0410b12": "薩摩訶薩住六地中應滿具六法，遠離六法。",
    "T25n1509_049:0410b13": "「復次，須菩提！菩薩摩訶薩住七地中二十法",
    "T25n1509_049:0410b14": "所不應著。何等二十？一者、不著我，二者、不著",
    "T25n1509_049:0410b15": "眾生，三者、不著壽命，四者、不著眾數乃至知",
    "T25n1509_049:0410b16": "者見者，五者、不著斷見，六者、不著常見，七者、",
    "T25n1509_049:0410b17": "不應作相，八者、不應作因見，九者、不著名",
    "T25n1509_049:0410b18": "色，十者、不著五眾，十一者、不著十八界，十",
    "T25n1509_049:0410b19": "二者、不著十二入，十三者、不著三界，十四者、",
    "T25n1509_049:0410b20": "不作著處，十五者、不作所期處，十六者、不作",
    "T25n1509_049:0410b21": "依處，十七者、不著依佛見，十八者、不著依法",
    "T25n1509_049:0410b22": "見，十九者、不著依僧見，二十者、不著依戒見。",
    "T25n1509_049:0410b23": "是二十法所不應著。「復有二十法應具足滿。",
    "T25n1509_049:0410b24": "何等二十？一者、具足空，二者、無相證，三者、知",
    "T25n1509_049:0410b25": "無作；四者、三分清淨；五者、一切眾生中具足",
    "T25n1509_049:0410b26": "慈悲智；六者、不念一切眾生；七者、一切法等",
    "T25n1509_049:0410b27": "觀，是中亦不著；八者、知諸法實相，是事",
    "T25n1509_049:0410b28": "亦不念；九者、無生法忍，十者、無生智；十一",
    "T25n1509_049:0410b29": "者、說諸法一相；十二者、破分別相；十三者、轉",
    "T25n1509_049:0410c01": "憶想；十四者、轉見；十五者、轉煩惱；十六者、等",
    "T25n1509_049:0410c02": "定慧地；十七者、調意；十八者、心寂滅；十九者、",
    "T25n1509_049:0410c03": "無礙智；二十者、不染愛。須菩提！是名菩薩摩",
    "T25n1509_049:0410c04": "訶薩住七地中應具足二十法。",
    "T25n1509_049:0410c05": "「復次，須菩提！菩薩摩訶薩住八地中應具足",
    "T25n1509_049:0410c06": "五法。何等五？順入眾生心；遊戲諸神通；觀",
    "T25n1509_049:0410c07": "諸佛國；如所見佛國，自莊嚴其國；如實觀佛",
    "T25n1509_049:0410c08": "身，自莊嚴佛身；是名五法具足滿。「復次，須菩",
    "T25n1509_049:0410c09": "提！菩薩摩訶薩住八地中復具足五法。何等",
    "T25n1509_049:0410c10": "五？知上下諸根，淨佛世界，入如幻三昧，常",
    "T25n1509_049:0410c11": "入三昧，隨眾生所應善根受身。須菩提！是為",
    "T25n1509_049:0410c12": "菩薩摩訶薩住八地中具足五法。「復次，須菩",
    "T25n1509_049:0410c13": "提！菩薩摩訶薩住九地中應具足十二法。何",
    "T25n1509_049:0410c14": "等十二？受無邊世界所度之分，菩薩得如是",
    "T25n1509_049:0410c15": "願，知諸天、龍、夜叉、犍闥婆語而為說法，處",
    "T25n1509_049:0410c16": "胎成就，家成就，所生成就，姓成就，眷屬成就，",
    "T25n1509_049:0410c17": "出生成就，出家成就，莊嚴佛樹成就，一切諸",
    "T25n1509_049:0410c18": "善功德成滿具足。須菩提！是名菩薩摩訶薩",
    "T25n1509_049:0410c19": "住九地中應具足十二法。「須菩提！十地菩薩",
    "T25n1509_049:0410c20": "當知如佛。」爾時，慧命須菩提白佛言：「世尊！云",
    "T25n1509_049:0410c21": "何菩薩摩訶薩深心治地業？」佛言：「菩薩摩訶",
    "T25n1509_049:0410c22": "薩應薩婆若心，集諸善根，是名菩薩摩訶薩",
    "T25n1509_049:0410c23": "深心治地業。」「云何菩薩於一切眾生中等心？」",
    "T25n1509_049:0410c24": "佛言：「若菩薩摩訶薩應薩婆若心，生四無量",
    "T25n1509_049:0410c25": "心，所謂慈、悲、喜、捨。是名於一切眾生中等心。」",
    "T25n1509_049:0410c26": "「云何菩薩修布施？」佛言：「菩薩施與一切眾生",
    "T25n1509_049:0410c27": "無所分別，是名修布施。」「云何菩薩親近善知",
    "T25n1509_049:0410c28": "識？」佛言：「能教入薩婆若中住，如是善知識，親",
    "T25n1509_049:0410c29": "近、諮受、恭敬、供養，是名親近善知識。」「云何菩",
    "T25n1509_049:0411a01": "薩求法？」佛言：「若菩薩應薩婆若心求法，不墮",
    "T25n1509_049:0411a02": "聲聞、辟支佛地，是名求法。」「云何菩薩常出家",
    "T25n1509_049:0411a03": "治地業？」佛言：「菩薩世世不雜心，佛法中出",
    "T25n1509_049:0411a04": "家，無能障礙者，是名常出家治地業。」「云何菩",
    "T25n1509_049:0411a05": "薩愛樂佛身治地業？」佛言：「若菩薩見佛身相，",
    "T25n1509_049:0411a06": "乃至阿耨多羅三藐三菩提，終不離念佛，是",
    "T25n1509_049:0411a07": "名愛樂佛身治地業。」「云何菩薩演出法教治",
    "T25n1509_049:0411a08": "地業？」佛言：「菩薩，若佛現在、若佛滅度後，為",
    "T25n1509_049:0411a09": "眾生說法，初、中、後善，妙義好語，淨潔純具，所",
    "T25n1509_049:0411a10": "謂修妬路乃至優婆提舍，是名演出法教",
    "T25n1509_049:0411a11": "治地業。」「云何菩薩破於憍慢治地業？」佛言：「菩",
    "T25n1509_049:0411a12": "薩破是憍慢故，終不生下賤家，是名破於",
    "T25n1509_049:0411a13": "憍慢治地業。」「云何菩薩實語治地業？」佛言：「菩",
    "T25n1509_049:0411a14": "薩如所說，隨說行，是名實語治地業。「是為菩",
    "T25n1509_049:0411a15": "薩摩訶薩住初地中，修行十事治地業。」",
    "T25n1509_049:0411a16": "【論】釋曰：須菩提上問「摩訶衍」，佛種種答「摩",
    "T25n1509_049:0411a17": "訶衍相」；上又問「發趣大乘」者，今答「發趣大",
    "T25n1509_049:0411a18": "乘相」。菩薩摩訶薩乘是乘，知一切法從本",
    "T25n1509_049:0411a19": "已來不來不去、無動無發，法性常住故；又以",
    "T25n1509_049:0411a20": "大悲心故、精進波羅蜜故、方便力故，還修",
    "T25n1509_049:0411a21": "諸善法；更求勝地而不取地相，亦不見此",
    "T25n1509_049:0411a22": "地。問曰：應答「發趣大乘」，何以說「發趣地」？答",
    "T25n1509_049:0411a23": "曰：大乘即是地。地有十分，從初地至二地，",
    "T25n1509_049:0411a24": "是名「發趣」；譬如乘馬趣象，捨馬乘象，乘象",
    "T25n1509_049:0411a25": "趣龍，捨象乘龍。問曰：此中是何等十地？答",
    "T25n1509_049:0411a26": "曰：地有二種：一者、但菩薩地，二者、共地。共地",
    "T25n1509_049:0411a27": "者，所謂乾慧地乃至佛地。但菩薩地者，歡喜",
    "T25n1509_049:0411a28": "地、離垢地、有光地、增曜地、難勝地、現在地、深",
    "T25n1509_049:0411a29": "入地、不動地、善根地、法雲地。此地相，如《十地",
    "T25n1509_049:0411b01": "經》中廣說。入初地菩薩應行十法：深心乃",
    "T25n1509_049:0411b02": "至實語。須菩提雖知，為斷眾生疑故，問世",
    "T25n1509_049:0411b03": "尊：「云何是深心？」佛答：「應薩婆若心，集諸善",
    "T25n1509_049:0411b04": "根。」「薩婆若心」者，菩薩摩訶薩初發阿耨多羅",
    "T25n1509_049:0411b05": "三藐三菩提意，作是願：「我於未來世當作",
    "T25n1509_049:0411b06": "佛！」是阿耨多羅三藐三菩提意，即是應薩婆",
    "T25n1509_049:0411b07": "若心。「應」者，繫心願我當作佛。若菩薩利根，",
    "T25n1509_049:0411b08": "大集福德，諸煩惱薄，過去罪業少，發意即得",
    "T25n1509_049:0411b09": "深心。「深心」者，深樂佛道，世世於世間心",
    "T25n1509_049:0411b10": "薄。是名「應薩婆若心」。所作一切功德，若布施、",
    "T25n1509_049:0411b11": "若持戒、若修定等，不求今世後世福樂、壽命、",
    "T25n1509_049:0411b12": "安隱，但為薩婆若。譬如慳貪人無因緣，乃",
    "T25n1509_049:0411b13": "至一錢不施，貪惜積聚，但望增長；菩薩亦如",
    "T25n1509_049:0411b14": "是，福德若多若少，不向餘事，但愛惜積集，",
    "T25n1509_049:0411b15": "向薩婆若。問曰：是菩薩未知薩婆若，不得",
    "T25n1509_049:0411b16": "其味，云何能得深心？答曰：我先已說：此人",
    "T25n1509_049:0411b17": "若利根，諸煩惱薄，福德純厚，不樂世間，雖",
    "T25n1509_049:0411b18": "未聞讚歎大乘，猶不樂世間，何況已聞！",
    "T25n1509_049:0411b19": "如摩訶迦葉，娶金色女為妻，心不愛",
    "T25n1509_049:0411b20": "樂，棄捨出家。又如耶舍長者子，中夜見眾",
    "T25n1509_049:0411b21": "婇女皆如死狀，捨直十萬兩金寶屐",
    "T25n1509_049:0411b22": "於水岸邊，直渡趣佛。如是等諸貴人、國王，",
    "T25n1509_049:0411b23": "厭捨五欲者無數，何況菩薩聞說佛道種種",
    "T25n1509_049:0411b24": "功德因緣，而不即時發心深入！如後〈薩陀波",
    "T25n1509_049:0411b25": "崙品〉中，長者女聞讚歎佛功德，即時捨家，",
    "T25n1509_049:0411b26": "詣曇無竭所。復次，信等五根成就純熟故，能",
    "T25n1509_049:0411b27": "得是深心。譬如小兒，眼等五情根未成就",
    "T25n1509_049:0411b28": "故，不別五塵，不識好醜；信等五根未成",
    "T25n1509_049:0411b29": "就，亦復如是，不識善惡，不知縛解，愛樂",
    "T25n1509_049:0411c01": "五欲，沒於邪見。信等五根成就者，乃能識",
    "T25n1509_049:0411c02": "別善惡。十善道、聲聞法猶尚愛樂，況無上道",
    "T25n1509_049:0411c03": "而不深念！初發無上道心，已於世間最上，",
    "T25n1509_049:0411c04": "何況成就！復次，菩薩始得般若波羅蜜氣味",
    "T25n1509_049:0411c05": "故，能生深心。如人閉在幽闇，微隙見光，心",
    "T25n1509_049:0411c06": "則踊躍，作是念言：「眾人獨得見如是光",
    "T25n1509_049:0411c07": "明！」欣悅愛樂，即生深心，念是光明，方便求",
    "T25n1509_049:0411c08": "出！菩薩亦如是，宿業因緣故，閉在十二入",
    "T25n1509_049:0411c09": "無明黑闇獄中，所有知見，皆是虛妄；聞般若",
    "T25n1509_049:0411c10": "波羅蜜，少得氣味，深念薩婆若：「我當云何",
    "T25n1509_049:0411c11": "於此六情獄得出，如諸佛聖人？」復次，發阿",
    "T25n1509_049:0411c12": "耨多羅三藐三菩提心，隨願所行，以是故",
    "T25n1509_049:0411c13": "生深心。「深心」者，一切諸法中愛，無如愛薩",
    "T25n1509_049:0411c14": "婆若；一切眾生中愛，無如愛佛。又深入悲",
    "T25n1509_049:0411c15": "心，利益眾生。如是等名深心相，初地菩薩",
    "T25n1509_049:0411c16": "應常行是心。「於一切眾生等心」者，菩薩得",
    "T25n1509_049:0411c17": "是深心已，等心於一切眾生。眾生常情，愛",
    "T25n1509_049:0411c18": "其所親，惡其所憎；菩薩得深心故，怨親平",
    "T25n1509_049:0411c19": "等，視之無二。此中佛自說：「等心者，四無量",
    "T25n1509_049:0411c20": "心是。」菩薩見眾生受樂，則生慈、喜心，作是",
    "T25n1509_049:0411c21": "願：「我當令一切眾生皆得佛樂！」若見眾生",
    "T25n1509_049:0411c22": "受苦，則生悲心愍之，作是願：「我當拔一切",
    "T25n1509_049:0411c23": "眾生苦！」若見不苦不樂眾生，則生捨心，作",
    "T25n1509_049:0411c24": "是願：「我當令眾生捨愛憎心！」四無量心餘",
    "T25n1509_049:0411c25": "義，如先說。「捨心」者，捨有二種：一者、捨財行",
    "T25n1509_049:0411c26": "施，二者、捨結得道。此以除慳為捨，與第",
    "T25n1509_049:0411c27": "二捨結作因緣；至七地中乃能捨結。問",
    "T25n1509_049:0411c28": "曰：捨相有種種：內外、輕重，財施、法施，世間、出",
    "T25n1509_049:0411c29": "世間等，佛何以故但說無分別憶想出世間",
    "T25n1509_049:0412a01": "施？答曰：布施雖有種種相，但說大者不取",
    "T25n1509_049:0412a02": "相。復次，佛於一切法不著，亦以此教菩",
    "T25n1509_049:0412a03": "薩布施，令如佛法不著。此中應廣說無",
    "T25n1509_049:0412a04": "分別布施；餘布施相，處處已種種說。「近善知",
    "T25n1509_049:0412a05": "識」義，如先說。「求法」者，「法」有三種：一者、諸法",
    "T25n1509_049:0412a06": "中無上，所謂涅槃；二者、得涅槃方便——八聖道；",
    "T25n1509_049:0412a07": "三者、一切善語、實語助八聖道者，所謂八萬",
    "T25n1509_049:0412a08": "四千法眾，十二部經，四藏——所謂阿含、阿毘曇、",
    "T25n1509_049:0412a09": "毘尼、雜藏，《摩訶般若波羅蜜》等諸摩訶衍經，",
    "T25n1509_049:0412a10": "皆名為「法」。此中「求法」者，書寫、誦讀、正憶念，",
    "T25n1509_049:0412a11": "如是等，治眾生心病故，集諸法藥，不惜身",
    "T25n1509_049:0412a12": "命。如釋迦文佛，本為菩薩時，名曰樂法。",
    "T25n1509_049:0412a13": "時世無佛，不聞善語，四方求法，精勤不懈，",
    "T25n1509_049:0412a14": "了不能得。爾時，魔變作婆羅門而語之言：",
    "T25n1509_049:0412a15": "「我有佛所說一偈，汝能以皮為紙，以骨為",
    "T25n1509_049:0412a16": "筆，以血為墨，書寫此偈，當以與汝！」樂法",
    "T25n1509_049:0412a17": "即時自念：「我世世喪身無數，不得是利。」即",
    "T25n1509_049:0412a18": "自剝皮曝之令乾，欲書其偈，魔便滅身。是",
    "T25n1509_049:0412a19": "時，佛知其至心，即從下方踊出，為說深法，",
    "T25n1509_049:0412a20": "即得無生法忍。又如薩陀波崙苦行求法。",
    "T25n1509_049:0412a21": "如釋迦文菩薩，五百釘釘身，為求法故。又",
    "T25n1509_049:0412a22": "如金堅王割身五百處為燈炷；投巖、入",
    "T25n1509_049:0412a23": "火。如是等種種苦行難行，為眾生求法。復",
    "T25n1509_049:0412a24": "次，佛自說求法相：「為薩婆若，不墮聲聞、辟",
    "T25n1509_049:0412a25": "支佛地。」「常出家」者，菩薩知在家有種種罪",
    "T25n1509_049:0412a26": "因緣：「我若在家，自不能得行清淨行，何能",
    "T25n1509_049:0412a27": "令人得諸淨行？若隨在家法，則有鞭杖等",
    "T25n1509_049:0412a28": "苦惱眾生；若隨善法行，則破居家法。」籌量",
    "T25n1509_049:0412a29": "二事：「我今不出家者，死時俱亦當捨；今自",
    "T25n1509_049:0412b01": "遠離，福德為大！」復次，菩薩作是念：「一切國王",
    "T25n1509_049:0412b02": "及諸貴人力勢如天，求樂未已，死強奪之。",
    "T25n1509_049:0412b03": "我今為眾生故捨家，持清淨戒，求佛道，",
    "T25n1509_049:0412b04": "具足尸羅波羅蜜因緣。」此中佛自說：「菩薩世",
    "T25n1509_049:0412b05": "世不雜心出家。」「不雜心」者，不於九十六種",
    "T25n1509_049:0412b06": "道中出家，但於佛道中出家。所以者何？佛",
    "T25n1509_049:0412b07": "道中有二種正見：世間正見、出世間正見故。",
    "T25n1509_049:0412b08": "「愛樂佛身」者，聞種種讚佛功德：十力、四無所",
    "T25n1509_049:0412b09": "畏、大慈大悲、一切智慧；又見佛身三十二相、",
    "T25n1509_049:0412b10": "八十種隨形好，放大光明，天人供養，無有",
    "T25n1509_049:0412b11": "厭足。自知：「我當來世，亦當如是。」假令無得",
    "T25n1509_049:0412b12": "佛因緣，猶尚愛樂，何況當得而不愛樂！得",
    "T25n1509_049:0412b13": "是深心愛樂佛故，世世常得值佛。「演出",
    "T25n1509_049:0412b14": "法教」者，菩薩如上求法已，為眾生演說。菩",
    "T25n1509_049:0412b15": "薩在家者，多以財施；出家者，愛佛情重，常以",
    "T25n1509_049:0412b16": "法施。若佛在世、若不在世，善住持戒，不求",
    "T25n1509_049:0412b17": "名利，等心一切眾生而為說法。讚歎檀義",
    "T25n1509_049:0412b18": "故，名為「初善」；分別讚歎持戒，名為「中善」；是",
    "T25n1509_049:0412b19": "二法果報，若生諸佛國、若作大天，名為「後",
    "T25n1509_049:0412b20": "善」。復次，見三界、五受眾身多苦惱，則生厭",
    "T25n1509_049:0412b21": "離心，名為「初善」；棄捨居家，為身離故，名為",
    "T25n1509_049:0412b22": "「中善」；為心離煩惱故，名為「後善」。解說聲",
    "T25n1509_049:0412b23": "聞乘，名為「初善」；說辟支佛乘，名為「中善」；宣",
    "T25n1509_049:0412b24": "暢大乘，名為「後善」。「妙義好語」者，三種語：雖",
    "T25n1509_049:0412b25": "復辭妙而義味淺薄，雖義理深妙而辭不",
    "T25n1509_049:0412b26": "具足，以是故說「妙義好語」。離三毒垢故，但",
    "T25n1509_049:0412b27": "說正法，不雜非法，是名「清淨」。八聖道分、六",
    "T25n1509_049:0412b28": "波羅蜜備故，名為「具足」。修多羅十二部經，如",
    "T25n1509_049:0412b29": "先說。「破憍慢」者，是菩薩出家、持戒、說法、能",
    "T25n1509_049:0412c01": "斷眾疑，或時自恃而生憍慢；是時應作",
    "T25n1509_049:0412c02": "是念：「我剃頭著染衣，持鉢乞食，此是破憍",
    "T25n1509_049:0412c03": "慢法，我云何於中生憍慢？」又此憍慢在人",
    "T25n1509_049:0412c04": "心中則覆沒功德，人所不愛，惡聲流布；後",
    "T25n1509_049:0412c05": "身常生弊惡畜生中，若生人中卑鄙下賤——",
    "T25n1509_049:0412c06": "知是憍慢有如是無量過罪。破是憍慢，為",
    "T25n1509_049:0412c07": "求阿耨多羅三藐三菩提故；如人求財，猶",
    "T25n1509_049:0412c08": "尚謙遜下意，何況求無上道！以破憍慢故，",
    "T25n1509_049:0412c09": "常生尊貴，終不在下賤家生。「實語」者，是諸",
    "T25n1509_049:0412c10": "善之本，生天因緣，人所信受。行是實語者，",
    "T25n1509_049:0412c11": "不假布施、持戒、學問，但修實語，得無量",
    "T25n1509_049:0412c12": "福。實語者，如說隨行。問曰：口業有四種，",
    "T25n1509_049:0412c13": "何以但說實語？答曰：佛法中貴實故，說實",
    "T25n1509_049:0412c14": "餘皆攝；四諦實故，得涅槃。復次，菩薩與眾",
    "T25n1509_049:0412c15": "生共事，惡口、綺語、兩舌，或時有；妄語罪重",
    "T25n1509_049:0412c16": "故，初地應捨。是菩薩行初地，未能具足行",
    "T25n1509_049:0412c17": "此四業故，但說實語；第二地中則能具足。問",
    "T25n1509_049:0412c18": "曰：初地中何以但說十事？答曰：佛為法王，",
    "T25n1509_049:0412c19": "諸法中得自在，知是十法，能成初地；譬如",
    "T25n1509_049:0412c20": "良醫，善知藥草種數，若五、若十，足能破病，",
    "T25n1509_049:0412c21": "是中不應難其多少。初地竟",
    "T25n1509_049:0412c22": "【經】「云何菩薩戒清淨？」「若菩薩摩訶薩不念",
    "T25n1509_049:0412c23": "聲聞、辟支佛心，及諸破戒障佛道法，是名戒",
    "T25n1509_049:0412c24": "清淨。」「云何菩薩知恩報恩？」「若菩薩摩訶薩行",
    "T25n1509_049:0412c25": "菩薩道，乃至小恩尚不忘，何況多！是名知",
    "T25n1509_049:0412c26": "恩報恩。」「云何菩薩住忍辱力？」「若菩薩於一切",
    "T25n1509_049:0412c27": "眾生無瞋無惱，是名住忍辱力。」「云何菩薩受",
    "T25n1509_049:0412c28": "歡喜？」「所謂成就眾生，以此為喜，是名受歡喜。」",
    "T25n1509_049:0412c29": "「云何菩薩不捨一切眾生？」「若菩薩念欲救一",
    "T25n1509_049:0413a01": "切眾生故，是名不捨一切眾生。」「云何菩薩入",
    "T25n1509_049:0413a02": "大悲心？」「若菩薩如是念：『我為一一眾生故，如",
    "T25n1509_049:0413a03": "恒河沙等劫地獄中受勤苦，乃至是人得佛",
    "T25n1509_049:0413a04": "道、入涅槃。』如是名為為一切十方眾生忍苦，",
    "T25n1509_049:0413a05": "是名入大悲心。」「云何菩薩信師恭敬諮受？」「若",
    "T25n1509_049:0413a06": "菩薩於諸師如世尊想，是名信師恭敬諮受。」",
    "T25n1509_049:0413a07": "「云何菩薩勤求諸波羅蜜？」「若菩薩一心求諸",
    "T25n1509_049:0413a08": "波羅蜜無異事，是名勤求諸波羅蜜。「是為菩",
    "T25n1509_049:0413a09": "薩摩訶薩住二地中滿足八法。」「云何菩薩摩",
    "T25n1509_049:0413a10": "訶薩多學問無厭足？」「諸佛所說法，若是此",
    "T25n1509_049:0413a11": "間世界，若十方世界諸佛所說，盡欲聞持，是",
    "T25n1509_049:0413a12": "名多學問無厭足。」「云何菩薩淨法施？」「有所",
    "T25n1509_049:0413a13": "法施，乃至不求阿耨多羅三藐三菩提，何況",
    "T25n1509_049:0413a14": "餘事！是名不求名利法施。」「云何菩薩淨佛世",
    "T25n1509_049:0413a15": "界？」「以諸善根迴向淨佛世界，是名淨佛世",
    "T25n1509_049:0413a16": "界。」「云何菩薩受世間無量勤苦不以為厭？」「諸",
    "T25n1509_049:0413a17": "善根備具故，能成就眾生亦莊嚴佛界，乃至",
    "T25n1509_049:0413a18": "具足薩婆若，終不疲厭，是名受無量勤苦不",
    "T25n1509_049:0413a19": "以為厭。」「云何菩薩住慚愧處？」「恥諸聲聞、辟支",
    "T25n1509_049:0413a20": "佛意，是名住慚愧處。「是為菩薩摩訶薩住三",
    "T25n1509_049:0413a21": "地中滿足五法。」「云何菩薩不捨阿蘭若住處？」",
    "T25n1509_049:0413a22": "「能過聲聞、辟支佛地，是名不捨阿蘭若住處。」",
    "T25n1509_049:0413a23": "「云何菩薩少欲？」「乃至阿耨多羅三藐三菩提",
    "T25n1509_049:0413a24": "尚不欲，何況餘欲！是名少欲。」「云何菩薩知足？」",
    "T25n1509_049:0413a25": "「得一切種智，是名知足。」「云何菩薩不捨頭陀",
    "T25n1509_049:0413a26": "功德？」「觀諸深法忍，是名不捨頭陀功德。」「云何",
    "T25n1509_049:0413a27": "菩薩不捨戒？」「不取戒相，是名不捨戒。」「云何菩",
    "T25n1509_049:0413a28": "薩穢惡諸欲？」「欲心不生故，是名穢惡諸欲。」",
    "T25n1509_049:0413a29": "「云何菩薩厭世間心？」「知一切法不作故，是名",
    "T25n1509_049:0413b01": "厭世間心。」「云何菩薩捨一切所有？」「不惜內外",
    "T25n1509_049:0413b02": "諸法故，是名捨一切所有。」「云何菩薩心不沒？」",
    "T25n1509_049:0413b03": "「二種識處心不生故，是名心不沒。」「云何菩薩",
    "T25n1509_049:0413b04": "不惜一切物？」「於一切物不著不念，是名不惜",
    "T25n1509_049:0413b05": "一切物。「是為菩薩於四地中不捨十法。」「云何",
    "T25n1509_049:0413b06": "菩薩遠離親白衣？」「菩薩出家所生，從一佛界",
    "T25n1509_049:0413b07": "至一佛界，常出家、剃頭、著染衣，是名遠離親",
    "T25n1509_049:0413b08": "白衣。」「云何菩薩遠離比丘尼？」「不共比丘尼住，",
    "T25n1509_049:0413b09": "乃至彈指頃亦不生念，是名遠離比丘尼。」「云",
    "T25n1509_049:0413b10": "何菩薩遠離慳惜他家？」「菩薩如是思惟：我應",
    "T25n1509_049:0413b11": "安樂眾生，他今助我安樂，云何生慳？是名遠",
    "T25n1509_049:0413b12": "離慳惜他家。」「云何菩薩遠離無益談處？」「若有",
    "T25n1509_049:0413b13": "談處，或生聲聞、辟支佛心，我當遠離，是名遠",
    "T25n1509_049:0413b14": "離無益談處。」「云何菩薩遠離瞋恚？」「不令瞋心、",
    "T25n1509_049:0413b15": "惱心、鬪心得入，是名遠離瞋恚。」「云何菩薩遠",
    "T25n1509_049:0413b16": "離自大？」「所謂不見內法故，是名遠離自大。」「云",
    "T25n1509_049:0413b17": "何菩薩遠離蔑人？」「所謂不見外法故，是名遠",
    "T25n1509_049:0413b18": "離蔑人。」「云何菩薩遠離十不善道？」「是十不善",
    "T25n1509_049:0413b19": "道能障八聖道，何況阿耨多羅三藐三菩提！",
    "T25n1509_049:0413b20": "是名遠離十不善道。」「云何菩薩遠離大慢？」「是",
    "T25n1509_049:0413b21": "菩薩不見法可作大慢者，是名遠離大慢。」「云",
    "T25n1509_049:0413b22": "何菩薩遠離自用？」「是菩薩不見是法可自用",
    "T25n1509_049:0413b23": "者，是名遠離自用。」「云何菩薩遠離顛倒？」「顛倒",
    "T25n1509_049:0413b24": "處不可得故，是名遠離顛倒。」「云何菩薩遠離",
    "T25n1509_049:0413b25": "婬、怒、癡？」「婬、怒、癡處不可見故，是名遠離婬、怒、",
    "T25n1509_049:0413b26": "癡處。「是為菩薩住五地中遠離十二法。」「云何",
    "T25n1509_049:0413b27": "菩薩住六地中具足六法？」「所謂六波羅蜜。諸",
    "T25n1509_049:0413b28": "佛及聲聞、辟支佛，住六波羅蜜中，能度彼岸，",
    "T25n1509_049:0413b29": "是名具足六法。」「云何菩薩不作聲聞、辟支佛",
    "T25n1509_049:0413c01": "意？」「作是念：聲聞、辟支佛意，非阿耨多羅三",
    "T25n1509_049:0413c02": "藐三菩提道。」「云何菩薩布施不生憂心？」「作是",
    "T25n1509_049:0413c03": "念：此非阿耨多羅三藐三菩提道。」「云何菩薩",
    "T25n1509_049:0413c04": "見有所索心不沒？」「作是念：此非阿耨多羅三",
    "T25n1509_049:0413c05": "藐三菩提道。」「云何菩薩所有物布施？」「菩薩初",
    "T25n1509_049:0413c06": "發心時布施，不言是可與是不可與。」「云何菩",
    "T25n1509_049:0413c07": "薩布施之後心不悔？」「慈悲力故。」「云何菩薩不",
    "T25n1509_049:0413c08": "疑深法？」「信功德力故。「是為菩薩住六地中遠",
    "T25n1509_049:0413c09": "離六法。」",
    "T25n1509_049:0413c10": "【論】者言：「戒清淨」者，初地中多行布施，次",
    "T25n1509_049:0413c11": "知持戒勝於布施。所以者何？持戒則攝一",
    "T25n1509_049:0413c12": "切眾生，布施則不能普周一切。持戒遍滿",
    "T25n1509_049:0413c13": "無量——如不殺生戒，則施一切眾生命；如眾",
    "T25n1509_049:0413c14": "生無量無邊，福德亦無量無邊。略說諸能破",
    "T25n1509_049:0413c15": "佛道事，此中皆名破戒；離是破戒垢，皆名",
    "T25n1509_049:0413c16": "清淨。乃至聲聞，辟支佛心，尚是戒垢，何況餘",
    "T25n1509_049:0413c17": "惡！「知恩報恩」者，有人言：「我宿世福德因緣",
    "T25n1509_049:0413c18": "應得。」或言：「我自然尊貴，汝有何恩？」墮是邪",
    "T25n1509_049:0413c19": "見，是故佛說：「菩薩當知恩！」眾生雖有宿世",
    "T25n1509_049:0413c20": "樂因，今世事不和合，則無由得樂。譬如穀",
    "T25n1509_049:0413c21": "種在地，無雨則不生；不可以地能生穀故，",
    "T25n1509_049:0413c22": "言雨無恩。雖所受之物是宿世所種；供奉",
    "T25n1509_049:0413c23": "之人，敬愛好心，豈非恩分？復次，知恩者，是大",
    "T25n1509_049:0413c24": "悲之本，開善業初門，人所愛敬，名譽遠聞，",
    "T25n1509_049:0413c25": "死則生天，終成佛道。不知恩人，甚於畜生！",
    "T25n1509_049:0413c26": "如佛說《本生經》：有人入山伐木，迷惑失",
    "T25n1509_049:0413c27": "道，時值暴雨，日暮飢寒，惡虫毒獸，欲來侵",
    "T25n1509_049:0413c28": "害。是人入一石窟，窟中有一大熊，見之",
    "T25n1509_049:0413c29": "恐怖而出。熊語之言：「汝勿恐怖！此舍溫煖，",
    "T25n1509_049:0414a01": "可於中宿。」時連雨七日，常以甘果美水，供",
    "T25n1509_049:0414a02": "給此人。七日雨止，熊將此人示其道逕。熊",
    "T25n1509_049:0414a03": "語人言：「我是罪身，多有怨家，若有問者，莫",
    "T25n1509_049:0414a04": "言見我！」人答言：「爾！」此人前行，見諸獵者。獵",
    "T25n1509_049:0414a05": "者問言：「汝從何來？見有眾獸不？」答言：「我",
    "T25n1509_049:0414a06": "見一大熊，此熊於我有恩，不得示汝！」獵者",
    "T25n1509_049:0414a07": "言：「汝是人，當以人類相親，何以惜熊？今",
    "T25n1509_049:0414a08": "一失道，何時復來？汝示我者，與汝多分！」此",
    "T25n1509_049:0414a09": "人心變，即將獵者示熊處所。獵者殺熊，即",
    "T25n1509_049:0414a10": "以多分與之。此人展手取肉，二肘俱墮。",
    "T25n1509_049:0414a11": "獵者言：「汝有何罪？」答言：「是熊看我，如父",
    "T25n1509_049:0414a12": "視子，我今背恩，將是此罪！」獵者恐怖，不敢",
    "T25n1509_049:0414a13": "食肉，持施眾僧。爾時，上座六通阿羅漢語",
    "T25n1509_049:0414a14": "諸下座：「此是菩薩，未來世當得作佛，莫",
    "T25n1509_049:0414a15": "食此肉！」即時起塔供養。王聞此事，勅下國",
    "T25n1509_049:0414a16": "內，不知恩人，無令住此！又以種種因緣",
    "T25n1509_049:0414a17": "讚知恩者，知恩之義，遍閻浮提，人皆信行。",
    "T25n1509_049:0414a18": "復次，菩薩作是念：「若人有惡事於我，我猶",
    "T25n1509_049:0414a19": "尚應度，何況於我有恩！」「住忍辱力」者，如忍",
    "T25n1509_049:0414a20": "波羅蜜中廣說。問曰：種種因緣是忍辱相，此",
    "T25n1509_049:0414a21": "中何以但說「不瞋不惱」？答曰：此是忍辱體，先",
    "T25n1509_049:0414a22": "起瞋心，然後身口惱他。是菩薩初行故，但",
    "T25n1509_049:0414a23": "說眾生忍，不說法忍。「受歡喜」者，菩薩見",
    "T25n1509_049:0414a24": "是持戒故，身口清淨；知恩忍辱故，心清淨；",
    "T25n1509_049:0414a25": "三業清淨故，則自然生歡喜。譬如人香湯沐",
    "T25n1509_049:0414a26": "浴，著好新衣，瓔珞莊嚴，鏡中自觀，心生歡喜；",
    "T25n1509_049:0414a27": "菩薩亦如是，得是善法自莊嚴：「戒是禪定、",
    "T25n1509_049:0414a28": "智慧根本，我今得是淨戒，無量無邊福德",
    "T25n1509_049:0414a29": "皆應易得。」以是自喜。菩薩住是戒忍中，教",
    "T25n1509_049:0414b01": "化眾生，令得生他方佛前及生天上人中",
    "T25n1509_049:0414b02": "受樂；或令得聲聞、辟支佛乘、佛乘者。觀眾",
    "T25n1509_049:0414b03": "生樂著，如長者觀小兒共戲，亦與之同戲，",
    "T25n1509_049:0414b04": "更以少異物與之，令捨前所好；菩薩亦如",
    "T25n1509_049:0414b05": "是，教化眾生，令得人天福樂；漸漸誘進，令",
    "T25n1509_049:0414b06": "得三乘。以是故言「受歡喜樂」。「不捨一切眾",
    "T25n1509_049:0414b07": "生」者，善修集大悲心，誓度眾生故，發心牢",
    "T25n1509_049:0414b08": "固故，不為諸佛賢聖所輕笑故，恐負一切",
    "T25n1509_049:0414b09": "眾生故不捨；譬如先許人物，後若不與，則",
    "T25n1509_049:0414b10": "是虛妄罪人！以是因緣故，不捨眾生。「入大",
    "T25n1509_049:0414b11": "悲心」者，如先說。此中佛自說：「本願大心為",
    "T25n1509_049:0414b12": "眾生故，所謂為一一人故，於無量劫代受",
    "T25n1509_049:0414b13": "地獄苦，乃至令是人集行功德作佛，入無",
    "T25n1509_049:0414b14": "餘涅槃。」問曰：無有代受罪者，何以作是",
    "T25n1509_049:0414b15": "願？答曰：是菩薩弘大之心，深愛眾生，若有",
    "T25n1509_049:0414b16": "代理，必代不疑。復次，菩薩見人間有天",
    "T25n1509_049:0414b17": "祠用人肉血五藏祀羅剎鬼，有人代者則",
    "T25n1509_049:0414b18": "聽。菩薩作是念：「地獄中若當有如是代理，",
    "T25n1509_049:0414b19": "我必當代！」眾人聞菩薩大心如是，則貴敬",
    "T25n1509_049:0414b20": "尊重之。所以者何？是菩薩深念眾生踰於",
    "T25n1509_049:0414b21": "慈母故。「信師恭敬諮受」者，菩薩因師得阿",
    "T25n1509_049:0414b22": "耨多羅三藐三菩提，云何不信恭敬供養",
    "T25n1509_049:0414b23": "師？雖智德高明，若不恭敬供養，則不能得",
    "T25n1509_049:0414b24": "大利；譬如深井美水，若無綆者，無由得",
    "T25n1509_049:0414b25": "水。若破憍慢高心，宗重敬伏，則功德大利歸",
    "T25n1509_049:0414b26": "之；又如雨墮，不住山頂，必歸下處。若人",
    "T25n1509_049:0414b27": "憍心自高，則法水不入；若恭敬善師，則功",
    "T25n1509_049:0414b28": "德歸之。復次，佛說依止善師，持戒、禪定、智",
    "T25n1509_049:0414b29": "慧、解脫，皆得增長；譬如眾樹依於雪山，根、",
    "T25n1509_049:0414c01": "莖、枝、葉、華、果，皆得茂盛。以是故，佛說：「於諸",
    "T25n1509_049:0414c02": "師宗，敬之如佛。」問曰：惡師云何得供養信",
    "T25n1509_049:0414c03": "受？善師不能視之如佛，何況惡師！佛何",
    "T25n1509_049:0414c04": "以故此中說「於諸師尊如世尊想」？答曰：",
    "T25n1509_049:0414c05": "菩薩不應順世間法。順世間法者，善者",
    "T25n1509_049:0414c06": "心著，惡者遠離；菩薩則不然，若有能開釋",
    "T25n1509_049:0414c07": "深義、解散疑結，於我有益，則盡心敬之，不",
    "T25n1509_049:0414c08": "念餘惡。如弊囊盛寶，不得以囊惡故，不",
    "T25n1509_049:0414c09": "取其寶；又如夜行嶮道，弊人執炬，不得",
    "T25n1509_049:0414c10": "以人惡故，不取其照。菩薩亦如是，於師",
    "T25n1509_049:0414c11": "得智慧光明，不計其惡。復次，弟子應作是",
    "T25n1509_049:0414c12": "念：「師行般若波羅蜜，無量方便力，不知以",
    "T25n1509_049:0414c13": "何因緣故有此惡事？」如薩陀波崙聞空中",
    "T25n1509_049:0414c14": "十方佛教：「汝於法師，莫念其短，常生敬畏！」",
    "T25n1509_049:0414c15": "復次，菩薩作是念：「法師好惡，非是我事；我",
    "T25n1509_049:0414c16": "所求者，唯欲聞法以自利益。如泥像、木像",
    "T25n1509_049:0414c17": "無實功德，因發佛想故，得無量福德，何況",
    "T25n1509_049:0414c18": "是人智慧方便能為人說！以是故，法師有",
    "T25n1509_049:0414c19": "過，於我無咎。」「如世尊想」者，我先說：「菩薩",
    "T25n1509_049:0414c20": "異於世人。」世人分別好醜：好者愛著，猶不",
    "T25n1509_049:0414c21": "如佛；惡者輕慢，了不比數。菩薩則不然，觀",
    "T25n1509_049:0414c22": "諸法畢竟空，從本已來皆如無餘涅槃相；",
    "T25n1509_049:0414c23": "觀一切眾生，視之如佛，何況法師有智慧",
    "T25n1509_049:0414c24": "利益！以能作佛事故，視之如佛。「勤求諸波",
    "T25n1509_049:0414c25": "羅蜜」者，菩薩作是念：「是六波羅蜜，是無上正",
    "T25n1509_049:0414c26": "真道因緣，我當一心行是因緣。」譬如商人、",
    "T25n1509_049:0414c27": "農夫，隨所適國土所須之物、地之所宜種",
    "T25n1509_049:0414c28": "子，勤修求辦，事無不成；又如今世行布施",
    "T25n1509_049:0414c29": "後得大富，持戒後得尊貴，修禪定、智慧得",
    "T25n1509_049:0415a01": "道。菩薩亦如是，行六波羅蜜則得成佛。",
    "T25n1509_049:0415a02": "勤求道者，常一心勤求六波羅蜜。所以者",
    "T25n1509_049:0415a03": "何？若軟心漸進，則為煩惱所覆、魔人所",
    "T25n1509_049:0415a04": "壞。以是故佛說：「於二地中勤求莫懈！」二地竟",
    "T25n1509_049:0415a05": "「多學問無厭足」者，菩薩知多學問是智慧因",
    "T25n1509_049:0415a06": "緣，得智慧則能分別行道；如人有眼，所至",
    "T25n1509_049:0415a07": "無礙。是故菩薩作是願：「十方諸佛有所說",
    "T25n1509_049:0415a08": "法，我盡受持！」聞持陀羅尼力故，得清淨天",
    "T25n1509_049:0415a09": "耳力故，得不忘陀羅尼力故。譬如大海，能",
    "T25n1509_049:0415a10": "受持一切十方諸水；菩薩亦如是，能受持",
    "T25n1509_049:0415a11": "十方諸佛所說之法。「淨法施」者，如苗中生草，",
    "T25n1509_049:0415a12": "除穢則茂；菩薩亦如是，法施時不求名利、",
    "T25n1509_049:0415a13": "後世果報，乃至為眾生故，不求小乘涅槃，",
    "T25n1509_049:0415a14": "但以大悲於眾生隨佛轉法輪。法施相，莊",
    "T25n1509_049:0415a15": "嚴佛國相，受世間無量勤苦，住慚愧處，不",
    "T25n1509_049:0415a16": "捨阿蘭若住處，少欲、知足，如先說。問曰：種",
    "T25n1509_049:0415a17": "種因緣，在生死中不厭；何以故但二因緣",
    "T25n1509_049:0415a18": "說不厭？答曰：是善根備具故，在生死中苦",
    "T25n1509_049:0415a19": "惱薄少；譬人有瘡，良藥塗之，其痛差少。菩",
    "T25n1509_049:0415a20": "薩得善根清淨故，今世憂愁、嫉妬、惡心等悉",
    "T25n1509_049:0415a21": "皆止息；若更受身，得善根果報，自受福樂，",
    "T25n1509_049:0415a22": "亦種種因緣利益眾生，隨其所願；自淨世",
    "T25n1509_049:0415a23": "界，世界嚴淨，勝於天宮，視之無厭，能慰",
    "T25n1509_049:0415a24": "釋大菩薩心，何況凡夫！以是故，雖有多因",
    "T25n1509_049:0415a25": "緣，但說二事無厭。慚愧雖有種種，此中大",
    "T25n1509_049:0415a26": "者，聲聞、辟支佛心。菩薩發心，欲廣度一切眾",
    "T25n1509_049:0415a27": "生；得少苦惱，便欲獨取涅槃，是可慚愧！譬",
    "T25n1509_049:0415a28": "如有人大設餚饍，請呼眾人；慳悋心起，",
    "T25n1509_049:0415a29": "便自獨食，甚可慚愧！三地竟「不捨阿蘭若住處」",
    "T25n1509_049:0415b01": "者，離眾獨住，若過聲聞、辟支佛心，是名離",
    "T25n1509_049:0415b02": "眾。一切法以無所得空故，不取不著相；",
    "T25n1509_049:0415b03": "乃至阿耨多羅三藐三菩提亦不取，用無",
    "T25n1509_049:0415b04": "有著心故。菩薩常集諸功德無厭足，得",
    "T25n1509_049:0415b05": "無上道則足，更無勝法故。飲食、衣服、臥具",
    "T25n1509_049:0415b06": "知足者，是善法因緣，不以為要，故不說。「不",
    "T25n1509_049:0415b07": "捨頭陀功德」者，如後〈覺魔品〉中說。無生法忍，",
    "T25n1509_049:0415b08": "此中以無生法忍為頭陀。菩薩住於順忍，",
    "T25n1509_049:0415b09": "觀無生法忍。是十二頭陀為持戒清淨故，",
    "T25n1509_049:0415b10": "持戒清淨為禪定故，禪定為智慧故；無生",
    "T25n1509_049:0415b11": "忍法即是真智慧。無生法忍是頭陀果報，果",
    "T25n1509_049:0415b12": "中說因故。「不捨戒，不取戒相」者，是菩薩知諸",
    "T25n1509_049:0415b13": "法實相故，尚不見持戒，何況破戒！雖種種",
    "T25n1509_049:0415b14": "因緣不破戒，此最為大，入空解脫門故。",
    "T25n1509_049:0415b15": "「污穢諸欲」者，如先說。此中佛說：「知是心相",
    "T25n1509_049:0415b16": "虛誑不實故，乃至不生欲心，何況受欲！」「厭",
    "T25n1509_049:0415b17": "世間心」者，如世間不可樂相中說。此中佛",
    "T25n1509_049:0415b18": "說厭心果報，所謂「無作解脫門」。「捨一切所有」",
    "T25n1509_049:0415b19": "者，如先說。「不沒心」者，先已種種因緣說，菩",
    "T25n1509_049:0415b20": "薩聞是不沒不畏相。「不生二識處」者，二識",
    "T25n1509_049:0415b21": "處，所謂眼、色中不生眼識，乃至意、法中不",
    "T25n1509_049:0415b22": "生意識。菩薩住是不二門中，觀六識所知",
    "T25n1509_049:0415b23": "皆是虛誑無實；作大誓願：「令一切眾生住",
    "T25n1509_049:0415b24": "不二法中，離是六識。」「不惜一切物」者，不惜",
    "T25n1509_049:0415b25": "一切物中，雖有種種因緣，此因緣最大，所",
    "T25n1509_049:0415b26": "謂菩薩知一切法畢竟空，不憶念，滅一切",
    "T25n1509_049:0415b27": "取相。是故於受者不求恩惠，施中無高心，",
    "T25n1509_049:0415b28": "如是具清淨檀波羅蜜。四地竟「遠離親白衣」者，",
    "T25n1509_049:0415b29": "行者以妨道故出家，若復習近白衣，則與",
    "T25n1509_049:0415c01": "本無異。以是故，行者先求自度，然後度",
    "T25n1509_049:0415c02": "人；若未能自度而欲度人者，如不知浮",
    "T25n1509_049:0415c03": "人，欲救於溺，相與俱沒！是菩薩遠離親白",
    "T25n1509_049:0415c04": "衣，則能集諸清淨功德；深念佛故，變身",
    "T25n1509_049:0415c05": "至諸佛國，出家、剃頭、著染衣。所以者何？常",
    "T25n1509_049:0415c06": "樂出家法，不樂習近白衣故。「遠離比丘尼」",
    "T25n1509_049:0415c07": "者，如初品中說。問曰：菩薩等心視一切眾",
    "T25n1509_049:0415c08": "生，云何不得共住？答曰：是菩薩未得阿鞞",
    "T25n1509_049:0415c09": "跋致、未斷諸漏，集諸功德，人所樂著，以",
    "T25n1509_049:0415c10": "是故不得共住。又為離人誹謗，若誹謗者",
    "T25n1509_049:0415c11": "墮地獄故。「遠離慳惜他家」者，菩薩作是念：",
    "T25n1509_049:0415c12": "「我自捨家，尚不貪不惜，云何貪惜他家？菩",
    "T25n1509_049:0415c13": "薩法欲令一切眾生得樂，彼人助我與眾",
    "T25n1509_049:0415c14": "生樂，云何慳惜？眾生先世福德因緣，今世少",
    "T25n1509_049:0415c15": "有功夫，故得供養，我何以慳嫉？」「遠離無益",
    "T25n1509_049:0415c16": "談說」者，此即是綺語，為自心、他心解愁事，",
    "T25n1509_049:0415c17": "說王法事、賊事，大海、山林，藥草、寶物，諸方國",
    "T25n1509_049:0415c18": "土，如是等事，無益於福、無益於道。菩薩",
    "T25n1509_049:0415c19": "愍念一切眾生沒在無常苦火，我當救濟，",
    "T25n1509_049:0415c20": "云何安坐空說無益之事？如人失火，四邊俱",
    "T25n1509_049:0415c21": "起，云何安處其內語說餘事？此中佛說「若",
    "T25n1509_049:0415c22": "說聲聞、辟支佛事，猶為無益之言」，何況餘",
    "T25n1509_049:0415c23": "事！「遠離瞋恚」者，心中初生名瞋心，以未定",
    "T25n1509_049:0415c24": "故；瞋心增長事定，打斫殺害，是名惱心；惡",
    "T25n1509_049:0415c25": "口讒謗，是名訟心；若殺害打縛等，是名鬪",
    "T25n1509_049:0415c26": "心。菩薩大慈悲眾生故，則不生是心；常防",
    "T25n1509_049:0415c27": "此惡心，不令得入。「遠離自大、蔑人」者，不見",
    "T25n1509_049:0415c28": "內外法，所謂受五眾、不受五眾。「遠離十不善",
    "T25n1509_049:0415c29": "道」者，菩薩觀十不善道中過罪種種因緣，如",
    "T25n1509_049:0416a01": "先說。此中佛說：「十不善道破小乘，何況大",
    "T25n1509_049:0416a02": "乘！」「遠離大慢」者，菩薩行十八空，不見諸法",
    "T25n1509_049:0416a03": "定有大小相。「遠離自用」者，拔七種憍慢根",
    "T25n1509_049:0416a04": "本故，又深樂善法故。「遠離顛倒」者，一切法",
    "T25n1509_049:0416a05": "中，常、樂、淨、我不可得故。「遠離三毒」者，三毒義",
    "T25n1509_049:0416a06": "如先說。又此三毒所緣，無有定相。五地竟「六波",
    "T25n1509_049:0416a07": "羅蜜」者，如先說。此中佛說：「三乘之人皆以此",
    "T25n1509_049:0416a08": "六波羅蜜得到彼岸。」問曰：此是菩薩地，何",
    "T25n1509_049:0416a09": "以故說聲聞、辟支佛得到彼岸？答曰：佛今",
    "T25n1509_049:0416a10": "說六波羅蜜多有所能，大乘法中則能含",
    "T25n1509_049:0416a11": "受小乘，小乘則不能。是菩薩住六地中，具",
    "T25n1509_049:0416a12": "足六波羅蜜；觀一切諸法空，未得方便力，",
    "T25n1509_049:0416a13": "畏墮聲聞、辟支佛地，佛將護故說：「不應生",
    "T25n1509_049:0416a14": "聲聞、辟支佛心。」菩薩深念眾生故，大悲心",
    "T25n1509_049:0416a15": "故，知一切諸法畢竟空故，施時無所惜；見",
    "T25n1509_049:0416a16": "有求者，不瞋不憂；布施之後，心亦不悔。福",
    "T25n1509_049:0416a17": "德大故，信力亦大，深清淨信敬諸佛；具足六",
    "T25n1509_049:0416a18": "波羅蜜，雖未得方便、無生法忍、般舟三昧，",
    "T25n1509_049:0416a19": "於深法中亦無所疑，作是念：「一切論議皆",
    "T25n1509_049:0416a20": "有過罪！唯佛智慧，滅諸戲論，無有闕失",
    "T25n1509_049:0416a21": "故，而能以方便修諸善法。」是故不疑。六地竟",
    "T25n1509_049:0416a22": "大智度論卷第四十九"
}