{
    "T24n1451_001:0207a02": "No. 1451",
    "T24n1451_001:0207a03": "根本說一切有部毘奈耶雜事",
    "T24n1451_001:0207a04": "卷第一",
    "T24n1451_001:0207a06": "三藏法師義淨奉　制譯",
    "T24n1451_001:0207a07": "此雜事四十卷中，總有八門，以大門一頌，攝",
    "T24n1451_001:0207a08": "盡宏綱。一一門中各有別門，總攝乃有八",
    "T24n1451_001:0207a09": "頌。就別門中各有十頌，合八十九頌，并內",
    "T24n1451_001:0207a10": "攝頌向有千行。若能讀誦憶持者，即可總閑",
    "T24n1451_001:0207a11": "其義。",
    "T24n1451_001:0207a12": "大門總攝頌曰：",
    "T24n1451_001:0207a13": "甎石及牛毛、　　三衣并上座、",
    "T24n1451_001:0207a14": "舍利猛獸筋、　　笈多尼除塔。",
    "T24n1451_001:0207a15": "別門第一總攝頌曰：",
    "T24n1451_001:0207a16": "甎揩剪爪鉢、　　鏡生支蹈衣、",
    "T24n1451_001:0207a17": "水羅生豆珠、　　洗足裙應結。",
    "T24n1451_001:0207a18": "第一門第一子攝頌曰：",
    "T24n1451_001:0207a19": "甎揩石白土、　　牛黃香益眼、",
    "T24n1451_001:0207a20": "打柱等諸線、　　瓔珞印應知。",
    "T24n1451_001:0207a21": "爾時薄伽梵在廣嚴城獼猴池側高閣堂中。",
    "T24n1451_001:0207a22": "時六眾苾芻於日初分，執持衣鉢，欲入廣嚴",
    "T24n1451_001:0207a23": "城次第乞食。去城不遠，有栗㚲毘子園，其處",
    "T24n1451_001:0207a24": "清閑花果茂盛，流泉交帶好鳥和鳴，如天帝",
    "T24n1451_001:0207a25": "釋歡喜園內，中有種種解勞之具，復有奇絕",
    "T24n1451_001:0207a26": "音樂器等，并有薰香澡浴雜物。是時六眾",
    "T24n1451_001:0207a27": "共相謂曰：「難陀、鄔波難陀！比聞此園可愛，世",
    "T24n1451_001:0207a28": "尊常讚如三十三天，我等試觀有何形勝？」六",
    "T24n1451_001:0207a29": "眾議已共入園中，便見種種長短木杵，麁細",
    "T24n1451_001:0207b01": "諸椎及大小石，此等皆擬擎持戲弄，令身",
    "T24n1451_001:0207b02": "運動散滯蠲痾能銷飲食。又見奇絕箜篌琴",
    "T24n1451_001:0207b03": "瑟諸鼓音樂之具。復有薰香洗浴之物，浮甎",
    "T24n1451_001:0207b04": "澡豆芬馥餘甘餘甘子出廣州，堪沐髮。西方名菴摩洛迦果也，持用揩身并",
    "T24n1451_001:0207b05": "將塗髮，能令髮白更黑。六眾見已共相謂",
    "T24n1451_001:0207b06": "曰：「此諸樂具足暢憂情，我等今於用力勞",
    "T24n1451_001:0207b07": "宣，歌舞洗浴先作何事？」一人告曰：「我等多時",
    "T24n1451_001:0207b08": "不為澡浴，宜可先洗。」作是議已俱共入池，即",
    "T24n1451_001:0207b09": "取浮甎用揩身體。此六苾芻並多奇巧，所有",
    "T24n1451_001:0207b10": "技藝無不善知，若洗浴時以甎揩體，便出種",
    "T24n1451_001:0207b11": "種五樂音聲，如彼技人吹彈擊拊。時有眾",
    "T24n1451_001:0207b12": "人從此而過，疑其奏樂側耳俱聽，各相謂",
    "T24n1451_001:0207b13": "曰：「栗㚲毘園盛陳歌舞，我等宜可暫往觀瞻。」",
    "T24n1451_001:0207b14": "眾皆言：「爾。」即便相與競入園中。眾人入時六",
    "T24n1451_001:0207b15": "眾便出，問言：「聖者！作音樂人今在何處？」答",
    "T24n1451_001:0207b16": "曰：「汝等愚人，有耳聽聲心迷好惡，豈有樂人",
    "T24n1451_001:0207b17": "能作如是奇妙音聲？」問言：「聖者！向所聞聲是",
    "T24n1451_001:0207b18": "誰所作？」答言：「賢首！汝所聞者，即是我等洗浴",
    "T24n1451_001:0207b19": "之時，以甎揩身出斯音曲。」答言：「聖者！仁等沙",
    "T24n1451_001:0207b20": "門，亦有五欲惱身心耶？」報言：「癡人！我等不",
    "T24n1451_001:0207b21": "惱餘人自受欲樂，無廢修道斯有何過？汝豈",
    "T24n1451_001:0207b22": "我師作斯譏恥，宜應默爾勿招禍患。」彼聞生",
    "T24n1451_001:0207b23": "怖緘口而行，入廣嚴城於四衢道，各生諠議",
    "T24n1451_001:0207b24": "互共譏嫌。時諸苾芻聞已白佛，佛作是念：",
    "T24n1451_001:0207b25": "「苾芻洗浴，以甎揩身有斯過失。由是苾芻，不",
    "T24n1451_001:0207b26": "應以甎揩身為洗浴事。若揩身者得越法罪。」",
    "T24n1451_001:0207b27": "佛既不許以甎揩身，時諸苾芻脚有塵垢並",
    "T24n1451_001:0207b28": "生皴裂，入乞食時諸人見已，作如是語：「聖",
    "T24n1451_001:0207b29": "者！脚生皴裂復多塵垢，何不揩淨作醜形儀？」",
    "T24n1451_001:0207c01": "答言：「賢首！世尊不許。」彼言：「仁等身有垢穢，豈",
    "T24n1451_001:0207c02": "清淨耶？」苾芻默然。既得食已，還歸住處，以緣",
    "T24n1451_001:0207c03": "白佛。佛告諸苾芻：「前是剏制今乃隨開，我今",
    "T24n1451_001:0207c04": "聽諸苾芻以甎揩足，非餘身分。若揩餘處者",
    "T24n1451_001:0207c05": "得越法罪。」是時六眾見不許甎便用浮石，佛",
    "T24n1451_001:0207c06": "言：「此亦得越法罪。」",
    "T24n1451_001:0207c07": "緣處同前，時諸苾芻日初分時，執持衣鉢",
    "T24n1451_001:0207c08": "入城乞食，見諸婆羅門以自三指點取白土",
    "T24n1451_001:0207c09": "或以白灰，抹其額上以為三畫，所有乞求多",
    "T24n1451_001:0207c10": "獲美好。六眾見已共相謂曰：「是善方便，我等",
    "T24n1451_001:0207c11": "宜作。」遂於他日額為三畫，入城乞食，不信之",
    "T24n1451_001:0207c12": "人見而笑曰：「我今跪拜。」六眾報曰：「汝等愚",
    "T24n1451_001:0207c13": "人不閑禮式，誰合跪拜？誰當敬禮？」彼人答曰：",
    "T24n1451_001:0207c14": "「我等但知見老婆羅門即云：『跪拜。』若見苾芻",
    "T24n1451_001:0207c15": "便云：『敬禮。』」「若如是者，見我苾芻，何不敬禮而",
    "T24n1451_001:0207c16": "云跪拜。」答言：「聖者！我見仁等面有三畫，謂婆",
    "T24n1451_001:0207c17": "羅門非苾芻也，我等無知幸當容恕。」六眾默",
    "T24n1451_001:0207c18": "然。爾時諸苾芻聞已白佛，佛作是念：「若有苾",
    "T24n1451_001:0207c19": "芻面作三畫，有如斯失。是故苾芻作三畫者",
    "T24n1451_001:0207c20": "得越法罪。」佛言：「苾芻不應以白土作三畫。」者，",
    "T24n1451_001:0207c21": "苾芻有患，醫師處方白土塗身，苾芻不敢，以",
    "T24n1451_001:0207c22": "緣白佛，佛言：「前是剏制，此是隨開。醫人處方",
    "T24n1451_001:0207c23": "遣塗身者，可隨醫教，作之無犯。」",
    "T24n1451_001:0207c24": "佛在室羅伐城，六眾苾芻於日初分，執持衣",
    "T24n1451_001:0207c25": "鉢入城乞食，見諸婆羅門以牛黃點額，所有",
    "T24n1451_001:0207c26": "乞求多獲美味。見是事已共相謂曰：「是好方",
    "T24n1451_001:0207c27": "便，我等宜作。」遂於他日以牛黃點額入城乞",
    "T24n1451_001:0207c28": "食，不信之人見其點額，輕笑而言：「我今跪",
    "T24n1451_001:0207c29": "拜！我今跪拜！」諸有問答並如上說：「我見仁等",
    "T24n1451_001:0208a01": "面有牛黃以自莊飾，謂婆羅門非苾芻也。",
    "T24n1451_001:0208a02": "我等無知幸當容恕。」六眾默然。時苾芻聞以",
    "T24n1451_001:0208a03": "緣白佛，佛作是念：「若有苾芻牛黃點額以自",
    "T24n1451_001:0208a04": "莊嚴，有斯過失。由是苾芻不應牛黃點額，",
    "T24n1451_001:0208a05": "若有作者得越法罪。」佛遮牛黃點額，時有苾",
    "T24n1451_001:0208a06": "芻額有惡瘡往問醫言：「賢首！為我處方。」醫人",
    "T24n1451_001:0208a07": "答曰：「聖者！於瘡四邊以牛黃塗之，即當得差。」",
    "T24n1451_001:0208a08": "苾芻報言：「世尊制戒不許牛黃塗額。」醫人答",
    "T24n1451_001:0208a09": "曰：「聖者！汝師大慈，有病必許。」以緣白佛，佛告",
    "T24n1451_001:0208a10": "諸苾芻：「前是剏制今更隨開，除為病緣及以",
    "T24n1451_001:0208a11": "醫教，得用牛黃。若輒作者得越法罪。」",
    "T24n1451_001:0208a12": "緣處同前，六眾苾芻身著塗香入年少眾中，",
    "T24n1451_001:0208a13": "告言：「年少！汝等可嗅我香何如？」諸人答言：「豈",
    "T24n1451_001:0208a14": "可上座身著塗香！」報言：「我著。」彼云：「上座！塗香",
    "T24n1451_001:0208a15": "俗飾，豈合著耶？」答曰：「從合不合我今已作。」彼",
    "T24n1451_001:0208a16": "咸輕賤皆共譏嫌。時諸苾芻以緣白佛，佛作",
    "T24n1451_001:0208a17": "是念：「苾芻身著塗香有斯過失，由是苾芻不",
    "T24n1451_001:0208a18": "應身著塗香。若有著者得越法罪。」如佛所說",
    "T24n1451_001:0208a19": "不著塗香，時有苾芻身嬰患苦，往醫人處問",
    "T24n1451_001:0208a20": "言：「賢首！為我准病而作方藥。」報言：「聖者！可著",
    "T24n1451_001:0208a21": "塗香當得平復。」答言：「賢首！豈令我今受欲樂",
    "T24n1451_001:0208a22": "耶？」報言：「聖者！此是病藥，非餘能差。」苾芻白佛，",
    "T24n1451_001:0208a23": "佛言：「我今開許，醫人處方塗香非犯。」時病苾",
    "T24n1451_001:0208a24": "芻身著塗香入眾中坐，與婆羅門居士等說",
    "T24n1451_001:0208a25": "法，或往俗舍，人見譏嫌。時諸苾芻以緣白佛，",
    "T24n1451_001:0208a26": "佛言：「塗香苾芻所有行法，我今當制。若諸苾",
    "T24n1451_001:0208a27": "芻身著塗香不應入眾坐，亦不為婆羅門居",
    "T24n1451_001:0208a28": "士等說法，亦不往俗家。若苾芻病差，方可",
    "T24n1451_001:0208a29": "洗身隨意入眾，亦得為他諸人說法。此之行",
    "T24n1451_001:0208b01": "法不依行者，得越法罪。」",
    "T24n1451_001:0208b02": "時有信心婆羅門居士等，將塗香來施諸苾",
    "T24n1451_001:0208b03": "芻，苾芻不受。諸居士等言：「聖者！佛未出時，我",
    "T24n1451_001:0208b04": "等諸人悉以外道為修福處。今佛出世，我以",
    "T24n1451_001:0208b05": "仁等為大福田，所持供養如何不受？豈令我",
    "T24n1451_001:0208b06": "等棄善資糧趣於後世？願降慈悲受我微施。」",
    "T24n1451_001:0208b07": "苾芻報曰：「待我問佛。」時諸苾芻以緣白佛，佛",
    "T24n1451_001:0208b08": "言：「當受。」苾芻受已，對此人前棄之於地。施主",
    "T24n1451_001:0208b09": "報言：「聖者！我等貴價買來，如何棄擲？」時諸苾",
    "T24n1451_001:0208b10": "芻以緣白佛，佛言：「不應受得對主輕棄，可",
    "T24n1451_001:0208b11": "於如來制底之前塗地供養。」如佛所說，當於",
    "T24n1451_001:0208b12": "制底前塗地供養者，時諸苾芻受斯香已，於",
    "T24n1451_001:0208b13": "髮爪塔前手塗供養，施主見已作如是語：「聖",
    "T24n1451_001:0208b14": "者！我豈不知有塔供養？意施仁等。其佛塔前",
    "T24n1451_001:0208b15": "我先奉訖。」苾芻白佛，佛言：「受得香已塗在房",
    "T24n1451_001:0208b16": "中。」彼便用塗住房門扇。時彼諸人，謂是佛殿",
    "T24n1451_001:0208b17": "即便禮拜，佛言：「不應爾遂塗門傍，還同前過。」",
    "T24n1451_001:0208b18": "佛言：「當塗頭邊壁版之上，時時鼻嗅。但是",
    "T24n1451_001:0208b19": "香物，嗅時令人眼明，勿致疑惑。」",
    "T24n1451_001:0208b20": "爾時世尊在室收摩羅山住恐畏林鹿園之",
    "T24n1451_001:0208b21": "所。時菩提王子造鳥鳴樓，初成就已為申慶",
    "T24n1451_001:0208b22": "讚，請佛及僧就舍設食。世尊至宅，於其樓",
    "T24n1451_001:0208b23": "下與諸大眾就座而食。時鄔波難陀正於食",
    "T24n1451_001:0208b24": "時，便以自手打其樓柱，令樓震動。時供養",
    "T24n1451_001:0208b25": "人報言：「聖者！菩提王子新造此樓，用百一種",
    "T24n1451_001:0208b26": "彩畫雕飾，何意仁者欲為損破？」鄔波難陀答",
    "T24n1451_001:0208b27": "曰：「貧寒人菩提，於此起愛著心，命終之後當",
    "T24n1451_001:0208b28": "墮何處？汝復於此更生愛著，命終之後落大",
    "T24n1451_001:0208b29": "癭鬼中。」彼人聞已極致譏嫌。時諸苾芻以緣",
    "T24n1451_001:0208c01": "白佛，佛作是念：「苾芻打柱有斯過失，由是",
    "T24n1451_001:0208c02": "苾芻不應以手打柱，違者得越法罪。」佛言：「不",
    "T24n1451_001:0208c03": "應以手打柱。」六眾即便以拳肩背脚并諸甎",
    "T24n1451_001:0208c04": "石打令搖動，復生譏議招過同前。佛言：「隨是",
    "T24n1451_001:0208c05": "何物皆不應打。」是時六眾復打牆打地，佛言：",
    "T24n1451_001:0208c06": "「設是餘物皆不應打，違者得越法罪。」",
    "T24n1451_001:0208c07": "緣處同前，六眾苾芻日初分時，執持衣鉢入",
    "T24n1451_001:0208c08": "城乞食，見諸婆羅門身著梵線，乞食之時多",
    "T24n1451_001:0208c09": "得美味，共相謂曰：「難陀、鄔波難陀！我今得",
    "T24n1451_001:0208c10": "好方便身安梵線。」乃於他日便著梵線入城",
    "T24n1451_001:0208c11": "乞食，有不信人見其梵線，遂生輕賤作如是",
    "T24n1451_001:0208c12": "語：「我今跪拜。」問答同前，乃至時諸苾芻白",
    "T24n1451_001:0208c13": "佛，佛作是念：「苾芻著梵線有斯過失，由是苾",
    "T24n1451_001:0208c14": "芻不應著線，若有著者得越法罪。」",
    "T24n1451_001:0208c15": "緣處同前，六眾乞食見諸婆羅門，以妙香花",
    "T24n1451_001:0208c16": "莊嚴形體，將五色線繫之於臂，得諸餅食",
    "T24n1451_001:0208c17": "既飽食已，形貌充溢從舍而出。六眾相謂：「難",
    "T24n1451_001:0208c18": "陀、鄔波難陀！是好方便，我等可為。」便於他日",
    "T24n1451_001:0208c19": "以五色線繫於臂上，入城乞食。諸婆羅門等",
    "T24n1451_001:0208c20": "見，生輕賤云：「我今跪拜。」六眾譏弄，廣說同",
    "T24n1451_001:0208c21": "前，乃至諸苾芻白佛。佛作是念：「若諸苾芻以",
    "T24n1451_001:0208c22": "五色線繫臂有斯過失，由是苾芻不應以五",
    "T24n1451_001:0208c23": "色線繫臂。若有繫者得越法罪。」佛既不許繫",
    "T24n1451_001:0208c24": "臂線者，時有苾芻身嬰患苦，詣醫人處問言：",
    "T24n1451_001:0208c25": "「賢首！我身有疾幸為處方。」答言：「聖者！取五色",
    "T24n1451_001:0208c26": "線呪之繫臂，必得除愈。」報曰：「世尊不聽。」彼言：",
    "T24n1451_001:0208c27": "「仁之大師慈悲為本，病緣開許理所不疑。」時",
    "T24n1451_001:0208c28": "諸苾芻白佛，佛言：「我今聽諸苾芻為病因緣",
    "T24n1451_001:0208c29": "醫人教者，繫線無犯。」佛許以線繫臂，苾芻安",
    "T24n1451_001:0209a01": "在右臂肘前，還有譏過，佛言：「不應爾。」遂安",
    "T24n1451_001:0209a02": "肘後，佛言：「不應。」復繫左手肘前，佛言：「不應，當",
    "T24n1451_001:0209a03": "安左手肘後。」苾芻由此遂便病愈，以所繫線",
    "T24n1451_001:0209a04": "隨處棄擲。非人見之皆起嫌賤，報言：「聖者！由",
    "T24n1451_001:0209a05": "其線結繫我名字，緣此呪故令得病除，今生",
    "T24n1451_001:0209a06": "輕慢。」苾芻白佛，佛言：「不應隨處棄擲，若其",
    "T24n1451_001:0209a07": "身病未得可者，繫之衣角。如善平復，可於",
    "T24n1451_001:0209a08": "牆柱隙中隨意安置。」",
    "T24n1451_001:0209a09": "緣處同前，六眾乞食，見諸俗人有莊嚴具瓔",
    "T24n1451_001:0209a10": "珞之屬。時彼苾芻取諸瓔珞手足之釧，莊飾",
    "T24n1451_001:0209a11": "其身，共相謂曰：「莊嚴好不？」時諸俗旅調言：",
    "T24n1451_001:0209a12": "「聖者！頭上剃髮腋下毛長，何處得有莊嚴妙",
    "T24n1451_001:0209a13": "好。豈非仁等為欲染所纏。」六眾默爾。苾芻",
    "T24n1451_001:0209a14": "白佛，佛作是念：「苾芻身著瓔珞有斯過失，由",
    "T24n1451_001:0209a15": "是苾芻不應著諸瓔珞莊嚴手足。若故著者",
    "T24n1451_001:0209a16": "得越法罪。」",
    "T24n1451_001:0209a17": "緣處同前，時有賊來，盜僧庫藏并及私物，為",
    "T24n1451_001:0209a18": "無記驗，苾芻不知何時失物？佛言：「苾芻可畜",
    "T24n1451_001:0209a19": "其印。」是時六眾便以金銀、瑠璃、水精、玉石而",
    "T24n1451_001:0209a20": "作其印，於指環上以寶莊飾。見諸俗人，即便",
    "T24n1451_001:0209a21": "舒手呈示指環，願言：「仁等無病長壽。」諸俗問",
    "T24n1451_001:0209a22": "言：「指上何物？」答言：「賢首！此是指印，佛所開許。」",
    "T24n1451_001:0209a23": "俗人譏笑作如是語：「沙門釋子為憍慢事，眾",
    "T24n1451_001:0209a24": "寶嚴飾為指環印，非真沙門、非婆羅門。」諸苾",
    "T24n1451_001:0209a25": "芻聞已白佛，佛言：「苾芻不應著指環及寶莊",
    "T24n1451_001:0209a26": "飾，應用五種物為印。所謂鍮石、赤銅、白銅、牙、",
    "T24n1451_001:0209a27": "角。」六眾印上刻作男女行非法像，諸俗見譏：",
    "T24n1451_001:0209a28": "「仁等沙門尚有染欲心耶？」苾芻白佛，佛言：「凡",
    "T24n1451_001:0209a29": "印有二種：一是大眾、二是私物。若大眾印可",
    "T24n1451_001:0209b01": "刻轉法輪像，兩邊安鹿伏跪而住，其下應書",
    "T24n1451_001:0209b02": "元本造寺施主名字。若私印者刻作骨鎖像，",
    "T24n1451_001:0209b03": "或作髑髏形，欲令見時生厭離故。」",
    "T24n1451_001:0209b04": "第一門第二子攝頌曰：",
    "T24n1451_001:0209b05": "剪瓜髮揩光、　　春時飡小果、",
    "T24n1451_001:0209b06": "渴聽五種藥、　　廣說火生緣。",
    "T24n1451_001:0209b07": "緣處同前，時給孤獨長者為佛及僧造逝多",
    "T24n1451_001:0209b08": "林住處，施大眾已，告剃髮人曰：「汝今可往逝",
    "T24n1451_001:0209b09": "多林園，為諸聖眾剃除鬚髮。」彼人受教即",
    "T24n1451_001:0209b10": "往園中。是時六眾，遞在寺門看望不絕。時鄔",
    "T24n1451_001:0209b11": "波難陀在寺門前經行來去，遙見剃髮人來，",
    "T24n1451_001:0209b12": "告言：「善來！善來賢首！猶如初月一何希現？」彼",
    "T24n1451_001:0209b13": "言：「聖者！長者遣來為眾剃髮。」問言：「汝解剪瓜",
    "T24n1451_001:0209b14": "甲不？」答言：「聖者！此是我業。」報曰：「汝來試看",
    "T24n1451_001:0209b15": "工巧。」其人即前，尊者舒手，工人曰：「聖者！欲",
    "T24n1451_001:0209b16": "如何剪？」「賢首！如稻穀形。」彼即如言，又云：「應作",
    "T24n1451_001:0209b17": "人頭形，或如剃刀勢，或如斧刃，或如半月。」",
    "T24n1451_001:0209b18": "隨尊者教彼悉為作，後便告曰：「汝愚癡人！詐",
    "T24n1451_001:0209b19": "言巧妙一無所知，宜可平截放爾急去。」乃至",
    "T24n1451_001:0209b20": "日暮方始言歸。曛黃之後至長者處，長者問",
    "T24n1451_001:0209b21": "曰：「汝與幾人剃除鬚髮？」答曰：「何暇得與大眾",
    "T24n1451_001:0209b22": "除髮？官長苾芻鄔波難陀，令我除甲作種種",
    "T24n1451_001:0209b23": "形勢，廣說如前，乃至日暮纔蒙放出，更欲",
    "T24n1451_001:0209b24": "何為？」長者聞已遂起嫌心：「雖於善說法律出",
    "T24n1451_001:0209b25": "家而心不寂靜。」苾芻聞已白佛，佛作是念：「苾",
    "T24n1451_001:0209b26": "芻剪甲有如是過，由是苾芻不應剪爪。若有",
    "T24n1451_001:0209b27": "違者得越法罪。」佛既不許剪爪，時諸苾芻指",
    "T24n1451_001:0209b28": "甲皆長，俗人見之問言：「何故爪長如是？」答曰：",
    "T24n1451_001:0209b29": "「世尊不許。」報曰：「長留爪甲豈為淨耶？」以緣白",
    "T24n1451_001:0209c01": "佛，佛言：「前是剏制，今更隨開。剪爪之法有其",
    "T24n1451_001:0209c02": "二種：一如剃刀形、二如斧刃勢。」",
    "T24n1451_001:0209c03": "緣處同前，給孤長者令剃髮人入寺為眾剃",
    "T24n1451_001:0209c04": "髮，廣說如前，乃至問言：「汝解揩爪甲不？」答",
    "T24n1451_001:0209c05": "言：「聖者！此是我業。」報曰：「汝來試看，先作黃色、",
    "T24n1451_001:0209c06": "次作赤色、又作白色、更作金色。」隨所教者悉",
    "T24n1451_001:0209c07": "皆為作。彼便告曰：「汝愚癡人！詐言巧妙一",
    "T24n1451_001:0209c08": "無所解，宜可平磨放爾急去。」至長者處乃至更",
    "T24n1451_001:0209c09": "欲何為？長者聞已更起嫌心，廣說如上。苾芻",
    "T24n1451_001:0209c10": "聞已白佛，佛作是念：「苾芻磨爪有如是過，",
    "T24n1451_001:0209c11": "由是苾芻不應磨爪。若有違者得越法罪。」佛",
    "T24n1451_001:0209c12": "既不許苾芻磨爪，苾芻染衣或復熏鉢，爪有",
    "T24n1451_001:0209c13": "垢生形色醜惡，持鉢乞食俗人見時作如是",
    "T24n1451_001:0209c14": "語：「聖者！何故指爪不淨？」彼以事答，報言：「聖者！",
    "T24n1451_001:0209c15": "何不除刮？」答言：「世尊不許。」報曰：「爪上持垢，豈",
    "T24n1451_001:0209c16": "是清淨？」以緣白佛，佛言：「若除垢時應可磨甲，",
    "T24n1451_001:0209c17": "不應為好揩使光生。」",
    "T24n1451_001:0209c18": "佛在王舍城，其影勝王發如是念：「每至春秋",
    "T24n1451_001:0209c19": "節變，新穀初果必先奉佛及諸聖眾，後方",
    "T24n1451_001:0209c20": "自食。」時彼大臣以新熟菴沒羅果此果大如桃，而生熟",
    "T24n1451_001:0209c21": "難知。有四種差別不同：菴摩洛迦大如酸棗，唯堪為藥奉上大王。王曰：「可持此",
    "T24n1451_001:0209c22": "果先奉佛僧。」臣便微笑，王曰：「卿何故笑？」對曰：",
    "T24n1451_001:0209c23": "「大王謂臣未奉佛眾？已先奉訖。」王曰：「恐卿不",
    "T24n1451_001:0209c24": "知，由是因緣，我今奉施聖眾千樹果林。」對曰：",
    "T24n1451_001:0209c25": "「此誠妙事臣實隨喜。」即便以千樹果林，奉施",
    "T24n1451_001:0209c26": "四方一切聖眾，并設大會慶讚福田。此林昔",
    "T24n1451_001:0209c27": "時結果極繁，假使摩揭陀國所有人眾大聚",
    "T24n1451_001:0209c28": "會時，共食斯果亦皆充足。王以此林施",
    "T24n1451_001:0209c29": "僧伽已，時諸苾芻見果小時氣味香美，悉",
    "T24n1451_001:0210a01": "來噉食遂令都盡。有餘國王要須此果，便",
    "T24n1451_001:0210a02": "令使者詣影勝王處求菴沒羅。彼告使曰：「我",
    "T24n1451_001:0210a03": "有果林已施僧眾，汝今可往隨眾乞求。」使者",
    "T24n1451_001:0210a04": "往竹林園，是時六眾常在寺門，遞看無闕。時",
    "T24n1451_001:0210a05": "鄔波難陀門所經行，使者既至禮尊者足，白",
    "T24n1451_001:0210a06": "言：「聖者！我是某國王使，王遣我來求菴沒羅",
    "T24n1451_001:0210a07": "果，仁若有者幸見分張。」鄔波難陀報使者曰：",
    "T24n1451_001:0210a08": "「汝今可往詣果園所，隨欲多少任意將去。」使",
    "T24n1451_001:0210a09": "至林所周遍觀察，唯覩空條竟無一果，遂便",
    "T24n1451_001:0210a10": "還白空林無果。鄔波難陀即將使者共詣林",
    "T24n1451_001:0210a11": "中，遍觀察已，報曰：「汝可昇此高樹。」使者即",
    "T24n1451_001:0210a12": "上，既不見果，又告曰：「汝向東枝。」南西北枝悉",
    "T24n1451_001:0210a13": "皆令上，彼遍昇上竟無所得，遂便下樹問言：",
    "T24n1451_001:0210a14": "「聖者！豈此樹林今歲無果？」報言：「賢首！猶如往",
    "T24n1451_001:0210a15": "年結子，今歲亦然。」「若如是者，今年風雨令子",
    "T24n1451_001:0210a16": "落耶？」答言：「不爾。」問曰：「何無？」答曰：「此果小時我",
    "T24n1451_001:0210a17": "等食盡。」時彼使人還至王所，以事具白。王曰：",
    "T24n1451_001:0210a18": "「善哉！我本期心令聖眾食。」彼使悒然辭歸本",
    "T24n1451_001:0210a19": "國。時摩揭陀國因有大會眾人聚集，問苾",
    "T24n1451_001:0210a20": "芻曰：「聖者！何故今年千樹果林咸不結子？」答",
    "T24n1451_001:0210a21": "言：「賢首！非不結實，乃至我等食盡。」報言：「聖者！",
    "T24n1451_001:0210a22": "比來此果成熟之時，摩揭陀境所有人眾食",
    "T24n1451_001:0210a23": "皆充足，只由仁等從小食盡，遂令無果。斯非",
    "T24n1451_001:0210a24": "善事。」答曰：「此之果林，王不與汝國內諸人，但",
    "T24n1451_001:0210a25": "奉僧眾，由是共食斯何過焉？」時諸人眾聞是",
    "T24n1451_001:0210a26": "語已，共生嫌恥：「沙門釋子尚不知足，況我",
    "T24n1451_001:0210a27": "俗流？」苾芻白佛，佛作是念：「由其食果有斯過",
    "T24n1451_001:0210a28": "失，故諸苾芻不應食果。若食者得越法罪。」如",
    "T24n1451_001:0210a29": "佛所言：「不應食果。」時有信心長者，將小菴沒",
    "T24n1451_001:0210b01": "羅香果來施苾芻。苾芻報曰：「佛不聽食。」諸長",
    "T24n1451_001:0210b02": "者言：「佛未出時，我等諸人悉以外道而為福",
    "T24n1451_001:0210b03": "田，廣說如上，乃至慈悲受我微施。」諸苾芻白",
    "T24n1451_001:0210b04": "佛，佛言：「至核鞕時食之無犯。」復有信心長者，",
    "T24n1451_001:0210b05": "以熟菴沒羅果來施苾芻，廣說如前，乃至",
    "T24n1451_001:0210b06": "受我微施。時諸苾芻不敢受食，以緣白佛，佛",
    "T24n1451_001:0210b07": "言：「核鞕已後，乃至於熟悉皆應食，勿起疑心。」",
    "T24n1451_001:0210b08": "緣在室羅伐城。時有苾芻身嬰患苦，到醫人",
    "T24n1451_001:0210b09": "所報言：「我有如是病苦，幸為處方。」醫人報",
    "T24n1451_001:0210b10": "曰：「宜可服酥令身潤膩，我當施與瀉利之",
    "T24n1451_001:0210b11": "藥。」彼便服酥。復患於渴，醫來問曰：「聖者！好",
    "T24n1451_001:0210b12": "不？」答言：「賢首！我更患渴。」醫曰：「持餘甘子。」苾芻",
    "T24n1451_001:0210b13": "手把，醫見問曰：「渴得除未？」答言：「未除。」醫曰：",
    "T24n1451_001:0210b14": "「聖者！豈可不持餘甘子耶？」答曰：「現在手中。」報",
    "T24n1451_001:0210b15": "言：「可著口中。」即便置口，他日醫復來問：「渴得",
    "T24n1451_001:0210b16": "可未？」答曰：「今猶未可。」醫曰：「豈不口中持餘",
    "T24n1451_001:0210b17": "甘子？」答：「已在口中。」「應可嚼之。」報曰：「世尊不許。」",
    "T24n1451_001:0210b18": "醫曰：「世尊大悲必應垂許。」苾芻白佛，佛言：「應",
    "T24n1451_001:0210b19": "嚼。」嚼已外棄，不敢咽下，渴猶不除。醫曰：「何不",
    "T24n1451_001:0210b20": "咽汁？」報言：「非時食者，世尊不許。」以緣白佛，佛",
    "T24n1451_001:0210b21": "言：「我今聽許，有五種果，若病無病、時與非時，",
    "T24n1451_001:0210b22": "食之無犯。」如佛所言：「有五種果若病無病、",
    "T24n1451_001:0210b23": "時與非時，食無犯者。」苾芻不知云何為五？",
    "T24n1451_001:0210b24": "佛言：「所謂餘甘子梵云菴摩洛迦，此云餘甘子，廣州大有，與上菴沒羅全別，為聲相濫",
    "T24n1451_001:0210b25": "人皆惑之，故為注出是掌中觀者、訶梨勒、毘醯勒、畢鉢梨、胡椒。",
    "T24n1451_001:0210b26": "此之五藥，有病無病、時與非時，隨意皆食，勿",
    "T24n1451_001:0210b27": "致疑惑。」",
    "T24n1451_001:0210b28": "根本說一切有部毘奈耶雜事卷第一"
}