{
    "T15n0639_004:0568b14": "月燈三昧經卷第四(丹如來出城品第一之二)",
    "T15n0639_004:0568b16": "高齊天竺三藏那連提耶舍譯",
    "T15n0639_004:0568b17": "爾時，婆伽婆在大眾中示教利喜已，即從坐",
    "T15n0639_004:0568b18": "起出王舍城，詣耆闍崛山敷座而坐，諸比丘",
    "T15n0639_004:0568b19": "眾及諸天、龍、夜叉、乾闥婆、阿修羅、迦樓羅、緊",
    "T15n0639_004:0568b20": "那羅、摩睺羅伽前後圍繞。爾時，月光童子、八",
    "T15n0639_004:0568b21": "百億人，并天龍八部、諸鬼、神等，及餘世界十",
    "T15n0639_004:0568b22": "那由他諸菩薩眾，持諸寶鬘、塗香、末香、衣服、",
    "T15n0639_004:0568b23": "幡花、種種音樂、建立幢蓋、懸諸繒幡，出王舍",
    "T15n0639_004:0568b24": "城向耆闍崛山詣如來所，頭面禮足繞無量",
    "T15n0639_004:0568b25": "匝，以已所持花、香、衣服、寶蓋、幢幡、擊諸音樂",
    "T15n0639_004:0568b26": "設大供養。設供養已曲躬恭敬，為問法故却",
    "T15n0639_004:0568b27": "坐一面。",
    "T15n0639_004:0568b28": "爾時，月光童子作如是言：「我於如來、應供、正",
    "T15n0639_004:0568b29": "遍知欲有所問，惟願聽許。」爾時，世尊告童子",
    "T15n0639_004:0568c01": "言：「如來、應、正遍知隨汝所欲恣汝問之，汝所",
    "T15n0639_004:0568c02": "問者則能利益無量眾生，吾當為汝分別解",
    "T15n0639_004:0568c03": "說，令汝心喜。」爾時，月光童子既蒙聽許即白",
    "T15n0639_004:0568c04": "佛言：「菩薩摩訶薩成就幾法能得如是一切",
    "T15n0639_004:0568c05": "諸法體性平等無戲論三昧？」爾時，佛告月光",
    "T15n0639_004:0568c06": "童子言：「菩薩摩訶薩成就四法能得如是一",
    "T15n0639_004:0568c07": "切諸法體性平等無戲論三昧。「何等為四？一",
    "T15n0639_004:0568c08": "者、善學柔軟，同住安隱到調伏地，能忍毀辱，",
    "T15n0639_004:0568c09": "見法除慢，是為初法。菩薩若能成就如是，便",
    "T15n0639_004:0568c10": "能得是一切諸法體性平等無戲論三昧。",
    "T15n0639_004:0568c11": "「復次，童子！菩薩摩訶薩成就善戒、清淨戒、第",
    "T15n0639_004:0568c12": "一善清淨戒、不濁戒、不缺戒、不穿戒、不雜戒、",
    "T15n0639_004:0568c13": "無定色戒、自在戒、不可呵戒、不退落戒、無所",
    "T15n0639_004:0568c14": "依戒、無所取戒、無所得戒、聖所讚戒、智所讚",
    "T15n0639_004:0568c15": "戒，童子！是為第二。菩薩具足是法，能得一",
    "T15n0639_004:0568c16": "切諸法體性平等無戲論三昧。",
    "T15n0639_004:0568c17": "「復次，童子！菩薩摩訶薩深怖三界起驚畏心、",
    "T15n0639_004:0568c18": "厭離三界起不染心、不著三界起逼惱心、為",
    "T15n0639_004:0568c19": "脫三界苦眾生故起大悲心、趣向阿耨多羅",
    "T15n0639_004:0568c20": "三藐三菩提發大精進心，童子！是為第三。",
    "T15n0639_004:0568c21": "菩薩成就如是，能得一切諸法體性平等無",
    "T15n0639_004:0568c22": "戲論三昧。",
    "T15n0639_004:0568c23": "「復次，童子！菩薩摩訶薩求於多聞無有厭足，",
    "T15n0639_004:0568c24": "為重於法不求財利、為重於智不求名聞，隨",
    "T15n0639_004:0568c25": "聞受持、為他廣說、顯示其義，以悲愍故不為",
    "T15n0639_004:0568c26": "親屬，菩薩復作是念：『云何能令前聽法眾生",
    "T15n0639_004:0568c27": "於無上菩提速得不退轉？』是為第四。菩薩成",
    "T15n0639_004:0568c28": "就如是，能得一切諸法平等無戲論三昧。「童",
    "T15n0639_004:0568c29": "子當知：此三昧法門，無量諸佛之所演說、無",
    "T15n0639_004:0569a01": "量諸佛之所讚歎、無量諸佛之所諮嗟、無量",
    "T15n0639_004:0569a02": "諸佛之所顯示、無量諸佛之所修習。」爾時，世",
    "T15n0639_004:0569a03": "尊而說偈言：",
    "T15n0639_004:0569a04": "「我念不思那由劫，　　有佛號曰音聲身，",
    "T15n0639_004:0569a05": "　彼音聲身如來尊，　　在世壽命六千歲；",
    "T15n0639_004:0569a06": "　彼佛次前復有佛，　　號智自在世所愛，",
    "T15n0639_004:0569a07": "　彼智自在正遍知，　　壽命一萬二千歲；",
    "T15n0639_004:0569a08": "　彼佛次前有佛號，　　威德自在大勢力，",
    "T15n0639_004:0569a09": "　彼威德佛人中尊，　　壽命七萬六千歲；",
    "T15n0639_004:0569a10": "　彼佛次前復有佛，　　號大自在自然智，",
    "T15n0639_004:0569a11": "　彼大自在天人師，　　壽命滿足千萬歲；",
    "T15n0639_004:0569a12": "　彼佛次前復有佛，　　其佛號曰梵聲師，",
    "T15n0639_004:0569a13": "　彼梵聲佛兩足尊，　　壽命滿足一億歲；",
    "T15n0639_004:0569a14": "　彼佛次前復有佛，　　號眾自在最勝離，",
    "T15n0639_004:0569a15": "　彼眾自在無比尊，　　壽命滿足六億歲；",
    "T15n0639_004:0569a16": "　彼佛次前復有佛，　　其佛號曰聲自在，",
    "T15n0639_004:0569a17": "　彼音自在婆伽婆，　　壽命滿足千萬歲；",
    "T15n0639_004:0569a18": "　彼佛次前復有佛，　　號曰聲上為世燈，",
    "T15n0639_004:0569a19": "　彼聲上佛世導師，　　壽命一萬四千歲；",
    "T15n0639_004:0569a20": "　彼佛次前復有佛，　　號滿月面普名稱，",
    "T15n0639_004:0569a21": "　彼滿月面普名稱，　　住世壽命一日夜；",
    "T15n0639_004:0569a22": "　彼佛次前復有佛，　　其佛號曰日面滿，",
    "T15n0639_004:0569a23": "　彼日面佛無比尊，　　壽命一萬八千歲；",
    "T15n0639_004:0569a24": "　彼佛次前復有佛，　　其佛號曰梵面親，",
    "T15n0639_004:0569a25": "　彼梵面親兩足尊，　　壽命二萬三千歲；",
    "T15n0639_004:0569a26": "　彼佛次前復有佛，　　其佛號曰梵婆藪，",
    "T15n0639_004:0569a27": "　彼梵婆藪天人師，　　壽命一萬八千歲。",
    "T15n0639_004:0569a28": "　如是等佛同一劫，　　其數二百世導師，",
    "T15n0639_004:0569a29": "　汝聽我今說佛名，　　皆是三界世間親：",
    "T15n0639_004:0569b01": "　無毀身佛、普音佛、　　遍威德佛、遍聲佛、",
    "T15n0639_004:0569b02": "　聲供養佛、名聲佛、　　聲身勇佛、聲身淨、",
    "T15n0639_004:0569b03": "　智起智知善聰佛、　　智光映蔽智等起、",
    "T15n0639_004:0569b04": "　智焰聚佛、智勇佛、　　梵上梵命梵善佛、",
    "T15n0639_004:0569b05": "　善梵天佛、勝梵聲、　　梵音梵天梵施佛、",
    "T15n0639_004:0569b06": "　威力威主善威佛、　　威德自在起威佛、",
    "T15n0639_004:0569b07": "　威德眼佛、善勝佛、　　怖上怖慧善可怖、",
    "T15n0639_004:0569b08": "　可怖面佛、怖起佛、　　可怖怖上見實佛、",
    "T15n0639_004:0569b09": "　善眼月上勝導師、　　深遠音佛、無邊音、",
    "T15n0639_004:0569b10": "　淨音自在淨音佛、　　無量音佛、善現聲、",
    "T15n0639_004:0569b11": "　魔力音壞善眼佛、　　善眼淨面淨眼佛、",
    "T15n0639_004:0569b12": "　無量眼佛、普眼佛、　　善普眼佛、勝眼佛、",
    "T15n0639_004:0569b13": "　眼映蔽佛、不毀眼、　　調伏上佛、調伏佛、",
    "T15n0639_004:0569b14": "　善調心佛、善調佛、　　寂根寂意寂上佛、",
    "T15n0639_004:0569b15": "　寂德極寂到定岸、　　寂心無上如來尊、",
    "T15n0639_004:0569b16": "　住邊寂佛、善調心、　　善調寂根定意佛、",
    "T15n0639_004:0569b17": "　寂上寂德熾盛佛、　　度寂彼岸定勇佛、",
    "T15n0639_004:0569b18": "　眾因陀羅王眾佛、　　眾自在佛、映蔽眾、",
    "T15n0639_004:0569b19": "　眾勝淨智大眾主、　　眾主勇健大眾佛、",
    "T15n0639_004:0569b20": "　勝眾解脫正遍知、",
    "T15n0639_004:0569b21": "　見法法幢法起佛、　　法體性起法力佛、",
    "T15n0639_004:0569b22": "　法佛妙法勇健佛、　　自性法起決定佛。",
    "T15n0639_004:0569b23": "　如此自性法起佛，　　合有八億皆同號，",
    "T15n0639_004:0569b24": "　是佛出於第二劫，　　斯等如來我曾供。",
    "T15n0639_004:0569b25": "　自性法起決定佛，　　若有得聞其名者，",
    "T15n0639_004:0569b26": "　聞已受持淨業人，　　速能獲得是三昧。",
    "T15n0639_004:0569b27": "　我今所說牟尼王，　　彼佛次後有餘佛，",
    "T15n0639_004:0569b28": "　不可思議無數劫，　　佛號善勝音王佛。",
    "T15n0639_004:0569b29": "　彼善勝王如來尊，　　壽命七萬六千歲。",
    "T15n0639_004:0569c01": "　是如來尊初會時，　　有羅漢眾三十億，",
    "T15n0639_004:0569c02": "　六通、三明、根調伏，　　具大威德、四神足，",
    "T15n0639_004:0569c03": "　住最後身諸漏盡，　　不為八法之所染。",
    "T15n0639_004:0569c04": "　爾時復有菩薩眾，　　其數合有萬萬億，",
    "T15n0639_004:0569c05": "　得六神通、具辯才，　　於諸法空學究竟，",
    "T15n0639_004:0569c06": "　以神通力遊億剎，　　展轉教化過恒沙，",
    "T15n0639_004:0569c07": "　問諸如來所行道，　　還復住於本世界。",
    "T15n0639_004:0569c08": "　博通一切修多羅，　　遊於世間作燈明，",
    "T15n0639_004:0569c09": "　是謂，佛子！大神力，　　為利眾生遊諸國。",
    "T15n0639_004:0569c10": "　遠離醜穢行梵行，　　不為欲故造諸惡，",
    "T15n0639_004:0569c11": "　常為諸天所憙樂，　　於諸有中無所依。",
    "T15n0639_004:0569c12": "　於空閑處常乞食，　　住於空寂行頭陀，",
    "T15n0639_004:0569c13": "　多聞巧言大福德，　　能於三界無所著。",
    "T15n0639_004:0569c14": "　樂於禪定無所畏，　　於義決定獲辯才，",
    "T15n0639_004:0569c15": "　於辭句義已善學，　　佛子一問悉究竟。",
    "T15n0639_004:0569c16": "　攝護一切諸善業，　　於無量劫修行滿，",
    "T15n0639_004:0569c17": "　常為諸佛之所讚，　　演說解脫道句義。",
    "T15n0639_004:0569c18": "　持戒清淨無穢污，　　如花處水無所著，",
    "T15n0639_004:0569c19": "　於三界中常起厭，　　不為世法之所染。",
    "T15n0639_004:0569c20": "　其心清淨業善淨，　　少欲知足具威德，",
    "T15n0639_004:0569c21": "　安住當來聖德中，　　亦住三明殊勝道。",
    "T15n0639_004:0569c22": "　要在修行非口言，　　自安於法為他說，",
    "T15n0639_004:0569c23": "　為諸如來善攝受，　　委付一切佛法藏。",
    "T15n0639_004:0569c24": "　於三界中起怖畏，　　以寂靜心常修定，",
    "T15n0639_004:0569c25": "　常為諸佛所加護，　　說千億種修多羅。",
    "T15n0639_004:0569c26": "　若說億種修多羅，　　遠離一切世間教，",
    "T15n0639_004:0569c27": "　信於空寂說深義，　　無量名稱德如海。",
    "T15n0639_004:0569c28": "　童子！我於無量劫，　　常讚歎彼無餘間，",
    "T15n0639_004:0569c29": "　我今但說其少分，　　猶如大海水一渧。",
    "T15n0639_004:0570a01": "　彼時善勝音王佛，　　說此寂滅最勝定，",
    "T15n0639_004:0570a02": "　是時三千大千界，　　諸天及人悉充滿。",
    "T15n0639_004:0570a03": "　彼佛說此寂定時，　　爾時大地六種動，",
    "T15n0639_004:0570a04": "　天、人眾數如恒沙，　　安住不退菩提道。",
    "T15n0639_004:0570a05": "　有王最上人中尊，　　號功德力大威神，",
    "T15n0639_004:0570a06": "　具足有於五百子，　　顏貌端正甚壞麗，",
    "T15n0639_004:0570a07": "　有妙夫人數八億，　　悉是王宮內眷屬，",
    "T15n0639_004:0570a08": "　彼功德王所生女，　　合有一千四百億。",
    "T15n0639_004:0570a09": "　是王八月十五日，　　方欲善受八戒齋，",
    "T15n0639_004:0570a10": "　共於八億那由人，　　俱時往詣如來所。",
    "T15n0639_004:0570a11": "　稽首無上兩足尊，　　即於佛前坐一面，",
    "T15n0639_004:0570a12": "　如來知彼心所樂，　　即便為說勝三昧。",
    "T15n0639_004:0570a13": "　是王聞斯三昧已，　　棄捨王位如涕唾，",
    "T15n0639_004:0570a14": "　并捨一切所親愛，　　於彼佛所而出家。",
    "T15n0639_004:0570a15": "　夫人、後宮、調順子、　　及諸女等皆出家，",
    "T15n0639_004:0570a16": "　後宮眷屬及親眾，　　七十六萬那由他。",
    "T15n0639_004:0570a17": "　彼王、妻、子出家者，　　安住勇猛常精進，",
    "T15n0639_004:0570a18": "　經行不住滿八年，　　於經行時便命終。",
    "T15n0639_004:0570a19": "　此大聖王命終已，　　還生本處王宮中，",
    "T15n0639_004:0570a20": "　忽然化生無胎染，　　是時如來猶在世。",
    "T15n0639_004:0570a21": "　其父號曰堅固力、　　其母號曰大智慧，",
    "T15n0639_004:0570a22": "　其王生已白父母：　　『勝音王佛住世不？",
    "T15n0639_004:0570a23": "　時彼勝音王如來，　　曾為我說勝三昧，",
    "T15n0639_004:0570a24": "　非是因緣、非無緣，　　於諸有中唯說一。",
    "T15n0639_004:0570a25": "　一切諸法體性印，　　出千萬億修多羅，",
    "T15n0639_004:0570a26": "　是諸菩薩無上財，　　今佛猶說三昧不？",
    "T15n0639_004:0570a27": "　說法不壞於因果，　　能修最勝八聖道，",
    "T15n0639_004:0570a28": "　如來智慧見世間，　　了知諸法入真諦，",
    "T15n0639_004:0570a29": "　身業、口業皆清淨、　　意業清淨、知見淨，",
    "T15n0639_004:0570b01": "　出過一切諸攀緣，　　是佛猶說三昧耶？",
    "T15n0639_004:0570b02": "　能知諸陰界平等，　　遠離一切諸入相，",
    "T15n0639_004:0570b03": "　證於無生寂滅忍，　　是佛猶說三昧耶？",
    "T15n0639_004:0570b04": "　無礙辯才入寂智，　　達解文字差別智，",
    "T15n0639_004:0570b05": "　能過一切取著事，　　是佛猶說三昧耶？",
    "T15n0639_004:0570b06": "　知諸音聲得欣喜，　　見諸佛已起深樂，",
    "T15n0639_004:0570b07": "　得於聖趣柔軟直，　　佛猶說是三昧耶？",
    "T15n0639_004:0570b08": "　不起瞋怒恒調善，　　發言美好常含笑，",
    "T15n0639_004:0570b09": "　見諸眾生先語慰，　　佛猶說是三昧不？",
    "T15n0639_004:0570b10": "　恭敬尊長無懈倦，　　禮拜供養恒瞻視，",
    "T15n0639_004:0570b11": "　其身清淨具白法，　　法王猶說三昧不？",
    "T15n0639_004:0570b12": "　於諸白法常無厭，　　住於空閑離邪命，",
    "T15n0639_004:0570b13": "　憶念諸地不忘失，　　法王猶說三昧不？",
    "T15n0639_004:0570b14": "　於陰善巧智神通，　　遠離煩惱調伏地，",
    "T15n0639_004:0570b15": "　能斷凡夫語言道，　　法王猶說三昧耶？",
    "T15n0639_004:0570b16": "　常能修進諸勝行，　　遠離犯戒知持犯，",
    "T15n0639_004:0570b17": "　及離一切諸親愛，　　法王猶說三昧耶？",
    "T15n0639_004:0570b18": "　出過一切諸有生，　　自識宿命離諸疑，",
    "T15n0639_004:0570b19": "　其心敬法聞總持，　　佛今猶說三昧耶？",
    "T15n0639_004:0570b20": "　出生深利勝智慧，　　信樂不動如山王，",
    "T15n0639_004:0570b21": "　得總持門不退轉，　　世親猶說三昧不？",
    "T15n0639_004:0570b22": "　常求一切白淨法，　　於惡法中恒遠離，",
    "T15n0639_004:0570b23": "　心不遊入煩惱朋，　　如來猶說是法不？",
    "T15n0639_004:0570b24": "　諸學究竟得自在，　　於諸禪定已窮盡，",
    "T15n0639_004:0570b25": "　智慧能令信欣喜，　　說法牟尼猶在不？",
    "T15n0639_004:0570b26": "　勝智增長知生智、　　無量智慧平等智、",
    "T15n0639_004:0570b27": "　知於諸趣隨生智，　　牟尼王說是勝法；",
    "T15n0639_004:0570b28": "　信心出家捨俗地，　　不著三界無所依，",
    "T15n0639_004:0570b29": "　制伏其心令欣喜，　　是佛說是勝菩提；",
    "T15n0639_004:0570c01": "　於諸法中無執著，　　常能攝受一切法，",
    "T15n0639_004:0570c02": "　於諸業果信不動，　　最勝世尊說是法；",
    "T15n0639_004:0570c03": "　戒律持犯果報智，　　滅於一切諸諍論，",
    "T15n0639_004:0570c04": "　能說非違非諍地，　　兩足牟尼說是法；",
    "T15n0639_004:0570c05": "　受於忍辱無瞋怒，　　於諸問答能善巧，",
    "T15n0639_004:0570c06": "　知諸法句差別智，　　大悲世尊說是法；",
    "T15n0639_004:0570c07": "　知於過去、未來際，　　能知三世佛法性，",
    "T15n0639_004:0570c08": "　知於三世分段智，　　自然世尊說是法；",
    "T15n0639_004:0570c09": "　常能係心於一處、　　常能安身於聖地，",
    "T15n0639_004:0570c10": "　於諸威儀常不改，　　人中牛王說是法；",
    "T15n0639_004:0570c11": "　有慚有愧自莊嚴，　　知於世間應時語，",
    "T15n0639_004:0570c12": "　一切常舒布施手，　　無上世親說是法；",
    "T15n0639_004:0570c13": "　常能攝心有慚愧，　　亦常厭離惡不善，",
    "T15n0639_004:0570c14": "　隨順頭陀常分衛，　　牟尼王尊說勝法；",
    "T15n0639_004:0570c15": "　常懷慚愧恒欣喜，　　於尊供養恒恭敬，",
    "T15n0639_004:0570c16": "　遠離憍慢修禮拜，　　如來說是勝妙法；",
    "T15n0639_004:0570c17": "　策下劣心令其安，　　自能測量智分齊，",
    "T15n0639_004:0570c18": "　遠離無知諸障礙，　　如是勝人說是法；",
    "T15n0639_004:0570c19": "　能入心智語言智，　　決定能知諸言辭，",
    "T15n0639_004:0570c20": "　遠離一切無利事，　　法王如來說是法；",
    "T15n0639_004:0570c21": "　常得親近善知識，　　遠離一切不善者，",
    "T15n0639_004:0570c22": "　常得信佛不放逸，　　牟尼說是無上法；",
    "T15n0639_004:0570c23": "　知世假名但言說，　　常厭一切世間苦，",
    "T15n0639_004:0570c24": "　於利得失無憂喜，　　牟尼說是最勝法；",
    "T15n0639_004:0570c25": "　若得恭敬心不高、　　不得恭敬心放捨、",
    "T15n0639_004:0570c26": "　得稱實歎心不喜，　　是世間師說是法；",
    "T15n0639_004:0570c27": "　常捨一切諸惡道，　　不與俗流相交通，",
    "T15n0639_004:0570c28": "　於出家眾亦不參，　　自然智者說是法；",
    "T15n0639_004:0570c29": "　勇者遠離非行處，　　於佛所行常安住，",
    "T15n0639_004:0571a01": "　威儀具足心善調，　　如是法母佛所說；",
    "T15n0639_004:0571a02": "　常遠一切凡愚法、　　亦遠一切污家法，",
    "T15n0639_004:0571a03": "　常護一切諸佛法，　　是法大智之所說；",
    "T15n0639_004:0571a04": "　少言美妙善相應，　　於他人處能軟語，",
    "T15n0639_004:0571a05": "　如法降伏諸怨敵，　　大智慧日之教法；",
    "T15n0639_004:0571a06": "　知時節量諸飲食，　　慎勿委信凡夫法，",
    "T15n0639_004:0571a07": "　若遇苦緣心不慼，　　是為如來善勝教；",
    "T15n0639_004:0571a08": "　若見貧人令得財、　　若見破戒起悲救，",
    "T15n0639_004:0571a09": "　以悲愍心為開曉，　　如是勝法如來教；",
    "T15n0639_004:0571a10": "　常以法攝諸眾生，　　及捨一切諸財物，",
    "T15n0639_004:0571a11": "　於諸八法無貯畜，　　如來大聖所說教；",
    "T15n0639_004:0571a12": "　讚歎持戒訶破戒，　　堅持淨戒不詐偽，",
    "T15n0639_004:0571a13": "　不積資財能棄捨，　　此是如來最勝教；",
    "T15n0639_004:0571a14": "　深心啟請諸師長，　　隨所言說悉能行，",
    "T15n0639_004:0571a15": "　常能親近諸法師，　　如是如來最勝教；",
    "T15n0639_004:0571a16": "　心常愛樂恒恭敬，　　亦恒安住於正見，",
    "T15n0639_004:0571a17": "　於諸善業能決定，　　如是如來最勝教；",
    "T15n0639_004:0571a18": "　造諸善行為上首，　　善巧方便棄捨相，",
    "T15n0639_004:0571a19": "　遠離於想及事相，　　是為如來無上教；",
    "T15n0639_004:0571a20": "　於修多羅能解知，　　實諦句義善修學，",
    "T15n0639_004:0571a21": "　證解脫智常善巧，　　是為如來最勝教；",
    "T15n0639_004:0571a22": "　發言出於揩正語，　　心境相稱詞決定，",
    "T15n0639_004:0571a23": "　有所宣說無有疑，　　是為如來最勝教；",
    "T15n0639_004:0571a24": "　常應修習諸法空，　　安住戒力無所畏，",
    "T15n0639_004:0571a25": "　遊行一切寂定處，　　是為如來最勝教；",
    "T15n0639_004:0571a26": "　不求親愛及利養，　　其心無有諸諂曲，",
    "T15n0639_004:0571a27": "　遠離一切諸惡見，　　是為如來最勝教；",
    "T15n0639_004:0571a28": "　於陀羅尼得勝辯，　　智慧照明廣無邊，",
    "T15n0639_004:0571a29": "　說法不斷辯才淨，　　是為如來最勝教；",
    "T15n0639_004:0571b01": "　於四法門久修習，　　能入於行最賢善，",
    "T15n0639_004:0571b02": "　於此佛教奉修行，　　是為如來最勝教；",
    "T15n0639_004:0571b03": "　於佛所說隨順忍，　　安住彼忍離諸過，",
    "T15n0639_004:0571b04": "　遠離非智住於智，　　是為如來最勝教；",
    "T15n0639_004:0571b05": "　以智住於方便地，　　修習菩薩善巧行，",
    "T15n0639_004:0571b06": "　為善丈夫所修行，　　是為諸佛最勝教；",
    "T15n0639_004:0571b07": "　常離不應方便者，　　如來說此為佛地，",
    "T15n0639_004:0571b08": "　若與智和佛隨喜，　　是名如來最勝教；",
    "T15n0639_004:0571b09": "　佛地廣大非二乘，　　凡愚無智生毀謗，",
    "T15n0639_004:0571b10": "　智者諸佛所攝受，　　是名如來最勝教。",
    "T15n0639_004:0571b11": "　如來善知此法門，　　諸天恭敬所供養、",
    "T15n0639_004:0571b12": "　千億梵眾恒隨喜，　　如來猶說三昧不？",
    "T15n0639_004:0571b13": "　無量千龍恒禮拜、　　緊那金翅常讚歎，",
    "T15n0639_004:0571b14": "　菩提樹下所得者，　　如來猶說三昧不？",
    "T15n0639_004:0571b15": "　常為智人所求者，　　是善勝法之資財，",
    "T15n0639_004:0571b16": "　非為財施無上藥，　　如來猶說三昧不？",
    "T15n0639_004:0571b17": "　智慧腑藏辯無盡，　　能出億妙修多羅，",
    "T15n0639_004:0571b18": "　善知三界如實智，　　如來猶說三昧不？",
    "T15n0639_004:0571b19": "　說於船筏渡彼岸，　　不為四瀑之所漂，",
    "T15n0639_004:0571b20": "　令名聞鬘得增長，　　是以說此三昧定。",
    "T15n0639_004:0571b21": "　讚歎十種最勝力、　　及讚人中大牛王，",
    "T15n0639_004:0571b22": "　菩薩功德勝無盡，　　正由得是三昧故；",
    "T15n0639_004:0571b23": "　說於慈心除瞋恚，　　行大悲人大喜、捨，",
    "T15n0639_004:0571b24": "　於大乘者得穌息，　　正由說此勝三昧；",
    "T15n0639_004:0571b25": "　為師子吼說勝行，　　此是佛智勝阿含，",
    "T15n0639_004:0571b26": "　一切諸法體性印，　　如是三昧佛所說；",
    "T15n0639_004:0571b27": "　能招一切種智智，　　求菩提者之園苑，",
    "T15n0639_004:0571b28": "　此能破壞魔軍眾，　　謂是佛說勝寂定；",
    "T15n0639_004:0571b29": "　能生正覺之功德，　　是一切法自性印，",
    "T15n0639_004:0571c01": "　無生寂滅妙法印，　　導師所說勝三昧；",
    "T15n0639_004:0571c02": "　於住法者作明術，　　在怨讎中而不現，",
    "T15n0639_004:0571c03": "　如法降伏諸魔官，　　導師說是勝三昧；",
    "T15n0639_004:0571c04": "　顯示無礙辯才地、　　諸力、解脫及諸根、",
    "T15n0639_004:0571c05": "　最勝十八不共法，　　由斯三昧得是法。",
    "T15n0639_004:0571c06": "　求十力者之實法、　　諸佛勝智之本因，",
    "T15n0639_004:0571c07": "　佛大丈夫所說法，　　憐愍救護世間故。",
    "T15n0639_004:0571c08": "　最勝佛子所攝受、　　求解脫者所欲樂，",
    "T15n0639_004:0571c09": "　聞是寂靜難見定，　　為諸佛子之所愛。",
    "T15n0639_004:0571c10": "　諸佛滿足智慧處，　　智慧菩薩起求心，",
    "T15n0639_004:0571c11": "　其心清淨無煩惱，　　應修如是寂滅定；",
    "T15n0639_004:0571c12": "　身業清淨、口亦淨，　　如來為示解脫門，",
    "T15n0639_004:0571c13": "　無有雜穢愛欲縛，　　應當勤修是三昧；",
    "T15n0639_004:0571c14": "　不生貪愛、瞋恚地，　　速能獲得大智慧，",
    "T15n0639_004:0571c15": "　能起於明滅無明，　　是故應修寂滅定；",
    "T15n0639_004:0571c16": "　求解脫者令得滿、　　求三昧者必剋獲，",
    "T15n0639_004:0571c17": "　離譏毀譽如來眼，　　應當修習是三昧；",
    "T15n0639_004:0571c18": "　遊行通力多佛剎，　　神足能見諸佛德，",
    "T15n0639_004:0571c19": "　陀羅尼門得不難，　　應修如是勝寂定；",
    "T15n0639_004:0571c20": "　加持念根得菩提，　　亦能加持見多佛，",
    "T15n0639_004:0571c21": "　以微細智說無生，　　修是三昧得不難。",
    "T15n0639_004:0571c22": "　不應法者難覺悟，　　遠離一切文字故，",
    "T15n0639_004:0571c23": "　不以音聲能了解，　　曾不聞定故不知。",
    "T15n0639_004:0571c24": "　智慧菩薩已解了，　　如法王說而能知，",
    "T15n0639_004:0571c25": "　寂滅無毀能測量，　　但為救度世間故。",
    "T15n0639_004:0571c26": "　勇猛精進能善持，　　堅固護念恒不失，",
    "T15n0639_004:0571c27": "　盡苦智慧及滅智，　　佛猶說是三昧不？",
    "T15n0639_004:0571c28": "　演說一切法無生、　　亦說一切諸有生，",
    "T15n0639_004:0571c29": "　諸佛如來妙智最，　　佛猶說是三昧不？』",
    "T15n0639_004:0572a01": "　是法童子所顯示，　　八十億千那由他，",
    "T15n0639_004:0572a02": "　得勝隨順音聲忍，　　不退轉於勝菩提。",
    "T15n0639_004:0572a03": "　堅固力王報子言：　　『是佛、世尊今猶在。』",
    "T15n0639_004:0572a04": "　王問童子如是言：　　『汝於何處聞是法？』",
    "T15n0639_004:0572a05": "　子言：『聽我，剎利王！　　我曾見於十億佛，",
    "T15n0639_004:0572a06": "　於一劫中悉供養，　　具足諮問此寂定。",
    "T15n0639_004:0572a07": "　已於九十四劫中，　　常得了知宿命智，",
    "T15n0639_004:0572a08": "　從此不生胞胎中，　　正由修此三昧力。",
    "T15n0639_004:0572a09": "　於彼佛所恒聽法，　　聞已深信而修習，",
    "T15n0639_004:0572a10": "　我常堅固起此信，　　必證菩提無有疑。",
    "T15n0639_004:0572a11": "　受持讀誦三昧時，　　若有人來問於我，",
    "T15n0639_004:0572a12": "　乃至夢中無疑網，　　要必成於無上道。",
    "T15n0639_004:0572a13": "　我從得於無貪愛，　　自知決定必成佛，",
    "T15n0639_004:0572a14": "　亦常如是起欲樂，　　不知何時得菩提？",
    "T15n0639_004:0572a15": "　為學受持勝三昧，　　若有比丘教我者，",
    "T15n0639_004:0572a16": "　我於彼人生恭敬，　　亦如恭敬於諸佛。",
    "T15n0639_004:0572a17": "　我於彼人教一偈，　　修行菩薩順忍時，",
    "T15n0639_004:0572a18": "　好心瞻仰如善師，　　卑形恭敬而供養。",
    "T15n0639_004:0572a19": "　老、少、中年比丘所，　　慚愧謙下生恭敬，",
    "T15n0639_004:0572a20": "　恭敬於彼得現稱，　　福德後世名增長。",
    "T15n0639_004:0572a21": "　於相違諍不忻樂，　　我時安住於少事，",
    "T15n0639_004:0572a22": "　能知惡業趣惡道、　　能知善業趣善道。",
    "T15n0639_004:0572a23": "　不應法說放逸者，　　於彼聞於不愛語，",
    "T15n0639_004:0572a24": "　亦自思念己惡業，　　凡作業者無失壞。",
    "T15n0639_004:0572a25": "　我時不瞋亦不慢，　　佛說忍力勤修行，",
    "T15n0639_004:0572a26": "　諸佛恒常讚說忍，　　修忍易得菩提道。",
    "T15n0639_004:0572a27": "　我本持戒恒清淨，　　亦令眾生住淨戒；",
    "T15n0639_004:0572a28": "　恒常讚歎戒最上，　　由住淨戒人信受；",
    "T15n0639_004:0572a29": "　恒常讚歎蘭若處，　　亦自安住淨持戒；",
    "T15n0639_004:0572b01": "　勸人修行八戒齋，　　亦復教彼學菩提；",
    "T15n0639_004:0572b02": "　勸人修習淨梵行，　　亦復教彼住法義；",
    "T15n0639_004:0572b03": "　為他顯示菩提道，　　於命終後見多佛。",
    "T15n0639_004:0572b04": "　我念過去世劫時，　　有佛號曰妙聲身，",
    "T15n0639_004:0572b05": "　於彼佛前發弘誓，　　恒安忍力不傾動。",
    "T15n0639_004:0572b06": "　本作如是要誓時，　　歲經八億四千萬，",
    "T15n0639_004:0572b07": "　時魔譏毀來罵辱，　　我心初無有變動。",
    "T15n0639_004:0572b08": "　爾時降伏魔官已，　　知我慈忍堅固力，",
    "T15n0639_004:0572b09": "　以清淨心接足禮，　　五百眾發菩提心。",
    "T15n0639_004:0572b10": "　我於往昔無慳悋，　　恒常讚歎行布施，",
    "T15n0639_004:0572b11": "　大富豐財有譽聲、　　於飢饉時為施主。",
    "T15n0639_004:0572b12": "　若有比丘持是定、　　或能修習為他說，",
    "T15n0639_004:0572b13": "　即自恒常供養彼，　　作是心者令得佛。",
    "T15n0639_004:0572b14": "　我時有彼無上業，　　見佛、世尊人中上，",
    "T15n0639_004:0572b15": "　生生恒受具足戒，　　得為比丘聽法師。",
    "T15n0639_004:0572b16": "　我常樂於頭陀行、　　亦住空寂蘭若林，",
    "T15n0639_004:0572b17": "　不為飲食故諂曲，　　少分所得皆知足。",
    "T15n0639_004:0572b18": "　我一切時無嫉妬、　　亦常不著於居家，",
    "T15n0639_004:0572b19": "　既不著家、不憎妬，　　欣樂蘭若無退失。",
    "T15n0639_004:0572b20": "　我時恒住於慈行，　　設有毀罵不瞋恚，",
    "T15n0639_004:0572b21": "　以慈悲心善調柔，　　名聞花鬘滿十方。",
    "T15n0639_004:0572b22": "　常習少欲而知足，　　樂於苦行修蘭若，",
    "T15n0639_004:0572b23": "　亦恒分衛不厭倦，　　要誓堅固而不動。",
    "T15n0639_004:0572b24": "　習行信心常清淨，　　於如來所信增上，",
    "T15n0639_004:0572b25": "　良由信佛有勝利，　　諸根不缺恒端正。",
    "T15n0639_004:0572b26": "　如佛所說即能行，　　成就如是堅固行，",
    "T15n0639_004:0572b27": "　是堅固行有何利？　　諸天供養喜勸請。",
    "T15n0639_004:0572b28": "　我所演說之功德，　　世間上德及餘德，",
    "T15n0639_004:0572b29": "　其有智人應修學，　　為求菩提道行者。",
    "T15n0639_004:0572c01": "　我今憶念難行行，　　本於往昔常修行，",
    "T15n0639_004:0572c02": "　若今演說時節久，　　共汝相隨向佛所。』",
    "T15n0639_004:0572c03": "　彼大利智勝菩薩，　　獲得具足五神通，",
    "T15n0639_004:0572c04": "　以神足力亦詣佛，　　與梵天王多千萬。",
    "T15n0639_004:0572c05": "　堅固力王心欣喜，　　與諸眷屬億萬眾，",
    "T15n0639_004:0572c06": "　俱共往詣如來尊，　　頂禮接足住佛前。",
    "T15n0639_004:0572c07": "　佛時知王心樂欲，　　即為王說此三昧，",
    "T15n0639_004:0572c08": "　是王聞此三昧已，　　棄捨王位而出家。",
    "T15n0639_004:0572c09": "　其出家已於此定，　　受持、讀誦、為他說，",
    "T15n0639_004:0572c10": "　後時過於六千劫，　　得佛號曰蓮花上。",
    "T15n0639_004:0572c11": "　王有眷屬六百億，　　俱時從王詣佛者，",
    "T15n0639_004:0572c12": "　彼聞如是勝三昧，　　欣喜踊躍亦出家。",
    "T15n0639_004:0572c13": "　其出家者於此定，　　受持、讀誦、為他說，",
    "T15n0639_004:0572c14": "　劫過六十那由他，　　同一劫中悉成佛，",
    "T15n0639_004:0572c15": "　號善調伏智上佛，　　無量人天興供養，",
    "T15n0639_004:0572c16": "　一一諸佛大名稱，　　度脫恒河沙數眾。",
    "T15n0639_004:0572c17": "　堅固力王我身是，　　修行勝妙菩提行；",
    "T15n0639_004:0572c18": "　昔時我子五百人，　　是彼最後護法者。",
    "T15n0639_004:0572c19": "　我於如是千億劫，　　勇猛精進離懈怠，",
    "T15n0639_004:0572c20": "　專心求此勝三昧，　　正為無上菩提故。",
    "T15n0639_004:0572c21": "　童子！若有諸菩薩，　　欲得如此勝定者，",
    "T15n0639_004:0572c22": "　精進勇猛不顧命，　　應當學我勤精進。」",
    "T15n0639_004:0572c23": "月燈三昧經卷第四"
}