{
    "T48n2016_090:0905c21": "宗鏡錄卷第九十",
    "T48n2016_090:0905c23": "慧日永明寺主智覺禪師延壽集",
    "T48n2016_090:0905c24": "夫如上所說。涅槃非有。故經云。設有一法過",
    "T48n2016_090:0905c25": "涅槃者。我亦說如幻如夢。即後學之人。徒勞",
    "T48n2016_090:0905c26": "景慕。答。斯言破著。非壞法性。如觀和尚云。",
    "T48n2016_090:0905c27": "難一切法如幻者。妄法緣生。可許如幻。涅槃",
    "T48n2016_090:0905c28": "真實。又不從緣。如何同幻。故牒釋有二意。一",
    "T48n2016_090:0905c29": "明雖真而亦從緣。雖非緣生。而是緣顯。亦空",
    "T48n2016_090:0906a01": "無性。二明涅槃非幻。為破著涅槃心。云如幻",
    "T48n2016_090:0906a02": "耳。是則破心中涅槃。亦顯涅槃體。即真而成",
    "T48n2016_090:0906a03": "妙有。故知四種涅槃。初後俱有。所以唯識論",
    "T48n2016_090:0906a04": "云。一本來自性清淨涅槃。謂一切法相真如",
    "T48n2016_090:0906a05": "理。雖有客塵。而本性淨。具無數量微妙功德。",
    "T48n2016_090:0906a06": "無生無滅。湛若虛空。一切有情平等共有。與",
    "T48n2016_090:0906a07": "一切法不一不異。離一切相。一切分別。尋思",
    "T48n2016_090:0906a08": "路絕名言道斷。唯真聖者自內所證。其性本",
    "T48n2016_090:0906a09": "寂。故名涅槃。二有餘依涅槃。謂即真如出煩",
    "T48n2016_090:0906a10": "惱障。雖有微苦所依未滅。而障永寂。故名涅",
    "T48n2016_090:0906a11": "槃。三無餘依涅槃。謂即真如出生死苦。煩惱",
    "T48n2016_090:0906a12": "既盡。餘依亦滅。眾苦永寂。故名涅槃。四無住",
    "T48n2016_090:0906a13": "處涅槃。謂即真如出所知障。大悲般若常所",
    "T48n2016_090:0906a14": "輔翼。由斯不住生死涅槃。利樂有情。窮未來",
    "T48n2016_090:0906a15": "際。用而常寂。故名涅槃。問。夫言法身者。",
    "T48n2016_090:0906a16": "心為法家之身。身是積聚義。積集含藏一切",
    "T48n2016_090:0906a17": "萬法。故名為心。即何用更立般若及解脫二",
    "T48n2016_090:0906a18": "法。答。法身即是人。人須有。靈智。故名般若。",
    "T48n2016_090:0906a19": "若得般若照。則顯現法身。故經云。隱名如來",
    "T48n2016_090:0906a20": "藏。顯名為法身。又若得般若。則一切處無著。",
    "T48n2016_090:0906a21": "不為境縛。即是解脫。若顯法身得解脫。功全",
    "T48n2016_090:0906a22": "由般若。非唯此二。法一切萬行。皆由般若成",
    "T48n2016_090:0906a23": "立。故五度如盲。般若如導。若布施無般若。唯",
    "T48n2016_090:0906a24": "得一世榮。後受餘殃債。若持戒無般若。暫生",
    "T48n2016_090:0906a25": "上欲界。還墮泥犁中。若忍辱無般若。報得端",
    "T48n2016_090:0906a26": "正形。不證寂滅忍。若精進無般若。徒興生滅",
    "T48n2016_090:0906a27": "功。不趣真常海。若禪定無般若。但行色界禪。",
    "T48n2016_090:0906a28": "不入金剛定。若萬善無般若。空成有漏因。不",
    "T48n2016_090:0906a29": "契無為果。故知般若。是險惡徑中之導師。迷",
    "T48n2016_090:0906b01": "闇室中之明炬。生死海中之智檝。煩惱病中",
    "T48n2016_090:0906b02": "之良醫。碎邪山之大風。破魔軍之猛將。照",
    "T48n2016_090:0906b03": "幽途之赫日。警昏識之迅雷。抉愚盲之金鎞。",
    "T48n2016_090:0906b04": "沃渴愛之甘露。截癡網之慧刃給貧。乏之",
    "T48n2016_090:0906b05": "寶珠。若般若不明。萬行虛設。祖師云。不識玄",
    "T48n2016_090:0906b06": "旨。徒勞念靜。不可剎那忘照。率爾相違。以此",
    "T48n2016_090:0906b07": "三法不縱不橫。非一非異。能成涅槃祕藏。如",
    "T48n2016_090:0906b08": "大涅槃經云。佛言。我今當令一切眾生。及以",
    "T48n2016_090:0906b09": "我子四部之眾。悉皆安住祕密藏中。我亦復",
    "T48n2016_090:0906b10": "當安住是中。入於涅槃。何等名為祕密之藏。",
    "T48n2016_090:0906b11": "猶如伊字三點。若並則不成伊。縱亦不成。",
    "T48n2016_090:0906b12": "如摩醯首羅面上三目。乃得成伊。三點。若別",
    "T48n2016_090:0906b13": "亦不得成。我亦如是。解脫之法。亦非涅槃。如",
    "T48n2016_090:0906b14": "來之身。亦非涅槃。摩訶般若。亦非涅槃。三法",
    "T48n2016_090:0906b15": "各異。亦非涅槃。我今安住如是三法。為眾生",
    "T48n2016_090:0906b16": "故。名入涅槃。所以云。法身常。種智圓。解脫具。",
    "T48n2016_090:0906b17": "一切皆是佛法。無有優劣。故不縱。三德相冥。",
    "T48n2016_090:0906b18": "同一法界。出法界外。何處別有法。故不橫。能",
    "T48n2016_090:0906b19": "種種建立。故不一。同歸第一義。故不異。雖三",
    "T48n2016_090:0906b20": "而一。雖一而三。一則壞於三諦。異則迷於一",
    "T48n2016_090:0906b21": "實。在境則三諦圓融。在心則三觀俱運。在因",
    "T48n2016_090:0906b22": "則三道相續。在果則三德周圓。如是本末相",
    "T48n2016_090:0906b23": "收。方入大涅槃祕密之藏。古德云。此之三德。",
    "T48n2016_090:0906b24": "不離一如。德用分異。即寂之照為般若。即照",
    "T48n2016_090:0906b25": "之寂為解脫。寂照之體為法身。如一明淨圓",
    "T48n2016_090:0906b26": "珠。明即般若。淨即解脫。圓體法身。約用不",
    "T48n2016_090:0906b27": "同。體不相離。故此三法不縱不橫。不並不別。",
    "T48n2016_090:0906b28": "如天之目。似世之伊。名祕密藏。為大涅槃。又",
    "T48n2016_090:0906b29": "台教類通三軌法。一真性軌。二觀照軌。三資",
    "T48n2016_090:0906c01": "成軌。即是三德。以真性軌為一乘體。此為法",
    "T48n2016_090:0906c02": "身。一切眾生悉一乘故。以觀照軌為般若。只",
    "T48n2016_090:0906c03": "點真性寂而常照。便是觀照第一義空。以資",
    "T48n2016_090:0906c04": "成軌為解脫。只點真性法界。含藏諸行無量",
    "T48n2016_090:0906c05": "眾善。即如來藏。三法。不一不異。如點如意珠",
    "T48n2016_090:0906c06": "中。論光論寶。光寶不與珠一。不與珠異。不縱",
    "T48n2016_090:0906c07": "不橫。三法亦如是。今更廣類通十種三法。",
    "T48n2016_090:0906c08": "一三道。二三識。三三佛性。四三般若。五三菩",
    "T48n2016_090:0906c09": "提。六三大乘。七三身。八三涅槃。九三寶。十",
    "T48n2016_090:0906c10": "三德。此十種三法。通收一切凡聖因果諸法。",
    "T48n2016_090:0906c11": "今引金光玄義。觀心廣釋。十種三法門者。淨",
    "T48n2016_090:0906c12": "名經云。諸佛解脫。當於眾生心行中求。若不",
    "T48n2016_090:0906c13": "觀自心。非己智分。不能開發自身寶藏。今欲",
    "T48n2016_090:0906c14": "論凡夫地之珍寶。即聞修故。明觀心釋也。一",
    "T48n2016_090:0906c15": "觀心明三道者。一煩惱道。過去無明。現在愛",
    "T48n2016_090:0906c16": "取。三支。二業道。過去行。現在有。二支。三苦道。",
    "T48n2016_090:0906c17": "現在識名色六入觸受。未來生死憂悲苦惱。七",
    "T48n2016_090:0906c18": "支。今觀心王即苦道。觀慧數心即煩惱道。觀",
    "T48n2016_090:0906c19": "諸數心即業道。淨名經云。觀身實相。觀佛亦",
    "T48n2016_090:0906c20": "然者。若頭等六分。各各是身。此即多身。若別",
    "T48n2016_090:0906c21": "有一身。則無是處。各各非身。合時亦無。若頭",
    "T48n2016_090:0906c22": "六分求身叵得。現在不住。故不可得。過去因",
    "T48n2016_090:0906c23": "滅。亦不可得。未來未至。亦不可得。如是橫竪",
    "T48n2016_090:0906c24": "求身。畢竟不可得。則是無。無亦不可得。亦有",
    "T48n2016_090:0906c25": "亦無亦不可得。非有非無亦不可得。但有名",
    "T48n2016_090:0906c26": "字。名字為身。如是名字。不在內。非四陰中",
    "T48n2016_090:0906c27": "故。不在外。非色陰中故。不在中間。非色心合",
    "T48n2016_090:0906c28": "故。亦不常自有。非離色心故。當知名無得物",
    "T48n2016_090:0906c29": "之功。物無應名之實。假實既空。名物安在。如",
    "T48n2016_090:0907a01": "此觀身。是觀實相。觀身是假名。假名既如此。",
    "T48n2016_090:0907a02": "觀色受想行識亦如是。即為苦道觀也。觀煩",
    "T48n2016_090:0907a03": "惱道者。煩惱與業。皆是身因。今且取煩惱為",
    "T48n2016_090:0907a04": "身因而觀也。淨名經云。不壞身因而隨一相",
    "T48n2016_090:0907a05": "者。應作四句分別。誰身因果俱壞。誰身因果",
    "T48n2016_090:0907a06": "俱不壞。誰壞果不壞因。誰壞因不壞果。云何",
    "T48n2016_090:0907a07": "身果。父母所生頭等六分是也。云何身因。貪",
    "T48n2016_090:0907a08": "恚癡身口意業等是。今且置三業。觀貪恚癡",
    "T48n2016_090:0907a09": "等。四果。以無常苦空觀智。破貪恚癡。子斷名",
    "T48n2016_090:0907a10": "壞身因。不受後有名壞身果。凡俗之流。名衣",
    "T48n2016_090:0907a11": "好食。長養五陰。縱心適性。放逸貪恚。自惱惱",
    "T48n2016_090:0907a12": "他。一身死壞。復受一身。因果相續。無有邊際。",
    "T48n2016_090:0907a13": "是名因果俱不壞。如犯王憲付栴陀羅。如怨",
    "T48n2016_090:0907a14": "對者自害其體。身既爛壞。四陰亦盡。是為壞",
    "T48n2016_090:0907a15": "果。貪恚癡身因。轉更熾盛。彌淪生死。無得脫",
    "T48n2016_090:0907a16": "期。是為壞果不壞因。以無常觀智。斷五分下",
    "T48n2016_090:0907a17": "因縛。五分下果身由未盡。是名壞身因不壞",
    "T48n2016_090:0907a18": "身果。如此四句存壞不同。皆不隨一相。而隨",
    "T48n2016_090:0907a19": "一相者。所謂修大乘觀。觀一念貪恚癡心。心",
    "T48n2016_090:0907a20": "為自起。為對塵起。為根塵共起。為離根塵起。",
    "T48n2016_090:0907a21": "皆無此義。非自非他。非共非無因。亦非前念",
    "T48n2016_090:0907a22": "滅故起。非生非非生。亦非滅非非滅。如是橫",
    "T48n2016_090:0907a23": "竪求心叵得。心尚無本。何所論壞。是名不",
    "T48n2016_090:0907a24": "壞身因而隨一相。觀業道者。如淨名經云。舉",
    "T48n2016_090:0907a25": "足下足。無非道場。具足一切佛法矣。觀舉足",
    "T48n2016_090:0907a26": "時。為是業舉。為是業者舉。為是業業者共舉。",
    "T48n2016_090:0907a27": "為離業業者舉。若業舉。不關業者。業者舉。不",
    "T48n2016_090:0907a28": "關於業。各既無舉。合亦無舉。合既無舉。離那",
    "T48n2016_090:0907a29": "得舉。舉足既無。下足亦無。觀行既然。住坐臥",
    "T48n2016_090:0907b01": "言語執作。亦復如是。是為觀業道實相。二觀",
    "T48n2016_090:0907b02": "心明三識者。諦觀一念。即空即假即中。即是",
    "T48n2016_090:0907b03": "觀心識於三識。何者。意識託緣發。意。本無其",
    "T48n2016_090:0907b04": "識。緣何所發。又緣中為有識。為無識。若有識。",
    "T48n2016_090:0907b05": "緣即是識。何謂為緣。若無識。那能發識。若意",
    "T48n2016_090:0907b06": "緣合發。二俱無故。合不能發。離亦不可。當知",
    "T48n2016_090:0907b07": "此識不在一處。從眾緣生。從緣生法。我說即",
    "T48n2016_090:0907b08": "是空。於此空中假作分別。是惡識。是善識。是",
    "T48n2016_090:0907b09": "非惡非善識。種種推畫。強謂是非。識若定空。",
    "T48n2016_090:0907b10": "不可作假。識若定假。不可作空。當知空非空。",
    "T48n2016_090:0907b11": "假非假。非空非假。雙亡二邊。正顯中道。一念",
    "T48n2016_090:0907b12": "識中三觀具足。識於三識。亦不得三觀。故淨",
    "T48n2016_090:0907b13": "名云。不觀色。不觀色如。不觀色性。乃至不觀",
    "T48n2016_090:0907b14": "識。不觀識如。不觀識性。雖不得識。不得識如。",
    "T48n2016_090:0907b15": "不得識性。雙照識。識如。識性。宛然無濫。以照",
    "T48n2016_090:0907b16": "識性故。是菴摩羅識。照識如故。是阿賴耶識。",
    "T48n2016_090:0907b17": "亦照亦滅故。是阿陀那識。是名觀心中三識。",
    "T48n2016_090:0907b18": "三觀心三佛性者。一正因佛性。佛名為覺。性",
    "T48n2016_090:0907b19": "名不覺。即是非常非無常。如土內金藏。天魔",
    "T48n2016_090:0907b20": "外道所不能壞。二了因佛性。覺智非常非無",
    "T48n2016_090:0907b21": "常。智與理相應。如人善知金藏。此智不可破",
    "T48n2016_090:0907b22": "壞。三緣因佛性。一切非常非無常。功德善根",
    "T48n2016_090:0907b23": "資助覺知。開顯正性。如耘除草穢。掘出金藏。",
    "T48n2016_090:0907b24": "觀心即中。是正因佛性。即空。是了因佛性。即",
    "T48n2016_090:0907b25": "假。是緣因佛性。復次佛。是覺智也。性者。理極",
    "T48n2016_090:0907b26": "也。能以覺智照其理極。智境相稱。合而言之。",
    "T48n2016_090:0907b27": "名為佛性。今觀五陰心。稱五陰實相。名正因",
    "T48n2016_090:0907b28": "佛性。觀假名實相。名了因佛性。觀諸心數。稱",
    "T48n2016_090:0907b29": "心數實相。名緣因佛性。故經云。佛性者。不即",
    "T48n2016_090:0907c01": "六法。不離六法。此之謂也。四觀心三般若者。",
    "T48n2016_090:0907c02": "一實相般若。非寂非照。即一切種智。二觀照",
    "T48n2016_090:0907c03": "般若。非照而照。即一切智。三方便般若。非寂",
    "T48n2016_090:0907c04": "而寂。即道種智。觀。一念心。即空即假即中。即",
    "T48n2016_090:0907c05": "是三般若。何者。一念心一切心。一切心一心。非",
    "T48n2016_090:0907c06": "一非一切。一念心一切心者。從心生心。雜雜",
    "T48n2016_090:0907c07": "沓沓。長風駛流。不得為喻。日夜常生無量百",
    "T48n2016_090:0907c08": "千萬億眾生。六道輪迴十二鉤鎖。從闇入闇。",
    "T48n2016_090:0907c09": "闇無邊際。皆心之過也。故言一念心一切心。",
    "T48n2016_090:0907c10": "是則凡夫所迷沒處。一切心一心者。若能知過",
    "T48n2016_090:0907c11": "生厭皆自持出。如世小火。燒大[卄/積]薪。置一小",
    "T48n2016_090:0907c12": "珠澄清巨海。能觀心空。從心所生一切心。無",
    "T48n2016_090:0907c13": "不即空。故言一切心一心。如此一心。乃是二乘",
    "T48n2016_090:0907c14": "所迷沒處。非究竟道。雙亡二邊故。煩惱非一",
    "T48n2016_090:0907c15": "非一切。大經云。依智勿依識。識但求樂。凡夫",
    "T48n2016_090:0907c16": "識求妄樂。二乘識求涅槃樂。是故雙亡。不可",
    "T48n2016_090:0907c17": "依止。智則求理。如是觀者。即是一心三智。即",
    "T48n2016_090:0907c18": "空。是觀照般若。一切智。即假。是方便般若。道",
    "T48n2016_090:0907c19": "種智。即中。是實相般若。一切種智。是三智一",
    "T48n2016_090:0907c20": "心中得。即空即假即中。無前無後。不並不別。",
    "T48n2016_090:0907c21": "甚深微妙。最可依止。是為觀心三般若。五觀",
    "T48n2016_090:0907c22": "心三菩提者。一真性菩提。以理為道。二實智",
    "T48n2016_090:0907c23": "菩提。以智慧為道。三方便菩提。以善巧逗會",
    "T48n2016_090:0907c24": "為道。今觀一念之心。即空即假即中。是三菩",
    "T48n2016_090:0907c25": "提心。何者。一心一切心。交橫嫽亂。如絲如",
    "T48n2016_090:0907c26": "砂。如蠶如蛾。為苦為惱。若知即空真諦菩提",
    "T48n2016_090:0907c27": "心。度妄亂心數之眾生。通四住之壅。若即假",
    "T48n2016_090:0907c28": "發菩提心者。空雖免妄亂。經言空亂意眾生。",
    "T48n2016_090:0907c29": "而智眼甚盲闇。復是三無為坑。是大乘怨鳥。",
    "T48n2016_090:0908a01": "未具佛法。不應滅受而取證。若知即假俗諦",
    "T48n2016_090:0908a02": "菩提心。度沈空心數之眾生。通塵沙之壅。分",
    "T48n2016_090:0908a03": "別可否。分別時宜。分別藥病。分別逗會。不",
    "T48n2016_090:0908a04": "住無為。故言即假發菩提心。空是浮心對治。",
    "T48n2016_090:0908a05": "假是沈心對治。由病故有藥。藥存復成病。病",
    "T48n2016_090:0908a06": "去藥止。宜應兩捨。非空非假。雙亡二邊。即發",
    "T48n2016_090:0908a07": "中道第一義諦菩提心。度二邊心數之眾生。",
    "T48n2016_090:0908a08": "通無明壅。以不住法住於中道。故言即中。說",
    "T48n2016_090:0908a09": "時如三次第。觀則不然。一心中具三菩提心",
    "T48n2016_090:0908a10": "也。六觀心三大乘者。一理乘。理性虛通。任運",
    "T48n2016_090:0908a11": "荷諸法故。二隨乘。智隨於境。如蓋隨函。三得",
    "T48n2016_090:0908a12": "乘。若得果故。自解脫。若得機故。令他解脫。觀",
    "T48n2016_090:0908a13": "一念之心。即空即假即中三大乘。何者。雖觀",
    "T48n2016_090:0908a14": "一念心。而實有四運。此心迴轉不已。所謂未",
    "T48n2016_090:0908a15": "念。欲念。正念。念已。從未念運至欲念。從欲念",
    "T48n2016_090:0908a16": "運至正念。從正念運至念已。復更起運。運運",
    "T48n2016_090:0908a17": "無窮。不知休息。如閉目在舟。不覺其疾。觀一",
    "T48n2016_090:0908a18": "運心。即空即假即中。一一運心。亦復如是。從",
    "T48n2016_090:0908a19": "心至心。無不即空即假即中。是則從三諦運",
    "T48n2016_090:0908a20": "至三諦。無不三諦時。若隨四運運入生死。若",
    "T48n2016_090:0908a21": "隨四運運入涅槃。即空之觀。乘於隨乘。運到",
    "T48n2016_090:0908a22": "真諦。即假之觀。乘於得乘。運到俗諦。即中之",
    "T48n2016_090:0908a23": "觀。乘於理乘。運到中諦。三乘即一乘。是乘微",
    "T48n2016_090:0908a24": "妙。第一觀智普賢大人所乘故。七觀心三身",
    "T48n2016_090:0908a25": "者。所謂理法聚名法身。智法聚名報身。功德",
    "T48n2016_090:0908a26": "法聚名應身。諦觀一念心。即空即假即中。即",
    "T48n2016_090:0908a27": "是三身。何者。華嚴經頌云。心如工畫師。造種",
    "T48n2016_090:0908a28": "種五陰。若心緣破戒事。即地獄身。緣無慚憍",
    "T48n2016_090:0908a29": "慢。即畜生身。緣諂曲慳貪。即餓鬼身。緣嫉妬",
    "T48n2016_090:0908b01": "諍競。即脩羅身。緣五戒防五惡。即人身。緣十",
    "T48n2016_090:0908b02": "善防十惡。緣禪定防散亂。即天身。緣無常苦",
    "T48n2016_090:0908b03": "空無相願聲聞身。緣十二因緣法即緣覺身。",
    "T48n2016_090:0908b04": "緣慈悲六度。即菩薩身。緣真如實相。即佛身。",
    "T48n2016_090:0908b05": "登難墜易。多緣諸惡身。故知諸身皆由心造。",
    "T48n2016_090:0908b06": "譬如大地一能生種種牙。若觀五受陰。洞",
    "T48n2016_090:0908b07": "達空無所有。從心所生。一切諸身。皆空無所",
    "T48n2016_090:0908b08": "有。如翻大地。草木傾盡。故言即空。若即空者。",
    "T48n2016_090:0908b09": "永沈灰寂。尚不能於一空心。能起一身。云何",
    "T48n2016_090:0908b10": "能得遊戲五道。以現其身。不能應以佛身得",
    "T48n2016_090:0908b11": "度者。為現佛身。應以三乘四眾天龍八部種種",
    "T48n2016_090:0908b12": "身得度者。皆悉示現。同其事業。為此失故。故",
    "T48n2016_090:0908b13": "言即假。即假同六道身。如是觀身。墮在二邊。",
    "T48n2016_090:0908b14": "非善觀身。善觀身者。大經云。不得身。不得身",
    "T48n2016_090:0908b15": "相。乃至畢竟清淨。為此義。故云即中。言即中",
    "T48n2016_090:0908b16": "者。即是法身。即空者。即是報身。即假者。即是",
    "T48n2016_090:0908b17": "應身。八觀心三涅槃者。一性淨。二圓淨。三方",
    "T48n2016_090:0908b18": "便淨。不生不滅名涅槃。諸法實相。不可染。不",
    "T48n2016_090:0908b19": "可淨。不染即不生。不淨即不滅。不生不滅。名",
    "T48n2016_090:0908b20": "性淨涅槃。修因契理。惑畢竟不生。智畢竟不",
    "T48n2016_090:0908b21": "滅。不生不滅。名圓淨涅槃。寂而常照。機感即",
    "T48n2016_090:0908b22": "生。此生非生。緣謝即滅。此滅非滅。不生不滅。",
    "T48n2016_090:0908b23": "名方便淨涅槃。諦觀心性。本來寂滅。不染不",
    "T48n2016_090:0908b24": "淨。染故名生。淨故名滅。生滅不能毀故常。不",
    "T48n2016_090:0908b25": "能染故淨。不能礙故我。不能受故樂。是為性",
    "T48n2016_090:0908b26": "淨涅槃。若妄念心起。悉以正觀觀之。令此正",
    "T48n2016_090:0908b27": "觀。與法性相應。妄念不能毀。不能染。不能礙。",
    "T48n2016_090:0908b28": "不能受者。名圓淨涅槃。以無緣慈。無生示生。",
    "T48n2016_090:0908b29": "以同體悲。無滅現滅。一切生滅境界外道天魔。",
    "T48n2016_090:0908c01": "不能毀。不能染。不能礙。不能受者。方便淨涅",
    "T48n2016_090:0908c02": "槃。九觀心明三寶者。佛法僧是為三。可尊可",
    "T48n2016_090:0908c03": "重為寶。至理可尊。名法寶。覺理之智可尊。名",
    "T48n2016_090:0908c04": "佛寶。毘盧遮那遍一切處。即事而理。此和可尊。",
    "T48n2016_090:0908c05": "名僧寶。諦觀一念之心。即空即假即中。是三",
    "T48n2016_090:0908c06": "寶。三諦之理不覺故。是法寶。三諦之智能覺",
    "T48n2016_090:0908c07": "故。是佛寶。三諦三智相應和故。是僧寶。無諦",
    "T48n2016_090:0908c08": "智不發。無智諦不顯。智不和。不能大用利益",
    "T48n2016_090:0908c09": "眾生。二種皆可尊可重。是故俱稱為寶。十觀",
    "T48n2016_090:0908c10": "心明三德者。云何三。云何德。法身般若解脫。",
    "T48n2016_090:0908c11": "是為三。常樂我淨。是為德。一法身者。法名",
    "T48n2016_090:0908c12": "可軌。諸佛軌之而得成佛。故經云。諸佛所師",
    "T48n2016_090:0908c13": "所謂法。身者。聚也。一法具一切法。無有缺減",
    "T48n2016_090:0908c14": "故名為身。經云。我身即是一切眾生真善知",
    "T48n2016_090:0908c15": "識。般若者。覺了諸法集散。非集非散。即是",
    "T48n2016_090:0908c16": "覺了三諦之法。解脫者。於諸法無染無住。此",
    "T48n2016_090:0908c17": "三法。皆具常樂我淨之四德。諦觀一念之心。",
    "T48n2016_090:0908c18": "即空即假即中。即空故。一空一切空。無假無",
    "T48n2016_090:0908c19": "中而不空。空無積聚而名藏。藏具足故。名之",
    "T48n2016_090:0908c20": "為德。即假故。一假一切假。無空無中而不假。",
    "T48n2016_090:0908c21": "假攝諸法。亦名為藏。藏具足故。名之為德。即",
    "T48n2016_090:0908c22": "中故。一中一切中。無空無假而不中。中攝一",
    "T48n2016_090:0908c23": "切。亦名為藏。藏具足故。稱之為德。不可思議。",
    "T48n2016_090:0908c24": "不縱不橫。不並不別。諸佛即中為體。故名法",
    "T48n2016_090:0908c25": "身。以即空為命。故名般若。以即既假為力。故名",
    "T48n2016_090:0908c26": "解脫。一一皆常樂我淨。無有缺減。故稱三德。",
    "T48n2016_090:0908c27": "一一皆法界。多所含藏。故稱祕藏。故淨名云。",
    "T48n2016_090:0908c28": "諸佛解脫。當於眾生心行中求。當知我心亦",
    "T48n2016_090:0908c29": "然。眾生亦然。彼我既然。諸佛亦然。心佛及眾",
    "T48n2016_090:0909a01": "生。是三無差別。上十種三數。亦一非一。非",
    "T48n2016_090:0909a02": "一非非一。不思議三法也。始終只是一種三",
    "T48n2016_090:0909a03": "法。在凡為三道。若入聖成三德。其餘約理智",
    "T48n2016_090:0909a04": "行解等。成諸三法。以為眷屬。究竟不動眾生",
    "T48n2016_090:0909a05": "因地三道。成滿諸佛果地三德。本末相在。因",
    "T48n2016_090:0909a06": "果同時。以本有妙理。故名三性。妙理不虛。故",
    "T48n2016_090:0909a07": "名三諦。迷此妙理。故名三障。既有三世輪轉",
    "T48n2016_090:0909a08": "攀緣不息故。名十二因緣具足三苦。若欲反",
    "T48n2016_090:0909a09": "本還原。了達今日三障。即是本來三性。故名",
    "T48n2016_090:0909a10": "三觀。妙理顯現。故名三德。又軌即行人。呼為",
    "T48n2016_090:0909a11": "三法。所照為三諦。所發為三觀。觀成為三智。",
    "T48n2016_090:0909a12": "教他呼為三語。歸宗呼為三趣。得斯意類。一",
    "T48n2016_090:0909a13": "切皆成法門。今又以三軌。類通因中三道。一",
    "T48n2016_090:0909a14": "苦道。二煩惱道。三業道。苦道即真性軌。經",
    "T48n2016_090:0909a15": "云。世間相常住。豈不即彼生死而是法身耶。",
    "T48n2016_090:0909a16": "煩惱道即觀照軌。觀照本照惑。無惑則無照。",
    "T48n2016_090:0909a17": "一切法空是也。資成軌即業道。惡是善資。無",
    "T48n2016_090:0909a18": "惡亦無善。書云。善者是不善人之師。不善者",
    "T48n2016_090:0909a19": "是善人之資。經云。我等念佛故。皆當忍是事。",
    "T48n2016_090:0909a20": "惡不來加。不得用念。所以云。善知識者。提婆",
    "T48n2016_090:0909a21": "達多是。又云。苦即法身。非顯現故名法身。貪",
    "T48n2016_090:0909a22": "恚癡即般若。非能明故名般若。無所可照。性",
    "T48n2016_090:0909a23": "自明了。業行繫縛。皆名解脫。非斷縛而脫。",
    "T48n2016_090:0909a24": "亦無體可繫。亦無能繫。故稱解脫。又先德",
    "T48n2016_090:0909a25": "云。應說。佛地障累盡。故稱解脫。體色實性。即",
    "T48n2016_090:0909a26": "如來身。種智圓明。為大般若。三事即我。何處",
    "T48n2016_090:0909a27": "縱橫。我即三事。若為成別。如是安住。乃大涅",
    "T48n2016_090:0909a28": "槃。良為一切諸佛。即一色心。心為能變。色為",
    "T48n2016_090:0909a29": "所變。所變即相見。能變即自證。體既無別。誰",
    "T48n2016_090:0909b01": "復縱橫。直由不了心緣。生二妄想。相縛麁重。",
    "T48n2016_090:0909b02": "遂成羈礙。迷執色相。為我所身。我所身生。實",
    "T48n2016_090:0909b03": "由癡闇。癡闇覆故。見死見生。生死相漂。心亦",
    "T48n2016_090:0909b04": "流轉。流轉之苦。素在身心。若能了心及境。則",
    "T48n2016_090:0909b05": "妄想不生。相縛既除麁重亦遣。永絕羈礙。遂",
    "T48n2016_090:0909b06": "成解脫。通達色相。皆藏性現。無復我所。即如",
    "T48n2016_090:0909b07": "來身。照阿陀那甚深細處。癡闇不覆。為摩訶",
    "T48n2016_090:0909b08": "般若。悟斯本性。由來不生。體用無窮。終亦不",
    "T48n2016_090:0909b09": "滅。又三德者。有道前性得。道中分得。道後",
    "T48n2016_090:0909b10": "究竟得。若性得者。如維摩經云。眾生如。彌勒",
    "T48n2016_090:0909b11": "如。一如無二如。此性得法身。一切眾生。即菩",
    "T48n2016_090:0909b12": "提相。不可復得。此性得般若。一切眾生即",
    "T48n2016_090:0909b13": "涅槃相。不可復滅。此性得解脫。此約道前圓",
    "T48n2016_090:0909b14": "性得。道中圓分得。即從十住位。至等覺。五",
    "T48n2016_090:0909b15": "十一位。圓修智斷等。道後圓究竟得。即果上",
    "T48n2016_090:0909b16": "義。既了性得。須具歷後二德。以五忍六即簡",
    "T48n2016_090:0909b17": "其訛濫。直至圓滿妙覺究竟之位。如入此錄",
    "T48n2016_090:0909b18": "中。智眼明淨。圓修圓解。雙照雙遮。二鳥俱遊。",
    "T48n2016_090:0909b19": "不墮偏見。一義不動。分別了然。如懸鏡高堂。",
    "T48n2016_090:0909b20": "無心虛照。萬像斯鑑。不簡妍媸。以絕常無常",
    "T48n2016_090:0909b21": "之靜心。照常無常之圓理。遮照無滯。破立同",
    "T48n2016_090:0909b22": "時。即非常非無常。而常而無常。常與無常。唯",
    "T48n2016_090:0909b23": "論真性。一一之性。性攝無邊。淨名經云。畢",
    "T48n2016_090:0909b24": "竟不生不滅。是無常義。遠大師云。實相理窮。",
    "T48n2016_090:0909b25": "名為畢意。體寂無為。名不生滅。此不生滅。是",
    "T48n2016_090:0909b26": "彼無常真實性故。名無常義。肇法師云。畢",
    "T48n2016_090:0909b27": "竟者。決定之詞也。小乘觀法。以生滅為無",
    "T48n2016_090:0909b28": "常義。大乘之士。以不生滅為無常義。無常名",
    "T48n2016_090:0909b29": "同。而幽致殊絕。其道虛微。故非常情之所能",
    "T48n2016_090:0909c01": "測。妙得其旨。其唯淨名乎。遣常。故言無常。非",
    "T48n2016_090:0909c02": "謂有無常。無常與常俱無故。云畢竟不生不",
    "T48n2016_090:0909c03": "滅。是無常義。又非常者。性徹相故。非無常者。",
    "T48n2016_090:0909c04": "相徹性故。如庵提遮女經云。生滅與不生滅。",
    "T48n2016_090:0909c05": "交絡而釋。經中答文殊師利言。若知諸法畢",
    "T48n2016_090:0909c06": "竟生滅。變易無定。如幻相。而能隨其所宜有",
    "T48n2016_090:0909c07": "所說者。是為常義。以諸法生不自得生。滅不",
    "T48n2016_090:0909c08": "自得滅故。云何無常。謂若知諸法畢竟不生",
    "T48n2016_090:0909c09": "不滅。隨如是相。而能隨其所宜而有所說。是",
    "T48n2016_090:0909c10": "無常義。以諸法自在。變易無定。明不自得。隨。",
    "T48n2016_090:0909c11": "如是知說者。為常義也。釋曰。此意正顯性相",
    "T48n2016_090:0909c12": "交徹。二義相成。生滅相盡。無常即常故。不生",
    "T48n2016_090:0909c13": "不滅是無常義。隨緣變易。常即無常。則生滅",
    "T48n2016_090:0909c14": "是常義也。又性即相故。不生不滅是無常義。",
    "T48n2016_090:0909c15": "相即性。故生滅是常義。互奪則雙非。互成則",
    "T48n2016_090:0909c16": "雙立。雙樹中間入涅槃者。即斯意矣。常無常",
    "T48n2016_090:0909c17": "既爾。我樂淨等。乃至一切諸法皆然。即處處",
    "T48n2016_090:0909c18": "而入大涅槃。非獨雙林之下。若不了此旨。悉",
    "T48n2016_090:0909c19": "墮邊邪。即塵塵而盡成生死。豈止閻浮之中。",
    "T48n2016_090:0909c20": "若入宗鏡。即一切法趣無常。無常攝法無遺。",
    "T48n2016_090:0909c21": "義理無盡。方真無常。總收諸義。以為一致。",
    "T48n2016_090:0909c22": "問。涅槃三德。真如一心。果上因中。收盡無邊",
    "T48n2016_090:0909c23": "義理。豈唯十種三法。乃至無盡法門。息化凝",
    "T48n2016_090:0909c24": "神。究竟指歸何法。答。總別指歸。還即指歸",
    "T48n2016_090:0909c25": "三德祕藏。如止觀。指歸者。大涅槃經云。安置",
    "T48n2016_090:0909c26": "諸子祕密藏中。我亦不久自住其中。是名總",
    "T48n2016_090:0909c27": "相指歸。別相者。身有三種。一色身。二法門",
    "T48n2016_090:0909c28": "身。三實相身。若息化論歸者。色身歸解脫。法",
    "T48n2016_090:0909c29": "門身歸般若。實相身歸法身。復次三法。非三",
    "T48n2016_090:0910a01": "非一不可思議。所以者何。若謂法身真。法身",
    "T48n2016_090:0910a02": "者。非法身也。當知法身。亦身非身。非身非非",
    "T48n2016_090:0910a03": "身。住。首楞嚴經云。種種示現作眾色像。故",
    "T48n2016_090:0910a04": "名為身。所作辦已。歸於解脫。智慧照了。諸色",
    "T48n2016_090:0910a05": "非色。故名非身。所作辦已。歸於般若。實相之",
    "T48n2016_090:0910a06": "身。非色像身。非法門身。是故非身非非身。所",
    "T48n2016_090:0910a07": "作辦已。歸於法身。達此三身無一異相。是名",
    "T48n2016_090:0910a08": "為歸。說此三身無一異相。是名為指。俱入祕",
    "T48n2016_090:0910a09": "藏。故言指歸。當知般若。亦知非知。非知非不",
    "T48n2016_090:0910a10": "知。道種智般若。遍知於俗。故名為知。所作",
    "T48n2016_090:0910a11": "辦已。歸於解脫。一切智般若。遍知於真。故名",
    "T48n2016_090:0910a12": "為非知。所作辦已。歸於般若。若一切種智般",
    "T48n2016_090:0910a13": "若。遍知於中。故名非知非不知。所作辦已。歸",
    "T48n2016_090:0910a14": "於法身。達三般若無一異相。是名為歸。說三",
    "T48n2016_090:0910a15": "般若無一異相。名為指。俱入祕藏。名指歸。當",
    "T48n2016_090:0910a16": "知解脫。亦脫非脫。非脫非非脫。方便淨解脫。",
    "T48n2016_090:0910a17": "調伏眾生。不為所染。名脫。所作已辦歸於解",
    "T48n2016_090:0910a18": "脫。圓淨解脫。不見眾生及解脫相。故名非脫。",
    "T48n2016_090:0910a19": "所作辦已。歸於般若。性淨解脫。則非脫非非",
    "T48n2016_090:0910a20": "脫。所作辦已。歸於法身。若達若說。如此三脫。",
    "T48n2016_090:0910a21": "非一異相。俱入祕密藏。故名為指歸。當知種",
    "T48n2016_090:0910a22": "種相。種種說。種種神力。一一皆入祕密藏中。",
    "T48n2016_090:0910a23": "何等是指歸。指歸何處。誰是指歸。言語道斷。",
    "T48n2016_090:0910a24": "心行處滅。永寂如空。是名指歸。故知能化所",
    "T48n2016_090:0910a25": "化。無盡法門。未有一法。不指歸宗鏡。所以普",
    "T48n2016_090:0910a26": "智禪師云。佛道皆因何法成。悟心無體蕩無",
    "T48n2016_090:0910a27": "明。莫怕落空沈斷見。萬法皆從此處生。",
    "T48n2016_090:0910a28": "宗鏡錄卷第九十"
}