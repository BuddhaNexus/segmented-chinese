{
    "T85n2736_001:0109b13": "金剛般若經依天親菩薩論贊略",
    "T85n2736_001:0109b14": "釋秦本義記",
    "T85n2736_001:0109b16": "西京崇聖寺沙門知恩集",
    "T85n2736_001:0109b17": "將釋此經五門分別。一辨教因緣。二定經宗",
    "T85n2736_001:0109b18": "旨。三明處會。四敘翻譯。五正釋文義。第一",
    "T85n2736_001:0109b19": "辨教因緣者。於中有十。一為宣說菩薩行故。",
    "T85n2736_001:0109b20": "如經汝今諦聽當為汝說。善男子善女人。發",
    "T85n2736_001:0109b21": "阿耨多羅三藐三菩提心。應如是住如是降",
    "T85n2736_001:0109b22": "伏其心等。二隨順諸佛法故。如經須菩提於",
    "T85n2736_001:0109b23": "意云何。如來有所說法不。須菩提言。世尊。",
    "T85n2736_001:0109b24": "如來無所說。解云。諸佛說同名為無說。三",
    "T85n2736_001:0109b25": "為對除我法執故。如經若當來世後五百歲。",
    "T85n2736_001:0109b26": "其有眾生得聞是經信解受持。是人即為第",
    "T85n2736_001:0109b27": "一希有。何以故。此人無我相人相眾生相壽",
    "T85n2736_001:0109b28": "者相。所以者何。我相即是非相人相眾生相",
    "T85n2736_001:0109b29": "壽者相即是非相等。解云。此文初何以故對",
    "T85n2736_001:0109c01": "除我執。後所以者何對除法執也。四為遮斷",
    "T85n2736_001:0109c02": "種現疑故。言種疑者謂遮彼未來。如經不可",
    "T85n2736_001:0109c03": "以身相得見如來。乃至下文莫作是念等。言",
    "T85n2736_001:0109c04": "現疑者為防其已起。如經佛告須菩提莫作",
    "T85n2736_001:0109c05": "是說等。五為發生比證信故。言比信者。如",
    "T85n2736_001:0109c06": "經當知是人不於一佛二佛三四五佛而種善",
    "T85n2736_001:0109c07": "根。已於無量千萬佛所種諸善根。聞是章句。",
    "T85n2736_001:0109c08": "乃至一念生淨信等者。言證信者。如經何以",
    "T85n2736_001:0109c09": "故。是諸眾生無復我相人相眾生相壽者相。",
    "T85n2736_001:0109c10": "無法相亦無非法相等。六為成就自利利他故。",
    "T85n2736_001:0109c11": "言自利者。如經須菩提菩薩應離一切相",
    "T85n2736_001:0109c12": "發阿耨多羅三藐三菩提心。乃至佛說菩薩",
    "T85n2736_001:0109c13": "心不應住色布施等。言利他者。如經須菩提",
    "T85n2736_001:0109c14": "菩薩為利益一切眾生應如是布施。乃至如",
    "T85n2736_001:0109c15": "來說一切眾生即非眾生等。七為轉滅輕重",
    "T85n2736_001:0109c16": "業故。如經須菩提若善男子善女人。受持讀",
    "T85n2736_001:0109c17": "誦此經。若為人輕賤。是人先世罪業。應墮",
    "T85n2736_001:0109c18": "惡道。以今世人輕賤故。先世罪業則為消滅。",
    "T85n2736_001:0109c19": "當得阿耨多羅三藐三菩提。八為解脫見修",
    "T85n2736_001:0109c20": "惑故。如經我於爾時無我相無人相眾生相",
    "T85n2736_001:0109c21": "壽者相。乃至我於往昔節節支解時。若有我",
    "T85n2736_001:0109c22": "相人相眾生相壽者相應生瞋恨等。九為顯",
    "T85n2736_001:0109c23": "示福慧因故。如經善男子善女人。以滿恒河",
    "T85n2736_001:0109c24": "沙等世界七寶布施。若復有人知一切法無",
    "T85n2736_001:0109c25": "我得成於忍。此菩薩勝前菩薩所得功德。解",
    "T85n2736_001:0109c26": "云。知一切法無我得成於忍者。即是智度名",
    "T85n2736_001:0109c27": "為慧因顯法身故。此菩薩勝前菩薩所得功",
    "T85n2736_001:0109c28": "德者。即是五度名為福因生報化故。十為發",
    "T85n2736_001:0109c29": "明真應果故。如經若有人言如來若來若去",
    "T85n2736_001:0110a01": "若坐若臥。是人不解我所說義。何以故。如",
    "T85n2736_001:0110a02": "來者無所從來亦無所去故名如來。解云。若",
    "T85n2736_001:0110a03": "來若去等相明應身果。亦無所去等明真身",
    "T85n2736_001:0110a04": "也。",
    "T85n2736_001:0110a05": "第二定經宗旨者。此經上明智慧。即以般若",
    "T85n2736_001:0110a06": "為宗。然般若不同有其三異。一實相。二觀",
    "T85n2736_001:0110a07": "照。三文字。如是三種義該諸慧。實相顯般",
    "T85n2736_001:0110a08": "若之境。觀照彰般若之體。文字即般若之詮。",
    "T85n2736_001:0110a09": "無詮不可以會旨故。文字得智慧之名。無境",
    "T85n2736_001:0110a10": "不可以標真故。實相同般若之位。是知相從",
    "T85n2736_001:0110a11": "而說慧包文理。剋實而言宗唯觀照。觀照即",
    "T85n2736_001:0110a12": "此經之義。金剛有斷割之功法喻相明宗斯",
    "T85n2736_001:0110a13": "在矣。然觀照般若依莊嚴論以六義釋。一以",
    "T85n2736_001:0110a14": "慧為性。以能正擇諸法故。二以定為因。依",
    "T85n2736_001:0110a15": "定生故。三以解脫為果。於染污法得解脫故。",
    "T85n2736_001:0110a16": "四以命說為業。菩薩以智慧為命。以正說為",
    "T85n2736_001:0110a17": "業故。五以上首為相應。於一切法為上首故。",
    "T85n2736_001:0110a18": "六以三種為品。謂世間出世間大出世間故。",
    "T85n2736_001:0110a19": "第三明處會者。依大般若經總有四處十六",
    "T85n2736_001:0110a20": "會說。言四處者。一在王舍城鷲峯山中。二",
    "T85n2736_001:0110a21": "在室羅筏城給孤獨園。三在他化自在天摩",
    "T85n2736_001:0110a22": "尼寶藏殿。四在王舍城竹林園白鷺池側。言",
    "T85n2736_001:0110a23": "十六會者。具如彼說。問。此經四處之中當",
    "T85n2736_001:0110a24": "何處說。十六會中於何會說。答。四處之中當",
    "T85n2736_001:0110a25": "在給孤獨園說。十六會中第九說也。",
    "T85n2736_001:0110a26": "第四敘翻譯者。此經前後凡經六譯。第一後",
    "T85n2736_001:0110a27": "秦時鳩摩羅什法師於長安譯。文云舍衛國。",
    "T85n2736_001:0110a28": "第二後魏時三藏法師菩提流支於洛陽",
    "T85n2736_001:0110a29": "譯。文云婆伽婆。并譯天親菩薩論三卷金剛",
    "T85n2736_001:0110b01": "仙記十卷。第三陳梁間真諦三藏於廣州譯。",
    "T85n2736_001:0110b02": "文云祇樹林。并出本記四卷。第四隋大業中",
    "T85n2736_001:0110b03": "笈多三藏所譯金剛能斷。并譯無著論兩卷。",
    "T85n2736_001:0110b04": "第五大唐三藏玄奘法師所譯名能斷金剛。",
    "T85n2736_001:0110b05": "又有日照三藏功德施論兩卷。第六周義淨",
    "T85n2736_001:0110b06": "三藏所譯。文云佛薄伽梵在名稱大城。并重",
    "T85n2736_001:0110b07": "譯天親論三卷。如上諸本大況相同。於中文",
    "T85n2736_001:0110b08": "質遂成廣略故。使讀持之者偏仰秦經。義學",
    "T85n2736_001:0110b09": "之徒多從魏本。今所釋之者。即當羅什法師",
    "T85n2736_001:0110b10": "所譯秦本經也。",
    "T85n2736_001:0110b11": "第五正釋文義者。於中有二。一釋經題目。二",
    "T85n2736_001:0110b12": "科文解義。初釋題目者。經金剛者舉能喻之",
    "T85n2736_001:0110b13": "寶也。金中之剛故名金剛。此寶殊勝體類眾",
    "T85n2736_001:0110b14": "多。今略取其堅利二義。堅即就體利即就用。",
    "T85n2736_001:0110b15": "體堅故物不能壞。用利故能摧萬物。般若者",
    "T85n2736_001:0110b16": "即所喻法也。梵音般若。此名淨慧。亦云無相",
    "T85n2736_001:0110b17": "智。以三種智即名慧。如是智慧同彼金剛。波",
    "T85n2736_001:0110b18": "羅者梵語。此翻云岸。岸有二種。一此岸。二彼",
    "T85n2736_001:0110b19": "岸。蜜多者梵語。此云能到。亦云能離。即以",
    "T85n2736_001:0110b20": "三界生死為此岸。菩提涅槃為彼岸。二障煩",
    "T85n2736_001:0110b21": "惱為中流妙用般若為船筏故。發心者乘妙",
    "T85n2736_001:0110b22": "用船捨生死岸。度煩惱海登涅槃山。是故名",
    "T85n2736_001:0110b23": "為波羅蜜也。經者以貫穿攝持所義。即貫穿",
    "T85n2736_001:0110b24": "所應說義攝持所化眾生。上之七字所詮。下",
    "T85n2736_001:0110b25": "之一字能詮。能詮所詮及法喻等。是故題曰",
    "T85n2736_001:0110b26": "金剛般若波羅蜜經。已上釋題目訖。自此已",
    "T85n2736_001:0110b27": "下科斷經文。",
    "T85n2736_001:0110b28": "經。如是我聞一時佛在舍衛國祇樹給孤獨",
    "T85n2736_001:0110b29": "園與大比丘眾千二百五十人俱　依道安法",
    "T85n2736_001:0110c01": "師經無大小例開三分。謂序正流通。今判此",
    "T85n2736_001:0110c02": "經亦為三分。初名序分。時長老須菩提下至",
    "T85n2736_001:0110c03": "應作如是觀。即正宗分。後佛說此經已下至",
    "T85n2736_001:0110c04": "信受奉行。是流通分。就初序分中復分為二。",
    "T85n2736_001:0110c05": "初名證信序分。後爾時世尊下名發起序。前",
    "T85n2736_001:0110c06": "證信序中。依真諦三藏般若記中開為七事。",
    "T85n2736_001:0110c07": "一如是者標所聞法。阿難云佛所說經如於",
    "T85n2736_001:0110c08": "諸法故名為如如。諸法言契理非謬稱之為",
    "T85n2736_001:0110c09": "是。二我者辨能聞人。傳法弟子阿難比丘五",
    "T85n2736_001:0110c10": "蘊假者稱之為我。三聞者即親承音言。謂耳",
    "T85n2736_001:0110c11": "根發識聽受曰聞。四一時者明所聞法善合",
    "T85n2736_001:0110c12": "時機。謂說者聽者共相會遇非前非後名曰",
    "T85n2736_001:0110c13": "一時。五佛者彰能說師。梵音佛陀。此名覺",
    "T85n2736_001:0110c14": "者。具真俗智自他覺滿故名為佛。六在舍衛",
    "T85n2736_001:0110c15": "國等者。顯說有處也。遊化所居目之為在。舍",
    "T85n2736_001:0110c16": "衛國者此云聞物也。祇樹者謂祇陀太子所",
    "T85n2736_001:0110c17": "施樹也。此云戰勝。即波斯匿王之太子也。給",
    "T85n2736_001:0110c18": "孤獨園者。須達長者所買園也。此云善施。",
    "T85n2736_001:0110c19": "其人內慈外富。賑貧恤寡鄉人美之號給孤",
    "T85n2736_001:0110c20": "獨也。須達布金買園。祇陀施樹共立精舍故。",
    "T85n2736_001:0110c21": "於此處雙舉二人之名。以辨伽藍之目矣。故",
    "T85n2736_001:0110c22": "曰祇陀樹給孤獨園也。七與大比丘眾等者。明",
    "T85n2736_001:0110c23": "非獨聞也。與者共也大也勝也。此諸比丘皆",
    "T85n2736_001:0110c24": "是大阿羅漢。勝前有學故名為大。言比丘者",
    "T85n2736_001:0110c25": "此云乞士。清淨活命故。眾者四人已上和合",
    "T85n2736_001:0110c26": "名眾。千二百五十人俱者。智度論云。優樓",
    "T85n2736_001:0110c27": "頻螺迦葉并門徒五百人。伽耶迦葉那提迦",
    "T85n2736_001:0110c28": "葉并門徒各二百五十人。舍利弗目犍連并",
    "T85n2736_001:0110c29": "門徒共二百五十人。此等多是應化聲聞。常",
    "T85n2736_001:0111a01": "隨逐佛。是故經中往往別列。俱者同處同時",
    "T85n2736_001:0111a02": "之義。即是阿難或是如來。與諸比丘及四部",
    "T85n2736_001:0111a03": "眾同在給孤獨園時也。",
    "T85n2736_001:0111a04": "經。爾時世尊食時著衣持鉢入舍衛國大城",
    "T85n2736_001:0111a05": "乞食於其城中次第乞已還至本處　自下明",
    "T85n2736_001:0111a06": "第三發起序也。發起之義多種不同。廣如諸",
    "T85n2736_001:0111a07": "經。而今此經偏明智慧故。以戒定而為發起。",
    "T85n2736_001:0111a08": "發起序中文分為三。初示以戒化明三昧有",
    "T85n2736_001:0111a09": "因。後示以定攝明智慧為果。此文初也。文中",
    "T85n2736_001:0111a10": "有七句。第一爾時世尊者明化主也。成實論",
    "T85n2736_001:0111a11": "云。具上九號故曰世尊。食時者第二明化晨",
    "T85n2736_001:0111a12": "也。寅卯所營未辨巳午飯食已終辰時行乞",
    "T85n2736_001:0111a13": "故曰食時。著衣持鉢者。第三明化儀也。言",
    "T85n2736_001:0111a14": "著衣者入王宮聚落僧伽梨等是也。亦云降",
    "T85n2736_001:0111a15": "伏外道衣。持鉢者即持菩提樹下四天王所",
    "T85n2736_001:0111a16": "獻石鉢。如是四鉢佛神力故。按之為一名應",
    "T85n2736_001:0111a17": "量器。世尊為破裸形外道故。所以著衣。為",
    "T85n2736_001:0111a18": "破手捧食故。所以持鉢。入舍衛大城者。第",
    "T85n2736_001:0111a19": "四明化處也。准西域記。園在城南五六里。今",
    "T85n2736_001:0111a20": "自外適內名之為入。智度論云。此城縱廣十",
    "T85n2736_001:0111a21": "二由旬。居家九億故名為大。乞食者第五明",
    "T85n2736_001:0111a22": "化事也。依轉女身經云。如來化身全段金剛",
    "T85n2736_001:0111a23": "無生熟二藏。今示有乞食者。有眾多利益生",
    "T85n2736_001:0111a24": "彼福田也。如大迦葉捨富從貧益貧不益富。",
    "T85n2736_001:0111a25": "須菩提捨貧從富益富不益貧。佛等利益故",
    "T85n2736_001:0111a26": "次第行乞也。還至本處者第七明化終也。如",
    "T85n2736_001:0111a27": "來食處有二。一者受請在白衣家。二者不受",
    "T85n2736_001:0111a28": "乞食事訖還所住。今却至祇園義當第二。總",
    "T85n2736_001:0111a29": "以知足故乞不過量故知時故還至本處也。",
    "T85n2736_001:0111b01": "經。飯食訖收衣鉢者。第二示以定攝明智慧",
    "T85n2736_001:0111b02": "為果也。文中有三。一併資緣。二清淨業。三",
    "T85n2736_001:0111b03": "正明入定。此文初也。外化必資於衣鉢故。先",
    "T85n2736_001:0111b04": "明著持衣內靜要併於資緣故今收置。",
    "T85n2736_001:0111b05": "經。洗足已者。第二清身業也。仙記云。如來",
    "T85n2736_001:0111b06": "行時地神化花以承其足。離地四指為眾生",
    "T85n2736_001:0111b07": "故。途行示污足故。教入定示清身業也。",
    "T85n2736_001:0111b08": "經。敷座而坐者。第三正明入定方便。先敷",
    "T85n2736_001:0111b09": "座具。即尼師檀此云敷具也。言而坐者正明",
    "T85n2736_001:0111b10": "入定也。已上明序分訖。",
    "T85n2736_001:0111b11": "經。時長老須菩提在大眾中即從座起偏袒",
    "T85n2736_001:0111b12": "右肩右膝著地合掌恭敬　自下第二明正宗",
    "T85n2736_001:0111b13": "分也。此中人多麁判分為二周。初明地前。後",
    "T85n2736_001:0111b14": "第二云何下明其地上。今詳文理將為不然",
    "T85n2736_001:0111b15": "斷疑中論自釋云。自此已下明一切修多羅示",
    "T85n2736_001:0111b16": "現斷生疑心。既云一切明知非別。今就正宗",
    "T85n2736_001:0111b17": "之中文分為四。一善現申請。二如來讚許。三",
    "T85n2736_001:0111b18": "善現樂聞。四如來正答。此文初也。文復有三。",
    "T85n2736_001:0111b19": "一標列請人。二讚佛化德。三正宣請詞。此文",
    "T85n2736_001:0111b20": "初也。所言時者問法時也。言長老者是尊之",
    "T85n2736_001:0111b21": "稱也。謂有長者老年之德。言須菩提者請法",
    "T85n2736_001:0111b22": "人也。須菩提聲含三義。謂生時室空現空善",
    "T85n2736_001:0111b23": "相父母問師唯善唯吉故名善吉。亦云善現。",
    "T85n2736_001:0111b24": "亦曰空生。隨舉無失。在大眾中。即從座起",
    "T85n2736_001:0111b25": "者。問法之義也。偏袒右肩者。敬師之相也。",
    "T85n2736_001:0111b26": "右膝著地者。發問之端也。合掌恭敬者。斂",
    "T85n2736_001:0111b27": "容專念也。",
    "T85n2736_001:0111b28": "經。而白佛言希有世尊　第二嘆佛化德也。",
    "T85n2736_001:0111b29": "文中有二。一總嘆。二別嘆。此文總也。十住",
    "T85n2736_001:0111c01": "婆沙論云。一者現通希有。二者逆說彼心希",
    "T85n2736_001:0111c02": "有。三者教化希有。今言希有者。即當第三教",
    "T85n2736_001:0111c03": "化希有也。言世尊者。第十號也。",
    "T85n2736_001:0111c04": "經。如來善護念諸菩薩善付囑諸菩薩者。第",
    "T85n2736_001:0111c05": "二別嘆德也。言如來舉佛第一號也。如者所",
    "T85n2736_001:0111c06": "證之法。來者能證之智。智證真如來成正覺",
    "T85n2736_001:0111c07": "故曰如來。言善護念諸菩薩者。根熟菩薩。佛",
    "T85n2736_001:0111c08": "自護念令成就佛功德法同佛自利行。及化",
    "T85n2736_001:0111c09": "眾生法同佛利他行。言付囑者。根未熟菩薩",
    "T85n2736_001:0111c10": "佛將付與根熟菩薩囑令教受令於已得大乘",
    "T85n2736_001:0111c11": "不退未得大乘進修也。種性已去菩薩名為",
    "T85n2736_001:0111c12": "根熟。種性已前菩薩名根未熟也。",
    "T85n2736_001:0111c13": "經。世尊善男子善女人發阿耨多羅三藐三",
    "T85n2736_001:0111c14": "菩提心應云何住云何降伏其心　第三正宣",
    "T85n2736_001:0111c15": "請詞也。言世尊者標能答人也。善男子善女",
    "T85n2736_001:0111c16": "人者。明所為人也。具信等根名為善也。發阿",
    "T85n2736_001:0111c17": "耨多羅三藐三菩提心者。標所起心也。阿之",
    "T85n2736_001:0111c18": "言無。耨多羅者上。三名正。藐名遍。後三名",
    "T85n2736_001:0111c19": "知。菩提名覺。總曰無上正遍知覺。正是如理",
    "T85n2736_001:0111c20": "智。遍是如量智。知是無分別智。覺是後得智。",
    "T85n2736_001:0111c21": "如理智緣真故言正。如量智緣俗故言遍。無",
    "T85n2736_001:0111c22": "分別智斷二無知故言知。後得智出過眼夢",
    "T85n2736_001:0111c23": "之表故言覺。此之四智即佛果正體。若人發",
    "T85n2736_001:0111c24": "心遠求此果名發菩提心也。應云何住云何",
    "T85n2736_001:0111c25": "降伏其心者。明所請行也。准魏本經及無著",
    "T85n2736_001:0111c26": "天親等論。合有三問。今闕第二修行問也。言",
    "T85n2736_001:0111c27": "應云何住者。問發趣大乘菩薩。於一切時住",
    "T85n2736_001:0111c28": "何等心。次問云何修行者。問發趣大乘菩薩。於",
    "T85n2736_001:0111c29": "一切時修何等行。後問云何降伏者。問發趣",
    "T85n2736_001:0112a01": "大乘菩薩。於一切時降伏何想。",
    "T85n2736_001:0112a02": "經。佛言善哉善哉須菩提如汝所說如來善",
    "T85n2736_001:0112a03": "護念諸菩薩善付囑諸菩薩　自下第三明如",
    "T85n2736_001:0112a04": "來讚許也。於中有三。一讚述。二勅聽。三許",
    "T85n2736_001:0112a05": "說。此文初也。言善哉善哉者。讚之極也。所以",
    "T85n2736_001:0112a06": "重讚者。以須菩提讚問兩所契故。一契所化",
    "T85n2736_001:0112a07": "者心。二契能化者德。如汝所說等述也。",
    "T85n2736_001:0112a08": "經。汝今諦聽　第二勅聽也。諦謂審實。欲令",
    "T85n2736_001:0112a09": "須菩提以實信深慧。樂聞觀察故言諦聽。",
    "T85n2736_001:0112a10": "經。當為汝說善男子善女人發阿耨多羅三",
    "T85n2736_001:0112a11": "藐三菩提心應如是住如是降伏其心　第三",
    "T85n2736_001:0112a12": "許說也。以將說故名之為當。言應如是住如",
    "T85n2736_001:0112a13": "是降伏其心者。謂如來許可說也。謂隨二問",
    "T85n2736_001:0112a14": "我當分別教示。令汝等如是住如是修行如",
    "T85n2736_001:0112a15": "是降伏其心也。",
    "T85n2736_001:0112a16": "經。唯然世尊願樂欲聞　第三善現樂聞也。",
    "T85n2736_001:0112a17": "既承印述又蒙勅聽。一心渴仰故曰樂聞。",
    "T85n2736_001:0112a18": "經。佛告須菩提諸菩薩摩訶薩應如是降伏",
    "T85n2736_001:0112a19": "其心　自下第四如來正答也。於中有二。初",
    "T85n2736_001:0112a20": "答問。後可以身相下斷疑。前中有三。第一",
    "T85n2736_001:0112a21": "答前云何住問。第二復次須菩提菩薩於法",
    "T85n2736_001:0112a22": "下。答前所闕云何修行問。第三須菩提菩薩",
    "T85n2736_001:0112a23": "應如是布施下。答前云何降伏其心問。此文",
    "T85n2736_001:0112a24": "第一答前住問也。准魏本經。此中云何菩薩",
    "T85n2736_001:0112a25": "生如是心。此本云降伏者。准梵本但能生能",
    "T85n2736_001:0112a26": "度眾生之心。即有降伏不度眾生之義故。此",
    "T85n2736_001:0112a27": "就降伏義譯也。文中有二。初總令降伏示起",
    "T85n2736_001:0112a28": "廣大等四心。後別教生四心行相。此文初也。",
    "T85n2736_001:0112a29": "言菩薩者。菩謂菩提。即所求佛果。薩謂薩",
    "T85n2736_001:0112b01": "埵。即所化眾生。良以此人有智故能上求佛",
    "T85n2736_001:0112b02": "果。有悲故能下化眾生。菩下去提。薩下去",
    "T85n2736_001:0112b03": "埵故云菩薩。應如是降伏其心者。謂降伏凡",
    "T85n2736_001:0112b04": "夫二乘不度眾生心也。即是生起菩薩度眾",
    "T85n2736_001:0112b05": "生心也。",
    "T85n2736_001:0112b06": "經。所有一切眾生之類者。第二別教生起",
    "T85n2736_001:0112b07": "四心行相也。文別有四。一明廣大心。二明",
    "T85n2736_001:0112b08": "第一心。三明常心。四明不顛倒心。就廣大",
    "T85n2736_001:0112b09": "心中文別有二。初總舉後別顯。此總舉也。言",
    "T85n2736_001:0112b10": "廣大者。即是約境以顯心也。由境寬遍心名",
    "T85n2736_001:0112b11": "廣大。言所有一切眾生之類者。總舉四生三",
    "T85n2736_001:0112b12": "界等所有眾生也。故無著論云。此總相說也。",
    "T85n2736_001:0112b13": "言眾生者。智度論云。五蔭和合中生名眾生",
    "T85n2736_001:0112b14": "也。",
    "T85n2736_001:0112b15": "經。若卵生若胎生若濕生若化生　後文顯",
    "T85n2736_001:0112b16": "也。依無著論分為三攝。一受生攝。二依止",
    "T85n2736_001:0112b17": "攝。三境界攝。此即第一受生攝也。受生不",
    "T85n2736_001:0112b18": "同有其四種。依殼而生曰卵。含藏而出曰胎。",
    "T85n2736_001:0112b19": "假潤而興稱濕。無而忽有名化。如是四種稱",
    "T85n2736_001:0112b20": "一切眾生盡。是故菩薩總之為願。",
    "T85n2736_001:0112b21": "經。若有色若無色　第二稱依止是身也。若",
    "T85n2736_001:0112b22": "有色者。謂欲色二界有色身故。若無色者。謂",
    "T85n2736_001:0112b23": "上四空眾生無形色故。此二亦攝一切眾生。",
    "T85n2736_001:0112b24": "是故菩薩總令眾生出離三界也。",
    "T85n2736_001:0112b25": "經。若有想若無想若非有想若非無想　第",
    "T85n2736_001:0112b26": "三境界稱也。想是能取境。是所取就想明",
    "T85n2736_001:0112b27": "境故。云境界攝也。若有想者。謂無所有處",
    "T85n2736_001:0112b28": "已下眾生除無想一天。餘皆有麁想取麁境",
    "T85n2736_001:0112b29": "界故。若無想者。謂四禪中無想一天都無想",
    "T85n2736_001:0112c01": "心取境界故。若非有想若非無想者。謂有頂",
    "T85n2736_001:0112c02": "一地無麁想故名非有想故名非無想。此中",
    "T85n2736_001:0112c03": "言若非有想若非無想者。賸一若字若存下",
    "T85n2736_001:0112c04": "若字即非一地。此三亦攝一切眾生盡。",
    "T85n2736_001:0112c05": "經。我皆令入無餘涅槃而滅度之　第二明",
    "T85n2736_001:0112c06": "第一心也。謂令眾生得大涅槃第一樂故。然",
    "T85n2736_001:0112c07": "彼菩薩所起如上廣大願者定也。為與眾生",
    "T85n2736_001:0112c08": "究竟常樂名第一心。我皆令入者舉菩薩之",
    "T85n2736_001:0112c09": "大慈也。無餘涅槃者。明所得之圓寂也。永",
    "T85n2736_001:0112c10": "盡三火名之為滅。高昇彼岸目之為度。以斯",
    "T85n2736_001:0112c11": "證入名滅度之。言無餘涅槃者。離二生死故",
    "T85n2736_001:0112c12": "名無餘也。",
    "T85n2736_001:0112c13": "經。如是滅度無量無數無邊眾生實無眾生",
    "T85n2736_001:0112c14": "得滅度者　第三明心常也。然此菩薩遠離",
    "T85n2736_001:0112c15": "分別見成就同體悲。此悲所成由智所立智",
    "T85n2736_001:0112c16": "通一想。悲即無二即無疲厭。通一想故常自",
    "T85n2736_001:0112c17": "涅槃。是故論云。菩薩取一切眾生由如己身。",
    "T85n2736_001:0112c18": "以此義故。菩薩自滅度無異眾生滅度也。",
    "T85n2736_001:0112c19": "經。何以故者。第四明不顛倒心也。文中有",
    "T85n2736_001:0112c20": "二。初徵起。後釋成。此文初也。徵之意者。菩",
    "T85n2736_001:0112c21": "薩設見眾生。是己所度有何過耶。",
    "T85n2736_001:0112c22": "經。須菩提若菩薩有我相人相眾生相壽者",
    "T85n2736_001:0112c23": "相即非菩薩　後文釋成也。今泛明顛倒有",
    "T85n2736_001:0112c24": "其三種。一見倒。二想倒。三心倒。此中離想",
    "T85n2736_001:0112c25": "倒故名為不顛倒。如是想倒依身見起。是故",
    "T85n2736_001:0112c26": "菩薩起如是想失菩薩名。若翻於此即順正",
    "T85n2736_001:0112c27": "慧不起如是名不顛倒心也。",
    "T85n2736_001:0112c28": "經。復次須菩提菩薩於法應無所住行於布",
    "T85n2736_001:0112c29": "施　自下第二答前所闕云何修行也。文中",
    "T85n2736_001:0113a01": "有三。一教菩薩不著自身修行。二教菩薩不",
    "T85n2736_001:0113a02": "住報恩修行。三教菩薩不住果報修行。此中",
    "T85n2736_001:0113a03": "闕初段文也。所以答修行問。先明布施者。以",
    "T85n2736_001:0113a04": "菩薩萬行六度為願源。波羅蜜中檀義通攝。",
    "T85n2736_001:0113a05": "是故舉斯一號該彼六門。即檀波羅蜜名資",
    "T85n2736_001:0113a06": "生施。尸波羅蜜羼提波羅蜜名無畏施。謂持",
    "T85n2736_001:0113a07": "戒忍辱施人無畏故。毘離耶禪那般若等名",
    "T85n2736_001:0113a08": "為法施。由精進故說不疲惓。由禪定故能知",
    "T85n2736_001:0113a09": "物心。由智慧故能如實說也。言於法應無所",
    "T85n2736_001:0113a10": "住行於布施者。不著果報恩修行也。不應求",
    "T85n2736_001:0113a11": "彼供養恭敬讚嘆等報也。",
    "T85n2736_001:0113a12": "經。所謂不住色布施不住聲香味觸法布施",
    "T85n2736_001:0113a13": "　第三明不住果報修行也。謂不求未來人",
    "T85n2736_001:0113a14": "天等果。此果酬因故名果報。即六塵等是當",
    "T85n2736_001:0113a15": "果體為此行施名著果報。菩薩遠離名不住",
    "T85n2736_001:0113a16": "色等。",
    "T85n2736_001:0113a17": "經。須菩提菩薩應如是布施不住於相　第",
    "T85n2736_001:0113a18": "三答降伏心問也。准魏經云。不住於相想。此",
    "T85n2736_001:0113a19": "中略想字文中有六。一標二徵三釋四喻五",
    "T85n2736_001:0113a20": "合六勸。此文初也。若起相想二取未亡。欲",
    "T85n2736_001:0113a21": "求真空還成有漏。是故菩薩除滅妄想清淨",
    "T85n2736_001:0113a22": "三輪故。於施門更彰降伏。言不於相想者。謂",
    "T85n2736_001:0113a23": "不見施物受者及施者故。",
    "T85n2736_001:0113a24": "經。何以故者。第二明徵起也。此之徵意。謂",
    "T85n2736_001:0113a25": "拂疑心。所以然者。凡施等福從心想生。想既",
    "T85n2736_001:0113a26": "不存福憑何起。",
    "T85n2736_001:0113a27": "經。若菩薩不住相布施其福德不可思量",
    "T85n2736_001:0113a28": "　第三釋也。住相有漏果報有邊不住無漏故。",
    "T85n2736_001:0113a29": "福聚無量也。",
    "T85n2736_001:0113b01": "經。須菩提於意云何東方虛空可思量不",
    "T85n2736_001:0113b02": "　第四喻也。喻中有二。一略舉東方。二廣引九",
    "T85n2736_001:0113b03": "方。就初喻中文復有二。一如來問。二善現問",
    "T85n2736_001:0113b04": "答。此即問也。虛空界非十方。方是不相應行",
    "T85n2736_001:0113b05": "法色上假立。今以方辨空故。名東方虛空",
    "T85n2736_001:0113b06": "耳。",
    "T85n2736_001:0113b07": "經。不也世尊　第二善現答也。不者非義也。",
    "T85n2736_001:0113b08": "者助詞。虛空無邊故非思量矣。",
    "T85n2736_001:0113b09": "經。須菩提南西北方四維上下虛空可思量",
    "T85n2736_001:0113b10": "不　第二廣引九方也。文復有二。名義如上。",
    "T85n2736_001:0113b11": "此即第一如來問也。言四維者不正之義也。",
    "T85n2736_001:0113b12": "經。不也世尊　第二善現答也。",
    "T85n2736_001:0113b13": "經。須菩提菩薩無住相布施福德亦復如是",
    "T85n2736_001:0113b14": "不可思量　第五合也。謂無住施福如十方",
    "T85n2736_001:0113b15": "虛空不可思量也。",
    "T85n2736_001:0113b16": "經。須菩提菩薩但應如所教住　第六勸也。",
    "T85n2736_001:0113b17": "此中勸意義合六度准知萬行例亦應然。",
    "T85n2736_001:0113b18": "經。須菩提於意云何可以身相見如來不　自",
    "T85n2736_001:0113b19": "下大文第二明斷疑也。准下論云疑有總別。",
    "T85n2736_001:0113b20": "總即二十七段。別有三十二疑。論雖不敘而無",
    "T85n2736_001:0113b21": "別目。今取論意略為立名。此即第一名不住",
    "T85n2736_001:0113b22": "為佛疑也。論敘疑云。若不住於法行於布施。",
    "T85n2736_001:0113b23": "云何為佛菩提行於布施。為斷此疑經文有",
    "T85n2736_001:0113b24": "六。一問二答三徵四釋五述六成。此即第一",
    "T85n2736_001:0113b25": "問也。謂可以得生住異滅三種有為色身之",
    "T85n2736_001:0113b26": "相得見真法身以不。",
    "T85n2736_001:0113b27": "經。不也世尊不可以身相得見如來　第二",
    "T85n2736_001:0113b28": "答也。為防疑者。妄起分別執有為相言見",
    "T85n2736_001:0113b29": "法身。是故答中總言不可。",
    "T85n2736_001:0113c01": "經。何以故　第三徵也。現見如來王宮生雙",
    "T85n2736_001:0113c02": "林滅八十年住世三十二相成身。何故言不",
    "T85n2736_001:0113c03": "可以身相見也。",
    "T85n2736_001:0113c04": "經。如來所說身相即非身相　第四釋也。身",
    "T85n2736_001:0113c05": "相是妄相法身名實相。妄相非法身名相即",
    "T85n2736_001:0113c06": "非相。",
    "T85n2736_001:0113c07": "經。佛告須菩提凡所有相皆是虛妄者。第五",
    "T85n2736_001:0113c08": "述也。有相虛誑而不稱真故。言凡所有相皆",
    "T85n2736_001:0113c09": "是虛妄。",
    "T85n2736_001:0113c10": "經。若見諸相非相即見如來　第六成也。若",
    "T85n2736_001:0113c11": "見有為虛妄之相。非是無為真實之相。即是",
    "T85n2736_001:0113c12": "了悟法身名為見佛。故言即見如來。",
    "T85n2736_001:0113c13": "經。須菩提白佛言世尊頗有眾生得聞如是",
    "T85n2736_001:0113c14": "言說章句生實信不　自下斷第三疑。此名",
    "T85n2736_001:0113c15": "因果難信疑。論敘疑云。向依波羅蜜說不住",
    "T85n2736_001:0113c16": "行。於布施說因深義。向依如來非有為體說",
    "T85n2736_001:0113c17": "果深義。若爾未來惡世人不生信心。云何不",
    "T85n2736_001:0113c18": "空說耶。為斷此疑經文有二。一須菩提疑",
    "T85n2736_001:0113c19": "問。二如來正答。此初問也。言頗者能也。如",
    "T85n2736_001:0113c20": "是深經現在正法有能信者。未來惡世人能",
    "T85n2736_001:0113c21": "生實信也耶。",
    "T85n2736_001:0113c22": "經。佛告須菩提莫作是說　第二如來正答",
    "T85n2736_001:0113c23": "也。文中有二。先呵後教。此初呵也。所以呵",
    "T85n2736_001:0113c24": "者止其疑耳。",
    "T85n2736_001:0113c25": "經。如來滅後後五百歲　後文教也。文復有",
    "T85n2736_001:0113c26": "二。初總教後別教。總中有三。一明信時。二",
    "T85n2736_001:0113c27": "明信德。三明信相。此初明信時也。准大集",
    "T85n2736_001:0113c28": "經說五種堅固。初五百年解脫堅固。次五百",
    "T85n2736_001:0113c29": "年禪定堅固。次五百年多聞堅固。次五百年",
    "T85n2736_001:0114a01": "福德堅固。次五百年鬪諍堅固。今言後五百",
    "T85n2736_001:0114a02": "歲者。即當第五五百年也。於此惡世時有能",
    "T85n2736_001:0114a03": "生信者也。",
    "T85n2736_001:0114a04": "經。持戒修福者　第二明信德也。准魏本經",
    "T85n2736_001:0114a05": "加其智慧此本略也。言持戒者謂息滅諸惡。",
    "T85n2736_001:0114a06": "福德者謂修諸三昧。智慧者謂隨順二空。要",
    "T85n2736_001:0114a07": "當具此三學。方能生其實信。問。前之五度",
    "T85n2736_001:0114a08": "總名福德。焉知此義偏受定門。答。通而論",
    "T85n2736_001:0114a09": "之即該前五。剋取殊勝定學偏優。以定善中",
    "T85n2736_001:0114a10": "能集福德。引諸神通安樂事故。",
    "T85n2736_001:0114a11": "經。於此章句能生信心以此為實者。第三明",
    "T85n2736_001:0114a12": "信相也。於此章句者。謂因果深教也。能生",
    "T85n2736_001:0114a13": "信心者。謂德備人也。以此為實者。正明信",
    "T85n2736_001:0114a14": "相也。信既備矣。說豈徒然。",
    "T85n2736_001:0114a15": "經。當知是人不於一佛二佛三四五佛而種",
    "T85n2736_001:0114a16": "善根已於無量百千萬佛所種諸善根者。後",
    "T85n2736_001:0114a17": "文別教也。於中有二。初明修福。後明修智。",
    "T85n2736_001:0114a18": "此文初也。於中有四。一明信因。二明信體。",
    "T85n2736_001:0114a19": "三明信緣。四明集果。此即第一信因也。言",
    "T85n2736_001:0114a20": "不於一佛二佛三四五佛者。明其不少簡異",
    "T85n2736_001:0114a21": "初心。已於無量千萬佛所者。彰其已多記明",
    "T85n2736_001:0114a22": "根熟　種諸善根者。謂於佛田燒香散花稱名",
    "T85n2736_001:0114a23": "讚德。種無貪等三種善根也。",
    "T85n2736_001:0114a24": "經。聞是章句乃至由一念生淨信者。第二明",
    "T85n2736_001:0114a25": "信體也。乃至一念生淨信者。一念即一剎那心",
    "T85n2736_001:0114a26": "淨意樂也。信以心淨為性故言淨信矣。",
    "T85n2736_001:0114a27": "經。須菩提如來悉知悉見是諸眾生　第三",
    "T85n2736_001:0114a28": "明信緣也。為佛知見故信心不退。問。知見",
    "T85n2736_001:0114a29": "二種有何別耶。答。肉眼是見而非知。比智",
    "T85n2736_001:0114b01": "是知而非見。願智亦知亦見。異肉眼故言",
    "T85n2736_001:0114b02": "知。異比智故言見。故曰悉知悉見。由佛知見",
    "T85n2736_001:0114b03": "故。若有人欲得供養恭敬。自嘆已有持戒等",
    "T85n2736_001:0114b04": "功德。彼人不能說是人自知故。",
    "T85n2736_001:0114b05": "經。得如是無量福德　第四明信果也。信雖",
    "T85n2736_001:0114b06": "一念福即無量。莊嚴論云。謂有智人。於大",
    "T85n2736_001:0114b07": "乘勝法而生大信得三種果。一得大勝果信",
    "T85n2736_001:0114b08": "增長故。二得大福果福增長故。三得大菩提",
    "T85n2736_001:0114b09": "果功德無等及佛大體故。",
    "T85n2736_001:0114b10": "經。何以故　自下後文明修智也。文中有三。",
    "T85n2736_001:0114b11": "初正釋次重成後辨別異。初中復二。先徵後",
    "T85n2736_001:0114b12": "釋。此文徵也。徵之意者。修習成福已生淨",
    "T85n2736_001:0114b13": "信。復說修智有何意耶。",
    "T85n2736_001:0114b14": "經。是諸眾生無復我相人相眾生相壽者相",
    "T85n2736_001:0114b15": "　後文釋也。此復有二。先釋離我相。後釋離",
    "T85n2736_001:0114b16": "法相。此文初也。問。我等四相通名我執。有何",
    "T85n2736_001:0114b17": "差別建立四名。答。不觀三世差別之異。總執",
    "T85n2736_001:0114b18": "為我名為我相。計現在蘊有續。前義名眾生",
    "T85n2736_001:0114b19": "相。計現在蘊。一期住因名壽者相。計現在蘊",
    "T85n2736_001:0114b20": "趣。後六通名為人相。由斯差別故名四種。",
    "T85n2736_001:0114b21": "經。無法相亦無非法相　後文別釋離法相",
    "T85n2736_001:0114b22": "也。准魏經有四句。此中但有兩句。無法相",
    "T85n2736_001:0114b23": "者離增益過。亦無非法相者離損減執。",
    "T85n2736_001:0114b24": "經。何以故　自下第二重成也。文中有二。先",
    "T85n2736_001:0114b25": "徵後釋。此初徵也。徵之意者。先離我相已",
    "T85n2736_001:0114b26": "成證淨。更離法相其故何耶。",
    "T85n2736_001:0114b27": "經。是諸眾生若心取相即為著我人眾生壽",
    "T85n2736_001:0114b28": "者　後文釋也。文復有二。先總後別。此文初",
    "T85n2736_001:0114b29": "也。通舉有無二執故言總也。夫法執為因我",
    "T85n2736_001:0114c01": "執為果。不斷法執我執還生故。云若心取相。",
    "T85n2736_001:0114c02": "取有無二種相也。即為著我人等者。我執因",
    "T85n2736_001:0114c03": "之而起。",
    "T85n2736_001:0114c04": "經。若取法相即著我人眾生壽者　後別釋",
    "T85n2736_001:0114c05": "也。於中有二。一明離我相。二明離法相。此",
    "T85n2736_001:0114c06": "文初也。若取法相者。謂妄執諸法實有體故。",
    "T85n2736_001:0114c07": "即為著我人等者。法執為因我執還生也。",
    "T85n2736_001:0114c08": "經。何以故　第二釋無法相也。文中有二。先",
    "T85n2736_001:0114c09": "徵後釋。此初徵也。前離法相已我執不生。更",
    "T85n2736_001:0114c10": "離非法相其故何耶。",
    "T85n2736_001:0114c11": "經。若取非法相即著我人眾生壽者　後文",
    "T85n2736_001:0114c12": "釋也。雖離法相不起我執。若取非法相還成",
    "T85n2736_001:0114c13": "法執。法執為因人執還生故。云若取非法相。",
    "T85n2736_001:0114c14": "即著我人眾生壽者。",
    "T85n2736_001:0114c15": "經。是故不應取法不應取非法　後文辨異",
    "T85n2736_001:0114c16": "也。文中有二。初正簡後引證。此文初也。此",
    "T85n2736_001:0114c17": "中文意欲明證信。離法非法不同向前所說",
    "T85n2736_001:0114c18": "此信。不應取法者。不應如聲取法也。不應",
    "T85n2736_001:0114c19": "取非法者。隨順第一義智正說如是取也。",
    "T85n2736_001:0114c20": "經。以是義故如來常說汝等比丘知我說法。",
    "T85n2736_001:0114c21": "如筏喻者法尚應捨何況非法　後文引證",
    "T85n2736_001:0114c22": "也。得旨忘詮法尚應捨。憑詮會旨。何況取為",
    "T85n2736_001:0114c23": "非法。此意明證信。於言教上不得作有無信",
    "T85n2736_001:0114c24": "也。",
    "T85n2736_001:0114c25": "經。須菩提於意云何如來得阿耨多羅三藐",
    "T85n2736_001:0114c26": "三菩提耶如來有所說法耶　自下斷第三疑",
    "T85n2736_001:0114c27": "也。此名化佛證說疑。論敘疑云。向說不可",
    "T85n2736_001:0114c28": "以身相成就得見如來。何以故如來非有為",
    "T85n2736_001:0114c29": "相得名故。若如是云何釋迦牟尼佛得阿耨",
    "T85n2736_001:0115a01": "多羅三藐三菩提說名為佛。云何為人說法。",
    "T85n2736_001:0115a02": "為斷此疑經文有二。一問答斷疑。二校量顯",
    "T85n2736_001:0115a03": "勝。前中有六。一問二答三徵四釋五重徵六",
    "T85n2736_001:0115a04": "重釋。此初問也。汝意可謂。化身如來所得菩",
    "T85n2736_001:0115a05": "提是真得耶說四諦法是真說耶。",
    "T85n2736_001:0115a06": "經。須菩提言如我解佛所說義無有定法名",
    "T85n2736_001:0115a07": "阿耨多羅三藐三菩提亦無有定法如來可說",
    "T85n2736_001:0115a08": "　第二答也。言如來者。三身之中是化身也。",
    "T85n2736_001:0115a09": "此佛於金剛座上示得菩提。不依法空非真",
    "T85n2736_001:0115a10": "證故。鹿野苑中十二行相現轉法輪。但說小",
    "T85n2736_001:0115a11": "乘非真說故。由斯善現答此二相無有定法",
    "T85n2736_001:0115a12": "名為證說矣。",
    "T85n2736_001:0115a13": "經。何以故　第三徵也。豈得如來都不說耶。",
    "T85n2736_001:0115a14": "是故論云。有人謗言如來一向不說法故。",
    "T85n2736_001:0115a15": "經。如來所說法皆不可取不可說非法非非",
    "T85n2736_001:0115a16": "法　第四釋也。此中但說言化說非真非謂",
    "T85n2736_001:0115a17": "都無言說。是故經言。如來所說法皆不可取",
    "T85n2736_001:0115a18": "不可說也。聽者不可作有無相取說者不可",
    "T85n2736_001:0115a19": "作有無相說。何以故。非法非非法故。言非",
    "T85n2736_001:0115a20": "法者妄法無體故。非非法者真如實有故。",
    "T85n2736_001:0115a21": "經。所以者何　第五重徵也。何故但言如來",
    "T85n2736_001:0115a22": "所說法耶。不言如來所證法耶。",
    "T85n2736_001:0115a23": "經。一切賢聖皆以無為法而有差別　第六",
    "T85n2736_001:0115a24": "重釋也。一切聖人皆證真如無為。為此立三",
    "T85n2736_001:0115a25": "乘賢聖等差別名也。以下智證故得聲聞菩",
    "T85n2736_001:0115a26": "提。以中智證故得緣覺菩提。以上智證故得無",
    "T85n2736_001:0115a27": "上菩提。故言而有差別也。",
    "T85n2736_001:0115a28": "經。須菩提於意云何若人滿三千大千世界",
    "T85n2736_001:0115a29": "七寶以用布施是人所得福德寧為多不　第",
    "T85n2736_001:0115b01": "二較量顯勝也。文別有二。初舉劣後辨勝。初",
    "T85n2736_001:0115b02": "中復四。一問二答三徵四釋。此初問也。所以",
    "T85n2736_001:0115b03": "斷疑之後有較量者。當知疑生即理惑。疑斷",
    "T85n2736_001:0115b04": "即福增。福增既在於能詮故彰施福之非福。",
    "T85n2736_001:0115b05": "而今返問善現者。寶豐而福勝故曰甚多。",
    "T85n2736_001:0115b06": "經。何以故　第三徵也。以多為聚。聚有二",
    "T85n2736_001:0115b07": "義。一積聚義。二進趣義。義既有兩。今但言",
    "T85n2736_001:0115b08": "多為目何等故須徵矣。",
    "T85n2736_001:0115b09": "經。是福德即非福德性是故如來說福德多",
    "T85n2736_001:0115b10": "　第四釋也。言福德者。謂施等積聚之福也。",
    "T85n2736_001:0115b11": "即非福德性者。謂非持經說法進取之福也。",
    "T85n2736_001:0115b12": "是故如來說福德多者。是積聚多也。",
    "T85n2736_001:0115b13": "經。若復有人於此經中受持乃至四句偈等",
    "T85n2736_001:0115b14": "為他人說其福勝彼　第二辨勝也。文中有",
    "T85n2736_001:0115b15": "四。一標二徵三釋四結。此初也施寶雖滿於",
    "T85n2736_001:0115b16": "大千。總以積聚之福故多為劣。持經下至於",
    "T85n2736_001:0115b17": "四句為是進取之福。故名為勝。言受持者。受",
    "T85n2736_001:0115b18": "謂領納聽聞。持謂任持不忘。受持者令自成",
    "T85n2736_001:0115b19": "佛。為他說者令他成佛。自利利他皆菩提業。",
    "T85n2736_001:0115b20": "是故此福勝彼難量矣。",
    "T85n2736_001:0115b21": "經。何以故　第二徵也。怪其福勝所以返徵。",
    "T85n2736_001:0115b22": "是故論云云何此二能大得菩提耶。",
    "T85n2736_001:0115b23": "經。須菩提一切諸佛及諸佛阿耨多羅三藐",
    "T85n2736_001:0115b24": "三菩提法皆從此經出　第三釋也。一切諸",
    "T85n2736_001:0115b25": "佛者。所謂法身諸佛也。及諸佛阿耨多羅三",
    "T85n2736_001:0115b26": "藐三菩提者。謂報化身也。皆從此經出者。法",
    "T85n2736_001:0115b27": "身從此經顯出。報化二身從此經生出也。",
    "T85n2736_001:0115b28": "經。須菩提所謂佛法者即非佛法　第四結",
    "T85n2736_001:0115b29": "也。此明生了二因得三身果。總名佛法。佛謂",
    "T85n2736_001:0115c01": "覺者。即能覺為智身。法謂所證。即所覺為法",
    "T85n2736_001:0115c02": "身。能覺所覺合而稱之故名佛法。即非佛法",
    "T85n2736_001:0115c03": "者。謂如來所得佛法非二乘等共佛法矣。",
    "T85n2736_001:0115c04": "經。須菩提於意云何須陀洹能作是念我得",
    "T85n2736_001:0115c05": "須陀洹果不　自下斷第四疑。此名聲聞得果",
    "T85n2736_001:0115c06": "疑。論敘疑云。何說聖人以無為法得名。以",
    "T85n2736_001:0115c07": "是義故。彼法不可取不可說。若爾須陀洹等",
    "T85n2736_001:0115c08": "聖人取自果。云何言彼法不可取不可說。既",
    "T85n2736_001:0115c09": "如證如說。云何成不可取說。為斷此疑經文",
    "T85n2736_001:0115c10": "有三。一總約四果以顯其得。二別約羅漢以",
    "T85n2736_001:0115c11": "顯其失。三引己證成種彰其事。前中有四。所",
    "T85n2736_001:0115c12": "謂四果。一一果中皆有問答徵釋。此即初果",
    "T85n2736_001:0115c13": "之中第一問也。須陀洹者名合二義。一名預",
    "T85n2736_001:0115c14": "流。創預出世聖果流故。二名逆流。已逆世",
    "T85n2736_001:0115c15": "間生死流故。此人永斷三界見惑我執已亡。",
    "T85n2736_001:0115c16": "以須菩提證無學道能知是事。為欲成其無",
    "T85n2736_001:0115c17": "取說義。是故問言。須陀洹人已斷我執。作",
    "T85n2736_001:0115c18": "是念言我得果以不。",
    "T85n2736_001:0115c19": "經。須菩提言不也世尊　第二答也。善現了",
    "T85n2736_001:0115c20": "知須陀洹人我執已亡。離分別見故答言不",
    "T85n2736_001:0115c21": "也。",
    "T85n2736_001:0115c22": "經。何以故　第三徵也。",
    "T85n2736_001:0115c23": "經。須陀洹名為入流而無所入不入色聲香",
    "T85n2736_001:0115c24": "味觸法是名須陀洹　第四釋也。名為入流",
    "T85n2736_001:0115c25": "者。義如上解。而無所入者。以無我故。而不見",
    "T85n2736_001:0115c26": "有我。是入流者不入色聲香等者。以無我故",
    "T85n2736_001:0115c27": "不見六塵境界。以為我所故言不入也。",
    "T85n2736_001:0115c28": "經。須菩提於意云何斯陀含能作是念我得",
    "T85n2736_001:0115c29": "斯陀含果不　第二果中初問也。",
    "T85n2736_001:0116a01": "經。須菩提言不也世尊　第二答也。",
    "T85n2736_001:0116a02": "經。何以故　第三徵也。",
    "T85n2736_001:0116a03": "經。斯陀含名一往來而實無往來是名斯陀",
    "T85n2736_001:0116a04": "含　第四釋也。斯陀含者名一往來。人中得",
    "T85n2736_001:0116a05": "果。一往天上一來人間便得滅度。天中亦然。",
    "T85n2736_001:0116a06": "如是之人同證我空亦無所得。",
    "T85n2736_001:0116a07": "經。須菩提於意云何阿那含能作是念我得",
    "T85n2736_001:0116a08": "阿那含果不　第三果中初問也。",
    "T85n2736_001:0116a09": "經。須菩提言不也世尊　第二答也。",
    "T85n2736_001:0116a10": "經。何以故　第三徵也。",
    "T85n2736_001:0116a11": "經。阿那含名為不來而實無來。是故名阿那",
    "T85n2736_001:0116a12": "含　第四釋也。阿那含者此云不來。亦曰不",
    "T85n2736_001:0116a13": "還。已盡欲界漏故。非數數來又不還來二十",
    "T85n2736_001:0116a14": "五有。此等所斷我執前亦同前故無所得。",
    "T85n2736_001:0116a15": "經。須菩提於意云何阿羅漢能作是念我得",
    "T85n2736_001:0116a16": "阿羅漢道不　第四果中初問也。",
    "T85n2736_001:0116a17": "經。須菩提言不也世尊　第二答也。",
    "T85n2736_001:0116a18": "經。何以故　第三徵也。",
    "T85n2736_001:0116a19": "經。實無有法名阿羅漢　第四釋也。阿羅漢",
    "T85n2736_001:0116a20": "者名曰不生。已盡三有業煩惱故。獲得盡智",
    "T85n2736_001:0116a21": "無生智。深證我空故無所得。",
    "T85n2736_001:0116a22": "經。世尊若阿羅漢作是念我得阿羅漢道即",
    "T85n2736_001:0116a23": "為著我人眾生壽者　大文第二。別約羅漢",
    "T85n2736_001:0116a24": "以顯其失也。若阿羅漢起得果之念。即有著",
    "T85n2736_001:0116a25": "我人等過也。",
    "T85n2736_001:0116a26": "經。世尊佛說我得無諍三昧人中最為第一",
    "T85n2736_001:0116a27": "是第一離欲阿羅漢　第三引己證成重彰其",
    "T85n2736_001:0116a28": "事。文復有四。一明佛先記。二彰己不取。三",
    "T85n2736_001:0116a29": "返釋。四順成。此即第一明佛先記也。言無",
    "T85n2736_001:0116b01": "諍者定之別名。三昧者定之總稱。此定具足",
    "T85n2736_001:0116b02": "慈悲能護彼我遠離惑諍有勝功德。俱解脫",
    "T85n2736_001:0116b03": "中離空障者。善現最勝故稱第一。言離欲者。",
    "T85n2736_001:0116b04": "欲即是貪。貪於諸惑過失偏重。今舉重以攝",
    "T85n2736_001:0116b05": "輕。即是離煩惱障也。",
    "T85n2736_001:0116b06": "經。我不作是念我是離欲阿羅漢　第二彰",
    "T85n2736_001:0116b07": "己不取也。",
    "T85n2736_001:0116b08": "經。世尊我若作是念我得阿羅漢道世尊即不",
    "T85n2736_001:0116b09": "說須菩提是樂阿蘭那行者　第三返釋也。",
    "T85n2736_001:0116b10": "若有我見即有彼諍。諍若不亡佛不應記。記",
    "T85n2736_001:0116b11": "必不妄當知無我。阿蘭那者此云無諍也。",
    "T85n2736_001:0116b12": "經。以須菩提實無所行而名須菩提是樂阿",
    "T85n2736_001:0116b13": "蘭那行　第四順成也。實無所行者。謂心善",
    "T85n2736_001:0116b14": "解脫。於二障中不復行故。而名須菩提是樂",
    "T85n2736_001:0116b15": "阿蘭那行者。由斷二障故樂行也。",
    "T85n2736_001:0116b16": "經。佛告須菩提於意云何如來昔在燃燈佛",
    "T85n2736_001:0116b17": "所於法有所得不　自下斷第五疑也。此名菩",
    "T85n2736_001:0116b18": "薩得法疑。論敘疑云。釋迦如來昔於燃燈佛",
    "T85n2736_001:0116b19": "所授法。彼佛為此佛說法。若如是云何彼法",
    "T85n2736_001:0116b20": "不可取不可說。為斷此疑。經文有二。先問",
    "T85n2736_001:0116b21": "後答。此初問也。如來所以反問須菩提者。欲",
    "T85n2736_001:0116b22": "明佛及菩薩已證真如。真如法中豈取說耶。",
    "T85n2736_001:0116b23": "經。世尊如來在燃燈佛所於法實無所得",
    "T85n2736_001:0116b24": "　第二答也。善現所以有此答者。正顯燃燈如",
    "T85n2736_001:0116b25": "來已證菩提法故。離名言即佛無說示之相。",
    "T85n2736_001:0116b26": "復明釋迦菩薩已登受記之位。位證無生。即",
    "T85n2736_001:0116b27": "知無聞無得之取故。曰於法實無所得也。",
    "T85n2736_001:0116b28": "經。須菩提於意云何菩薩莊嚴佛土不　自",
    "T85n2736_001:0116b29": "下斷第六疑也。此名菩薩莊嚴土疑。論敘疑",
    "T85n2736_001:0116c01": "云。若聖人以無為法得名。是法不可取不可",
    "T85n2736_001:0116c02": "說。云何諸菩薩取莊嚴淨佛國土。為斷此疑",
    "T85n2736_001:0116c03": "經文有五。一問二答三徵四釋五勸。此初問",
    "T85n2736_001:0116c04": "也。如來所以反問須菩提者。為明菩薩必不",
    "T85n2736_001:0116c05": "以取相之心莊嚴佛土不。",
    "T85n2736_001:0116c06": "經。不也世尊　第二答也。",
    "T85n2736_001:0116c07": "經。何以故　第三徵也。何故菩薩非莊嚴佛",
    "T85n2736_001:0116c08": "土不耶。",
    "T85n2736_001:0116c09": "經。莊嚴佛土者即非莊嚴是名莊嚴　第四",
    "T85n2736_001:0116c10": "釋也。莊嚴者有二。一取識外淨土為所莊嚴。",
    "T85n2736_001:0116c11": "此是取想莊嚴也。二了知淨土不離自心。此",
    "T85n2736_001:0116c12": "是離想莊嚴。今言莊嚴者。是離想莊嚴也。即",
    "T85n2736_001:0116c13": "非莊嚴非取心外形相莊嚴也。是名莊嚴者。",
    "T85n2736_001:0116c14": "是第一義諦離想莊嚴也。",
    "T85n2736_001:0116c15": "經。是故須菩提諸菩薩摩訶薩應如是生清",
    "T85n2736_001:0116c16": "淨心不應住色生心不應住聲香味觸法生心",
    "T85n2736_001:0116c17": "應無所住而生其心　第五勸也。如來所以",
    "T85n2736_001:0116c18": "誡勸者。欲令眾生不住心外形相莊嚴成就。",
    "T85n2736_001:0116c19": "唯識第一義諦莊嚴也。不應住色生心者。以",
    "T85n2736_001:0116c20": "彼六塵即形相莊嚴。若住於此便失於彼。是",
    "T85n2736_001:0116c21": "故重言應無所住而生其心。",
    "T85n2736_001:0116c22": "經。須菩提譬如有人身如須彌山王於意云",
    "T85n2736_001:0116c23": "何是身為大不　自下斷第七疑也。此報佛",
    "T85n2736_001:0116c24": "有取疑。論敘疑云。若聖人以無為法得名。彼",
    "T85n2736_001:0116c25": "法不可取不可說。云何受樂報佛自取法王",
    "T85n2736_001:0116c26": "身。云何餘世間人復取彼是法王身。為斷此",
    "T85n2736_001:0116c27": "疑經文有二。初問答斷疑。後校量顯勝。前",
    "T85n2736_001:0116c28": "中有四。一問二答三徵四釋。此初問也。言譬",
    "T85n2736_001:0116c29": "如有人舉報佛之身也。如須彌山王者。顯身",
    "T85n2736_001:0117a01": "勝大也。是身為大不者。問佛大身有分別心",
    "T85n2736_001:0117a02": "取大相不。須彌山者此云妙高。四寶合成。六",
    "T85n2736_001:0117a03": "萬諸山而為眷屬。然今此中以彼山王喻報",
    "T85n2736_001:0117a04": "佛身。如須彌山王出過眾山故名為大。而",
    "T85n2736_001:0117a05": "不自取我是山王。受樂報佛出過眾聖勝故",
    "T85n2736_001:0117a06": "名大。而不自取我是法王。其義相似故引為",
    "T85n2736_001:0117a07": "喻。",
    "T85n2736_001:0117a08": "經。須菩提言甚大世尊　第二答也。答意是",
    "T85n2736_001:0117a09": "身雖大以無分別不取大相。",
    "T85n2736_001:0117a10": "經。何以故　第三徵也。其無分別其故何",
    "T85n2736_001:0117a11": "耶。",
    "T85n2736_001:0117a12": "經。佛說非身是名大身　第四釋也。佛說非",
    "T85n2736_001:0117a13": "身者。非有漏有為身也。是名大身者。是無漏",
    "T85n2736_001:0117a14": "無為身也。",
    "T85n2736_001:0117a15": "經。須菩提如恒河中所有沙數如是沙等恒",
    "T85n2736_001:0117a16": "河於意云何是諸恒河沙寧為多不　第二校",
    "T85n2736_001:0117a17": "量顯勝也。文中有二。先約外財。後約內財。",
    "T85n2736_001:0117a18": "前中復二。一舉劣勝。二釋勝所以。前中復",
    "T85n2736_001:0117a19": "二。初舉劣後顯勝。前中又四。一問沙二答沙",
    "T85n2736_001:0117a20": "三問福四答福。此即第一問沙也。此下所以",
    "T85n2736_001:0117a21": "重校量者。為破疑情外人疑曰。前說持經四",
    "T85n2736_001:0117a22": "句過於三千世界七寶布施。今說無量恒河",
    "T85n2736_001:0117a23": "沙世界七寶。亦過三千世界七寶布施。二義",
    "T85n2736_001:0117a24": "俱勝。何等勝功德而能得大菩提。今斷此疑。",
    "T85n2736_001:0117a25": "顯此持經功德非但過於三千世界七寶布",
    "T85n2736_001:0117a26": "施。亦勝捨無量恒河沙世界七寶布施。由此",
    "T85n2736_001:0117a27": "持福能得大菩提。非由施福故重校量。顯其",
    "T85n2736_001:0117a28": "勝劣。言如恒河中所有沙數者。第一重略明",
    "T85n2736_001:0117a29": "沙無量也。如是恒河沙者。第二重總明河無",
    "T85n2736_001:0117b01": "量也。於意云何是諸恒河沙寧為多不者。第",
    "T85n2736_001:0117b02": "二廣明沙無量也。寧之言能總問爾許河沙",
    "T85n2736_001:0117b03": "能為多不。",
    "T85n2736_001:0117b04": "經。須菩提言甚多世尊但諸恒河尚多無數",
    "T85n2736_001:0117b05": "何況其沙　第二答沙也。獨舉沙河尚多無",
    "T85n2736_001:0117b06": "量況說河沙此非甚耶多。",
    "T85n2736_001:0117b07": "經。須菩提我今實言告汝若有善男子善女",
    "T85n2736_001:0117b08": "人以七寶滿爾所恒河沙數三千大千世界以",
    "T85n2736_001:0117b09": "用布施得福多不　第三問福也。我今實言",
    "T85n2736_001:0117b10": "告汝者。為欲校量先顯如來口無失故。若善",
    "T85n2736_001:0117b11": "男子等者。兼明能之心也。以七寶者。正明",
    "T85n2736_001:0117b12": "所施之量也。滿爾所恒河沙數世界者。總顯",
    "T85n2736_001:0117b13": "施寶量也。",
    "T85n2736_001:0117b14": "經。須菩提言甚多世尊　第四答福也。",
    "T85n2736_001:0117b15": "經。佛告須菩提若善男子善女人於此經中",
    "T85n2736_001:0117b16": "乃至受持四句偈等為他人說而此福德勝前",
    "T85n2736_001:0117b17": "福德　第二顯勝也。此中施多而福劣者。以",
    "T85n2736_001:0117b18": "有漏因違涅槃故。持經至少而福增者。以無",
    "T85n2736_001:0117b19": "漏因破生死故。",
    "T85n2736_001:0117b20": "經。復次須菩提隨說是經乃至四句偈等。當",
    "T85n2736_001:0117b21": "知此處一切世間天人阿修羅皆應供養如佛",
    "T85n2736_001:0117b22": "塔廟　大文第二釋勝所以也。文總有四。一",
    "T85n2736_001:0117b23": "尊處故勝。二同說故勝。三降染故勝。四超淨",
    "T85n2736_001:0117b24": "故勝。就中第一尊處故勝中文復有四。一辨處",
    "T85n2736_001:0117b25": "尊。二明人勝。三雙釋。四問答。此即第一辨",
    "T85n2736_001:0117b26": "處尊也。如王所居非說多少。乃至暫時一切",
    "T85n2736_001:0117b27": "見者。悉皆恭敬說。此經處亦復如是。非論",
    "T85n2736_001:0117b28": "多少。下至一偈應當供養。所以然者。此大乘",
    "T85n2736_001:0117b29": "法諸經王故。天人阿修羅者。六趣之中略舉",
    "T85n2736_001:0117c01": "三也。此三福業供養義增。是故偏述餘三罪",
    "T85n2736_001:0117c02": "報多。諸障礙雖有少分略而不論。",
    "T85n2736_001:0117c03": "經。何況有人盡能受持讀誦須菩提當知是",
    "T85n2736_001:0117c04": "人成就最上第一希有之法　第二明人勝",
    "T85n2736_001:0117c05": "也。說一偈處處是非情猶應供養義同塔廟。",
    "T85n2736_001:0117c06": "何況盡能受持之人。人成勝慧得非尊重。言",
    "T85n2736_001:0117c07": "何況者。一以無情況有情。謂次處況人。二以",
    "T85n2736_001:0117c08": "少說多。即一偈況於盡受。當知是人成就最",
    "T85n2736_001:0117c09": "上第一希有之法者。總明持經。菩薩成無住",
    "T85n2736_001:0117c10": "行。近超地上諸果具多。百法明門。遠趣無",
    "T85n2736_001:0117c11": "上菩提成一切種智。總以佛之果體無勝故",
    "T85n2736_001:0117c12": "名為最上。超過諸地名為第一。世間所無名",
    "T85n2736_001:0117c13": "為希有。",
    "T85n2736_001:0117c14": "經。若是經典所在之處即為有佛若尊重弟",
    "T85n2736_001:0117c15": "子　第三雙釋也。今言經典所在之處者。義",
    "T85n2736_001:0117c16": "含說經人及說經處。以處及人皆所依故。即",
    "T85n2736_001:0117c17": "為有佛者。為顯說經處開示法身如塔廟故。",
    "T85n2736_001:0117c18": "若尊重弟子者。為敬持經人如弟子重佛相",
    "T85n2736_001:0117c19": "似也。故魏本云尊重似佛也。",
    "T85n2736_001:0117c20": "經。爾時須菩提白佛言世尊當何名此經我",
    "T85n2736_001:0117c21": "等云何奉持　第四問答也。文復有四。一問",
    "T85n2736_001:0117c22": "二答三徵四釋。此初也。此中所以問答經名",
    "T85n2736_001:0117c23": "及受持者。以佛世尊嘆二處勝故。今明受持",
    "T85n2736_001:0117c24": "者。應先知名字及受持方法。是故於此尊處",
    "T85n2736_001:0117c25": "文中便申問答。當何名此經者。問經名也。我",
    "T85n2736_001:0117c26": "等云何奉持問受持方法也。",
    "T85n2736_001:0117c27": "經。佛告須菩提是經名為金剛般若波羅蜜",
    "T85n2736_001:0117c28": "以是名字汝當奉持　第二答也。金剛者喻",
    "T85n2736_001:0117c29": "也。即堅利寶。般若者法也。即無分別智。波",
    "T85n2736_001:0118a01": "羅蜜者名到彼岸。顯此真智極究竟故。以是名",
    "T85n2736_001:0118a02": "字汝當奉持者。以猶用也。是由此也。用此",
    "T85n2736_001:0118a03": "能詮之名詮彼所詮之理。理為義持名為文。",
    "T85n2736_001:0118a04": "持文義恭受總名為奉持。",
    "T85n2736_001:0118a05": "經。所以者何　第三徵也。徵經名義是何意",
    "T85n2736_001:0118a06": "也。",
    "T85n2736_001:0118a07": "經。須菩提佛說般若波羅蜜即非般若波羅",
    "T85n2736_001:0118a08": "蜜　第四釋也。言佛說般若波羅蜜者。謂觀",
    "T85n2736_001:0118a09": "照等真實慧也。即非般若波羅蜜者。謂非二",
    "T85n2736_001:0118a10": "乘等相似慧也。",
    "T85n2736_001:0118a11": "經。須菩提於意云何如來有所說法不　總",
    "T85n2736_001:0118a12": "中第二同說故勝也。文復有二。一問二答。",
    "T85n2736_001:0118a13": "此初問也。此中問意。明釋迦如來離諸佛所",
    "T85n2736_001:0118a14": "說法外別有一法。是佛所說不。",
    "T85n2736_001:0118a15": "經。須菩提白佛言世尊如來無所說　第二",
    "T85n2736_001:0118a16": "答也。總言如來無所說者。為顯說同非謂世",
    "T85n2736_001:0118a17": "尊都無言說也。",
    "T85n2736_001:0118a18": "經。須菩提於意云何三千大千世界所有微",
    "T85n2736_001:0118a19": "塵是為多不　總中第三降染故勝也。將明",
    "T85n2736_001:0118a20": "此義。先辨因果有其三種。一布施因果。因",
    "T85n2736_001:0118a21": "謂布施果謂煩惱。由取相施增煩惱故。二世",
    "T85n2736_001:0118a22": "界因果。因謂世界果謂微塵。由界聚相散為",
    "T85n2736_001:0118a23": "塵故。三持經因果。因謂持經果謂法身。由",
    "T85n2736_001:0118a24": "能持說證法身故。今此文中校量前二以顯",
    "T85n2736_001:0118a25": "後一。然經舉諸微塵等者。即世界因果。此之",
    "T85n2736_001:0118a26": "微塵名為色塵。體是無記。但坋色身不坋法",
    "T85n2736_001:0118a27": "身。非如布施所生煩惱名為法塵。能坋淨心",
    "T85n2736_001:0118a28": "及以法身故。今將此無記因果對彼布施染",
    "T85n2736_001:0118a29": "污因果。彼尚不及無記塵。因何能更方持說",
    "T85n2736_001:0118b01": "之福。故知施福增有因經滅惑也。今釋此文",
    "T85n2736_001:0118b02": "復分為二。初舉劣顯勝。後辨勝過劣。前中",
    "T85n2736_001:0118b03": "有二。一問二答。此初問也。三千大千世界",
    "T85n2736_001:0118b04": "者。舉其因也。所有微塵者。顯其果也。是為",
    "T85n2736_001:0118b05": "多不者。問其量也。所以問此微塵多少者。將",
    "T85n2736_001:0118b06": "顯染塵過於此故。",
    "T85n2736_001:0118b07": "經。須菩提言甚多世尊　第二答也。此中所",
    "T85n2736_001:0118b08": "言甚者。即以世界至大微塵極少破麁為細",
    "T85n2736_001:0118b09": "塵即無邊多義難量故言甚也。",
    "T85n2736_001:0118b10": "經。須菩提諸微塵如來說非微塵是名微塵",
    "T85n2736_001:0118b11": "　第二辨勝過劣也。文復有二。初約果辨。後",
    "T85n2736_001:0118b12": "約因辨。此即初也。諸微塵者。謂世界無記塵",
    "T85n2736_001:0118b13": "也。如來說非微塵者。謂非如施福所生染煩",
    "T85n2736_001:0118b14": "惱塵也。是名微塵者。是地等之微塵也。",
    "T85n2736_001:0118b15": "經。如來說世界非世界是名世界　第二約",
    "T85n2736_001:0118b16": "因辨也。如來說世界者。謂微塵之因器世界",
    "T85n2736_001:0118b17": "也。非世界者。謂非染塵之因施福之世界也。",
    "T85n2736_001:0118b18": "是名世界者。是無記塵因器世界也。此中文",
    "T85n2736_001:0118b19": "意。為明施福是染煩惱因。尚劣世界無記塵",
    "T85n2736_001:0118b20": "因。何能比此持經功德也。",
    "T85n2736_001:0118b21": "經。須菩提於意云何可以三十二相見如來不",
    "T85n2736_001:0118b22": "總中第四超淨故勝。文復有四。一問二答三",
    "T85n2736_001:0118b23": "徵四釋。此初問也。將釋此義。先明因果有",
    "T85n2736_001:0118b24": "其三種。一布施因果。因謂布施果即依報。",
    "T85n2736_001:0118b25": "二持戒因果。因謂持戒果即正報。三持經因",
    "T85n2736_001:0118b26": "果。因謂持說果即法身。今明三十二相者。",
    "T85n2736_001:0118b27": "此乃偏舉中間持戒因果。對量前後之優劣",
    "T85n2736_001:0118b28": "耳。總以持戒為正報之因。已勝布施依報之",
    "T85n2736_001:0118b29": "業。何況布施為取相之福。而能比持經離相",
    "T85n2736_001:0118c01": "之福耶。此中文意舉果顯因故。問持戒所感",
    "T85n2736_001:0118c02": "三十二相之身為是持經所顯法身以不。",
    "T85n2736_001:0118c03": "經。不也世尊不可以三十二相得見如來",
    "T85n2736_001:0118c04": "第二答也。若以相見同法身者。義不然也。",
    "T85n2736_001:0118c05": "經。何以故　第三徵也。何故持戒福所感之",
    "T85n2736_001:0118c06": "身非法身也。",
    "T85n2736_001:0118c07": "經。如來說三十二相即是非相是名三十二",
    "T85n2736_001:0118c08": "相　第四釋也。言如來說三十二相者。謂持",
    "T85n2736_001:0118c09": "戒福所感色身之相也。即是非相。謂非持經",
    "T85n2736_001:0118c10": "智慧所得法身之相也。是名三十二相者。結",
    "T85n2736_001:0118c11": "成初句也。此中文意。明其持戒不及持經故",
    "T85n2736_001:0118c12": "名超淨也。戒福能生淨報。尚自不及持經施",
    "T85n2736_001:0118c13": "福能生染因。豈比持經功德。",
    "T85n2736_001:0118c14": "經。須菩提若有善男子善女人以恒河沙等",
    "T85n2736_001:0118c15": "身命布施　第二內財校量也。文復有二。一",
    "T85n2736_001:0118c16": "舉劣顯勝。二釋勝所以。前中有三。一舉劣。",
    "T85n2736_001:0118c17": "二顯勝。三領解。此初舉劣也。前雖捨無量",
    "T85n2736_001:0118c18": "珍寶為是外財。猶疑輕尠。今舉恒沙身命為",
    "T85n2736_001:0118c19": "是內財。恐將殊勝。有斯疑惑故重校量。言",
    "T85n2736_001:0118c20": "善男子等者。兼舉無貪心也。以恒河沙等身",
    "T85n2736_001:0118c21": "命布施者。正明無量福也。",
    "T85n2736_001:0118c22": "經。若復有人於此經中乃至受持四句偈等",
    "T85n2736_001:0118c23": "為他人說其福甚多　第二顯勝也。取相布",
    "T85n2736_001:0118c24": "施雖捨多身。終成有漏離相持經縱傳一偈",
    "T85n2736_001:0118c25": "已過無量。所以然者。世間出世間因非□",
    "T85n2736_001:0118c26": "故。",
    "T85n2736_001:0118c27": "經。爾時須菩提聞說是經深解義趣涕淚悲",
    "T85n2736_001:0118c28": "泣　第三領解也。文復有二。一領解。二歎",
    "T85n2736_001:0118c29": "勝。此文初也。言涕淚悲泣者。涕者落也。淚",
    "T85n2736_001:0119a01": "者目津也。神慟謂之悲。無聲淚下謂之泣。",
    "T85n2736_001:0119a02": "彼須菩提聞能詮深教解所詮深義。又聞捨",
    "T85n2736_001:0119a03": "恒河沙身命不如持經一偈。所以念彼捨身",
    "T85n2736_001:0119a04": "之苦。欻爾增悲敦敬法之誠零然下淚。問。聞",
    "T85n2736_001:0119a05": "經悟解應喜。何以悲泣。答。有悟解生悲。如",
    "T85n2736_001:0119a06": "須菩提聞此經有悟解生喜。如舍利弗。聞法",
    "T85n2736_001:0119a07": "華經有悟解生悲喜。如善集王。聞金光明經",
    "T85n2736_001:0119a08": "悲喜交集。今須菩提所以悲泣者。謂耳飡正",
    "T85n2736_001:0119a09": "說慧鑑真如。一即慜彼捨身之苦。二即忻今",
    "T85n2736_001:0119a10": "所說。三即恨不早聞。四傷不聞之者。所以",
    "T85n2736_001:0119a11": "有此悲泣也。",
    "T85n2736_001:0119a12": "經。而白佛言希有世尊佛說如是甚深經典",
    "T85n2736_001:0119a13": "　此下第二嘆勝也。而白佛言者。啟告之詞也。",
    "T85n2736_001:0119a14": "希有世尊者。總嘆勝也。佛說如是甚深經典",
    "T85n2736_001:0119a15": "者。別舉所嘆希有法也。",
    "T85n2736_001:0119a16": "經。我從昔來所得慧眼未曾得聞如是之經",
    "T85n2736_001:0119a17": "　大文第二釋勝所以也。文別有四。一希有故",
    "T85n2736_001:0119a18": "勝。二不同餘法故勝。三堅實故。四勝餘修",
    "T85n2736_001:0119a19": "多羅故勝。此文初也。所謂昔得慧眼開人空",
    "T85n2736_001:0119a20": "目出煩惱障見無我理。其所得者。謂是化城",
    "T85n2736_001:0119a21": "非究竟故。今聞此經聞法空目破所知障。見",
    "T85n2736_001:0119a22": "法空如其所得者。即真實所乃名希有也。",
    "T85n2736_001:0119a23": "經。世尊若復有人得聞是經信心清淨即生",
    "T85n2736_001:0119a24": "實相當知是人成就第一希有功德　第二不",
    "T85n2736_001:0119a25": "同餘法故勝。文復有二。初標舉。後釋成。此",
    "T85n2736_001:0119a26": "文標舉也。此經不同餘教。詮佛所得甚深法",
    "T85n2736_001:0119a27": "故。",
    "T85n2736_001:0119a28": "經。世尊是實相者則是非相是故如來說名",
    "T85n2736_001:0119a29": "實相　第二釋成也。言實相者。謂依此經生",
    "T85n2736_001:0119b01": "如實信。即是非相者。謂不同世間虛妄信也。",
    "T85n2736_001:0119b02": "是故如來說名實相者。引教證成結初句也。",
    "T85n2736_001:0119b03": "經。世尊我今得聞如是經典信解受持不足",
    "T85n2736_001:0119b04": "為難若當來世後五百歲其有眾生得聞如是",
    "T85n2736_001:0119b05": "信解受持是人即為第一希有　第三堅實故",
    "T85n2736_001:0119b06": "勝也。文復有三。一總舉。二別釋。三述讚。此",
    "T85n2736_001:0119b07": "總舉也。為此法門智體堅實猶若金剛。慧用",
    "T85n2736_001:0119b08": "深入能除惑障故。令持者處下惡之世成第",
    "T85n2736_001:0119b09": "一之功。今總以須菩提成就五義故。聞經信",
    "T85n2736_001:0119b10": "解不足為難。一非難時故謂得值如來。二佛",
    "T85n2736_001:0119b11": "攝授故謂具信出家。三得無學果故謂辦諸",
    "T85n2736_001:0119b12": "功德。四蒙佛加持故謂速令開解。五成就變",
    "T85n2736_001:0119b13": "化謂實是菩薩。由斯道理不名希有。彼未來",
    "T85n2736_001:0119b14": "者無是五義。具多障難能受持者故稱第一",
    "T85n2736_001:0119b15": "也。",
    "T85n2736_001:0119b16": "經。何以故　第二別釋也。文中有三。一明",
    "T85n2736_001:0119b17": "我空。二明法空。三明俱空。就我空中先徵後",
    "T85n2736_001:0119b18": "釋。此即初也。總問未來受持之人。何以獨",
    "T85n2736_001:0119b19": "成第一希有也。",
    "T85n2736_001:0119b20": "經。此人無我相人相眾生相壽者相　第二",
    "T85n2736_001:0119b21": "釋也。此中相字並從想義。由持經人了我空",
    "T85n2736_001:0119b22": "故。不復能起我人等想故。",
    "T85n2736_001:0119b23": "經。所以者何　第二明法空也。先徵後釋。此",
    "T85n2736_001:0119b24": "初徵也。但說我空想應有耶。",
    "T85n2736_001:0119b25": "經。我相即是非相人相眾生相壽者相即是",
    "T85n2736_001:0119b26": "非相　後文釋也。我相等者。謂能取我等之",
    "T85n2736_001:0119b27": "心也。即是非相者。謂此執心當體故。",
    "T85n2736_001:0119b28": "經。何以故　第二明俱空也。先徵後釋。此",
    "T85n2736_001:0119b29": "初徵也。一切諸法不離能取所取。今總言空",
    "T85n2736_001:0119c01": "其意何也耶。",
    "T85n2736_001:0119c02": "經。離一切諸相即名諸佛　後文釋也。相若",
    "T85n2736_001:0119c03": "不空佛不應離。離得覺者即是空。",
    "T85n2736_001:0119c04": "經。佛告須菩提如是如是若復有人得聞是",
    "T85n2736_001:0119c05": "經不驚不怖不畏當知是人甚為希有　第三",
    "T85n2736_001:0119c06": "述讚也。言如是如是者。謂上所說正是其義",
    "T85n2736_001:0119c07": "故名如是如是。即印可之詞也。得聞是經不",
    "T85n2736_001:0119c08": "驚不怖不畏者。謂成就信解也。論云驚者謂",
    "T85n2736_001:0119c09": "非處生懼。是故名驚。以可呵故。如非道行",
    "T85n2736_001:0119c10": "故。怖者心體怖故已起不能斷。疑心者畏者",
    "T85n2736_001:0119c11": "一向怖故。其心必竟驚怖墮故。離此三種聞",
    "T85n2736_001:0119c12": "經信解故名希有。",
    "T85n2736_001:0119c13": "經。何以故　第四勝餘修多羅故勝也。文復",
    "T85n2736_001:0119c14": "有二。先徵後釋。此初徵也。不驚等者。有何",
    "T85n2736_001:0119c15": "奇特名希有也。",
    "T85n2736_001:0119c16": "經。須菩提如來說第一波羅蜜非第一波羅",
    "T85n2736_001:0119c17": "蜜是名第一波羅蜜　後文釋也。謂顯此經。",
    "T85n2736_001:0119c18": "於一切波羅蜜教中是最妙故。由此世間難",
    "T85n2736_001:0119c19": "生信解。多起疑謗。是故若聞不生驚等即為",
    "T85n2736_001:0119c20": "希有。如來說第一波羅蜜者。即是此經所詮",
    "T85n2736_001:0119c21": "第一波羅蜜也。非第一波羅蜜者。謂非是餘",
    "T85n2736_001:0119c22": "經所詮第一波羅蜜也。是名第一波羅蜜者。",
    "T85n2736_001:0119c23": "結成初句也。",
    "T85n2736_001:0119c24": "金剛經疏卷上"
}