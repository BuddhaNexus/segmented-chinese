{
    "X38n0695_007:0751a21": "佛說梵網經菩薩心地品下略疏卷七",
    "X38n0695_007:0751a23": "姚秦三藏法師　鳩摩羅什　譯",
    "X38n0695_007:0751a24": "廣州寶象林沙門　弘贊　述",
    "X38n0695_007:0751b01": "○第三十八乖尊卑次序戒。",
    "X38n0695_007:0751b02": "我慢未除。何能敬尊如佛。不依正教。故乖禮失序。",
    "X38n0695_007:0751b03": "非大士之孝順心。釋子之謙遜道也。",
    "X38n0695_007:0751b04": "若佛子。應如法次第坐。先受戒者在前坐。後受戒者",
    "X38n0695_007:0751b05": "在後坐。不問老少。比丘。比丘尼。貴人。國王。王子。乃至",
    "X38n0695_007:0751b06": "黃門。奴婢。皆應先受戒者在前坐。後受戒者次第而",
    "X38n0695_007:0751b07": "坐。莫如外道癡人。若老若少。無前無後。坐無次第。如",
    "X38n0695_007:0751b08": "兵奴之法。",
    "X38n0695_007:0751b09": "重法故論戒德次第。貴賤靡分。不問生年老少。惟",
    "X38n0695_007:0751b10": "計戒臘尊卑。寧同外道癡人。不重先德。而坐無前",
    "X38n0695_007:0751b11": "後。兵奴無識。焉知禮法。故坐失次第。朝廷猶論爵",
    "X38n0695_007:0751b12": "之高下。佛教豈無德之後先。況其稟受木叉之時。",
    "X38n0695_007:0751b13": "即是生長戒身命慧之日。何得不依戒臘。而論生",
    "X38n0695_007:0751b14": "年哉。問。戒臘宜之。至若君臣父子。僧尼男女無分。",
    "X38n0695_007:0751b15": "寧無混淆乎。答。今當僧尼自分先後。男女各為次",
    "X38n0695_007:0751b16": "序。君若重法。臣自尊戒而居前。君執世禮。臣當避",
    "X38n0695_007:0751b17": "席而在後。免與佛法而作留難。果若重道而忘人",
    "X38n0695_007:0751b18": "忘我。則梵王頂禮於天女。倘論法而無貴無賤。則",
    "X38n0695_007:0751b19": "帝釋接足於野干。又奚老少貴賤之可得哉。",
    "X38n0695_007:0751b20": "我佛法中。先者先坐。後者後坐。而菩薩一一不如法",
    "X38n0695_007:0751b21": "次第坐者。犯輕垢罪。",
    "X38n0695_007:0751b22": "不依戒次。讓彼令坐。讓者坐者俱犯。昔阿闍世王。",
    "X38n0695_007:0751b23": "請文殊。文殊讓迦葉前行。謂其久為沙門。居眾羅",
    "X38n0695_007:0751b24": "漢之首。迦葉復讓文殊。稱文殊神智聖達辯才。乃",
    "X38n0695_007:0751c01": "可為尊。文殊於是前行。由闍王從文殊得無根信。",
    "X38n0695_007:0751c02": "故特請之。意在文殊。不在迦葉。而文殊始讓迦葉。",
    "X38n0695_007:0751c03": "不敢違古佛之恒規。迦葉終遜文殊。所以順請主",
    "X38n0695_007:0751c04": "之本意。如南山神。請華嚴法師。而置座五百羅漢",
    "X38n0695_007:0751c05": "之上。即其類也。準此則見機得坐。反常合道。應變",
    "X38n0695_007:0751c06": "隨宜。正大士善權妙用。故知先戒先坐。是崇戒臘。",
    "X38n0695_007:0751c07": "神智聖達。順請者之意。尊法尚人。見機從宜。惟恐",
    "X38n0695_007:0751c08": "末世無知。有挾才高而藐視耆德。或恃臘尊。而輕",
    "X38n0695_007:0751c09": "忽智達。心懷我慢。妄謂見機。損福喪德之愆。誰當",
    "X38n0695_007:0751c10": "代受。請自思之。",
    "X38n0695_007:0751c11": "○第三十九不修福慧戒。",
    "X38n0695_007:0751c12": "福慧雙修。乃大士利生之本行。二嚴功備。是菩薩",
    "X38n0695_007:0751c13": "成佛之極果。缺一不修。猶鳥之隻翅。何能翱翔於",
    "X38n0695_007:0751c14": "霄漢哉。",
    "X38n0695_007:0751c15": "若佛子。常應教化一切眾生。建立僧坊。山林園田。立",
    "X38n0695_007:0751c16": "作佛塔。冬夏安居坐禪處所。一切行道處。皆應立之。",
    "X38n0695_007:0751c17": "此明教化眾生修福。略舉七事。一僧坊以聚眾安",
    "X38n0695_007:0751c18": "修。二山林以蔭眾行坐。三園以供眾蔬果。四田以",
    "X38n0695_007:0751c19": "充僧糧食。五立塔眾得瞻依。與人天而作勝福。六",
    "X38n0695_007:0751c20": "坐禪處。以備二時策修。七一切行道處。修行道業",
    "X38n0695_007:0751c21": "之所非一。故云一切。如上七事。皆應建立。若教化",
    "X38n0695_007:0751c22": "彼自作。若勸化彼使作。皆令生人天之福。出世之",
    "X38n0695_007:0751c23": "善。建立如是諸處。皆須遠離神壇。里社。婬坊。酒肆。",
    "X38n0695_007:0751c24": "屠兒。魁膾之家。始無觸嬈。譏嫌之過。眾得靜修道",
    "X38n0695_007:0752a01": "業。比丘作屋。尚制離難處妨處。況菩薩自利利他",
    "X38n0695_007:0752a02": "乎。難處者。有諸惡獸。下至蟻子所惱。妨處者。近屋",
    "X38n0695_007:0752a03": "四邊。一尋之內。有眾人井。及路。或近懸崖深坑。或",
    "X38n0695_007:0752a04": "近塔他。官地。外道地。比丘尼地等。既無此諸難妨",
    "X38n0695_007:0752a05": "處。猶須先為說法。勸彼自生喜捨之心。不可強求",
    "X38n0695_007:0752a06": "多索。致彼退失信向之念。聞施如避債。見僧猶逢",
    "X38n0695_007:0752a07": "讐。如昔天竺曠野城中。諸比丘為作房舍。乞求過",
    "X38n0695_007:0752a08": "繁。時諸居士遙見比丘。即各自閉門逃避。迦葉白",
    "X38n0695_007:0752a09": "佛。佛訶責諸比丘已。因為說昔恒河邊。有梵志修",
    "X38n0695_007:0752a10": "道。常被一龍出水遶身。憂愁致病。佛教彼從龍。乞",
    "X38n0695_007:0752a11": "頸下寶珠。自此龍不復來遶。又有林中諸比丘。患",
    "X38n0695_007:0752a12": "鳥夜鳴。亂於禪定。佛教比丘從鳥乞兩翅。鳥即出",
    "X38n0695_007:0752a13": "林。更不復還。佛告諸比丘。汝等當知。乃至鳥獸。尚",
    "X38n0695_007:0752a14": "不喜乞索。況復於人。多所求索而不憎惡耶。今時",
    "X38n0695_007:0752a15": "或有假公濟私。託事募化。誣因昧果。千劫難以酬",
    "X38n0695_007:0752a16": "償。浪用信施。萬世不復人身。自損損他。冐名教化",
    "X38n0695_007:0752a17": "作福。誠為法門中大賊。",
    "X38n0695_007:0752a18": "而菩薩。應為一切眾生。講說大乘經律。若疾病。國難。",
    "X38n0695_007:0752a19": "賊難。父母兄弟。和尚阿闍黎。亡滅之日。及三七日。四",
    "X38n0695_007:0752a20": "五七日。乃至七七日。亦應講說大乘經律。一切齋會",
    "X38n0695_007:0752a21": "求願。行來治生。大火所燒。大水所漂。黑風所吹船舫。",
    "X38n0695_007:0752a22": "江河大海羅剎之難。亦讀誦講說此經律。乃至一切",
    "X38n0695_007:0752a23": "罪報。三惡。八難。七逆。杻械枷鎖。繫縛其身。多婬。多瞋。",
    "X38n0695_007:0752a24": "多愚癡。多疾病。皆應講此經律。而新學菩薩。若不爾",
    "X38n0695_007:0752b01": "者。犯輕垢罪。",
    "X38n0695_007:0752b02": "應為一切眾生講說大乘經律者。是總舉修慧之",
    "X38n0695_007:0752b03": "大綱。後文別明修慧之緣境。疾病者。由此經律能",
    "X38n0695_007:0752b04": "療眾生煩惱惡業罪報故。國難者。由此經律能守",
    "X38n0695_007:0752b05": "護心王。滅諸怨敵。種種災患故。賊難者。由此經律",
    "X38n0695_007:0752b06": "能摧六賊。及諸劫掠故。父母等亡滅者。由此經律",
    "X38n0695_007:0752b07": "利益存亡。故能資中陰冥識。往生淨土。或受人天",
    "X38n0695_007:0752b08": "樂報。而終趣菩提故。齋會求願者。由此經律本具",
    "X38n0695_007:0752b09": "行願。是以能滿一切眾生所求故。行來治生者。由",
    "X38n0695_007:0752b10": "此經律具諸法財。是以能成就眾生珍寶義利故。",
    "X38n0695_007:0752b11": "大火者。由此經律能滅眾生煩惱瞋火故。況諸草",
    "X38n0695_007:0752b12": "木燄乎。大水者。由此經律能竭眾生愛欲生死大",
    "X38n0695_007:0752b13": "河故。況於漂溺之患乎。黑風所吹者。由此經律能",
    "X38n0695_007:0752b14": "於苦海作大慈航。渡諸眾生直至彼岸故。況諸世",
    "X38n0695_007:0752b15": "間羅剎鬼國之難。而不超越乎。一切罪報者。罪報",
    "X38n0695_007:0752b16": "非一。故略舉下之數種。三惡八難七逆者。謂此經",
    "X38n0695_007:0752b17": "律是斷惡生善之源。故能令眾生出三惡道。而生",
    "X38n0695_007:0752b18": "三善道。又此經律殊勝。轉禍為福。故能超八難而",
    "X38n0695_007:0752b19": "獲諸勝報。又此經律是孝順之本。故能除於七逆",
    "X38n0695_007:0752b20": "罪報也。杻械枷鎖者。由此經律具解脫之妙用。故",
    "X38n0695_007:0752b21": "能除眾生內外纏縛之苦也。多婬瞋癡者。由此經",
    "X38n0695_007:0752b22": "律出生清淨心。慈悲心。智慧心。故能滅諸眾生三",
    "X38n0695_007:0752b23": "毒之害也。多疾病者。前云疾病。是一疾之苦。今言",
    "X38n0695_007:0752b24": "多者。略則四大乖常。種種痛惱。廣則四百四病。八",
    "X38n0695_007:0752c01": "萬四千塵勞煩惱交逼。今此經律。本具常樂我淨",
    "X38n0695_007:0752c02": "四德。出生八萬四千諸善法門。故能療諸眾生千",
    "X38n0695_007:0752c03": "苦萬疾也。若不爾者。謂不如上一一廣修福慧。即",
    "X38n0695_007:0752c04": "犯。力不逮者。不犯。",
    "X38n0695_007:0752c05": "如是九戒。應當學。敬心奉持。梵壇品當廣明。",
    "X38n0695_007:0752c06": "從不行救贖戒。至此不修福慧之九戒。當勤學習。",
    "X38n0695_007:0752c07": "恭敬奉持也。如欲廣知。當如大本梵壇品所明。",
    "X38n0695_007:0752c08": "○第四十揀擇受戒戒。",
    "X38n0695_007:0752c09": "大士以普度為任。慈悲為懷。有求不拒。無往不濟。",
    "X38n0695_007:0752c10": "故無所揀擇也。",
    "X38n0695_007:0752c11": "若佛子。與人受戒時。不得揀擇一切國王。王子。大臣。",
    "X38n0695_007:0752c12": "百官。比丘。比丘尼。信男。信女。婬男。婬女。十八梵天。六",
    "X38n0695_007:0752c13": "欲天子。無根。二根。黃門。奴婢。一切鬼神。盡得受戒。",
    "X38n0695_007:0752c14": "蓋由本源平等。故不墮人天貴賤幽顯之數量。心",
    "X38n0695_007:0752c15": "地具足萬法。故普攝高下僧俗淨穢之善心。況大",
    "X38n0695_007:0752c16": "士等視眾生。猶如一子。寧有揀擇。分別者哉。",
    "X38n0695_007:0752c17": "應教身所著袈染。皆使壞色。與道相應。皆染使青黃",
    "X38n0695_007:0752c18": "赤黑紫色。一切染衣。乃至臥具。盡以壞色。身所著衣。",
    "X38n0695_007:0752c19": "一切染色。若一切國土中。國人所著衣服。比丘皆應",
    "X38n0695_007:0752c20": "與其俗服有異。",
    "X38n0695_007:0752c21": "世俗所尚者。五大色。出家不類俗法。故云皆使壞",
    "X38n0695_007:0752c22": "色。與道相應也。青者。非深青。及純青。乃泥青也。黃",
    "X38n0695_007:0752c23": "者。非大黃。淺黃。乃黃兼赤染。即木蘭色也。黑者。非",
    "X38n0695_007:0752c24": "全烏皂。如外道服。乃兼紫染。如熟桑椹。名為緇衣。",
    "X38n0695_007:0753a01": "故就此五種色中。皆使壞色。以別世俗青黃赤黑",
    "X38n0695_007:0753a02": "紫。五種艶色也。舍利弗問經。以此五色。表五部所",
    "X38n0695_007:0753a03": "能。非實令著。若著即同世之五彩。何名壞色。與其",
    "X38n0695_007:0753a04": "俗服有異。寧免末法袈裟變為五彩之責也。一切",
    "X38n0695_007:0753a05": "國土人所著衣服者。謂諸國所製衣服。各有不同。",
    "X38n0695_007:0753a06": "然不出二種。一形不同。二色不同即此方所製。是",
    "X38n0695_007:0753a07": "袖衣。所尚是五大色。天竺所製。同於梵天方服。色",
    "X38n0695_007:0753a08": "同五大。而多尚白。出家所著方服。皆悉割截。染使",
    "X38n0695_007:0753a09": "壞色。故云比丘皆應與俗服有異。曾未言及在家",
    "X38n0695_007:0753a10": "受戒者著。今有阿師。不諳經律之旨。不分僧俗之",
    "X38n0695_007:0753a11": "制。授在家男女五戒。令著比丘五條袈裟。授在家",
    "X38n0695_007:0753a12": "菩薩大戒。使著二十五條僧伽黎。僧俗混亂。大乖",
    "X38n0695_007:0753a13": "聖制。得罪彌重。宋。慈雲懺主。三衣辯惑篇。已辯悉。",
    "X38n0695_007:0753a14": "可自討明。優婆塞戒經。聽畜三衣。謂令其供養。知",
    "X38n0695_007:0753a15": "是福田衣。離染服。時念解脫。以求出離。非謂使其",
    "X38n0695_007:0753a16": "披著。義淨三藏。親遊西域。目覩沙彌。曾未見有披",
    "X38n0695_007:0753a17": "著比丘五條。七條衣。其所著者。惟是鉢吒。以其未",
    "X38n0695_007:0753a18": "入僧寶之數。未堪著福田之衣。著即得罪。而其俗",
    "X38n0695_007:0753a19": "士。寧堪為人天福田乎。然在家菩薩。當隨國所製。",
    "X38n0695_007:0753a20": "惟可染使壞色。或可隨宜所著。但不特為莊嚴。不",
    "X38n0695_007:0753a21": "染無犯。如王臣之服。各自有制。男女亦別。豈得皂",
    "X38n0695_007:0753a22": "白不分。漫為槩論耶。乃至臥具盡以壞色者。謂比",
    "X38n0695_007:0753a23": "丘除三衣外。所有一切衣服。下至臥具。盡皆染作",
    "X38n0695_007:0753a24": "壞色。臥具。即被帳氈褥等。",
    "X38n0695_007:0753b01": "若欲受戒時。師應問言。汝現身不作七逆罪不。菩薩",
    "X38n0695_007:0753b02": "法師。不得與七逆人現身受戒。七逆者。出佛身血。弑",
    "X38n0695_007:0753b03": "父。弑母。弑和尚。弑阿闍黎。破羯磨轉法輪僧。弑聖人。",
    "X38n0695_007:0753b04": "若具七逆。即現身不得戒。餘一切人。盡得受戒。",
    "X38n0695_007:0753b05": "如來行滿圓果。宿障久寂。非人天魔王。所能得便。",
    "X38n0695_007:0753b06": "今言出佛身血者。如提婆達多。推石壓佛。由碎石",
    "X38n0695_007:0753b07": "迸傷佛足指。是為出佛身血也。今雖無佛。依法亦",
    "X38n0695_007:0753b08": "須問之。父母。有生育之大恩。和尚闍黎。有生戒身",
    "X38n0695_007:0753b09": "慧命之重德。破羯磨僧者。梵語羯磨。此云作法辦",
    "X38n0695_007:0753b10": "事。僧是三寶之一數也。破。謂同在一大界內。極少",
    "X38n0695_007:0753b11": "下至八比丘。分為二部。一部四人。別作布薩羯磨",
    "X38n0695_007:0753b12": "僧事。是名為破。比丘尼眾。別作羯磨。亦爾。破轉法",
    "X38n0695_007:0753b13": "輪僧者。輪名八正道。下至九比丘。一人自稱作佛。",
    "X38n0695_007:0753b14": "餘四黨之。倒說經律。令人捨正見。而入邪見。無論",
    "X38n0695_007:0753b15": "界內界外盡破。惟尼不能破。由具五漏之體。無人",
    "X38n0695_007:0753b16": "信彼作佛故。是二皆名破和合僧也。聖人者。有大",
    "X38n0695_007:0753b17": "小乘。小乘即阿羅漢。涅槃經明三種殺。殺三果人。",
    "X38n0695_007:0753b18": "但入中殺。不在上殺。故非逆。大乘即菩薩。有三。或",
    "X38n0695_007:0753b19": "取解行以上。或取七心以上。或但不作二乘者。即",
    "X38n0695_007:0753b20": "不退轉菩薩是。殺此皆犯逆。逆者。謂於波羅夷。更",
    "X38n0695_007:0753b21": "增以下害上。名為大逆。是不道罪也。如此七逆。隨",
    "X38n0695_007:0753b22": "作其一。即不得戒。然本源心地。雖復平等。無凡聖",
    "X38n0695_007:0753b23": "善惡之分。而此等人。自逆本源。沉生死海。壞其心",
    "X38n0695_007:0753b24": "地。焦菩提芽。不發戒體。戒善不生。故云不得戒也。",
    "X38n0695_007:0753c01": "出家人法。不向國王禮拜。不向父母禮拜。六親不敬。",
    "X38n0695_007:0753c02": "鬼神不禮。但解法師語。有百里千里。來求法者。而菩",
    "X38n0695_007:0753c03": "薩法師。以惡心瞋心。而不即與授一切眾生戒者。犯",
    "X38n0695_007:0753c04": "輕垢罪。",
    "X38n0695_007:0753c05": "如有臣子奴婢等出家。不知出家之法。復行臣子",
    "X38n0695_007:0753c06": "奴婢之俗禮。紊亂出世之大道。若已知出世正法。",
    "X38n0695_007:0753c07": "則不應修世間之禮。若尊重恭敬心地大戒。則無",
    "X38n0695_007:0753c08": "論貴賤親疏之分。但解法師語。即當與授菩薩正",
    "X38n0695_007:0753c09": "戒也。不遠千里而來求法。則其誠心懇意可知。即",
    "X38n0695_007:0753c10": "應令其如法懺悔已。然後授之。若不即與授。或以",
    "X38n0695_007:0753c11": "惡心瞋心而拒彼。或希利養而賣戒。故犯也。若其",
    "X38n0695_007:0753c12": "根器未堪。或非發上求下化之心。惟邀名利。自高",
    "X38n0695_007:0753c13": "之念。或其心未誠。志未堅。而不生難遭之想。如曇",
    "X38n0695_007:0753c14": "無讖之勉道進。不即與授。正大士善權。觀機化導。",
    "X38n0695_007:0753c15": "彼此多生功德。豈可與惡心瞋心。等視者哉。不禮",
    "X38n0695_007:0753c16": "君親者。謂出家不存家人之禮。出俗無霑處俗之",
    "X38n0695_007:0753c17": "儀。出家為佛之子。塵外之賓。雖未得道。已是三寶",
    "X38n0695_007:0753c18": "中之人。天魔震懾。帝釋歸依。設若反敬。僧寶失尊。",
    "X38n0695_007:0753c19": "三寶既缺。人天無依。出家秪當精勤行道。以報君",
    "X38n0695_007:0753c20": "親。代君親禮敬三寶。以祝康寧。是為出家盡忠盡",
    "X38n0695_007:0753c21": "孝。敬君愛親之大禮。豈同世間。以擎拳屈膝小節。",
    "X38n0695_007:0753c22": "而為忠孝乎。順正理論云。國王君主。於諸比丘。定",
    "X38n0695_007:0753c23": "無希求禮敬事者。懼損其德。及壽命故。如昔優陀",
    "X38n0695_007:0753c24": "延王。納佞臣讒。謂賓頭盧。王每至問訊。而不起迎。",
    "X38n0695_007:0754a01": "遂生惡念。今往不起。當奪其命。時賓頭盧。知王惡",
    "X38n0695_007:0754a02": "念而來。即自思惟。我若起迎。彼便失位。若不起迎。",
    "X38n0695_007:0754a03": "彼奪我命。即墮地獄。寧令失位。不令墮地獄。便起",
    "X38n0695_007:0754a04": "遠迎。其後七日。失於王位。被慰禪國王。擒捉鎖足",
    "X38n0695_007:0754a05": "七年。南山云。自教法東漸。亟涉窊隆。三被屏除。五",
    "X38n0695_007:0754a06": "遭拜伏。此非休明之代。乃是暴虐之君。故使布令",
    "X38n0695_007:0754a07": "非經國之謨。乖常致良史之誚。事理難反。還習舊",
    "X38n0695_007:0754a08": "津。是以初東晉成帝六年。庾冰輔政。帝在幼冲。為",
    "X38n0695_007:0754a09": "帝出詔。令僧致拜。時尚書令何充謝廣等。建議不",
    "X38n0695_007:0754a10": "合拜。往反三議遂寢。又安帝元初中。大尉桓玄。上",
    "X38n0695_007:0754a11": "書令拜。尚書令桓謙。中書王謐等。抗諫曰。今沙門",
    "X38n0695_007:0754a12": "雖意深於敬。不以形屈為禮。迹充率土。而趣超方",
    "X38n0695_007:0754a13": "內。是以外國之君。莫不降禮。良以道在則貴。不以",
    "X38n0695_007:0754a14": "人為輕重。玄又致書遠法師。遠著沙門不敬王者",
    "X38n0695_007:0754a15": "論五篇。其事因息。安帝復政。還崇信奉。魏太武七",
    "X38n0695_007:0754a16": "年。道士寇謙。司徒崔皓。讒於佛法。帝然之。遂滅佛",
    "X38n0695_007:0754a17": "法。逃僧梟斬。後延曇始沙門。頂禮悔過。帝感癘疾。",
    "X38n0695_007:0754a18": "遂誅崔氏。還興佛法。自普失御中原。雖國分十六。",
    "X38n0695_007:0754a19": "而各各信法不虧。唯赫連勃勃。據於夏州。兇暴無",
    "X38n0695_007:0754a20": "厭。以殺為樂佩像背上。令僧禮之。後為天震而死。",
    "X38n0695_007:0754a21": "及葬。又震出之。其子昌襲位。破長安。滅佛法。逢僧",
    "X38n0695_007:0754a22": "皆戮。沙門曇始。被刀不傷。因爾改心。尋為北朝後",
    "X38n0695_007:0754a23": "魏所滅。周武帝。初信佛法。後納道士張賓。及衛元",
    "X38n0695_007:0754a24": "嵩之讒。將除佛教。道安法師。著二教論抗之。遂釋",
    "X38n0695_007:0754b01": "道二教雙除。不滿五年身歿。墮大地獄。唐祖太武。",
    "X38n0695_007:0754b02": "沙汰佛道。制拜君親。勅威秀道宣等上表。及臣僚",
    "X38n0695_007:0754b03": "書。國議不行。武宗會昌五年。道士劉玄靜。趙歸真。",
    "X38n0695_007:0754b04": "非毀釋氏。沙汰佛寺。六年帝崩。宣帝立。復佛寺。誅",
    "X38n0695_007:0754b05": "劉玄靜毀寺之罪。斯等備載廣弘明集。及不禮俗",
    "X38n0695_007:0754b06": "事書中。今略錄此。以曉僧俗。吾恐其末法出家者。",
    "X38n0695_007:0754b07": "貪名利而為自輕。甘下流而不顧恥。屈膝於王侯",
    "X38n0695_007:0754b08": "之庭。致禮於公卿之舍。深辱法門。大傷正教也。鬼",
    "X38n0695_007:0754b09": "神不禮者。順正理論云。諸天神眾。於優婆塞邊。無",
    "X38n0695_007:0754b10": "敢希求禮敬。昔北方多聞天王。請目連舍利弗尊",
    "X38n0695_007:0754b11": "者。五百聖僧。至自宮中。設供養已。復啟尊者曰。從",
    "X38n0695_007:0754b12": "今後。諸出家在家受佛戒者。至我廟中。皆應施我",
    "X38n0695_007:0754b13": "偈頌。我等眷屬專誠護持正法。令出家在家佛弟",
    "X38n0695_007:0754b14": "子。於一切時。恒無惱害。若樂禮敬天神。便與外道",
    "X38n0695_007:0754b15": "等無差別。天王尚不禮。況餘鬼神。故致拜天尊。而",
    "X38n0695_007:0754b16": "像顛倒。方等經云。不得祭祀鬼神。亦不得輕於鬼",
    "X38n0695_007:0754b17": "神。優婆塞戒經云。若優婆塞。為諸舍宅及身命。祠",
    "X38n0695_007:0754b18": "祀鬼神者。不失戒。若至心禮外道鬼神者。失戒。若",
    "X38n0695_007:0754b19": "祠祀時。不得殺害生命。",
    "X38n0695_007:0754b20": "○第四十一為利作師戒。",
    "X38n0695_007:0754b21": "自無實解。為邀名譽。自悞悞人不少。雖有實解。而",
    "X38n0695_007:0754b22": "圖供養。自敗敗他非輕。誠非化導之儀。深乖財法",
    "X38n0695_007:0754b23": "之施。故虗空藏經云。名聞利養。是諸罪本。是也。",
    "X38n0695_007:0754b24": "若佛子。教化人起信心時。菩薩與他人。作教誡法師",
    "X38n0695_007:0754c01": "者。見欲受戒人。應教請二師。和尚。阿闍黎。二師應問",
    "X38n0695_007:0754c02": "言。汝有七遮罪不。若現身有七遮罪者。師不應與受",
    "X38n0695_007:0754c03": "戒。若無七遮者。得與受戒。若有犯十重者。應教懺悔。",
    "X38n0695_007:0754c04": "在佛菩薩形像前。日夜六時。誦十重四十八輕戒。苦",
    "X38n0695_007:0754c05": "到禮三世千佛。得見好相。若一七日。二三七日。乃至",
    "X38n0695_007:0754c06": "一年。要見好相。好相者。佛來摩頂。見光。見華。種種異",
    "X38n0695_007:0754c07": "相。便得滅罪。若無好相。雖懺無益。是人現身。亦不得",
    "X38n0695_007:0754c08": "戒。而得增益受戒。若犯四十八輕戒者。對首懺悔。罪",
    "X38n0695_007:0754c09": "便得滅。不同七遮。而教誡師。於是法中。一一好解。",
    "X38n0695_007:0754c10": "大士教化人。發起自心。還信自心作佛時。欲求受",
    "X38n0695_007:0754c11": "心地大戒。應教彼請二師。二師應問。汝有七遮罪",
    "X38n0695_007:0754c12": "不。七遮。即是七逆。謂此罪能遮障聖道。逆於本源",
    "X38n0695_007:0754c13": "心地。故不得戒。若未曾經受戒人。即無弑二師逆。",
    "X38n0695_007:0754c14": "若已曾受心地戒。犯七逆。不通懺悔。或聲聞人。今",
    "X38n0695_007:0754c15": "發大心。求受正戒。而聲聞秪有五逆。無弑師逆。亦",
    "X38n0695_007:0754c16": "當以弑師逆問。按本經前文。惟請一師。今言二師。",
    "X38n0695_007:0754c17": "以成七逆。而二義皆得。但未見請師之文。地持瓔",
    "X38n0695_007:0754c18": "珞。止請一師。應在佛菩薩像前受。師當在傍。不得",
    "X38n0695_007:0754c19": "背像坐。凡為師範。須一一明解。經論中受法。然本",
    "X38n0695_007:0754c20": "經受法。久已失傳。可依地持。瓔珞。詳自討明。不可",
    "X38n0695_007:0754c21": "自師己心。難免違教。無知之罪。復令他終身不得",
    "X38n0695_007:0754c22": "戒。近素花旭師。律儀輯要後集。受法簡明。其餘開",
    "X38n0695_007:0754c23": "導策發。當諒彼機宜。若有犯十重者。此謂曾已受",
    "X38n0695_007:0754c24": "心地戒。而於十波羅夷中。隨犯一重也。三世千佛",
    "X38n0695_007:0755a01": "者。過去未來現在。各有千佛。如千佛名經出。若苦",
    "X38n0695_007:0755a02": "到禮佛懺悔。則犯戒黑業已除。戒體離諸障蔽。無",
    "X38n0695_007:0755a03": "作重明。如雲消月朗。故見光。菩薩心地。復得開敷。",
    "X38n0695_007:0755a04": "故見華。諸罪消滅。而當體即空。轉為河沙性德。故",
    "X38n0695_007:0755a05": "見種種異相。空即真空實相。實相無有別相。即此",
    "X38n0695_007:0755a06": "罪相是。達此相本空。則無罪不滅。無德不顯。還同",
    "X38n0695_007:0755a07": "大覺。是真佛子。故佛來摩頂也。若心不懇切苦到。",
    "X38n0695_007:0755a08": "故無如上好相。雖懺而罪不滅。戒體不復。戒善不",
    "X38n0695_007:0755a09": "生。故云無益也。得增益受戒者。非永無益。今雖不",
    "X38n0695_007:0755a10": "得戒。由懺悔力故。亦增長向後得戒之益。以向後",
    "X38n0695_007:0755a11": "懺心不歇。慇懃苦到。如泰山崩。二年三年。得見好",
    "X38n0695_007:0755a12": "相。即得戒也。既見好相。知是罪滅因緣。勿生取著。",
    "X38n0695_007:0755a13": "取著即為魔得便。故經云。若作聖解。即墮羣邪。是",
    "X38n0695_007:0755a14": "也。對首者。謂犯輕垢。即對一菩薩比丘前。發露懺",
    "X38n0695_007:0755a15": "悔。罪便消滅。不須好相也。不同七遮者。上雖教七",
    "X38n0695_007:0755a16": "遮人悔罪。而現身不得戒。今犯十重。見相罪滅。輕",
    "X38n0695_007:0755a17": "垢對首便除。故云不同也。一一好解者。於此許懺",
    "X38n0695_007:0755a18": "不許懺。得戒不得戒。一一善能解知。方堪為人師",
    "X38n0695_007:0755a19": "範。然懺法有其三種。謂作法。取相。無生也。作法者。",
    "X38n0695_007:0755a20": "晝夜六時。清淨三業。在佛菩薩像前。披陳發露。苦",
    "X38n0695_007:0755a21": "到懺悔。是也。取相者。定心運想。取相現為期。於道",
    "X38n0695_007:0755a22": "場中。見佛摩頂。或見光見華。或於夢中。見種種瑞",
    "X38n0695_007:0755a23": "相。於此諸相。隨見其一。罪便得滅。是也。無生者。一",
    "X38n0695_007:0755a24": "切罪業。皆從虗妄顛倒心起。若了我心不生。罪福",
    "X38n0695_007:0755b01": "無主。觀業實相。見罪本源。法界圓融。真如清淨。故",
    "X38n0695_007:0755b02": "經云。若欲懺悔者。端坐念實相。眾罪如霜露。慧日",
    "X38n0695_007:0755b03": "能消除。即其義也。問。實相無相。當云何念。答。以無",
    "X38n0695_007:0755b04": "念之念。念無相之相。以無相之相。相無念之念。若",
    "X38n0695_007:0755b05": "於念外。別有實相。實相之外。別有於念。即非念實",
    "X38n0695_007:0755b06": "相也。其作法懺。能滅違戒罪。取相懺。能滅性罪。無",
    "X38n0695_007:0755b07": "生懺。能滅無明煩惱罪。懺法雖三。不出事理二途。",
    "X38n0695_007:0755b08": "前二屬事。後一屬理。止觀云。事懺。懺苦道業道。理",
    "X38n0695_007:0755b09": "懺。懺無明煩惱道。金光明記云。三種懺法。同時而",
    "X38n0695_007:0755b10": "修。無生是正。二為助緣。斯乃正助合行。如膏益明。",
    "X38n0695_007:0755b11": "證理彌速。本經雖不言無生。而第一義諦。即無生",
    "X38n0695_007:0755b12": "也。或有單修前二助道。如南嶽。立有相安樂行。不",
    "X38n0695_007:0755b13": "入三昧。但誦持故。亦得見上妙色相。即本經六時",
    "X38n0695_007:0755b14": "禮誦。苦到懺悔。佛來摩頂等是也。如是懺法。甚為",
    "X38n0695_007:0755b15": "微細。須咨明師。學懺悔處。及懺悔法。方可入於道",
    "X38n0695_007:0755b16": "場。行其事儀。此三種懺法。經論疏記廣陳。斯不繁",
    "X38n0695_007:0755b17": "述。戒體還生。是懺業道。眼耳諸根清淨。是懺苦道。",
    "X38n0695_007:0755b18": "若不解大乘經律。若輕若重。是非之相。不解第一義",
    "X38n0695_007:0755b19": "諦。習種性。長養性。性種性。不可壞性。道種性。正法性。",
    "X38n0695_007:0755b20": "其中多少觀行出入。十禪支。一切行法。一一不得此",
    "X38n0695_007:0755b21": "法中意。",
    "X38n0695_007:0755b22": "輕重是非之相者。謂此心地正戒。犯小即污心源。",
    "X38n0695_007:0755b23": "對首懺悔便淨名輕。犯大即失戒。要見好相方除",
    "X38n0695_007:0755b24": "名重。於此輕重二途。明了辯析。如何是犯。如何非",
    "X38n0695_007:0755c01": "犯。是為善解戒之名相也。第一義諦者。此心地戒。",
    "X38n0695_007:0755c02": "其體湛寂。非重非輕。而輕重宛然。其性虗明。無是",
    "X38n0695_007:0755c03": "無非。而是非灼爾。逈出二邊。而雙泯雙照。顯中道",
    "X38n0695_007:0755c04": "理。而絕議絕思。故名第一義諦。是為善解戒之義",
    "X38n0695_007:0755c05": "理。故智度論。名為具足戒。謂菩薩持中道第一義",
    "X38n0695_007:0755c06": "諦戒。用中道慧。徧入諸法。無戒不備。是名具足戒",
    "X38n0695_007:0755c07": "也。相不解。則持犯昧然。理不解。則不識本源心地也。",
    "X38n0695_007:0755c08": "此六種性中。習種性者。是十住位。名銅寶輪菩薩。",
    "X38n0695_007:0755c09": "即上之十發趣心。謂此菩薩。初從十信趣入。研習",
    "X38n0695_007:0755c10": "真諦。以修空觀。開慧眼。成一切智。得位不退。故名",
    "X38n0695_007:0755c11": "為住。長養性。性種性。此二通對十行位。名銀寶輪",
    "X38n0695_007:0755c12": "菩薩。即上之十長養心。謂此菩薩從真入俗利生。",
    "X38n0695_007:0755c13": "進修假觀。分別十界差別種性。長養聖胎。見俗諦",
    "X38n0695_007:0755c14": "理。開法眼。成道種智。由前十住。發真悟理。從此進",
    "X38n0695_007:0755c15": "趣。故名為行。不可懷性。道種性。此二通對十迴向",
    "X38n0695_007:0755c16": "位。名金寶輪菩薩。即上之十金剛心。謂此菩薩修",
    "X38n0695_007:0755c17": "中道觀。任運施設。無功用道。行願事理。悉皆和融。",
    "X38n0695_007:0755c18": "流入法界。迴事向理。乃至迴能修所修。向於法界。",
    "X38n0695_007:0755c19": "性如金剛。故不可壞。由始正修中。故名道。望後能",
    "X38n0695_007:0755c20": "生佛果。故名種也。正法性者。亦名聖種性。此通屬",
    "X38n0695_007:0755c21": "十地。等覺。妙覺位。從初地。至十地。用中道觀。以智",
    "X38n0695_007:0755c22": "斷惑。深而又深。地地各破一分無明。顯一分三德。",
    "X38n0695_007:0755c23": "證入十地。開佛眼。成一切種智。皆名瑠璃寶輪菩",
    "X38n0695_007:0755c24": "薩。按瓔珞經。別出等覺。性妙覺性。復由深入中道",
    "X38n0695_007:0756a01": "觀。達無始無明。窮盡源底。智極邊際。斷最後一品",
    "X38n0695_007:0756a02": "微細無明惑。登中道山頂。與無明父母別。是有惑",
    "X38n0695_007:0756a03": "可斷。名有上士。是摩尼寶輪菩薩。即等覺位也。究",
    "X38n0695_007:0756a04": "竟解脫。朗然大覺。妙智窮源。無明習盡。翛然無累。",
    "X38n0695_007:0756a05": "故無惑可斷。寂而常照。聖中之聖。名無上士。是水",
    "X38n0695_007:0756a06": "晶寶輪菩薩。即妙覺極果佛位也。其中多少觀行",
    "X38n0695_007:0756a07": "出入者。謂從上經歷三賢十聖位中。隨人根性利",
    "X38n0695_007:0756a08": "鈍。所用禪觀功行之不同。斷惑證真有巧拙之差",
    "X38n0695_007:0756a09": "別。利則巧用功少。鈍則拙用功多。出入諸禪三昧。",
    "X38n0695_007:0756a10": "故云觀行也。十禪支者。於四禪中。除其重出支。正",
    "X38n0695_007:0756a11": "有十支。一覺。二觀。三喜。四樂。五一心。六內淨。七捨。",
    "X38n0695_007:0756a12": "八念。九慧。十不苦。不樂。此十雖是世禪。而能入賢",
    "X38n0695_007:0756a13": "聖階位也。一切行法者。總結上進修功行。一切法",
    "X38n0695_007:0756a14": "門。如此觀行諸法。瓔珞本業經詳明。一一不得此",
    "X38n0695_007:0756a15": "法中意者。如上進修之法。甚深微妙。若一一不解",
    "X38n0695_007:0756a16": "其中意旨。非貪利則愚癡。而為人作授戒師。譬如",
    "X38n0695_007:0756a17": "庸醫療病。必致令人夭折。亦如以盲瞽為導。終使",
    "X38n0695_007:0756a18": "墮坑落壍。取一時之名利。致他盡壽。戒不沾身。輕",
    "X38n0695_007:0756a19": "舉罔為。悞他法身慧命。事實非小。故此兼制。不解",
    "X38n0695_007:0756a20": "即犯(本經四教並談。而屬別圓。故以輪配性)。",
    "X38n0695_007:0756a21": "而菩薩為利養故。為名聞故。惡求多求。貪利弟子。而",
    "X38n0695_007:0756a22": "詐現解一切經律。為供養故。是自欺詐。亦欺詐他人。",
    "X38n0695_007:0756a23": "故與人授戒者。犯輕垢罪。",
    "X38n0695_007:0756a24": "為利養名聞。故云惡求。貪利無厭。是名多求。學在",
    "X38n0695_007:0756b01": "師後名弟。解從師生名子。內不諳經律之旨。無慚",
    "X38n0695_007:0756b02": "無愧。是為自欺詐。外詐現能解之相。是為欺詐他",
    "X38n0695_007:0756b03": "人。前第十八戒。專以無解作師故制。此戒兼為利",
    "X38n0695_007:0756b04": "養故犯。據此則禪觀。教理兼通。無貪利邀名之心。",
    "X38n0695_007:0756b05": "方許為師。不犯。非解一句。一偈。一律部。便可為人",
    "X38n0695_007:0756b06": "授戒。而得無罪。故義疏云。言師必論德業成就。是",
    "X38n0695_007:0756b07": "出家菩薩。具足五德。一持戒。二十臘。三解律藏。四",
    "X38n0695_007:0756b08": "通禪思。五慧藏窮玄。言持戒。則如十願。五誓之堅",
    "X38n0695_007:0756b09": "貞。言十臘。則受具已經十夏。言解律藏。則律有大",
    "X38n0695_007:0756b10": "小兩乘。罪有性遮。止作持犯。戒有道有定。有世間",
    "X38n0695_007:0756b11": "有出世間。有解脫。有別解脫。有三。有五。有八。有十。",
    "X38n0695_007:0756b12": "十有在家。出家。有男有女。有二百五十。有三百四",
    "X38n0695_007:0756b13": "十八。乃至五百。三千八萬。誠哉。藏之廣大。雖曰無",
    "X38n0695_007:0756b14": "盡。而為師者。無所不通也。言通禪思。是諸禪定三",
    "X38n0695_007:0756b15": "昧之總名。悉由持戒攝心。妄念凝寂。虗明返照。善",
    "X38n0695_007:0756b16": "曉出入。巧達沉浮。離諸昏散。是為通達禪思也。言",
    "X38n0695_007:0756b17": "慧藏。則包含萬法。洞徹其源。貫攝其義。若心若境。",
    "X38n0695_007:0756b18": "若事若理。窮微得妙。隨機演說。而無壅無滯。是曰",
    "X38n0695_007:0756b19": "慧藏窮玄也。發隱云。此之五德。貴乎兼備。亦或末",
    "X38n0695_007:0756b20": "世。五德難全。有戒臘卑。德亦可師。猶勝徒老無知。",
    "X38n0695_007:0756b21": "不能誨人也。有慧無定。解亦可師。猶勝枯禪啞羊。",
    "X38n0695_007:0756b22": "不能說法也。若不爾者。傳揚戒法。厥任匪輕。無知",
    "X38n0695_007:0756b23": "罔行。授者受者。均不免罪。慎之重之。",
    "X38n0695_007:0756b24": "○第四十二為惡人說戒戒。",
    "X38n0695_007:0756c01": "不識機宜。是無慧目。根力未堪。反令顛墜。預為陳",
    "X38n0695_007:0756c02": "說。後受心輕。未發大心。聞生謗毀。凡不納受大乘",
    "X38n0695_007:0756c03": "木叉。非執世見。即泥小教。皆名惡人。",
    "X38n0695_007:0756c04": "若佛子。不得為利養故。於未受菩薩戒者前。若外道",
    "X38n0695_007:0756c05": "惡人前。說此千佛大戒。邪見人前。亦不得說。除國王。",
    "X38n0695_007:0756c06": "餘一切。不得說。",
    "X38n0695_007:0756c07": "在外道惡人邪見人前說戒。非獨為利自害。實焦",
    "X38n0695_007:0756c08": "彼菩提芽也。說者。或誦說。或解說。或為授戒。或聽",
    "X38n0695_007:0756c09": "彼布薩時。聞說也。然此千佛所傳大戒。非未發菩",
    "X38n0695_007:0756c10": "提心。及外道惡人之所堪聞。以其非器故。如師子",
    "X38n0695_007:0756c11": "乳。非玻璃盞。不能容納。倘後捨邪歸正。發廣大心。",
    "X38n0695_007:0756c12": "乃可為說。國王。是一國所尊。如來付囑。令外護三",
    "X38n0695_007:0756c13": "寶。故大小乘戒。佛悉聽說。自餘一切無信人。及未",
    "X38n0695_007:0756c14": "受千佛大戒人。不得說也。涅槃經云。昔十五日僧",
    "X38n0695_007:0756c15": "布薩時。有一童子。在隱屏處。盜聽說戒。金剛力士。",
    "X38n0695_007:0756c16": "以杵碎之。身如微塵。是知為師者。不可不慎也。",
    "X38n0695_007:0756c17": "是惡人輩。不受佛戒。名為畜生。生生之處。不見三寶。",
    "X38n0695_007:0756c18": "如木石無心。名為外道。邪見人輩。木頭無異。而菩薩",
    "X38n0695_007:0756c19": "於是惡人前。說七佛教戒者。犯輕垢罪。",
    "X38n0695_007:0756c20": "不別善惡賢愚。故如畜生。不受千佛大戒。失菩提",
    "X38n0695_007:0756c21": "種子。故於生生之處。不見三寶。雖處人倫。不知歸",
    "X38n0695_007:0756c22": "向出世大道。故如木石無心。從迷至迷。六根昏塞。",
    "X38n0695_007:0756c23": "故如木頭無異。此心地戒。雖三世諸佛同說。而近",
    "X38n0695_007:0756c24": "從七佛授受傳來。正所以見其親切。不可不揀擇",
    "X38n0695_007:0757a01": "自重。而輕為外道。未受戒人說。至令自損陷他。過",
    "X38n0695_007:0757a02": "非小也。前戒制揀擇。此戒制為惡人。正不揀擇中。",
    "X38n0695_007:0757a03": "而揀擇顯然。前不揀擇。是普心慈心。今須揀擇。具",
    "X38n0695_007:0757a04": "智眼慧眼。慎不可泥不揀擇。妄授惡人愚人大戒。",
    "X38n0695_007:0757a05": "而反自謂慈悲。令種善根。縱彼不生毀謗。而無心",
    "X38n0695_007:0757a06": "習學。不識開遮持犯。持犯既昧。必墮三途。是則令",
    "X38n0695_007:0757a07": "種善根。而反成惡果。如此授戒。非愚癡。即為名利",
    "X38n0695_007:0757a08": "故也。若果欲令種善根。可教歸信三寶。於五戒中。",
    "X38n0695_007:0757a09": "觀其能受幾分。乃為授之。或授與八戒。教令發願",
    "X38n0695_007:0757a10": "迴向。以求無上菩提。豈不深益前人者哉。",
    "X38n0695_007:0757a11": "○第四十三無慚受施戒。",
    "X38n0695_007:0757a12": "自身負罪。豈福他人。不求懺悔。是無慚愧。濫受信",
    "X38n0695_007:0757a13": "施。自損損他。過當如何。",
    "X38n0695_007:0757a14": "若佛子。信心出家。受佛正戒。故起心毀犯聖戒者。不",
    "X38n0695_007:0757a15": "得受一切檀越供養。亦不得國王地上行。不得飲國",
    "X38n0695_007:0757a16": "王水。",
    "X38n0695_007:0757a17": "既具信心出俗。豈當故犯千聖所傳之正戒耶。國",
    "X38n0695_007:0757a18": "王本以地水。給施善人。苟有毀犯。則戒德匪存。故",
    "X38n0695_007:0757a19": "地雖大。而無處容足。水滿江河。而一滴難消。何況",
    "X38n0695_007:0757a20": "檀信。四事供養。十方常住僧物。堪能受用乎。倘犯",
    "X38n0695_007:0757a21": "輕垢。即當如法懺悔。方消信施也。",
    "X38n0695_007:0757a22": "五千大鬼。常遮其前。鬼言大賊。若入房舍。城邑。宅中。",
    "X38n0695_007:0757a23": "鬼復常掃其脚迹。一切世人。皆罵言。佛法中賊。一切",
    "X38n0695_007:0757a24": "眾生。眼不欲見。犯戒之人。畜生無異。木頭無異。若故",
    "X38n0695_007:0757b01": "毀正戒者。犯輕垢罪。",
    "X38n0695_007:0757b02": "大論云。菩薩具足五百戒法。是知今五十八戒。乃",
    "X38n0695_007:0757b03": "戒之根本。持之則有五千善神擁護。犯之則有五",
    "X38n0695_007:0757b04": "千大鬼隨身。如世貴位。車馬僕從。時隨擁衛。一犯",
    "X38n0695_007:0757b05": "王法。杻械皂卒。常隨防禁。斯乃善惡途分。理本自",
    "X38n0695_007:0757b06": "然也。遮其前。正不許行國王地。言大賊。謂其虧害",
    "X38n0695_007:0757b07": "千佛大戒。掃其迹者。毀戒不能上昇。如龜拽尾。嫌",
    "X38n0695_007:0757b08": "其穢污房舍道路也。佛法中賊者。盜披佛衣。偷餐",
    "X38n0695_007:0757b09": "佛食。在佛法中反害佛法。故名為賊。持戒威儀。人",
    "X38n0695_007:0757b10": "皆瞻仰。犯戒衰相。眾生惡見。不識持犯。何異畜生。",
    "X38n0695_007:0757b11": "身無戒體。木頭何別。是則生無吉利。福德日消。死",
    "X38n0695_007:0757b12": "墮阿鼻。窮劫難出。此戒謂其所犯。已依犯結罪。不",
    "X38n0695_007:0757b13": "肯如法懺悔。無慚無愧。冐受施利。故復犯輕垢也。",
    "X38n0695_007:0757b14": "言五千善神擁護者。一戒。天帝遣十神。護持戒行",
    "X38n0695_007:0757b15": "者。五百戒故有五千善神也。然人身兩肩。自有神",
    "X38n0695_007:0757b16": "守護。與身同名。與身同生。雖常護人。必假心固。神",
    "X38n0695_007:0757b17": "守則強。戒若不堅。守者惶怯。而所遣神。寧不還歸",
    "X38n0695_007:0757b18": "天上。五千大鬼。豈不遮其前耶。",
    "X38n0695_007:0757b19": "○第四十四不供養經典戒。",
    "X38n0695_007:0757b20": "三寶等視。二嚴齊修。正大士之本行。不供則失上",
    "X38n0695_007:0757b21": "求之心。不書便乖下化之道也。",
    "X38n0695_007:0757b22": "若佛子。常應一心受持讀誦大乘經律。剝皮為紙。刺",
    "X38n0695_007:0757b23": "血為墨。以髓為水。析骨為筆。書寫佛戒。木皮穀紙。絹",
    "X38n0695_007:0757b24": "素竹帛。亦悉書持。常以七寶。無價香華。一切雜寶為",
    "X38n0695_007:0757c01": "箱囊。盛經律卷。若不如法供養者。犯輕垢罪。",
    "X38n0695_007:0757c02": "念無間斷曰常。心離散亂曰一。乃顯精勤篤志之",
    "X38n0695_007:0757c03": "至極。皮血骨髓書寫。以顯為法忘身之無惜。無價",
    "X38n0695_007:0757c04": "雜寶為箱囊。是重法以輕財也。此中總列五種。一",
    "X38n0695_007:0757c05": "一心受持不忘。二闇讀通利。三朗誦令聞。四書寫",
    "X38n0695_007:0757c06": "流通。五恭敬供養。此五。經論互出。或五或六。皆名",
    "X38n0695_007:0757c07": "法師。然開合略異。如法華文句。一受持。二讀文。三",
    "X38n0695_007:0757c08": "熟誦。四解說。五書寫。而缺供養。本經缺解說。然三",
    "X38n0695_007:0757c09": "十九戒。已出講說。及四十一戒。謂一一好解是也。",
    "X38n0695_007:0757c10": "據智度論。一信力名受。二念力名持。三看文為讀。",
    "X38n0695_007:0757c11": "四不忘為誦。五宣傳為說。六難曉須解。此亦缺供",
    "X38n0695_007:0757c12": "養也。一切諸佛。由學大乘經律。而成等正覺。故知",
    "X38n0695_007:0757c13": "經律。是諸佛之母。若不如法至誠供養。是輕三世",
    "X38n0695_007:0757c14": "佛母。名為不孝。故得罪也。木皮如樺皮等。穀是楮",
    "X38n0695_007:0757c15": "樹皮。可以造紙。絹帛。皆素織成。素亦白練也。此方",
    "X38n0695_007:0757c16": "上古未識造紙。多用竹簡木牘。然各國所用。今古",
    "X38n0695_007:0757c17": "不同。宜隨時方用之。如五夫竺。用樺皮。貝多羅葉。",
    "X38n0695_007:0757c18": "及以白氎。此方造赫蹏紙。始自前漢。至後漢和帝",
    "X38n0695_007:0757c19": "時。蔡敬仲。用樹膚。及弊布。魚網。造紙。今多用竹。及",
    "X38n0695_007:0757c20": "楮皮作。以此書寫流通。是為財法二施。廣布無盡",
    "X38n0695_007:0757c21": "矣。心地觀經云。法寶有四種。一教法。二理法。三行",
    "X38n0695_007:0757c22": "法。四果法。一切無漏。能破無明煩惱業障。聲名句",
    "X38n0695_007:0757c23": "文。名為教法。有無諸法。名為理法。戒定慧行。名為",
    "X38n0695_007:0757c24": "行法。無為妙果。名為果法。如是四種。引導眾生。出",
    "X38n0695_007:0758a01": "生死海。到於彼岸。諸佛所師。即是法寶。所以者何。",
    "X38n0695_007:0758a02": "三世諸佛。依法修行。斷一切障。得成菩提。盡未來",
    "X38n0695_007:0758a03": "際。利益眾生。以是因緣。三世如來。常能供養諸波",
    "X38n0695_007:0758a04": "羅蜜。微妙法寶。何況三界一切眾生。未得解脫。而",
    "X38n0695_007:0758a05": "不能敬微妙法寶。我昔曾為求法人王。入大火坑。",
    "X38n0695_007:0758a06": "而求正法。永斷生死。得大菩提。是故法寶。能破一",
    "X38n0695_007:0758a07": "切生死牢獄。猶如金剛。能照癡暗眾生。如日臨世",
    "X38n0695_007:0758a08": "間。乃至猶如險路導師。善誘眾生。達寶所故。三世",
    "X38n0695_007:0758a09": "如來所說妙法。有如是等。難思議事也。",
    "X38n0695_007:0758a10": "○第四十五不化眾生戒。",
    "X38n0695_007:0758a11": "上求下化。始名菩薩。與此相違。名實俱乖。焉稱大",
    "X38n0695_007:0758a12": "士行願乎。",
    "X38n0695_007:0758a13": "若佛子。常起大悲心。若入一切城邑舍宅。見一切眾",
    "X38n0695_007:0758a14": "生。應當唱言。汝等眾生。盡應受三歸十戒。",
    "X38n0695_007:0758a15": "大士以化度為懷。拔苦念急。故常起大悲心。此心",
    "X38n0695_007:0758a16": "須臾不可忘。故曰常也。一切眾生者。本該六道。而",
    "X38n0695_007:0758a17": "菩薩未得天眼。於城邑舍宅懀閙之處。未易得見",
    "X38n0695_007:0758a18": "天神。修羅。地獄。餓鬼。所可見者。惟人及畜耳。今此",
    "X38n0695_007:0758a19": "文中。是令人發心。以人有尊卑貴賤。故云一切。次",
    "X38n0695_007:0758a20": "令畜生發心。後入山林川野寂寞之處。乃兼鬼神",
    "X38n0695_007:0758a21": "等。應先以種種方便。教令發大信心。後授與三歸",
    "X38n0695_007:0758a22": "十戒。若不先教發心。便與說戒。即是與惡人授戒。",
    "X38n0695_007:0758a23": "故令反邪歸正。先受三歸。由三寶護持力故。三惡",
    "X38n0695_007:0758a24": "八難罪滅。次授波羅提木叉十種正戒。為菩薩道",
    "X38n0695_007:0758b01": "之根本。若依文殊問經。令菩薩受十善法。與沙彌",
    "X38n0695_007:0758b02": "十戒文同。按大集經。令受十善道戒。一不殺生。乃",
    "X38n0695_007:0758b03": "至十不邪見。以此善根。迴向無上菩提。是人速滿",
    "X38n0695_007:0758b04": "六波羅蜜。於淨土而成正覺。據此則當隨機所堪",
    "X38n0695_007:0758b05": "授與亦得。瓔珞經云。法師先為解說。使其樂著。然",
    "X38n0695_007:0758b06": "後授與。地持經云。菩薩見有眾生修邪法齋。而求",
    "X38n0695_007:0758b07": "解脫。即為彼說賢聖八齋。斷彼邪見。若身求度。不",
    "X38n0695_007:0758b08": "究竟法。授少方便。得大果齋。是為菩薩。以少方便",
    "X38n0695_007:0758b09": "起無量善根(八齋。即八關齋戒)。",
    "X38n0695_007:0758b10": "若見牛馬猪羊一切畜生。應心念口言。汝是畜生。發",
    "X38n0695_007:0758b11": "菩提心。",
    "X38n0695_007:0758b12": "大士見一切畜生。應起大悲心。念其無始劫來。迷",
    "X38n0695_007:0758b13": "失真性。妄造惑業。枉受輪迴苦報。作是念已。乃口",
    "X38n0695_007:0758b14": "告言。汝是畜生。當求出離。勿枉受此苦。無有休息。",
    "X38n0695_007:0758b15": "如是令知名識苦。心求解脫。歸向大士。然後教發",
    "X38n0695_007:0758b16": "菩提心。此心即諸佛圓明覺體。眾生本源自性。迷",
    "X38n0695_007:0758b17": "此心而不發。則輪迴六道。三惡熾然。窮劫不已。若",
    "X38n0695_007:0758b18": "能發起此心。則挈露本源心地戒體。而三歸十戒。",
    "X38n0695_007:0758b19": "便已現前。大士斯時。方為作證明。更授與三歸十",
    "X38n0695_007:0758b20": "戒相也。",
    "X38n0695_007:0758b21": "而菩薩入一切處。山林川野。皆使一切眾生發菩提",
    "X38n0695_007:0758b22": "心。是菩薩。若不發教化眾生心者。犯輕垢罪。",
    "X38n0695_007:0758b23": "先令人畜發心。今隨方隨見。而令發心。足見大士",
    "X38n0695_007:0758b24": "普化之心。無往不利。救度之念。無時不切也。一切",
    "X38n0695_007:0758c01": "眾生者。人天鬼神。邊獨地獄。乃至禽獸。魚鼈。虵蟲",
    "X38n0695_007:0758c02": "等類。勿謂蠢動無知。捨而不化。然含靈覺性。多有",
    "X38n0695_007:0758c03": "不迷。如鸚鵡聞四諦生天。至成辟支佛果。獼猴獻",
    "X38n0695_007:0758c04": "蜜。次生出家成道。鳥聽經而生忉利。鴈聞法而生",
    "X38n0695_007:0758c05": "三十三天。池魚聽偈。而為天子。海鯨聞名。而舟免",
    "X38n0695_007:0758c06": "難。如斯之類。不可勝舉。縱迷不覺。由法力加持。亦",
    "X38n0695_007:0758c07": "令獲益。如舍利弗為患狗。及毒蛇說三法印。俱生",
    "X38n0695_007:0758c08": "富家。後成聖果。地獄聞經題而盡出火坑。又如真",
    "X38n0695_007:0758c09": "言呪語。人那解知。受持則從心所願。乃至呪枯樹。",
    "X38n0695_007:0758c10": "還使生華。無情尚爾。況有情而不獲益。如來金口",
    "X38n0695_007:0758c11": "所宣。一言一字。凡情豈能思測。故律制比丘。凡至",
    "X38n0695_007:0758c12": "神廟。或樹下水邊等處。皆誦伽陀。今大士知一切",
    "X38n0695_007:0758c13": "眾生。具足覺性。故教化普度心無間斷。如不發是",
    "X38n0695_007:0758c14": "心。即違菩薩大願。故得輕垢。",
    "X38n0695_007:0758c15": "○第四十六說法不如法戒。",
    "X38n0695_007:0758c16": "法是佛母。而大士不為自重。焉能令他致敬。野干",
    "X38n0695_007:0758c17": "猶知自尊。盜果亦知非法。而菩薩法師。可乖常式",
    "X38n0695_007:0758c18": "乎。",
    "X38n0695_007:0758c19": "若佛子。常應教化。起大悲心。若入檀越貴人家。一切",
    "X38n0695_007:0758c20": "眾中。不得立為白衣說法。應在白衣眾前。高座上坐。",
    "X38n0695_007:0758c21": "以具大悲心故。常為在家出家說法。然說時。須要",
    "X38n0695_007:0758c22": "如法。若不如法。說者聽者。俱招慢法之愆。貴人即",
    "X38n0695_007:0758c23": "士宦。一切即庶民。白衣者。俗好素服。故此為稱也。",
    "X38n0695_007:0758c24": "應在眾前者。謂不得在彼背後也。高座。謂昇高座",
    "X38n0695_007:0759a01": "而坐。上坐。謂在彼。眾首上坐。斯皆尊法之儀。非自",
    "X38n0695_007:0759a02": "為高慢之相。或暫時開示。彼此俱立無過。律本云。",
    "X38n0695_007:0759a03": "人在高坐。己在下坐。人坐己立。人臥己坐。皆不得",
    "X38n0695_007:0759a04": "為說法。除病。不犯。",
    "X38n0695_007:0759a05": "法師比丘。不得地立。為四眾說法。若說法時。法師高",
    "X38n0695_007:0759a06": "座。香華供養。四眾聽者下坐。如孝順父母。敬順師教。",
    "X38n0695_007:0759a07": "如事火婆羅門。其說法者。若不如法說。犯輕垢罪。",
    "X38n0695_007:0759a08": "上為白衣未受戒者普說。今為在家出家四眾別",
    "X38n0695_007:0759a09": "說。高座香華。是四眾重法尊人也。聽者下坐。是自",
    "X38n0695_007:0759a10": "為謙卑。而敬上之禮也。如孝順父母者。是執弟子",
    "X38n0695_007:0759a11": "禮。而尊敬於師也。如事火婆羅門者。是天竺邪見",
    "X38n0695_007:0759a12": "外道。昔此世界。劫初之時。忉利天子。欲觀閻浮提",
    "X38n0695_007:0759a13": "園林。流泉等。從天來下。觀已復還天上。身光如火。",
    "X38n0695_007:0759a14": "林中外道遙見。妄謂世人供養火故。得生天道。故",
    "X38n0695_007:0759a15": "彼每於日將欲沒時。遂通夜然大火聚。向之跪拜。",
    "X38n0695_007:0759a16": "盡誠致敬。而禮事之。今借為喻。敬順正法。如彼敬",
    "X38n0695_007:0759a17": "事火之至誠也。若不如法說者。謂乖說法之儀。非",
    "X38n0695_007:0759a18": "謂不善說法也。若法說非法。非法說法。即屬第十",
    "X38n0695_007:0759a19": "六。及前倒說僻說戒也。",
    "X38n0695_007:0759a20": "佛說梵網經菩薩心地品下略疏卷七"
}