{
    "T33n1712_001:0552a10": "No. 1712 [cf. No. 251]",
    "T33n1712_001:0552a11": "般若波羅蜜多心經略疏并序",
    "T33n1712_001:0552a13": "唐翻經沙門法藏述",
    "T33n1712_001:0552a14": "夫以真源素範，冲漠隔於筌罤，妙覺玄猷，",
    "T33n1712_001:0552a15": "奧頤超於言象，雖真俗雙泯，二諦恒存，空有",
    "T33n1712_001:0552a16": "兩亡，一味常顯。良以真空未甞不有，即有",
    "T33n1712_001:0552a17": "以辨於空，幻有未始不空，即空以明於有。有",
    "T33n1712_001:0552a18": "空有故不有，空有空故不空，不空之空空而",
    "T33n1712_001:0552a19": "非斷，不有之有有而不常；四執既亡，百非斯",
    "T33n1712_001:0552a20": "遣，般若玄旨，斯之謂歟？若歷事備陳，言過二",
    "T33n1712_001:0552a21": "十萬頌，若撮其樞要，理盡一十四行，是知詮",
    "T33n1712_001:0552a22": "真之教，乍廣略而隨緣，超言之宗，性圓通而",
    "T33n1712_001:0552a23": "俱現。「般若心經」者，實謂曜昏衢之高炬，濟苦",
    "T33n1712_001:0552a24": "海之迅航，拯物導迷，莫斯最為。然則「般若」以",
    "T33n1712_001:0552a25": "神鑒為體，「波羅蜜多」以到彼岸為功，「心」顯要",
    "T33n1712_001:0552a26": "妙所歸，「經」乃貫穿言教，從法就喻，詮旨為目，",
    "T33n1712_001:0552a27": "故言「般若波羅蜜多心經」。",
    "T33n1712_001:0552a28": "將釋此經，五門分別，一、教興，二、藏攝，三、宗趣，",
    "T33n1712_001:0552a29": "四、釋題，五、解文。初、教興者，依《大智度論》云，",
    "T33n1712_001:0552b01": "如須彌山王，非無因緣、非少因緣令得振動，",
    "T33n1712_001:0552b02": "般若教興亦復如是，具多因緣。一、謂欲破外",
    "T33n1712_001:0552b03": "道諸邪見故，二、欲迴二乘令入大乘故，三、",
    "T33n1712_001:0552b04": "令小菩薩不迷空故，四、令悟二諦中道生正",
    "T33n1712_001:0552b05": "見故，五、顯佛勝德生淨信故，六、欲令發大",
    "T33n1712_001:0552b06": "菩提心故，七、令修菩薩深、廣行故，八、令斷",
    "T33n1712_001:0552b07": "一切諸重障故，九、令得菩提、涅槃果故，十、",
    "T33n1712_001:0552b08": "流至後代益眾生故。略說此十，具收彼意，",
    "T33n1712_001:0552b09": "令此教興。第二、藏攝者，謂三藏之中契經",
    "T33n1712_001:0552b10": "藏攝，二藏之內菩薩藏收，權實教中實教",
    "T33n1712_001:0552b11": "所攝。第三、宗趣者，語之所表曰宗，宗之所",
    "T33n1712_001:0552b12": "歸曰趣，然先總後別，總以三種般若為宗。",
    "T33n1712_001:0552b13": "一、實相，謂所觀真性；二、觀照，謂能觀妙慧；",
    "T33n1712_001:0552b14": "三、文字，謂詮上之教。不越此三，故以為宗。",
    "T33n1712_001:0552b15": "別亦有三，一、教、義一對，以文字教為宗，餘",
    "T33n1712_001:0552b16": "二義為趣；二、境、智一對，以真空境為宗，觀",
    "T33n1712_001:0552b17": "照智為趣；三、因、果一對，以菩提因行為宗，菩",
    "T33n1712_001:0552b18": "提果德為趣。",
    "T33n1712_001:0552b19": "「般若波羅蜜多心經」。第四、釋題者亦有三，",
    "T33n1712_001:0552b20": "初、教義分二，謂「般若心」，是所詮之義；「經」之",
    "T33n1712_001:0552b21": "一字是能詮之教，即能詮般若之經，依義",
    "T33n1712_001:0552b22": "立名。二、就所詮義中，法、喻分二，謂「般若」等",
    "T33n1712_001:0552b23": "是所詮之法，「心」之一字是所引之喻，即般",
    "T33n1712_001:0552b24": "若內統要衷之妙義，況人心藏為主、為要，",
    "T33n1712_001:0552b25": "統極之本。三、就前法中有體用分二，謂「般",
    "T33n1712_001:0552b26": "若」是體，此云智慧，即神悟玄奧、妙證真源",
    "T33n1712_001:0552b27": "也；「波羅蜜多」是用，此云到彼岸，即由斯妙",
    "T33n1712_001:0552b28": "慧翻生死過盡，至真空之際，即簡不到彼",
    "T33n1712_001:0552b29": "岸之慧，故以為名。謂體即用故，法之喻故，",
    "T33n1712_001:0552c01": "義之教故，立斯名耳。",
    "T33n1712_001:0552c02": "「觀自在菩薩」。自下第五、解文。此既心經，",
    "T33n1712_001:0552c03": "是以無序及流通也。文中分二，初、顯了般",
    "T33n1712_001:0552c04": "若，後、「即說呪曰」下，明祕密般若。何以辨此",
    "T33n1712_001:0552c05": "二者，謂顯了明說，令生慧解，滅煩惱障；以",
    "T33n1712_001:0552c06": "呪祕密言，令誦生福，滅罪業障。為滅二障，",
    "T33n1712_001:0552c07": "成二嚴故，說此二分。就前文中亦二，初、略",
    "T33n1712_001:0552c08": "標綱要分，二、從「舍利子！色不異空」下，明廣",
    "T33n1712_001:0552c09": "陳實義分。以義非頓顯，故先略標，非略能",
    "T33n1712_001:0552c10": "具，故次廣釋。又前是據行略標，後即就解",
    "T33n1712_001:0552c11": "廣陳。前中有四，一、能觀人，二、所行行，三、觀",
    "T33n1712_001:0552c12": "行境，四、明能觀利益。且初、能觀人，「觀自在",
    "T33n1712_001:0552c13": "菩薩」者，是能觀人也，謂於理事無閡之境，",
    "T33n1712_001:0552c14": "觀達自在，故立此名。又觀機往救，自在無",
    "T33n1712_001:0552c15": "閡，故以為名焉。前釋就智，後釋就悲。菩謂",
    "T33n1712_001:0552c16": "菩提，此謂之覺；薩者薩埵，此曰眾生。謂此",
    "T33n1712_001:0552c17": "人以智上求菩提，用悲下救眾生，從境得",
    "T33n1712_001:0552c18": "名故。",
    "T33n1712_001:0552c19": "「行深般若波羅蜜多時」。二、明所行之行。謂",
    "T33n1712_001:0552c20": "般若妙行有其二種，一、淺即人空般若，二、",
    "T33n1712_001:0552c21": "深即法空般若，今簡淺異深，故云行深般",
    "T33n1712_001:0552c22": "若。言「時」者，謂此菩薩有時亦同二乘入人",
    "T33n1712_001:0552c23": "空觀，故《法華》云，應以聲聞身得度者，即現",
    "T33n1712_001:0552c24": "聲聞身等。今非彼時，故云行深時也。",
    "T33n1712_001:0552c25": "「照見五蘊皆空」。三、明觀行境。謂達見五蘊",
    "T33n1712_001:0552c26": "自性皆空，即二空理，深慧所見也。",
    "T33n1712_001:0552c27": "「度一切苦厄」。四、明利益。謂證見真空，苦惱斯",
    "T33n1712_001:0552c28": "盡，當得遠離分段、變易二種生死，證菩提、",
    "T33n1712_001:0552c29": "涅槃究竟樂果，故云度一切苦厄也。上來",
    "T33n1712_001:0553a01": "略標竟。",
    "T33n1712_001:0553a02": "「舍利子！色不異空，空不異色；色即是空，空即",
    "T33n1712_001:0553a03": "是色。受、想、行、識，亦復如是」。自下第二、明廣",
    "T33n1712_001:0553a04": "陳實義分，於中有五。一、拂外疑，二、顯法體，",
    "T33n1712_001:0553a05": "三、明所離，四、辨所得，五、結歎勝能。初段文",
    "T33n1712_001:0553a06": "有四釋，一、正去小乘疑，二、兼釋菩薩疑，三、便",
    "T33n1712_001:0553a07": "顯正義，四、就觀行釋。初中言「舍利子」者，舉",
    "T33n1712_001:0553a08": "疑人也。舍利是鳥名，此翻為鶖鷺鳥，以其",
    "T33n1712_001:0553a09": "人母聰悟迅疾，如彼鳥眼，因立其名，是彼之",
    "T33n1712_001:0553a10": "子，連母為號，故曰鶖子。是則母因鳥名，子",
    "T33n1712_001:0553a11": "連母號，聰慧第一，標為上首，故對之釋疑",
    "T33n1712_001:0553a12": "也。彼疑云：「我小乘有餘位中，見蘊無人，亦",
    "T33n1712_001:0553a13": "云法空，與此何別？」今釋云：「汝宗蘊中無人名",
    "T33n1712_001:0553a14": "蘊空，非蘊自空，是則蘊異於空。今明諸蘊",
    "T33n1712_001:0553a15": "自性本空，而不同彼，故云色不異空等。」又",
    "T33n1712_001:0553a16": "疑云：「我小乘中入無餘位，身、智俱盡，亦空無",
    "T33n1712_001:0553a17": "色等，與此何別？」釋云：「汝宗即色非空，滅色方",
    "T33n1712_001:0553a18": "空。今則不爾，色即是空，非色滅空，故不同",
    "T33n1712_001:0553a19": "彼。」以二乘疑不出此二，故就釋之。二兼釋",
    "T33n1712_001:0553a20": "菩薩疑者，依《寶性論》云，空亂意菩薩有三種",
    "T33n1712_001:0553a21": "疑。一、疑空異色，取色外空。今明色不異空，",
    "T33n1712_001:0553a22": "以斷彼疑。二、疑空滅色，取斷滅空。今明色",
    "T33n1712_001:0553a23": "即是空，非色滅空，以斷彼疑。三、疑空是物，",
    "T33n1712_001:0553a24": "取空為有。今明空即色，不可以空取空，以",
    "T33n1712_001:0553a25": "斷彼疑。三疑既盡，真空自顯也。三便顯正",
    "T33n1712_001:0553a26": "義者，但色空相望，有其三義。一、相違義。下",
    "T33n1712_001:0553a27": "文云，「空中無色」等，以空害色故，準此應云",
    "T33n1712_001:0553a28": "「色中無空」，以色違空故，若以互存，必互亡故。",
    "T33n1712_001:0553a29": "二、不相閡義，謂以色是幻色，必不閡空，以空",
    "T33n1712_001:0553b01": "是真空，必不妨幻色。若閡於色，即是斷空，非",
    "T33n1712_001:0553b02": "真空故；若閡於空，即是實色，非幻色故。三、",
    "T33n1712_001:0553b03": "明相作義，謂若此幻色舉體非空，不成幻色，",
    "T33n1712_001:0553b04": "是故由色即空，方得有色故。《大品》云，若諸",
    "T33n1712_001:0553b05": "法不空，即無道、無果等。《中論》云，「以有空義",
    "T33n1712_001:0553b06": "故，一切法得成」。故真空亦爾，準上應知。是",
    "T33n1712_001:0553b07": "故真空通有四義，一、廢己成他義，以空即是",
    "T33n1712_001:0553b08": "色故，即色現空隱也。二、泯他顯己義，以色",
    "T33n1712_001:0553b09": "是空故，即色盡空顯也。三、自他俱存義，以",
    "T33n1712_001:0553b10": "隱顯無二是真空故，謂色不異空為幻色色",
    "T33n1712_001:0553b11": "存也，空不異色名真空空顯也，以互不相礙，",
    "T33n1712_001:0553b12": "二俱存也。四、自他俱泯義，以舉體相即，全奪",
    "T33n1712_001:0553b13": "兩亡，絕二邊故。色望於空亦有四義，一、顯他",
    "T33n1712_001:0553b14": "自盡，二、自顯隱他，三、俱存，四、俱泯，並準前",
    "T33n1712_001:0553b15": "思之。是則幻色存亡無閡，真空隱顯自在，合",
    "T33n1712_001:0553b16": "為一味，圓通無寄，是其法也。四就觀行釋者",
    "T33n1712_001:0553b17": "有三，一、觀色即空以成止行，觀空即色以成",
    "T33n1712_001:0553b18": "觀行，空色無二，一念頓現，即止觀俱行，方為",
    "T33n1712_001:0553b19": "究竟。二、見色即空，成大智而不住生死；見",
    "T33n1712_001:0553b20": "空即色，成大悲而不住涅槃；以色、空境不二，",
    "T33n1712_001:0553b21": "悲、智念不殊，成無住處行。三、智者大師依《瓔",
    "T33n1712_001:0553b22": "珞經》立一心三觀義，一、從假入空觀，謂即",
    "T33n1712_001:0553b23": "是空故；二、從空入假觀，謂空即是色故；三、",
    "T33n1712_001:0553b24": "空、假平等觀，謂色、空無異故。",
    "T33n1712_001:0553b25": "「舍利子，是諸法空相」，第二、顯法體。於中有",
    "T33n1712_001:0553b26": "二，先總後別，今初也。言「是諸法空相」者，謂",
    "T33n1712_001:0553b27": "蘊等非一，故云諸法；顯此空狀，故云空相。《中",
    "T33n1712_001:0553b28": "邊論》云，「無二有此無，是二名空相」，言「無二」者，",
    "T33n1712_001:0553b29": "無能取、所取。有言，「有此無」者，有能取、所取。無",
    "T33n1712_001:0553c01": "是二、不二，名為空相。",
    "T33n1712_001:0553c02": "「不生不滅，不垢不淨，不增不減」，二別顯中，",
    "T33n1712_001:0553c03": "有三對六不。然有三釋，一、就位釋，二、就法",
    "T33n1712_001:0553c04": "釋，三、就觀行釋。初就位釋者，一、不生不滅，",
    "T33n1712_001:0553c05": "在道前凡位。謂諸凡夫死此生彼，流轉長劫，",
    "T33n1712_001:0553c06": "是生滅位；真空離此，故云不生不滅也。二、不",
    "T33n1712_001:0553c07": "垢不淨者，在道中菩薩等位。謂諸菩薩障染",
    "T33n1712_001:0553c08": "未盡，淨行已修，名垢淨位；真空離此，故名不",
    "T33n1712_001:0553c09": "垢不淨。三、不增不減者，在道後佛果位中。",
    "T33n1712_001:0553c10": "生死惑障昔未盡而今盡，是減也，修生萬德",
    "T33n1712_001:0553c11": "昔未圜而今圜，是增也；真空離此，故云不增",
    "T33n1712_001:0553c12": "不減。又《佛性論》中立三種佛性，一、道前名",
    "T33n1712_001:0553c13": "自性住佛性，二、道中名引出佛性，三、道後名",
    "T33n1712_001:0553c14": "至得果佛性。佛性唯一，就位分三；今真空無",
    "T33n1712_001:0553c15": "異，亦就位分異。又《法界無差別論》中，初、名",
    "T33n1712_001:0553c16": "染位，次、名染淨位，後、名純淨位，皆同此也。",
    "T33n1712_001:0553c17": "二就法釋者，謂此真空雖即色等，然色從緣",
    "T33n1712_001:0553c18": "起，真空不生；色從緣謝，真空不滅。又隨流",
    "T33n1712_001:0553c19": "不染，出障非淨。又障盡非減，德滿不增。此",
    "T33n1712_001:0553c20": "生滅等是有為法相，翻此以顯真空之相，故",
    "T33n1712_001:0553c21": "云空相也。三就觀行釋者，謂於三性立三",
    "T33n1712_001:0553c22": "無性觀。一、於遍計所執性作無相觀，謂彼",
    "T33n1712_001:0553c23": "即空無可生滅；二、於依他起性作無生觀，謂",
    "T33n1712_001:0553c24": "依他染淨從緣無性；三、於圜成實性作無性",
    "T33n1712_001:0553c25": "觀，謂前二不有而非減，觀智照現而不增。",
    "T33n1712_001:0553c26": "又在纏、出障，性無增減。又妄法無生滅，緣起",
    "T33n1712_001:0553c27": "非染淨，真空無增減。以此三無性，顯彼真",
    "T33n1712_001:0553c28": "空相。",
    "T33n1712_001:0553c29": "「是故空中無色，無受、想、行、識，無眼、耳、鼻、舌、身、",
    "T33n1712_001:0554a01": "意，無色、聲、香、味、觸、法，無眼界，乃至無意識界」，",
    "T33n1712_001:0554a02": "第三、明所離。然真空所離，歷法多門，統略",
    "T33n1712_001:0554a03": "有四，一、法相開合門，二、緣起逆順門，三、染",
    "T33n1712_001:0554a04": "淨因果門，四、境智能所門。初「是故空中」者，",
    "T33n1712_001:0554a05": "是前不生不滅等真空中故。「無色」等者，彼",
    "T33n1712_001:0554a06": "真空中無五蘊等法，此就相違門故云無也，",
    "T33n1712_001:0554a07": "理實皆悉不壞色等，以自性空不待壞故，下",
    "T33n1712_001:0554a08": "並準知。此中五蘊，即合色為一，開心為四。二",
    "T33n1712_001:0554a09": "「無眼」等者，空無十二處，十二處即合心為一、",
    "T33n1712_001:0554a10": "半，謂意處全及法處一分；開色為十、半，謂五",
    "T33n1712_001:0554a11": "根、五境為十處，及法處一分。三「無眼界」等者，",
    "T33n1712_001:0554a12": "空無十八界，十八界中即色、心俱開，準上可",
    "T33n1712_001:0554a13": "知。釋此三科，具如《對法》等論也。",
    "T33n1712_001:0554a14": "「無無明亦無無明盡，乃至無老死，亦無老死",
    "T33n1712_001:0554a15": "盡」，二、明緣起逆順門。「無無明」者，順觀無明",
    "T33n1712_001:0554a16": "流轉門，以其性空，故云無無明也。「亦無無明",
    "T33n1712_001:0554a17": "盡」，逆觀無明還滅門，以真空故無可盡也。此",
    "T33n1712_001:0554a18": "舉初支，中間十支，皆應準此，故云「乃至」，末後",
    "T33n1712_001:0554a19": "一支謂老死，亦流轉、還滅皆空也。",
    "T33n1712_001:0554a20": "「無苦、集、滅、道」，三、染淨因果門。「苦」、「集」是世間",
    "T33n1712_001:0554a21": "因果，謂苦是生死報，先舉令生厭；集是彼",
    "T33n1712_001:0554a22": "因，謂是煩惱、業，厭苦斷集，先果後因故也。",
    "T33n1712_001:0554a23": "「滅」、「道」是出世間因果，滅是涅槃果，先舉令",
    "T33n1712_001:0554a24": "欣；道是彼因，謂八正道，修之於後。皆空無",
    "T33n1712_001:0554a25": "有也。",
    "T33n1712_001:0554a26": "「無智亦無得」，四、境智能所門。非但空中無",
    "T33n1712_001:0554a27": "前諸法，彼知空智亦不可得，故云無智也；即",
    "T33n1712_001:0554a28": "此所知空理亦不可得，故云無得也。問：「前云",
    "T33n1712_001:0554b01": "空即是色等，明色等不亡，何以此文一切皆",
    "T33n1712_001:0554b02": "無，豈非此空是滅色耶？」答：「前雖不閡存而未",
    "T33n1712_001:0554b03": "甞不盡，今此都亡未甞不立，故《大品》云，諸",
    "T33n1712_001:0554b04": "法無所有，如是有。此無，此就無所有，前據",
    "T33n1712_001:0554b05": "如是有。又前就相作門，此就相害門，一法",
    "T33n1712_001:0554b06": "二義，隨說無違。」",
    "T33n1712_001:0554b07": "「以無所得故」，第四、明其所得。有二，初、牒前",
    "T33n1712_001:0554b08": "起後，二、正明所得，今初也。言「以無所得故」",
    "T33n1712_001:0554b09": "者，牒前起後也。以者，由也；故者，因也。由前",
    "T33n1712_001:0554b10": "無所得為因，令後有所得也，《大品》云，無所得",
    "T33n1712_001:0554b11": "故而得。",
    "T33n1712_001:0554b12": "「菩提薩埵依般若波羅蜜多故」，二、正明所得。",
    "T33n1712_001:0554b13": "有二，先、明菩薩得涅槃斷果，後、明諸佛得菩",
    "T33n1712_001:0554b14": "提智果。前中亦二，先、舉人依法，後、斷障得",
    "T33n1712_001:0554b15": "果，今初也。言「菩提薩埵」者，舉人也，義如前",
    "T33n1712_001:0554b16": "解。「依般若波羅蜜多故」者，明依此法行也。「故」",
    "T33n1712_001:0554b17": "者，起後也。",
    "T33n1712_001:0554b18": "「心無罣閡」，二、斷障得果。中有三，初、行成，二、",
    "T33n1712_001:0554b19": "斷障，三、得果，今初也。言「心無罣閡」者，行成",
    "T33n1712_001:0554b20": "也，謂惑不閡心故，境不閡智故。",
    "T33n1712_001:0554b21": "「無罣閡故，無有恐怖，遠離顛倒、夢想」，二、斷",
    "T33n1712_001:0554b22": "障也。言「無罣閡故」，牒前起後也。「無有恐怖」者，",
    "T33n1712_001:0554b23": "外無魔冤之怖，即惡緣息也。「遠離顛倒、夢想」",
    "T33n1712_001:0554b24": "者，內無惑障之倒，即惡因盡也。",
    "T33n1712_001:0554b25": "「究竟涅槃」，三、得果也。「涅槃」，此云圜寂，謂德",
    "T33n1712_001:0554b26": "無不備稱圜，障無不盡稱寂。簡異小乘化城",
    "T33n1712_001:0554b27": "權立，今則一得永常，故云「究竟」。又釋智能究",
    "T33n1712_001:0554b28": "竟盡涅槃之際，故云究竟。",
    "T33n1712_001:0554c01": "「三世諸佛依般若波羅蜜多故」，第二、得菩提",
    "T33n1712_001:0554c02": "智果。於中有二，初、舉人依法，二、明得果，今初",
    "T33n1712_001:0554c03": "也。謂三世諸佛更無異路，唯此一門，故云「依",
    "T33n1712_001:0554c04": "般若波羅蜜多故」也。",
    "T33n1712_001:0554c05": "「得阿耨多羅三藐三菩提」，二、正明得果也。",
    "T33n1712_001:0554c06": "「阿耨多羅」，此云無上也；「三藐」者，此云正也；次",
    "T33n1712_001:0554c07": "「三」者，此云等也；「菩提」，此云覺也；即無上正等",
    "T33n1712_001:0554c08": "覺也。覺有二義，一、正覺，即如理智，正觀真",
    "T33n1712_001:0554c09": "諦；二、等覺，即如量智，遍觀俗諦；皆至極無",
    "T33n1712_001:0554c10": "邊，故云無上也。上來所得竟。",
    "T33n1712_001:0554c11": "「故知般若波羅蜜多是大神呪，是大明呪，是",
    "T33n1712_001:0554c12": "無上呪，是無等等呪」，第五、結歎勝能。於中",
    "T33n1712_001:0554c13": "有二，先、別歎，後、總結，今初也。言「故知」者，牃",
    "T33n1712_001:0554c14": "前起後也。由佛菩薩依般若得菩提、涅槃果，",
    "T33n1712_001:0554c15": "「故知般若是大神呪」等，歎其勝能，略歎四德，",
    "T33n1712_001:0554c16": "然有三釋。一、就法釋。一、除障不虛名為神呪，",
    "T33n1712_001:0554c17": "二、智鑒無昧名為明呪，三、更無加過名無上",
    "T33n1712_001:0554c18": "呪，四、獨絕無倫名無等等呪。二、約功能釋。一、",
    "T33n1712_001:0554c19": "能破煩惱，二、能破無明，三、令因行滿，四、令",
    "T33n1712_001:0554c20": "果德圜。三、就位釋。一、過凡，二、越小，三、超因，",
    "T33n1712_001:0554c21": "四、齊果。謂無等之位互相濟等，故云「無等",
    "T33n1712_001:0554c22": "等」。《十地論》云，無等者，謂佛比餘眾生，彼非等",
    "T33n1712_001:0554c23": "故；重言等者，此彼法身等故。何故不但說無",
    "T33n1712_001:0554c24": "等耶？示現等正覺故。",
    "T33n1712_001:0554c25": "「能除一切苦，真實不虛」，二、總結勝能。謂三",
    "T33n1712_001:0554c26": "苦、八苦、一切苦也。又分段、變易，亦云一切苦",
    "T33n1712_001:0554c27": "也。除苦決定，故云真實不虛也。上來廣略不",
    "T33n1712_001:0554c28": "同，總明顯了般若竟。",
    "T33n1712_001:0555a01": "「故說般若波羅蜜多呪，即說呪曰」，自下第二",
    "T33n1712_001:0555a02": "段明祕密般若。於中有二，初、牒前起後，二、正",
    "T33n1712_001:0555a03": "說呪詞，今初也。前云是大神呪，未顯呪詞，故",
    "T33n1712_001:0555a04": "今說之。",
    "T33n1712_001:0555a05": "「羯諦羯諦，波羅羯諦，波羅僧羯諦，菩提薩婆",
    "T33n1712_001:0555a06": "訶」，二、正說呪詞。此有二義。一、不可釋，以是",
    "T33n1712_001:0555a07": "諸佛祕語，非因位所解，但當誦持，除障增福，",
    "T33n1712_001:0555a08": "亦不須強釋也。二、若欲強釋者，「羯諦」者，此云",
    "T33n1712_001:0555a09": "去也、度也，即深慧功能。重言「羯諦」者，自度、度",
    "T33n1712_001:0555a10": "他也。「波羅羯諦」者，「波羅」，此云彼岸，即度所到",
    "T33n1712_001:0555a11": "處也。「波羅僧羯諦」者，「僧」者，總也、溥也，即謂自",
    "T33n1712_001:0555a12": "他溥度，總到彼岸也。言「菩提」者，至何等彼岸？",
    "T33n1712_001:0555a13": "謂大菩提處也。言「薩婆訶」者，此云速疾，令前",
    "T33n1712_001:0555a14": "所作速疾成就故也。",
    "T33n1712_001:0555a15": "略釋絕筆，述懷頌曰：「般若深邃，累劫難逢，",
    "T33n1712_001:0555a16": "隨分讚釋，冀會真宗。」",
    "T33n1712_001:0555a17": "般若波羅蜜多心經略疏　法藏長安二年，",
    "T33n1712_001:0555a18": "於京清禪寺，翻經之暇，屬同禮部兼檢校雍",
    "T33n1712_001:0555a19": "州長史滎陽鄭公——清簡成性，忠孝自心。金柯",
    "T33n1712_001:0555a20": "玉葉之芳葩，九刊三王之重寄。羽儀朝序，城",
    "T33n1712_001:0555a21": "壍法門。始自青衿，迄于白首。持此心經數千",
    "T33n1712_001:0555a22": "萬遍，心游妙義口誦靈文——再三慇懃，令出略",
    "T33n1712_001:0555a23": "疏，輒以蠡管詎測高深云爾。",
    "T33n1712_001:0555a24": "般若心經贊序",
    "T33n1712_001:0555a25": "張說撰",
    "T33n1712_001:0555a26": "萬法起心，心人之主。三乘歸一，一法之宗。",
    "T33n1712_001:0555a27": "知心無所得是真得，見一無不通是玄通。",
    "T33n1712_001:0555a28": "如來說五蘊皆空——人本空也；如來說諸法",
    "T33n1712_001:0555a29": "空相——法亦空也。知法照空，見空捨法。二者",
    "T33n1712_001:0555b01": "知見，復非空耶？是故定與慧俱空中法。入",
    "T33n1712_001:0555b02": "此門者為明門，行此路者為超路。非夫行",
    "T33n1712_001:0555b03": "深般若者，其孰能證於此乎？祕書少監駙",
    "T33n1712_001:0555b04": "馬都尉滎陽鄭萬鈞，深藝之士也。學有傳",
    "T33n1712_001:0555b05": "癖，書成草聖。迺揮灑手翰，鐫刻心經；樹聖",
    "T33n1712_001:0555b06": "善之寶坊，啟未來之華業。佛以無依相而",
    "T33n1712_001:0555b07": "說，法本不生；我以無所得而傳，今則無滅。",
    "T33n1712_001:0555b08": "道存文字，意齊天壤。國老張說，聞而嘉焉。",
    "T33n1712_001:0555b09": "讚揚佛事，題之樂石。",
    "T33n1712_001:0555b10": "般若心經略疏"
}