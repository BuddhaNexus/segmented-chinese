{
    "T50n2060_001:0425c19": "續高僧傳卷第一",
    "T50n2060_001:0425c21": "1 譯經篇1譯經篇初　本傳六人　附見二十七人",
    "T50n2060_001:0425c22": "梁揚都正觀寺扶南沙門僧伽婆羅傳一",
    "T50n2060_001:0425c23": "曼陀羅　木道賢　僧法　道命",
    "T50n2060_001:0425c24": "梁揚都莊嚴寺金陵沙門釋寶唱傳二梁武帝",
    "T50n2060_001:0425c25": "　僧朗　梁簡文　僧昭",
    "T50n2060_001:0425c26": "魏北臺石窟寺恒安沙門釋曇曜傳三曇靖",
    "T50n2060_001:0425c27": "魏南臺永寧寺北天竺沙門菩提流支傳四",
    "T50n2060_001:0425c28": "常景　李廓　寶意　覺定　法場　智希　楊衒之　曇顯　智賢　法希　藏稱",
    "T50n2060_001:0425c29": "陳南海郡西天竺沙門拘那羅陀傳五高空　德賢",
    "T50n2060_001:0426a01": "　善吉",
    "T50n2060_001:0426a02": "陳揚都金陵沙門釋法泰傳六智愷　曹毘　智敫　道尼",
    "T50n2060_001:0426a03": "僧伽婆羅。梁言僧養。亦云僧鎧。扶南國人",
    "T50n2060_001:0426a04": "也。幼而頴悟。早附法津。學年出家。偏業阿",
    "T50n2060_001:0426a05": "毘曇論。聲榮之盛有譽海南。具足已後廣",
    "T50n2060_001:0426a06": "習律藏。勇意觀方樂崇開化。聞齊國弘",
    "T50n2060_001:0426a07": "法。隨舶至都。住正觀寺。為天竺沙門求那",
    "T50n2060_001:0426a08": "跋陀之弟子也。復從跋陀研精方等。未盈",
    "T50n2060_001:0426a09": "炎燠博涉多通。乃解數國書語。值齊曆亡",
    "T50n2060_001:0426a10": "墜道教淩夷。婆羅靜潔身心外絕交。故擁",
    "T50n2060_001:0426a11": "室栖閑養素資業。大梁御㝢搜訪術能。以",
    "T50n2060_001:0426a12": "天監五年。被勅徵召於楊都壽光殿華林園",
    "T50n2060_001:0426a13": "正觀寺占雲館扶南館等五處傳譯訖十七",
    "T50n2060_001:0426a14": "年。都合一十一部。四十八卷。即大育王經。",
    "T50n2060_001:0426a15": "解脫道論等是也。初翻經日。於壽光殿武",
    "T50n2060_001:0426a16": "帝躬臨法座筆受其文。然後乃付譯人盡",
    "T50n2060_001:0426a17": "其經本。勅沙門寶唱慧超僧智法雲及袁曇",
    "T50n2060_001:0426a18": "允等。相對疏出。華質有序不墜譯宗。天子",
    "T50n2060_001:0426a19": "禮接甚厚。引為家僧。所司資給道俗改觀。",
    "T50n2060_001:0426a20": "婆羅不畜私財。以為嚫施成立住寺。太",
    "T50n2060_001:0426a21": "尉臨川王宏。接遇隆重。普通五年因疾卒于",
    "T50n2060_001:0426a22": "正觀。春秋六十有五。梁初又有扶南沙門曼",
    "T50n2060_001:0426a23": "陀羅者。梁言弘弱。大齎梵本遠來貢獻。勅",
    "T50n2060_001:0426a24": "與婆羅共譯寶雲法界體性文殊般若經三",
    "T50n2060_001:0426a25": "部合一十一卷。雖事傳譯未善梁言。故所",
    "T50n2060_001:0426a26": "出經文多隱質。時有居士木道賢。以天監",
    "T50n2060_001:0426a27": "十五年獻優婁頻經一卷。文既尠具。不",
    "T50n2060_001:0426a28": "辯來由。又有太學博士江泌女僧法者。小",
    "T50n2060_001:0426a29": "年出家有時靜坐。閉目誦出淨土妙莊嚴",
    "T50n2060_001:0426b01": "等經。始從八歲終於十六。總出三十五卷。",
    "T50n2060_001:0426b02": "天監年中在華光殿。親對武帝誦出異經。",
    "T50n2060_001:0426b03": "楊都道俗咸稱神授。若驗佛經斯唯宿習",
    "T50n2060_001:0426b04": "未可餘談竊尋外典。生知者聖。學知者次。",
    "T50n2060_001:0426b05": "此則局談今身昧於過往耳。若不然者。何",
    "T50n2060_001:0426b06": "以辨內外賢聖淺深之通塞哉。如前傳曇",
    "T50n2060_001:0426b07": "諦之憶書鎮。近俗崔子之念金環。代有",
    "T50n2060_001:0426b08": "斯蹤。定非外託。逮太清中。湘東王記室虞",
    "T50n2060_001:0426b09": "孝敬。學周內外。撰內典傳要三十卷。該",
    "T50n2060_001:0426b10": "羅經論。條貫釋門。諸有要事備皆收錄。頗",
    "T50n2060_001:0426b11": "同皇覽類苑之流。渚宮陷沒便襲染衣。更",
    "T50n2060_001:0426b12": "名道命。流離關輔亦有著述。云云。",
    "T50n2060_001:0426b13": "釋寶唱。姓岑氏。吳郡人。即有吳建國之舊",
    "T50n2060_001:0426b14": "壤也。少懷恢敏清貞自蓄。顧惟隻立勤田",
    "T50n2060_001:0426b15": "為業。資養所費終於十畝。至於傍求。傭書",
    "T50n2060_001:0426b16": "取濟。寓目流略便能強識。文采鋪贍義理",
    "T50n2060_001:0426b17": "有聞。年十八。投僧祐律師而出家焉。祐江",
    "T50n2060_001:0426b18": "表僧望多所製述。具如前傳紀之。唱既始",
    "T50n2060_001:0426b19": "陶津。經律諮稟。承風建德有聲宗嗣。住莊",
    "T50n2060_001:0426b20": "嚴寺。博採群言酌其精理。又惟開悟土",
    "T50n2060_001:0426b21": "俗。要以通濟為先。乃從處士顧道曠呂僧",
    "T50n2060_001:0426b22": "智等。習聽經史莊易。略通大義。時以其遊",
    "T50n2060_001:0426b23": "涉世務。謂有俗志。為訪家室執固不迴。將",
    "T50n2060_001:0426b24": "及三十天廕既崩。喪事云畢。建武二年擺",
    "T50n2060_001:0426b25": "撥常習。出都專聽。涉歷五載又中風疾。會",
    "T50n2060_001:0426b26": "齊氏云季。遭亂入東。遠至閩越。討論舊業。",
    "T50n2060_001:0426b27": "天監四年便還都下。乃勅為新安寺主。帝以",
    "T50n2060_001:0426b28": "時會雲雷遠近清晏。風雨調暢百穀年登。豈",
    "T50n2060_001:0426b29": "非上資三寶中賴四天下藉神龍。幽靈叶",
    "T50n2060_001:0426c01": "贊方乃福被黔黎歆茲厚德。但文散群部",
    "T50n2060_001:0426c02": "難可備尋。下勅。令唱總撰集錄以擬時要。",
    "T50n2060_001:0426c03": "或建福禳災。或禮懺除障。或饗接神鬼。或",
    "T50n2060_001:0426c04": "祭祀龍王。部類區分近將百卷。八部神名以",
    "T50n2060_001:0426c05": "為三卷。包括幽奧詳略古今。故諸所祈求",
    "T50n2060_001:0426c06": "帝必親覽。指事祠禱多感威靈。所以五十許",
    "T50n2060_001:0426c07": "年。江表無事兆民荷賴。緣斯力也。天監七",
    "T50n2060_001:0426c08": "年。帝以法海浩汗淺識難尋。勅莊嚴僧旻。",
    "T50n2060_001:0426c09": "於定林上寺。纘眾經要抄八十八卷。又勅",
    "T50n2060_001:0426c10": "開善智藏纘眾經理義。號曰義林。八十卷。",
    "T50n2060_001:0426c11": "又勅建元僧朗。注大般涅槃經七十二卷。並",
    "T50n2060_001:0426c12": "唱奉別勅。兼贊其功。綸綜終始緝成部帙。",
    "T50n2060_001:0426c13": "及簡文之在春坊。尤耽內教。撰法寶聯璧",
    "T50n2060_001:0426c14": "二百餘卷。別令寶唱綴紕區別。其類遍略",
    "T50n2060_001:0426c15": "之流。帝以佛法沖奧近識難通。自非才學",
    "T50n2060_001:0426c16": "無由造極。又勅唱自大教東流。道門俗士。",
    "T50n2060_001:0426c17": "有敘佛理著作弘義。並通鳩聚。號曰續法",
    "T50n2060_001:0426c18": "輪論。合七十餘卷。使夫迷悟之賓見便歸信。",
    "T50n2060_001:0426c19": "深助道法無以加焉。又撰法集一百四十",
    "T50n2060_001:0426c20": "卷。並唱獨斷專慮。纘結成部。既上親覽。",
    "T50n2060_001:0426c21": "流通內外。十四年。勅安樂寺僧紹。撰華林",
    "T50n2060_001:0426c22": "佛殿經目。雖復勒成未悏帝旨。又勅唱重",
    "T50n2060_001:0426c23": "撰。乃因紹前錄。注述合離甚有科據。一帙",
    "T50n2060_001:0426c24": "四卷。雅悏時望。遂勅掌華林園寶雲經藏。",
    "T50n2060_001:0426c25": "搜求遺逸皆令具足。備造三本以用供",
    "T50n2060_001:0426c26": "上。緣是又勅撰經律異相五十五卷。飯聖僧",
    "T50n2060_001:0426c27": "法五卷。帝又注大品經五十卷。于時佛教隆",
    "T50n2060_001:0426c28": "盛。無德稱焉。道俗才筆互陳文理。自武",
    "T50n2060_001:0426c29": "帝膺運。時三十有七。在位四十九載。深以",
    "T50n2060_001:0427a01": "庭癊早傾。常懷哀感。每歎曰。雖有四海之",
    "T50n2060_001:0427a02": "尊。無由得申罔極。故留心釋典。以八部",
    "T50n2060_001:0427a03": "般若為心良。是諸佛由生。又即除災滌累",
    "T50n2060_001:0427a04": "故。收採眾經躬述注解。親臨法座講讀敷",
    "T50n2060_001:0427a05": "弘。用此善因崇津靈識。頻代二皇。捨身為",
    "T50n2060_001:0427a06": "僧給使。洗濯煩穢仰資冥福。每一捨時地",
    "T50n2060_001:0427a07": "為之震。相繼齋講不斷法輪。為太祖文皇。",
    "T50n2060_001:0427a08": "於鍾山北㵎。建大愛敬寺。糺紛協日臨睨",
    "T50n2060_001:0427a09": "百丈。翠微峻極流泉灌注。鍾鯨遍嶺𨥜鳳",
    "T50n2060_001:0427a10": "乘空。創塔包巖壑之奇。宴坐盡林泉之邃。",
    "T50n2060_001:0427a11": "結構伽藍同尊園寢。經營彫麗奄若天宮。",
    "T50n2060_001:0427a12": "中院之去大門。延袤七里。廊廡相架簷霤臨",
    "T50n2060_001:0427a13": "屬。旁置三十六院。皆設池臺周宇環遶。千",
    "T50n2060_001:0427a14": "有餘僧四事供給。中院正殿有栴檀像。舉高",
    "T50n2060_001:0427a15": "丈八。匠人約量晨作夕停。每夜恒聞作聲。",
    "T50n2060_001:0427a16": "旦視輒覺功大。及終成後乃高二丈有二。",
    "T50n2060_001:0427a17": "相好端嚴色相超挺。殆由神造屢感徵迹。",
    "T50n2060_001:0427a18": "帝又於寺中龍淵別殿。造金銅像舉高丈",
    "T50n2060_001:0427a19": "八。躬伸供養每入頂禮。歔欷哽噎不能自",
    "T50n2060_001:0427a20": "勝。預從左右無不下泣。又為獻太后。於",
    "T50n2060_001:0427a21": "青溪西岸建陽城門路東。起大智度寺。京師",
    "T50n2060_001:0427a22": "甲里爽塏通博。朝市之中途。川陸之顯要。",
    "T50n2060_001:0427a23": "殿堂宏壯寶塔七層。房廊周接華果間發。正",
    "T50n2060_001:0427a24": "殿亦造丈八金像。以申追福。五百諸尼四時",
    "T50n2060_001:0427a25": "講誦。寺成之日。帝顧謂群后曰。建斯兩寺。",
    "T50n2060_001:0427a26": "奉福二皇。用表罔極之情。以達追遠之思。",
    "T50n2060_001:0427a27": "而不能遣蓼莪之哀。復於中宮起至敬殿",
    "T50n2060_001:0427a28": "景陽臺。立七廟室。崇宇嚴肅欝若卿雲。粉",
    "T50n2060_001:0427a29": "壁珠柱交映相耀。設二皇座。具備諸禮冠",
    "T50n2060_001:0427b01": "蘊奩篋。舉目興慕晨昏如在。衣服輕暖隨時",
    "T50n2060_001:0427b02": "代易。新奇芳旨應時日薦。帝又曰。雖竭工",
    "T50n2060_001:0427b03": "匠之巧。殫世俗之奇。水石周流華樹雜沓。限",
    "T50n2060_001:0427b04": "以國務不獲朝夕侍食。惟有朔望親奉饋",
    "T50n2060_001:0427b05": "奠。而無所瞻仰。內心崩潰如焚如灼。又作",
    "T50n2060_001:0427b06": "聯珠五十首。以明孝道。又制孝思賦。廣統",
    "T50n2060_001:0427b07": "孝本。至於安上治民移風易俗。度越終",
    "T50n2060_001:0427b08": "古無德而稱。故元帝云。伏尋我皇之為孝",
    "T50n2060_001:0427b09": "也。四運推移。不以榮枯遷貿。五德更用。",
    "T50n2060_001:0427b10": "不以貴賤革心。臨朝端默。過隙之思彌軫。",
    "T50n2060_001:0427b11": "垂拱巖廊。風樹之悲逾切。潔齋宗廟虔事",
    "T50n2060_001:0427b12": "郊禋。言未發而涕零。容不改而傷慟。所謂終",
    "T50n2060_001:0427b13": "身之憂者是也。蓋虞舜夏禹周文梁帝。萬載",
    "T50n2060_001:0427b14": "論孝。四人而已。廣如繹所撰金樓子述之。",
    "T50n2060_001:0427b15": "又以大通元年。於臺城北。開大通門。立同",
    "T50n2060_001:0427b16": "泰寺。樓閣臺殿擬則宸宮。九級浮圖迴張",
    "T50n2060_001:0427b17": "雲表。山樹園池沃蕩煩積。其年三月六日。帝",
    "T50n2060_001:0427b18": "親臨幸。禮懺敬接。以為常准。即捨身之地",
    "T50n2060_001:0427b19": "也。雖億兆務殷。而卷不輟手。披閱內外經",
    "T50n2060_001:0427b20": "論典墳。恒以達曙為則。自禮記古文周書",
    "T50n2060_001:0427b21": "左傳莊老諸子論語孝經。往哲所未詳悉。",
    "T50n2060_001:0427b22": "皆為訓釋。又以國學員限隔於貴賤。乃更",
    "T50n2060_001:0427b23": "置五館。招引寒俊。故使孔釋二門榮茂峙",
    "T50n2060_001:0427b24": "列帝前後集百有餘卷。著通史書苑數千卷。",
    "T50n2060_001:0427b25": "唱當斯盛世。頻奉璽書預參翻譯。具如別",
    "T50n2060_001:0427b26": "傳。初唱天監九年先疾復動。便發二願。遍",
    "T50n2060_001:0427b27": "尋經論使無遺失。搜括列代僧錄創區別",
    "T50n2060_001:0427b28": "之。撰為部帙。號曰名僧傳三十一卷。至十",
    "T50n2060_001:0427b29": "三年。始就條列。其序略云。夫深求寂滅者。",
    "T50n2060_001:0427c01": "在於視聽之表。考乎心行者。諒須丹青之",
    "T50n2060_001:0427c02": "工。是萬象森羅立言之不可以已者也。大",
    "T50n2060_001:0427c03": "梁之有天下也。威加赤縣功濟蒼生。皇上",
    "T50n2060_001:0427c04": "化範九疇神遊八正。頂戴法橋伏膺甘",
    "T50n2060_001:0427c05": "露。竊以外典鴻文布在方冊。九品六藝尺寸",
    "T50n2060_001:0427c06": "罔遺。而沙門淨行獨亡紀述。玄宗敏德名",
    "T50n2060_001:0427c07": "絕終古。擁歎長懷靡茲永歲。律師釋僧祐。",
    "T50n2060_001:0427c08": "道心貞固高行超邈。著述集記振發宏要。",
    "T50n2060_001:0427c09": "寶唱不敏。預班二落。禮誦餘日捃拾遺漏。",
    "T50n2060_001:0427c10": "文廣不載。初以脚氣連發。入東治療。去後",
    "T50n2060_001:0427c11": "勅追。因此抵罪讁配越州。尋令依律以法",
    "T50n2060_001:0427c12": "處斷。僧正慧超任情乖旨擯徙廣州。先懺",
    "T50n2060_001:0427c13": "京師大僧寺遍方徙嶺表永棄荒裔。遂令",
    "T50n2060_001:0427c14": "鳩集為役多闕。晝則伏懺。夜便纘錄。加又官",
    "T50n2060_001:0427c15": "私催逼惟日弗暇。中甄條流文詞墜落。將發",
    "T50n2060_001:0427c16": "之日遂以奏聞。有勅停擯令住翻譯。而此",
    "T50n2060_001:0427c17": "僧史方將刊定。改前宿繁更加芟定。故其",
    "T50n2060_001:0427c18": "傳後自序云。豈敢謂僧之董狐。庶無曲筆",
    "T50n2060_001:0427c19": "耳。然唱之所撰。文勝其質。後人憑據揣而",
    "T50n2060_001:0427c20": "用之。故數陳賞要。為時所列。不測其終。",
    "T50n2060_001:0427c21": "釋曇曜。未詳何許人也。少出家。攝行堅貞",
    "T50n2060_001:0427c22": "風鑒閑約。以元魏和平年。住北臺昭玄統。",
    "T50n2060_001:0427c23": "綏緝僧眾。妙得其心。住恒安石窟通樂",
    "T50n2060_001:0427c24": "寺。即魏帝之所造也。去恒安西北三十里。",
    "T50n2060_001:0427c25": "武周山谷北面石崖。就而鐫之。建立佛寺。名",
    "T50n2060_001:0427c26": "曰靈巖。龕之大者。舉高二十餘丈。可受三",
    "T50n2060_001:0427c27": "千許人。面別鐫像窮諸巧麗。龕別異狀駭",
    "T50n2060_001:0427c28": "動人神。櫛比相連三十餘里。東頭僧寺恒",
    "T50n2060_001:0427c29": "供千人。碑碣見存未卒陳委。先是太武皇",
    "T50n2060_001:0428a01": "帝。太平真君七年。司徒崔皓邪佞諛詞。令帝",
    "T50n2060_001:0428a02": "崇重道士𡨥謙之。拜為天師。彌敬老氏。虔",
    "T50n2060_001:0428a03": "劉釋種。焚毀寺塔。至庚寅年。大武感致癘",
    "T50n2060_001:0428a04": "疾方始開悟。兼有白足禪師。來相啟發。帝",
    "T50n2060_001:0428a05": "既心悔。誅夷崔氏。事列諸傳。至壬辰年。太",
    "T50n2060_001:0428a06": "武云崩。子文成立。即起塔寺。搜訪經典。毀",
    "T50n2060_001:0428a07": "法七載。三寶還興。曜慨前淩廢。欣今重復。",
    "T50n2060_001:0428a08": "故於北臺石窟。集諸德僧。對天竺沙門。譯",
    "T50n2060_001:0428a09": "付法藏傳并淨土經。流通後賢。意存無絕。",
    "T50n2060_001:0428a10": "時又有沙門曇靖者。以創開佛日。舊譯諸經",
    "T50n2060_001:0428a11": "並從焚蕩。人間誘道憑准無因。乃出提謂",
    "T50n2060_001:0428a12": "波利經二卷。意在通悟。而言多妄習。故其",
    "T50n2060_001:0428a13": "文云東方泰山。漢言代岳。陰陽交代故。謂",
    "T50n2060_001:0428a14": "代岳出於魏世。乃曰漢言。不辯時代。斯一",
    "T50n2060_001:0428a15": "妄也。太山即此方言。乃以代岳譯之。兩語",
    "T50n2060_001:0428a16": "相翻。不識梵魏。斯二妄也。其例甚眾。具在",
    "T50n2060_001:0428a17": "經文。尋之可領。舊錄別有提謂經一卷。與",
    "T50n2060_001:0428a18": "諸經語同。但靖加五方五行。用石糅金。",
    "T50n2060_001:0428a19": "疑成偽耳。並不測其終。隋開皇關壤。往往",
    "T50n2060_001:0428a20": "民間猶習提謂。邑義各持衣鉢。月再興齋。",
    "T50n2060_001:0428a21": "儀範正律。遞相鑒檢。甚具翔集云。",
    "T50n2060_001:0428a22": "菩提流支。魏言道希。北天竺人也。遍通三",
    "T50n2060_001:0428a23": "藏。妙入總持。志在弘法廣流視聽。遂挾道",
    "T50n2060_001:0428a24": "宵征遠蒞葱左。以魏永平之初。來遊東夏。",
    "T50n2060_001:0428a25": "宣武皇帝。下勅。引勞。供擬殷華。處之永寧",
    "T50n2060_001:0428a26": "大寺。四事將給七百梵僧。勅以留支為譯",
    "T50n2060_001:0428a27": "經之元匠也。其寺本孝明皇帝熙平元年。靈",
    "T50n2060_001:0428a28": "太后胡氏所立。在宮前閶闔門南御道之東。",
    "T50n2060_001:0428a29": "中有九層浮圖。架木為之。舉高九十餘丈。",
    "T50n2060_001:0428b01": "上有金剎復高十丈。出地千尺。去臺百里",
    "T50n2060_001:0428b02": "已遙見之。初營基日掘至黃泉。獲金像三",
    "T50n2060_001:0428b03": "十二軀。太后以為嘉瑞。奉信法之徵也。是",
    "T50n2060_001:0428b04": "以飾制瓌奇窮世華美。剎表置金寶瓶。容二",
    "T50n2060_001:0428b05": "十五斛。承露金盤一十一重。鐵鎖角張。盤及",
    "T50n2060_001:0428b06": "鎖上皆有金鐸。如一石甕。九級諸角皆懸",
    "T50n2060_001:0428b07": "大鐸。上下凡有一百三十枚。其塔四面九間。",
    "T50n2060_001:0428b08": "六窓三戶。皆朱漆扉扇。垂諸金鈴。層有五千",
    "T50n2060_001:0428b09": "四百枚。復施金鐸鋪首。佛事精妙。殫土木",
    "T50n2060_001:0428b10": "之工。繡柱金鋪驚駭心目。高風永夜鈴鐸",
    "T50n2060_001:0428b11": "和鳴。鏗鏘之音聞十餘里。北有正殿。形擬太",
    "T50n2060_001:0428b12": "極。中諸像設金玉珠繡。作工巧奇冠絕當",
    "T50n2060_001:0428b13": "世。僧房周接千有餘間。臺觀星羅參差間出。",
    "T50n2060_001:0428b14": "彫飾朱紫繢以丹青。栝栢楨松異草叢集。",
    "T50n2060_001:0428b15": "院牆周匝皆施椽瓦。正南三門樓開三道三",
    "T50n2060_001:0428b16": "重。去地二百餘尺狀若天門。赫奕華麗。夾",
    "T50n2060_001:0428b17": "門列四力士四師子。飾以金玉莊嚴煥爛。",
    "T50n2060_001:0428b18": "東西兩門例皆如此。所可異者。唯樓兩重",
    "T50n2060_001:0428b19": "北門通道但路而置。其四門外樹以青槐。",
    "T50n2060_001:0428b20": "亘以淥水。京師行旅多庇其下。路斷飛塵",
    "T50n2060_001:0428b21": "不由渰雲之潤。清風送涼豈藉合歡之發。",
    "T50n2060_001:0428b22": "乃詔中書舍人常景制寺碑。景河內人。敏",
    "T50n2060_001:0428b23": "學博通知名海內。太和十九年。高祖擢為修",
    "T50n2060_001:0428b24": "律博士。有詔令刊定條格。永成通式。景",
    "T50n2060_001:0428b25": "乃商攉今古。條貫科猷。即魏律二十篇是",
    "T50n2060_001:0428b26": "也。歷官中書舍人黃門侍郎祕書監幽州刺",
    "T50n2060_001:0428b27": "史。居室貧儉事若農家。唯有經史盈車。所",
    "T50n2060_001:0428b28": "著文集百餘篇。給事中封暐伯。作序行世。",
    "T50n2060_001:0428b29": "寺既初成。明帝及太后共登浮圖。視宮中",
    "T50n2060_001:0428c01": "如掌內。下臨雲雨上天清朗。以見宮內事",
    "T50n2060_001:0428c02": "故。禁人不聽登之。自西夏東華遊歷諸國",
    "T50n2060_001:0428c03": "者。皆曰。如此塔廟閻浮所無孝昌二年。大",
    "T50n2060_001:0428c04": "風撥屋拔樹。剎上寶瓶隨風而墮入地丈",
    "T50n2060_001:0428c05": "餘。復命工人更安新者。至永熙三年二月。",
    "T50n2060_001:0428c06": "為天所震。帝登淩雲臺望火。遣南陽王寶",
    "T50n2060_001:0428c07": "炬錄尚書長孫稚。將羽林一千來救。于斯",
    "T50n2060_001:0428c08": "時也。雷雨晦冥霰雪交注。第八級中平旦火",
    "T50n2060_001:0428c09": "起。有二道人不忍焚燼投火而死。其焰相",
    "T50n2060_001:0428c10": "續經餘三月。入地剎柱乃至周年。猶有煙",
    "T50n2060_001:0428c11": "氣。其年五月。有人從東萊郡至云。見浮圖",
    "T50n2060_001:0428c12": "在於海中光明儼然。同覩非一。俄而雲霧",
    "T50n2060_001:0428c13": "亂起失其所在。至七月。平陽王為侍中斛斯",
    "T50n2060_001:0428c14": "椿所挾。西奔長安。至十月。而洛京遷于漳",
    "T50n2060_001:0428c15": "鄴。先時流支奉勅。創翻十地。宣武皇帝命",
    "T50n2060_001:0428c16": "章一日親對筆受。然後方付沙門僧辯等。訖",
    "T50n2060_001:0428c17": "盡論文。佛法隆盛英俊蔚然。相從傳授孜孜",
    "T50n2060_001:0428c18": "如也。帝又勅清信士李廓。撰眾經錄。廓學",
    "T50n2060_001:0428c19": "通玄素條貫經論。雅有標擬。故其錄云。三",
    "T50n2060_001:0428c20": "藏流支自洛及鄴。爰至天平二十餘年。凡",
    "T50n2060_001:0428c21": "所出經。三十九部。一百二十七卷。即佛名楞",
    "T50n2060_001:0428c22": "伽法集深密等經。勝思惟大寶積法華涅槃",
    "T50n2060_001:0428c23": "等論是也。並沙門僧朗道湛。及侍中崔光等",
    "T50n2060_001:0428c24": "筆受。具列唐貞觀內典錄。廓又云。三藏法",
    "T50n2060_001:0428c25": "師流支房內經論梵本。可有萬甲。所翻新",
    "T50n2060_001:0428c26": "文筆受󱡐本。滿一間屋。然其慧解與勒那",
    "T50n2060_001:0428c27": "相亞。而神悟聰敏。洞善方言兼工呪術則",
    "T50n2060_001:0428c28": "無抗衡矣。嘗坐井口。澡罐內空。弟子未",
    "T50n2060_001:0428c29": "來無人汲水。流支乃操柳枝聊撝井中。密",
    "T50n2060_001:0429a01": "加誦呪纔始數遍。泉水上涌平及井欄。即以",
    "T50n2060_001:0429a02": "鉢酌用之盥洗。傍僧具見莫測其神。咸共",
    "T50n2060_001:0429a03": "嘉歎大聖人也。流支曰。勿妄褒賞。斯乃術",
    "T50n2060_001:0429a04": "法。外國共行此方不習。謂為聖耳。懼惑世",
    "T50n2060_001:0429a05": "網遂祕不宣。于時又有中天竺僧勒那",
    "T50n2060_001:0429a06": "摩提。魏云寶意。博贍之富理事兼通。誦一",
    "T50n2060_001:0429a07": "億偈。偈有三十二字。尤明禪法意存遊化。",
    "T50n2060_001:0429a08": "以正始五年初屆洛邑。譯十地寶積論等",
    "T50n2060_001:0429a09": "大部二十四卷。又有北天竺僧佛陀扇多。魏",
    "T50n2060_001:0429a10": "言覺定。從正光元年。至元象二年。於洛",
    "T50n2060_001:0429a11": "陽白馬寺及鄴都金華寺。譯出金剛上味等",
    "T50n2060_001:0429a12": "經十部。當翻經日。於洛陽內殿。流支傳",
    "T50n2060_001:0429a13": "本。餘僧參助。其後三德乃徇流言。各傳師",
    "T50n2060_001:0429a14": "習不相詢訪。帝以弘法之盛。略敘曲煩。勅",
    "T50n2060_001:0429a15": "三處各翻訖乃參校。其間隱沒互有不同致",
    "T50n2060_001:0429a16": "有文旨。時兼異綴。後人合之共成通部。見",
    "T50n2060_001:0429a17": "寶唱等錄。初寶意沙門神理標異。領牒魏",
    "T50n2060_001:0429a18": "詞偏盡隅隩。帝每令講華嚴經。披釋開悟",
    "T50n2060_001:0429a19": "精義每發。一日正處高座。忽有持笏執名",
    "T50n2060_001:0429a20": "者。形如大官云奉天帝命來請法師講",
    "T50n2060_001:0429a21": "華嚴經意曰。今此法席尚未停止。待訖經",
    "T50n2060_001:0429a22": "文當從來命。雖然法事所資獨不能建。",
    "T50n2060_001:0429a23": "都講香火維那梵唄咸亦須之。可請令定。使",
    "T50n2060_001:0429a24": "者即如所請見講諸僧。既而法事將了。又",
    "T50n2060_001:0429a25": "見前使。云奉天帝命故來下迎。意乃含笑",
    "T50n2060_001:0429a26": "熙怡告眾辭訣。奄然卒於法座。都講等僧亦",
    "T50n2060_001:0429a27": "同時殞。魏境聞見無不嗟美。時又有沙門法",
    "T50n2060_001:0429a28": "場於洛陽譯辯意長者問經一卷。雖闕傳",
    "T50n2060_001:0429a29": "對而是正文。見法上錄。又熙平元年。有南",
    "T50n2060_001:0429b01": "天竺波羅奈城婆羅門。姓瞿曇氏。名般若流",
    "T50n2060_001:0429b02": "支。魏言智希。從元年至興和末。於鄴城。",
    "T50n2060_001:0429b03": "譯正法念聖善住迴諍唯識等經論。凡一十",
    "T50n2060_001:0429b04": "四部。八十五卷。沙門曇林僧昉等筆受。當",
    "T50n2060_001:0429b05": "時有沙門菩提流支與般若流支前後出經。",
    "T50n2060_001:0429b06": "而眾錄傳寫率多輕略。各去上字但云流",
    "T50n2060_001:0429b07": "支。而不知是何流支。迄今群錄譯目相涉",
    "T50n2060_001:0429b08": "難得詳定。又期城郡守楊衒之。撰洛陽伽",
    "T50n2060_001:0429b09": "藍記五卷。故其序略云。三墳五典之說。九流",
    "T50n2060_001:0429b10": "百氏之言。並理在人區而義非天外。至如",
    "T50n2060_001:0429b11": "一乘二諦之言。六通三達之旨。西域備詳東",
    "T50n2060_001:0429b12": "土靡記。若夫頃日感夢滿月流光。陽門飾",
    "T50n2060_001:0429b13": "毫眉之象。夜臺圖紺髮之形。爾來奔競其",
    "T50n2060_001:0429b14": "風遂廣。至如晉室永嘉寺。惟有四十二。皇",
    "T50n2060_001:0429b15": "魏受圖嵩洛京寺出餘千數。皆帝王士庶篤",
    "T50n2060_001:0429b16": "信經營。名僧異瑞紛綸間起。今採摘祥異者。",
    "T50n2060_001:0429b17": "具以注之。文多不載。時西魏文帝大統中。丞",
    "T50n2060_001:0429b18": "相宇文黑泰。興隆釋教崇重大乘。雖攝總",
    "T50n2060_001:0429b19": "萬機而恒揚三寶。第內常供百法師。尋討",
    "T50n2060_001:0429b20": "經論講摩訶衍。又令沙門曇顯等。依大乘",
    "T50n2060_001:0429b21": "經。撰菩薩藏眾經要及百二十法門。始從佛",
    "T50n2060_001:0429b22": "性終盡融門。每日開講。即恒宣述以代先",
    "T50n2060_001:0429b23": "舊。五時教迹迄今流行。香火梵音禮拜唱導。",
    "T50n2060_001:0429b24": "咸承其則。雖山東江表乃稱學海。儀表有",
    "T50n2060_001:0429b25": "歸未能逾矣。至周文帝二年。有波頭摩國",
    "T50n2060_001:0429b26": "律師攘那跋陀羅。周言智賢。共耶舍崛多",
    "T50n2060_001:0429b27": "等。譯五明論。謂聲醫工術及符印等。並沙門",
    "T50n2060_001:0429b28": "智僊筆受。建武帝天和年。有摩勒國沙門達",
    "T50n2060_001:0429b29": "摩流支。周言法希。奉勅為大冢宰晉陽公",
    "T50n2060_001:0429c01": "宇文護。譯婆羅門天文二十卷。又令摩伽陀",
    "T50n2060_001:0429c02": "國禪師闍那耶舍。周言藏稱。共弟子闍那崛",
    "T50n2060_001:0429c03": "多等。於長安故域四天王寺。譯定意天子",
    "T50n2060_001:0429c04": "問經六部。沙門圓明道辯。及城陽公蕭吉等",
    "T50n2060_001:0429c05": "筆受。",
    "T50n2060_001:0429c06": "拘那羅陀。陳言親依。或云波羅末陀。譯云",
    "T50n2060_001:0429c07": "真諦。並梵文之名字也。本西天竺優禪尼國",
    "T50n2060_001:0429c08": "人焉。景行澄明器宇清肅。風神爽拔悠然自",
    "T50n2060_001:0429c09": "遠。群藏廣部罔不厝懷。藝術異能偏素諳",
    "T50n2060_001:0429c10": "練。雖遵融佛理。而以通道知名。遠涉艱",
    "T50n2060_001:0429c11": "關無憚夷險。歷遊諸國。隨機利見。梁武皇",
    "T50n2060_001:0429c12": "帝。德加四域盛唱三寶。大同中。勅直後張",
    "T50n2060_001:0429c13": "氾等。送扶南獻使返國。仍請名德三藏大",
    "T50n2060_001:0429c14": "乘諸論雜華經等。真諦遠聞行化儀軌聖",
    "T50n2060_001:0429c15": "賢。搜選名匠惠益民品。彼國乃屈真諦",
    "T50n2060_001:0429c16": "并齎經論。恭膺帝旨。既素蓄在心渙然聞",
    "T50n2060_001:0429c17": "命。以大同十二年八月十五日。達于南海。",
    "T50n2060_001:0429c18": "沿路所經。乃停兩載。以太清二年閏八月。",
    "T50n2060_001:0429c19": "始屆京邑。武皇面申頂禮。於寶雲殿竭誠",
    "T50n2060_001:0429c20": "供養。諦欲傳翻經教不羨秦時。更出新",
    "T50n2060_001:0429c21": "文有逾齊日。屬道銷梁季寇羯憑陵。法",
    "T50n2060_001:0429c22": "為時崩不果宣述。乃步入東土。又往富春",
    "T50n2060_001:0429c23": "令陸元哲。創奉問津將事傳譯。招延英秀",
    "T50n2060_001:0429c24": "沙門寶瓊等二十餘人。翻十七地論。適得五",
    "T50n2060_001:0429c25": "卷。而國難未靜。側附通傳。至天保三年。為",
    "T50n2060_001:0429c26": "侯景請。還在臺供養。于斯時也。兵饑相接。",
    "T50n2060_001:0429c27": "法幾頹焉。會元帝啟祚承聖清夷。乃止于金",
    "T50n2060_001:0429c28": "陵正觀寺。與願禪師等二十餘人。翻金光明",
    "T50n2060_001:0429c29": "經。三年二月。還返豫章。又往新吳始興。後",
    "T50n2060_001:0430a01": "隋蕭太保。度嶺至于南康。並隨方翻譯。",
    "T50n2060_001:0430a02": "栖遑靡託。逮陳武永定二年七月。還返豫",
    "T50n2060_001:0430a03": "章。又止臨川晉安諸郡。真諦雖傳經論。",
    "T50n2060_001:0430a04": "道缺情離本意不申。更觀機壤。遂欲汎舶",
    "T50n2060_001:0430a05": "往楞伽修國。道俗虔請結誓留之。不免物",
    "T50n2060_001:0430a06": "議遂停南越。便與前梁舊齒。重覆所翻。",
    "T50n2060_001:0430a07": "其有文旨乖競者。皆鎔冶成範始末倫通。",
    "T50n2060_001:0430a08": "至文帝天嘉四年。揚都建元寺沙門僧宗法",
    "T50n2060_001:0430a09": "准僧忍律師等。並建業標領。欽聞新教。故",
    "T50n2060_001:0430a10": "使遠浮江表親承勞問。諦欣其來意。乃",
    "T50n2060_001:0430a11": "為翻攝大乘等論。首尾兩載覆疎宗旨。而飄",
    "T50n2060_001:0430a12": "寓投委無心寧寄。又汎小舶至梁安郡。更",
    "T50n2060_001:0430a13": "裝大舶欲返西國。學徒追逐相續留連。太",
    "T50n2060_001:0430a14": "守王方奢。述眾元情重申邀請。諦又且修",
    "T50n2060_001:0430a15": "人事。權止海隅。伺旅束裝未思安堵。至",
    "T50n2060_001:0430a16": "三年九月。發自梁安汎舶西引。業風賦命",
    "T50n2060_001:0430a17": "飄還廣州。十二月中上南海岸。刺史歐陽穆",
    "T50n2060_001:0430a18": "公頠。延住制旨寺。請翻新文。諦顧此業緣。",
    "T50n2060_001:0430a19": "西還無措乃對沙門慧愷等。翻廣義法門",
    "T50n2060_001:0430a20": "經及唯識論等。後穆公薨沒。世子紇重為",
    "T50n2060_001:0430a21": "檀越。開傳經論。時又許焉。而神思幽通量",
    "T50n2060_001:0430a22": "非情測。甞居別所四絕水洲。紇往造之。",
    "T50n2060_001:0430a23": "嶺峻濤涌未敢淩犯。諦乃鋪舒坐具。在",
    "T50n2060_001:0430a24": "於水上加坐其內如乘舟焉。浮波達",
    "T50n2060_001:0430a25": "岸。既登接對而坐具不濕。依常敷置。有時",
    "T50n2060_001:0430a26": "或以荷葉。搨水乘之而度。如斯神異其",
    "T50n2060_001:0430a27": "例甚眾。至光太二年六月。諦厭世浮雜情",
    "T50n2060_001:0430a28": "弊形骸。未若佩理資神早生勝壤。遂入",
    "T50n2060_001:0430a29": "南海北山將捐身命。時智愷正講俱舍。聞",
    "T50n2060_001:0430b01": "告馳往。道俗奔赴相繼山川。刺史又遣使",
    "T50n2060_001:0430b02": "人。伺衛防遏。躬自稽顙致留三日。方紆本",
    "T50n2060_001:0430b03": "情。因爾迎還止于王園寺。時宗愷諸僧。欲",
    "T50n2060_001:0430b04": "延還建業。會楊輦碩望。恐奪時榮乃奏曰。",
    "T50n2060_001:0430b05": "嶺表所譯眾部。多明無塵唯識。言乖治術",
    "T50n2060_001:0430b06": "有蔽國風。不隷諸華可流荒服。帝然之。",
    "T50n2060_001:0430b07": "故南海新文有藏陳世。以太建元年遘疾。",
    "T50n2060_001:0430b08": "少時遺訣。嚴正勗示因果。書傳累紙。其文",
    "T50n2060_001:0430b09": "付弟子智休。至正月十一日午時遷化。時",
    "T50n2060_001:0430b10": "年七十有一。明日於潮亭焚身起塔。十三",
    "T50n2060_001:0430b11": "日僧宗法准等。各齎經論還返匡山。自諦",
    "T50n2060_001:0430b12": "來東夏。雖廣出眾經。偏宗攝論。故討尋教",
    "T50n2060_001:0430b13": "旨者。通覽所譯。則彼此相發綺繢鋪顯。故",
    "T50n2060_001:0430b14": "隨處翻傳親注疏解。依心勝相。後疏並",
    "T50n2060_001:0430b15": "是僧宗所陳。躬對本師重為釋旨。增減或",
    "T50n2060_001:0430b16": "異大義無虧。宗公別著行狀。廣行於世。且",
    "T50n2060_001:0430b17": "諦之梁時逢喪亂。感竭運終道津靜濟。流",
    "T50n2060_001:0430b18": "離弘化隨方卷行。至於部帙或分譯人時",
    "T50n2060_001:0430b19": "別。今總歷二代共通數之。故始梁武之末。",
    "T50n2060_001:0430b20": "至陳宣即位。凡二十三載。所出經論記傳。",
    "T50n2060_001:0430b21": "六十四部。合二百七十八卷。微附華飾盛",
    "T50n2060_001:0430b22": "顯隋唐。見曹毘別歷及唐貞觀內典錄。餘",
    "T50n2060_001:0430b23": "有未譯梵本書並多羅樹葉。凡有二百四十",
    "T50n2060_001:0430b24": "甲。若依陳紙翻之。則列二萬餘卷。今見譯",
    "T50n2060_001:0430b25": "訖。止是數甲之文。並在廣州制旨王園兩寺。",
    "T50n2060_001:0430b26": "是知法寶弘博。定在中天。識量玼瑣。誠歸",
    "T50n2060_001:0430b27": "東夏。何以明之。見譯藏經減三千卷。生便",
    "T50n2060_001:0430b28": "棄擲習學全希。用此量情情可知矣。初諦",
    "T50n2060_001:0430b29": "傳度攝論。宗愷歸心。窮括教源銓題義",
    "T50n2060_001:0430c01": "旨。遊心既久懷敞相承。諦又面對闡揚情理",
    "T50n2060_001:0430c02": "無伏。一日氣屬嚴冬。衣服單疎。忍噤通",
    "T50n2060_001:0430c03": "霄門人側席。愷等終夜靜立奉侍。諮詢言",
    "T50n2060_001:0430c04": "久情諠有時眠寐。愷密以衣被覆之。諦",
    "T50n2060_001:0430c05": "潛覺知。便曳之于地。其節儉知足如此。愷",
    "T50n2060_001:0430c06": "如先奉侍。逾久逾親。諦以他日便喟然憤",
    "T50n2060_001:0430c07": "氣衝口者三。愷問其故。答曰。君等款誠正",
    "T50n2060_001:0430c08": "法實副參傳。但恨弘法非時。有阻來意",
    "T50n2060_001:0430c09": "耳。愷聞之如噎。良久聲淚俱發。跪而啟曰。",
    "T50n2060_001:0430c10": "大法絕塵遠通赤縣。群生無感可遂埋耶。",
    "T50n2060_001:0430c11": "諦以手指西北曰。此方有大國。非近非",
    "T50n2060_001:0430c12": "遠。吾等沒後當盛弘之。但不覩其興。以",
    "T50n2060_001:0430c13": "為太息耳。即驗往隔。今統敷揚有宗。傳者",
    "T50n2060_001:0430c14": "以為神用不同。妄生異執。惟識不識其識",
    "T50n2060_001:0430c15": "不無慨然。時有中天竺優禪尼國王子月婆",
    "T50n2060_001:0430c16": "首那。陳言高空。遊化東魏。生知俊朗體悟",
    "T50n2060_001:0430c17": "幽微。專學佛經尤精義理。洞曉音韻兼善",
    "T50n2060_001:0430c18": "方言。譯僧伽吒經等三部七卷。以魏元象年",
    "T50n2060_001:0430c19": "中。於鄴城司徒公孫騰第出。沙門僧昉筆",
    "T50n2060_001:0430c20": "受。屬齊受魏禪。蕃客任情。那請還鄉。事",
    "T50n2060_001:0430c21": "流博觀。承金陵弘法道聲遠肅。以梁武大",
    "T50n2060_001:0430c22": "同年辭齊南度。既達彼國仍被留住。因譯",
    "T50n2060_001:0430c23": "大乘頂王經一部。有勅令那總監外國往還",
    "T50n2060_001:0430c24": "使命。至太清二年。忽遇于闐僧求那跋陀。",
    "T50n2060_001:0430c25": "陳言德賢。齎勝天王般若梵本。那因期請",
    "T50n2060_001:0430c26": "乞願弘通。嘉其雅操豁然授與。那得保持",
    "T50n2060_001:0430c27": "用為希遇。屬侯景作亂。未暇翻傳。携負東",
    "T50n2060_001:0430c28": "西諷持供養。至陳天嘉乙酉之歲。始於江",
    "T50n2060_001:0430c29": "州興業寺譯之。沙門智昕筆受陳文。凡",
    "T50n2060_001:0431a01": "六十日。覆疎陶練勘閱俱了。江州刺史黃法",
    "T50n2060_001:0431a02": "𣰰為檀越。僧正釋惠恭等監掌。具經後序。",
    "T50n2060_001:0431a03": "那後不知所終。時又有扶南國僧須菩提。",
    "T50n2060_001:0431a04": "陳言善吉。於揚都城內至敬寺。為陳主",
    "T50n2060_001:0431a05": "譯大乘寶雲經八卷。與梁世曼陀羅所出七",
    "T50n2060_001:0431a06": "卷者同。少有差耳。並見隋代三寶錄。",
    "T50n2060_001:0431a07": "釋法泰。不知何人。學達釋宗跨轢淮海。",
    "T50n2060_001:0431a08": "住楊都大寺。與慧愷僧宗法忍等。知名梁",
    "T50n2060_001:0431a09": "代。並義聲高邈宗匠當時。有天竺沙門真諦。",
    "T50n2060_001:0431a10": "挾道孤遊遠化東鄙。會虜𡨥勍殄。僑寓流離",
    "T50n2060_001:0431a11": "一十餘年。全無陳譯。將旋舊國。途出嶺南。",
    "T50n2060_001:0431a12": "為廣州刺史歐陽頠固留。因欲傳授。周訪",
    "T50n2060_001:0431a13": "義侶。擬閱新文。泰遂與宗愷等。不憚艱辛。",
    "T50n2060_001:0431a14": "遠尋三藏。於廣州制旨寺。筆受文義。垂二",
    "T50n2060_001:0431a15": "十年。前後所出五十餘部。并述義記。皆此",
    "T50n2060_001:0431a16": "土所無者。泰雖博通教旨。偏重行猷。至於",
    "T50n2060_001:0431a17": "律儀所及。性無違越。諦又與泰譯明了論。",
    "T50n2060_001:0431a18": "釋律二十二大義。並疏五卷。勒于座右遵",
    "T50n2060_001:0431a19": "奉行之。至陳太建三年。泰還建業。並齎新",
    "T50n2060_001:0431a20": "翻經論創開義旨。驚異當時。其諸部中。有",
    "T50n2060_001:0431a21": "攝大乘俱舍論。文詞該富理義凝玄。思越恒",
    "T50n2060_001:0431a22": "情尠能其趣。先是梁武宗崇大論。兼翫成",
    "T50n2060_001:0431a23": "實。學人聲望從風歸靡。陳武好異前朝。廣",
    "T50n2060_001:0431a24": "流大品。尤敦三論。故泰雖屢演。道俗無受。",
    "T50n2060_001:0431a25": "使夫法座絕嗣閴爾無聞。會彭城沙門靜",
    "T50n2060_001:0431a26": "嵩。避地金陵。學聲早被獨拔千載。希斯正",
    "T50n2060_001:0431a27": "理。晝談恒講夜請新宗。因循荏苒乃經涼",
    "T50n2060_001:0431a28": "燠。泰振發玄門明衷弘詣。覈其疑義每",
    "T50n2060_001:0431a29": "湊玄極。皆隨機按旨。披釋無遺。事出嵩",
    "T50n2060_001:0431b01": "傳。泰博諮真諦。傳業嵩公。知我者希。浮諺",
    "T50n2060_001:0431b02": "斯及。不測其終。智愷。俗姓曹氏。住楊都寺。",
    "T50n2060_001:0431b03": "初與法泰等前後異發。同往嶺表奉祈真",
    "T50n2060_001:0431b04": "諦。愷素積道風詞力殷贍。乃對翻攝論。躬",
    "T50n2060_001:0431b05": "受其文。七月之中文疏並了。都合二十五卷。",
    "T50n2060_001:0431b06": "後更對翻俱舍論。十月便了。文疏合數八十",
    "T50n2060_001:0431b07": "三卷。諦云。吾早值子。綴緝經論絓是前",
    "T50n2060_001:0431b08": "翻。不應缺少今譯兩論詞理圓備。吾無",
    "T50n2060_001:0431b09": "恨矣。愷後延諦。還廣州顯明寺。住本房中。",
    "T50n2060_001:0431b10": "請諦重講俱舍。纔得一遍。至陳光大中。僧",
    "T50n2060_001:0431b11": "宗法准慧忍等。度嶺就諦求學。以未聞",
    "T50n2060_001:0431b12": "攝論。更為講之。起四月初。至臘月八日方",
    "T50n2060_001:0431b13": "訖一遍。明年宗等又請愷。於智慧寺講俱",
    "T50n2060_001:0431b14": "舍論。成名學士七十餘人。同欽諮謁。講至",
    "T50n2060_001:0431b15": "業品疏第九卷。文猶未盡。以八月二十日遘",
    "T50n2060_001:0431b16": "疾。自省不救。索紙題詩曰。千秋本難滿。三",
    "T50n2060_001:0431b17": "時理易傾。石火無恒焰。電光非久明。遺文",
    "T50n2060_001:0431b18": "空滿笥。徒然昧後生。泉路方幽噎。寒隴向",
    "T50n2060_001:0431b19": "凄清。一朝隨露盡。唯有夜松聲。因放筆。",
    "T50n2060_001:0431b20": "與諸名德握手語別。端坐儼思奄然而卒。",
    "T50n2060_001:0431b21": "春秋五十有一。即光大二年也。葬於廣州西",
    "T50n2060_001:0431b22": "陰寺南崗。自餘論文。真諦續講。至惑品第",
    "T50n2060_001:0431b23": "三卷。因爾乖豫。便廢法事。明年肇春三藏",
    "T50n2060_001:0431b24": "又化。諦有菩薩戒弟子曹毘者。愷之叔子。",
    "T50n2060_001:0431b25": "明敏深沈雅有遠度。少携至南受學攝論。",
    "T50n2060_001:0431b26": "諮承諸部皆著功勣。太建三年。毘請建興",
    "T50n2060_001:0431b27": "寺僧正明勇法師。續講攝論。成學名僧五十",
    "T50n2060_001:0431b28": "餘人。晚住江都綜習前業。常於白塔等寺",
    "T50n2060_001:0431b29": "開演諸論。冠屨裙襦服同賢士。登座談吐",
    "T50n2060_001:0431c01": "每發深致。席端學士並是名賓。禪定僧榮日",
    "T50n2060_001:0431c02": "嚴法侃等皆資其學。時有循州平等寺沙門",
    "T50n2060_001:0431c03": "智敫者。弱年聽延祚寺道緣二師成實。并",
    "T50n2060_001:0431c04": "往北土沙門法明。聽金剛般若論。又往希",
    "T50n2060_001:0431c05": "堅二德。聽婆沙中論。皆洞涉精至研覈宗",
    "T50n2060_001:0431c06": "旨。必得本師臨聽言無浮雜義得明暢者。",
    "T50n2060_001:0431c07": "方始離之。餘例准此。及翻攝論。乃為廣州",
    "T50n2060_001:0431c08": "刺史安南將軍陽山公頠請宅安居。不獲專",
    "T50n2060_001:0431c09": "習。後翻俱舍方預其席。及愷講此論。敫與",
    "T50n2060_001:0431c10": "道尼等二十人。並掇拾文疏。於堂聽受。及",
    "T50n2060_001:0431c11": "愷之云亡。諦撫膺哀慟。遂來法准房中。率",
    "T50n2060_001:0431c12": "尼響敫等十有二人。共傳香火。令弘攝舍",
    "T50n2060_001:0431c13": "兩論誓無斷絕。皆共奉旨仰無墜失。至",
    "T50n2060_001:0431c14": "三藏崩後。法侶彫散宗嗣將虧。太建九",
    "T50n2060_001:0431c15": "年。敫相續敷弘。最多聯類。同聽諦席。未有",
    "T50n2060_001:0431c16": "高者。太建十一年二月。有跋摩利三藏弟子",
    "T50n2060_001:0431c17": "慧哿者。本住中原。值周武滅法。避地歸",
    "T50n2060_001:0431c18": "陳。晚隨使劉璋至南海獲涅槃論。敫曾",
    "T50n2060_001:0431c19": "講斯經。欣其本習伏膺請求。便為開說。止",
    "T50n2060_001:0431c20": "得序分種性分前十三章玄義。後返豫章鶴",
    "T50n2060_001:0431c21": "嶺山。敫又與璣法師隨從。因復為說第三",
    "T50n2060_001:0431c22": "分。具得十海十道。及進餘文。哿因遘疾不",
    "T50n2060_001:0431c23": "任傳授。乃令敫下都覓海潮法師當窮論",
    "T50n2060_001:0431c24": "旨。以十四年至於建業。所尋不值。乃遇栖",
    "T50n2060_001:0431c25": "玄寺曉禪師。賜與曇林解涅槃疏釋經後分。",
    "T50n2060_001:0431c26": "文兼論意而不整足。便還故寺。常講新文",
    "T50n2060_001:0431c27": "十三章義。近二十遍。開皇十二年。王仲宣起",
    "T50n2060_001:0431c28": "逆。焚燒州境及敫寺房。文疏並盡。其年授",
    "T50n2060_001:0431c29": "敫。令任廣循二州僧任。經五載廢闕法",
    "T50n2060_001:0432a01": "事。後解僧任方於本州道場寺。偏講攝論",
    "T50n2060_001:0432a02": "十有餘遍。坐中達解二十五人。璣山瞰等並",
    "T50n2060_001:0432a03": "堪領匠。仁壽元年。遘疾終於本寺。敫撰諦",
    "T50n2060_001:0432a04": "之翻譯歷。始末指訂。并卷部時節人世詳",
    "T50n2060_001:0432a05": "備。廣有成敘。道尼住本九江。尋宗諦旨。",
    "T50n2060_001:0432a06": "興講攝論騰譽京師。開皇十年下勅追入。",
    "T50n2060_001:0432a07": "既達雍輦開悟弘多。自是南中無復講主。",
    "T50n2060_001:0432a08": "雖云敷說蓋無取矣。",
    "T50n2060_001:0432a09": "續高僧傳卷第一"
}