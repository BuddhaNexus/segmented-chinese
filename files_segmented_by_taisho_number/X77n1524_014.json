{
    "X77n1524_014:0468a11": "補續高僧傳卷第十四",
    "X77n1524_014:0468a13": "明吳門華山寺沙門　明河　撰",
    "X77n1524_014:0468a14": "　　習禪篇",
    "X77n1524_014:0468a15": "明　廣慧及禪師傳",
    "X77n1524_014:0468a16": "智及。字以中。蘇之吳縣顧氏子。入海雲院祝髮。受具",
    "X77n1524_014:0468a17": "戒。聞賢首家講法界觀。往聽之。未及終章。莞爾笑曰。",
    "X77n1524_014:0468a18": "一真法界。圓同太虗。但涉言辭。即成賸法。遂走建業。",
    "X77n1524_014:0468a19": "謁廣智於龍翔。微露文彩。廣智賞異之。尤為閩國王",
    "X77n1524_014:0468a20": "清獻公所敬。有同袍嶼上人者。訶之曰。子才俊爽若",
    "X77n1524_014:0468a21": "此。不思荷負大法。甘作詩騷奴僕乎。無盡燈偈所謂。",
    "X77n1524_014:0468a22": "黃葉飄飄者。不知作何見解。師舌禁不能答。即歸海",
    "X77n1524_014:0468a23": "雲。胸中如礙巨石。踰月。忽見秋葉吹墜於庭。豁然有",
    "X77n1524_014:0468a24": "省。喜不自勝。乃走徑山。見元叟。叟勘辯之。師應對無",
    "X77n1524_014:0468b01": "滯。遂命執侍。遷主藏室。至正壬午。行院舉師。出世昌",
    "X77n1524_014:0468b02": "國隆教。轉普慈。未幾。行省達識公。延主淨慈。兵燹之",
    "X77n1524_014:0468b03": "餘。艱窘危厲。人所不能堪。師運量有方。軌範峻整。綽",
    "X77n1524_014:0468b04": "有承平遺風。遷主雙徑。　皇明龍興。詔。有道碩僧集",
    "X77n1524_014:0468b05": "天界。師居首焉。以病不及召對。　賜還穹窿山。即海",
    "X77n1524_014:0468b06": "雲也。戊午八月。忽示微疾。至九月四日。書偈而逝。其",
    "X77n1524_014:0468b07": "徒。以遺骨藏山之陰。分爪髮歸徑山。於無等才公塔",
    "X77n1524_014:0468b08": "左瘞焉。閱世六十八。臘五十一。師長深山立。昂然如",
    "X77n1524_014:0468b09": "孤松在壑。威令嚴肅。其下無敢方命。故所至百廢具",
    "X77n1524_014:0468b10": "興。然處事達變。接引後進。又如春風時雨之及物。使",
    "X77n1524_014:0468b11": "人不自知。元帝師。以為賢。錫師六字師號。曰明辯正",
    "X77n1524_014:0468b12": "宗廣慧云。",
    "X77n1524_014:0468b13": "玉泉璉禪師傳",
    "X77n1524_014:0468b14": "宗璉。合州石照人。董氏子。幼時有僧過其家。目師爽",
    "X77n1524_014:0468b15": "異。指燈試問之曰。燈照汝。汝照燈耶。師曰。燈亦不照",
    "X77n1524_014:0468b16": "我。我亦不炤燈。中間無一物。兩處見功能。僧訝之。勉",
    "X77n1524_014:0468b17": "令參訪。歷叢席。後于月菴果公言下知歸。開法于玉",
    "X77n1524_014:0468b18": "泉。扁其室曰窮谷。劉錡鎮荊南。造訪問其命名之義。",
    "X77n1524_014:0468b19": "師曰。心盡曰窮。性凝曰谷。隨響應聲。不疾而速。其應",
    "X77n1524_014:0468b20": "對機辯。類如此。不減皓公也。甞云。此事不在有言。不",
    "X77n1524_014:0468b21": "在無言。不礙有言。不礙無言。古人垂一言半句。正如",
    "X77n1524_014:0468b22": "國家兵器。不得已而用之。橫說竪說。秖要控人入處。",
    "X77n1524_014:0468b23": "其實不在章句上。今時不能一逕徹證根源。秖以語",
    "X77n1524_014:0468b24": "言文字。而為至道。一句來。一句去。喚作禪道。正似鄭",
    "X77n1524_014:0468c01": "州出曹門。從上宗師會中。往往真箇以行脚為事者。",
    "X77n1524_014:0468c02": "纔有疑處。便對眾決擇。祇一句下。見地明白。造佛祖",
    "X77n1524_014:0468c03": "直指不傳之宗。與諸有情。盡未來際。同得同證。猶未",
    "X77n1524_014:0468c04": "是泊頭處。豈是空開唇皮胡言漢語來(云云)。如此開",
    "X77n1524_014:0468c05": "示。亦剴切條明。能作人之氣。未詳師所終。",
    "X77n1524_014:0468c06": "月林鏡公傳",
    "X77n1524_014:0468c07": "月林鏡公。杭人也。少頴異。穉齡出家剃染。專意淨業。",
    "X77n1524_014:0468c08": "間叩名碩。俾參本來人。久之有省。偈曰。本來人。本來",
    "X77n1524_014:0468c09": "人。無胸無頭作麼尋。驀然揪着箇鼻孔。試勘元來是",
    "X77n1524_014:0468c10": "白丁。碩見睨視曰。可是。師與一摑。繇是名振一時。出",
    "X77n1524_014:0468c11": "世住徑山。當第八十代也。進士張公寧。疏詞曰。宓以",
    "X77n1524_014:0468c12": "舞鳳飛龍。五結青蓮于天目。靈雞馴兔。一鑑光徹于",
    "X77n1524_014:0468c13": "祖師地。既白靈天其有待。恭惟。新命徑山堂上大和",
    "X77n1524_014:0468c14": "尚鏡公月林禪師。瑞芝三秀。古柏十圍。得正度於無",
    "X77n1524_014:0468c15": "傳。嗣妙法於東嶼。頃者五百間。清風淨掃。人望方歸。",
    "X77n1524_014:0468c16": "邇來三千年。優鉢猛開。王氣猶在。起龍瞑於下界。興",
    "X77n1524_014:0468c17": "象教於中衰。丞相開選佛場。和尚悟出世法。乘流而",
    "X77n1524_014:0468c18": "行。遇徑而止。命當年國一。亦起於崑山。容首度坡仙。",
    "X77n1524_014:0468c19": "重游於方丈。凡吾方外之友。盡讚僧中此郎。師住徑",
    "X77n1524_014:0468c20": "塢。行止雖失傳。然想見其人。致時賢詠歎如此。是必",
    "X77n1524_014:0468c21": "有大過人者。不然堂堂海內名山。天龍瞻仰之位。豈",
    "X77n1524_014:0468c22": "空乏者。所能承當耶。正德乙卯歸寂。年八十六。塔凌",
    "X77n1524_014:0468c23": "霄峰之東崖。",
    "X77n1524_014:0468c24": "復原報公傳",
    "X77n1524_014:0469a01": "福報。字復原。台之臨海人。姓方氏。稟父母命。往杭之",
    "X77n1524_014:0469a02": "梁渚崇福院出家。時石湖美公。主淨慈。一見器之。為",
    "X77n1524_014:0469a03": "祝髮。徑山元叟端禪師。門庭嚴峻。師以己事未明。往",
    "X77n1524_014:0469a04": "咨決之。叟問。近離何處。曰淨慈。叟云。來何為。曰久慕",
    "X77n1524_014:0469a05": "和尚道風。特來禮拜。叟云。趙州見南泉作麼生。曰頭",
    "X77n1524_014:0469a06": "頂天。脚踏地。叟云。見後如何。曰饑來喫飯睡來眠。叟",
    "X77n1524_014:0469a07": "云。何處學得這虗頭來。曰今日親見和尚。叟頷之。命",
    "X77n1524_014:0469a08": "居侍司。升掌藏鑰。久之。出世慈溪之廬山。越州之東",
    "X77n1524_014:0469a09": "山。四明之智門。　洪武初。被有道徵。與徑塢以中及",
    "X77n1524_014:0469a10": "上竺日章偁赴京。館天界。屢入　內庭。應對稱　旨。",
    "X77n1524_014:0469a11": "留三年。賜還智門。菴於寺東。扁曰海印。為終焉之計。",
    "X77n1524_014:0469a12": "俄徑山虗席。強師補其處。說法云。舉一不得舉二。放",
    "X77n1524_014:0469a13": "過一着。落在第二。古人恁麼說話。正是抱贓叫屈。東",
    "X77n1524_014:0469a14": "山即不然。舉二不得舉一。放過一著。落在第七。到這",
    "X77n1524_014:0469a15": "裏須知有向上一路始得。如何是向上一路。良久云。",
    "X77n1524_014:0469a16": "莫種寒巖異草青。坐却白雲總不妙。前住山象原。經",
    "X77n1524_014:0469a17": "始佛殿。未就而終。師力完之。其費。則出於姑蘇葛德",
    "X77n1524_014:0469a18": "潤氏。忽一日得疾。甚革。侍者請偈。師叱曰。吾世壽尚",
    "X77n1524_014:0469a19": "有三年。已而果然。及化之日。拍手曰。阿呵呵。大眾是",
    "X77n1524_014:0469a20": "甚麼看取。竟寂。年八十四。窆全身於寂炤之右岡。",
    "X77n1524_014:0469a21": "楚石琦禪師傳",
    "X77n1524_014:0469a22": "梵琦。楚石其字也。小字曇耀。明州象山人。姓朱氏。父",
    "X77n1524_014:0469a23": "杲。母張氏。張夢日墜懷而生。師方在襁褓中。有神僧",
    "X77n1524_014:0469a24": "摩其頂曰。此佛日也。他時能炤燭昏衢乎。人因名之",
    "X77n1524_014:0469b01": "為曇耀云。年七歲。靈性頴發。讀書即了大義。或問所",
    "X77n1524_014:0469b02": "嗜何言。即應聲曰。君子喻於義。至於屬句倣書。皆度",
    "X77n1524_014:0469b03": "越餘子。遠近號為奇童。九歲棄俗入永祚。受經於訥",
    "X77n1524_014:0469b04": "翁謨師。尋依晉翁詢師於湖之崇恩。詢師。師之從族",
    "X77n1524_014:0469b05": "祖也。趙魏公。見師器之。為鬻僧牒。得薙染為沙門。繼",
    "X77n1524_014:0469b06": "往杭之昭慶。受具足戒。年已十有六矣。詢師遷住道",
    "X77n1524_014:0469b07": "場。師為侍者。居亡何。命司藏室。閱首楞嚴經。至緣見",
    "X77n1524_014:0469b08": "因明暗成無見處。恍然有省。歷覽羣書。不假師授。文",
    "X77n1524_014:0469b09": "句自通。然膠於名相。未能釋去纏縛。聞元叟端公倡",
    "X77n1524_014:0469b10": "道雙徑。師往問云。言發非聲色前不物。其意何如。元",
    "X77n1524_014:0469b11": "叟。就以師語詰之。師方擬議欲答。元叟叱之使出。自",
    "X77n1524_014:0469b12": "是羣疑塞胸。如填鉅石。會英宗詔。粉黃金為泥。書大",
    "X77n1524_014:0469b13": "藏經。有司以師善書。選上燕都。一夕聞西城樓鼓動。",
    "X77n1524_014:0469b14": "汗如雨下。拊几笑曰。徑山鼻孔。今日入吾手矣。因成",
    "X77n1524_014:0469b15": "一偈。有拾得紅爐一點雪。却是黃河六月冰之句。翩",
    "X77n1524_014:0469b16": "然南旋。再入雙徑。元叟。見師氣貌充然。謂曰。西來密",
    "X77n1524_014:0469b17": "意。喜子得之矣。遽處以第一座。且言。妙喜大法。盡在",
    "X77n1524_014:0469b18": "於師。有來參叩者。多令師辨決之。元泰定中。行宣政",
    "X77n1524_014:0469b19": "院。稔師之名命。出世海鹽之福臻。遂升主永祚。永祚",
    "X77n1524_014:0469b20": "師受經之地。為創大寶閣。範銅鑄賢刧千佛。而毗盧",
    "X77n1524_014:0469b21": "遮那。及文殊師利。普賢。千手眼觀音諸像。並寘其中。",
    "X77n1524_014:0469b22": "復造塔婆七級。崇二百四十餘尺。功垂就。勢偏將壓。",
    "X77n1524_014:0469b23": "師禱之。夜乃大風雨。居氓聞鬼神相語。曰。天寧塔偏。",
    "X77n1524_014:0469b24": "亟往救之。遲明。塔正如初。遷杭之報國。轉嘉興之本",
    "X77n1524_014:0469c01": "覺。更搆萬佛閣。九楹間。宏偉壯麗。儼如天宮。下移人",
    "X77n1524_014:0469c02": "世。帝師嘉其行業。賜以佛日普炤慧辯禪師之號。佛",
    "X77n1524_014:0469c03": "日頗符昔日神僧之言。識者異焉。會報恩光孝虗席。",
    "X77n1524_014:0469c04": "僉謂報恩一郡巨剎。非師莫能居之。師勉狥眾請而",
    "X77n1524_014:0469c05": "往。尋退隱永祚。築西齋。為終焉之計。至正癸卯。州大",
    "X77n1524_014:0469c06": "夫。強師主其寺事。時塔燬於兵。師重成之。景瓛為鑄",
    "X77n1524_014:0469c07": "寶壺冠于顛。感天花異香之祥。師舉景瓛為代。復歸",
    "X77n1524_014:0469c08": "老於西齋。入我　明洪武元年。　詔江南大浮屠十",
    "X77n1524_014:0469c09": "餘人。於蔣山禪寺。作大法會。師實預其列。升座說法。",
    "X77n1524_014:0469c10": "以聳人天龍鬼之聽。　上大悅。二年春復如之。錫宴",
    "X77n1524_014:0469c11": "文樓下。親承　顧問。暨還。出內府白金以賜。三年之",
    "X77n1524_014:0469c12": "秋。　上以神鬼情狀。幽微難測。意。遺經當有明文妙",
    "X77n1524_014:0469c13": "柬。僧中通三藏之說者問焉。師以夢堂噩公。行中仁",
    "X77n1524_014:0469c14": "公對。同館於大天界寺。　上命儀曹勞之。既而援據",
    "X77n1524_014:0469c15": "經論成書。將入朝敷奏。師忽示微疾。越四日。趣左右",
    "X77n1524_014:0469c16": "具浴更衣。索筆書偈曰。真性圓明。本無生滅。木馬夜",
    "X77n1524_014:0469c17": "鳴。西方日出。書畢謂夢堂曰。師兄。我將去矣。夢堂曰。",
    "X77n1524_014:0469c18": "子去何之。師曰。西方爾。夢堂曰。西方有佛。東方無佛",
    "X77n1524_014:0469c19": "耶。師厲聲一喝。泊然而化。時禁火葬。禮部以聞。　上",
    "X77n1524_014:0469c20": "特命從其教。茶毗之餘。齒牙舌根數珠咸不壞。設利",
    "X77n1524_014:0469c21": "粘綴。遺骨纍纍然如珠。弟子奉骨及諸不壞者。歸海",
    "X77n1524_014:0469c22": "鹽。建塔於天寧永祚禪寺。葬焉。世壽七十五。僧臘六",
    "X77n1524_014:0469c23": "十三。其說法機用。則見於六會語。其游戲翰墨。則見",
    "X77n1524_014:0469c24": "於和天台三聖。及永明壽陶潛林逋諸作。別有淨土",
    "X77n1524_014:0470a01": "詩。慈氏上生偈。北游鳳山西齋三集。通合若干卷。並",
    "X77n1524_014:0470a02": "傳於世。師為人。形軀短小。而神觀精朗。舉明正法。滂",
    "X77n1524_014:0470a03": "沛演迤。有不知其所窮。凡所涖之處。黑白嚮慕。如水",
    "X77n1524_014:0470a04": "歸壑。一彈指間。湧殿飛樓。上插雲際。未甞見師有作。",
    "X77n1524_014:0470a05": "君子謂師。縱橫自如。應物無迹。山川出雲。雷蟠電掣。",
    "X77n1524_014:0470a06": "神功收斂。寂寞無聲。繇是。內而燕齊秦楚。外而日本",
    "X77n1524_014:0470a07": "高麗。咨決心要。奔走座下。得師片言。裝潢襲藏。不翅",
    "X77n1524_014:0470a08": "拱璧。師可謂無愧妙喜諸孫者矣。",
    "X77n1524_014:0470a09": "靈隱性原明禪師傳",
    "X77n1524_014:0470a10": "慧明。字性原。別號幻隱。台之黃巖項氏子。母陳氏。七",
    "X77n1524_014:0470a11": "歲患疽。幾死置牀上。忽不見。已而求得之。問其故。曰。",
    "X77n1524_014:0470a12": "頃睡中。有四童子。舁至此。識者。知師為天神所祐矣。",
    "X77n1524_014:0470a13": "既長。不甘處俗。往依溫之寶冠東山魯公出家。謁竺",
    "X77n1524_014:0470a14": "元道公於仙居紫籜山。咨問心要。不大省發。去叅徑",
    "X77n1524_014:0470a15": "山元叟。叟問。東嶺來西嶺來。指草鞋對曰。此是三文",
    "X77n1524_014:0470a16": "錢買得。叟曰。未在更道。師曰。某甲只如此。和尚如何。",
    "X77n1524_014:0470a17": "叟曰。念汝遠來。放汝三十棒。師乃悟其旨。久之。遂罄",
    "X77n1524_014:0470a18": "底蘊。執侍掌藏鑰。未幾。出世鄴之五峰。遷金峨。　洪",
    "X77n1524_014:0470a19": "武五年。與泐季潭。同奉　詔入京。季潭被　旨住天",
    "X77n1524_014:0470a20": "界。延師居第一座。提綱舉要。得表率叢林體。俄而補",
    "X77n1524_014:0470a21": "金山。十一年升住靈隱。學徒坌集。宗道大振。師始至。",
    "X77n1524_014:0470a22": "經畫大雄殿。僅一載而落成。巍然山峙。甞室中垂語",
    "X77n1524_014:0470a23": "曰。蓮華峰。被蜉蝣食却半邊。為何不知。又云。冷泉亭",
    "X77n1524_014:0470a24": "吞却壑雷亭即不問。南高峰與北高峰鬬額。是第幾",
    "X77n1524_014:0470b01": "機。罕有契之者。住靈隱十周寒暑。無何寺火無孑遺。",
    "X77n1524_014:0470b02": "逮捕。或勸師早自為計。師不顧。怡然詣有司。未鞫。即",
    "X77n1524_014:0470b03": "廡下說偈。端坐而逝。壽六十九也。",
    "X77n1524_014:0470b04": "天鏡瀞禪師傳",
    "X77n1524_014:0470b05": "元瀞。字天鏡。別號樸隱。越之會稽人。父倪機。母嚴氏。",
    "X77n1524_014:0470b06": "師初以童子出家。領昭慶濡律師戒。嶷然有遠志。韓",
    "X77n1524_014:0470b07": "莊節公性。教之為文。伸紙引墨。思源源不可遏。公深",
    "X77n1524_014:0470b08": "加歎賞。既而從天岸濟法師。習天台教。盡得其學。台",
    "X77n1524_014:0470b09": "宗諸老。競以書聘之。欲令出門下。師不從。元叟端公。",
    "X77n1524_014:0470b10": "說法雙徑。人尊之為當代妙喜。師往從之。入門。叟厲",
    "X77n1524_014:0470b11": "聲一喝。師若聞雷霆聲。黏縛盡脫。遽稽首作禮。復問",
    "X77n1524_014:0470b12": "答三四轉。皆愜叟意。遂錄為子。使掌記室。久之。游建",
    "X77n1524_014:0470b13": "業。謁全悟訢公於大龍翔寺。全悟門風高峻。不輕許",
    "X77n1524_014:0470b14": "可。見師特甚稱之。繼往臨川。謁虞文靖公集。虞公尤",
    "X77n1524_014:0470b15": "稱之。留九十日而還。他若黃文獻公溍。蒙古忠介公",
    "X77n1524_014:0470b16": "泰不華。翰林學士危公素。其同辭稱師。無異於虞公。",
    "X77n1524_014:0470b17": "名聞行宣政院。元至正十六年。請師出世會稽長慶",
    "X77n1524_014:0470b18": "寺。陞天衣萬壽禪寺。四方問道者。聞風來歸。師以氣",
    "X77n1524_014:0470b19": "衰。倦於將迎。營精舍一區。而歸老焉。即山陰和塔是",
    "X77n1524_014:0470b20": "也。我　太祖龍興。師與鍾山法會之選。與東溟目公。",
    "X77n1524_014:0470b21": "碧峰金公。特被召入　內庭。從容問道。　賜食而退。",
    "X77n1524_014:0470b22": "已而辭歸和塔。若將終身焉。未幾。靈隱虗席。諸山交",
    "X77n1524_014:0470b23": "致疏幣。延師主之。師不得已而赴。未及期年。而崇德",
    "X77n1524_014:0470b24": "之禍作矣。師入院。甫浹日。寺之左右序言曰。寺政實",
    "X77n1524_014:0470c01": "繁乏。都寺僧司之。師曰。若等盍選其人乎。眾咸曰。有",
    "X77n1524_014:0470c02": "德現者稱多才。昔掌崇德莊田。能闢其萊蕪。以食四",
    "X77n1524_014:0470c03": "眾。倘以功舉。誰曰不然。師諾之。先是。勤舊有聞。歆現",
    "X77n1524_014:0470c04": "之獲田利。率無賴比丘。請於前主僧代之。及現之被",
    "X77n1524_014:0470c05": "選也。大懼發其奸私。走崇德縣。列現過失。縣令丞寘",
    "X77n1524_014:0470c06": "不問。適徤令至上其事刑部。刑部訊鞫既得實。以師",
    "X77n1524_014:0470c07": "為寺長。失於簡察。法當緣坐。移符逮師。或謂師曰。此",
    "X77n1524_014:0470c08": "三年前事爾。況師實不知。且不識聞。宜自辯訴可也。",
    "X77n1524_014:0470c09": "師笑曰。定業其可逃乎。至部。部主吏問曰。現之犯禁。",
    "X77n1524_014:0470c10": "爾知之乎。曰知之。曰。既知之。當書責款以上。師即操",
    "X77n1524_014:0470c11": "觚如吏言。尚書暨侍郎覧之大驚。咸曰。師當今名德",
    "X77n1524_014:0470c12": "也。惡宜有是。洊審之務得其情。師了無異辭。于是。皆",
    "X77n1524_014:0470c13": "謫陝西為民。聞亦大悔。且泣曰。聞草芥耳。豈意上累",
    "X77n1524_014:0470c14": "師德。蚤知至此。雖萬死不為也。師弗顧。行至寶應。謂",
    "X77n1524_014:0470c15": "從者曰。吾四體。稍異常時。報身殆將盡乎。夜宿寧國",
    "X77n1524_014:0470c16": "寺。寺住持。故師舊識。相見甚懽。師女弟之夫陳義安。",
    "X77n1524_014:0470c17": "宦移鳳陽。以道經寺中。師悅曰。吾遺骸有所托矣。是",
    "X77n1524_014:0470c18": "夕共飯。猶備言遷謫之故。不見有憊色。明旦。忽端坐",
    "X77n1524_014:0470c19": "合爪。連稱無量壽佛之名。泊然而逝。實　洪武十一",
    "X77n1524_014:0470c20": "年正月十九日也。義安等。為其龕斂。以俟師之季父",
    "X77n1524_014:0470c21": "至。道衋然傷心。遣其法孫梵譯。走寶應携骨而還。骨",
    "X77n1524_014:0470c22": "間舍利。叢布如珠。縣大夫。及薦紳之流來觀。皆歎息",
    "X77n1524_014:0470c23": "而去。其徒結竁於和塔祖壠之側。瘞焉。壽六十七。臘",
    "X77n1524_014:0470c24": "五十三。三會語有錄二卷詩文。曰樸園集。師容貌魁",
    "X77n1524_014:0471a01": "偉。襟懷煦然如春。世間機穽押闔之術。不識為何物。",
    "X77n1524_014:0471a02": "性尚風義。斷江恩公。與師締忘年交。斷江卒。師為刊",
    "X77n1524_014:0471a03": "布詩集。復請虞公銘其塔。三主名山。起費補壞。具有",
    "X77n1524_014:0471a04": "成績。其敷闡大論。發揮先哲。釋門每於師是賴。千百",
    "X77n1524_014:0471a05": "人中。不能一二見焉。竟以無罪謫死。苟不歸之於定",
    "X77n1524_014:0471a06": "業。將誰尤哉。",
    "X77n1524_014:0471a07": "夢堂噩公傳",
    "X77n1524_014:0471a08": "曇噩。字無夢。自號酉菴。慈溪王氏子。祖申。舉進士於",
    "X77n1524_014:0471a09": "宋。父祿。任於元。母周夫人。師生六歲而喪父。夫人命",
    "X77n1524_014:0471a10": "從鄉校。師游氣岸高。騫有一日千里之意。無書不探。",
    "X77n1524_014:0471a11": "學文於胡長孺。藻思濬發。縱橫逆順。隨意之所欲言。",
    "X77n1524_014:0471a12": "聲名頓出諸老生上。已而心有所感。歎曰。攻書修辭。",
    "X77n1524_014:0471a13": "此世間相爾。曷若求出世法乎。遂別夫人。走長蘆禮",
    "X77n1524_014:0471a14": "雪庭傳公。薙髮為僧。春秋二十有三矣。具戒後。游心",
    "X77n1524_014:0471a15": "於教。復棄教而即禪。及雪庭遷靈隱。師往侍焉。雪庭",
    "X77n1524_014:0471a16": "示寂。元叟端公。來補其處。元叟。風規嚴峻。非宿學之",
    "X77n1524_014:0471a17": "士。莫敢闖其門。師直前咨叩。了無畏懼。機鋒交觸。情",
    "X77n1524_014:0471a18": "想路絕。自一轉至于六七。語愈朗烈。元叟欣然頷之。",
    "X77n1524_014:0471a19": "延佑初。詔建水陸大會於金山。名浮屠賢士大夫畢",
    "X77n1524_014:0471a20": "集。師佐元叟。敷陳法要。及與羣公辯論。義趣英發。莫",
    "X77n1524_014:0471a21": "不推敬。鎮南王聞之。延至廣陵。尊禮備至。彌年方遣",
    "X77n1524_014:0471a22": "重紀。至元五年。浙東帥閫。合府公邑令。請師出世慶",
    "X77n1524_014:0471a23": "元之保聖。再遷慈溪之開壽。三轉於國清。師所至。皆",
    "X77n1524_014:0471a24": "以荷擔大法為己任。煅煉學徒。孳孳如不及。多有開",
    "X77n1524_014:0471b01": "悟之者。瑞龍院。易甲乙住持為禪剎。師為開山。院因",
    "X77n1524_014:0471b02": "賴以增重。直與名伽藍相齊。海上颶風發。驟雨如注。",
    "X77n1524_014:0471b03": "層樓修廊俱仆。師所居亦就壓。人意師虀粉矣。亟撤",
    "X77n1524_014:0471b04": "其覆索之。一鉅木橫搘榻上。師危坐其下。若神物為",
    "X77n1524_014:0471b05": "之護者。師凡四坐道場。去留信緣。皆略無凝滯。不久",
    "X77n1524_014:0471b06": "引退。叢林慕其名德之高。每闢室以居之。師教戒諸",
    "X77n1524_014:0471b07": "徒曰。吾與爾等。研究空宗。當外形骸忘寢食。以消累",
    "X77n1524_014:0471b08": "劫宿習。然後心地光明耳。自是日唯一食。終夜凝坐。",
    "X77n1524_014:0471b09": "以達於旦。　洪武二年。就有道徵。館於天界寺。既奏",
    "X77n1524_014:0471b10": "對。　上憫其年耄。放令還山。越四年。無疾而終。年八",
    "X77n1524_014:0471b11": "十有九矣。遺言云。三界空華。如風捲烟。六塵幻影。如",
    "X77n1524_014:0471b12": "湯澆雪。亘古亘今。唯一性獨存。吾之幻軀。今將入滅。",
    "X77n1524_014:0471b13": "滅後闍維。煅骨為塵。不可建塔以累後世。師修身廣",
    "X77n1524_014:0471b14": "顙。昂然如鶴峙雞羣。文思泉湧。有持卷軸求詩文者。",
    "X77n1524_014:0471b15": "積如束筍。當風日晴美。從容就席。縱筆疾揮。須臾皆",
    "X77n1524_014:0471b16": "盡。長短精觕。無不合作。袁文清公。甞指師謂人曰。此",
    "X77n1524_014:0471b17": "阿羅漢中人也。觀其為文。駸駸逼古作者。渡江以來。",
    "X77n1524_014:0471b18": "諸賢蹈襲蘇李。以雄快直致為誇。相帥成風。積弊幾",
    "X77n1524_014:0471b19": "二百年。不意山林枯槁之士。乃能自奮至於斯也。翰",
    "X77n1524_014:0471b20": "林學士張公翥曰。噩師。儀觀偉而重。戒行嚴而潔。文",
    "X77n1524_014:0471b21": "章簡而古。禪海尊宿。今一人耳。其為縉紳所推許。類",
    "X77n1524_014:0471b22": "若此。師平生著作甚富。悉不存稿。晚年重修歷代高",
    "X77n1524_014:0471b23": "僧傳。筆力遒勁。識者謂。有得於太史遷。日本國王。雖",
    "X77n1524_014:0471b24": "僻在東夷。亦慕師道行。屢發疏迎致之。師堅不往。王",
    "X77n1524_014:0471c01": "與左右謀。欲刧以歸。浙江宣慰使完者都。藏之獲免。",
    "X77n1524_014:0471c02": "自是厥後。凡遇師手蹟。必重購之而去。且詫其能放",
    "X77n1524_014:0471c03": "異光云。其為海外所欽重如此。",
    "X77n1524_014:0471c04": "泐季泐傳",
    "X77n1524_014:0471c05": "宗泐。台之臨海人。字季潭。別號全室。八歲從訴笑隱",
    "X77n1524_014:0471c06": "學佛。十四薙落。二十受具。洪武四年。住徑山。　太祖",
    "X77n1524_014:0471c07": "高皇帝。徵江南有道浮屠。師應召稱　旨。命住天界。",
    "X77n1524_014:0471c08": "　上。丕建廣薦法會。於蔣山太平興國寺。宿齋室。却",
    "X77n1524_014:0471c09": "葷肉不御者一月。服皮弁搢玉珪。上殿面大雄氏。行",
    "X77n1524_014:0471c10": "拜獻禮者三。　詔集幽爽引入殿。致三佛之禮。　命",
    "X77n1524_014:0471c11": "師陞座說法。　上臨幸。賜膳無虗日。每和其詩。稱為",
    "X77n1524_014:0471c12": "泐翁。十年冬。　詔師箋釋心經金剛楞伽三經。製讚",
    "X77n1524_014:0471c13": "佛樂章。丁巳。奉使西域還朝。授右街善世。因命育髮。",
    "X77n1524_014:0471c14": "將授以儒職。師姑奉命。至髮長。　上召而官之。師再",
    "X77n1524_014:0471c15": "辭求免。願終釋門。　上嘉歎從之。賜免官說以旌其",
    "X77n1524_014:0471c16": "志。相城道衍。負奇志。搖膝高吟。傍若無人。師每正色",
    "X77n1524_014:0471c17": "責之曰。此豈釋子語耶。學士宋公濂。甞讚師像曰。笑",
    "X77n1524_014:0471c18": "隱之子。晦機之孫。具大福德。足以荷擔佛法。證大智",
    "X77n1524_014:0471c19": "慧。足以攝伏魔軍。悟四喝二玄於彈指。合千經萬論",
    "X77n1524_014:0471c20": "於一門。向上關。如塗毒鼓。撾之必死。殺活機。類金剛",
    "X77n1524_014:0471c21": "劒。觸之則奔。屢鎮名山。教孚遐邇。　詔陞京剎。名溢",
    "X77n1524_014:0471c22": "朝紳。夙受記於靈山之會。今簡知於　萬乘之尊。雲",
    "X77n1524_014:0471c23": "漢昭回。　天章錫和於全帙。寵恩優渥。　玉音召對",
    "X77n1524_014:0471c24": "於紫宸。屹中流之砥柱。轉大地之法輪。信為十方禪",
    "X77n1524_014:0472a01": "林之領袖。而與古德。同道同倫者耶。後追治胡惟庸",
    "X77n1524_014:0472a02": "黨及師。著做散僧。執役建寺。徐察其非辜取還。復領",
    "X77n1524_014:0472a03": "右善世。居無何。以老賜歸槎峰。渡江示寂于江浦之",
    "X77n1524_014:0472a04": "石佛寺。師博通古今。凡經書過目輒成誦。善為詞章。",
    "X77n1524_014:0472a05": "有全室集。行於世。國初高僧師。與復見心齊名。見心",
    "X77n1524_014:0472a06": "疎放。師謹密。故其得禍為尤輕。噫。亦幸耳。",
    "X77n1524_014:0472a07": "孤峰德禪師傳",
    "X77n1524_014:0472a08": "明德。號孤峰。明之昌國朱氏子。其父有成。母黃氏。父",
    "X77n1524_014:0472a09": "與普陀山僧玠公交。玠聞雞聲入道。凡說法。必鼓翅",
    "X77n1524_014:0472a10": "為雞號。玠亡已久。母夢玠來託宿。覺而有娠。歷十四",
    "X77n1524_014:0472a11": "月而生。不好戲弄。每跏趺端坐。十七為大僧。慨然有",
    "X77n1524_014:0472a12": "求道之志。首謁竺西坦公於天童。復見晦機熈公於",
    "X77n1524_014:0472a13": "淨慈。二老首肯之。而師弗自是也。繇是。益自策厲。以",
    "X77n1524_014:0472a14": "必證為期。抵雙林。見明極俊公。一見之頃。塤篪恊應。",
    "X77n1524_014:0472a15": "命司藏鑰。會日本遣使。迎明極為國師。師送至海濵。",
    "X77n1524_014:0472a16": "而竺田霖公。亦自雪竇至。見師氣貌不凡。延歸山中。",
    "X77n1524_014:0472a17": "以第一座處之。自是羣疑頓釋。且邀仲芳倫公。結菴",
    "X77n1524_014:0472a18": "於桃花塢。相與激揚。暇則翻閱華嚴經。足不踰戶限",
    "X77n1524_014:0472a19": "者凡五載。名稱日聞。竺田歎曰。人天眼目。儼然猶在。",
    "X77n1524_014:0472a20": "行宣政院。請住松江之東禪。然香以嗣竺田。不忘所",
    "X77n1524_014:0472a21": "證也。再遷集慶之保寧。一坐十五夏。煅煉來學。曲盡",
    "X77n1524_014:0472a22": "善巧。有餘力則為之興廢補壞。細大不遺。令譽益彰。",
    "X77n1524_014:0472a23": "一時名薦紳。莫不願與師交。三遷湖之道場。閱二年。",
    "X77n1524_014:0472a24": "會淨慈虗席。行省丞相康里公固。迎師主之。當元季",
    "X77n1524_014:0472b01": "戎馬紛紜。國事已不可為矣。逮入　聖朝。師以耄年",
    "X77n1524_014:0472b02": "謝歸道場竹林菴。一日示微疾。戒其徒。勿令四眾衣",
    "X77n1524_014:0472b03": "麻哭泣。索觚書偈而逝。壽七十九也。茶毗。頂骨不壞。",
    "X77n1524_014:0472b04": "舍利累累。出灰燼中。塔于東岡。學士宋景濂。為之銘。",
    "X77n1524_014:0472b05": "介菴良大師傳",
    "X77n1524_014:0472b06": "輔良。字用貞。介菴其號。蘇州吳縣范氏子。文正公之",
    "X77n1524_014:0472b07": "十葉孫也。年十五。依迎福院薙染圓具。時笑隱。住集",
    "X77n1524_014:0472b08": "慶之龍翔。法道宣振。師往見之。問答之際。棒喝兼施。",
    "X77n1524_014:0472b09": "凡情頓喪。他日笑隱拈語詰之。師發言愈厲。笑隱哂",
    "X77n1524_014:0472b10": "曰。得則得矣。奈第二義何。師弗懈益虔。久之。乃契入。",
    "X77n1524_014:0472b11": "雲空川流。了無留礙。笑隱曰。乃知吾不爾欺。出世秀",
    "X77n1524_014:0472b12": "之資聖。越之天章。移杭之中天竺。時海內大亂。兵燹",
    "X77n1524_014:0472b13": "相仍。南北兩山諸剎。皆化為烈焰。靈隱古稱絕勝覺",
    "X77n1524_014:0472b14": "場。凉烟白草。凄迷于夕照之間。過者為之興歎。康里",
    "X77n1524_014:0472b15": "公。為浙行省丞相。妙揀名僧能任起廢者。莫師為宜。",
    "X77n1524_014:0472b16": "懇命居之。師既至。剪剔荊叢。葺茅為廬。以棲四方學",
    "X77n1524_014:0472b17": "者。雖當凋零之秋。開示徒眾。語尤激切。其言有曰。達",
    "X77n1524_014:0472b18": "磨一宗。陵夷殆盡。汝等用力。如救頭然可也。然百千",
    "X77n1524_014:0472b19": "法門。無量妙義。於一毫端。可以周知。如知之變。大地",
    "X77n1524_014:0472b20": "為黃金。受之當無所讓。否則遺素餐之愧矣。歲月流",
    "X77n1524_014:0472b21": "電。向上之事。汝等急自進修。參學之士。多有因其語",
    "X77n1524_014:0472b22": "而入者。化緣既周。手疏衣貲。入公帑散交游。顧謂左",
    "X77n1524_014:0472b23": "右曰。翌日巳時吾逝矣。及期澡浴。坐而寂。師性簡直。",
    "X77n1524_014:0472b24": "雖面折人過。而胸中無留物。與人交。無少長。一以誠",
    "X77n1524_014:0472c01": "相遇。所造偈詞。初不經意。而語出渾成。有若宿搆。舉",
    "X77n1524_014:0472c02": "揚大法。不務緣飾。而西來之旨自明。復以淨土觀門。",
    "X77n1524_014:0472c03": "若海舟航時。兼修之未甞少怠。其所見。蓋卓然云。",
    "X77n1524_014:0472c04": "南石文琇禪師傳",
    "X77n1524_014:0472c05": "南石文琇禪師。儒釋兼修。宗說俱妙。負超卓之才。懷",
    "X77n1524_014:0472c06": "奇偉之氣。行中仁公。住靈巖。得和尚。猶慈明之得黃",
    "X77n1524_014:0472c07": "龍也。後和尚出世。瓣香嗣公。不忘所自。初住蘇之普",
    "X77n1524_014:0472c08": "門。次靈巖。三遷主萬壽。未幾。退隱吳淞之上日。與山",
    "X77n1524_014:0472c09": "翁野老。說無義語為樂。而大忘人世也。逮我明　聖",
    "X77n1524_014:0472c10": "天子即位。　詔天下儒釋道流深通文義者。纂脩",
    "X77n1524_014:0472c11": "　大典。和尚應　詔而起。留京三年。書完。值　國家建",
    "X77n1524_014:0472c12": "報恩大齋會。和尚預焉。居無何。杭之住持缺席。僧錄",
    "X77n1524_014:0472c13": "日公。舉非南石和尚不可。于是。欣然遂行。南州溥洽",
    "X77n1524_014:0472c14": "贈以詩云。緇袍如水赴瑤京。愛子相過雙眼明。豈有",
    "X77n1524_014:0472c15": "文章追李杜。敢言傳習到台衡。青燈夜雨寒牕約。黃",
    "X77n1524_014:0472c16": "葉秋風故國情。見說生公還聚石。扁舟早繫闔閭城。",
    "X77n1524_014:0472c17": "　洪武十一年。　皇上以萬機之暇。愍念吾徒為佛",
    "X77n1524_014:0472c18": "弟子者。鮮能精通教典。深究禪學。得頒　睿旨。俾習",
    "X77n1524_014:0472c19": "般若心經。金剛楞伽。晝則講演。夜則坐禪。務期曉達。",
    "X77n1524_014:0472c20": "師因說七偈以贊。初首云。　聖皇親受靈山記。手執",
    "X77n1524_014:0472c21": "金輪　御萬方。　詔諭僧徒令講習。叢林頓覺有輝",
    "X77n1524_014:0472c22": "光。末首云。窮通教典與參禪。是大因緣非小緣。幸遇",
    "X77n1524_014:0472c23": "　聖君能注意。吾徒何事不加鞭。有普門靈巖徑山",
    "X77n1524_014:0472c24": "語錄。及佛祖贊一卷。行世。後未攷所終。",
    "X77n1524_014:0473a01": "白菴金禪師傳",
    "X77n1524_014:0473a02": "力金。字西白。吳郡姚氏子。七歲頴悟異常。一日請於",
    "X77n1524_014:0473a03": "母曰。兒患世相起滅不常。將求出世間法。可乎。母曰。",
    "X77n1524_014:0473a04": "出家甚苦。爾年幼。豈能堪之。曰。兒心樂之。自無苦也。",
    "X77n1524_014:0473a05": "請之不已。母知其志不可奪。俾依吳縣寶積院道原",
    "X77n1524_014:0473a06": "衍法師。後見古鼎銘公于徑山。悟人甚深。聲光燁燁。",
    "X77n1524_014:0473a07": "起叢林間。至正丁酉。出世住蘇之瑞光。會嘉興天寧",
    "X77n1524_014:0473a08": "寺災。郡守貳咸以非師不足起其廢。具幣遣使。力迎",
    "X77n1524_014:0473a09": "致之。師至。未久。儼如兜率天宮下現人世。經過者。無",
    "X77n1524_014:0473a10": "不瞻禮贊歎。帝師大寶法王。賢師之行。授師以徽號。",
    "X77n1524_014:0473a11": "師自幼喪父。唯有母存。乃去城一舍。築孤雲菴。以奉",
    "X77n1524_014:0473a12": "養焉。或議之。師喻之曰。爾不見編蒲陳尊宿乎。何言",
    "X77n1524_014:0473a13": "之易易也。洪武改元。有　旨。起師住持大天界寺。萬",
    "X77n1524_014:0473a14": "機之暇。時召入內庭。奏對多稱　旨。葢師精通西竺",
    "X77n1524_014:0473a15": "典。及東魯諸書。其與薦紳談論。霏霏如吐玉屑。故咸",
    "X77n1524_014:0473a16": "樂與之游。四年命師總持鍾山法會。凡儀制規式。皆",
    "X77n1524_014:0473a17": "堪傳永久。尋以母年耄。舉徑山泐公自代。復還菴居。",
    "X77n1524_014:0473a18": "五年冬　詔。復建會如四年。　大駕臨幸。詔師闡揚",
    "X77n1524_014:0473a19": "第一義諦。自公侯以至庶僚。環而聽之。靡不悅服。一",
    "X77n1524_014:0473a20": "日忽示弟子曰。吾有夙因未了。必當酧之。汝等勿以",
    "X77n1524_014:0473a21": "世相遇我。未幾示微疾。謝去醫飲藥食。委順而化。茶",
    "X77n1524_014:0473a22": "毗。舍利無算。觀者競取之而去。師神觀秀偉。智辯縱",
    "X77n1524_014:0473a23": "橫。以宗教為己任。不畜私財。得財施輒舉以給貧者。",
    "X77n1524_014:0473a24": "誠法門之偉人也。",
    "X77n1524_014:0473b01": "覺原曇禪師傳",
    "X77n1524_014:0473b02": "慧曇。字覺原。天台人。依越之法果寺。時廣智笑隱訢",
    "X77n1524_014:0473b03": "公。說法中天竺。師造焉。備陳求道之切。廣智斥曰。從",
    "X77n1524_014:0473b04": "外入者。決非家珍。道在自己。豈向人求耶。師退。凝然",
    "X77n1524_014:0473b05": "獨坐一室。久之無所入。廣智一日舉百丈野狐話。師",
    "X77n1524_014:0473b06": "大悟曰。佛法落我手矣。廣智曰。爾見何道理。敢爾大",
    "X77n1524_014:0473b07": "言。師展雙手曰。不直一文錢。廣智頷之。丙申。王師定",
    "X77n1524_014:0473b08": "建業。師謁　上於轅門。　上見師氣貌異。甞歎曰。此",
    "X77n1524_014:0473b09": "福德僧也。命主蔣山太平興國禪寺。時當儉歲。師化",
    "X77n1524_014:0473b10": "食以給。其眾無闕乏者。山下田人。多欲隸軍籍。師懼",
    "X77n1524_014:0473b11": "寺田蕪廢。請於　上而歸之。山之林木。為樵所剪伐。",
    "X77n1524_014:0473b12": "師又陳奏。　上封一劒授師曰。敢有伐木者斬。山木",
    "X77n1524_014:0473b13": "賴以全。踰年丁酉。改龍翔為天界。　詔師主之。每設",
    "X77n1524_014:0473b14": "廣薦法會。師必升座。舉宣法要。　車駕親帥羣臣幸",
    "X77n1524_014:0473b15": "臨。恩數優渥。遠邇學徒。聞風奔赴。堂筵至無所容。先",
    "X77n1524_014:0473b16": "是。僧堂寮庫。有司權以貯戎器。久而不歸。　上見焉。",
    "X77n1524_014:0473b17": "亟命出之。洪武元年。開善世院。秩視從二品。特授師",
    "X77n1524_014:0473b18": "演梵善世利國崇教大禪師。住持大天界寺。統諸山",
    "X77n1524_014:0473b19": "釋教事。降　誥命。俾服紫方袍。章逢之士。以釋氏為",
    "X77n1524_014:0473b20": "世蠹請滅除之。　上以其章示師。師曰。孔子以佛為",
    "X77n1524_014:0473b21": "西方聖人。以此知真儒不必非釋。非釋必非真儒也。",
    "X77n1524_014:0473b22": "　上亦以佛陰翊王度。却不聽。庚戌夏。奉使西域。辛",
    "X77n1524_014:0473b23": "亥秋。至省合剌國。布宣　天子威德。其國王喜甚。館",
    "X77n1524_014:0473b24": "于佛山寺。待以師禮。一日呼左右謂曰。予不能復命",
    "X77n1524_014:0473c01": "矣。跏趺端坐。夜參半問云。日將出否。曰未也。已而復",
    "X77n1524_014:0473c02": "問。至於四三。曰日出矣。恬然而逝。其日葢丙子云。踰",
    "X77n1524_014:0473c03": "五日顏貌如生。王大敬歎。斵香為棺。聚香代薪。築壇",
    "X77n1524_014:0473c04": "而茶毗之。師廣顙豐頤。平頂大耳。面作紅玉色。耳白",
    "X77n1524_014:0473c05": "如珂雪。目光爛爛射人。學者見之。不威而懾。及即之",
    "X77n1524_014:0473c06": "也。盎然而春溫。其遇禪徒。隨機而應。未甞務為奇巧。",
    "X77n1524_014:0473c07": "聞者自然有所悟入。雖位隆望重。恒處之若寒素。無",
    "X77n1524_014:0473c08": "毫髮自矜意。為人寡言笑。喜怒任真。不能以貴賤異",
    "X77n1524_014:0473c09": "其顏色。然毗翊宗教。無一息敢忘。廣廈細旃之間。從",
    "X77n1524_014:0473c10": "容　召對。據經持論。每罄竭蘊蓄。松園之復釋道私",
    "X77n1524_014:0473c11": "租之免。皆師之所請也。",
    "X77n1524_014:0473c12": "一源寧公傳",
    "X77n1524_014:0473c13": "永寧。一源字也。自號虗幻子。淮東通州朱氏子。朱氏",
    "X77n1524_014:0473c14": "故宦族。六歲入鄉校。能了經籍大義。九歲離俗。依族",
    "X77n1524_014:0473c15": "婣模上人於利和寺。河南王童。奇其幼而器之。屬僧",
    "X77n1524_014:0473c16": "司。給牒度為沙門。自是蓬累出游。歷見諸禪老。無所",
    "X77n1524_014:0473c17": "契。于焦子山。精修禪定。稍涉睡昏。則戴沙運甓。懸板",
    "X77n1524_014:0473c18": "坐空。如是者五年。至淮西太湖山。求證於無用寬公。",
    "X77n1524_014:0473c19": "公門庭嚴峻。師方入戶。厲聲叱出之。師作禮於戶外。",
    "X77n1524_014:0473c20": "合爪而立。久之乃許。入見。問曰。何處人。師曰通州。曰",
    "X77n1524_014:0473c21": "淮海近日盈虗若何。曰沃日滔天。不存涓滴。曰不著",
    "X77n1524_014:0473c22": "槽道。曰請和尚道。公便暍。師退就禪室。徹夜不寐。一",
    "X77n1524_014:0473c23": "旦聞公舉雲門一念不起語。聲未絕有省。公命舉偈。",
    "X77n1524_014:0473c24": "偈罷。振威一喝。師曰。喝作麼。公曰。東瓜山前吞匾擔。",
    "X77n1524_014:0474a01": "捉住清風剝了皮。師不覺通身汗下。曰。今日方知和",
    "X77n1524_014:0474a02": "尚用處。執侍三年。因以斷崖義所贊己像。親署一花",
    "X77n1524_014:0474a03": "書。授師曰。汝緣在浙逢龍。即住遇池便居。延祐中。往",
    "X77n1524_014:0474a04": "廣德。縛茅於大洞中居之。無何。宜興之龍池。請師建",
    "X77n1524_014:0474a05": "立禪居。師以名符懸記。欣然赴之。結屋數十間。命曰",
    "X77n1524_014:0474a06": "禹門興化菴。山顛有龍池。龍出每大水。民甚苦之。師",
    "X77n1524_014:0474a07": "召龍。受三皈戒。龍不復出。師居之久。復厭其未幽邃",
    "X77n1524_014:0474a08": "也。擇絕巘作室以居。至壁立如削處。斵木為棧。鉤環",
    "X77n1524_014:0474a09": "連鎖棲板於空中。足不越戶限者二年。師以退隱為",
    "X77n1524_014:0474a10": "心。間迫於不得已。勉一出焉。俄以疾歸龍池。至正壬",
    "X77n1524_014:0474a11": "午。江南行宣政院。命師主大華藏寺。師舉龍門膺代",
    "X77n1524_014:0474a12": "之。明年復命補天童。師堅以疾辭。宋文憲謂。師得法",
    "X77n1524_014:0474a13": "之後。固拳拳以庶人為急。及主大剎。屢退養龍池。雖",
    "X77n1524_014:0474a14": "天童實廁五山。亦搖首弗顧。其高風峻節。如祥麟威",
    "X77n1524_014:0474a15": "鳳。可望而不可即。何其賢耶。至正戊子。有旨。趣入說",
    "X77n1524_014:0474a16": "法於龍光殿。上悅。賜金襴法衣玉環師號。尋奉旨。函",
    "X77n1524_014:0474a17": "香至五臺。感祥光五道之瑞。陞辭南還。道趣維揚。鎮",
    "X77n1524_014:0474a18": "南王。率嬪妃等。延師入宮。稟受大戒。遣司馬護還龍",
    "X77n1524_014:0474a19": "池。入我　明洪武己酉夏六月。示微疾。屬弟子裁紙",
    "X77n1524_014:0474a20": "製內外衣。曰。吾將逝矣。或以藥劑進。麾去之。自興化",
    "X77n1524_014:0474a21": "菴移龕。至絕巘所居。昧爽。師起沐浴服紙衣。索筆書",
    "X77n1524_014:0474a22": "偈云。七十八年守拙。明明一場敗闕。泥牛海底翻身。",
    "X77n1524_014:0474a23": "六月炎天飛雪。書畢。側臥而化。茶毗。現五色光。齒牙",
    "X77n1524_014:0474a24": "舌輪。及所持數珠。皆不壞。舍利無算。烟至中林。亦纍",
    "X77n1524_014:0474b01": "纍然生。人競折枝取之。淘汰灰土。獲者亦眾。門人等。",
    "X77n1524_014:0474b02": "分餘骨與不壞者。五處建塔焉。師氣貌雄偉。身長七",
    "X77n1524_014:0474b03": "尺有餘。吐音洪亮。其接物也。不以貴賤異其心。所至",
    "X77n1524_014:0474b04": "無不傾向。若中書右丞相朵兒只。江淛行省左丞相",
    "X77n1524_014:0474b05": "別不花。趙文敏公孟頫。馮內翰子振。尤所賓禮者也。",
    "X77n1524_014:0474b06": "四民來獻薌幣衣履者。肩摩而袂接。既無虗日。師受",
    "X77n1524_014:0474b07": "之即以施人。曾無毫髮係吝。其自處則布袍糲食。沛",
    "X77n1524_014:0474b08": "然若有餘。凡發為文偈。了不經意。引紙行墨。而空義",
    "X77n1524_014:0474b09": "自彰。有四會語錄。行世。",
    "X77n1524_014:0474b10": "約之裕公傳",
    "X77n1524_014:0474b11": "崇裕。字約之。毗陵陳氏子。其母。感龐眉僧入夢而生。",
    "X77n1524_014:0474b12": "生而體弱。十日而九疾。父母以夢故。冀徼靈釋氏愈",
    "X77n1524_014:0474b13": "之。命為沙彌。尋受具為大僧。鞠明究曛。唯以觀心為",
    "X77n1524_014:0474b14": "務。見元叟端公。又見佛慧義公。淬礪益力。雖金牆鐵",
    "X77n1524_014:0474b15": "壁。必欲拓開乃已。二公。亦期師有立。所以警發者甚",
    "X77n1524_014:0474b16": "至。師急於求證。復走中天竺山。參廣智訢公。留侍十",
    "X77n1524_014:0474b17": "餘年。盡得其道。御史中丞張公起巖。問廣智云。選佛",
    "X77n1524_014:0474b18": "場僧伽。如此之多。其有弗悖般若者乎。廣智云。戒律",
    "X77n1524_014:0474b19": "精嚴。言行不相背馳。唯崇裕一人。自受度以來。脅不",
    "X77n1524_014:0474b20": "沾席三十年矣。張公深加獎歎。師之聲光。自是日起",
    "X77n1524_014:0474b21": "叢林中。始出世太平南禪。黑白翕然宗之。一日令圬",
    "X77n1524_014:0474b22": "人塓壁。壁中隆然如有物。抉之獲悉達太子像。乃佛",
    "X77n1524_014:0474b23": "牙所刻成。師召工傅以黃金。金迸裂。舍利從中涌出。",
    "X77n1524_014:0474b24": "雕小香殿奉之。亦師道法精誠。所感而致也。尋遷九",
    "X77n1524_014:0474c01": "江圓通。宋之初。有神僧道濟德公。將示寂。累青石為",
    "X77n1524_014:0474c02": "塔。語其徒曰。此塔若紅。即吾再來。暨圓機旻公來鎮",
    "X77n1524_014:0474c03": "法席。塔果紅色。人異之。公人號為古佛。其臨終復爾。",
    "X77n1524_014:0474c04": "懸記。有三百年之後大興佛事之讖。師入院之夕。眾",
    "X77n1524_014:0474c05": "僧夢公至。而其塔燁然有光者彌月。人尤異之。謂自",
    "X77n1524_014:0474c06": "旻公至師。正踰三百之數。其能動物。葢不徒然也。寺",
    "X77n1524_014:0474c07": "當菑毀之後。師大興土木。幻出天宮。榮國公火你赤。",
    "X77n1524_014:0474c08": "以朝之重臣。總戎江西。申弟子之禮。暨我　太祖興",
    "X77n1524_014:0474c09": "隆釋教。開善世院。命大浮屠統之。諸方以師名上聞。",
    "X77n1524_014:0474c10": "移主阿育王山廣利禪寺。尋被　旨。與鍾山法會。而",
    "X77n1524_014:0474c11": "師居其首。召至便殿。問佛法大意。師以偈獻。　上覧",
    "X77n1524_014:0474c12": "之大悅。因命師書天界寺額。賜食　上前。師或假寐。",
    "X77n1524_014:0474c13": "鼻息微有聲。鄰坐引裾覺之。　上歎曰。此老人無機",
    "X77n1524_014:0474c14": "心。誠善知識也。師容貌魁梧。日用之間。服粗食糲。一",
    "X77n1524_014:0474c15": "出於天性。無所勉強。每欲撾鼓而退。為眾所擁留而",
    "X77n1524_014:0474c16": "止。生於大德甲辰。未詳所終。三會語。各有錄。行世。",
    "X77n1524_014:0474c17": "金碧峰傳",
    "X77n1524_014:0474c18": "寶金。號碧峰。乾州永壽石氏子。生多祥異。六歲依雲",
    "X77n1524_014:0474c19": "寂溫公為弟子。剃落具戒。游講肆。窮性相之學。四辯",
    "X77n1524_014:0474c20": "飛馳。聞者聳聽。既而歎曰。三藏之文。標月指也。遂棄",
    "X77n1524_014:0474c21": "所學習禪。入蜀晉雲山中。參如海真公。公示以道要。",
    "X77n1524_014:0474c22": "師大起疑情。寢食為癈。入峨眉山。誓不復粒食。日採",
    "X77n1524_014:0474c23": "松柏啖之。脇不沾席者三年。自是入定。或累月不起。",
    "X77n1524_014:0474c24": "甞趺坐大樹下。溪水橫逸。人意師已溺死。越七日水",
    "X77n1524_014:0475a01": "退。競往視之。師燕坐如平時。唯衣濕耳。一日聞伐木",
    "X77n1524_014:0475a02": "聲。通身汗下如雨。笑曰。妙喜大悟十有八。小悟無算。",
    "X77n1524_014:0475a03": "豈欺我哉。未生前之事。吾今日方知其真耳。急往求",
    "X77n1524_014:0475a04": "證於公。反覆相辯話甚力。至於拽傾禪榻而出。公曰。",
    "X77n1524_014:0475a05": "是則是矣。翼日重勘之。至期。公於地上畫一圓相。師",
    "X77n1524_014:0475a06": "以袖拂去之。公復畫一圓相。師於中增一畫。又拂去",
    "X77n1524_014:0475a07": "之。公再畫如前。師又增一畫成十字。又拂去之。公視",
    "X77n1524_014:0475a08": "之不語。復畫如前。師於十字加四隅。成卍文。又拂去",
    "X77n1524_014:0475a09": "之。公乃總畫三十員相。師一一具答。公曰。汝今方知",
    "X77n1524_014:0475a10": "佛法宏勝如此也。百餘年間參學。有悟者世豈無之。",
    "X77n1524_014:0475a11": "能明大機用者。寧復幾人。無用和尚謂。座下當出三",
    "X77n1524_014:0475a12": "虎一彪。爾其彪耶。然緣在朔方。當大弘吾道也。無用",
    "X77n1524_014:0475a13": "葢公之師云。先是。師在定中。見一山甚秀麗。重樓傑",
    "X77n1524_014:0475a14": "閣。金碧絢爛。諸佛五十二菩薩。行道其中。有招師者",
    "X77n1524_014:0475a15": "曰。此五臺山。秘魔巖也。爾前身修道其中。靈骨猶在。",
    "X77n1524_014:0475a16": "何乃忘之。既寤。遂游五臺山。道逢蓬首女子。身被五",
    "X77n1524_014:0475a17": "綵弊衣。赤足徐行。一黑獒隨其後。師問曰。子何之。曰。",
    "X77n1524_014:0475a18": "入山中爾。曰將何為。曰。一切不為。良久乃沒。叩之同",
    "X77n1524_014:0475a19": "行者。皆弗之見。或謂為文殊化身云。師乃就山建靈",
    "X77n1524_014:0475a20": "鷲菴。四方聞之。不遠千里。負餱糧來獻者。日繽紛也。",
    "X77n1524_014:0475a21": "師悉儲之。以食游學之僧。多至千餘人。雖丁歲大儉。",
    "X77n1524_014:0475a22": "亦不拒也。至正戊子冬。順帝遣使者。召至燕都。慰勞",
    "X77n1524_014:0475a23": "甚至。天竺僧指空。久留燕。相傳能前知。號為三百歲。",
    "X77n1524_014:0475a24": "人敬之如神。師往與叩擊。空瞪視不答。及出空歎曰。",
    "X77n1524_014:0475b01": "此真有道者也。夕大雪。有紅光自師室中起。上接霄",
    "X77n1524_014:0475b02": "漢。帝驚歎。賜以金紋伽黎衣。遣歸。明年復召見。命建",
    "X77n1524_014:0475b03": "壇祈雨。輒應。賜寂炤圓明之號。賜予一以賑饑乏。詔",
    "X77n1524_014:0475b04": "主海印禪寺。師力辭。名香法衣之賜。殆無虗日。自丞",
    "X77n1524_014:0475b05": "相而下。以至武夫悍將。無不以為依皈。已而懇求還",
    "X77n1524_014:0475b06": "山。洪武戊申。我　太祖即位于建業。明年己酉。燕都",
    "X77n1524_014:0475b07": "平。又明年庚戌。　詔師至南京。見　上於奉天殿。且",
    "X77n1524_014:0475b08": "曰。　朕聞師名久。以中州苦寒。特延師居南方爾。遂",
    "X77n1524_014:0475b09": "留於大天界寺。時　召入。問佛法。及鬼神情狀。奏對",
    "X77n1524_014:0475b10": "稱　旨。又二年辛亥冬十月朔。　上將設普濟佛會",
    "X77n1524_014:0475b11": "于鍾山。　命高行僧十人涖其事。而師與焉。賜伊蒲",
    "X77n1524_014:0475b12": "饌于崇禧寺。　大駕幸臨。移時方還。明年壬子春正",
    "X77n1524_014:0475b13": "月既望。諸沙門方畢集。　上服皮弁服。親行獻佛之",
    "X77n1524_014:0475b14": "禮。夜將半。　敕師於圜悟關施摩陀伽斛法食。竣事。",
    "X77n1524_014:0475b15": "　寵賚優渥。夏五月。悉鬻衣盂之貲。作佛事七日。乃",
    "X77n1524_014:0475b16": "示微疾。　上知之。親御翰墨。賜詩十二韻。有玄關盡",
    "X77n1524_014:0475b17": "悟已成正覺之言。　天光昭回。人皆以為榮。時疾已",
    "X77n1524_014:0475b18": "革。不能詣　闕謝。至六月四日。沐浴更衣。與四眾言",
    "X77n1524_014:0475b19": "別。正襟危坐。目將瞑。弟子請曰。和尚。逝則逝矣。不留",
    "X77n1524_014:0475b20": "一言。何以暴白于後世耶。師曰。三藏法寶。尚為故紙。",
    "X77n1524_014:0475b21": "吾言欲何為。夷然而逝。世壽六十五。僧臘五十又九。",
    "X77n1524_014:0475b22": "後三日。奉龕茶毗於聚寶山。傾城出送。香幣積如丘",
    "X77n1524_014:0475b23": "陵。或恐不得與執紼之列。露宿以俟之。及至火滅。獲",
    "X77n1524_014:0475b24": "五色舍利。齒舌數珠皆不壞。紛然爭取。灰土為盡。師",
    "X77n1524_014:0475c01": "體貌豐偉。端重寡言笑。福慧雙足。所至化之。故其在",
    "X77n1524_014:0475c02": "山也。捧足頂禮者。項背相望。其應供而出也。持香花",
    "X77n1524_014:0475c03": "擊梵樂而迎者。在在如是。不啻生佛出現。其行事多",
    "X77n1524_014:0475c04": "可書。弟子散之四方。無以會其同。略述其槩如此。師",
    "X77n1524_014:0475c05": "有弟子智通。燕人也。秀發頴異。初為全真道士。知非",
    "X77n1524_014:0475c06": "遂落髮。從師聞奧旨。隱大乘山。永樂間。　詔至都。住",
    "X77n1524_014:0475c07": "大天界。後亦危坐而化。為人端謹神悟。有乃父之風",
    "X77n1524_014:0475c08": "焉。",
    "X77n1524_014:0475c09": "天界孚中信禪師傳",
    "X77n1524_014:0475c10": "懷信。字孚中。姓姜氏。明之奉化人。初從延慶半巖全",
    "X77n1524_014:0475c11": "公。習教旨義。聲籍甚。久之歎曰。教相繁多。浩如烟海。",
    "X77n1524_014:0475c12": "算沙徒自困耳。奚益。因改轍而力禪。參承諸名宿下",
    "X77n1524_014:0475c13": "語。多枘鑿弗合。不勝憤悱。時竺西坦公。遷主明之天",
    "X77n1524_014:0475c14": "童。師奔質所疑。竺西一見。知為法器。厲色待之。不與",
    "X77n1524_014:0475c15": "交一語。師疑愈熾。自是依止不忍去。得豁然焉。天曆",
    "X77n1524_014:0475c16": "間。住補怛洛迦山。遷大龍翔集慶寺。龍翔。元文宗潛",
    "X77n1524_014:0475c17": "邸也。及至踐祚。建佛剎于其地。棟宇之麗甲天下。未",
    "X77n1524_014:0475c18": "幾毀於火。曇芳忠公新之。功未竟而化。師乃出衣盂",
    "X77n1524_014:0475c19": "之私。補前未備。不日而集成功。雖以名德領鉅剎。不",
    "X77n1524_014:0475c20": "效飾車輿盛徒御。以自誇衒。始終一鉢蕭然而已。會",
    "X77n1524_014:0475c21": "元政大亂。戎馬紛紜。寺事艱窘日甚。師處之裕如。不",
    "X77n1524_014:0475c22": "以屑意。一旦晨興。索蘭湯沐浴。更衣趺坐。謂左右曰。",
    "X77n1524_014:0475c23": "吾將歸矣。汝等當以荷法自期。勵精進行。可也。言畢",
    "X77n1524_014:0475c24": "而瞑。侍者撼且呼曰。和尚去則去矣。寧不留片言以",
    "X77n1524_014:0476a01": "示人乎。師叱之而復瞑。侍者呼不已。師握筆書曰。平",
    "X77n1524_014:0476a02": "生為人戾氣。七十八年漏洩。今朝撒手便行。萬里晴",
    "X77n1524_014:0476a03": "空片雪。書畢而寂。時丁酉八月某日也。茶毗于聚寶",
    "X77n1524_014:0476a04": "山前。舍利如菽如蔴。五色燦爛。雖烟所及處。亦纍纍",
    "X77n1524_014:0476a05": "然生。貯以寶瓶。光發瓶外。師賦性恬冲。喜溢顏間。生",
    "X77n1524_014:0476a06": "平未甞以聲色忤人。人有犯之者。頷首而已。然進脩",
    "X77n1524_014:0476a07": "極勤。自壯至髦。默誦法華經一部。雖暑爍金寒折膠。",
    "X77n1524_014:0476a08": "無一日闕者。屢感蓮花香。滿院芬郁異。甞非世間者",
    "X77n1524_014:0476a09": "可比。當　大明兵下金陵。僧徒風雨散去。師獨結跏",
    "X77n1524_014:0476a10": "宴坐。目不四顧。執兵者滿前。無不擲杖而拜。　上甞",
    "X77n1524_014:0476a11": "親幸寺中。聽師說法。嘉師言行純慤。特為改龍翔。為",
    "X77n1524_014:0476a12": "大天界。告終前一日。　上統兵。駐江陰沙洲上。晝寢。",
    "X77n1524_014:0476a13": "夢師服褐色禪袍來見。　上還聞遷化。衣與夢中正",
    "X77n1524_014:0476a14": "同。大悅。　詔出內府帛泉。助其喪事。且命卜葬。舉龕",
    "X77n1524_014:0476a15": "之夕。　上親致奠。送出都門之外。師說。有五會語錄。",
    "X77n1524_014:0476a16": "行世。",
    "X77n1524_014:0476a18": "補續高僧傳卷第十四"
}