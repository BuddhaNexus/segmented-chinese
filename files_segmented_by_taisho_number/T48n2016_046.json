{
    "T48n2016_046:0684b02": "46宗鏡錄卷第四十六",
    "T48n2016_046:0684b04": "慧日永明寺主智覺禪師延壽集",
    "T48n2016_046:0684b05": "夫欲顯正宗。先除邪執者。約外道小乘諸古",
    "T48n2016_046:0684b06": "師等。謬解唯識正理。凡有幾種。答。不達唯",
    "T48n2016_046:0684b07": "識真性。邪執蓋多。宗鏡所明。正為於此。如唯",
    "T48n2016_046:0684b08": "識論云。復有迷謬唯識理者。或執外境如識",
    "T48n2016_046:0684b09": "非無。或執內識如境非有。或執諸識用別體",
    "T48n2016_046:0684b10": "同。或執離心無別心所。古德云。或執外境如",
    "T48n2016_046:0684b11": "識非無者。此即有宗。依十二處教。執心境",
    "T48n2016_046:0684b12": "俱有。是第一義。論云。或執內識如境非有",
    "T48n2016_046:0684b13": "者。釋曰。此破清辯依密意空教。撥識亦無。論",
    "T48n2016_046:0684b14": "云。或執識用別體同者。釋曰。即大乘一類菩",
    "T48n2016_046:0684b15": "薩。言八識體唯是一也。如一水鏡。多波像生。",
    "T48n2016_046:0684b16": "論云。或執離心無別心所者。釋曰。此即經部",
    "T48n2016_046:0684b17": "覺天所計。以經言士夫六界。染淨由心。無心",
    "T48n2016_046:0684b18": "所故。雖於蘊中亦有心所。但於識上分位假",
    "T48n2016_046:0684b19": "立。無別實有。慈恩大師釋護法菩薩唯識論",
    "T48n2016_046:0684b20": "中。略有四種。一清辯順世。有境無心。二中",
    "T48n2016_046:0684b21": "道大乘。有心無境。三小乘多部。有境有心。",
    "T48n2016_046:0684b22": "四邪見一說。都無心境。又四句分別。一有",
    "T48n2016_046:0684b23": "見無相。謂正量師。不作相分而緣境也。二有",
    "T48n2016_046:0684b24": "相無見。謂清辯師。三相見俱有。餘部及大乘",
    "T48n2016_046:0684b25": "等。四相見俱無。即安慧等。大乘起信論云。",
    "T48n2016_046:0684b26": "對治邪執者。一切邪執。皆依我見。若離於我。",
    "T48n2016_046:0684b27": "則無邪執。是我見有二種。云何為二。一者",
    "T48n2016_046:0684b28": "人我見。二者法我見。人我見者。依諸凡夫說",
    "T48n2016_046:0684b29": "有五種。云何為五。一者聞脩多羅說如來法",
    "T48n2016_046:0684c01": "身。畢竟寂寞。猶如虛空。以不知為破著故。即",
    "T48n2016_046:0684c02": "謂虛空是如來性。云何對治。明虛空相是其",
    "T48n2016_046:0684c03": "妄法。體無不實。以對色故。有是可見相。令",
    "T48n2016_046:0684c04": "心生滅。以一切色法本來是心實無外色。若",
    "T48n2016_046:0684c05": "無色者。則無虛空之相。所謂一切境界。唯心",
    "T48n2016_046:0684c06": "妄起故有。若心離於妄動。則一切境界滅。唯",
    "T48n2016_046:0684c07": "一真心。無所不遍。此謂如來廣大性智究竟",
    "T48n2016_046:0684c08": "之義。非如虛空相故。二者聞脩多羅說世間",
    "T48n2016_046:0684c09": "諸法。畢竟體空。乃至涅槃真如之法。亦畢竟",
    "T48n2016_046:0684c10": "空。從本已來自空。離一切相。以不知為破著",
    "T48n2016_046:0684c11": "故。即謂真如涅槃之性。唯是其空。云何對治。",
    "T48n2016_046:0684c12": "明真如法身自體不空。具足無量性功德故。",
    "T48n2016_046:0684c13": "三者聞脩多羅之藏無有增減。體備一切功",
    "T48n2016_046:0684c14": "德之法。以不解故。即謂如來之藏。有色心法",
    "T48n2016_046:0684c15": "自相差別。云何對治。以唯依真如義說故。因",
    "T48n2016_046:0684c16": "生滅故。染義。示現說差別故。四者聞脩多羅",
    "T48n2016_046:0684c17": "說一切世間生死染法。皆依如來藏而有。一",
    "T48n2016_046:0684c18": "切諸法。不離真如。以不解故。謂如來藏自體",
    "T48n2016_046:0684c19": "具有一切世間生死等法。云何對治。以如來",
    "T48n2016_046:0684c20": "藏從本已來。唯有過恒沙等諸淨功德。不離",
    "T48n2016_046:0684c21": "不斷。不異真如義故。以過恒沙等煩惱染法",
    "T48n2016_046:0684c22": "唯是妄有。性自本無。從無始世來。未曾與如",
    "T48n2016_046:0684c23": "來藏相應故。若如來藏體有妄法。而使證會永",
    "T48n2016_046:0684c24": "息妄者。則無是處故。五者聞脩多羅說。依如",
    "T48n2016_046:0684c25": "來藏。故有生死。依如來藏。故得涅槃。以不解",
    "T48n2016_046:0684c26": "故。謂眾生有始。以見始故。復為如來所得",
    "T48n2016_046:0684c27": "涅槃。有其終盡。還作眾生。云何對治。以如來",
    "T48n2016_046:0684c28": "藏。無前後際故。無明之相。亦無有始。若說三",
    "T48n2016_046:0684c29": "界外。更有眾生始起者。即是外道經說。又如",
    "T48n2016_046:0685a01": "來藏無有後際。諸佛所得涅槃。與之相應。則",
    "T48n2016_046:0685a02": "無後際故。法我見者。依二乘鈍根故。如來但",
    "T48n2016_046:0685a03": "為說人無我。以說不究竟。見有五陰生滅",
    "T48n2016_046:0685a04": "之法。怖畏生死。妄取涅槃。云何對治。以五陰",
    "T48n2016_046:0685a05": "法自性不生。則無有滅。本來涅槃故。復次究",
    "T48n2016_046:0685a06": "竟離妄執者。當知染法淨法。皆悉相待。無有",
    "T48n2016_046:0685a07": "自相可說。是故一切法從本已來。非色非心。",
    "T48n2016_046:0685a08": "非智非識。非有非無。畢竟不可說相。而有",
    "T48n2016_046:0685a09": "言說者。當知如來善巧方便。假以言說。引導",
    "T48n2016_046:0685a10": "眾生。得其旨趣者。皆為離念歸於真如。以念",
    "T48n2016_046:0685a11": "一切法。令心生滅。不入實智故。但是不了正",
    "T48n2016_046:0685a12": "因緣。皆成外道。所執。有四。一不知有情業緣。",
    "T48n2016_046:0685a13": "執之為道。或執自然。二不知共業所感空劫。",
    "T48n2016_046:0685a14": "執為渾沌之氣。三不知空後成劫。執為清濁",
    "T48n2016_046:0685a15": "兩分。四不知上界有情下生。執為天地變化。",
    "T48n2016_046:0685a16": "故知見網難出。邪解易生。如止觀細推。觀諸",
    "T48n2016_046:0685a17": "見境者。非一曰諸。邪解稱見。又解知是見",
    "T48n2016_046:0685a18": "義。推理不當。而偏見分明。作決定解。名之為",
    "T48n2016_046:0685a19": "見。夫聽學人。誦得名相。齊文作解。心眼不開。",
    "T48n2016_046:0685a20": "全無理觀。據文者生。無證者死。夫習禪人。",
    "T48n2016_046:0685a21": "唯尚理觀。觸處心融。闇於名相。一句不識。誦",
    "T48n2016_046:0685a22": "文者守株。情通者妙悟。兩家互闕。論評皆失。",
    "T48n2016_046:0685a23": "大約邪見有三。一佛法外外道者。本原有三。",
    "T48n2016_046:0685a24": "一迦毘羅外道。此翻黃頭。計因中有果。二",
    "T48n2016_046:0685a25": "漚樓僧佉。此翻休睺。計因中無果。三勒沙婆。",
    "T48n2016_046:0685a26": "此翻苦行。計因中亦有果亦無果。又入大乘",
    "T48n2016_046:0685a27": "論。迦羅所說。有計一過。作者與作一。相與",
    "T48n2016_046:0685a28": "相者一。分與有分一。如是等名為計一。優樓",
    "T48n2016_046:0685a29": "佉計異。迦羅鳩馱計一異。若提子計非一非",
    "T48n2016_046:0685b01": "異。一切外道。及摩迦羅等計異。皆不離此四。",
    "T48n2016_046:0685b02": "從三四外道。派出枝流。至佛出時。有六大師。",
    "T48n2016_046:0685b03": "所謂富蘭那。迦葉姓也。計不生不滅。末伽梨",
    "T48n2016_046:0685b04": "拘賒梨子。計眾生苦樂。無有因緣。自然而爾。",
    "T48n2016_046:0685b05": "刪闍夜毘羅胝子。計眾生時熟得道。八萬劫",
    "T48n2016_046:0685b06": "苦盡自解脫。如縷丸。線盡自止。阿耆多翅舍",
    "T48n2016_046:0685b07": "欽婆羅。欽婆羅。麁衣也。計罪報之苦。以投",
    "T48n2016_046:0685b08": "巖拔髮代之。迦羅鳩馱迦旃延。計亦有亦",
    "T48n2016_046:0685b09": "無。尼犍陀若提子。計業所作。定不可改。二附",
    "T48n2016_046:0685b10": "佛法外道者。起自犢子方廣。自以聰明讀佛",
    "T48n2016_046:0685b11": "經書。而生一見。附佛法起。故得此名。犢子讀",
    "T48n2016_046:0685b12": "舍利弗毘曇。自制別義。言我在四句外。第五",
    "T48n2016_046:0685b13": "不可說藏中。云何四句。外道計。色即是我。離",
    "T48n2016_046:0685b14": "色有我。色中有我。我中有色。四陰亦如是。",
    "T48n2016_046:0685b15": "合二十身見。大論云。破二十身見。成須陀洹。",
    "T48n2016_046:0685b16": "即此義也。今犢子計我。異於六師。復非佛",
    "T48n2016_046:0685b17": "法。論諸皆推不受。便是附佛法邪人法也。",
    "T48n2016_046:0685b18": "或云。三世及無為法。為四句也。又方廣道人。",
    "T48n2016_046:0685b19": "自以聰明讀佛十喻。自作義云。不生不滅。如",
    "T48n2016_046:0685b20": "幻如化。空幻為宗。龍樹斥云。非佛法理。方廣",
    "T48n2016_046:0685b21": "所作。亦是邪人法也。三學佛法成外道。執",
    "T48n2016_046:0685b22": "佛教門而生煩惱。不得入理。大論云。若不得",
    "T48n2016_046:0685b23": "般若方便。入阿毘曇。即墮有中。入空。即墮無",
    "T48n2016_046:0685b24": "中。入毘勒。墮亦有亦無中。中論云。執非有非",
    "T48n2016_046:0685b25": "無。名愚癡論。倒執正法。還成邪人法也。若學",
    "T48n2016_046:0685b26": "摩訶衍四門。既失般若意。為邪見火所燒。四",
    "T48n2016_046:0685b27": "成邪人法。乃至若於觀支。忽解。無明轉。即變",
    "T48n2016_046:0685b28": "為明。明具一切法。或謂無明不可得。變為明。",
    "T48n2016_046:0685b29": "明何可得。此不可得。亦具一切法。或謂法",
    "T48n2016_046:0685c01": "性之明。亦可得亦不可得。非可得非不可得。",
    "T48n2016_046:0685c02": "一門即三門。三門即一門。此解明利。所破無",
    "T48n2016_046:0685c03": "不壞。所存無不立。無能踰勝。亦復自謂是",
    "T48n2016_046:0685c04": "無生忍。如此解者。是圓教四門見發也。又",
    "T48n2016_046:0685c05": "大乘四門皆成見者。實語是虛妄。生語見故。",
    "T48n2016_046:0685c06": "涅槃是生死。起貪著故。多服甘露。傷命早夭。",
    "T48n2016_046:0685c07": "失方便門。墮於邪執。故稱內邪見也。又此土",
    "T48n2016_046:0685c08": "振旦。亦有其義。周弘正釋三玄云。易判八卦",
    "T48n2016_046:0685c09": "陰陽吉凶。此約有明玄。老子虛融。此約無明",
    "T48n2016_046:0685c10": "玄。莊子自然。約有無明玄。自外枝派。祖原出",
    "T48n2016_046:0685c11": "此。今且約此以明得失。如莊子云。貴賤苦樂。",
    "T48n2016_046:0685c12": "是非得失。皆其自然。若言自然。是不破果。不",
    "T48n2016_046:0685c13": "辯先業。即是破因。禮制仁義。衛身安國。若不",
    "T48n2016_046:0685c14": "行用。滅族亡家。但現世立德。不招後世報。是",
    "T48n2016_046:0685c15": "為破果不破因。若言慶流後世。并前。則是亦",
    "T48n2016_046:0685c16": "有果亦無果也。約一計即有三行。一謂計有",
    "T48n2016_046:0685c17": "行善。二計有行惡。三計有行無記。如玄理分。",
    "T48n2016_046:0685c18": "應爾。富貴不可企求。貧賤不可怨避。生無",
    "T48n2016_046:0685c19": "足欣。死何勞畏。將此虛心。令居貴莫憍。處",
    "T48n2016_046:0685c20": "窮不悶。貪恚心息。安一懷抱。以自然訓物。作",
    "T48n2016_046:0685c21": "入理𠱚胤。此其德也。德有多種。若言常無",
    "T48n2016_046:0685c22": "欲觀其妙。無何等欲。忽玉璧。棄公相。洗耳",
    "T48n2016_046:0685c23": "還牛。自守高志。此乃棄欲界之欲。攀上勝出",
    "T48n2016_046:0685c24": "之妙。即以初禪等為妙。何以得知。莊子云。",
    "T48n2016_046:0685c25": "皇帝問道觀神氣。見身內眾物。以此為道。似",
    "T48n2016_046:0685c26": "如通明觀中。發得初禪之妙。若言諸苦所因。",
    "T48n2016_046:0685c27": "貪欲為本。若離貪欲。即得涅槃。此無三界之",
    "T48n2016_046:0685c28": "欲。此得滅止妙離之妙。又法名無染。若染於",
    "T48n2016_046:0685c29": "法。是染涅槃。無此染欲。得一道微妙。妙此諸",
    "T48n2016_046:0686a01": "欲。欲妙皆無。汝得何等。尚不識欲界欲。初禪",
    "T48n2016_046:0686a02": "妙。況後欲妙耶。若與權論。乃是逗機漸引。覆",
    "T48n2016_046:0686a03": "相論欲妙。不得彰言了義而說。但息誇企之",
    "T48n2016_046:0686a04": "欲。觀自然之妙。譣詖之行既除。仁讓之風斯",
    "T48n2016_046:0686a05": "在。此皆計有自然而行善也。又計自然。任運",
    "T48n2016_046:0686a06": "恣氣。亦不運御從善。亦不動役作惡。若傷神",
    "T48n2016_046:0686a07": "和。不會自然。雖無取捨。而是行無記。行業未",
    "T48n2016_046:0686a08": "盡。受報何疑。若計自然作惡者。謂萬物自然。",
    "T48n2016_046:0686a09": "恣意造惡。終歸自然。斯乃背無欲而恣欲。違",
    "T48n2016_046:0686a10": "於妙而就麁。如莊周斥仁義。雖防小盜。不",
    "T48n2016_046:0686a11": "意大盜。揭仁義。以謀其國。本以自然息欲。",
    "T48n2016_046:0686a12": "乃揭自然而為惡。此義可知也。已上外道及",
    "T48n2016_046:0686a13": "內道執見。有二。並決真偽者。一就所起法並",
    "T48n2016_046:0686a14": "決。二就所依法並決。一今通從外外道四句。",
    "T48n2016_046:0686a15": "乃至圓四門外道見。通韋陀。乃至圓門三念",
    "T48n2016_046:0686a16": "處。三解脫。名數是同。所起見罪。繫縛無異。譬",
    "T48n2016_046:0686a17": "如金鐵二鎖。又從外道四句。乃至圓門四見。",
    "T48n2016_046:0686a18": "名雖清美。所起煩惱。體是污穢。譬如玉鼠二",
    "T48n2016_046:0686a19": "璞。又從外道四句。乃至圓門四見。雖同研",
    "T48n2016_046:0686a20": "鍊。有成不成。譬如牛驢二乳。又從外道四句。",
    "T48n2016_046:0686a21": "乃至圓門四見。有害不害。譬如迦羅鎮頭二",
    "T48n2016_046:0686a22": "果。所計神我。乃是縛法。非自在我。各執己是。",
    "T48n2016_046:0686a23": "餘為妄語。互相是非。何關如實。自謂真道。翻",
    "T48n2016_046:0686a24": "開有路。望得涅槃。方沈生死。自言諦當。終成",
    "T48n2016_046:0686a25": "邪僻。愛處生愛。瞋處生瞋。雖起慈悲。愛見悲",
    "T48n2016_046:0686a26": "耳。雖安塗割。乃生滅強忍。雖一切智。世情推",
    "T48n2016_046:0686a27": "度。雖得神通。根本變化。有漏變化。所讀韋",
    "T48n2016_046:0686a28": "陀。世智所說。非陀羅尼力。非法界流。雖斷",
    "T48n2016_046:0686a29": "鈍使。如屈步蟲。世醫所治。差已更發。八十八",
    "T48n2016_046:0686b01": "使集海浩然。三界生死苦輪無際。沈著有漏。",
    "T48n2016_046:0686b02": "永無出期。皆是諸見幻偽。豈可為真實之道",
    "T48n2016_046:0686b03": "也。二約所依法異者。一切諸見。各依其法。三",
    "T48n2016_046:0686b04": "外外道是有漏人。發有漏法。以有漏心。著於",
    "T48n2016_046:0686b05": "著法。著法著心。體是諍競。非但因時捉頭拔",
    "T48n2016_046:0686b06": "髮。發諸見已。謂是涅槃。執成見猛毒增鬪盛。",
    "T48n2016_046:0686b07": "所依之法非真。所發之見亦偽也。此雖邪法。",
    "T48n2016_046:0686b08": "若密得意。以邪相入正相。如華飛葉動。藉",
    "T48n2016_046:0686b09": "少因緣尚證支佛。何況世間舊法。然支佛雖",
    "T48n2016_046:0686b10": "正。華葉終非正教。外外密悟。而其法門但",
    "T48n2016_046:0686b11": "通諸見。非正法也。皆由著心於著法。因果",
    "T48n2016_046:0686b12": "俱鬪斷奠。是邪法生邪見也。若三藏四門。是",
    "T48n2016_046:0686b13": "出世聖人得出世法。體是清淨。滅煩惱處。非",
    "T48n2016_046:0686b14": "唯佛經是正法。五百所申。亦能得道。妙勝定",
    "T48n2016_046:0686b15": "云。佛去世後一百年。十萬人出家。九萬人得",
    "T48n2016_046:0686b16": "道。二百年時。十萬人出家。一萬人得道。當知",
    "T48n2016_046:0686b17": "以無著心。不著無著法。發心真正。覺悟無常。",
    "T48n2016_046:0686b18": "念念生滅。朝不保夕。志求出要。不封門生",
    "T48n2016_046:0686b19": "染而起戲論。譬如有人。欲速見王。受賜拜職。",
    "T48n2016_046:0686b20": "從四門入。何暇盤停諍計好醜。知門是通途。",
    "T48n2016_046:0686b21": "不須諍計。如藥為治病。不應分別。速出火宅。",
    "T48n2016_046:0686b22": "盡諸苦際。真明發時。證究竟道。畢竟無諍。無",
    "T48n2016_046:0686b23": "諍則無業。無業則無生死。但有道滅。心地坦",
    "T48n2016_046:0686b24": "然。因果俱無。鬪諍俱滅。唯有正見無邪見也。",
    "T48n2016_046:0686b25": "復次四門。雖是正法。若以著心。著此四門。",
    "T48n2016_046:0686b26": "則生邪見。見四門異。於修因時。多起鬪諍。譬",
    "T48n2016_046:0686b27": "如有人。久住城門。分別瓦木。評薄精麁。謂南",
    "T48n2016_046:0686b28": "是北非。東巧西拙。自作稽留。不肯前進。非門",
    "T48n2016_046:0686b29": "過也。著者亦爾。分別名相。廣知煩惱。多謂道",
    "T48n2016_046:0686c01": "品。要名聚眾。媒衒求達。打自大鼓。竪我慢",
    "T48n2016_046:0686c02": "幢。誇耀於他。互生鬪諍。捉頭拔髮。八十八使",
    "T48n2016_046:0686c03": "瞋愛浩然。皆由著心。於正法門而生邪見。所",
    "T48n2016_046:0686c04": "起煩惱。與外外道。更無有異。論所計法。天地",
    "T48n2016_046:0686c05": "懸殊。方等云。種種問橋。智者所訶。人亦如",
    "T48n2016_046:0686c06": "是。為學道故。修此四門。三十餘年分別一門。",
    "T48n2016_046:0686c07": "尚未明了。功夫纔著。年已老矣。無三種味。空",
    "T48n2016_046:0686c08": "生空死。唐棄一期。如彼問橋。有何利益。此由",
    "T48n2016_046:0686c09": "著心。著無著法而起邪見。次通教四門。體是",
    "T48n2016_046:0686c10": "正法。近通化城。前曲此直。巧拙雖殊。通處無",
    "T48n2016_046:0686c11": "別。如天門直華。餘門曲陋。不住二門。俱得通",
    "T48n2016_046:0686c12": "進。若數瓦木。二俱遲壅。若不稽留法門。若",
    "T48n2016_046:0686c13": "因若果。俱無諍著。是名無著心。不著無著法。",
    "T48n2016_046:0686c14": "不生邪見也。復次以著心著此直門。亦生邪",
    "T48n2016_046:0686c15": "見。或為名為眾為勝為利。分別門相。瞋愛慢",
    "T48n2016_046:0686c16": "結。因此得生。譬如以毒內良藥中。安得不死。",
    "T48n2016_046:0686c17": "以見著毒入正法中。增長苦集。非如來咎。利",
    "T48n2016_046:0686c18": "根外道。以邪相入正相。令著無著。成佛弟子。",
    "T48n2016_046:0686c19": "鈍根內道。以正相入邪相。令無著有著。成邪",
    "T48n2016_046:0686c20": "弟子。豈不悲哉。別圓四門。巧拙利鈍。俱通",
    "T48n2016_046:0686c21": "究竟涅槃。因不住著。果無鬪諍。若封門起",
    "T48n2016_046:0686c22": "見。則生煩惱。與漚樓佉等。以此而觀。如明",
    "T48n2016_046:0686c23": "眼人。臨於涇渭。豈容迷名而不識清濁也。輔",
    "T48n2016_046:0686c24": "行記釋云。金鐵二鎖者。大智度論云。譬在囹",
    "T48n2016_046:0686c25": "圄。桎梏所拘。雖復蒙赦。更繫金鎖。人為愛繫。",
    "T48n2016_046:0686c26": "如在囹圄。雖得出家。更著禁戒。如繫金鎖。今",
    "T48n2016_046:0686c27": "借譬此內外生著。在獄鐵鎖。如外計。逢赦。金",
    "T48n2016_046:0686c28": "鎖。如內計。金鐵雖殊。被縛義等。佛法雖勝。見",
    "T48n2016_046:0686c29": "繫無差。玉鼠二璞者。璞者。玉也。鄭重玉璞。",
    "T48n2016_046:0687a01": "若有得者。與其厚賜。周人聞之。規其厚賜。周",
    "T48n2016_046:0687a02": "人風俗。名死鼠為玉璞。乃將詣鄭。鄭人笑之。",
    "T48n2016_046:0687a03": "其人悟已答鄭人曰。楚人鳳凰其實山鷄。以",
    "T48n2016_046:0687a04": "楚王重鳳。有不識鳳者。路有擔山鷄者。問",
    "T48n2016_046:0687a05": "之曰。此何鳥。擔者知其不識。乃戲曰鳳凰。",
    "T48n2016_046:0687a06": "其人謂實。便問擔者。販耶。答販。問幾錢。答",
    "T48n2016_046:0687a07": "萬錢。用價買之。擬欲上王。得已便死。楚王",
    "T48n2016_046:0687a08": "聞之。愧而召問。王亦謂實。乃以十萬錢賜之。",
    "T48n2016_046:0687a09": "故知周鄭之體。淨穢永殊。無著如鄭。起見如",
    "T48n2016_046:0687a10": "周。名同體異。此之謂也。有於三藏乃至圓教",
    "T48n2016_046:0687a11": "四門之名。義如璞。起於見愛。其如死鼠。牛",
    "T48n2016_046:0687a12": "驢二乳者。又論云。餘處或有好語。亦從佛",
    "T48n2016_046:0687a13": "經中出。若非佛法。初聞以好。久則不妙。譬",
    "T48n2016_046:0687a14": "如驢乳。其色雖同。抨但成糞。故佛法外道語。",
    "T48n2016_046:0687a15": "同有不殺慈悲之言。搜窮其實。盡歸虛妄。今",
    "T48n2016_046:0687a16": "此亦爾。外計雖有有無等言。研覈無實。盡是",
    "T48n2016_046:0687a17": "虛妄。佛法大小一十六門。雖云有無。但破執",
    "T48n2016_046:0687a18": "心。自歸正轍。故云有成不成。於外起計。如驢",
    "T48n2016_046:0687a19": "乳。藏等起計。如牛乳。乳名雖同。其體永別。見",
    "T48n2016_046:0687a20": "名雖等。所執各異。外雖除執。無理可成。藏等",
    "T48n2016_046:0687a21": "離著。自入正轍。又大智度論云。謂佛教。如牛",
    "T48n2016_046:0687a22": "乳。修得解脫。如抨得酪生熟酥等。外道教。猶",
    "T48n2016_046:0687a23": "彼驢乳。本非出酪之物。外道之教。無解脫味。",
    "T48n2016_046:0687a24": "故抨驢乳。但成屎尿。依外道教行。但招苦果。",
    "T48n2016_046:0687a25": "無所成益。迦羅鎮頭二果者。大涅槃經云。善",
    "T48n2016_046:0687a26": "男子。如迦羅林。其樹眾多。唯有一株鎮頭迦",
    "T48n2016_046:0687a27": "樹。二果相似。是果熟時。有一女人。悉皆拾取。",
    "T48n2016_046:0687a28": "鎮頭迦果。唯有一分。迦羅迦果。乃有十分。女",
    "T48n2016_046:0687a29": "人不識。持來詣市。凡愚不識。買迦羅迦。噉已",
    "T48n2016_046:0687b01": "命終。有智人輩。聞是事已。問是女人。汝於何",
    "T48n2016_046:0687b02": "處得是果來。女人示處。諸人即言。彼方多",
    "T48n2016_046:0687b03": "有無量迦羅迦樹。唯有一株鎮頭迦樹。諸人",
    "T48n2016_046:0687b04": "知已。笑而捨去。經譬僧伽藍清濁二眾。今借",
    "T48n2016_046:0687b05": "以譬內見外見。二見名同。有害不害。如外見",
    "T48n2016_046:0687b06": "發。說無因果。歸於邪無。若內見起。猶執大",
    "T48n2016_046:0687b07": "小經論所詮。害謂損其善根。故知或名同體",
    "T48n2016_046:0687b08": "異。不可雷同。或名異體同。應須甄別。邪正既",
    "T48n2016_046:0687b09": "辯。玉石俄分。不濫初修。深裨後學。又華嚴",
    "T48n2016_046:0687b10": "演義云。此方儒道玄妙。不越三玄。周易為真",
    "T48n2016_046:0687b11": "玄。老子為虛玄。莊子為談玄。老子道德經云。",
    "T48n2016_046:0687b12": "道生一。一生二。二生三。三生萬物。注云。一",
    "T48n2016_046:0687b13": "者。沖和之氣也。言道動出沖和妙氣。於生物",
    "T48n2016_046:0687b14": "之理未足。又生陽氣。陽氣不能獨生。又生陰",
    "T48n2016_046:0687b15": "氣。積沖氣之一。故云一生二。生積陽氣之",
    "T48n2016_046:0687b16": "二。故云二生三。陰陽含孕。沖氣調和。然後",
    "T48n2016_046:0687b17": "萬物阜成。故云三生萬物。次下又云。萬物負",
    "T48n2016_046:0687b18": "陰而抱陽。沖氣以為和。上來皆明萬物自然",
    "T48n2016_046:0687b19": "生也。莊子宗師篇云。在太極之先。而不為高。",
    "T48n2016_046:0687b20": "在六合之下。而不為深。先天地生而不為久。",
    "T48n2016_046:0687b21": "長於上古而不為老。注云。言道之無所不在",
    "T48n2016_046:0687b22": "也。故在高為無高。在深為無深。在久為無",
    "T48n2016_046:0687b23": "久。在老為無老。無所不在。所在皆無也。又",
    "T48n2016_046:0687b24": "云。知天之所為。知人之所為。注云。知天之所",
    "T48n2016_046:0687b25": "為者。自然也。意云。但有知有為。皆不為而",
    "T48n2016_046:0687b26": "為。故自然也。今斷云。若以自然為因者。斷義",
    "T48n2016_046:0687b27": "也。即老子意。由道生一。道是自然。故以為",
    "T48n2016_046:0687b28": "因。是邪因也。又若謂萬物自然而生。即莊子",
    "T48n2016_046:0687b29": "意。則萬物自然。無使之然。故曰自然。即無",
    "T48n2016_046:0687c01": "因也。如烏之黑。即莊子文。涅槃經意。周易",
    "T48n2016_046:0687c02": "云。一陰一陽謂之道。陰陽不測謂之神。釋云。",
    "T48n2016_046:0687c03": "一謂無也。無陰無陽。乃謂之道。一得為無者。",
    "T48n2016_046:0687c04": "無是虛無。虛空不可分別。唯一而已。故以",
    "T48n2016_046:0687c05": "一為無也。若有境。則有彼此相形。有二有三。",
    "T48n2016_046:0687c06": "不得為一故。在陰之時。而不見為陰之功。在",
    "T48n2016_046:0687c07": "陽之時。而不見為。陽之力。自然而有陰陽。自",
    "T48n2016_046:0687c08": "然無所營為。此則道之謂也。今斷云。若以陰",
    "T48n2016_046:0687c09": "陽變易能生。即是邪因。又一者無也。即是",
    "T48n2016_046:0687c10": "無因。若計一為虛無自然。則皆無因也。則人",
    "T48n2016_046:0687c11": "自然生。應常生人。不待父母等眾緣。菩提自",
    "T48n2016_046:0687c12": "然生。則一切果報。不由修得。又易云。寂然不",
    "T48n2016_046:0687c13": "動。感。而遂通天下之故。禮云。人生而靜。天",
    "T48n2016_046:0687c14": "之性也。感物而動。性之欲也。後儒皆以言詞",
    "T48n2016_046:0687c15": "小同。不觀前後本所建立。致欲渾和三教。但",
    "T48n2016_046:0687c16": "見言有小同。豈知義有大異。是知不入正宗。",
    "T48n2016_046:0687c17": "焉知言同意別。未明已眼。寧鑒名異體同。所",
    "T48n2016_046:0687c18": "以徇語者迷。據文者惑。恐參大旨。故錄示",
    "T48n2016_046:0687c19": "之。且如外道說自然以為至道。不成方便。仍",
    "T48n2016_046:0687c20": "壞正因。佛教亦說自然。雖成正教。猶是悉檀",
    "T48n2016_046:0687c21": "對治。未為究竟。以此一例。其餘可知。又直饒",
    "T48n2016_046:0687c22": "見超四句。始出單四句。猶有複四句。具足四",
    "T48n2016_046:0687c23": "句。且單四句者。一有。二無。三亦有亦無。四",
    "T48n2016_046:0687c24": "非有非無。複四句者。一有有有無。二無有無",
    "T48n2016_046:0687c25": "無。三亦有亦無有。亦有亦無無。四非有非無",
    "T48n2016_046:0687c26": "有。非有非無無。而言複者。四句之中。皆說有",
    "T48n2016_046:0687c27": "無。具足四句者。四句之中。皆具四故。第一",
    "T48n2016_046:0687c28": "有句具四者。謂一有有。二有無。三有亦有",
    "T48n2016_046:0687c29": "亦無。四有非有非無。第二無句中具四者。",
    "T48n2016_046:0688a01": "一無有。二無無。三無亦有亦無。四無非有非",
    "T48n2016_046:0688a02": "無。第三亦有亦無具四者。一亦有亦無有。二",
    "T48n2016_046:0688a03": "亦有亦無無。三亦有亦無。亦有亦無。四亦有",
    "T48n2016_046:0688a04": "亦無。非有非無。第四非有非無具四者。一非",
    "T48n2016_046:0688a05": "有非無有。二非有非無無。三非有非無。亦有",
    "T48n2016_046:0688a06": "亦無。四非有非無。非有非無。上四一十六句。",
    "T48n2016_046:0688a07": "為具足四句。第四絕言四句者。一單四句外。",
    "T48n2016_046:0688a08": "一絕言。二複四句外。一絕言。三具足四句外。",
    "T48n2016_046:0688a09": "一絕言。有三絕言。上諸四見。一一皆有八十",
    "T48n2016_046:0688a10": "八使相應。是見即外道見故。若約佛法。歷四",
    "T48n2016_046:0688a11": "教四門。各生四見。又一種四門。各一絕言。",
    "T48n2016_046:0688a12": "如是一一六各有八十八使。六十二見。百八",
    "T48n2016_046:0688a13": "等惑。百法鈔云。破邪執者。即二邊之邪執。",
    "T48n2016_046:0688a14": "總有三種二邊。一外道斷常二邊。如有外道",
    "T48n2016_046:0688a15": "一向執常。即四遍常論等是。此即常見邊。又",
    "T48n2016_046:0688a16": "有外道一向執斷。即七斷滅論是。此即斷見",
    "T48n2016_046:0688a17": "邊。第二小乘假實二邊。或有小乘一向執假。",
    "T48n2016_046:0688a18": "即一說部等。執一切法但有假名。而無實體。",
    "T48n2016_046:0688a19": "即是著假邊。又有小乘一向執實。即薩婆多",
    "T48n2016_046:0688a20": "及犢子部等。執諸法皆實。即是著實邊。第",
    "T48n2016_046:0688a21": "三大小乘空有二邊。即小乘有部等。執心外",
    "T48n2016_046:0688a22": "有法。是著有邊。大乘清辯菩薩等。撥菩提",
    "T48n2016_046:0688a23": "涅槃悉無。即是著空邊。顯中道者有二。一",
    "T48n2016_046:0688a24": "假施設中道。二真實中道。真實中道有三。一",
    "T48n2016_046:0688a25": "者。能證淨分依他。是其妙有。智起惑盡。名",
    "T48n2016_046:0688a26": "曰真空。妙有真空。正處中道。二者。能證有為。",
    "T48n2016_046:0688a27": "是其妙有。所證真理。名曰真空。妙有真空。正",
    "T48n2016_046:0688a28": "處中道。三者。唯於法身上說本來實性。名為",
    "T48n2016_046:0688a29": "妙有。即此實性。便是真空。妙有真空。正處中",
    "T48n2016_046:0688b01": "道。二假施設中道者。即佛於後得智中。而假",
    "T48n2016_046:0688b02": "施設。亦有三種。一者。不斷不常中道。謂佛",
    "T48n2016_046:0688b03": "經中。說有異熟識為總報主。此陰纔滅。彼陰",
    "T48n2016_046:0688b04": "便生。即不是斷。此破外道斷常二邊。又說",
    "T48n2016_046:0688b05": "生滅不定。名曰無常。即是不常。二者。不假不",
    "T48n2016_046:0688b06": "實中道者。謂佛經中。說一切色心從種而生",
    "T48n2016_046:0688b07": "者。即是不假。依此分位。或有相形。即是不",
    "T48n2016_046:0688b08": "實。稱實而談。正處中道。此破小乘假實二邊。",
    "T48n2016_046:0688b09": "三者。不有不無中道。即經說我法遍計。即是",
    "T48n2016_046:0688b10": "不有。依圓妙有。即是不無。離有離無。正處中",
    "T48n2016_046:0688b11": "道。此破大小乘空有二邊。是以欲執二邊之",
    "T48n2016_046:0688b12": "情。即背中道之理。纔作四句之解。便失一乘",
    "T48n2016_046:0688b13": "之門。須知非離邊有中。亦非即邊是中。若離",
    "T48n2016_046:0688b14": "邊求中。則邊見未泯。若即邊是中。中解猶",
    "T48n2016_046:0688b15": "存。是以難解難知。唯深般若。執之如大火聚。",
    "T48n2016_046:0688b16": "四邊不可觸之。了之若清涼池。諸門皆可入",
    "T48n2016_046:0688b17": "矣。故知法無定相。迴轉隨心。執即成非。達之",
    "T48n2016_046:0688b18": "無咎。如四句法。通塞猶人。在法名四句。悟入",
    "T48n2016_046:0688b19": "名四門。妄計名四執。毀法名四謗。是知四句",
    "T48n2016_046:0688b20": "不動。得失空生。一法無差昇沈自異。又唯",
    "T48n2016_046:0688b21": "心訣破一百二十種見解云。或和神養氣而",
    "T48n2016_046:0688b22": "保自然。或苦質摧形而為至道。或執無著而",
    "T48n2016_046:0688b23": "椿立前境。或求靜慮而伏捺妄心。或刳情滅",
    "T48n2016_046:0688b24": "法以凝空。或附影緣塵而抱相。或喪靈原之",
    "T48n2016_046:0688b25": "真照。或殞佛種之正因。或純識凝神。受報於",
    "T48n2016_046:0688b26": "無情之地。或澄心泯色。住果於八難之天。或",
    "T48n2016_046:0688b27": "著有而守乾城。或撥無而同兔角。或絕見而",
    "T48n2016_046:0688b28": "居闇室。或立照而存所知。或認有覺。是真佛",
    "T48n2016_046:0688b29": "之形。或傚無知。同木石之類。或執妄取究竟",
    "T48n2016_046:0688c01": "之果。如即泥是瓶。或忘緣趣解脫之門。似",
    "T48n2016_046:0688c02": "撥波求水。或外騁而妄興夢事。或內守而端",
    "T48n2016_046:0688c03": "居抱愚。或宗一而物像同如。或見異而各立",
    "T48n2016_046:0688c04": "法界。或守愚癡。無分別而為大道。或尚空見。",
    "T48n2016_046:0688c05": "排善惡而作真修。或解不思議性作頑空。或",
    "T48n2016_046:0688c06": "體真善妙色為實有。或修沈機絕想。同有漏",
    "T48n2016_046:0688c07": "之天。或學覺觀思惟。墮情量之域。或不窮妄",
    "T48n2016_046:0688c08": "性作冥初之解。或昧於幻體。立空無之宗。或",
    "T48n2016_046:0688c09": "認影像而為真。或捨虛妄而求實。或詺見聞",
    "T48n2016_046:0688c10": "性為活物。或指幻化境作無情。或起意而乖",
    "T48n2016_046:0688c11": "寂知。或斷念而虧佛用。或迷性功德而起色",
    "T48n2016_046:0688c12": "身之見。或據畢竟空。而生斷滅之心。或執大",
    "T48n2016_046:0688c13": "理而頓棄莊嚴。或迷漸說而一向造作。或據",
    "T48n2016_046:0688c14": "體離緣而堅性執。或忘泯一切而守己愚。或",
    "T48n2016_046:0688c15": "定人法自爾。而墮無因。或執境智和合。而生",
    "T48n2016_046:0688c16": "共見。或執心境混同。亂能所之法。或著分別",
    "T48n2016_046:0688c17": "真俗。縛智障之愚。或守一如不變而墮常。或",
    "T48n2016_046:0688c18": "定四相所遷而沈斷。或執無修而祛聖位。或",
    "T48n2016_046:0688c19": "言有證而背天真。或耽依正而隨世輪迴。或",
    "T48n2016_046:0688c20": "厭生死而喪真解脫。或迷真空而崇因著果。",
    "T48n2016_046:0688c21": "或昧實際而欣佛厭魔。或著隨宜所說。而守",
    "T48n2016_046:0688c22": "語為真。或失音聲實相。而離言求默。或宗教",
    "T48n2016_046:0688c23": "乘而厭自性之定。或弘禪觀而斥了義之詮。",
    "T48n2016_046:0688c24": "或鬪奇特而但顧出身。俄沈識海。或作淨潔",
    "T48n2016_046:0688c25": "而唯求玄密。反墮陰城。或起殊勝知解。而斡",
    "T48n2016_046:0688c26": "肉為瘡。或住本性清淨。而執藥成病。或尋文",
    "T48n2016_046:0688c27": "採義而飲客水。或守靜居閑而坐法塵。或起",
    "T48n2016_046:0688c28": "有得心。談無相大乘。或運圖度想。探物外玄",
    "T48n2016_046:0688c29": "旨。或廢說起絕言之見。或存詮招執指之機。",
    "T48n2016_046:0689a01": "或認動用而處生滅根原。或專記憶而住識",
    "T48n2016_046:0689a02": "想邊際。或安排失圓覺之性。或縱任虧入道",
    "T48n2016_046:0689a03": "之門。或起身心精進。而滯有為。或守任真無",
    "T48n2016_046:0689a04": "事。而沈慧縛。或專計念勤思。而失於正受。或",
    "T48n2016_046:0689a05": "傚無礙自在。而放捨修行。或隨結使而恃本",
    "T48n2016_046:0689a06": "性空。或執纏蓋而妄加除斷。或保重而生法",
    "T48n2016_046:0689a07": "愛。或輕慢而毀佛因。或進求而乖本心。或",
    "T48n2016_046:0689a08": "退墮而成放逸。或語證相違而虧實地。或體",
    "T48n2016_046:0689a09": "用各據而乖佛乘。或欣寂而住空。失大悲之",
    "T48n2016_046:0689a10": "性。或泯緣而厭假。違法爾之門。或著我見而",
    "T48n2016_046:0689a11": "昧人空。或迷現量而堅法執。或解不兼信而",
    "T48n2016_046:0689a12": "滋邪見。或信不具解而養無明。或云人是而",
    "T48n2016_046:0689a13": "法非。或稱境深而智淺。或取而迷物性。或",
    "T48n2016_046:0689a14": "捨而乖即真。或離而違因。或即而亡果。或非",
    "T48n2016_046:0689a15": "而謗實。或是而毀權。或惡無明而背不動智",
    "T48n2016_046:0689a16": "門。或憎異境而壞法性三昧。或據同理而起",
    "T48n2016_046:0689a17": "增上慢。或貶別相而破方便門。或是菩提而",
    "T48n2016_046:0689a18": "謗正法輪。或非眾生而毀真佛體。或著本智",
    "T48n2016_046:0689a19": "而非權慧。或迷正宗而執化門。或滯理溺無",
    "T48n2016_046:0689a20": "為之坑。或執事投虛幻之網。或絕邊泯迹。違",
    "T48n2016_046:0689a21": "雙照之門。或保正存中。失方便之意。或定慧",
    "T48n2016_046:0689a22": "偏習而燋爛道芽。或行願孤興而沈埋佛道。",
    "T48n2016_046:0689a23": "或作無作行。修有為菩提。或著無著心。學相",
    "T48n2016_046:0689a24": "似般若。或趣淨相而迷垢實性。或住正位而",
    "T48n2016_046:0689a25": "失俗本空。或立無相觀而障翳真如。或起了",
    "T48n2016_046:0689a26": "知心而違背法性。或守真詮而生語見。服甘",
    "T48n2016_046:0689a27": "露而早終。或敦圓理而起著心。飲醍醐而成",
    "T48n2016_046:0689a28": "毒。已上略標一百二十種見解。並是迷宗失",
    "T48n2016_046:0689a29": "旨。背湛乖真。揑目生華。迷頭認影。若敲氷而",
    "T48n2016_046:0689b01": "索火。如緣木以求魚。畏影逃空。捫風捉電。苦",
    "T48n2016_046:0689b02": "非甘種。砂豈飯因。皆不能以法性融通。一旨",
    "T48n2016_046:0689b03": "和會。盡迷方便。悉入見纏。不達正宗。皆投見",
    "T48n2016_046:0689b04": "網。綿密難出。如曲木曳於稠林。勢猛力強。",
    "T48n2016_046:0689b05": "猶𤀹河漂於香象。所以天魔外道。本無其種。",
    "T48n2016_046:0689b06": "修行失念。遂派其原。故知但有所重所依立",
    "T48n2016_046:0689b07": "知立解。絲毫見處不亡。皆成外道。如華嚴經",
    "T48n2016_046:0689b08": "頌云。以法無性故。無有能了知。如是解諸",
    "T48n2016_046:0689b09": "法。究竟無所解。以法無自體。憑何作解。如",
    "T48n2016_046:0689b10": "辯兔角之大小。了龜毛之短長。理事俱虛。可",
    "T48n2016_046:0689b11": "取笑於天下。情塵自隔。實喪道於目前。如華",
    "T48n2016_046:0689b12": "嚴論云。見在即凡。情亡即佛。祖師云。不用求",
    "T48n2016_046:0689b13": "真。唯須息見。法華經云。此法非思量分別之",
    "T48n2016_046:0689b14": "所能解。圓覺經云。若以思惟心。測度如來圓",
    "T48n2016_046:0689b15": "覺境界。如將螢火燒須彌山。終不能著。斯皆",
    "T48n2016_046:0689b16": "是有作世俗之心。豈能探無作出世之旨。如",
    "T48n2016_046:0689b17": "先德云。俗務者。非但執耒運斤。名為俗務。坐",
    "T48n2016_046:0689b18": "馳五塵六欲。即是世務又專念。空無相願。亦",
    "T48n2016_046:0689b19": "是世務。又念蒼生塗炭。慈悲慰拔。亦是世",
    "T48n2016_046:0689b20": "務。若能念念於無念。非念非無念。一心中",
    "T48n2016_046:0689b21": "覺。方非世務。是以若實悟宗之人。尚不得。",
    "T48n2016_046:0689b22": "無見無解。豈可更隨言執意。而起有見有解",
    "T48n2016_046:0689b23": "乎。如大法鏡經云。若諸菩薩。隨言取義。不",
    "T48n2016_046:0689b24": "如正理思擇法故。便生二十八不正見。謂初",
    "T48n2016_046:0689b25": "相見者。謂聞大乘經中。所說。一切諸法。皆無",
    "T48n2016_046:0689b26": "自性。無生無滅。本來寂靜。自性涅槃等言。不",
    "T48n2016_046:0689b27": "善密意。但隨此言義。便生勝解。謂佛所說一",
    "T48n2016_046:0689b28": "切諸法。定無自性。定無生等。執著如是無性",
    "T48n2016_046:0689b29": "等相。是名相見。彼執著。如是無性等相。時",
    "T48n2016_046:0689c01": "便謗三自性。謂遍計所執自性。依他起自性。",
    "T48n2016_046:0689c02": "圓成實自性等。是知若謗此三性。則撥真俗",
    "T48n2016_046:0689c03": "二諦等一切法。所以有無二見。為諸見本。若",
    "T48n2016_046:0689c04": "能斷於諸見。自然以宗鏡相應。華手經云。爾",
    "T48n2016_046:0689c05": "時世尊。告舍利弗。所言正見。為何謂也。舍",
    "T48n2016_046:0689c06": "利弗。其正見者。無高無下。等觀諸法。乃至",
    "T48n2016_046:0689c07": "又正見者。無一切見。何以故。諸有所見。皆是",
    "T48n2016_046:0689c08": "邪見。無一切見。即是正見。佛藏經云。佛言。",
    "T48n2016_046:0689c09": "一切諸見。皆從虛妄緣起。舍利弗。若作是念。",
    "T48n2016_046:0689c10": "此是正見。是人即是邪見。舍利弗。於聖法",
    "T48n2016_046:0689c11": "中。拔斷一切諸見根本。悉斷一切諸語言道。",
    "T48n2016_046:0689c12": "如虛空中。手無觸礙。諸沙門法。皆應如是。又",
    "T48n2016_046:0689c13": "云。佛言。舍利弗。諸佛阿耨多羅三藐三菩提。",
    "T48n2016_046:0689c14": "唯是一義。所謂離也。何等為離。離諸欲諸",
    "T48n2016_046:0689c15": "見。欲者即是無明。見者即是憶念。何以故。",
    "T48n2016_046:0689c16": "一切諸法。憶念為本。所有念想。即為是見。見",
    "T48n2016_046:0689c17": "即是邪。是以若能離見。即成諸佛。十方稽首。",
    "T48n2016_046:0689c18": "萬類歸依。如中觀論云。瞿曇大聖主。憐愍",
    "T48n2016_046:0689c19": "說是法。悉斷一切見。我今稽首禮。又夫遠",
    "T48n2016_046:0689c20": "離二邊。住於中道者。約華嚴經釋。略舉四種",
    "T48n2016_046:0689c21": "以等一切。一者染淨。約惑。二者縛脫。通惑業。",
    "T48n2016_046:0689c22": "三者有無。通事理。四者一異。約心境。何以有",
    "T48n2016_046:0689c23": "此。謂成菩提。既離細念妄惑盡。已。顯現法身",
    "T48n2016_046:0689c24": "智慧純淨。若為此見。未免是邊。故經云。若有",
    "T48n2016_046:0689c25": "見正覺。解脫離諸漏。不著一切世。此非證道",
    "T48n2016_046:0689c26": "眼。今了於惑。體性本空。復無所淨。故離二邊。",
    "T48n2016_046:0689c27": "又染淨交徹。故無住著。是曰離邊。縛脫者。",
    "T48n2016_046:0689c28": "謂昔常被惑業繫縛。流轉無窮。今謂菩提。釋",
    "T48n2016_046:0689c29": "然解脫。若為此見。即是住邊。菩薩智了本自",
    "T48n2016_046:0690a01": "無縛。於何有解。無縛無解。則無苦樂。故得離",
    "T48n2016_046:0690a02": "耳。有無通事理者。若昔謂惑有。今了惑空。",
    "T48n2016_046:0690a03": "昔謂心空。今知妙有。又真樂本有。失而不知。",
    "T48n2016_046:0690a04": "妄苦本空。得而不覺。今日始知空者妄苦。有",
    "T48n2016_046:0690a05": "者涅槃。若如是知。並未離邊。又煩惱業苦。",
    "T48n2016_046:0690a06": "本有今無。菩提佛身。本無今有等。皆三世有",
    "T48n2016_046:0690a07": "法。菩提之性。不屬三世故。三世有無。皆是邊",
    "T48n2016_046:0690a08": "攝。真智契理。絕於三世。故離有無之二邊等。",
    "T48n2016_046:0690a09": "一異有二。一者。心境不了則二。契合則一。亦",
    "T48n2016_046:0690a10": "成於邊。二者。生佛有異。今了一性。亦名為邊。",
    "T48n2016_046:0690a11": "今正覺了此中無有二。亦不有無二。若善見",
    "T48n2016_046:0690a12": "者。如理安住。故離此邊。今一契菩提。一切都",
    "T48n2016_046:0690a13": "寂。故云遠離。義淨禪師云。瑜伽則真有俗無。",
    "T48n2016_046:0690a14": "以三性為本。中觀乃真無俗有。實二諦為先。",
    "T48n2016_046:0690a15": "般若大宗。含斯兩意。致使東夏則道分南北。",
    "T48n2016_046:0690a16": "西方乃義隔有空。如上所說。或諸凡夫執有",
    "T48n2016_046:0690a17": "著空。情見非一。四倒八邪之執。五謗二見之",
    "T48n2016_046:0690a18": "愚。或諸賢聖判教分宗。智解亦別。三時八教",
    "T48n2016_046:0690a19": "之道。五性十宗之科。未顯圓文。或得或失。",
    "T48n2016_046:0690a20": "若入宗鏡。正解分明。體用相含。心境交涉。空",
    "T48n2016_046:0690a21": "具德而徹萬有之表。事無礙而全一理之中。",
    "T48n2016_046:0690a22": "又若究竟欲免斷常邊邪之見。須明華嚴六",
    "T48n2016_046:0690a23": "相義門。則能任法施為。自亡能所。隨緣動寂。",
    "T48n2016_046:0690a24": "不壞有無。具大總持。究竟無過矣。此六相義。",
    "T48n2016_046:0690a25": "是辯世間法。自在無礙。正顯緣起無分別理。",
    "T48n2016_046:0690a26": "若善見者。得智總持門。不墮諸見。不可廢一",
    "T48n2016_046:0690a27": "取一雙立雙亡。雖總同時。繁興不有。縱各具",
    "T48n2016_046:0690a28": "別。冥寂非無。不可以有心知。不可以無心會。",
    "T48n2016_046:0690a29": "詳法界內。無總別之文。就果海中。絕成壞",
    "T48n2016_046:0690b01": "之旨。今依因門智照。古德略以喻明。六相",
    "T48n2016_046:0690b02": "義者。一總相。二別相。三同相。四異相。五成",
    "T48n2016_046:0690b03": "相。六壞相。總相者。譬如一舍。是總相。椽等是",
    "T48n2016_046:0690b04": "別相。椽等諸緣。和同作舍。各不相違。非作餘",
    "T48n2016_046:0690b05": "物。故名同相。椽等諸緣。遞互相望。一一不同。",
    "T48n2016_046:0690b06": "名異相。椽等諸緣。一多相成。名成相。椽等諸",
    "T48n2016_046:0690b07": "緣。各住自法。本不作故。名壞相。又椽即是舍。",
    "T48n2016_046:0690b08": "為椽獨能作舍。若離椽。舍即全不成故。若得",
    "T48n2016_046:0690b09": "椽時。即得舍故。所以椽。非是少力。共成。皆",
    "T48n2016_046:0690b10": "是全力故。舍既即是椽。餘瓦木等總並是椽。",
    "T48n2016_046:0690b11": "若却椽即舍無故。舍壞。故不名瓦木等。是故",
    "T48n2016_046:0690b12": "瓦木等。即是此椽也。若不即椽者。舍即不成。",
    "T48n2016_046:0690b13": "椽瓦木等皆不成。今既並成。故知相即耳。椽",
    "T48n2016_046:0690b14": "即瓦木等。一椽既爾。餘一切緣例然。是故",
    "T48n2016_046:0690b15": "一切緣起法不成。即已成也。別相者。椽等諸",
    "T48n2016_046:0690b16": "緣。別於總故。若不別者。總義不成。由無別時。",
    "T48n2016_046:0690b17": "即無總故。以因別而得總故。是故別者。以總",
    "T48n2016_046:0690b18": "為別也。如椽即舍故。名總相。即是椽故。名別",
    "T48n2016_046:0690b19": "相。若不即舍。不是椽。若不即椽。不是舍。例",
    "T48n2016_046:0690b20": "如若不即總不名別。若不即別。不名總。問。若",
    "T48n2016_046:0690b21": "相即者。云何說別。答。只由相即。是故成別。若",
    "T48n2016_046:0690b22": "不相即者。總在別外。故非總也。別在總外。",
    "T48n2016_046:0690b23": "故非別也。同相者。椽等諸緣。和同作舍。不相",
    "T48n2016_046:0690b24": "違故。皆名舍緣。非作餘物。故名同相。總相唯",
    "T48n2016_046:0690b25": "望一舍說。今此同相。約椽木等諸緣說。雖體",
    "T48n2016_046:0690b26": "各別。成力義齊。故名同相。若不同者。椽等",
    "T48n2016_046:0690b27": "諸緣互相違故。皆不同作舍。舍不得有。故",
    "T48n2016_046:0690b28": "即是斷也。若相違不作舍。而執有舍者。無",
    "T48n2016_046:0690b29": "因有舍。故即是常也。異相者。椽等諸緣隨",
    "T48n2016_046:0690c01": "自形類。相差別故。問。若異者。應不同耶。答。",
    "T48n2016_046:0690c02": "只由異故。所以同耳。今既舍成。同名緣者。",
    "T48n2016_046:0690c03": "當知異也。又因同不異故。方說於諸法異耳。",
    "T48n2016_046:0690c04": "是以經云。奇哉世尊。能於無異法中。而說諸",
    "T48n2016_046:0690c05": "法異。前別相者。俱椽等諸緣。別於一舍故。今",
    "T48n2016_046:0690c06": "異相者。椽等諸緣。遞互相望。各各異故。若",
    "T48n2016_046:0690c07": "不異者。壞本緣法不成舍故。即是斷。若壞緣",
    "T48n2016_046:0690c08": "不成舍。而執有舍。無因有者。即是常也。成",
    "T48n2016_046:0690c09": "相者。以諸緣各住自法。本不作故。舍義得成。",
    "T48n2016_046:0690c10": "若椽作舍。即失本椽法故。舍義不得。成壞",
    "T48n2016_046:0690c11": "相者。椽等諸緣各住自法。本不作故。是壞義。",
    "T48n2016_046:0690c12": "若椽作即失椽法。失椽法故。舍即無椽。不",
    "T48n2016_046:0690c13": "得有舍。是斷也。若失椽法而有舍者。無椽即",
    "T48n2016_046:0690c14": "無因。無因而有舍。即是常也。是故真如一",
    "T48n2016_046:0690c15": "心為總相。能攝世出世間一切法故。約攝諸",
    "T48n2016_046:0690c16": "法得總名。能生諸緣成別號。法法皆齊為同",
    "T48n2016_046:0690c17": "相。隨相不等稱異門。建立境界故稱成。不",
    "T48n2016_046:0690c18": "動自位而為壞。又云。一總相者。一合多德",
    "T48n2016_046:0690c19": "故。二別相者。多德非一故。三同相者。多義",
    "T48n2016_046:0690c20": "不相違故。四異相者。多義不相似故。五成",
    "T48n2016_046:0690c21": "相者。由此諸義。緣起成故。六壞相者。諸緣",
    "T48n2016_046:0690c22": "各住自性。不移動故。此上六相義門。是菩薩",
    "T48n2016_046:0690c23": "初地中觀。通世間一切法門。能入法界之宗。",
    "T48n2016_046:0690c24": "不墮斷常之見。若一向別逐行位而乖宗。若",
    "T48n2016_046:0690c25": "一向同失進修而墮寂。所以位位即佛。階降",
    "T48n2016_046:0690c26": "宛然。重重鍊磨。本位不動。斯則同異俱濟。理",
    "T48n2016_046:0690c27": "事不虧。因果無差。迷悟全別。欲論大旨。六相",
    "T48n2016_046:0690c28": "還同夢裏渡河。若約正宗。十地猶如空中鳥",
    "T48n2016_046:0690c29": "跡。若約圓修。斷惑。對治。習氣非無。理行相",
    "T48n2016_046:0691a01": "資。闕一不可。是以文殊以理印行。差別之道",
    "T48n2016_046:0691a02": "無虧。普賢以行會理。根本之門不廢。如上",
    "T48n2016_046:0691a03": "微細擇見真實識心。可謂教觀相應。境智冥",
    "T48n2016_046:0691a04": "合。正助齊運。目足更資。則定可以繼先德",
    "T48n2016_046:0691a05": "之後塵。紹覺王之末裔矣。",
    "T48n2016_046:0691a06": "宗鏡錄卷第四十六",
    "T48n2016_046:0691a07": "　　　　　　丁未歲分司大藏都監開板"
}