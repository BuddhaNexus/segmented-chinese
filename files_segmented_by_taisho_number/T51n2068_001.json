{
    "T51n2068_001:0048b21": "法華傳記卷第一",
    "T51n2068_001:0048b23": "　敬禮天人大導師　　三身一體釋迦尊",
    "T51n2068_001:0048b24": "　三世五佛章門中　　興世演說一乘主",
    "T51n2068_001:0048b25": "　證明法華多寶佛　　十方分身諸如來",
    "T51n2068_001:0048b26": "　乃至盡空法界海　　常住世雄及分身",
    "T51n2068_001:0048b27": "　稽首妙法蓮華經　　八萬十二諸聖教",
    "T51n2068_001:0048b28": "　諸佛護念大寶藏　　利樂無際難測典",
    "T51n2068_001:0048b29": "　歸命文殊彌勒等　　八萬大士法王子",
    "T51n2068_001:0048c01": "　地涌千界諸薩埵　　八十萬億那由他",
    "T51n2068_001:0048c02": "　妙音觀音普賢等　　發誓弘經菩薩眾",
    "T51n2068_001:0048c03": "　滿分五眼咸照世　　普現色身示同塵",
    "T51n2068_001:0048c04": "　身子迦葉目連等　　萬億聲聞真佛子",
    "T51n2068_001:0048c05": "　自界他方不可量　　權實一切受化眾",
    "T51n2068_001:0048c06": "　我撰經典護法城　　哀愍覆護願加威",
    "T51n2068_001:0048c07": "　法燈不斷長夜照　　迷者因此得佛慧",
    "T51n2068_001:0048c08": "　釋迦如來末法中　　一聞法華隨喜者",
    "T51n2068_001:0048c09": "　三世罪障悉消盡　　三生決定入正位",
    "T51n2068_001:0048c10": "　唯願妙法久住世　　流通十方諸剎土",
    "T51n2068_001:0048c11": "　諸同遇者生慶幸　　世世恒聞能修行",
    "T51n2068_001:0048c12": "　乃至見聞讚毀者　　順逆俱證無生忍",
    "T51n2068_001:0048c13": "　麁言軟語歸一義　　不相違背至真際",
    "T51n2068_001:0048c14": "抑祥宿殖所資妙因斯發。流通一乘。讚詠真",
    "T51n2068_001:0048c15": "文。目聞未聞。耳見未見。昔始自姚秦訪道。",
    "T51n2068_001:0048c16": "暨于我大唐之有天下。流通之益。先代無之。",
    "T51n2068_001:0048c17": "感應無謀。非籌算能測。妙利凝邈。亦繩準",
    "T51n2068_001:0048c18": "所知乎。今聊撰集耳目見聞。動勵後輩信",
    "T51n2068_001:0048c19": "心。簡以十二科。分為十軸。部類隱顯傳譯支",
    "T51n2068_001:0048c20": "派經序論釋講解諷誦轉讀書寫聽聞供養。",
    "T51n2068_001:0048c21": "各略引三五。編其分科。詞質而俚。欲見聞徒",
    "T51n2068_001:0048c22": "易悟。事竅而實。使來葉之傳信心。更探所",
    "T51n2068_001:0048c23": "得新舊製撰諸宗記傳等。錄而出之。後有所",
    "T51n2068_001:0048c24": "獲。亦欲隨而編。編脫或當來見者編次。遂",
    "T51n2068_001:0048c25": "褰興妙法真文。乘乘無窮。先列篇目。後隨",
    "T51n2068_001:0048c26": "集而已。",
    "T51n2068_001:0048c27": "部類增減第一隱顯時異第二",
    "T51n2068_001:0048c28": "傳譯年代第三支派別行第四",
    "T51n2068_001:0048c29": "論釋不同第五諸師序集第六",
    "T51n2068_001:0049a01": "講解感應第七諷誦勝利第八",
    "T51n2068_001:0049a02": "轉讀滅罪第九書寫救苦第十",
    "T51n2068_001:0049a03": "聽聞利益第十一依正供養第十二",
    "T51n2068_001:0049a04": "部類增減第一",
    "T51n2068_001:0049a05": "夫部類增減者。機樂有廣略。遂致部類增減。",
    "T51n2068_001:0049a06": "雖有增減。不失其冥顯利。略為七例。一者一",
    "T51n2068_001:0049a07": "會之經法用為一部。如十地等。二者多會",
    "T51n2068_001:0049a08": "共為一部。如華嚴等。三者經之初分用為一",
    "T51n2068_001:0049a09": "部。如六卷泥洹等。四者具足二分為一部。如",
    "T51n2068_001:0049a10": "大涅槃等。五者略本以為一部。如小品經等。",
    "T51n2068_001:0049a11": "六者廣本以為一部。如大品等。七者一品為",
    "T51n2068_001:0049a12": "一部。如觀世音經。今此法華。於中是具足",
    "T51n2068_001:0049a13": "本。若依梵本。文應是略說。所以者何。此經",
    "T51n2068_001:0049a14": "是三身一體能所寂說。普賢觀云。釋迦牟尼",
    "T51n2068_001:0049a15": "佛。名毘盧遮那遍一切處。其佛住處名常寂",
    "T51n2068_001:0049a16": "光。四波羅蜜所建立。法王開運。說無量義經",
    "T51n2068_001:0049a17": "已。入義處定。現奇特瑞。生大眾慇重。與文殊",
    "T51n2068_001:0049a18": "等八萬大士。舍利弗等萬億諸大聲聞。八龍",
    "T51n2068_001:0049a19": "四緊乾脩等。六天四禪。萬億轉輪聖王。國王",
    "T51n2068_001:0049a20": "王子國女雜民。不可說不可說海會眾。而所",
    "T51n2068_001:0049a21": "說也。始自如是。終至而去。俱是妙法。字字結",
    "T51n2068_001:0049a22": "妙。一文一句無非法界。一字一點無非是佛。",
    "T51n2068_001:0049a23": "上窮舍那功德。下點阿鼻依正。不即不離。體",
    "T51n2068_001:0049a24": "具微妙不可思議。此乃圓滿修多羅甘露法",
    "T51n2068_001:0049a25": "寶也。西方相傳。靈山八載結集之文。應敷",
    "T51n2068_001:0049a26": "一由旬城。若盡結集。無處容受。無量無邊海",
    "T51n2068_001:0049a27": "會之眾。令其開解。正說領解述成授記歡喜",
    "T51n2068_001:0049a28": "說偈自界他方讚佛發誓。一一品各無量無",
    "T51n2068_001:0049a29": "邊字義成就。如大通佛。說是法華經。如恒河",
    "T51n2068_001:0049b01": "沙偈。宿王智佛。說甄迦羅頻婆羅阿閦婆等",
    "T51n2068_001:0049b02": "偈。威音王。說二十千億偈。今佛亦爾。芬陀",
    "T51n2068_001:0049b03": "利亦云說無央數偈。時有七寶塔。踊現其",
    "T51n2068_001:0049b04": "前。寶塔已前。有無央數偈。又涌出眾。以諸",
    "T51n2068_001:0049b05": "菩薩種種讚法。而讚於佛。千界塵數種種讚",
    "T51n2068_001:0049b06": "偈。誰知其偈數。覺愛三藏云。西方相傳。佛說",
    "T51n2068_001:0049b07": "法華。不可說。品品之內。有多偈句。以須彌山",
    "T51n2068_001:0049b08": "聚筆。大海水墨書。一一品一一句偈。不可窮",
    "T51n2068_001:0049b09": "盡。佛常在靈山。共大菩薩諸聲聞眾。圍遶說",
    "T51n2068_001:0049b10": "法。天人充滿。窮前後際。無有休息。唯是無盡",
    "T51n2068_001:0049b11": "總持力所持。非是翰墨之所能記。但約一期",
    "T51n2068_001:0049b12": "機感。八載結為一部。雖略結集。葉敷一由旬",
    "T51n2068_001:0049b13": "量。誦本最略。滿方丈室。二十八品大綱目",
    "T51n2068_001:0049b14": "足。又如真諦三藏云。西域傳記說。龍樹菩薩",
    "T51n2068_001:0049b15": "逕海。龍宮見此法華平等摩訶衍經。有大千",
    "T51n2068_001:0049b16": "界微塵偈四天下塵數品。具記錄奇瑞問答",
    "T51n2068_001:0049b17": "重重往覆。東方土相南西北方四維上下光",
    "T51n2068_001:0049b18": "中所現。又二百億燈明。一一說法華經",
    "T51n2068_001:0049b19": "儀。歎十方三世諸佛智慧大事因緣。化三乘",
    "T51n2068_001:0049b20": "人。開悟一乘。菩薩聲聞本緣得記佛說自領",
    "T51n2068_001:0049b21": "節節無盡重重不可說自界他方發願弘持踊",
    "T51n2068_001:0049b22": "出讚詞果後方便十方來會等事。具如隱顯",
    "T51n2068_001:0049b23": "中。今長安所傳四本不同。一五千偈。正無畏",
    "T51n2068_001:0049b24": "所傳是也。二六千五百偈。竺法護所譯是",
    "T51n2068_001:0049b25": "也。三六千偈。鳩摩羅什所傳是也。四六千",
    "T51n2068_001:0049b26": "二百偈。闍那崛多所傳是也。三本是多羅葉。",
    "T51n2068_001:0049b27": "什本白[疊*毛]也。此土所傳。尚有偈數增減。西方",
    "T51n2068_001:0049b28": "經何量。然相傳言。梵文唯有二十八品。文前",
    "T51n2068_001:0049b29": "皆無題目。但云悉曇。此云吉法。亦名成就。不",
    "T51n2068_001:0049c01": "成立名。皆在品末經終。而迴後在初者。蓋",
    "T51n2068_001:0049c02": "是譯經之人。隨震旦法。欲令因名字不同議",
    "T51n2068_001:0049c03": "部類。但護多本二十七品。名結其末。闕提婆",
    "T51n2068_001:0049c04": "品目。不同之事。如下傳譯中。或分其品成",
    "T51n2068_001:0049c05": "部。如下支派辨。廣略在器。部類增減。本法",
    "T51n2068_001:0049c06": "大義無虧矣。",
    "T51n2068_001:0049c07": "隱顯時異第二",
    "T51n2068_001:0049c08": "若依文殊師利般涅槃經。佛滅度後四百五",
    "T51n2068_001:0049c09": "十年。文殊師利猶在世間。依智度論云。諸大",
    "T51n2068_001:0049c10": "乘經。是文殊結集。若依集法傳。有三種阿難。",
    "T51n2068_001:0049c11": "阿難此云歡喜。持聲聞藏。阿難跋陀此云歡",
    "T51n2068_001:0049c12": "喜賢。持獨覺藏。阿難迦羅此云歡喜海。阿",
    "T51n2068_001:0049c13": "難昇高眾生三疑。一疑佛大悲從涅槃起既",
    "T51n2068_001:0049c14": "說妙法。二疑更有佛他方來住此說法。三疑",
    "T51n2068_001:0049c15": "彼阿難轉身成佛為眾說法。今顯如是所說",
    "T51n2068_001:0049c16": "之法。我昔侍佛。二十五年親所曾聞。非佛",
    "T51n2068_001:0049c17": "既起他方佛至轉身成佛。為除此疑故。諸經",
    "T51n2068_001:0049c18": "初皆言我聞。真諦三藏云。微細律明。阿難昇",
    "T51n2068_001:0049c19": "高集法藏時。身如諸佛。具諸相好。下座之時。",
    "T51n2068_001:0049c20": "還復本形。良由權行具足三德。共傳大小。此",
    "T51n2068_001:0049c21": "經則是阿難海所結。若佛話經。文殊在座先",
    "T51n2068_001:0049c22": "唱題目。阿難昇高復述而集。智度論據之",
    "T51n2068_001:0049c23": "而言文殊結集諸大乘經。具結集已。即書文",
    "T51n2068_001:0049c24": "心葉。收寶葉窟。天人龍神王臣大眾。競興",
    "T51n2068_001:0049c25": "供養。佛去世後。賢聖隨隱。如大象去子隨",
    "T51n2068_001:0049c26": "去。九十五道紛亂起。十八異師專崇小典。摩",
    "T51n2068_001:0049c27": "訶衍經多分隱沒。於世不行。此經結集已後。",
    "T51n2068_001:0049c28": "隱藏不行。西方相傳。大雪山中有寶塔。收法",
    "T51n2068_001:0049c29": "華梵夾。具如真諦三藏云。西域傳記說。佛圓",
    "T51n2068_001:0050a01": "寂後五百年末。有一比丘。深解大乘。獲得無",
    "T51n2068_001:0050a02": "生。遍求深經。往至雪山。開寶塔戶。披閱梵",
    "T51n2068_001:0050a03": "夾。於中而住守護受持。六百年初。南天國中",
    "T51n2068_001:0050a04": "有一梵士種。洞達四韋陀五明大義十八異",
    "T51n2068_001:0050a05": "經。名馳五天獨步諸國。名曰龍樹。捨邪歸正。",
    "T51n2068_001:0050a06": "出家具戒。九十日中議誦三藏既求深法",
    "T51n2068_001:0050a07": "無有得處。遂入雪山塔中。比丘以此經梵本",
    "T51n2068_001:0050a08": "授與龍樹。受誦愛樂。頗知實義。周遊諸國廣",
    "T51n2068_001:0050a09": "求餘經。於閻浮提遍求。不能具得。獨在靜",
    "T51n2068_001:0050a10": "室。水精房中思惟此事。大海龍王見而愍之。",
    "T51n2068_001:0050a11": "接八大海。於宮殿中發七寶函。以華嚴法",
    "T51n2068_001:0050a12": "華諸摩訶衍雲經太雲華手般舟諸方等深奧",
    "T51n2068_001:0050a13": "經無量妙法授之。龍樹受誦九十日。其心深",
    "T51n2068_001:0050a14": "入體得實利。龍王知其心問曰。讀經未不。答",
    "T51n2068_001:0050a15": "曰。汝諸函中經多無量。經劫不可盡。我所讀",
    "T51n2068_001:0050a16": "去。已十倍閻浮提經。龍王言。如我宮中所有",
    "T51n2068_001:0050a17": "經典。諸處此比不可數知。各各塵數不妨不",
    "T51n2068_001:0050a18": "礙。不可思議。龍樹言。願得深經。將還閻浮",
    "T51n2068_001:0050a19": "提大弘佛教摧伏外道。龍王言。我宮有華嚴",
    "T51n2068_001:0050a20": "不思議解脫經三本。上本有十三世界微塵",
    "T51n2068_001:0050a21": "數頌四天下微塵數品。中本有四十九萬八",
    "T51n2068_001:0050a22": "千八百偈一千二百品。下本有十萬頌三十",
    "T51n2068_001:0050a23": "品。法華平等大會經。有十世界微塵數偈不",
    "T51n2068_001:0050a24": "可說品。自餘經典甚太廣博。龍樹言。我見",
    "T51n2068_001:0050a25": "妙典不可思議。將如何傳。龍王言。不可思議",
    "T51n2068_001:0050a26": "解脫經上中二本。至非閻浮提之人力所受",
    "T51n2068_001:0050a27": "持。不可傳之。法華深經略本。在閻浮提。廣本",
    "T51n2068_001:0050a28": "並祕在我宮中。即授下本華嚴並諸經一箱。",
    "T51n2068_001:0050a29": "龍樹既得一箱。深入無生。龍樹逆出於南天",
    "T51n2068_001:0050b01": "竺。大弘佛教。摧伏外道。廣摩訶衍。作三部大",
    "T51n2068_001:0050b02": "論千部別論。大論中多引華嚴法華等。釋幽",
    "T51n2068_001:0050b03": "微旨(云云)。若准此傳記。既有大本。並祕在龍",
    "T51n2068_001:0050b04": "宮。隱而不傳。西域志云。昔于闐王宮有法",
    "T51n2068_001:0050b05": "華梵本。六千五百偈。東南二千餘里。有國",
    "T51n2068_001:0050b06": "名遮[牛*句]槃國。彼王累世敬重大乘。諸國名僧",
    "T51n2068_001:0050b07": "入其境者。皆試其解。若小乘學則遣不留。大",
    "T51n2068_001:0050b08": "乘人請綺供養。王宮亦有華嚴大集摩訶",
    "T51n2068_001:0050b09": "般若法華大涅槃等五部大經。並十萬偈。王",
    "T51n2068_001:0050b10": "躬受持。親執戶籥。轉讀則開。香華供養。又東",
    "T51n2068_001:0050b11": "南二十餘里。有山甚嶮難。峯上有石窟。口",
    "T51n2068_001:0050b12": "狡內寬。其內華嚴大集方等寶積楞伽方廣",
    "T51n2068_001:0050b13": "舍利弗陀羅尼華聚陀羅尼都薩羅摩訶般若",
    "T51n2068_001:0050b14": "大雲法華。凡一十二部。皆十萬偈。國法相傳",
    "T51n2068_001:0050b15": "防護守掌。又云。罽賓國王宮有法華經。六",
    "T51n2068_001:0050b16": "千偈(云云)。今推在世興時。當於此土周穆四",
    "T51n2068_001:0050b17": "十五年乙丑。至于五十二年壬申。說訖入涅",
    "T51n2068_001:0050b18": "槃。圓寂後一千餘年。都不修不行。一千二百",
    "T51n2068_001:0050b19": "三十年前。魏廢帝正元甲戌歲。始傳五千偈。",
    "T51n2068_001:0050b20": "安置交州館。西晉姚秦齎持來至此。如傳譯",
    "T51n2068_001:0050b21": "辨。當知依機有生熟。隱顯時異。若依法住",
    "T51n2068_001:0050b22": "記。佛薄伽梵般涅槃時。以無上法。付囑十六",
    "T51n2068_001:0050b23": "大阿羅漢并眷屬。並令其護持。使不滅沒。十",
    "T51n2068_001:0050b24": "六阿羅漢。護持正法饒益有情。此州人壽極",
    "T51n2068_001:0050b25": "長至於十歲。佛法暫滅沒。後人壽漸增至四",
    "T51n2068_001:0050b26": "萬歲位。阿羅漢俱來人中。顯說正法。乃至",
    "T51n2068_001:0050b27": "六萬歲時。無上正法流行世間。熾盛無息。",
    "T51n2068_001:0050b28": "至七萬歲時。無上正法永滅沒。然此經流通。",
    "T51n2068_001:0050b29": "多被末法。文中處處云末法及後五百歲時。",
    "T51n2068_001:0050c01": "若值遇時。忘寢與飡。莫空過時矣。",
    "T51n2068_001:0050c02": "傳譯年代第三",
    "T51n2068_001:0050c03": "謹按諸經目錄等。法華飜譯年代。略有六時。",
    "T51n2068_001:0050c04": "一者佛滅後一千二百三十年。前魏甘露元",
    "T51n2068_001:0050c05": "乙亥。即吳五鳳二年也。七月七日。外國支彊",
    "T51n2068_001:0050c06": "梁接。言正無畏。於交州城。沙門道馨筆受。",
    "T51n2068_001:0050c07": "譯成六卷。名法華三昧經者是也。二者一千",
    "T51n2068_001:0050c08": "二百四十年。西晉太始元乙酉。月支國沙門",
    "T51n2068_001:0050c09": "曇摩羅蜜。晉言法護。姓支氏。歷遊西域。解",
    "T51n2068_001:0050c10": "三十六國語及書。從天竺國齎持梵本來。譯",
    "T51n2068_001:0050c11": "成六卷。名薩芸芬陀梨法華經者是也。三者",
    "T51n2068_001:0050c12": "護更至太康七年丙午。廣譯成十卷。名正法",
    "T51n2068_001:0050c13": "華經者是也。永熙元年八月二十八日。比丘",
    "T51n2068_001:0050c14": "康那律。於洛陽寫之竟。時與清戒界節優婆",
    "T51n2068_001:0050c15": "塞張季博蕫景玄劉長武長文等。手執經",
    "T51n2068_001:0050c16": "本。詣白馬容。對與法護。口挍古訓。講出深",
    "T51n2068_001:0050c17": "義。以九月本齋十四日。於東牛寺中施檀大",
    "T51n2068_001:0050c18": "會。講誦此經竟日盡夜。無不咸歡。重已校",
    "T51n2068_001:0050c19": "定。四者一千二百八十四年。東晉咸康元乙",
    "T51n2068_001:0050c20": "未年。沙門支道林譯成六卷。名方等法華",
    "T51n2068_001:0050c21": "經者是也。五者一千三百五十三年。即姚秦",
    "T51n2068_001:0050c22": "弘始七甲辰。天竺沙門鳩摩羅什。秦云童壽。",
    "T51n2068_001:0050c23": "於長安逍遙園。譯成七卷或八卷。名妙法",
    "T51n2068_001:0050c24": "華經者是也。什與護相去。將一百餘年。六者",
    "T51n2068_001:0050c25": "一千五百五十年。即隋仁壽元辛酉。沙門笈",
    "T51n2068_001:0050c26": "多崛多。於興善寺譯成七卷。名添品法華",
    "T51n2068_001:0050c27": "經者是也。經序云。考驗護什二譯。定非一",
    "T51n2068_001:0050c28": "本。護似多羅葉。什似龜茲之文。而護所闕",
    "T51n2068_001:0050c29": "者。普門品偈。什所闕者。藥草喻品之半。富樓",
    "T51n2068_001:0051a01": "那及法師等二品之初。提婆達多品。普門品",
    "T51n2068_001:0051a02": "偈也。什又移囑累。在藥王之前。二本陀羅",
    "T51n2068_001:0051a03": "尼。並置普門之後。其間異同。言不能極。普曜",
    "T51n2068_001:0051a04": "寺沙門上行所請。遂共三藏崛多笈多二法",
    "T51n2068_001:0051a05": "師。於大興善寺。重勘天竺多羅葉本。富樓那",
    "T51n2068_001:0051a06": "及法師等二品之初。勘本猶闕。藥草喻品。更",
    "T51n2068_001:0051a07": "益其半。提婆達多。通入寶塔品。陀羅尼神力",
    "T51n2068_001:0051a08": "之後。囑累還結其終。千萬億偈妙義難盡。重",
    "T51n2068_001:0051a09": "勘之時。略用三例。一者移品如神力囑累",
    "T51n2068_001:0051a10": "等。二者添文如藥草半普門偈等。三者改言",
    "T51n2068_001:0051a11": "如二品呪等。自餘諸文。全依什本。並無所",
    "T51n2068_001:0051a12": "改。就六譯中。三存三沒。於三存中。妙本最",
    "T51n2068_001:0051a13": "長。普賢夢授句逗。無文義謬。南山問天曰。什",
    "T51n2068_001:0051a14": "師一代所飜之經。至今若新。受持轉盛何耶。",
    "T51n2068_001:0051a15": "答曰。其人聰明善解大乘。以下諸人。並皆後",
    "T51n2068_001:0051a16": "人一代之寶也。絕後光前。仰之不及。故其譯",
    "T51n2068_001:0051a17": "經以悟達為先。得佛遺記之高位在三賢。自",
    "T51n2068_001:0051a18": "手出經。後至今盛誦。無有替廢。宜祥盛降",
    "T51n2068_001:0051a19": "歷代彌新。以此證量。深會經旨。又文殊指授。",
    "T51n2068_001:0051a20": "今其那定。特異常倫。豈以別室見機。頓忘玄",
    "T51n2068_001:0051a21": "致。殊不足涉言(已上)更依僧傳及別傳經錄等。",
    "T51n2068_001:0051a22": "略敘什譜。本是天竺人也。累世國相。父鳩摩",
    "T51n2068_001:0051a23": "羅炎。聰明有懿節。將嗣相位。乃辭出家。東",
    "T51n2068_001:0051a24": "度葱嶺。龜茲王聞其棄榮。甚敬慕之為國師。",
    "T51n2068_001:0051a25": "王有妹。年始二十才。悟明敏過自必能。一聞",
    "T51n2068_001:0051a26": "則誦。且體有赤黶。法生智子。諸國娉之並不",
    "T51n2068_001:0051a27": "許。及見羅炎。心欲當之。乃逼以妻焉。良久",
    "T51n2068_001:0051a28": "不懷。王親問妹。汝夫何術。答云。行欲之時誦",
    "T51n2068_001:0051a29": "一偈云。處世界如虛空。如蓮華不著水。若是",
    "T51n2068_001:0051b01": "此偈力歟。王曰。汝宜妖情。既而懷什。什在",
    "T51n2068_001:0051b02": "胎。其母慧解倍常。有阿羅漢達磨瞿沙曰。此",
    "T51n2068_001:0051b03": "必懷智子。為他說舍利弗在胎之證。及什生",
    "T51n2068_001:0051b04": "之後。還忘前言。什母出家學得初果。什年七",
    "T51n2068_001:0051b05": "歲。亦俱出家。從師受經。日誦千偈。偈有三",
    "T51n2068_001:0051b06": "十二字。凡三萬二千言。即自通達。無幽不暢。",
    "T51n2068_001:0051b07": "九歲隨母。渡辛頭河至罽賓。遇槃頭達多。即",
    "T51n2068_001:0051b08": "王之從弟也。才明博識。通達三歲九部。名播",
    "T51n2068_001:0051b09": "諸國。遠近師之。什至即崇以師禮。從受雜藏",
    "T51n2068_001:0051b10": "中長二含。凡四百萬言。王請入宮。集外道",
    "T51n2068_001:0051b11": "論師。共相論議。什乘隙而挫之。黑山既傾。白",
    "T51n2068_001:0051b12": "日圓彰。王甚歡喜。以外國之上供而供。所住",
    "T51n2068_001:0051b13": "寺僧。則差大僧五人沙彌十人。營視掃灑。其",
    "T51n2068_001:0051b14": "見尊崇如此。年十二其母携還龜茲。諸國皆",
    "T51n2068_001:0051b15": "聘以好爵。什並不顧受。後什母將什改至月",
    "T51n2068_001:0051b16": "氏。北山有一阿羅漢。見而異之。謂其母曰。",
    "T51n2068_001:0051b17": "常當守護。若至三十五。不破戒品者。當大興",
    "T51n2068_001:0051b18": "隆佛法度無數人。凡厥興化與優婆掘多無",
    "T51n2068_001:0051b19": "異。什進到沙勒國。頂戴佛鉢隨心念。即有輕",
    "T51n2068_001:0051b20": "重。停住沙勒一年。誦通阿毘曇及十二門等。",
    "T51n2068_001:0051b21": "無所滯礙。有三歲沙門名喜見。語王曰。此沙",
    "T51n2068_001:0051b22": "彌不可輕。王宜請令開法門有二益。一國內沙",
    "T51n2068_001:0051b23": "門。恥其不及。必見勉強。二龜茲王。必謂什出",
    "T51n2068_001:0051b24": "我國我妹所生。而彼尊之是尊我也。必來交",
    "T51n2068_001:0051b25": "好。王許焉。即設大會。請什伸高座。說法轉",
    "T51n2068_001:0051b26": "輪。龜茲果遣重使。酬其親好。什以說法之",
    "T51n2068_001:0051b27": "暇。乃尋訪外道經書。明達四韋陀典十八大",
    "T51n2068_001:0051b28": "經及五明論等。時有草車王子參軍王子",
    "T51n2068_001:0051b29": "兄弟二人。委國請從而為沙門。才伎絕倫。",
    "T51n2068_001:0051c01": "兄字須利耶跋陀。弟號須利耶蘇摩。專以大",
    "T51n2068_001:0051c02": "乘為化。特弘法華。其兄及諸學人。皆共師",
    "T51n2068_001:0051c03": "焉。什亦宗而奉之。為什說阿耨達經。什聞",
    "T51n2068_001:0051c04": "空旨怪悟。方知理有所歸。專務方等。乃歎",
    "T51n2068_001:0051c05": "言。吾昔學小乘。如人不識金以鍮石為妙。因",
    "T51n2068_001:0051c06": "廣求義要。遍遊五竺諸國。誦法華大品首楞",
    "T51n2068_001:0051c07": "嚴等諸大乘經。受中百二論及十二門大智",
    "T51n2068_001:0051c08": "度論等。諸國義學。皆以伏膺資之。隨母還",
    "T51n2068_001:0051c09": "到溫宿國。即龜茲之北界。時有一道士。振名",
    "T51n2068_001:0051c10": "諸國。什以二義撿道士宗。於是聲聞諸國。",
    "T51n2068_001:0051c11": "譽宣海外。龜茲王躬往迎什還國。廣說諸經。",
    "T51n2068_001:0051c12": "四韋學宗。莫之能抗。母已證二果。有頃",
    "T51n2068_001:0051c13": "辭往天竺。謂王曰。汝國尋衰吾其去矣。行",
    "T51n2068_001:0051c14": "至天竺。進登三果。其母臨去謂什曰。法華方",
    "T51n2068_001:0051c15": "等摩訶般若深教。應大闡真丹傳之東土。唯",
    "T51n2068_001:0051c16": "爾之力。但於己身無利。其如何。什白言。大士",
    "T51n2068_001:0051c17": "之道忘己利。彼若必使大化流傳。能開悟朦",
    "T51n2068_001:0051c18": "俗。雖身當爐鑊苦更無恨。於是留住止于新",
    "T51n2068_001:0051c19": "寺。後於寺側故宮中。初得放光。住降伏天",
    "T51n2068_001:0051c20": "魔。停住三年。廣誦大乘經論。洞其祕藏奧",
    "T51n2068_001:0051c21": "旨。王為造金師子座。以大秦錦褥鋪之。令什",
    "T51n2068_001:0051c22": "昇而說法。什曰。家師盤頭達多。猶未悟大乘。",
    "T51n2068_001:0051c23": "欲躬往化不得停此。俄而大師不遠而去。",
    "T51n2068_001:0051c24": "大乘空義聖復共。至經一月餘日。方乃信",
    "T51n2068_001:0051c25": "服。歎曰。和上是我大乘師。我是和上小乘師",
    "T51n2068_001:0051c26": "矣。西域諸國。咸服什神俊。每至講說。諸王皆",
    "T51n2068_001:0051c27": "長跪座側。令什踐而登焉。其見重如此。什既",
    "T51n2068_001:0051c28": "道流西域。名被東川。時符堅僣號關中。有",
    "T51n2068_001:0051c29": "外國前部王及龜茲王弟。並來朝。堅云。西域",
    "T51n2068_001:0052a01": "多產珍奇。請兵往定以求。至堅建元十三年",
    "T51n2068_001:0052a02": "丁丑正月。太史奏云。有星見外國分野。當有",
    "T51n2068_001:0052a03": "大德智人入輔中國。堅曰。朕聞。西域有鳩摩",
    "T51n2068_001:0052a04": "羅什。襄陽有沙門道安。將非此耶。即遣使求",
    "T51n2068_001:0052a05": "之。十八年九月。堅遣呂光等。卒兵七萬。西伐",
    "T51n2068_001:0052a06": "龜茲及烏耆。光既獲什。未測其量。見年少",
    "T51n2068_001:0052a07": "乃凡人。戲之強妻以龜茲王女。什不受辭甚",
    "T51n2068_001:0052a08": "苦。光還中路。置軍於山下。將士已休。什曰。",
    "T51n2068_001:0052a09": "不可在此。必見狼狽。宜徙軍隴山上。光不納",
    "T51n2068_001:0052a10": "諫。至夜果大雨洪起深數丈。死者數千。光始",
    "T51n2068_001:0052a11": "密而異之。光從之至涼州。聞符堅已為姚萇",
    "T51n2068_001:0052a12": "所害。不久光又卒。子紹襲位數日。光庶了",
    "T51n2068_001:0052a13": "纂。殺紹自立。稱元咸寧。與什博戲。殺纂曰。斫",
    "T51n2068_001:0052a14": "胡奴頭。什曰。不能斫胡奴頭。胡奴將斫人",
    "T51n2068_001:0052a15": "頭。此言有旨。光弟保有子名超。超小字胡奴。",
    "T51n2068_001:0052a16": "後果殺之。時人方驗什之言也。什停涼積年。",
    "T51n2068_001:0052a17": "呂光父子。既不弘道。無所宣化。符堅已亡。",
    "T51n2068_001:0052a18": "竟不相見。及姚萇。諸呂以什智計多解。恐為",
    "T51n2068_001:0052a19": "姚謀。不許東入。及萇卒。子興襲位。復遣敦",
    "T51n2068_001:0052a20": "請興。弘始三年三月。有樹連理。生于廣庭。",
    "T51n2068_001:0052a21": "逍遙園葱變為[卄/((厂-一)*臣)]。以為美瑞。謂智人應入。五",
    "T51n2068_001:0052a22": "月伐呂隆。方得迎什入關。以其年十二月二",
    "T51n2068_001:0052a23": "十日。至于長安。興侍以國師之禮。仍請入",
    "T51n2068_001:0052a24": "西明閣及逍遙園譯出眾經。沙門僧[(丰*力)/石]僧叡",
    "T51n2068_001:0052a25": "僧肇等八百餘人。諮受什旨。既令出大品。什",
    "T51n2068_001:0052a26": "持胡本。興執舊經。以相讎校其新。興既靈",
    "T51n2068_001:0052a27": "襟。崇仰佛法。恒於大寺草堂之中。供三千",
    "T51n2068_001:0052a28": "僧。與什參定新舊諸經。弘始七年冬。更譯法",
    "T51n2068_001:0052a29": "華。興執法護經相挍。什誦梵本。僧叡等筆",
    "T51n2068_001:0052b01": "受。至于五百弟子授記品。什曰。昔護譯云天",
    "T51n2068_001:0052b02": "見人人見天。此語與西域義同。但在言過質。",
    "T51n2068_001:0052b03": "叡應聲曰。將非人天交接兩得相見乎。什大",
    "T51n2068_001:0052b04": "喜。凡譯經論。九十八部四百二十五卷。著實",
    "T51n2068_001:0052b05": "相論及注維摩經。撰馬鳴龍樹提婆等傳。述",
    "T51n2068_001:0052b06": "安樂土義經生人傳菩提心義等。凡佛法東",
    "T51n2068_001:0052b07": "漸以來。大化普潤多是什公力也。相傳云。什",
    "T51n2068_001:0052b08": "師是文殊化形。昔靈山為發起。今日譯經。",
    "T51n2068_001:0052b09": "若執筆時。從筆放光。光中或時現文殊形。或",
    "T51n2068_001:0052b10": "現佛身。四王加護。於中多聞隨身(云云)。予見什",
    "T51n2068_001:0052b11": "公行本是大聖。亦居三賢。所譯妙典。感通寔",
    "T51n2068_001:0052b12": "有所以矣。",
    "T51n2068_001:0052b13": "支派別行第四",
    "T51n2068_001:0052b14": "謹按經錄云。法華支派別行。西方何量。東",
    "T51n2068_001:0052b15": "土所傳蓋小。相傳西方梵文敷一由旬。相應",
    "T51n2068_001:0052b16": "別行亦俱如是(云云)。今此地來者。無量義經",
    "T51n2068_001:0052b17": "一卷。此是序分。高帝世建元二年。天竺沙門",
    "T51n2068_001:0052b18": "曇摩伽陀耶舍。齊言法生稱。於廣州朝亭寺。",
    "T51n2068_001:0052b19": "手自譯出。傳受人沙門慧表。永明三年。齎至",
    "T51n2068_001:0052b20": "楊都。觀普賢行法經結一卷其終。宋元",
    "T51n2068_001:0052b21": "嘉元曇無蜜多。亦云曇摩蜜多。宋言法秀。",
    "T51n2068_001:0052b22": "罽賓國人也。於揚都譯。後真諦法師製別記。",
    "T51n2068_001:0052b23": "流行於世。若別行者。佛以三車喚子經一",
    "T51n2068_001:0052b24": "卷。魏代支謙譯。大部中譬喻品同本。光世音",
    "T51n2068_001:0052b25": "經一卷。西晉永嘉二年竺法護譯。普門品經",
    "T51n2068_001:0052b26": "一卷。東晉代沙門祇多蜜譯。觀世音經一卷。",
    "T51n2068_001:0052b27": "後秦羅什於長安逍遙園譯。觀世音經一卷。",
    "T51n2068_001:0052b28": "宋代安陽侯京聲於高唱譯。普門重誦偈一",
    "T51n2068_001:0052b29": "卷。梁武帝代北天竺乾闥國沙門闍那崛多。",
    "T51n2068_001:0052c01": "在益州龍泉寺。共梁譙王宇文譯。已上五經。",
    "T51n2068_001:0052c02": "大部中普門品同本。既有普門品經一卷十",
    "T51n2068_001:0052c03": "五紙。彼大寶積文殊會同本。非法華別出。妙",
    "T51n2068_001:0052c04": "法蓮華經提婆達多品一卷。羅什譯。長安宮",
    "T51n2068_001:0052c05": "人。除大部內別行。妙法蓮華經提婆達多品",
    "T51n2068_001:0052c06": "一卷。陳沙門真諦。修補什本加潤色。又同",
    "T51n2068_001:0052c07": "品一卷。蕭齊永明年。沙門法獻。于闐國得梵",
    "T51n2068_001:0052c08": "本來。與寶意於揚州瓦官寺譯。已上三本。大",
    "T51n2068_001:0052c09": "部中一品也。法華光瑞菩薩現瑞經三卷。沙",
    "T51n2068_001:0052c10": "門支彊梁。於交州譯。大部中序品及壽量品",
    "T51n2068_001:0052c11": "等同本。法華經藥王菩薩等呪六首。大唐永",
    "T51n2068_001:0052c12": "徽年。三藏法師玄奘譯。此等多是失本。唯有",
    "T51n2068_001:0052c13": "什公普門品。於西海而別行。所以者何。曇",
    "T51n2068_001:0052c14": "摩羅懺。此云法豐。中印人婆羅門種。亦稱伊",
    "T51n2068_001:0052c15": "波勒菩薩。弘化為志。遊化葱嶺。來至河西。河",
    "T51n2068_001:0052c16": "西王沮渠蒙。歸命正法。兼有疾患。以語菩",
    "T51n2068_001:0052c17": "薩。即云。觀世音此土有緣。乃令誦念。病苦即",
    "T51n2068_001:0052c18": "除。因是別傳一品。流通部外也。又更有法華",
    "T51n2068_001:0052c19": "三昧經。是支派非別生。又有薩曇分陀利經",
    "T51n2068_001:0052c20": "一卷寶塔提婆品。少於世見行。而人不受",
    "T51n2068_001:0052c21": "持。古錄注法護譯。唐朝錄者附失譯錄。又有",
    "T51n2068_001:0052c22": "高王觀世音經。雖有冥感。不因傳譯。未足支",
    "T51n2068_001:0052c23": "派。亦非別生矣。",
    "T51n2068_001:0052c24": "論釋不同第五",
    "T51n2068_001:0052c25": "真諦三藏云。西方相傳。說法華大教。流演五",
    "T51n2068_001:0052c26": "天竺。造優婆提舍。釋其文義五十餘家。佛",
    "T51n2068_001:0052c27": "涅槃後五百年終。龍樹菩薩造法華論。六百",
    "T51n2068_001:0052c28": "年初。堅意菩薩造釋論。並未來此土。不測",
    "T51n2068_001:0052c29": "旨歸。九百年中。北天竺丈夫國國師大婆羅",
    "T51n2068_001:0053a01": "門憍尸迦子婆藪槃豆。此云天親。亦製法華",
    "T51n2068_001:0053a02": "論。以六十四節法門。釋其大義。中印度沙",
    "T51n2068_001:0053a03": "門勒那摩提。魏云寶意。學識優贍理事。兼通",
    "T51n2068_001:0053a04": "三藏。凡誦一億偈。偈有三十二字。意存遊",
    "T51n2068_001:0053a05": "化。以宣武帝正始五年戊子。初屆洛邑。譯法",
    "T51n2068_001:0053a06": "華論為一卷。侍中崔光沙門僧朗等筆受。當",
    "T51n2068_001:0053a07": "翻經日。於洛陽內殿。菩提流支傳本。勒那扇",
    "T51n2068_001:0053a08": "多參明其後。三德乃徇流言。各傳師習。不相",
    "T51n2068_001:0053a09": "詢訪。帝以弘法之盛。略敘曲煩勅三處。各",
    "T51n2068_001:0053a10": "翻訖乃參挍其間隱沒。互有不同致者。文旨",
    "T51n2068_001:0053a11": "時兼異綴。後人合之。共成通部。又北印度",
    "T51n2068_001:0053a12": "沙門菩提流支。此云道希。新云覺愛。遍通三",
    "T51n2068_001:0053a13": "藏。妙入總持。志在弘法。廣流視聽。遂挾道",
    "T51n2068_001:0053a14": "霄征。遠莅葱左。以魏永平之歲。至止東華。",
    "T51n2068_001:0053a15": "宣武下勅。慇懃敬勞。後處之永寧大寺。供",
    "T51n2068_001:0053a16": "待甚豐。七百梵僧。並皆周給。勅以流支。為",
    "T51n2068_001:0053a17": "譯經之元匠也。重譯成二卷。曇林受并製",
    "T51n2068_001:0053a18": "序。題云妙法蓮華經優婆提舍。初有歸敬",
    "T51n2068_001:0053a19": "頌者是也。與寶意譯大同少異。彼題同云妙",
    "T51n2068_001:0053a20": "法蓮華經優婆提舍。而無歸命頌也。此土亦",
    "T51n2068_001:0053a21": "有作論者。如胡吉藏玄論等。不可具述矣。",
    "T51n2068_001:0053a22": "法華傳卷第一"
}