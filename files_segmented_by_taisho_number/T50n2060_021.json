{
    "T50n2060_021:0606c17": "續高僧傳卷第二十一",
    "T50n2060_021:0606c19": "大唐西明寺沙門釋道宣撰",
    "T50n2060_021:0606c20": "明律上　正傳十五　附見十二",
    "T50n2060_021:0606c21": "梁楊都天竺寺釋法超傳一",
    "T50n2060_021:0606c22": "梁鍾山雲居寺釋道禪傳二",
    "T50n2060_021:0606c23": "齊鄴下大覺寺釋慧光傳三(道雲　道暉　馮居士)",
    "T50n2060_021:0606c24": "齊鄴東大衍寺釋曇隱傳四(洪理　道樂)",
    "T50n2060_021:0606c25": "陳楊都光宅寺釋曇瑗傳五",
    "T50n2060_021:0606c26": "陳楊都奉誠寺大律都釋智文傳六",
    "T50n2060_021:0606c27": "隋大興國寺釋法願傳七(道龕　道行)",
    "T50n2060_021:0606c28": "隋京師大興善寺釋靈藏傳八",
    "T50n2060_021:0606c29": "隋西京延興寺釋通幽傳九",
    "T50n2060_021:0607a01": "隋蔣州奉誠寺釋道成傳十",
    "T50n2060_021:0607a02": "隋西京大興善寺釋洪遵傳十一(道洪　法勝　洪淵)",
    "T50n2060_021:0607a03": "隋西京大禪定道場釋覺朗傳十二(海藏　法鏘)",
    "T50n2060_021:0607a04": "唐始州香林寺釋慧主傳十三",
    "T50n2060_021:0607a05": "唐京師勝光寺釋智保傳十四",
    "T50n2060_021:0607a06": "唐益州龍居寺釋慧詵傳十五",
    "T50n2060_021:0607a07": "釋法超。姓孟氏。晉陵無錫人也。十一出家住",
    "T50n2060_021:0607a08": "靈根寺。幼而聰頴篤學無倦。從同寺僧護",
    "T50n2060_021:0607a09": "修習經論。而雅有深思。幽求討擊學論歸",
    "T50n2060_021:0607a10": "仰。貧無衣食乞匃自資。心性柔軟勞苦非",
    "T50n2060_021:0607a11": "慮。晚從安樂寺智稱專攻十誦。致名命",
    "T50n2060_021:0607a12": "家語其折衷者。數過二百。自稱公歿後",
    "T50n2060_021:0607a13": "獨步京邑。中歲廢業頗失鴻緒。後復綴講",
    "T50n2060_021:0607a14": "眾重殷矣。帝謂律教乃是象運攸憑。覺",
    "T50n2060_021:0607a15": "慧階漸。治身滅罪之要。三聖由之而歸。必",
    "T50n2060_021:0607a16": "不得門如閉目夜行。常懼蹈諸坑塹。欲",
    "T50n2060_021:0607a17": "使僧尼於五篇七聚導意獎心。以超律學",
    "T50n2060_021:0607a18": "之秀。勅為都邑僧正。庶其弘扇有徒。儀表",
    "T50n2060_021:0607a19": "斯立。武帝又以律部繁廣臨事難究。聽覽",
    "T50n2060_021:0607a20": "餘隙遍尋戒檢。附世結文。撰為一十四卷。",
    "T50n2060_021:0607a21": "號曰出要律儀。以少許之詞網羅眾部。通",
    "T50n2060_021:0607a22": "下梁境並依詳用。普通六年。遍集知事及",
    "T50n2060_021:0607a23": "於名解。於平等殿勅超講律。帝親臨座聽",
    "T50n2060_021:0607a24": "受成規。以眾通道俗。恐陷於愆目。但略舉",
    "T50n2060_021:0607a25": "剛要宣示宏旨。三旬將滿文言便竟。所以",
    "T50n2060_021:0607a26": "導揚祕部弘悟當機。遂得四眾移心朝宰",
    "T50n2060_021:0607a27": "胥悅。至七年冬。卒於天竺住寺。春秋七十",
    "T50n2060_021:0607a28": "有一。天子下勅流慰。并令有司葬鍾山開",
    "T50n2060_021:0607a29": "善寺墓。",
    "T50n2060_021:0607b01": "釋道禪。交阯人。早出世網。立性方嚴。修身",
    "T50n2060_021:0607b02": "守戒。氷霜例德。鄉族道俗咸貴其剋己。而",
    "T50n2060_021:0607b03": "重其篤行。仙洲。山寺舊多虎害。禪往居之",
    "T50n2060_021:0607b04": "此災遂遠。聞齊竟陵王大開禪律盛張講",
    "T50n2060_021:0607b05": "肆。千里引駕同造金陵。皆是四海標領。人",
    "T50n2060_021:0607b06": "雄道傑。禪傳芳藉甚通夜不寐。思參勝集",
    "T50n2060_021:0607b07": "簉奉真詮。乃以永明之初。遊歷京室。住鍾",
    "T50n2060_021:0607b08": "山雲居下寺。聽掇眾部。偏以十誦知名。經",
    "T50n2060_021:0607b09": "略道化僧尼信奉。故有稜威振發以見聲",
    "T50n2060_021:0607b10": "名恬愉誘悟議于風采。都邑受其戒範",
    "T50n2060_021:0607b11": "者數越千人。常聽之徒眾不盈百。兼樂滅",
    "T50n2060_021:0607b12": "覺觀。亟留幽谷。動踰宵景方尋顧步。加復",
    "T50n2060_021:0607b13": "蔬食弊衣華無布口。有濟芳美者。便隨給",
    "T50n2060_021:0607b14": "貧病。知足之富豈得過焉。末居于寺舍。屏",
    "T50n2060_021:0607b15": "迹山林。不交榮世。安苦立行。人以為憂。",
    "T50n2060_021:0607b16": "而禪不改其樂也。以大通元年卒于山寺。",
    "T50n2060_021:0607b17": "春秋七十矣。",
    "T50n2060_021:0607b18": "釋慧光。姓楊氏。定州盧人也。年十三隨父",
    "T50n2060_021:0607b19": "入洛。四月八日往佛陀禪師所從受三歸。",
    "T50n2060_021:0607b20": "陀異其眼光外射如焰。深惟必有奇操也。",
    "T50n2060_021:0607b21": "苦邀留之且令誦經。光執卷覽文曾若昔",
    "T50n2060_021:0607b22": "習。旁通博義窮諸幽理。兼以劇談譎詭態",
    "T50n2060_021:0607b23": "新奇。變動物情時談逸口。至夏末度而",
    "T50n2060_021:0607b24": "出家。所習經誥便為人說。辭既清靡理亦高",
    "T50n2060_021:0607b25": "華。時人號之聖沙彌也。因獲利養受而還",
    "T50n2060_021:0607b26": "施。師為掌之尋用復盡。佛陀曰。此誠大士之",
    "T50n2060_021:0607b27": "行也。便縱而不禁。諮請教誡敬而異之。",
    "T50n2060_021:0607b28": "然其雅量弘方不拘小節。讚毀得失聲色不",
    "T50n2060_021:0607b29": "渝。眾益器之。而美其遠度。陀曰。此沙彌非",
    "T50n2060_021:0607c01": "常人也。若受大戒宜先聽律。律是慧基。",
    "T50n2060_021:0607c02": "非智不奉。若初依經論必輕戒網。邪見滅",
    "T50n2060_021:0607c03": "法障道之元。由是因循多授律檢。先是四",
    "T50n2060_021:0607c04": "分未廣宣通。有道覆律師。創開此部。製",
    "T50n2060_021:0607c05": "疏六卷。但是科文。至於提舉宏宗。無聞於",
    "T50n2060_021:0607c06": "世。故光之所學惟據口傳。及年登冠肇。學",
    "T50n2060_021:0607c07": "行略周。甞聞言不通華發戒便阻。乃往",
    "T50n2060_021:0607c08": "本鄉進受具足。博聽律部隨文奉行。四",
    "T50n2060_021:0607c09": "夏將登講僧祇律。初以唱高和寡。詞理精玄",
    "T50n2060_021:0607c10": "漸染津流。未遂聽徒雲合。光知學功之所",
    "T50n2060_021:0607c11": "致也。義須廣周群部。乃從辯公參學經",
    "T50n2060_021:0607c12": "論。聽說之美聲颺趙都。後入洛京搜揚新",
    "T50n2060_021:0607c13": "異。南北音字通貫幽微。悉為心計之勞。事",
    "T50n2060_021:0607c14": "須文記。乃方事紙筆綴述所聞。兼以意量。",
    "T50n2060_021:0607c15": "參互銷釋。陀以他日密覩文言。乃呼而告",
    "T50n2060_021:0607c16": "曰。吾之度子。望傳果向於心耳。何乃區區",
    "T50n2060_021:0607c17": "方事世語乎。今觀神器已成。可為高明法",
    "T50n2060_021:0607c18": "師矣。道務非子分也。如何自累。因而流涕。",
    "T50n2060_021:0607c19": "會佛陀任少林寺主。勒那初譯十地。至後合",
    "T50n2060_021:0607c20": "翻。事在別傳。光時預霑其席。以素習方言",
    "T50n2060_021:0607c21": "通其兩諍。取捨由悟綱領存焉。自此地論",
    "T50n2060_021:0607c22": "流傳命章開釋。四分一部草創基茲。其華嚴",
    "T50n2060_021:0607c23": "涅槃維摩十地地持等。並疏其奧旨而弘演",
    "T50n2060_021:0607c24": "導。然文存風骨頗略章句故千載仰其清",
    "T50n2060_021:0607c25": "規。眾師奉為宗轄矣。司徒高傲曹僕射高隆",
    "T50n2060_021:0607c26": "之。及朝臣司馬令狐子儒等。齊代名賢重之",
    "T50n2060_021:0607c27": "如聖。甞遇亢旱。眾以聞光。乃就嵩岳池",
    "T50n2060_021:0607c28": "邊燒香請雨。尋即流霔原隰。民皆利之。又",
    "T50n2060_021:0607c29": "爾朱氏舉兵北伐。徵稅僧尼用充軍實。先",
    "T50n2060_021:0608a01": "立嚴刑。敢諫者斬。時光任僧官。顧五眾屯",
    "T50n2060_021:0608a02": "塞。以命直往語世隆曰。若當行此稅。國事",
    "T50n2060_021:0608a03": "不存。言既克明事亦遂免。其感致幽顯為",
    "T50n2060_021:0608a04": "若此也。初在京洛任國僧都。後召入鄴綏",
    "T50n2060_021:0608a05": "緝有功。轉為國統。將終前日。乘車向曹。行",
    "T50n2060_021:0608a06": "出寺門。屋脊自裂即坐判事。塊落筆前尋",
    "T50n2060_021:0608a07": "視無從。知及終相。因斯乖悆。四旬有餘。",
    "T50n2060_021:0608a08": "奄化於鄴城大覺寺。春秋七十矣。光常願",
    "T50n2060_021:0608a09": "生佛境。而不定方隅。及氣將欲絕。大見",
    "T50n2060_021:0608a10": "天宮來下。遂乃投誠安養。溘從斯卒。自光",
    "T50n2060_021:0608a11": "立志貞靜堅存戒業。動止安詳衣裳附帖。",
    "T50n2060_021:0608a12": "晝夜存道。財無盈尺之貯。滌除便穢。誓以",
    "T50n2060_021:0608a13": "報盡為期。偏重行宗四儀無妄。其法潔己",
    "T50n2060_021:0608a14": "獨立。七眾深崇其操。自正道東指。弘匠於",
    "T50n2060_021:0608a15": "世。則以道安為言初。緇素革風廣位聲",
    "T50n2060_021:0608a16": "教。則慧光抑其次矣。凡所撰勝鬘遺教溫",
    "T50n2060_021:0608a17": "室仁王般若等。皆有注釋。又再造四分律",
    "T50n2060_021:0608a18": "疏百二十紙。後代引之為義節。并羯磨戒",
    "T50n2060_021:0608a19": "本咸加刪定。被於法侶今咸誦之。又著玄",
    "T50n2060_021:0608a20": "宗論大乘義律義章仁王七誡及僧制十八",
    "T50n2060_021:0608a21": "條。並文旨清肅見重時世。學士道雲。早依",
    "T50n2060_021:0608a22": "師稟。奉光遺令專弘律部。造疏九卷為眾",
    "T50n2060_021:0608a23": "所先。成匠極多流衍彌遠。加以威容嚴肅動",
    "T50n2060_021:0608a24": "止有儀。談吐慈和言行相檢。又光門人道暉",
    "T50n2060_021:0608a25": "者。連衡雲席。情智傲岸不守方隅。略雲所",
    "T50n2060_021:0608a26": "製以為七卷。間以意會。揵度推焉。故諺",
    "T50n2060_021:0608a27": "云。雲公頭。暉公尾。洪理中間著。所以是也。",
    "T50n2060_021:0608a28": "並存亡有緒嘉績莫尋。可為悲哉。時光諸",
    "T50n2060_021:0608a29": "學士翹頴如林。眾所推仰者十人。揀選行",
    "T50n2060_021:0608b01": "解入室惟九。有儒生憑袞。光乃將入數",
    "T50n2060_021:0608b02": "中。袞本冀人。通解經史。被貢入臺用擬觀",
    "T50n2060_021:0608b03": "國。私自惟曰。玄素兩教頗曾懷抱。至於釋",
    "T50n2060_021:0608b04": "宗生未信重。試往候光欲論名理。正值上",
    "T50n2060_021:0608b05": "講因而就聽。矚其威容聆其清辯。文句所",
    "T50n2060_021:0608b06": "指遣滯為先。即坐盡虔傷聞其晚。頓足稽",
    "T50n2060_021:0608b07": "顙畢命歸依。然攻擊病源。深明要害。我為",
    "T50n2060_021:0608b08": "有本。偏所長驅。每有名勝道俗。來資法藥。",
    "T50n2060_021:0608b09": "袞隨病立治。信者銜泣。故其言曰。諸行者",
    "T50n2060_021:0608b10": "不得信此。無明昏心覓長覓短。聽經學問",
    "T50n2060_021:0608b11": "嚴飾我心。須識詐賊覓他道惡。不求其",
    "T50n2060_021:0608b12": "長則吾我漸歇。特須分疎勿迷自他。我過",
    "T50n2060_021:0608b13": "常起熾然法界。他道少過便即瞋也。常須",
    "T50n2060_021:0608b14": "看心自臣多過。若思量者雖在世間。無",
    "T50n2060_021:0608b15": "有滋味終無歡心。以未喪我何由有樂。",
    "T50n2060_021:0608b16": "此心將我上至非想。還下地獄。常誘誑我。",
    "T50n2060_021:0608b17": "如怨家。如愛奴。豈可學問長養賊心。巧作",
    "T50n2060_021:0608b18": "細作。使覓名利造疽妬也。故經云。當為",
    "T50n2060_021:0608b19": "心師不師於心。八歲能誦百歲不行。不救",
    "T50n2060_021:0608b20": "急也。時有私寫其言者。世號捧心論焉。",
    "T50n2060_021:0608b21": "亦有懷本於胸逢境終忘者。無勤勵故耳。",
    "T50n2060_021:0608b22": "袞在光門低頭斂氣。常供厨隷日營飯",
    "T50n2060_021:0608b23": "粥。奉僧既了。蕩滌凝澱溫煮自資。微有",
    "T50n2060_021:0608b24": "香美便留後供。夜宿竈前取蒿一束。半以",
    "T50n2060_021:0608b25": "藉背半以坐之。明相纔動粥便以熟。無問",
    "T50n2060_021:0608b26": "陰晴此事常爾。午後擔食送彼獄囚。往還",
    "T50n2060_021:0608b27": "所經識者開路。或至綢人廣眾。率先供",
    "T50n2060_021:0608b28": "給。若水若火若掃若帚。隨其要務莫不預",
    "T50n2060_021:0608b29": "焉。口隨說法初不告倦。遂卒光門。",
    "T50n2060_021:0608c01": "釋曇隱。姓史。河內人。少厭塵俗早遊佛",
    "T50n2060_021:0608c02": "寺。崇奉戒約誦習群經。凡三十萬言。日夜",
    "T50n2060_021:0608c03": "通准以為常業。及年滿受具。歸宗道覆而",
    "T50n2060_021:0608c04": "聽律部。精勵彌久穿鑿逾深。後從光公更",
    "T50n2060_021:0608c05": "採精要。陶染變通。遂為光部之大弟子也。",
    "T50n2060_021:0608c06": "乃超步京鄴北悟燕趙。定州刺史侯景。敬",
    "T50n2060_021:0608c07": "若神仙。為之造寺延住供給。末還漳濱闡",
    "T50n2060_021:0608c08": "揚斯教。僕射高隆之。加禮榮異行臺。侯景",
    "T50n2060_021:0608c09": "又於鄴東為造大衍寺。重引處之。弘播戒",
    "T50n2060_021:0608c10": "宗五眾師仰。隨問判決文義雅正。時有持",
    "T50n2060_021:0608c11": "律沙門道樂者。行解相兼物望同美。氣調宏",
    "T50n2060_021:0608c12": "逸或擬連衡。故鄴中語曰。律宗明略唯有隱",
    "T50n2060_021:0608c13": "樂。其為世重如此。而隱性樂獨遊不畜",
    "T50n2060_021:0608c14": "弟子。財無尺貯袒背終身。衣鉢恒隨誠",
    "T50n2060_021:0608c15": "均鳥翼。顧旋身轉取譬象迴。通律持律。時",
    "T50n2060_021:0608c16": "惟一人而已。年六十有三。終於鄴城大覺寺。",
    "T50n2060_021:0608c17": "著鈔四卷。門人成器者十餘。皆宗其軌轍。",
    "T50n2060_021:0608c18": "時有律師洪理者。精氣獨架詞采嚴正。預",
    "T50n2060_021:0608c19": "在論擊罕不喪輪。著鈔兩卷時共同祕。後",
    "T50n2060_021:0608c20": "為沙門智首開散詞義。更張綱目合成",
    "T50n2060_021:0608c21": "四卷。所在咸誦云。",
    "T50n2060_021:0608c22": "釋曇瑗。未詳氏族。金陵人也。才術縱橫子",
    "T50n2060_021:0608c23": "史周綜。自幼及長以聽涉馳名。數論時宗",
    "T50n2060_021:0608c24": "普經陶述。而威嚴群小不妄登臨。矜持",
    "T50n2060_021:0608c25": "有功頗以文華自處。時或規諫之者。瑗因",
    "T50n2060_021:0608c26": "擺撥前習。專征鄙倍。弦韋所誥驗于耳目。",
    "T50n2060_021:0608c27": "由是名重京邑。同例欽焉。以戒律處世。",
    "T50n2060_021:0608c28": "住持為要。乃從諸講席專師十誦。功績既",
    "T50n2060_021:0608c29": "著學觀斯張。自爾恒當元宰。鎮講相續。有",
    "T50n2060_021:0609a01": "陳之世無與為隣。使夫五眾揖其風猷七",
    "T50n2060_021:0609a02": "貴從其津濟。瑗其有之矣。常徒講眾二百",
    "T50n2060_021:0609a03": "餘人。宣帝下詔國內。初受戒者夏未滿五",
    "T50n2060_021:0609a04": "皆參律肆。可於都邑大寺廣置德場。仍",
    "T50n2060_021:0609a05": "勅瑗總知監檢明示科舉。有司准給衣",
    "T50n2060_021:0609a06": "食。勿使經營形累致虧功績。瑗既蒙恩",
    "T50n2060_021:0609a07": "詔通誨國僧。四遠被徵萬里相屬。時即搜",
    "T50n2060_021:0609a08": "擢明解詞義者二十餘人。一時敷訓。眾齊",
    "T50n2060_021:0609a09": "三百于斯時也京邑屯鬧行誦相諠。國供豐",
    "T50n2060_021:0609a10": "華學人無弊。不踰數載道器大增。其有學",
    "T50n2060_021:0609a11": "成將還本邑。瑗皆聚徒對問理事。無疑者",
    "T50n2060_021:0609a12": "方乃遣之。由是律學更新上聞天聽。帝又",
    "T50n2060_021:0609a13": "下勅榮慰。以瑗為國之僧正。令住光宅。苦",
    "T50n2060_021:0609a14": "辭以任。勅特許之。而栖託不競。閉門自",
    "T50n2060_021:0609a15": "撿。非夫眾集不妄經行。慶弔齋會了無",
    "T50n2060_021:0609a16": "通預。山泉林竹見便忘反。每上鍾阜諸寺",
    "T50n2060_021:0609a17": "偱造道賢。觸興賦詩覽物懷古。洪偃法",
    "T50n2060_021:0609a18": "師傲岸泉石偏見朋從。把臂郊垧同遊故",
    "T50n2060_021:0609a19": "苑。瑗題樹為詩曰。丹陵粉葉少。白水黍苗",
    "T50n2060_021:0609a20": "多。浸淫下客淚。哀怨動人歌。春蹊度旅",
    "T50n2060_021:0609a21": "葛。秋浦沒長莎。麋鹿自騰倚。車騎絕經過。",
    "T50n2060_021:0609a22": "蕭條肆野望。惆悵將如何。偃續題曰。龍田",
    "T50n2060_021:0609a23": "留故苑。汾水結餘波。悵望傷遊目。辛酸思",
    "T50n2060_021:0609a24": "緒多。涼煙慘高樹。濃露變輕蘿。澤葵猶帶",
    "T50n2060_021:0609a25": "井。池竹下侵荷。秋風徒自急。無復白雲歌。",
    "T50n2060_021:0609a26": "瑗以太建年中卒于住寺。春秋八十有二。",
    "T50n2060_021:0609a27": "初微疾將現。便告眾曰。生死對法凡聖俱",
    "T50n2060_021:0609a28": "纏。自非極位有心誰免。今將就後世力",
    "T50n2060_021:0609a29": "不相由。願生來講誨分有冥功。彼我齊修用",
    "T50n2060_021:0609b01": "為來習。不爾與世沈浮未成通濟。幸諸梵",
    "T50n2060_021:0609b02": "行同思此言。終事任量可依成教。言訖端",
    "T50n2060_021:0609b03": "坐如定欻然已逝。道俗悲泣。歎其神志明",
    "T50n2060_021:0609b04": "正不偶緣業。有勅依法焚之。為立白塔。",
    "T50n2060_021:0609b05": "建碑于寺。著十誦疏十卷戒本羯磨疏各兩",
    "T50n2060_021:0609b06": "卷僧家書儀四卷別集八卷。見行於世。",
    "T50n2060_021:0609b07": "釋智文。姓陶。丹陽人。母齊中書完韜女也。",
    "T50n2060_021:0609b08": "懷文之始夢覩梵僧。把松枝而授曰。爾後",
    "T50n2060_021:0609b09": "誕男與為麈尾。及文生也卓異恒倫。志學",
    "T50n2060_021:0609b10": "之年依寶田智成。以為師傅。既受具後專",
    "T50n2060_021:0609b11": "講玄津。以戒足分為五乘。律檢開成七眾。",
    "T50n2060_021:0609b12": "豈止通衢生死。亦乃組轡道場。義須先精",
    "T50n2060_021:0609b13": "方符佛意。值奉誠僧辯。威德冠眾解行高",
    "T50n2060_021:0609b14": "物。傳業之盛獨步江表。推其領袖則大",
    "T50n2060_021:0609b15": "明彖公。文初依辯學。後歸彖下。十誦諸部",
    "T50n2060_021:0609b16": "罔弗通練。以梁大同七年。靈味凡官諸寺",
    "T50n2060_021:0609b17": "啟勅。請文於光業寺。首開律藏。陳郡殷均",
    "T50n2060_021:0609b18": "為之檀越。故使相趨常聽二百許人。屬梁",
    "T50n2060_021:0609b19": "末禍難。乃避地于閩下。復光嶺表。時僧宗",
    "T50n2060_021:0609b20": "法准。知名後進。皆執卷請益。又與真諦同",
    "T50n2060_021:0609b21": "止晉安。故得講譯都會交映法門。邊俗信",
    "T50n2060_021:0609b22": "心於斯風革。酒家毀其柞器。漁者焚其罟",
    "T50n2060_021:0609b23": "網。僧尼什物於是備焉。有陳馭宇江海廓",
    "T50n2060_021:0609b24": "清。講授門徒彌繁梁季。宣帝命旅剋有",
    "T50n2060_021:0609b25": "准淝。一戰不功千金日喪。轉輸運力遂倩眾",
    "T50n2060_021:0609b26": "僧。文深護正法不懼嚴誅。乃格詞曰。聖上",
    "T50n2060_021:0609b27": "誠異宇文廢滅三寶。君子為國必在禮義。",
    "T50n2060_021:0609b28": "豈宜以勝福田為胥下之役。非止延敵",
    "T50n2060_021:0609b29": "輕漢。亦恐致罪尤深。有勅許焉。事即停寢。",
    "T50n2060_021:0609c01": "爾後凡所詳奏莫非允愜。理眾擯罰咸符",
    "T50n2060_021:0609c02": "時要。尚書令濟陽江總。[山*重]道造房無爽旬",
    "T50n2060_021:0609c03": "月。是知學而有祿德必有隣。法位宜昇眾",
    "T50n2060_021:0609c04": "望悅矣。大隋革運別降綸言。既屏僧司憲",
    "T50n2060_021:0609c05": "章律府。大軍之後荊棘攸生。十濫六群滋彰",
    "T50n2060_021:0609c06": "江表。文又案法澄剪。尋得無聲深。可謂少",
    "T50n2060_021:0609c07": "壯免白髮之妖。稊莠絕青田之薉矣。前後",
    "T50n2060_021:0609c08": "州將。甫及下車。皆尊仰年德罕不修敬。",
    "T50n2060_021:0609c09": "柱國武山公郭衍。祇敬倍常。躬携妻子到",
    "T50n2060_021:0609c10": "寺檀捨。盛設法齋請敷律題。抑揚剖析有",
    "T50n2060_021:0609c11": "克壯之姿。聽侶千餘罔不嗟服。以開皇",
    "T50n2060_021:0609c12": "十九年二月二十日。遷于住寺。春秋九十",
    "T50n2060_021:0609c13": "有一。即窆寺之南山東壟。與辯律師墓相",
    "T50n2060_021:0609c14": "望。自文之據道也器宇剛物風範肅人。戒",
    "T50n2060_021:0609c15": "品圓淨處斷明白。然剖折章句詞省義富。眾",
    "T50n2060_021:0609c16": "家修撰罕有能出其右者。又金陵軍火遺",
    "T50n2060_021:0609c17": "燼莫留。乃誓志葺治惟新舊趾。講十誦",
    "T50n2060_021:0609c18": "八十五遍。大小乘戒心羯磨等二十餘遍。金",
    "T50n2060_021:0609c19": "光遺教等各有差焉。著律義疏十二卷。羯磨",
    "T50n2060_021:0609c20": "疏四卷。菩薩戒疏兩卷。學門傳貴以為口",
    "T50n2060_021:0609c21": "實。僧尼從受戒者三千餘人。學士分講者。則",
    "T50n2060_021:0609c22": "寶定慧峙慧巘智昇慧覺等。惟道志法成。",
    "T50n2060_021:0609c23": "雙美竹箭擁徒建業。文昔夢泛舟海釣獲",
    "T50n2060_021:0609c24": "二大魚。心甚異之。及於東安寺講。麈尾纔",
    "T50n2060_021:0609c25": "振兩峯俱落。深怪其事。以詢建初瓊上。乃",
    "T50n2060_021:0609c26": "曰。斯告之先見。必有二龍傳公講者。其言",
    "T50n2060_021:0609c27": "果矣。志名解最優。大尉晉王。家僧禮待。以",
    "T50n2060_021:0609c28": "仁壽之歲。志為樹碑內。慧日道場釋法論",
    "T50n2060_021:0609c29": "為文。",
    "T50n2060_021:0610a01": "釋法願。姓任。西河人也。性警達頗自高上。",
    "T50n2060_021:0610a02": "而拔致窮玄不偶儕侶。東觀道化遂達鄴",
    "T50n2060_021:0610a03": "都。形廁白衣言揚緇服。齊昭玄大統法上。",
    "T50n2060_021:0610a04": "嘉其神慧與語終朝。深通志梗。因攝而剃",
    "T50n2060_021:0610a05": "落。日賜幽奧。橫勵時倫。乃恣其遊博。願",
    "T50n2060_021:0610a06": "勇思風馳周行講席。求法無怠問道新奇。",
    "T50n2060_021:0610a07": "後乃仰蹤波離專經律部網羅佛治舟",
    "T50n2060_021:0610a08": "逕僧猷。自東夏所傳四部律本。並製義疏。",
    "T50n2060_021:0610a09": "妙會異同。當有齊之盛。律徒飈舉。法正一",
    "T50n2060_021:0610a10": "部各競前驅。雲公創敘綱模。暉上刪其纖",
    "T50n2060_021:0610a11": "芥。法願霜情啟旦孤映群篇。挫拉言初",
    "T50n2060_021:0610a12": "流威滅後。所以履歷談對眾皆杜詞。故得",
    "T50n2060_021:0610a13": "立破眾家。百有餘計。並莫敢當其鋒銳也。",
    "T50n2060_021:0610a14": "時以其彭亨罕敵。號之為律虎焉。至於",
    "T50n2060_021:0610a15": "斷處事途。多從文相商度結正。僉義攸",
    "T50n2060_021:0610a16": "歸廼下勅召為大莊嚴石窟二寺上座。皇",
    "T50n2060_021:0610a17": "隋受命。又勅任并州大興國寺主。頻登綱",
    "T50n2060_021:0610a18": "管善御大眾。化移前政實濟濟焉。以開皇",
    "T50n2060_021:0610a19": "七年六月二十二日。終於所住。春秋六十有",
    "T50n2060_021:0610a20": "四。葬于并城之西。建塔崇範。所製律疏。",
    "T50n2060_021:0610a21": "惟四分一本十卷是非鈔兩卷見存。餘並零",
    "T50n2060_021:0610a22": "失。有弟子道行者。器局淹和親傳師授。善",
    "T50n2060_021:0610a23": "機悟明控引。談述疏旨不墜厥宗。每至",
    "T50n2060_021:0610a24": "講散身導學徒。遶於願塔致敬而返。及春",
    "T50n2060_021:0610a25": "秋至節此例恒修。今年八十有餘。猶鋪疏",
    "T50n2060_021:0610a26": "旨摘示諸測隱。時又有沙門道龕。資學於",
    "T50n2060_021:0610a27": "願。執教赴行學望最優。成進初心弘持",
    "T50n2060_021:0610a28": "獨秀。為時歎美。而素尚競肅遵若文宗。",
    "T50n2060_021:0610a29": "纔有違忤即不參隷。故說戒序引有言。唱",
    "T50n2060_021:0610b01": "白之者既無正制號為非法。雖初從眾侶。",
    "T50n2060_021:0610b02": "後必重張。乃出郭結界。更說新本。斯亦貞",
    "T50n2060_021:0610b03": "梗之嚴令也。太為剋峭未是倫通。至今此",
    "T50n2060_021:0610b04": "部猶多滯結云。",
    "T50n2060_021:0610b05": "釋靈藏。俗姓王氏。雍州新豐人也。年未登",
    "T50n2060_021:0610b06": "學志慕情遠。依隨和上潁律師而出家",
    "T50n2060_021:0610b07": "焉。藏承遵出要善達持犯。僧祇一部世稱",
    "T50n2060_021:0610b08": "冠冕。於智度論講解無遺。妙尚沖虛兼崇",
    "T50n2060_021:0610b09": "綱務。時屬周初佛法全盛。國家年別大度",
    "T50n2060_021:0610b10": "僧尼。以藏識解淹明銓品行業。若講若誦",
    "T50n2060_021:0610b11": "卷部眾多。隨有文義莫不周鏡。時共測量。",
    "T50n2060_021:0610b12": "通經了意最為第一。藏之本師素鍾華望。",
    "T50n2060_021:0610b13": "為太祖隋公所重。道義斯洽得喪相符。藏",
    "T50n2060_021:0610b14": "與高祖。布衣知友情欵綢狎。及龍飛茲始",
    "T50n2060_021:0610b15": "彌結深衷。禮讓崇敦光價朝宰。移都南阜。",
    "T50n2060_021:0610b16": "任選形勝而置國寺。藏以朝宰惟重佛",
    "T50n2060_021:0610b17": "法攸憑。乃擇京都中會路均近遠。於遵善",
    "T50n2060_021:0610b18": "坊天衢之左而置寺焉。今之大興善是也。自",
    "T50n2060_021:0610b19": "斯已後。中使重沓禮遇轉隆。厚味嘉肴密輿",
    "T50n2060_021:0610b20": "封送。王人繼至接軫相趨。又勅左右僕射",
    "T50n2060_021:0610b21": "兩日一參。坐以鎮之與語而退。時教網初",
    "T50n2060_021:0610b22": "張名德雲搆。皆陳聲望莫與爭雄。宮闈嚴",
    "T50n2060_021:0610b23": "衛來往難阻。帝卒須見頻闕朝謁。乃勅諸",
    "T50n2060_021:0610b24": "門不須安籍。任藏往返。及處內禁與帝",
    "T50n2060_021:0610b25": "等倫。坐必同榻行必同輿。經綸國務雅會",
    "T50n2060_021:0610b26": "天鑒。有時住宿即邇寢殿。嚫錫之費蓋無",
    "T50n2060_021:0610b27": "競矣。開皇四年。關輔亢旱。帝引民眾就給",
    "T50n2060_021:0610b28": "洛州。勅藏同行共通聖化。既達所在歸投",
    "T50n2060_021:0610b29": "極多。帝聞之告曰。弟子是俗人天子。律師",
    "T50n2060_021:0610c01": "為道人天子。有樂離俗者。任師度之。遂",
    "T50n2060_021:0610c02": "依而度。前後數萬。晚以事聞。帝大悅曰。律",
    "T50n2060_021:0610c03": "師度人為善。弟子禁人為惡。言雖有異意",
    "T50n2060_021:0610c04": "則不殊。至於隋運譯經勝緣貴集。身先眾",
    "T50n2060_021:0610c05": "範言會時望。未知寺任綱正有聲。開皇六",
    "T50n2060_021:0610c06": "年卒於所住。春秋六十有八葬于南郊。",
    "T50n2060_021:0610c07": "釋通幽。姓趙氏。河東蒲坂人。幼齡遺世早",
    "T50n2060_021:0610c08": "慕玄風。弱冠加年遂霑僧仵。而貞心苦節",
    "T50n2060_021:0610c09": "寒暑不虧。尋師訪道夷嶮無變。遇周齊淩",
    "T50n2060_021:0610c10": "亂遠涉江皐。業架金陵素氣攸遠。及大",
    "T50n2060_021:0610c11": "隋開運。還歸渭陰。味法泰其生平。操行",
    "T50n2060_021:0610c12": "分其容止。至於弘宣示教。則以毘尼唱首。",
    "T50n2060_021:0610c13": "調御心神仍用三昧遊適。故戒定兩藏總",
    "T50n2060_021:0610c14": "萃胸襟。學門再敞遠近斯赴。晚貫籍延興。時",
    "T50n2060_021:0610c15": "當草創。土木瓦石工匠同舉。而事歸天造",
    "T50n2060_021:0610c16": "形命未淪。隨所運為無非損喪。幽戒約內",
    "T50n2060_021:0610c17": "結。仁洽外弘。立四大井各施漉具。凡有施",
    "T50n2060_021:0610c18": "用躬自詳觀。馳赴百工曉夜無厭。皆將送",
    "T50n2060_021:0610c19": "蟲豸得存性命。故延興一寺獨免刑殘。",
    "T50n2060_021:0610c20": "自餘締構焉難復敘。而潔己自勵罕附斯",
    "T50n2060_021:0610c21": "倫。每欲開經必盥手及腕齊肘已後猶從",
    "T50n2060_021:0610c22": "常淨。舉經對目臂不下垂。房宇覆處未甞",
    "T50n2060_021:0610c23": "澡漱。涕唾反咽不棄寺中。便利洗淨乃終",
    "T50n2060_021:0610c24": "其報。又自生常不用巾幞。手濕則任其自",
    "T50n2060_021:0610c25": "乾。三衣則重被其體。自外道具僅支時要。",
    "T50n2060_021:0610c26": "每自嗟曰。生不功一片之善。死不酬一毫",
    "T50n2060_021:0610c27": "之累。虛負靈神。何期誤也。遂誡弟子曰。",
    "T50n2060_021:0610c28": "吾變常之後。幸以殘身遺諸禽獸。儻蒙少",
    "T50n2060_021:0610c29": "福冀滅餘殃。忽以大業元年正月十五日。",
    "T50n2060_021:0611a01": "端坐卒於延興寺房。春秋五十有七。弟子等",
    "T50n2060_021:0611a02": "從其先志。林葬於終南之山至相前峯。火",
    "T50n2060_021:0611a03": "燎餘骸立塔存矣。",
    "T50n2060_021:0611a04": "釋道成。字明範。俗姓陶氏。丹陽人也。",
    "T50n2060_021:0611a05": "祖誕齊招遠將軍永嘉大守。文僉梁貞威將",
    "T50n2060_021:0611a06": "軍上虞令。成少而入道。住永嘉崇玄寺。事",
    "T50n2060_021:0611a07": "式法師為弟子。儀貌瓌美奇姿拔眾。群伍",
    "T50n2060_021:0611a08": "目曰神童。具戒之後學超儕輩。大同之初",
    "T50n2060_021:0611a09": "栖遊京輦受業奉誠寺大律都沙門智文。十",
    "T50n2060_021:0611a10": "誦纔經兩遍。年逾未立別肆開筵。數論毘",
    "T50n2060_021:0611a11": "曇染神便悟。無繁工倍聞一知十。是以京",
    "T50n2060_021:0611a12": "邑耆老咸稱後生可畏。講十誦律菩薩戒大",
    "T50n2060_021:0611a13": "品法華諸經律等一百四十遍。又講觀音一",
    "T50n2060_021:0611a14": "日三遍。著律大本羯磨諸經疏三十六卷。",
    "T50n2060_021:0611a15": "至於意樹心花增暉旦曜。析理質疑聽者",
    "T50n2060_021:0611a16": "忘倦。學士慧藏法祥等。並遊方講說法輪常",
    "T50n2060_021:0611a17": "轉。傳茲後焰利益弘多。咸蔬素潔己珠戒",
    "T50n2060_021:0611a18": "居心。神解嚴明深禪在念。兼六時虔懺。三",
    "T50n2060_021:0611a19": "餘暇日䱷獵文史。欲令知無不為也。然",
    "T50n2060_021:0611a20": "其性用安庠威儀合度。天人揩揩罕有其",
    "T50n2060_021:0611a21": "儔。軟語愛言。不常忤物。後現疾旬餘。猶牽",
    "T50n2060_021:0611a22": "講演。以開皇十九年五月五日。遷神於興",
    "T50n2060_021:0611a23": "嚴寺。春秋六十有八。大漸之際惟稱念佛。",
    "T50n2060_021:0611a24": "肢節軟暖合掌分明。即以其月八日。窆於",
    "T50n2060_021:0611a25": "奉誠寺之南山。墓誌高坐寺僧慧嵸所作。",
    "T50n2060_021:0611a26": "釋洪遵。姓時氏。相州人也。八歲出家。從師",
    "T50n2060_021:0611a27": "請業屢高聲駕。及受具後專學律部。心生",
    "T50n2060_021:0611a28": "重敬。內自惟曰。出家基趾其存戒乎。住",
    "T50n2060_021:0611a29": "持萬載。被于遺教。諒非虛矣。更辭師友遊",
    "T50n2060_021:0611b01": "方聽習。履涉相京諮訪深義。有所未喻決",
    "T50n2060_021:0611b02": "問罕通。三夏將滿遂知大旨。初住嵩高少",
    "T50n2060_021:0611b03": "林寺。依資雲公開胸律要。并及華嚴大論",
    "T50n2060_021:0611b04": "前後參聽並扣其關戶渙然大明。承鄴下暉",
    "T50n2060_021:0611b05": "公盛弘四分。因往從焉。聽徒五百。多以巧",
    "T50n2060_021:0611b06": "媚自通。覆講堅論了無命及。暉寔律學名",
    "T50n2060_021:0611b07": "匠。而智或先圖。遵固解冠時倫。全不以曲",
    "T50n2060_021:0611b08": "私在慮。後因盛集異學充堂。遵乃束暉",
    "T50n2060_021:0611b09": "製疏。捧入堂中曰。伏膺有日都未見知。是",
    "T50n2060_021:0611b10": "則師資兩亡。敢以文疏仰及。便置之坐上",
    "T50n2060_021:0611b11": "往覆。雲所既屬捨見來降。即命登座覆述。",
    "T50n2060_021:0611b12": "吐納纖隱眾仰如山。自後專預正時結徒",
    "T50n2060_021:0611b13": "畢業。以戒律旁義有會他部者。乃重聽大",
    "T50n2060_021:0611b14": "論毘曇。開沃津奧。又以心使未靜。就諸禪",
    "T50n2060_021:0611b15": "林學調順法。年踰十臘方歸律宗。四遠望",
    "T50n2060_021:0611b16": "風堂盈千計。時為榮大也。齊主既敞教門。",
    "T50n2060_021:0611b17": "言承付囑。五眾有墜憲網者。皆據內律治",
    "T50n2060_021:0611b18": "之。以遵學聲早舉。策授為斷事沙門。時青",
    "T50n2060_021:0611b19": "齊諸眾。連諍經久。乃徹天聽。無由息訟。",
    "T50n2060_021:0611b20": "下勅令往。遵以法和喻。以律科懲曲感物",
    "T50n2060_021:0611b21": "情。繁諍自弭。由是更增時美。法侶欣之。及",
    "T50n2060_021:0611b22": "齊曆將季擅名逾遠。而非類不交惟道",
    "T50n2060_021:0611b23": "同轍。名儒大德見輒慕從。常與慧遠等名",
    "T50n2060_021:0611b24": "僧通宵造盡。周平齊日隱于白鹿巖中。及",
    "T50n2060_021:0611b25": "宣政搜揚。被舉住於嵩岳。德不孤峙眾復",
    "T50n2060_021:0611b26": "屯歸。大隋廓定招賢四海。開皇七年。下勅",
    "T50n2060_021:0611b27": "追詣京闕。與五大德同時奉見。特蒙勞引",
    "T50n2060_021:0611b28": "令住興善。并十弟子四事供養。十一年中。",
    "T50n2060_021:0611b29": "又勅與天竺僧共譯梵文。至十六年。復勅",
    "T50n2060_021:0611c01": "請為講律眾主。於崇敬寺聚徒成業。先是",
    "T50n2060_021:0611c02": "關內素奉僧祇。習俗生常惡聞異學。乍講",
    "T50n2060_021:0611c03": "四分人聽全稀。還是東川讚擊成務。遵欲",
    "T50n2060_021:0611c04": "廣流法味。理任權機。乃旦剖法華晚揚法",
    "T50n2060_021:0611c05": "正。來為開經說為通律。屢停炎澳漸致",
    "T50n2060_021:0611c06": "附宗。開導四分一人而已。迄至于今僧祇",
    "T50n2060_021:0611c07": "絕唱。遵為人形儀儒雅。動據現猷。而神辯",
    "T50n2060_021:0611c08": "如泉。聲相鍾鼓。預昇法位罕有昏漠。開",
    "T50n2060_021:0611c09": "悟之勣寔難嗣焉。仁壽二年。勅送舍利于衛",
    "T50n2060_021:0611c10": "州之福聚寺。將出示眾。乃放紅赤二光。晃",
    "T50n2060_021:0611c11": "發遠近照灼人目。道俗同覩大生慶悅。仁",
    "T50n2060_021:0611c12": "壽四年。下詔曰。朕祇受肇命撫育生民。遵",
    "T50n2060_021:0611c13": "奉聖教重興象法。而如來大慈覆護群品。",
    "T50n2060_021:0611c14": "感見舍利開導含生。朕已分布遠近皆起",
    "T50n2060_021:0611c15": "靈塔。其間諸州猶有未遍。今更請大德奉",
    "T50n2060_021:0611c16": "送舍利。各往諸州依前造塔。所請之僧",
    "T50n2060_021:0611c17": "必須德行可尊善解法相。使能宣揚佛教。",
    "T50n2060_021:0611c18": "感寤愚迷。宜集諸寺三綱詳共推擇錄以",
    "T50n2060_021:0611c19": "奏聞。當與一切蒼生同斯福業。遵乃搜舉",
    "T50n2060_021:0611c20": "名解者用承上命。登又下勅。三十餘州一",
    "T50n2060_021:0611c21": "時同送。遵又蒙使。於博州起塔。初至州",
    "T50n2060_021:0611c22": "西。有白鵠數十頭。當於輿上旋繞數匝。久",
    "T50n2060_021:0611c23": "之而逝。及至城東隆聖寺置塔之所。夜有",
    "T50n2060_021:0611c24": "白光數十道。道如車軸住于基上。邊有鳥",
    "T50n2060_021:0611c25": "巢樹上。及光之洞明眾鳥驚散。又雨銀花",
    "T50n2060_021:0611c26": "委地光耀如雪。掘基五尺獲粟半升。夜降",
    "T50n2060_021:0611c27": "神仙八十四人。持華遶塔久乃方隱。又婦人",
    "T50n2060_021:0611c28": "李氏患目二十餘年。及來禮拜兩目齊見。後",
    "T50n2060_021:0611c29": "行道之夕。又放赤光照寺東房。見臥佛及",
    "T50n2060_021:0612a01": "坐佛說法之像。復見梵僧對架讀經。有一",
    "T50n2060_021:0612a02": "十四字。皆是梵書。時人不識。及四月八日",
    "T50n2060_021:0612a03": "當下塔時。感黑蜂無數銜香遶塔。氣蔚且",
    "T50n2060_021:0612a04": "熏不同人世。又見白蓮花在塔四角高數",
    "T50n2060_021:0612a05": "百丈。花葉分布下垂於空。時間五彩蓮花",
    "T50n2060_021:0612a06": "廁填其內。又見天人燒香而左轉者。於是",
    "T50n2060_021:0612a07": "總集而觀歎未曾有。屬目不見者非無一",
    "T50n2060_021:0612a08": "二。及下覆訖諸相皆止。遵於京邑盛開律",
    "T50n2060_021:0612a09": "儀名駭昔人。而傳敘玄宗其後蓋闕。又",
    "T50n2060_021:0612a10": "著大純鈔五卷。用通律典。尋又下勅令知",
    "T50n2060_021:0612a11": "寺任。弼諧僧眾亟光徽績。以大業四年五",
    "T50n2060_021:0612a12": "月十九日。卒於興善。春秋七十有九。隋初又",
    "T50n2060_021:0612a13": "有道洪法勝洪淵等。並以律學著名。洪據",
    "T50n2060_021:0612a14": "相州紹通雲胤。容止沈正宣解有儀。學門",
    "T50n2060_021:0612a15": "七百亟程弘量。故諸經論之士將欲導世",
    "T50n2060_021:0612a16": "者。皆停洪講席。觀其風略採為軌躅。勝博",
    "T50n2060_021:0612a17": "涉有功。而言行無副。神志高卓時共潛推。",
    "T50n2060_021:0612a18": "但身令未廣。故聽徒簡略。淵學承遵統化",
    "T50n2060_021:0612a19": "被中山。綱維正象有聲幽冀。年代非遠。",
    "T50n2060_021:0612a20": "並不測其終。",
    "T50n2060_021:0612a21": "釋覺朗。俗姓未詳。河東人。住大興善寺。明",
    "T50n2060_021:0612a22": "四分律及大涅槃而氣骨陵人形聲動物。",
    "T50n2060_021:0612a23": "遊諸街巷罕不顧之。仁壽四年。下勅令",
    "T50n2060_021:0612a24": "送舍利于絳州覺成寺。初達治所出示道",
    "T50n2060_021:0612a25": "俗。涌出金瓶分為七分。光照徹外。穿基二",
    "T50n2060_021:0612a26": "丈得粟半升。又感黃雀一頭。飛迫於人",
    "T50n2060_021:0612a27": "全無怖懼。馴擾佛堂久便自失。又石函蓋",
    "T50n2060_021:0612a28": "上。見二菩薩踞坐寶座前有一尼斂手",
    "T50n2060_021:0612a29": "曲敬。或見飛仙及三黃雀并及雙樹驎鳳等",
    "T50n2060_021:0612b01": "象。將下三日常放光明。乃迷晝夜朗過",
    "T50n2060_021:0612b02": "燈耀。有掩堂滅炬者。而光色逾盛溢于幽",
    "T50n2060_021:0612b03": "障。玄素通感榮慶相諠。朗具表聞。廣如別",
    "T50n2060_021:0612b04": "傳。大業之末。有勅令知大禪定道場主。鎮",
    "T50n2060_021:0612b05": "壓豪橫怗然向風。漸潤道化。頗懷欽重。",
    "T50n2060_021:0612b06": "不久卒於所住。時又有沙門海藏。識信堅",
    "T50n2060_021:0612b07": "正宗仰律司。屢講四分少有傳嗣。唐運置",
    "T50n2060_021:0612b08": "十大德。藏其一焉。又有法鏘律師。本住靜",
    "T50n2060_021:0612b09": "法。末厭煩梗南栖太和。幽居養志不塵",
    "T50n2060_021:0612b10": "僧眾。孤行巖岫偃息松林。服餌守中賞心",
    "T50n2060_021:0612b11": "唯識。亦搔索之開士也。及終沒後露骸山",
    "T50n2060_021:0612b12": "側。至夜有燈照之。道俗往觀。失燈所在。遠",
    "T50n2060_021:0612b13": "望還見動經兩月光照逾明。",
    "T50n2060_021:0612b14": "釋慧主。俗姓賈氏。始州永歸縣人。六歲出",
    "T50n2060_021:0612b15": "家。為斌法師弟子。後令誦遺教一夕便度。",
    "T50n2060_021:0612b16": "以經驗師多有乖越。便捨之而往姜律師",
    "T50n2060_021:0612b17": "所。誦法華經。寺東房中講於俗律。試聽一",
    "T50n2060_021:0612b18": "遍性若曾聞。乃問十關無能解者。刺史以",
    "T50n2060_021:0612b19": "下合州白黑。皆往諮問莫不歸伏。始州一",
    "T50n2060_021:0612b20": "部祖宗道眾。即為州內律主受菩薩戒。既",
    "T50n2060_021:0612b21": "爾約束以佛為師。尚不敬天況禮神道。於",
    "T50n2060_021:0612b22": "是佛法方得開弘。於黃安縣造寺七所。梓",
    "T50n2060_021:0612b23": "潼縣造十寺。武連縣造三寺。從彼至今方",
    "T50n2060_021:0612b24": "將盛矣。初主登冠。欲受具足。當境無人。乃",
    "T50n2060_021:0612b25": "入京選德於甘露寺受戒。惟聽四分餘",
    "T50n2060_021:0612b26": "義旁通。夢見三日三夜天地闇冥眾生無眼。",
    "T50n2060_021:0612b27": "過此忽明眼還明淨。覺已汗流。一百日後周",
    "T50n2060_021:0612b28": "毀經道。方知徵應。即返故鄉。南山藏伏惟",
    "T50n2060_021:0612b29": "食松葉。異類禽獸同集無聲。或有山神送",
    "T50n2060_021:0612c01": "茯苓甘松香來。獲此供養六時行道。禽獸",
    "T50n2060_021:0612c02": "隨行。禮佛誦經似如聽者。仍為幽顯受",
    "T50n2060_021:0612c03": "菩薩戒。後有獼猴群共治道。主曰。汝性躁",
    "T50n2060_021:0612c04": "擾作此何為。曰時君異也。佛日通也。深怪",
    "T50n2060_021:0612c05": "此言。尋爾更有異祥。龍飛獸集香氣充山。",
    "T50n2060_021:0612c06": "其類眾矣。後有八人採弓材者。甚大驚駭。",
    "T50n2060_021:0612c07": "便慰主曰。聖君出世。時號開皇矣。即將出",
    "T50n2060_021:0612c08": "山。以事奏聞。蒙預出家。大業中。勅還本",
    "T50n2060_021:0612c09": "州香林寺。常弘四分為業。武德之始。陵陽",
    "T50n2060_021:0612c10": "公。臨益州。素少信心。將百餘馱物行至始",
    "T50n2060_021:0612c11": "州。令於寺內講堂佛殿僧房安置。無敢違",
    "T50n2060_021:0612c12": "者。主從莊還見斯穢雜。即入房中取錫杖",
    "T50n2060_021:0612c13": "三衣出歎曰。死活今日矣。舉杖向諸驢騾。",
    "T50n2060_021:0612c14": "一時倒仆如死。兩手各擎一馱擲棄坑中。",
    "T50n2060_021:0612c15": "州縣官人驚怖執主。狀申陵陽。大笑一無",
    "T50n2060_021:0612c16": "所怪。書曰。弟子數病不逢害鬼。蒙得律",
    "T50n2060_021:0612c17": "師破慳貪袋。深為大利。今附沈香十斤紬",
    "T50n2060_021:0612c18": "綾十段仰贈。後還京日從受菩薩戒焉。貞",
    "T50n2060_021:0612c19": "觀三年。寺有明禪師者。清卓不群。白日獨",
    "T50n2060_021:0612c20": "坐見無半身。向眾述曰。吾與律師建立此",
    "T50n2060_021:0612c21": "寺。兩人同心忽失半身。將不律師先去。不",
    "T50n2060_021:0612c22": "者明其死矣。明日食時俗人驚云。寺家設",
    "T50n2060_021:0612c23": "會耶。見有四路客僧數千人入寺。今何所",
    "T50n2060_021:0612c24": "在。尋爾午時主便無疾而逝。春秋八十九",
    "T50n2060_021:0612c25": "矣。",
    "T50n2060_021:0612c26": "釋智保。河東人。弱齡入道。清慎居心。而在",
    "T50n2060_021:0612c27": "性剛謇不軌流俗。進受具後正業禁司。擁",
    "T50n2060_021:0612c28": "節專制挺超群侶。博聽異解貫練心神。",
    "T50n2060_021:0612c29": "癈立文旨大觀掌內。所以律部遐被寔賴",
    "T50n2060_021:0613a01": "斯人。故能維攝自他言行相守。至於流略",
    "T50n2060_021:0613a02": "墳素頗獲其宗。談對玄儒不後其術。筆",
    "T50n2060_021:0613a03": "記之工時揚大義。緣情流采嗣接英華。初",
    "T50n2060_021:0613a04": "住勝光末居禪定。國供豐積受用多虧。所",
    "T50n2060_021:0613a05": "以名僧大德日陳形器。憑准神解。可以言",
    "T50n2060_021:0613a06": "傳。至於衣食資求。未能清滌。僧眾四百同",
    "T50n2060_021:0613a07": "食一堂。新菜果瓜多選香美。保低目仰手",
    "T50n2060_021:0613a08": "依法受之。任得甘苦。隨便進噉。皆留子",
    "T50n2060_021:0613a09": "實恐傷種相。由知法者少疑未詳檢。其知",
    "T50n2060_021:0613a10": "量敬護皆若此也。後返勝光厲業彌峻。園",
    "T50n2060_021:0613a11": "蔬溉灌水雜細蟲。直歲高視但論事辦。保",
    "T50n2060_021:0613a12": "念此無辜交被刑害。躬執漉具達送方",
    "T50n2060_021:0613a13": "還。寺有草物堪為僧用者。必拾掇鳩聚身",
    "T50n2060_021:0613a14": "送厨帳。其雜行紛綸誠難備舉。以武德末",
    "T50n2060_021:0613a15": "年遘疾將漸。而正氣明爽。告友人慧滿曰。",
    "T50n2060_021:0613a16": "余其死矣。而精神不得超勝如何。有問意",
    "T50n2060_021:0613a17": "故。答云。觀其來蔭。似作守寺之神耳。而",
    "T50n2060_021:0613a18": "止于西院佛殿。余頻以法遣之。卒不能",
    "T50n2060_021:0613a19": "離。言訖便絕。自爾所陳殿宇人罕獨登。時",
    "T50n2060_021:0613a20": "須開入無不嗇然毛動。及後百日嘗有",
    "T50n2060_021:0613a21": "老姥。內懷酒食將遺諸僧。行至寺門忽",
    "T50n2060_021:0613a22": "被神害。身死委地器物流離。斯亦嚴厲之",
    "T50n2060_021:0613a23": "所致也。故僧侶攝其風威。有涉鄙悋者。",
    "T50n2060_021:0613a24": "皆懅而悛正矣。自保之據道。卓秀出群一食",
    "T50n2060_021:0613a25": "充軀。雖經病重不變前節。不宿俗舍",
    "T50n2060_021:0613a26": "常止僧坊。雖曾遠涉必栖林野。三衣常被",
    "T50n2060_021:0613a27": "瓶鉢自隨。不執俗器不觀音樂。五兵六",
    "T50n2060_021:0613a28": "法誓不身經。理會高僧聞便赴仰。故每日",
    "T50n2060_021:0613a29": "再講必瓶鉢自隨。肅然成風無累於教。處",
    "T50n2060_021:0613b01": "眾而食曾無盈長。殘水餘膩並以餅拭而",
    "T50n2060_021:0613b02": "噉之。一滴無遺。恐損施福故也。甞遇重",
    "T50n2060_021:0613b03": "病。每食有餘一兩匕者。停貯多日可得",
    "T50n2060_021:0613b04": "升許。親看溫煮命淨人食之。有問其故。",
    "T50n2060_021:0613b05": "答曰。僧食難棄。不可妄輕業耳。傳者目驗",
    "T50n2060_021:0613b06": "生常景行。故直筆書其弘護之相焉。又嘗",
    "T50n2060_021:0613b07": "患瘧。寒則水淋。熱則火炙。渴則急鹽塞其",
    "T50n2060_021:0613b08": "口。痢則絕食取差。斯徒眾矣。",
    "T50n2060_021:0613b09": "釋智詵。字慧成。姓徐。本徐州人。炫法師之",
    "T50n2060_021:0613b10": "弟也。少聰敏有志節。在蜀遊學務勤律肆。",
    "T50n2060_021:0613b11": "會周陵法。因事入關不果所期。遂隱南嶺。",
    "T50n2060_021:0613b12": "終南太白形影相弔。有隋革命光啟正法。",
    "T50n2060_021:0613b13": "招賁碩德率先僧首。即於長安敷揚律",
    "T50n2060_021:0613b14": "藏。益州總管蜀王秀。奏請還蜀。王自出迎",
    "T50n2060_021:0613b15": "住法聚寺。道俗歸崇。寺設大齋無不來赴。",
    "T50n2060_021:0613b16": "將食捉筋問炫法師曰。此處護淨不。答曰。",
    "T50n2060_021:0613b17": "初還未得撿挍。承道不護淨乃擲筋而起",
    "T50n2060_021:0613b18": "曰。寧噉屠兒食。此淨銅何得噉也。諸僧數",
    "T50n2060_021:0613b19": "千一時都散。其嚴忌若此。故其在眾屏氣",
    "T50n2060_021:0613b20": "寂然。性不受施不妄干物。有僧道恢。為",
    "T50n2060_021:0613b21": "人兇險。遙見走避。人曰。卿從來不畏一人。",
    "T50n2060_021:0613b22": "何故畏詵律師耶。答曰。此佛法中王。那得",
    "T50n2060_021:0613b23": "不畏。人曰。以恢公膂力。可敵律師百",
    "T50n2060_021:0613b24": "人耶。答曰。縱敵千人。遙見百脈已沈四支",
    "T50n2060_021:0613b25": "不舉。何敵之有乎。後以人請戒禁。行將諠",
    "T50n2060_021:0613b26": "擾。乃辭入龍居山寺。幽栖深阻軌迹不通延",
    "T50n2060_021:0613b27": "出辭疾。意欲登劍閣廓清井絡。與詵書",
    "T50n2060_021:0613b28": "令歸國化。使略答云。辱使至止并以誠",
    "T50n2060_021:0613b29": "言。披閱循環一言三復。文清淥水理破秋",
    "T50n2060_021:0613c01": "毫。貧道戒行多闕化術無方。宅身荒谷四",
    "T50n2060_021:0613c02": "十餘載。狎魚鳥以樵歌。習禪那思般若。以",
    "T50n2060_021:0613c03": "此卒歲分填溝壑。不謂耆年有幸運屬休",
    "T50n2060_021:0613c04": "明。伏惟相王殿下。德隆三古道振百王。公",
    "T50n2060_021:0613c05": "攘臂而歸舊里。衣錦而旋本邑。百姓有再",
    "T50n2060_021:0613c06": "生之期。萬物起息肩之望。搢紳君子。捧玉",
    "T50n2060_021:0613c07": "帛而來儀。慷慨丈夫。委干戈而伏道。昔長",
    "T50n2060_021:0613c08": "卿返蜀徒擅清文。鄧艾前來未能偃武。公",
    "T50n2060_021:0613c09": "華陽甲族未絡名家。捧日登朝懷金問道。",
    "T50n2060_021:0613c10": "劍南長幼並俟來蘇。豈藉微風自然草靡。",
    "T50n2060_021:0613c11": "當勸諸首領越境參迎。秀得書示軍眾。",
    "T50n2060_021:0613c12": "先作禮曰。人物爭歸。律師之力也。以武德元",
    "T50n2060_021:0613c13": "年十月一日平居而逝。年八十矣。",
    "T50n2060_021:0613c14": "續高僧傳卷第二十一"
}