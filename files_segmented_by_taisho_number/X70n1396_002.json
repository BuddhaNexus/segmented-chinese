{
    "X70n1396_002:0586a10": "妙明真覺無見覩和尚住華頂善興禪寺語錄卷下",
    "X70n1396_002:0586a12": "處州福林禪院嗣灋門人智度等編",
    "X70n1396_002:0586a13": "嘉興金明寺第十三代孫悟進重梓",
    "X70n1396_002:0586a14": "偈頌",
    "X70n1396_002:0586a15": "示坦禪人",
    "X70n1396_002:0586a16": "大道坦然。不可依倚。大道虗曠。寧存規矩。休執文字。",
    "X70n1396_002:0586a17": "勿滯妙理。水月非喻。鏡像莫比。寂靜忘心。坐鬼窟裏。",
    "X70n1396_002:0586a18": "向外馳求。白雲萬里。參玄上士。興決烈志。坐臥經行。",
    "X70n1396_002:0586a19": "密提祖意。心心無間。念念不異。異見狐疑。自暴自棄。",
    "X70n1396_002:0586a20": "打破漆桶。有何諱忌。截普贒脛。斷文殊臂。得大安樂。",
    "X70n1396_002:0586a21": "自在游戲。慎勿掠虗。欺誑巧偽。一翳在眼。空花亂墜。",
    "X70n1396_002:0586a22": "止止不須說。妙法難思議。溪邊白鷺鷥。飛上長松樹。",
    "X70n1396_002:0586a23": "示文禪人",
    "X70n1396_002:0586a24": "秋露滴禪衣。秋風翻木葉。拈起鐵蒺藜。舉步自超越。",
    "X70n1396_002:0586b01": "為言西峯來。披雲扣岩穴。問訊了喫茶。一一皆明徹。",
    "X70n1396_002:0586b02": "胡為更覔語。對面成途轍。幽鳥隔窻啼。長松掛新月。",
    "X70n1396_002:0586b03": "示永嘉圓首座",
    "X70n1396_002:0586b04": "覺海性澄圓。慎勿從他覔。烟水百城南。遍參善知識。",
    "X70n1396_002:0586b05": "相別已十年。尋訪千岑碧。凜凜冰雪中。坐對松根石。",
    "X70n1396_002:0586b06": "一喝分賓主。青天轟霹靂。應咲老矍曇。彈指超彌勒。",
    "X70n1396_002:0586b07": "呈方山和尚",
    "X70n1396_002:0586b08": "佛出現於世。為一大事故。開示正知見。利鈍悉皆度。",
    "X70n1396_002:0586b09": "偉哉天人師。參徒蟻羶慕。不涉思惟中。白雲千萬里。",
    "X70n1396_002:0586b10": "曲開方便門。示我轉身句。明朝雨脚收。卷衲便歸去。",
    "X70n1396_002:0586b11": "瓦鉢煑黃精。地爐煨紫芋。",
    "X70n1396_002:0586b12": "示山禪人",
    "X70n1396_002:0586b13": "與汝拄杖子。虗空裏釘橛。奪却拄杖子。大海中捉月。",
    "X70n1396_002:0586b14": "提起殺活劍。弄巧翻成拙。寒山與拾得。撫掌咲不輟。",
    "X70n1396_002:0586b15": "奇哉妙蓮花。出水常清潔。胡為乃不然。行汗空言說。",
    "X70n1396_002:0586b16": "邪師過謬多。滔滔說甄別。縱饒玄會得。猶是眼中屑。",
    "X70n1396_002:0586b17": "不經大爐鞴。焉能抽釘楔。沃洲山上人。遠來扣岩穴。",
    "X70n1396_002:0586b18": "有大丈夫志。作事頗決烈。單方巴豆子。盡底為傾泄。",
    "X70n1396_002:0586b19": "通身冷汗流。再甦方奇絕。應病故與藥。不盡閒施設。",
    "X70n1396_002:0586b20": "憍梵波提側耳聽。舜若多神驚吐舌。",
    "X70n1396_002:0586b21": "示贊禪人",
    "X70n1396_002:0586b22": "雪老低頭歸菴。麻谷携鋤入園。一對無孔鐵鎚。剛要",
    "X70n1396_002:0586b23": "掘地覔天。縱饒機先著眼。已隔三千大千。若還句下",
    "X70n1396_002:0586b24": "承當。如蠶作繭自纏。猛虎不食鵰殘。俊鷹不打死鸇。",
    "X70n1396_002:0586c01": "一一天真明妙。千聖亦莫能傳。驀然如桶脫底。始信",
    "X70n1396_002:0586c02": "吾不虗言。風送水聲來枕畔。日移松影到簷前。",
    "X70n1396_002:0586c03": "示可西堂",
    "X70n1396_002:0586c04": "居山二十年。自得山中趣。山鳥白晝啼。山花開滿路。",
    "X70n1396_002:0586c05": "木屐印蒼苔。蘿龕鎻寒霧。鐵錫與銅瓶。長年掛枯樹。",
    "X70n1396_002:0586c06": "山高分外寒。紙衣鋪艾絮。携籃挑笋芽。開畬種紫芋。",
    "X70n1396_002:0586c07": "上人如不忘。伴我峯頭住。",
    "X70n1396_002:0586c08": "示興禪人",
    "X70n1396_002:0586c09": "無端一念瞥然興。好似浮雲點太清。萬疊台山親到",
    "X70n1396_002:0586c10": "頂。桃花爛熳雨初晴。",
    "X70n1396_002:0586c11": "示顯殿主",
    "X70n1396_002:0586c12": "蜂房蟻穴光明藏。綠水青山正覺場。叉手進前休擬",
    "X70n1396_002:0586c13": "議。頭頭物物顯真常。",
    "X70n1396_002:0586c14": "成知客之淨慈",
    "X70n1396_002:0586c15": "不逼生蠶繭不成。丈夫立志要堅貞。南屏山裏參尊",
    "X70n1396_002:0586c16": "宿。慧日煌煌照世明。",
    "X70n1396_002:0586c17": "示友維那",
    "X70n1396_002:0586c18": "我儂忍饑尚不暇。奚暇為汝說佛法。萬峯頂上雨初",
    "X70n1396_002:0586c19": "晴。松杉翠滴蒼苔滑。",
    "X70n1396_002:0586c20": "答劉知州",
    "X70n1396_002:0586c21": "目擊道存真慶快。心如水月照何窮。蒙頭跣足寒山",
    "X70n1396_002:0586c22": "子。珍重閭丘慎覔蹤。",
    "X70n1396_002:0586c23": "與克密釋兒宣差",
    "X70n1396_002:0586c24": "宿雨初收暑氣清。　御烟新染葛衣輕。大千沙界同",
    "X70n1396_002:0587a01": "文軌。鐘產贒良輔　聖明。",
    "X70n1396_002:0587a02": "贈南明趙青山學士",
    "X70n1396_002:0587a03": "春深相與登華頂。扣問葛洪舊丹井。六合茫茫人未",
    "X70n1396_002:0587a04": "知。月瀉千峯萬峯影。",
    "X70n1396_002:0587a05": "示璝禪人",
    "X70n1396_002:0587a06": "生平自咲百無能。破衲蒙頭住碧層。壁角落頭生掃",
    "X70n1396_002:0587a07": "帚。弗曾拈起當烏藤。",
    "X70n1396_002:0587a08": "示海禪人",
    "X70n1396_002:0587a09": "寶陀岩畔海濤濶。滑石橋邊差路多。聞說爭如親見",
    "X70n1396_002:0587a10": "好。一聲幽鳥出烟蘿。",
    "X70n1396_002:0587a11": "示日本揀禪人",
    "X70n1396_002:0587a12": "未跨船舷三十棒。現成句子切須參。華峯四萬八千",
    "X70n1396_002:0587a13": "丈。流水松風為指南。",
    "X70n1396_002:0587a14": "示玄禪人",
    "X70n1396_002:0587a15": "氷河發燄非為妙。枯木生華亦未奇。對坐松根無別",
    "X70n1396_002:0587a16": "語。擡眸祇看白雲飛。",
    "X70n1396_002:0587a17": "贈劉星士",
    "X70n1396_002:0587a18": "白雲紅葉擁柴門。且捲星書坐石根。禍福盡從心召",
    "X70n1396_002:0587a19": "得。無心禍福不須論。",
    "X70n1396_002:0587a20": "示安禪人",
    "X70n1396_002:0587a21": "好個安心法。當陽妙不傳。誰知潭底月。元在屋頭天。",
    "X70n1396_002:0587a22": "示何大夫鑄鐘",
    "X70n1396_002:0587a23": "大冶爐中煆出來。頑銅鈍鐵總良材。清聲遠播三千",
    "X70n1396_002:0587a24": "界。擾擾勞生眼豁開。",
    "X70n1396_002:0587b01": "送西臺常御史",
    "X70n1396_002:0587b02": "腰佩黃金已退藏。苦心剋志扣諸方。華峯頂上曾親",
    "X70n1396_002:0587b03": "到。雲自閒閒水自忙。",
    "X70n1396_002:0587b04": "答東嶼和尚",
    "X70n1396_002:0587b05": "三世如來一口吞。陳言冷語不須論。三錢買個黃砂",
    "X70n1396_002:0587b06": "鉢。埋向爐邊煑菜根。",
    "X70n1396_002:0587b07": "答濶濶出院使",
    "X70n1396_002:0587b08": "異寵恩光下日邊。方袍新染　御爐烟。雲中老衲將",
    "X70n1396_002:0587b09": "何報。一炷清香禮佛前。",
    "X70n1396_002:0587b10": "示常禪人",
    "X70n1396_002:0587b11": "平常心是道。舉步入荒草。要知端的意。一老一不老。",
    "X70n1396_002:0587b12": "禮方山和尚塔",
    "X70n1396_002:0587b13": "雲巒蹔下禮慈容。誨語如同一日中。佇立塔前泥半",
    "X70n1396_002:0587b14": "掩。湖光黯黯雨濛濛。",
    "X70n1396_002:0587b15": "韶國師受業",
    "X70n1396_002:0587b16": "心外無法揚家醜。滿目青山途路長。四百餘年行道",
    "X70n1396_002:0587b17": "地。遶簷栢子散清香。",
    "X70n1396_002:0587b18": "法身頌",
    "X70n1396_002:0587b19": "急水灘頭鳥作窠。槃陀石上種油麻。虗空[跳-兆+孛]跳須彌",
    "X70n1396_002:0587b20": "舞。鐵樹風前自放華。",
    "X70n1396_002:0587b21": "新成東淨",
    "X70n1396_002:0587b22": "淨頭新搆欲如何。努力須還者一屙。若是等閒蹲坐",
    "X70n1396_002:0587b23": "去。空添臭氣上身多。",
    "X70n1396_002:0587b24": "窄菴",
    "X70n1396_002:0587c01": "藕絲竅裏乾坤濶。芥納須彌世界寬。有指有拳機用",
    "X70n1396_002:0587c02": "別。柴門常掩白雲間。",
    "X70n1396_002:0587c03": "懶牛",
    "X70n1396_002:0587c04": "不是無心耕石田。鼻繩掣斷已多年。橫眠三界乾坤",
    "X70n1396_002:0587c05": "窄。堪咲梁山寫不全。",
    "X70n1396_002:0587c06": "懶菴",
    "X70n1396_002:0587c07": "日上三竿猶未起。人來也弗竪拳頭。銜花百鳥無消",
    "X70n1396_002:0587c08": "息。一曲松風瀉碧流。",
    "X70n1396_002:0587c09": "無文",
    "X70n1396_002:0587c10": "素甘質朴欲何為。草座麻衣合自宜。胸次不留元字",
    "X70n1396_002:0587c11": "脚。一拳打碎五須彌。",
    "X70n1396_002:0587c12": "信菴",
    "X70n1396_002:0587c13": "驀然桶底脫。決定更無疑。獨坐茅簷下。拳頭接上機。",
    "X70n1396_002:0587c14": "月潭",
    "X70n1396_002:0587c15": "一輪常皎潔。冷浸碧波心。無物能堪比。清光照古今。",
    "X70n1396_002:0587c16": "四威儀",
    "X70n1396_002:0587c17": "山中行。紅莿花開錦一棚。幽鳥鳴。試問禪流作麼生。",
    "X70n1396_002:0587c18": "山中住。獨扇柴門亦懶拄。雙老鳥。每日飛來又飛去。",
    "X70n1396_002:0587c19": "山中坐。松根塊石莓苔裏。舉頭看。應咲白雲閒似我。",
    "X70n1396_002:0587c20": "山中臥。藁薦年深都抖破。寒夜長。煨取柴頭三兩個。",
    "X70n1396_002:0587c21": "十二時歌",
    "X70n1396_002:0587c22": "平旦寅。究明祖意莫因循。著衣喫飯尋常事。大死一",
    "X70n1396_002:0587c23": "回方始親　日出卯。世智聰明誇善巧。煑沙安得會",
    "X70n1396_002:0587c24": "成糜。畫餅從來不能飽　食時辰。取相修行徒苦辛。",
    "X70n1396_002:0588a01": "洗面忽然摸著鼻。元來只是舊時人　禺中巳。碧眼",
    "X70n1396_002:0588a02": "胡僧猶罔措。秘魔手裏擎木叉。道吾座上執笏舞。",
    "X70n1396_002:0588a03": "日南午。大地撮來無寸土。無毛鷂子潑天飛。焦尾大",
    "X70n1396_002:0588a04": "蟲吞却虎　日昳未。剖露西來第一義。文殊不是七",
    "X70n1396_002:0588a05": "佛師。釋迦豈受燃燈記　晡時申。見得分明亦未親。",
    "X70n1396_002:0588a06": "若也從門而得入。須知不是自家珍　日入酉。對人",
    "X70n1396_002:0588a07": "懶得開臭口。老鼠成羣偷芋栗。床頭打翻破瓦缶。",
    "X70n1396_002:0588a08": "黃昏戌。又見月從峯頂出。石上松根獨自行。風咲露",
    "X70n1396_002:0588a09": "滴麻衣濕　人定亥。山蠻杜[仁-二+(ㄠ*刀)]全不改。一拳打碎五",
    "X70n1396_002:0588a10": "須彌。信脚踏翻四大海　夜半子。不惜為君重舉似。",
    "X70n1396_002:0588a11": "趙州使得十二時。却被十二時辰使　鷄鳴丑。茅簷",
    "X70n1396_002:0588a12": "不掃青苔厚。紛紛黃葉墜岩前。片片白雲生谷口。",
    "X70n1396_002:0588a13": "言語機關句",
    "X70n1396_002:0588a14": "我有一言。千聖不傳。阿難合掌。迦葉擎拳。",
    "X70n1396_002:0588a15": "我有一語。切忌錯舉。昨日好風。今日好雨。",
    "X70n1396_002:0588a16": "我有一機。分明示伊。若也不會。鋸解秤鎚。",
    "X70n1396_002:0588a17": "我有一關。會也大難。風號萬壑。雪覆千山。",
    "X70n1396_002:0588a18": "我有一句。非思非慮。瓦銚煎茶。地爐煨芋。",
    "X70n1396_002:0588a19": "山居詩",
    "X70n1396_002:0588a20": "一樹青松一抹烟。一輪明月一泓泉。丹青若寫歸圖",
    "X70n1396_002:0588a21": "畵。添個頭陀坐石邊。",
    "X70n1396_002:0588a22": "莊生有意能齊物。我也無心與物齊。獨坐蒲團春月",
    "X70n1396_002:0588a23": "暖。一聲幽鳥隔窻啼。",
    "X70n1396_002:0588a24": "鴈聲歷歷冷雲邊。補得裙成袴又穿。紅日西斜松影",
    "X70n1396_002:0588b01": "轉。蒲鞋移晒屋簷前。",
    "X70n1396_002:0588b02": "山寮也作裝寒計。牕紙重糊分外牢。乾燥竹柴成把",
    "X70n1396_002:0588b03": "縛。夜深逐個取來燒。",
    "X70n1396_002:0588b04": "三間箬屋青松下。四壁重泥好置身。經又不看禪不",
    "X70n1396_002:0588b05": "坐。瓦爐終日自生塵。",
    "X70n1396_002:0588b06": "偶桃野菜過坑西。嫩草齊腰路欲迷。春雨弄晴春日",
    "X70n1396_002:0588b07": "淡。杜鵑啼住竹雞啼。",
    "X70n1396_002:0588b08": "山房寂寂坐深夜。一點寒燈半結花。老鼠成羣偷芋",
    "X70n1396_002:0588b09": "栗。床頭打倒破砂鍋。",
    "X70n1396_002:0588b10": "白雲常鎻千峯頂。立處高兮住處孤。掘地倦來眠一",
    "X70n1396_002:0588b11": "覺。鋤頭當枕勝珊瑚。",
    "X70n1396_002:0588b12": "蟄處雲深活計疎。從他得失與榮枯。開畬墾地閒消",
    "X70n1396_002:0588b13": "遣。佛法身心半點無。",
    "X70n1396_002:0588b14": "蘿葡收來爛熟蒸。晒乾香軟勝黃精。二時塞却饑瘡",
    "X70n1396_002:0588b15": "了。誰管簷前雪霰聲。",
    "X70n1396_002:0588b16": "和永明禪師韻",
    "X70n1396_002:0588b17": "高束瓶盂住翠微。從教世慇自隆夷。深明吾祖單傳",
    "X70n1396_002:0588b18": "旨。閒擬寒山出格詩。啼渴野猿窺澗水。聚羣林鳥折",
    "X70n1396_002:0588b19": "霜枝。賞音百舌陽春調。千載悠悠一子期。",
    "X70n1396_002:0588b20": "機智無勢較淺深。青山有路可追尋。聽教兩鬢莖莖",
    "X70n1396_002:0588b21": "白。消盡平生種種心。今古桑田多變易。朝昏烏兔自",
    "X70n1396_002:0588b22": "昇沉。齋餘洗鉢歸來久。飽飯安眠不解襟。",
    "X70n1396_002:0588b23": "到家舊路須忘却。未到家時路覺遙。每見落花隨逝",
    "X70n1396_002:0588b24": "水。咲看枯木上凌霄。千尋學海空奇浪。一片心田長",
    "X70n1396_002:0588c01": "異苗。搆得茅菴可容膝。虗窻不礙四山朝。",
    "X70n1396_002:0588c02": "卓錐無地可言窮。年老幽棲心轉慵。情識頓忘齊槁",
    "X70n1396_002:0588c03": "木。色香不壞貴遊蜂。千山草木歸春綠。一幅丹青古",
    "X70n1396_002:0588c04": "意濃。檢點庵前舊行路。銜花麋鹿久無蹤。",
    "X70n1396_002:0588c05": "林泉寂寞難招伴。世路縈紆必假媒。捉月騎鯨狂未",
    "X70n1396_002:0588c06": "息。凌雲跨鶴志須摧。慧光自我性天朗。花種從人心",
    "X70n1396_002:0588c07": "地開。雙足跏趺香草軟。此身知是幾生來。",
    "X70n1396_002:0588c08": "陰極陽生陽復陰。萬機不昧去來今。雜花遍界眾生",
    "X70n1396_002:0588c09": "念。霽月澄潭諸佛心。送臘寒梅香吐玉。迎春晴柳影",
    "X70n1396_002:0588c10": "搖金。了無淨穢分方所。禽鳥時時演妙音。",
    "X70n1396_002:0588c11": "法法圓融妙莫論。無餘無欠眾中尊。雨滋白石生雲",
    "X70n1396_002:0588c12": "母。露引青苔上蓽門。爛煑木芽清有味。頻燒栢子澹",
    "X70n1396_002:0588c13": "無言。相逢禪客秪禪指。古佛家風喜復存。",
    "X70n1396_002:0588c14": "爛堆黃葉買山居。無德於人且自於。可喜身為林下",
    "X70n1396_002:0588c15": "客。從教塵積案頭書。死生二事歸呼吸。真妄雙緣已",
    "X70n1396_002:0588c16": "斷除。當日遠公修白業。區區結社在匡廬。",
    "X70n1396_002:0588c17": "片懷澹泞白雲鄉。堪咲勞生日日忙。海島定無延壽",
    "X70n1396_002:0588c18": "藥。仙家空有化金方。中天星斗明寒水。極目烟雲暗",
    "X70n1396_002:0588c19": "八荒。寂寂柴床孤定起。一聲清磬覺天長。",
    "X70n1396_002:0588c20": "松蘿為蓋屋頭青。慣下生臺鳥不驚。雲片自開還自",
    "X70n1396_002:0588c21": "合。客情無送亦無迎。春回大地羣芳嫩。水漲前溪兩",
    "X70n1396_002:0588c22": "岸平。割愛毀形今已矣。是誰來涉世間情。",
    "X70n1396_002:0588c23": "袈裟不展任灰塵。三十年來罷問津。天外難窮千里",
    "X70n1396_002:0588c24": "思。雲中自老一生身。羣峯雨後重添翠。幽谷華開晚",
    "X70n1396_002:0589a01": "見春。寄語東村王大老。今年貧勝去年貧。",
    "X70n1396_002:0589a02": "晨鍾殷殷出林巒。又起人間事萬端。今日住來山水",
    "X70n1396_002:0589a03": "窟。昔年曾向畵圖看。青松萬本花無數。紅日三竿露",
    "X70n1396_002:0589a04": "未乾。但得此心平似地。任他鹿馬路欺瞞。",
    "X70n1396_002:0589a05": "誰將心識苦評論。今古茯苓松樹根。道絕修時方合",
    "X70n1396_002:0589a06": "道。恩無報處始知恩。長年褐布衣三事。靜夜青天月",
    "X70n1396_002:0589a07": "一痕。百億恒河沙數佛。不消一口渾崙吞。",
    "X70n1396_002:0589a08": "同人訪我喜盈眉。夜坐沉沉月影微。不是半生消積",
    "X70n1396_002:0589a09": "習。那能一語便投機。燈挑餘燼紅英落。火撥浮灰白",
    "X70n1396_002:0589a10": "雪飛。誰肯深山話岑寂。明朝未可即言歸。",
    "X70n1396_002:0589a11": "夜梵千聲月未央。不知消盡篆文香。斷槎東海靜中",
    "X70n1396_002:0589a12": "閙。一枕南柯夢裏忙。自覺娑婆光影短。憶歸清泰念",
    "X70n1396_002:0589a13": "頭長。寶幢珠網重重護。種種莊嚴不可量。",
    "X70n1396_002:0589a14": "三合聊資六尺軀。過天名利任他圖。自從念斷諸緣",
    "X70n1396_002:0589a15": "息。誰管山平萬象枯。水鳥引雛沿澗走。樵童尋伴隔",
    "X70n1396_002:0589a16": "林呼。有心固必夷齊輩。千古首陽成餓夫。",
    "X70n1396_002:0589a17": "清冷雲中到者稀。廓然物我自同歸。桃紅李白資真",
    "X70n1396_002:0589a18": "諦。燕語鶯啼闡妙機。新水漲溪魚影密。宿雲歸洞日",
    "X70n1396_002:0589a19": "光微。祇將一默酬知己。是不是兮非不非。",
    "X70n1396_002:0589a20": "世路從茲不轉頭。髼鬆寒拾我同儔。玄珠自是無心",
    "X70n1396_002:0589a21": "得。黠慧徒然盡力求。困臥饑飱消歲月。花開葉落認",
    "X70n1396_002:0589a22": "春秋。可憐貪利貪名者。一個狂心百樣憂。",
    "X70n1396_002:0589a23": "法門無量愧無成。玉兔金烏昃又盈。對境時時消妄",
    "X70n1396_002:0589a24": "念。有身日日厭浮生。山深樹密招提靜。路轉溪回略",
    "X70n1396_002:0589b01": "彴橫。像教顛危在今日。更誰來話道中情。",
    "X70n1396_002:0589b02": "烟霞鎻翠接天濃。疑與人間路不通。寂爾忘言超物",
    "X70n1396_002:0589b03": "外。怡然適性樂某中。祖燈燦燦真堪續。教網重重未",
    "X70n1396_002:0589b04": "易窮。霜狖一聲溪月白。此情非異亦非同。",
    "X70n1396_002:0589b05": "老我林泉喜陪佳。曾將行李客京華。塵緣此去終無",
    "X70n1396_002:0589b06": "慮。生計年來漸有涯。夾徑長高烏竹筍。滿池開遍白",
    "X70n1396_002:0589b07": "蓮花。日沉歸鳥翻身急。獨倚柴門看落霞。",
    "X70n1396_002:0589b08": "鳥不&#;花事悄然。一輪白日掛青天。戒規末學論持",
    "X70n1396_002:0589b09": "犯。道合中庸絕正偏。凝碧寒泉甜似蜜。揉藍細草軟",
    "X70n1396_002:0589b10": "如氈。下方寒暑多遷變。門外青松知幾年。",
    "X70n1396_002:0589b11": "褒貶春秋自魯丘。賢才不肖筆端收。人亡金谷貪方",
    "X70n1396_002:0589b12": "息。路極烏江心未休。青塚霜凝千古怨。後庭華落幾",
    "X70n1396_002:0589b13": "多愁。莫來咲我論時事。偶把浮言對俗儔。",
    "X70n1396_002:0589b14": "不用尋幽遠色聲。遁形何事要馳名。過山明月元無",
    "X70n1396_002:0589b15": "意。出岫浮雲豈有情。覧鏡滿頭霜雪白。看經兩眼眩",
    "X70n1396_002:0589b16": "花生。燒殘榾柮和衣睡。一覺起來天大明。",
    "X70n1396_002:0589b17": "春暮山深花木香。咿嗚桐角閙村鄉。晴潭波暖魚遊",
    "X70n1396_002:0589b18": "躍。古樹枝高蔓引長。終日獨看松頂鶴。百年誰悟草",
    "X70n1396_002:0589b19": "頭霜。閒思往古英豪事。總屬人間夢一場。",
    "X70n1396_002:0589b20": "愛欲沉迷顯異殊。未蠲諸漏總凡夫。四生有想情多",
    "X70n1396_002:0589b21": "惑。萬事無心貴一愚。秦世長城空萬里。漢宮細柳謾",
    "X70n1396_002:0589b22": "千株。時中若欲知三業。舉目頻看地獄圖。",
    "X70n1396_002:0589b23": "佛祖遺風亦懶追。千差萬別亦忘之。休言已得未為",
    "X70n1396_002:0589b24": "得。不立長期與短期。眾水咸歸東畔海。羣芳先發向",
    "X70n1396_002:0589c01": "陽枝。八紘雲淨天如洗。一句明明舉向誰。",
    "X70n1396_002:0589c02": "暗室清天了了然。全歸寂滅樂三禪。可憐俗子求長",
    "X70n1396_002:0589c03": "壽。却問仙翁學妙玄。陋巷簞瓢閒境界。畵堂歌管業",
    "X70n1396_002:0589c04": "因緣。一溪流水年年綠。只麼如如傲聖賢。",
    "X70n1396_002:0589c05": "茫茫三界轉車輪。隨力資持養幻身。數顆芋煨經宿",
    "X70n1396_002:0589c06": "火。一瓶茶煑去年春。深棲禪定蒲龕穩。重寫經題貝",
    "X70n1396_002:0589c07": "葉新。羅什廣翻三藏教。清名高譽藹姚秦。",
    "X70n1396_002:0589c08": "方便門開悟有由。衣珠未顯可言休。屠龍得角真堪",
    "X70n1396_002:0589c09": "羨。鑽燧逢烟正好求。數片山雲沉晚照。一潭野水泛",
    "X70n1396_002:0589c10": "輕鷗。世間不見蓬萊客。海上空聞有寶洲。",
    "X70n1396_002:0589c11": "置身高在半雲霄。回首下方人境遙。蓮漏水澄蟾影",
    "X70n1396_002:0589c12": "墮。石樓風細磬聲消。夙緣會遇非今日。往事思量似",
    "X70n1396_002:0589c13": "昨朝。一味埋頭且憨睡。世人嫌我太清寥。",
    "X70n1396_002:0589c14": "枕石眠雲仰看松。從來佛法自流東。閒情祇把詩消",
    "X70n1396_002:0589c15": "遣。妙道難將理性窮。依約天花飛木末。丁東簷鐸響",
    "X70n1396_002:0589c16": "空中。寄言役役閻浮客。莫用機心輥業風。",
    "X70n1396_002:0589c17": "著意馳求萬里遙。得來元不隔絲毫。法門廣大含諸",
    "X70n1396_002:0589c18": "有。祖道衰微賴我曹。宗立五家元氣在。航浮一葦浪",
    "X70n1396_002:0589c19": "頭高。參玄未具超宗眼。渾似夜行披錦袍。",
    "X70n1396_002:0589c20": "一嘯風生拍手歸。谷人相答樂熈怡。細看秋月寒山",
    "X70n1396_002:0589c21": "句。祇有天台拾得知。境入靜時山始好。橋逢斷處路",
    "X70n1396_002:0589c22": "方危。窮通已定宜安分。不見當年薦福碑。",
    "X70n1396_002:0589c23": "雲林一入不知年。深羨孤標出世賢。雲葉亂堆簷外",
    "X70n1396_002:0589c24": "地。漚華輕弄水中天。柴門長掩緣無客。紙閣重糊為",
    "X70n1396_002:0590a01": "惜烟。短髮任從頭上白。寒溫動靜體安然。",
    "X70n1396_002:0590a02": "等觀塵世一蘧蘆。名上凌烟不足圖。馬為路遙知力",
    "X70n1396_002:0590a03": "乏。草因霜重見心枯。渴來任掬清泉飲。客至曾無熟",
    "X70n1396_002:0590a04": "炙呼。獨倚柴門發清嘯。躡雲歸與應真俱。",
    "X70n1396_002:0590a05": "山寒終日懶開門。至理深明不用論。落落明珠還合",
    "X70n1396_002:0590a06": "浦。滔滔逝水絕歸源。破裘重補經三紀。鈍钁深鋤自",
    "X70n1396_002:0590a07": "一村。偏愛春風無揀擇。堦前依舊長苔痕。",
    "X70n1396_002:0590a08": "默坐柴床絕所依。眼前物物契真機。莓苔自裹生香",
    "X70n1396_002:0590a09": "樹。松露時沾壞色衣。石鏬泉甘茶味足。雲根上淺蕨",
    "X70n1396_002:0590a10": "苗微。雙雙白鷲衝烟去。一曲樵歌送落暉。",
    "X70n1396_002:0590a11": "松徑逢人懶問名。徘徊無語立溪亭。遇飢只煑山中",
    "X70n1396_002:0590a12": "石。遮眼閒看案上經。翠竹每逢丹鳳宿。碧潭深貯老",
    "X70n1396_002:0590a13": "龍靈。炎凉毀譽時時別。惟有青山今古青。",
    "X70n1396_002:0590a14": "曠劫靈機挽得回。大千沙界一塵該。手招明月歸茅",
    "X70n1396_002:0590a15": "屋。衲捲寒雲坐石臺。雪點梅腮供冷咲。日烘柳眼帶",
    "X70n1396_002:0590a16": "青開。洞然一片真如境。清淨願深今復來。",
    "X70n1396_002:0590a17": "曲曲斜斜門外路。東西南北總相通。三重玄要毋勞",
    "X70n1396_002:0590a18": "舉。五位君臣不借功。一徑落花春雨過。滿山啼鳥夕",
    "X70n1396_002:0590a19": "陽紅。何人更問菴中事。憶殺當年個懶融。",
    "X70n1396_002:0590a20": "石老松枯境寂然。折旋俯仰紀前言。慢幢岌嶪摧真",
    "X70n1396_002:0590a21": "智。業海煎熬喪本源。當制無鈎狂性象。須防得樹縱",
    "X70n1396_002:0590a22": "情猿。頓空諸有超三際。高揖清風下竹軒。",
    "X70n1396_002:0590a23": "一天清露冷禪衣。吟斷殘鐘思轉微。百舌忉忉醒客",
    "X70n1396_002:0590a24": "夢。杜鵑怛怛勸人歸。堦前苔蘚高低綠。門外楊花上",
    "X70n1396_002:0590b01": "下飛。滿眼綠陰春又過。是誰格外透玄機。",
    "X70n1396_002:0590b02": "綿密工夫不計程。森羅萬象伴閒情。下方地傑蛟龍",
    "X70n1396_002:0590b03": "遁。午夜天寬斗柄橫。東土人心多忽忽。西來祖意自",
    "X70n1396_002:0590b04": "明明。藏鋒寶劒光如日。幾度紅爐煉得成。",
    "X70n1396_002:0590b05": "同迷五濁寔堪悲。濟濟緇流貴寶之。苦行一生堪上",
    "X70n1396_002:0590b06": "傳。清名千古勝刊碑。汲深綆短徒勞力。水到渠成自",
    "X70n1396_002:0590b07": "有時。祖道騰芳在今日。令人樹下憶楊岐。",
    "X70n1396_002:0590b08": "獲叨斯教足優游。不用歡兮不用愁。對境靜心觀化",
    "X70n1396_002:0590b09": "理。逢人無口問來由。乳麋逐母眠花下。松鼠呼兒上",
    "X70n1396_002:0590b10": "樹頭。懶瓚當年機欠密。天書來往幾時休。",
    "X70n1396_002:0590b11": "林邊閒想昔時人。巇嶮途中要立身。覇顯功勛慚管",
    "X70n1396_002:0590b12": "晏。縱橫事業耻儀秦。生前和祿隨陽燄。死後聲名等",
    "X70n1396_002:0590b13": "隙塵。四海五湖流浪客。至今知假不知真。",
    "X70n1396_002:0590b14": "近來四大喜調和。老我無心閒轉多。竹戶經年長自",
    "X70n1396_002:0590b15": "閉。岳僧昨日忽相過。春茶旋種菴前地。秋豆先收隴",
    "X70n1396_002:0590b16": "下坡。任汝功名賤如土。掉頭不買柰吾何。",
    "X70n1396_002:0590b17": "六戶虗閒夜不扄。孤燈耿耿徹昏冥。宗風未墜思諸",
    "X70n1396_002:0590b18": "祖。詩句重吟憶二靈。鐘斷月樓人已定。猿啼霜樹夢",
    "X70n1396_002:0590b19": "初醒。曉來撥雪尋行徑。自折山梅插瓦瓶。",
    "X70n1396_002:0590b20": "世道如斯念合忘。世情厭我苦韜藏。自空五蘊離諸",
    "X70n1396_002:0590b21": "病。不把千金換一方。對眾拈花迦葉咲。迷頭認影若",
    "X70n1396_002:0590b22": "多狂。有為總是忙邊事。事到無為總不忙。",
    "X70n1396_002:0590b23": "結屋高崖轉步慳。翛然四壁夜無關。門前山在春長",
    "X70n1396_002:0590b24": "在。門裏人閒景亦閒。風掠枝頭花片墜。雪消谷口水",
    "X70n1396_002:0590c01": "聲還。終年居此應無愧。大道不離方寸間。",
    "X70n1396_002:0590c02": "安樂窩中早授方。要知貧富總虗忙。忙中境界須臾",
    "X70n1396_002:0590c03": "過。靜裏光陰分外長。紅日影浮青嶂淡。紫霞光聚紺",
    "X70n1396_002:0590c04": "天凉。山林自可傲朝市。繞屋松蘿滴翠香。",
    "X70n1396_002:0590c05": "我本田夫今釋子。我師門戶大慈悲。一齋麤守精神",
    "X70n1396_002:0590c06": "爽。雜念不生情性怡。谿柳經霜辭故葉。山花得雨長",
    "X70n1396_002:0590c07": "新枝。會來萬法皆同轍。是聖是凡休遠之。",
    "X70n1396_002:0590c08": "未悟權分愚與賢。悟時無後亦無先。華池歸去定何",
    "X70n1396_002:0590c09": "日。布衲披來不計年。卜舍自甘隣虎豹。滿朝誰肯棄",
    "X70n1396_002:0590c10": "貂蟬。有時更上磐陀石。極目塵寰一惘然。",
    "X70n1396_002:0590c11": "門外浮雲任去留。法無定法不須愁。行藏林下有龜",
    "X70n1396_002:0590c12": "鑑。興廢人間等蜃樓。飯罷欠伸閒皷腹。寒來兀坐只",
    "X70n1396_002:0590c13": "蒙頭。黃金白玉成何事。日不休兮夜不休。",
    "X70n1396_002:0590c14": "望斷斜陽憶故鄉。淹留塵世十年強。當時不下菩提",
    "X70n1396_002:0590c15": "種。今日豈聞薝蔔香。暗長竹梢高透屋。新栽松樹已",
    "X70n1396_002:0590c16": "過墻。月沉後夜誰相委。數點山螢照草堂。",
    "X70n1396_002:0590c17": "等觀大地度流年。行亦禪兮坐亦禪。堪愛四山塵絕",
    "X70n1396_002:0590c18": "點。何妨一室靜蕭然。洗盆換水梳堯韮。掃石焚香禮",
    "X70n1396_002:0590c19": "竺仙。彼彼光明看得破。槃中落落寶珠圓。",
    "X70n1396_002:0590c20": "亭亭修竹護禪關。未許白雲來借閒。岩下古松青不",
    "X70n1396_002:0590c21": "減。天邊飛鳥倦知還。追贒有愧慵歸社。老我無心別",
    "X70n1396_002:0590c22": "買山。今日不圖明日計。火風分散霎時間。",
    "X70n1396_002:0590c23": "揚鞭舉棹去紛然。不為名牽即利牽。百歲光陰過瞬",
    "X70n1396_002:0590c24": "息。一生心力事他緣。豁然悟鏡頭元在。倏爾昏來鳥",
    "X70n1396_002:0591a01": "落弦。澗草山花渾似錦。是誰來此立峯前。",
    "X70n1396_002:0591a02": "參罷歸來事宛然。了無一點世情牽。梵音續續終三",
    "X70n1396_002:0591a03": "皷。清夢頻頻到五天。鐵鉢飯香霜下稻。砂鍋茶煑石",
    "X70n1396_002:0591a04": "根泉。龐眉道者來相訪。學海瀾翻語入玄。",
    "X70n1396_002:0591a05": "亂山平處夕陽多。抱子黃猿入翠蘿。品字柴頭伴岑",
    "X70n1396_002:0591a06": "寂。一尋拄杖共漚和。喜無俗子喧孤定。時有樵人唱",
    "X70n1396_002:0591a07": "短歌。瞥爾情生機智隔。纖塵瑕纇早揩磨。",
    "X70n1396_002:0591a08": "光明性海渺無涯。尺本無添寸又加。為道了無寒暑",
    "X70n1396_002:0591a09": "變。尋師寧憚路途賒。情迷自用分高下。理在何須辨",
    "X70n1396_002:0591a10": "正邪。堪咲舊時行履別。會來萬法即吾家。",
    "X70n1396_002:0591a11": "終朝兀坐似癡呆。無倚無依實暢哉。白髮滿頭難再",
    "X70n1396_002:0591a12": "黑。青春過眼易重來。燕辭社去如相約。蜂為花忙似",
    "X70n1396_002:0591a13": "有媒。未盡餘齡隨所住。天真佛不假蓮胎。",
    "X70n1396_002:0591a14": "雨餘絕頂晚生凉。一種襟懷孰較量。寂寂空山轉青",
    "X70n1396_002:0591a15": "碧。茫茫塵世幾興亡。逢人資舊傷時異。顧影臨風坐",
    "X70n1396_002:0591a16": "夜長。誰證無師無漏智。忽來一陣白蓮香。",
    "X70n1396_002:0591a17": "茅櫩蕭洒挹溪濵。禪罷搜玄妙入神。流水廣談空諦",
    "X70n1396_002:0591a18": "義。青山頓顯舍那身。烟雲雜沓如排陣。日月流行似",
    "X70n1396_002:0591a19": "轉輪。茅舍入深應有路。不須重問採樵人。",
    "X70n1396_002:0591a20": "天晴拂曉啟巖扉。糝糝霜華帶葉飛。時至理彰雖有",
    "X70n1396_002:0591a21": "待。功成名遂合知機。張翰豈是思蓴去。陶令休言為",
    "X70n1396_002:0591a22": "菊歸。可止可行人不薦。大都是處却成非。",
    "X70n1396_002:0591a23": "日出扶桑觸處紅。三千剎海體元同。菴摩羅果無生",
    "X70n1396_002:0591a24": "智。優鉢曇花畢竟空。倒握龜毛酬至化。高提兔角振",
    "X70n1396_002:0591b01": "宗風。一聲啼鳥春光裏。何處是西何處東。",
    "X70n1396_002:0591b02": "同中有異異中同。六用門頭具變通。頓發辨才瓶瀉",
    "X70n1396_002:0591b03": "水。不留朕迹月行空。定回衣濕蕉花露。吟就詩清竹",
    "X70n1396_002:0591b04": "葉風。入佛入魔俱莫問。太平無象孰論功。",
    "X70n1396_002:0591b05": "祖師遺韻難輕擬。六十九篇消性情。甘自守愚全素",
    "X70n1396_002:0591b06": "節。從他尚巧耀虗名。久長受用貧邊得。安樂工夫拙",
    "X70n1396_002:0591b07": "處成。此理明明亘今古。黃河知是幾番清。",
    "X70n1396_002:0591b08": "題跋",
    "X70n1396_002:0591b09": "跋高峯和尚書(中有清虀白飯之語)",
    "X70n1396_002:0591b10": "天目和尚振法道於斯世。其如輝暗之燈與。今觀書",
    "X70n1396_002:0591b11": "帖。初無爾疆我界之語。警訓之辭。凜然在耳。窄菴首",
    "X70n1396_002:0591b12": "座珍藏之久。一日持以示余。需語于後。噫。幸好一分",
    "X70n1396_002:0591b13": "白飯。何必糝以薑椒。",
    "X70n1396_002:0591b14": "蕳翁方山和尚書",
    "X70n1396_002:0591b15": "安洲遇維那持蕳翁方山和尚遺墨。求一語于後。噫。",
    "X70n1396_002:0591b16": "二大老只為慈悲故。未免口裏水漉漉地。余又豈可",
    "X70n1396_002:0591b17": "推波助瀾。合掌加額。卷而還之。",
    "X70n1396_002:0591b18": "空中和尚語",
    "X70n1396_002:0591b19": "山中樵唱。雲頂流毒。謂之有語成謗訕。謂之無語須",
    "X70n1396_002:0591b20": "細讀。石火電光。醍醐毒藥。具眼者辨取。",
    "X70n1396_002:0591b21": "古田和尚答無則和尚語",
    "X70n1396_002:0591b22": "古人見父師手澤。如侍嚴詔。況酬答叔父書帖乎。焚",
    "X70n1396_002:0591b23": "香拜觀。憫念世間饑苦。一日只作一日計。慈悲深廣。",
    "X70n1396_002:0591b24": "了達夢幻。規訓凜然。成藏主既能珍藏。非惟寶其翰",
    "X70n1396_002:0591c01": "墨。當敬思而奉持。其或言外有聞。則受用又無窮矣。",
    "X70n1396_002:0591c02": "臨終示眾",
    "X70n1396_002:0591c03": "大凡參學之士。須要信得及行得力。大事未明。如喪",
    "X70n1396_002:0591c04": "考妣。堅持淨戒。一心向道。古人正因出家。正因行脚。",
    "X70n1396_002:0591c05": "為生死事大。無常迅速。廢寢忘飱。如救頭然。奚暇閒",
    "X70n1396_002:0591c06": "情。遊山翫水。奔名逐利。汩沒塵勞。今人口頭雖說參",
    "X70n1396_002:0591c07": "禪。心裏全不肯做。遞相沿襲。與之俱化。瞞人自瞞。大",
    "X70n1396_002:0591c08": "不濟事。如斯等輩。真可憐憫。須是放下世緣。一切處",
    "X70n1396_002:0591c09": "一切時。舉起個話頭。密密參究。今生便要決斷。料想",
    "X70n1396_002:0591c10": "不由別人。但退步就己。用真實工夫。一提提起。一覷",
    "X70n1396_002:0591c11": "覷破。更無絲毫為障為礙。大丈夫一刀兩段。豈肯死",
    "X70n1396_002:0591c12": "於語下乎。且道。者個是死語耶。活語耶。明眼人前。切",
    "X70n1396_002:0591c13": "忌錯舉。",
    "X70n1396_002:0591c14": "遺誡",
    "X70n1396_002:0591c15": "汝等出家。當行出家之行。當念四恩難報。信施難消。",
    "X70n1396_002:0591c16": "努力以道為重。不可虗度時光。常住十方僧物。為老",
    "X70n1396_002:0591c17": "病故。毋得競爭人我。增長無明。闘搆是非。戒之慎之。",
    "X70n1396_002:0591c18": "來日煩眾新戒。早為焚化。不須剃頭。不用洗浴。一爐",
    "X70n1396_002:0591c19": "猛火。千足萬足。",
    "X70n1396_002:0591c20": "辭世現成句子。不妨舉似。虗空撲落。須彌起舞。",
    "X70n1396_002:0591c22": "妙明真覺無見覩和尚住華頂善興禪寺語錄卷下",
    "X70n1396_002:0592a03": "無見覩和尚塔銘(并序)",
    "X70n1396_002:0592a05": "天台山景德國清禪寺佛真文懿大師曇噩撰",
    "X70n1396_002:0592a06": "至元大德間。無見覩禪師。以方山寶公之道唱東南。",
    "X70n1396_002:0592a07": "於是天下英儁之儔。高潔之侶。雄豪魁傑之士聞其",
    "X70n1396_002:0592a08": "風而神馳。覯其跡而心服。莫不雜肩屩足。忍饑渴。冐",
    "X70n1396_002:0592a09": "寒暑。形駢影屬。以趨座下。禪師則煦之嫗之。又從而",
    "X70n1396_002:0592a10": "呵怒之。憑之凌之。又從而撫矜之。飛而上則繒繳之。",
    "X70n1396_002:0592a11": "走而下則網罟之。吾惟其得而已。於弋[木*豕]之勤奚恤。",
    "X70n1396_002:0592a12": "金之鍛也器成。木之斵也材就。宜其棄榮華而甘澹",
    "X70n1396_002:0592a13": "泊。黜聰明而返淳朴。靡然而就弟子之列。莫之牴牾",
    "X70n1396_002:0592a14": "也。禪師諱先覩。字無見。姓葉氏。世為天台仙居顯族。",
    "X70n1396_002:0592a15": "以宋之咸淳乙丑五月六日生。　皇之元統甲戌五",
    "X70n1396_002:0592a16": "月二日卒。壽七十。臘五十。即以卒之九日茶毗。而瘞",
    "X70n1396_002:0592a17": "其舍利塔於寺之西偏五十步。嗚呼。禪師其果亡乎。",
    "X70n1396_002:0592a18": "其有不可亡者乎。禪師資性秀頴。幼絕腥醲。嗜讀書。",
    "X70n1396_002:0592a19": "過目成誦。父母素期以儒業起家。會沙門東州善公",
    "X70n1396_002:0592a20": "者。過而識之曰。此法器。宜毋滯鄉里。率敬信善許諾。",
    "X70n1396_002:0592a21": "逮冠從古田垕和尚。薙染於郡之天寧。既具戒俾歸",
    "X70n1396_002:0592a22": "侍司。尤旦夕以此道加策進。禪師即事徧參。見藏室",
    "X70n1396_002:0592a23": "珍公於天封。方山寶公於瑞岩西菴。而往來二公間。",
    "X70n1396_002:0592a24": "雖有所契。未臻其極。遂築室華頂。精苦自勵。一日作",
    "X70n1396_002:0592b01": "務次。渙然發省。平生凝滯。當下氷釋。乃走西菴呈所",
    "X70n1396_002:0592b02": "解。山以偈印之。辭還峯頂。山不能留也。且華頂之勝。",
    "X70n1396_002:0592b03": "自智者顗大寂韶高菴悟諸鉅公。以徽名懿德賁泉",
    "X70n1396_002:0592b04": "石。而天子之尊。王公將相之貴。必詔問法要。躬禮慈",
    "X70n1396_002:0592b05": "容。日馳軺騁。驛致香幣。使者冠葢旁午。然其地高寒",
    "X70n1396_002:0592b06": "幽僻。人莫能久處。惟禪師一坐四十年。足未嘗輒閱",
    "X70n1396_002:0592b07": "戶限。其拈提開示勘辨之辭。頌偈蕳牘之筆。誠般若",
    "X70n1396_002:0592b08": "之餘膏。涅槃之賸馥也。方近騰遠播。雖販夫竈婦之",
    "X70n1396_002:0592b09": "愚。入之耳而出之口。猶將薰其風裁。飱其義味。況虗",
    "X70n1396_002:0592b10": "靈之器。警拔之機。神領意會其妙於文身句身之表",
    "X70n1396_002:0592b11": "乎。故錄而集之。以貽永久。茲不復一二贅舉。其妙明",
    "X70n1396_002:0592b12": "真覺之號。寂光之塔。葢　上所賜也。銘曰。",
    "X70n1396_002:0592b13": "華頂之峯。嶄絕空碧。下闞滄溟。澒洞潮汐。如楞伽于",
    "X70n1396_002:0592b14": "海中。佛徇機而遊入。誕闡教乘。曰心曰識。識乃心之",
    "X70n1396_002:0592b15": "資。心乃識之質。三界宛爾而存。萬法樅然而立。心於",
    "X70n1396_002:0592b16": "三界其本。識於萬法其迹。苟本泯而迹亡。肆識空而",
    "X70n1396_002:0592b17": "心寂。達磨西來弗作而述。子孫詵詵虎丘孔碩。茲無",
    "X70n1396_002:0592b18": "見之是承。透金圈而吞栗棘。楞伽之指于焉以塞。達",
    "X70n1396_002:0592b19": "磨之傳于焉以得。斯華頂於世間獨崢嶸而高出。",
    "X70n1396_002:0592b23": "會得西菴轉身句。十方世界無蹲坐處。四十餘年華",
    "X70n1396_002:0592b24": "頂峯。雖不下山教化眾生。而道行世間。雖不開談玄",
    "X70n1396_002:0592c01": "之口。而話在諸方。門人集此錄。刻舟記劍耳。閱是錄",
    "X70n1396_002:0592c02": "者。謂此是法語小參偈頌。夏蟲不可與語氷。住天台",
    "X70n1396_002:0592c03": "萬年法弟了達題。",
    "X70n1396_002:0592c07": "佩聵祖無口刀。大坐華頂一峯。戒檢精嚴。機語深穩。",
    "X70n1396_002:0592c08": "有回石頭不下釣魚山風軌。無見之見由是洞然明",
    "X70n1396_002:0592c09": "白。謂余不信。試以此錄驗焉。",
    "X70n1396_002:0592c10": "元統閼逢閹茂八月上吉。雙徑山主元叟行端跋。",
    "X70n1396_002:0592c13": "無見覩和尚語錄跋",
    "X70n1396_002:0592c15": "當胡元之末。中華法道尚盛于吳浙間。知識輩出。各",
    "X70n1396_002:0592c16": "踞雄席。交振化聲。時無見覩公高遁天台華頂。四十",
    "X70n1396_002:0592c17": "年影不出山。中峰本公菴居天目。諸方爭請而不應。",
    "X70n1396_002:0592c18": "道風並峻。敻古鮮儔。以故天下指為二甘露門。湖海",
    "X70n1396_002:0592c19": "玄學之士。嚮風趨慕。只恐其後。至我日域求法之侶。",
    "X70n1396_002:0592c20": "莫不航海梯山。願一瞻禮。吁。道德感人乃如是耶。逮",
    "X70n1396_002:0592c21": "乎明季。諸家法脉悉皆斷絕。唯有二翁雲仍繩繩如",
    "X70n1396_002:0592c22": "綫。得非源遠而流長者乎。余嘗憾中峯廣錄梓行已",
    "X70n1396_002:0592c23": "久。獨無見語要未見傳世。殊為缺典。頃撿續藏中。獲",
    "X70n1396_002:0592c24": "睹其錄。正如陰晦長夜忽見夜光之珠。其喜可勝言",
    "X70n1396_002:0593a01": "哉。且其語簡古超邁。足以開發學者。及閱山居諸篇。",
    "X70n1396_002:0593a02": "一皆從真參實踐中渾然流出。固非韻人高士可以",
    "X70n1396_002:0593a03": "擬厥萬一者也。亟宜綉梨以垂將來。倘樂道忘勢頂",
    "X70n1396_002:0593a04": "門具眼者覽之。焉得不重為至寶歟。",
    "X70n1396_002:0593a05": "旹延寶甲寅歲仲夏月。後學峩山沙門道澄月潭和。",
    "X70n1396_002:0593a06": "南敬跋。"
}