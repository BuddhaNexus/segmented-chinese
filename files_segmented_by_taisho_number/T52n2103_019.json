{
    "T52n2103_019:0231b07": "廣弘明集卷第十九",
    "T52n2103_019:0231b09": "大唐西明寺沙門釋道宣撰",
    "T52n2103_019:0231b10": "法義篇第四之二",
    "T52n2103_019:0231b11": "內典序　齊沈約齊皇太子解講疏　沈",
    "T52n2103_019:0231b12": "約齊竟陵王發講疏(并頌)　沈約齊竟",
    "T52n2103_019:0231b13": "陵王解講疏(二首)　沈約與荊州隱士劉",
    "T52n2103_019:0231b14": "虬書(三首)　齊竟陵王請梁祖講金字",
    "T52n2103_019:0231b15": "波若啟(并答往反六首)　梁皇太子綱述御講波若",
    "T52n2103_019:0231b16": "序　梁陸雲敘御講波若義　梁蕭子顯",
    "T52n2103_019:0231b17": "謝御講波若竟啟　梁皇太子內典序",
    "T52n2103_019:0231b18": "沈約　奉齊司徒竟陵王教作",
    "T52n2103_019:0231b19": "尚矣哉群生之始也。義隱三藏之外。事非二",
    "T52n2103_019:0231b20": "乘所窺。自並識達同奔隨緣受業。人天異軌",
    "T52n2103_019:0231b21": "翱動殊貫。苦樂翻回愚智相襲。莫不宅火輪",
    "T52n2103_019:0231b22": "鶩擬焰飈遷。以寸陰之短晷。馳永劫之遙路。",
    "T52n2103_019:0231b23": "精靈起伏萬緒千名。如來發源恒品。蓋亦含",
    "T52n2103_019:0231b24": "生之一至於並首爭馳。斯固未或異也。至於",
    "T52n2103_019:0231b25": "覆簣無始之初成功短籌之末。塗遙業遠妙",
    "T52n2103_019:0231b26": "軫遐長。累明積慧靈覺獨曉。巨相四八照曜",
    "T52n2103_019:0231b27": "於大千。尊法二九苞籠乎無外。六度之業既",
    "T52n2103_019:0231b28": "深十力之功自遠。濟物以權降魔匪力。妙法",
    "T52n2103_019:0231b29": "輪轉甘露啟霏。舟輿六趣津梁五道。登四衢",
    "T52n2103_019:0231c01": "之長陌。由一乘之廣路。斯既事盈方等義",
    "T52n2103_019:0231c02": "滿神宮。逮于大權恊化對揚宗極。徇物兆",
    "T52n2103_019:0231c03": "於慈悲。亡身著于非已。行符四等道昇十",
    "T52n2103_019:0231c04": "地。若乃靈性特達得自懷抱。神功妙力無待",
    "T52n2103_019:0231c05": "學成。孤策獨騖莫知所限。結習紛綸一隨理",
    "T52n2103_019:0231c06": "悟。又有捐情屏慮身心靡欲。厭生死之長勤。",
    "T52n2103_019:0231c07": "眷寂滅而投軫。遙然自得漏累煙銷。且津心",
    "T52n2103_019:0231c08": "適道功非一業。雖會理共源而萌情或異。是",
    "T52n2103_019:0231c09": "故高心邈行分路同趨。忘懷屏欲殊塗一致。",
    "T52n2103_019:0231c10": "或草礫身體投骸林澤。內亡形相外馴兕虎。",
    "T52n2103_019:0231c11": "或坐臥行立迹不違眾。禪業定門造次無爽。",
    "T52n2103_019:0231c12": "安忍與金石同固。戒行與寶珠等色。雖秋禽",
    "T52n2103_019:0231c13": "季至春鮪時登。而耿介長蔬。忡怛在念妙迹",
    "T52n2103_019:0231c14": "匪遐。神塗密邇有悟必通。由之斯至。故能",
    "T52n2103_019:0231c15": "藉智探虛乘心照理。區區懷抱融然靡執。俱",
    "T52n2103_019:0231c16": "處三界獨與神遊。包括四天卷舒萬劫。聞片",
    "T52n2103_019:0231c17": "義而陟道場。受一言而昇彼岸。長夜未開心",
    "T52n2103_019:0231c18": "關自曉。淹迴聖迹寢息神光。既負槖以從師。",
    "T52n2103_019:0231c19": "亦栖林以綜業。足蹈慧門學通龍藏。妙吼遐",
    "T52n2103_019:0231c20": "徹鸞音自遠。若夫叉跪運心期誠匪迹。而導",
    "T52n2103_019:0231c21": "達神功照啟未悟。唱說之美義兼在斯。暨九",
    "T52n2103_019:0231c22": "土殊風八方舛俗。遊化所苞事出弘獎。皆足",
    "T52n2103_019:0231c23": "以遷光淨域登儀寶地。並黜華剪飾破愛辭",
    "T52n2103_019:0231c24": "親。鼓枻無生之流。方軌俗表之路。固已千佛",
    "T52n2103_019:0231c25": "摩頂七住齊功。至夫清信士女植緣曠劫。雖",
    "T52n2103_019:0231c26": "復容服未改而戒德內弘。瞻毘耶而聳轡。望",
    "T52n2103_019:0231c27": "波斯而迴軫駕四禪之眇眇。泛八解之悠悠。",
    "T52n2103_019:0231c28": "若乃十號尊崇三達靡礙。雖法身非有而常",
    "T52n2103_019:0231c29": "住在躬。能仁權迹四門。既非悟道之始假滅",
    "T52n2103_019:0232a01": "雙樹。寧有薪盡之窮。而天人瞻慕髣髴興情。",
    "T52n2103_019:0232a02": "彫金範玉圖容寫狀。靈儀炫日寶剎臨雲。或",
    "T52n2103_019:0232a03": "役鬼神之功。或資髓腦之力。製非人匠寶以",
    "T52n2103_019:0232a04": "合成。莫不龍章八采瓊華九色。至乃齒髮傳",
    "T52n2103_019:0232a05": "靈衣履遺證。聖迹彪炳日煥於閻浮。神光陸",
    "T52n2103_019:0232a06": "離星繁於淨域。若乃乘此直心推誠闇往。則",
    "T52n2103_019:0232a07": "半息可追一念斯至。感降參差雲霏霧委。此",
    "T52n2103_019:0232a08": "又照被象譯輝映縑圖。夫秉牘書事其流已",
    "T52n2103_019:0232a09": "遠蓋所以彪著往迹煥述遐聲。雖篆籀異文胡",
    "T52n2103_019:0232a10": "華殊則。至於叶暢心靈抑揚訓義。固亦內外",
    "T52n2103_019:0232a11": "同規人神一揆。墳典丘索域中之史策。本起",
    "T52n2103_019:0232a12": "下生方外之紀傳。統而為言未始或異也。而",
    "T52n2103_019:0232a13": "經記繁廣條流舛散。一事始末帙理卷分。或詞",
    "T52n2103_019:0232a14": "義離斷。或文字互出。甫涉後條已昧前覽。尋",
    "T52n2103_019:0232a15": "源討流未知攸適。雖精理瑩心止乎句偈。而",
    "T52n2103_019:0232a16": "初悟始學致惑者多。且中外群聖咸載訓典。",
    "T52n2103_019:0232a17": "雖教有殊門而理無異趣。故真俗兩書遞相",
    "T52n2103_019:0232a18": "扶獎。孔發其端釋窮其致。撒網去綱仁惠斯",
    "T52n2103_019:0232a19": "在。變民遷俗宜以漸至。精麁抑引各有由然。",
    "T52n2103_019:0232a20": "是故曲辯情靈栖心妙典。伏膺空有之說。博",
    "T52n2103_019:0232a21": "綜兼忘之書。該括群流集成茲典。事以例分",
    "T52n2103_019:0232a22": "義隨理合。功約悟廣莫尚於斯。可以理求證",
    "T52n2103_019:0232a23": "成妙果。若乃載司南之車猶稱靡惑。服四照",
    "T52n2103_019:0232a24": "之草得用不迷。況乎六馬同鑣萬流共貫。日",
    "T52n2103_019:0232a25": "月經天方斯未已。河海帶地夫豈足云。蓋入",
    "T52n2103_019:0232a26": "道之筌蹄。群生有悟於此也。",
    "T52n2103_019:0232a27": "南齊皇太子解講疏沈約",
    "T52n2103_019:0232a28": "皇太子。以建元四年四月十五日。集大乘望",
    "T52n2103_019:0232a29": "僧於玄圃園。安居寶池禁苑。皆充供具珍臺",
    "T52n2103_019:0232b01": "綺榭。施佛及僧。振玄音於六霄。暢微言於",
    "T52n2103_019:0232b02": "永劫。三達宣其妙果。十住贊其祥緣。踐二",
    "T52n2103_019:0232b03": "氣而業昇離九旬而功就。暨七月既望乃敬",
    "T52n2103_019:0232b04": "捨寶軀。爰及輿冕自纓以降凡九十九物。願",
    "T52n2103_019:0232b05": "以此力普被幽明。帝室有嵩華之固。蒼黔享",
    "T52n2103_019:0232b06": "仁壽之福。若有淪形苦海。得隨理悟。墜體翱",
    "T52n2103_019:0232b07": "塗不遠斯復。十方三世咸證伊言。茲誓或褰",
    "T52n2103_019:0232b08": "無取正覺。",
    "T52n2103_019:0232b09": "齊竟陵王發講疏(并頌)沈約",
    "T52n2103_019:0232b10": "大矣哉妙覺之為妙也。無相非色空不可極。",
    "T52n2103_019:0232b11": "而立言垂訓以汲引為方。慈波慧水雖可溉。",
    "T52n2103_019:0232b12": "而莫知其源者也。靈篇寶籍遠採龍藏。蓋無",
    "T52n2103_019:0232b13": "得而言焉。至于義指天山之表文隱交河之",
    "T52n2103_019:0232b14": "外。又非斷籌所能算也。逮于祇樹菴園之妙",
    "T52n2103_019:0232b15": "吼四諦一乘之正說。重譯而通中土。莫不恒",
    "T52n2103_019:0232b16": "沙之一焉。而詞源海廣理塗雲奧。雖字流附",
    "T52n2103_019:0232b17": "響萬軫同趣分條散葉離文析句。未或槩",
    "T52n2103_019:0232b18": "其萬一也。竟陵王殿下。神超上地道冠生知。",
    "T52n2103_019:0232b19": "樹寶業於冥津。凝正解於冲念。若夫方等之",
    "T52n2103_019:0232b20": "靈邃甘露之深玄。莫有不遊其塗而啟其室",
    "T52n2103_019:0232b21": "也。祕藏之被東國者靡不必集。皆繕以寶縑",
    "T52n2103_019:0232b22": "文以麗篆。凝光瓊笥炫采瑤縢。思欲敷振微",
    "T52n2103_019:0232b23": "言昭感未悟。乃以永明元年二月八日。置講",
    "T52n2103_019:0232b24": "席於上邸。集名僧於帝畿。皆深辨真俗洞測",
    "T52n2103_019:0232b25": "名相。分微靡滯臨疑若曉。同集於邸內之法",
    "T52n2103_019:0232b26": "雲精廬。演玄音于六宵。啟法門於千載。濟濟",
    "T52n2103_019:0232b27": "乎實曠代之盛事也。自法主以降暨于聽",
    "T52n2103_019:0232b28": "僧。條載如左。以記其事焉。乃作頌曰。",
    "T52n2103_019:0232b29": "十號神寂。三達空玄。迹由聖隱。教以慈宣。",
    "T52n2103_019:0232c01": "葐蒀緒法。昭哲遺筌。標聲妙住。騰華寶蓮。",
    "T52n2103_019:0232c02": "文摛龍藏。義溢中天。惟王稟照。道冠增璿星",
    "T52n2103_019:0232c03": "羅寶幄。雲開梵筵。思馳春馬。理析秋蟬。靈",
    "T52n2103_019:0232c04": "場徇采。正水興漣。乘茲上果。永導芳緣。",
    "T52n2103_019:0232c05": "竟陵王解講疏一首沈約",
    "T52n2103_019:0232c06": "夫憑形輝化必由委氣之塗。因方導理必同",
    "T52n2103_019:0232c07": "肖天之質。是以表靈邃瑞。誕聖王宮。駐采辰",
    "T52n2103_019:0232c08": "緯。停華日月。故能積慈成聖累妙成空。坦",
    "T52n2103_019:0232c09": "昭路於道場。拔迷根於苦岸。弟子蕭子良。",
    "T52n2103_019:0232c10": "滌慮煩襟棲情正業。肅萃僧英敬敷慧典。密",
    "T52n2103_019:0232c11": "藏奧文雲開雨散。今魄首丹逵日弦上朔。七",
    "T52n2103_019:0232c12": "步凝想空明屬念。雖神迹稍緬而遺塵在茲。",
    "T52n2103_019:0232c13": "乃飾筵藻殿張帷盛邸。絜誠祇事建斯寶集。",
    "T52n2103_019:0232c14": "蘭泉波涌芳藹雲迴。祕理探微玄貺悠邈。宗",
    "T52n2103_019:0232c15": "條既舉窮功允就。論堂卷坐義鼓停音。乘此",
    "T52n2103_019:0232c16": "芳緣將昇上住。十方三世有證無爽。",
    "T52n2103_019:0232c17": "又竟陵王解講疏一首",
    "T52n2103_019:0232c18": "夫妙極眾象。湛思必通。理冠群方。有感斯",
    "T52n2103_019:0232c19": "應。自鸞音輟唱圓光寢輝。委華之相不傳。踊",
    "T52n2103_019:0232c20": "地之符已遠。片言入道。事難於造次。一悟",
    "T52n2103_019:0232c21": "階空。効隔於俄頃。若非積毫成仞累爝為明。",
    "T52n2103_019:0232c22": "無以方軌慧門維舟法岸。弟子是用夕惕載",
    "T52n2103_019:0232c23": "懷。惟日不足者也。故敬集名僧夤敷奧籍。",
    "T52n2103_019:0232c24": "振微起滯輪動雲迴。月殷含呂魄弦上日。甘",
    "T52n2103_019:0232c25": "露既窮輟言寶座。卷文罷席衣屣相趣。仰惟",
    "T52n2103_019:0232c26": "先后稟靈娥德叶景軒度。道載華岳化洽汾",
    "T52n2103_019:0232c27": "陰。早棄蘭宮夙違椒掖。千乘不追萬鍾靡及。",
    "T52n2103_019:0232c28": "終天之慕不續於短年。欲報之誠思隆於",
    "T52n2103_019:0232c29": "永劫。敬捨軀服以充供施。藉此幽通控情妙",
    "T52n2103_019:0233a01": "覺。仰願聖靈速登寶位。越四天之表。記十",
    "T52n2103_019:0233a02": "號之尊。惟茲三世咸證於此。敢誓丹衷庶符",
    "T52n2103_019:0233a03": "皎日。",
    "T52n2103_019:0233a04": "與荊州隱士劉虬書",
    "T52n2103_019:0233a05": "齊文宣公蕭子良",
    "T52n2103_019:0233a06": "劉虬初為富陽令。後為南郡丞。頃之自",
    "T52n2103_019:0233a07": "免。始事拂衣。時年三十二。論者比漢疎邴",
    "T52n2103_019:0233a08": "焉。遂辟穀却粒。餌朮衣麻。布衣草屩茅室",
    "T52n2103_019:0233a09": "土帳。禮誦長齋六時不闕。世諦典籍不復",
    "T52n2103_019:0233a10": "修綜。碁書小藝一切屏絕。惟研精佛理。述",
    "T52n2103_019:0233a11": "善不受報。頓悟成佛義。當時莫能屈。注法",
    "T52n2103_019:0233a12": "華等經。講涅槃大小品等。齊建元初。詔徵",
    "T52n2103_019:0233a13": "通直散騎侍郎。不就。文宣深弘妙法。以",
    "T52n2103_019:0233a14": "虬精於釋理。要其東下與虬書曰。玉燭登",
    "T52n2103_019:0233a15": "年金商在律。炎涼始貿動靜惟安。勤味道",
    "T52n2103_019:0233a16": "腴幸遵雅尚。豈不樂哉。僕誠幸甚。百姓一",
    "T52n2103_019:0233a17": "心眾生不疾。比屋可封。將又何求。但良書",
    "T52n2103_019:0233a18": "獨擁善談無析。願言之。子實痗我心。所",
    "T52n2103_019:0233a19": "以不遠千里尺書道意。自淳清既辨澆醨",
    "T52n2103_019:0233a20": "代襲。隱顯之術參差。默語之途紛互。或飾",
    "T52n2103_019:0233a21": "智以驚愚。或激清以忤俗。或穢己以闇",
    "T52n2103_019:0233a22": "通。或謬歌以明道。屠羊駔馬未足磷其堅。",
    "T52n2103_019:0233a23": "陽狂如愚豈能緇其白。官楚蕃魏。人外之",
    "T52n2103_019:0233a24": "氣逾邈。入漢遊梁。區中之韻彌少。及攉其",
    "T52n2103_019:0233a25": "輕重品其得失。則淵懷洞賞。寧或符之。僕",
    "T52n2103_019:0233a26": "夙養閑衿長慕出概。迹塵珪組心逸江",
    "T52n2103_019:0233a27": "湖。未面自親聞風如舊。而迴駕之念徒軫。",
    "T52n2103_019:0233a28": "軾門之禮無階。固已佇軸深衷。傾筐遐路",
    "T52n2103_019:0233a29": "者矣。君矯然獨遠。確乎難拔。素志與白雲",
    "T52n2103_019:0233b01": "同悠。高情與青松共爽。宣習質文。緇林枯",
    "T52n2103_019:0233b02": "而重[卄/侻]。昭辨空有。連河壅而復滔。所謂忘",
    "T52n2103_019:0233b03": "言之人可論天人之際。豈能鳳舉鶴翻有",
    "T52n2103_019:0233b04": "心儀萃。高踰愛海比策禪衢。沾濠射之冥",
    "T52n2103_019:0233b05": "遊。屈祇鷲之法侶。闡三乘於窮子。發二諦",
    "T52n2103_019:0233b06": "於困蒙。有是因也。何有暢歟。今皇風具穆",
    "T52n2103_019:0233b07": "至道弘被。四海不溢五嶽無塵。膠序肇修",
    "T52n2103_019:0233b08": "經法敷廣。人賤璣璜家習禮讓。樵蘇以時",
    "T52n2103_019:0233b09": "郊林全欝。罿網有節鱗羽偕翔。至於曾山",
    "T52n2103_019:0233b10": "絕澗環帶畿畎。膏田沃野亘望無躔。信可",
    "T52n2103_019:0233b11": "以招往隱倫栖集勝寄。故文舉築室治城",
    "T52n2103_019:0233b12": "之阿。次宗植援西山之趾。葛洪考磬於海",
    "T52n2103_019:0233b13": "岫。釋遠肥遁於鍾幽。每踐其遺蹤輒深九",
    "T52n2103_019:0233b14": "原之歎。若高步可迂復何懷乎四子。昔宣",
    "T52n2103_019:0233b15": "尼之見伯雪。師利之往維摩。豈不知相忘之",
    "T52n2103_019:0233b16": "道哉。諒有以也。未敘之間為道自愛。一二",
    "T52n2103_019:0233b17": "令陵琚之口具王元長之辭也。",
    "T52n2103_019:0233b18": "王又與南郡太守劉景[卄/(麩-夫+壬)]書曰。去冬因君",
    "T52n2103_019:0233b19": "與劉居士書。今春得其返文。辭趣翩翩足有",
    "T52n2103_019:0233b20": "才藻。實子雲之筆札。元瑜之書記。申復咨",
    "T52n2103_019:0233b21": "嗟彌用欽想。此子含真抱璞比調雲霞。背俗",
    "T52n2103_019:0233b22": "居幽寓歡林漵。養志南荊。可與卞寶爭價。韜",
    "T52n2103_019:0233b23": "光楚服。固同隋照共明。雖顏段之栖遲偃仰",
    "T52n2103_019:0233b24": "楊鄭之寂寞恬惔。取之若人。信可同日而語",
    "T52n2103_019:0233b25": "矣。且道性天悠禪心自謐。敦悅九部研味三",
    "T52n2103_019:0233b26": "乘。在家菩薩行之而不艱。白衣居士即之而",
    "T52n2103_019:0233b27": "方易。誓將燭昏霾於慧炬。拯淪溺於法橋。",
    "T52n2103_019:0233b28": "扇靈崿之留風。鏡貞林之絕影。僕栖尚既同",
    "T52n2103_019:0233b29": "情契彌至。而悠悠京苑間以江山。假復神通",
    "T52n2103_019:0233b30": "遠邇冥交。曉曙譸得寫析深衿。辨明幽旨。",
    "T52n2103_019:0233c01": "迹生滅之中談。究真俗之諦義。故重有別書。",
    "T52n2103_019:0233c02": "招來畿邑君問道之次。具為敦請。此蘭山",
    "T52n2103_019:0233c03": "桂水既足逍遙。儒侶玄宗復多朋往。非以一",
    "T52n2103_019:0233c04": "爵相加。豈其旌蒲為分。直闇投誠素。庶必",
    "T52n2103_019:0233c05": "能玄了。脫倏爾來儀想。時加資遣也。",
    "T52n2103_019:0233c06": "又使虬鄉人吏部郎庾杲之致書喻旨曰。司",
    "T52n2103_019:0233c07": "徒竟陵王懋於神者。言象所絕。接乎事者遠",
    "T52n2103_019:0233c08": "近所宗。鍾石非禮樂之本。纓褐豈朝野之謂。",
    "T52n2103_019:0233c09": "想闇投之懷不以形骸為阻。一日通籍梁邸",
    "T52n2103_019:0233c10": "親奉話言。夢想清顏為歲已積。以丈人非羔",
    "T52n2103_019:0233c11": "雁所榮。故息蒲帛之典勝。寄冥通諒有風期",
    "T52n2103_019:0233c12": "之遲。君王卜居郊郭縈帶川阜。顯不徇功晦",
    "T52n2103_019:0233c13": "不標迹。從容人野之間。以窮二者之致。且弘",
    "T52n2103_019:0233c14": "護為心廣敷真俗。思聞繫表共剖眾妙。式莚",
    "T52n2103_019:0233c15": "山阿虛館川涘。實望賁然少酬側遲。昔東平",
    "T52n2103_019:0233c16": "樂善。旌君大於東閤。哲王愛素。致吾子於",
    "T52n2103_019:0233c17": "西山。豈不盛歟。百齡飄驟凝滯自物。千載一",
    "T52n2103_019:0233c18": "期為仁由己。且凌雪戒。途非滅跡之効。鴻",
    "T52n2103_019:0233c19": "鍾在御。豈銷聲之道。已標異人之跡。故有",
    "T52n2103_019:0233c20": "同物之勞。豈山水無情。應之以會愛閑在",
    "T52n2103_019:0233c21": "我。觸地蕭條。衡岳何親。鍾山何薄。想弘思有",
    "T52n2103_019:0233c22": "在不俟繁言。",
    "T52n2103_019:0233c23": "虬內固已決。非復外物所動。建武初。徵為",
    "T52n2103_019:0233c24": "國子博士。二年冬疾甚迻在江州。白雲徘徊",
    "T52n2103_019:0233c25": "似入櫩戶。有異香氣空中磬聲因卒。年六十。",
    "T52n2103_019:0233c26": "弟子等若喪父而無服。道俗赴葬者數百人。",
    "T52n2103_019:0233c27": "餘論為集。二十四卷。梁大通三年。諸子稽於",
    "T52n2103_019:0233c28": "諡法。高人庾詵曰。道德博聞曰文。可進之",
    "T52n2103_019:0233c29": "諡也。陳寔曰。文為世範行為士則。迺諡曰文",
    "T52n2103_019:0234a01": "範先生。南郡太守任彥昇曰。余與先生雖年",
    "T52n2103_019:0234a02": "世相接。而荊吳數千。未嘗膝行下風稟承餘",
    "T52n2103_019:0234a03": "論。豈直發憤當年。固亦恨深終古。然叔夜之",
    "T52n2103_019:0234a04": "敘黔婁。韓卓之慕巨仲。未必接光塵承風",
    "T52n2103_019:0234a05": "采。正復希向遠理。長想千載。然其人自高。假",
    "T52n2103_019:0234a06": "使橫經擁箒日夜掃門。會不覩千刃之一",
    "T52n2103_019:0234a07": "咫萬頃之涓澮。終於對面萬古莫能及門。故",
    "T52n2103_019:0234a08": "以此弭千載之恨。幽貞子虞孝敬曰。其子之",
    "T52n2103_019:0234a09": "達。仕梁太常。與余善。求其先人遺書。次以",
    "T52n2103_019:0234a10": "為傳云。",
    "T52n2103_019:0234a11": "請御講啟(并勅答)梁皇太子綱",
    "T52n2103_019:0234a12": "臣網臣綸臣紀言。臣聞紫宮麗天著明玄象。",
    "T52n2103_019:0234a13": "軒臺在岳逖聽良書。是以道彌隆而禮愈縟。",
    "T52n2103_019:0234a14": "德彌溥而事愈泰。此蓋彰至治之尊。牧生民",
    "T52n2103_019:0234a15": "之本也。伏以大光嚴殿。侔神垂則冲天開",
    "T52n2103_019:0234a16": "宇。功深大壯事協文明。儀辰建極。切雲啟",
    "T52n2103_019:0234a17": "構。照燭三光含超百堵。咸謂心華所表。復非",
    "T52n2103_019:0234a18": "良匠之力。神通所現。不藉子來而成。實唯淨",
    "T52n2103_019:0234a19": "國固絕薰落之禮。高邁釋宮理無鹿鳴之宴。",
    "T52n2103_019:0234a20": "竊惟妙勝之堂。本師於茲佛吼。摩尼之殿。如",
    "T52n2103_019:0234a21": "來亦闡法音。伏希躬降睟容施灑甘露。油然",
    "T52n2103_019:0234a22": "慧雲霈然慈雨。光斯盛業導彼蒼生。履天居",
    "T52n2103_019:0234a23": "而說無相同真也。建佛事而被率土化俗也。",
    "T52n2103_019:0234a24": "同真化俗。至矣哉。一舉而二美顯。豈不大",
    "T52n2103_019:0234a25": "乎。與彼鈃山之上傅巖之下西都鳳凰岐",
    "T52n2103_019:0234a26": "陽鸑鷟。安足同日而語哉。敢露丹愚伏待矜",
    "T52n2103_019:0234a27": "遂。輕干聽覽。流汗戰讋。謹啟。",
    "T52n2103_019:0234a28": "省啟。欲須吾講具汝等意。書云一日二日",
    "T52n2103_019:0234a29": "萬機。今復過之。年耆根熟氣力衰耗。荷此黼",
    "T52n2103_019:0234b01": "扆有踰重負。日中或得一食。或不得食。周旦",
    "T52n2103_019:0234b02": "吐握未足為勞。楚君旰食方今非切。未明求",
    "T52n2103_019:0234b03": "衣聿來弗休。晝勞夜思精華已竭。數術多事",
    "T52n2103_019:0234b04": "未獲垂拱。兼國務靡寄豈得坐談。須道行民",
    "T52n2103_019:0234b05": "安乃當議耳。越勅。",
    "T52n2103_019:0234b06": "重啟請御講(并勅答)",
    "T52n2103_019:0234b07": "臣綱臣綸臣紀言。一日輕敢上聞。願垂法",
    "T52n2103_019:0234b08": "雨。天鑒凝遠未蒙降遂。預均藥木誠同器水。",
    "T52n2103_019:0234b09": "徒美春華還憐秋藿。伏惟",
    "T52n2103_019:0234b10": "陛下。德冠受圖道隆言契。四三六五不能喻。",
    "T52n2103_019:0234b11": "十堯九舜無以方。而秋風動條。尚興未息之",
    "T52n2103_019:0234b12": "念。一物失所。猶起納隍之仁。方留衢室之情。",
    "T52n2103_019:0234b13": "未議石渠之講。竊以神通所現一念萬機。大",
    "T52n2103_019:0234b14": "權所行應時三密。猶處禪寂影現十方。一起",
    "T52n2103_019:0234b15": "道場已為八會。豈與吹律之后均熊湘之勞。",
    "T52n2103_019:0234b16": "鑄鼎之君切風雨之務。伏願以平等慧行如",
    "T52n2103_019:0234b17": "來慈。為度蒼生降希有事。使朝滿一乘情皆",
    "T52n2103_019:0234b18": "十善。智珠法炬人人並持。四忍五明家家可",
    "T52n2103_019:0234b19": "望。謹冐天威重以聞啟。翹誠注仰伏希允",
    "T52n2103_019:0234b20": "遂。使北冀無山。豈自高於曩日。南陽迴景。不",
    "T52n2103_019:0234b21": "獨隔於當今。謹啟。",
    "T52n2103_019:0234b22": "省重啟。猶欲須吾講說具汝等。",
    "T52n2103_019:0234b23": "所懷。亦不異前答。緣邊未入國度多乏。如是",
    "T52n2103_019:0234b24": "等事恒須經討。其餘繁碎非可具言。率土未",
    "T52n2103_019:0234b25": "寧。菜食者眾兼欵附相繼。賞與未周。怨望者",
    "T52n2103_019:0234b26": "多懷音者少。漢世渾并賈誼亦且流慟。魏室",
    "T52n2103_019:0234b27": "無虞楊阜猶云可悲。況今爪牙腹心不二之",
    "T52n2103_019:0234b28": "臣。又論道帷幄之士。四聰不開八達路擁。王",
    "T52n2103_019:0234b29": "侯雖多維城靡寄。晝厲夕惕如履霜刃。以朽",
    "T52n2103_019:0234c01": "索馭六馬。豈足為喻。詩不云乎。知我者謂我",
    "T52n2103_019:0234c02": "心憂。不知我者謂我何求。方今信非談曰汝",
    "T52n2103_019:0234c03": "等必欲爾者自可令諸僧於重雲中道義也。",
    "T52n2103_019:0234c04": "越勅。",
    "T52n2103_019:0234c05": "又啟請御講(并勅答)",
    "T52n2103_019:0234c06": "臣綱臣綸臣紀言。敢藉寵靈頻干聽覽。再降",
    "T52n2103_019:0234c07": "神旨未垂臨燭。伏以皇政廣覃天覆悠遠。海",
    "T52n2103_019:0234c08": "河夷宴日月貞明。洛水有稱蕃之胡。[葶-丁+呆]街有",
    "T52n2103_019:0234c09": "歸命之虜。奉弋已戢秋塵不飛。槐棘均多士",
    "T52n2103_019:0234c10": "之詩。貂璫有得賢之頌。聖德冲謙劬勞日",
    "T52n2103_019:0234c11": "昃。猶以時多禹歎物未堯心。百辟慚惶群司",
    "T52n2103_019:0234c12": "聳蕩。臣等或三善靡聞。或一官不効。嗜鮑逢",
    "T52n2103_019:0234c13": "宰相之誚。學儉得參軍之譏。而自以結根天",
    "T52n2103_019:0234c14": "苑竊高前載。是以匪懼塵黷復敢上聞。伏願",
    "T52n2103_019:0234c15": "樂說大慈特垂矜許。放光動地。不以法妨俗。",
    "T52n2103_019:0234c16": "隨機逗藥。不以人廢言。俾茲含生凡厥率土。",
    "T52n2103_019:0234c17": "心花成樹共轉六塵。鏡裏得珠俱開三障。於",
    "T52n2103_019:0234c18": "其誠願孰不幸甚。累冐宸嚴倍增戰息。謹",
    "T52n2103_019:0234c19": "啟。",
    "T52n2103_019:0234c20": "省汝等啟復具所懷。汝等未達稼穡之艱難。",
    "T52n2103_019:0234c21": "安知天下之負重。庸主少君所以繼踵顛覆。",
    "T52n2103_019:0234c22": "皆由安不思危。況復未安者耶。殷鑑不遠在",
    "T52n2103_019:0234c23": "於前代。吾今所行雖異曩日。但知講說不憂",
    "T52n2103_019:0234c24": "國事。則與彼人異術同亡。易言。其亡繫于苞",
    "T52n2103_019:0234c25": "桑。斯則乾乾夕惕僅而後免。汝等思之。一",
    "T52n2103_019:0234c26": "二具如前勅。越勅。",
    "T52n2103_019:0234c27": "謝上降為開講啟",
    "T52n2103_019:0234c28": "臣綱啟。舍人徐儼奉宣。",
    "T52n2103_019:0234c29": "勅旨。無礙大慈不違本誓。來歲正月開說三",
    "T52n2103_019:0235a01": "慧經。伏奉中詔身心喜躍。飢蒙王膳比此未",
    "T52n2103_019:0235a02": "踰。貧獲寶珠方斯非譬。伏以元正慶流大裘",
    "T52n2103_019:0235a03": "禮畢。慧雲續潤法雨仍垂。出世洪恩與陽春",
    "T52n2103_019:0235a04": "而布澤。俾茲含生隨藥木而增長。歡同萬國",
    "T52n2103_019:0235a05": "福浹九圍。豈直愚臣得未曾有。謹宣令勅馳",
    "T52n2103_019:0235a06": "報綸紀。具爾相趣無辭上謝。謹啟。",
    "T52n2103_019:0235a07": "啟奉請上開講(并勅答)",
    "T52n2103_019:0235a08": "臣綱言。竊以真如無說非筌不悟極果不應",
    "T52n2103_019:0235a09": "注仰斯通。故器有水緣。方見圓羲之影。藥",
    "T52n2103_019:0235a10": "含長性。得墜慧雲之慈。伏惟陛下玉鏡宸居",
    "T52n2103_019:0235a11": "金輪馭世。應跡有為俯存利物。不違本誓開",
    "T52n2103_019:0235a12": "導愚蒙。驅十方於大乘。運萬國於仁壽。豈止",
    "T52n2103_019:0235a13": "治斤田粟功侔造化。疏江決河削成天下。智",
    "T52n2103_019:0235a14": "高九舜明出十堯。頻徙鑾蹕降甘露雨。天人",
    "T52n2103_019:0235a15": "舞蹈含生利益。是以背流知反迷岸識歸。臣",
    "T52n2103_019:0235a16": "自叨預趨聞渴仰無厭。一日冐陳丹欵。伏希",
    "T52n2103_019:0235a17": "復轉法輪。未迴聽卑之恩。尚絕愚臣之願。",
    "T52n2103_019:0235a18": "慺慺寸志重敢披祈。伏願特降一音曲矜三",
    "T52n2103_019:0235a19": "請。被微言於王舍。集妙義於寶坊。聖心等視",
    "T52n2103_019:0235a20": "蒼生猶如一子。遂臣之請即是普被無邊。如",
    "T52n2103_019:0235a21": "蒙允許眾望亦足。兩肩荷負豈敢為喻。不任",
    "T52n2103_019:0235a22": "下願。謹啟事以聞。謹啟。",
    "T52n2103_019:0235a23": "省啟。具汝所懷。法事既善豈不欣然。吾內",
    "T52n2103_019:0235a24": "外眾緣憂勞紛總食息無暇。廢事論道是所",
    "T52n2103_019:0235a25": "未遑。汝所為未體國也。越勅。",
    "T52n2103_019:0235a26": "啟謝上降為開講",
    "T52n2103_019:0235a27": "臣綱啟。臣丹願懇誠屢冐宸扆實。希降甘露",
    "T52n2103_019:0235a28": "雨普被三千。天聽孔邈未垂鑒遂。旱苗傾潤",
    "T52n2103_019:0235a29": "豈比自怜。暍鳥思林寧方渴仰。近因大僧正",
    "T52n2103_019:0235b01": "慧令伏敢重祈。降逮勅旨垂許來歲二月開",
    "T52n2103_019:0235b02": "金字波若經題。殊特之恩曲應愚請。稽拜恭",
    "T52n2103_019:0235b03": "聞不勝喜躍。身心悅樂如觸慈光。手足蹈舞",
    "T52n2103_019:0235b04": "義非餘習。伏以香城。妙說實仰神文。潤方雲",
    "T52n2103_019:0235b05": "雨明踰日月。能使迷途識正大夢均朝。梵志",
    "T52n2103_019:0235b06": "懼來天魔遙禮。提桓所聽而今得聞。波崙所",
    "T52n2103_019:0235b07": "求希世復出。其為利益深廣無邊。九圍獲悟",
    "T52n2103_019:0235b08": "十方蒙曉。雖復識起初流心窮後念。方當共",
    "T52n2103_019:0235b09": "捐五蓋俱照一空。巍巍蕩蕩難得為喻。臣仍",
    "T52n2103_019:0235b10": "屈慧令續宣此典。大乘普導寔由聖慈。伏筆",
    "T52n2103_019:0235b11": "罄言寧宣載荷。不任下情。謹啟事謝聞。謹啟。",
    "T52n2103_019:0235b12": "御講波若經序一",
    "T52n2103_019:0235b13": "夫理臻畢竟而照盡空寂。入三門而了觀。導",
    "T52n2103_019:0235b14": "五濁而超津。譬茲烈炎遠眾邪而不觸。如彼",
    "T52n2103_019:0235b15": "出日示一相以趨道。自羅閱闡其玄言香城",
    "T52n2103_019:0235b16": "弘其妙說。彌勒表字於圓光。帝釋念善於明",
    "T52n2103_019:0235b17": "呪。受持讀誦神力折於猛風。恭敬尊重福利",
    "T52n2103_019:0235b18": "踰於寶塔。蓋眾聖之圓極而萬法之本源也。",
    "T52n2103_019:0235b19": "皇帝真智自己大慈應物。送迎日月緯絡天",
    "T52n2103_019:0235b20": "地。鎮三季之澆風。緝五際之頹俗。出臨衢室",
    "T52n2103_019:0235b21": "退事齋居。非以黃屋為尊。每以蒼生為念。德",
    "T52n2103_019:0235b22": "遍區宇。未足顯於至仁。理絕名言。更殷勤於",
    "T52n2103_019:0235b23": "密說。昔慧燈隱耀法藏分流。二乘踳馳五",
    "T52n2103_019:0235b24": "部乖謬。訶黎狹劣。徒仰黑月之光。毘曇偏",
    "T52n2103_019:0235b25": "滯。未見沈珠之寶。自聖皇應期探盡幾妙。決",
    "T52n2103_019:0235b26": "散群迷摧伏異學。極天宮之浩博。窮龍殿之",
    "T52n2103_019:0235b27": "祕深。於是大發菩提深弘波若。永斷煩惑同",
    "T52n2103_019:0235b28": "歸清淨。潤甘露於群生。轉法輪而不息。上以",
    "T52n2103_019:0235b29": "天監十一年注釋大品。自茲以來躬事講說。",
    "T52n2103_019:0235c01": "重以所明三慧最為奧遠。迺區出一品別立",
    "T52n2103_019:0235c02": "經卷。亦由觀音力重特顯普門之章登住行",
    "T52n2103_019:0235c03": "深。迺出華嚴之品。故以撮舉機要昭悟新學",
    "T52n2103_019:0235c04": "者焉。大僧正慧令。蓋法門之上首。亦總持之",
    "T52n2103_019:0235c05": "神足。願等須提之問。遂同迦葉之請。迺啟請",
    "T52n2103_019:0235c06": "御講說斯經。有詔許焉。爰以大同七年三月",
    "T52n2103_019:0235c07": "十二日。講金字波若波羅蜜三慧經於華林園",
    "T52n2103_019:0235c08": "之重雲殿。華林園者。蓋江左以來後庭遊宴",
    "T52n2103_019:0235c09": "之所也。自晉迄齊年將二百世。屬威夷主多",
    "T52n2103_019:0235c10": "奢僣。舞堂鍾肆等。阿房之舊基。酒池肉林",
    "T52n2103_019:0235c11": "同朝歌之。故所自至人御宇。屏棄聲色。歸傾",
    "T52n2103_019:0235c12": "宮之美女。共靈囿於庶人。重以華園毀折。",
    "T52n2103_019:0235c13": "悟一切之無常。寶臺假合資十力而方固。捨",
    "T52n2103_019:0235c14": "茲天苑爰建道場。莊嚴法事招集僧侶。肅肅",
    "T52n2103_019:0235c15": "神宇。結翠巘之陰。峨峨重閣。臨丹雉之上。廣",
    "T52n2103_019:0235c16": "博光明。有邁菴羅之地。身心安樂。寔符歡喜",
    "T52n2103_019:0235c17": "之園。于時三春屆節萬物舒榮。風日依遲不",
    "T52n2103_019:0235c18": "寒不暑。瑞華寶樹照曜七重。玉底金池淪漪",
    "T52n2103_019:0235c19": "八德。洞啟高門雲集大眾。趨法席以沸諠。聽",
    "T52n2103_019:0235c20": "鳴鐘而寂靜。皇太子智均悉達德邁曇摩。捨",
    "T52n2103_019:0235c21": "三殿之俗娛。延二座以問道。宣成王及王侯",
    "T52n2103_019:0235c22": "宗室等亦咸發深心。並修淨行。薰戒香以調",
    "T52n2103_019:0235c23": "善。服染衣而就列。廕映蟬冕委蛇冠帶。排金",
    "T52n2103_019:0235c24": "門登玉階者濟濟成群。既而警蹕北趨棨戟",
    "T52n2103_019:0235c25": "東轉。門揚清梵傍吐香煙。被淨居之服。昇",
    "T52n2103_019:0235c26": "須彌之座。八種妙聲發言無滯。十方竦聽隨",
    "T52n2103_019:0235c27": "類得解。甚深之義在挹注而難竭。樂說之辯",
    "T52n2103_019:0235c28": "既往復而彌新。至如宿學耆僧。亟淪偏。執專",
    "T52n2103_019:0235c29": "扶數輪。未了經文。變小意以稱量。仰大尊",
    "T52n2103_019:0236a01": "而發問。於是操持慧刃解除疑網。示之迷方",
    "T52n2103_019:0236a02": "歸以正轍。莫不渙然氷釋欣然頂戴。若蓮華",
    "T52n2103_019:0236a03": "之漸開。譬月初而增長。凡聽眾自皇太子王",
    "T52n2103_019:0236a04": "侯宗室外戚。及尚書令何敬容百辟卿士虜",
    "T52n2103_019:0236a05": "使主崔長謙使副陽休之及外域雜使一千三",
    "T52n2103_019:0236a06": "百六十人。皆路逾九驛途遙萬里。仰皇化以",
    "T52n2103_019:0236a07": "載馳。聞天華而踊躍頭面伸其盡禮。讚歎從",
    "T52n2103_019:0236a08": "其下陳。又別請義學僧一千人於同泰寺。夜",
    "T52n2103_019:0236a09": "覆制義。並名擅龍象智曉江河。傳習譬於瀉",
    "T52n2103_019:0236a10": "瓶。諷誦同於疾雨。沙門釋法隆。年將百歲。學",
    "T52n2103_019:0236a11": "周三藏識洞八禪。說法度人顯名於關塞之",
    "T52n2103_019:0236a12": "北。聞中國應講摩訶波若經。故自遠而至。時",
    "T52n2103_019:0236a13": "僧正慧令猶未啟講。京師道俗亦不知御應",
    "T52n2103_019:0236a14": "講也。至發講之日。又有外國僧眾。不可勝數。",
    "T52n2103_019:0236a15": "並眾所不識。同集法座。故知放光遍照地神",
    "T52n2103_019:0236a16": "唱告。豈勞馳象之使。冥符信鼓之期。會稽",
    "T52n2103_019:0236a17": "鄮縣阿育王寺釋法顯。修習苦行志求慧解。",
    "T52n2103_019:0236a18": "既等欝多之思惟。亦同波崙之懇到。迺於",
    "T52n2103_019:0236a19": "講所自陳願力。刺血灑地用表至誠。昔剜體",
    "T52n2103_019:0236a20": "供養析骨書寫。歸依正法匪悋身命。以今",
    "T52n2103_019:0236a21": "望古信非虛說。凡講二十三日。自開講迄於",
    "T52n2103_019:0236a22": "解座。日設遍供普施京師。文武侍衛並加班",
    "T52n2103_019:0236a23": "賚。上光宅天下四十餘年。躬務儉約體安菲",
    "T52n2103_019:0236a24": "素。常御小殿裁庇風雨。所居幄座僅於容膝。",
    "T52n2103_019:0236a25": "外絕三驅之禮。內屏千鍾之宴。膳夫所掌歲",
    "T52n2103_019:0236a26": "撤萬金。掖庭之費年減巨億。兼以博收地利",
    "T52n2103_019:0236a27": "同入珍於撓海。盈息泉府譬無盡於龍金。故",
    "T52n2103_019:0236a28": "能不勞人力無損國度。財法兼施周流不竭。",
    "T52n2103_019:0236a29": "是講也。靈異雜沓不可思議。一則宮中佛像",
    "T52n2103_019:0236b01": "悉放光明。二則大地震動備諸踊沒。三則夜",
    "T52n2103_019:0236b02": "必澍雨朝則晴霽。淑氣妍華埃塵不起。四則",
    "T52n2103_019:0236b03": "楗椎既鳴講筵將合。重肩絓轂填溢四門。而",
    "T52n2103_019:0236b04": "人馬調和不相驚擾。五則所施法席止坐萬",
    "T52n2103_019:0236b05": "人。而恒沙大眾更無迫迮。六則四部曠遠咸",
    "T52n2103_019:0236b06": "聞妙說。軒檻之外聽受益明。七則淨供遍設",
    "T52n2103_019:0236b07": "厨匪宿辯。妙食應時百味盈溢。八則氛氳",
    "T52n2103_019:0236b08": "異香從風滿觸。九則鏗鏘雅樂自然發響。十",
    "T52n2103_019:0236b09": "則同聲讚善遍於虛空。斯蓋先佛證見諸天",
    "T52n2103_019:0236b10": "應感。超踊寶於昔靈邁雨華於往瑞。是時率",
    "T52n2103_019:0236b11": "土藻抃含靈慶悅。願預福田爭事喜捨。上皆",
    "T52n2103_019:0236b12": "區其心迹為發大願。竊以一句奉持尚生眾",
    "T52n2103_019:0236b13": "善。二字經耳猶階勝報。況廣運大乘遍揚正",
    "T52n2103_019:0236b14": "法。等發慧根同趣妙果。方當祕諸寶函傳彼",
    "T52n2103_019:0236b15": "金字。亘萬劫以光明。彌大千而利益。盛矣哉。",
    "T52n2103_019:0236b16": "信無德而稱也。小臣預在講筵。職參史載。謹",
    "T52n2103_019:0236b17": "錄時事以立。今序。",
    "T52n2103_019:0236b18": "御出同泰寺講。金字般若經義疏并問答",
    "T52n2103_019:0236b19": "卷第一",
    "T52n2103_019:0236b20": "第一日(二月二十六日)　發般若經題(六人論義)",
    "T52n2103_019:0236b21": "御講金字摩訶般若波羅蜜經序",
    "T52n2103_019:0236b22": "侍中國子祭酒臣　蕭子顯撰",
    "T52n2103_019:0236b23": "庖羲迺神。八象所以成列。周文克聖。六虛",
    "T52n2103_019:0236b24": "所以廣陳。蓋導俗之偏典。非通方之大訓。",
    "T52n2103_019:0236b25": "至如漢明自講局以儒術。簡文談疏復謝專",
    "T52n2103_019:0236b26": "經。猶靈若之觀井甃。雲夢之在胸中也。",
    "T52n2103_019:0236b27": "皇帝體至道而揚盛烈。亶聰明而作元后。十",
    "T52n2103_019:0236b28": "地斯在俯應人王。八福是生允歸世主。玄覽",
    "T52n2103_019:0236b29": "無際眇塵劫之初。寂照所通該宇合之外。屈",
    "T52n2103_019:0236c01": "此無為示同有學。檀忍兼修禪慧雙舉。超國",
    "T52n2103_019:0236c02": "城而大捨。既等王宮之時。量珍寶於四天。又",
    "T52n2103_019:0236c03": "同轉輪之日輕之。若鴻毛。去之如脫屣。故以",
    "T52n2103_019:0236c04": "道駕皇王。事高方冊。若非蘊生知之上德。蓄",
    "T52n2103_019:0236c05": "機神於懷抱。洞比三明齊功二智。孰能與於",
    "T52n2103_019:0236c06": "此者哉。金字摩訶般若波羅蜜經者。蓋法部",
    "T52n2103_019:0236c07": "之為尊。乃圓聖之極教。開宗以無相明本。發",
    "T52n2103_019:0236c08": "軫與究竟同流。奧義雲霏深文淨富。前世學",
    "T52n2103_019:0236c09": "人鮮能堪受。",
    "T52n2103_019:0236c10": "皇上愛重大乘遨遊法藏。道同意合眷懷總",
    "T52n2103_019:0236c11": "持。親動王言妙踰綸紱。導明心之遠筌。標空",
    "T52n2103_019:0236c12": "解之奇趣。乃摛以翠縑刻為金篆。眾具寶飾",
    "T52n2103_019:0236c13": "品窮無價。芝英讓巧金碧相輝。雖榮光之翌",
    "T52n2103_019:0236c14": "河圖。方此非瑞。青玉之為仙簡。於焉己劣。皇",
    "T52n2103_019:0236c15": "太子承萬機之暇日。藉聽朝之閑覽。譬彼薰",
    "T52n2103_019:0236c16": "風願聞弘說。慇懃奏請然後獲從。以中大通",
    "T52n2103_019:0236c17": "五年太歲癸丑二月己未朔。二十六日甲申",
    "T52n2103_019:0236c18": "輿駕出大通門幸同泰寺發講。設道俗無遮",
    "T52n2103_019:0236c19": "大會。萬騎龍趨千乘雷動。天樂九成梵音四",
    "T52n2103_019:0236c20": "合。震震填填塵霧連天。以造于道場而建乎",
    "T52n2103_019:0236c21": "福田也。既而龍袞輟御法服尊臨。殿華紫紺",
    "T52n2103_019:0236c22": "座匹高廣。上界莫之擬。新學不能昇。天容",
    "T52n2103_019:0236c23": "有穆降詔音旨。弘捷疾之辯。騁無畏之辭。炙",
    "T52n2103_019:0236c24": "輠無窮連環自解。恣所請問渙然氷釋。滯義",
    "T52n2103_019:0236c25": "同遣疑網皆除。亦猶懸鏡之不藏衢樽之俟",
    "T52n2103_019:0236c26": "酌。加以長筵亘陛冠冕千群。充堂溢霤僧侶",
    "T52n2103_019:0236c27": "山積。對別殿而重肩。環高廊而接坐。錐立不",
    "T52n2103_019:0236c28": "容棘刺無地。承法雨之通潤。悅甘露而忘歸。",
    "T52n2103_019:0236c29": "如百川之赴巨海。類眾星之仰日月。自皇太",
    "T52n2103_019:0237a01": "子王侯。以下侍中司空袁昂等。六百九十八",
    "T52n2103_019:0237a02": "人。其僧正慧令等義學僧鎮座一千人。晝則",
    "T52n2103_019:0237a03": "同心聽受。夜則更述制義。其餘僧尼及優婆",
    "T52n2103_019:0237a04": "塞眾優婆夷眾男官道士女官道士白衣",
    "T52n2103_019:0237a05": "居士。波斯國使。于闐國使。北館歸化人。講肆",
    "T52n2103_019:0237a06": "所班供帳所設。三十一萬九千六百四十二",
    "T52n2103_019:0237a07": "人。又二宮武衛宿直之身。植葆戈駐金甲。並",
    "T52n2103_019:0237a08": "蒙講饌別錫泉府。復數萬人不在聽眾之例。",
    "T52n2103_019:0237a09": "外國道人沙呵耶奢。年將百歲。在檀特山中",
    "T52n2103_019:0237a10": "坐禪。聞中國應有大講故自遠而至。機感先",
    "T52n2103_019:0237a11": "通咫尺萬里。言語不達重譯乃宣。三藏之解",
    "T52n2103_019:0237a12": "聖情懸照。又波斯國使主安拘越。荒服遠夷",
    "T52n2103_019:0237a13": "延參近座。膜拜露頂欣受未聞。多種出家聞",
    "T52n2103_019:0237a14": "義為貴。即有四人同時落髮。先是保誌法師",
    "T52n2103_019:0237a15": "者。神通不測靈迹甚多。自有別傳天監元年",
    "T52n2103_019:0237a16": "上始光有天下。方留心禮樂未遑汾陽之寄。",
    "T52n2103_019:0237a17": "法師以其年九月。自持一麈尾扇及鐵錫杖奉",
    "T52n2103_019:0237a18": "上。而口無所言。上亦未取其意。于今三十餘",
    "T52n2103_019:0237a19": "年矣。其扇柄繫以小繩。常所綰楔。指迹之處",
    "T52n2103_019:0237a20": "宛然具存。至是御乃鳴錫昇堂。執扇講說。",
    "T52n2103_019:0237a21": "故知震大千而吼法者。抑有冥符。是時歲云",
    "T52n2103_019:0237a22": "芳春。每夕雨注。法鼓晨鳴輒便清朗。時過兩",
    "T52n2103_019:0237a23": "旬日盈三七。陽和協度雲景禎祥。至解講之",
    "T52n2103_019:0237a24": "辰四眾雲集。懺禮栽畢而正殿十方大像忽",
    "T52n2103_019:0237a25": "放光明。起自毫間遍於萬字左右。靈相炳發",
    "T52n2103_019:0237a26": "金儀炫燿。俄而左邊十方菩薩像續復放光。",
    "T52n2103_019:0237a27": "起右[狂-王+夜]下達于肩上。聖御躬自虔禮大眾咸",
    "T52n2103_019:0237a28": "所觀贍。故知現此面門證明義旨。若夫多聞",
    "T52n2103_019:0237a29": "弟子內聖垂風。右史記言實惟帝則。乃命近",
    "T52n2103_019:0237b01": "臣纂錄時事。凡厥諮諏罔不備舉。或通釋已",
    "T52n2103_019:0237b02": "遠而疑審方來。或宗致未開而啟請先至。其",
    "T52n2103_019:0237b03": "追審者皆是本習所懷。或隔日異辰義成先",
    "T52n2103_019:0237b04": "後。或雖申往復。終是一問聖旨。並隨方酬",
    "T52n2103_019:0237b05": "接。如響應聲。萬物為心事見乎此。後之學者",
    "T52n2103_019:0237b06": "宜曉斯趣。上弘法歲久。凡諸學僧遠近同集",
    "T52n2103_019:0237b07": "並會京師。而僧家之學師習相守。唯信口說",
    "T52n2103_019:0237b08": "專仗耳功。鮮能尋究經文依求了義。上每為",
    "T52n2103_019:0237b09": "之通解。神迷意得已在言先。裁引文句便至",
    "T52n2103_019:0237b10": "數十。精詳朗贍莫能追領。舊學諸僧黯如撤",
    "T52n2103_019:0237b11": "燭。弛氣結舌無人不然。萬眾仰觀一時心喜。",
    "T52n2103_019:0237b12": "諸如此事非翰墨所能述。又外國諸僧所論",
    "T52n2103_019:0237b13": "義者。不必關所立之義。直是素有心疑止來",
    "T52n2103_019:0237b14": "求決。或發偈誦然後諮疑。或請問既罷讚歎",
    "T52n2103_019:0237b15": "發願。或語畢還坐。眾俱不識。或諮竟便去。",
    "T52n2103_019:0237b16": "莫知所在。容服非常凡聖難測。是講也。東儲",
    "T52n2103_019:0237b17": "始啟止蒙七日。諸僧鑽仰欲罷不能。重復申",
    "T52n2103_019:0237b18": "請更蒙二七。而請益之眾喁喁不已。上以國",
    "T52n2103_019:0237b19": "務久擁。不允所祈。將欲解座。皇帝捨財遍施。",
    "T52n2103_019:0237b20": "錢絹銀錫杖等物。二百一種。直一千九十六",
    "T52n2103_019:0237b21": "萬。",
    "T52n2103_019:0237b22": "皇太子奉嚫玉經。格七寶經函等。仍供養經。",
    "T52n2103_019:0237b23": "又施僧錢絹。直三百四十三萬。六宮所捨二",
    "T52n2103_019:0237b24": "百七十萬。上親臨億兆躬自菲薄。司服所職",
    "T52n2103_019:0237b25": "饔人所掌。若非朝廷典章。止是奉身之費。則",
    "T52n2103_019:0237b26": "太官一日將十萬生衣歲出千金。上並不取。",
    "T52n2103_019:0237b27": "別自營給。服麁浣衣器同土簋。日一蔬膳過",
    "T52n2103_019:0237b28": "中不餐。寒暑被襲莫非大布。所居便殿不",
    "T52n2103_019:0237b29": "能方丈。昔之幄座今為下床。傍無侍衛顧無",
    "T52n2103_019:0237c01": "玩物。左右唯經書卷軸。所對但見香鑪錫杖。",
    "T52n2103_019:0237c02": "昧旦坐朝日旰乃息。夜尋法寶明發不寐。所",
    "T52n2103_019:0237c03": "利唯人所約唯已。誠起居之恒事禁中之實",
    "T52n2103_019:0237c04": "錄。又宮人常格年給數千萬。悉從停省無所",
    "T52n2103_019:0237c05": "為留。雖漢文衣不至地。光武穀數十斛。方之",
    "T52n2103_019:0237c06": "蔑如矣。所造寺塔及諸齋會。不藉子來之民。",
    "T52n2103_019:0237c07": "不同大酺之禮。皆是採山澤之地利。為如法",
    "T52n2103_019:0237c08": "之淨財。量入為出資無外取。一役之勞計限",
    "T52n2103_019:0237c09": "傭賚。故能構製等於天宮。設飯同於香積。國",
    "T52n2103_019:0237c10": "朝大禮莫過三元。三元所設眾止數萬。隔歲",
    "T52n2103_019:0237c11": "預營僅而後舉。監督紛糺以為巨務。至於",
    "T52n2103_019:0237c12": "此會出自淨財。遠近百姓願為邑節。欣欣請",
    "T52n2103_019:0237c13": "受爭取福分。不待號令不須課率。黍稷馨香",
    "T52n2103_019:0237c14": "如期即至。數十萬眾饗之不盡。所以知是皇",
    "T52n2103_019:0237c15": "上化力之所到。百姓善根之有成。至如軍國",
    "T52n2103_019:0237c16": "恒度府庫常蓄固以天下為公器則秋毫無",
    "T52n2103_019:0237c17": "所侵也。初上造十三種無盡藏。有放生布施",
    "T52n2103_019:0237c18": "二科。此藏利益已為無限。而每月齋會。復於",
    "T52n2103_019:0237c19": "諸寺施財施食。又別勅至到張文休。日往屠",
    "T52n2103_019:0237c20": "肆命切鼎爼。即時救贖濟免億數。以此為常。",
    "T52n2103_019:0237c21": "文休者先為運吏。輒散運米與貧民。應入大",
    "T52n2103_019:0237c22": "辟。上愍其一分惻然不許。非唯赦其重辜。乃",
    "T52n2103_019:0237c23": "加以至到之目。既非憑煖之市義。又無汲",
    "T52n2103_019:0237c24": "黯之請罪。人微宥重過於昔時。文休既荷嘉",
    "T52n2103_019:0237c25": "貸。未嘗暫怠。日中或不得食。而足不得息",
    "T52n2103_019:0237c26": "周遍京邑。行步如飛。擊鼓揚幢負擔馳逐。",
    "T52n2103_019:0237c27": "家禽野獸殫四生之品無不放捨焉。是時朝",
    "T52n2103_019:0237c28": "臣至于民庶。並各隨喜。又錢一千一百一十",
    "T52n2103_019:0237c29": "四萬。上區其心迹列有十條。或捨財同今法",
    "T52n2103_019:0238a01": "事者。或捨財以供養者。或捨財行慈悲者。或",
    "T52n2103_019:0238a02": "捨財乞誦經者。或捨財入節供者。或捨財入",
    "T52n2103_019:0238a03": "放生者。或捨財入布施者。或捨身施大眾者。",
    "T52n2103_019:0238a04": "或燒指供養三寶者。或聞講啟求出家者。昔",
    "T52n2103_019:0238a05": "如來化道獲悟不同。故法眼無生根性非一。",
    "T52n2103_019:0238a06": "上並為其人同發大願別見願文。小臣陪侍",
    "T52n2103_019:0238a07": "講筵。謹立今序凡立義六科及答問。",
    "T52n2103_019:0238a08": "一帙合錄十三　第一日(二月二十六日)",
    "T52n2103_019:0238a09": "發般若經題(六人論義)　中寺僧懷　冶城寺",
    "T52n2103_019:0238a10": "法憙　大僧正靈根寺慧令　龍光寺僧",
    "T52n2103_019:0238a11": "綽　外國僧伽陀娑　宣武寺慧巨",
    "T52n2103_019:0238a12": "都講枳園寺法彪唱曰。摩訶般若波羅蜜經。",
    "T52n2103_019:0238a13": "制曰。蔓蒨云談何容易。在乎至理彌不可",
    "T52n2103_019:0238a14": "說。雖罄兩端終慚四答。夫實智不動至理無",
    "T52n2103_019:0238a15": "言。湛然莫測超爾獨遠。照盡空界不運其明。",
    "T52n2103_019:0238a16": "用窮有境不施其功。無住住以之住。無得得",
    "T52n2103_019:0238a17": "以之得。百福殊相同入無生。萬善異流俱會",
    "T52n2103_019:0238a18": "平等。故能導群盲而並驅。方六舟而俱濟。成",
    "T52n2103_019:0238a19": "菩提之妙果。入涅槃之玄門。三明不能窺其",
    "T52n2103_019:0238a20": "機。七辯不能宣其實。大聖世尊不違本誓。以",
    "T52n2103_019:0238a21": "方便力接引眾生。於無名相寄名相說。使訪",
    "T52n2103_019:0238a22": "道者識塗令問津者知歸。所以於王舍城大",
    "T52n2103_019:0238a23": "師子吼說摩訶般若波羅蜜經。此經亦名為",
    "T52n2103_019:0238a24": "大品經。古舊相傳有五時般若。窮檢經論未",
    "T52n2103_019:0238a25": "見其說。唯有仁王般若。題列卷後具有其文。",
    "T52n2103_019:0238a26": "第一佛在王舍城說大品般若。第二佛在舍",
    "T52n2103_019:0238a27": "衛國祇洹林中說金剛般若。第三佛在舍衛",
    "T52n2103_019:0238a28": "國祇洹林說天王般若。第四佛在王舍城說",
    "T52n2103_019:0238a29": "光讚般若。第五佛在王舍城說仁王般若。其",
    "T52n2103_019:0238b01": "云金剛般若有八卷。淮南唯有校量功德一",
    "T52n2103_019:0238b02": "品。即其本名名金剛般若。卷後題云。佛五",
    "T52n2103_019:0238b03": "時說般若。此是初時說。此土未有第二時說。",
    "T52n2103_019:0238b04": "兩說相反難得承用。大智論言。般若部黨有",
    "T52n2103_019:0238b05": "多有少。止云。光讚放光道行。舉此三經不列",
    "T52n2103_019:0238b06": "五時。此土有光讚放光道行三經。放光即是",
    "T52n2103_019:0238b07": "大品。光讚道行與放光無殊。正以詳略為異。",
    "T52n2103_019:0238b08": "光讚起序品訖散華品。凡二十七品。大本至",
    "T52n2103_019:0238b09": "散華有二十九品。光讚闕無二品。道行初起",
    "T52n2103_019:0238b10": "三假盡後囑累凡有三十品。依大本。際前",
    "T52n2103_019:0238b11": "六品猶應有八十四品。道行闕無五十四品。",
    "T52n2103_019:0238b12": "光讚道行與大品事義無異。為是出經者辭",
    "T52n2103_019:0238b13": "有文質。為是在天竺時已分為三部。前注大",
    "T52n2103_019:0238b14": "品亦開為五別。隨文析理非為異處。僧叡小",
    "T52n2103_019:0238b15": "品序云。斯經正文凡有四種。是佛異時適化",
    "T52n2103_019:0238b16": "廣略之說。其文多者十萬偈。少者六百偈。此",
    "T52n2103_019:0238b17": "之大品乃是天竺中品。但言四種不說五時。",
    "T52n2103_019:0238b18": "前謂僧叡小品序。即是七卷般若隨從舊聞",
    "T52n2103_019:0238b19": "致成差漏。不遠而復庶無祇悔。僧叡所言小",
    "T52n2103_019:0238b20": "品即是道行般若何以知然。以三事撿。故知",
    "T52n2103_019:0238b21": "其然。一道行般若尾末亦自題為小品。二七",
    "T52n2103_019:0238b22": "卷有二十九品。道行文有三十品。僧叡序三",
    "T52n2103_019:0238b23": "十品者。不序二十九品者。三僧叡序。止讚道",
    "T52n2103_019:0238b24": "行二字。其文言。玄章雖三十。冠之者道。言",
    "T52n2103_019:0238b25": "雖十萬。倍之者行。行凝然後無生。道足然",
    "T52n2103_019:0238b26": "後補處。以是義故知。道行經即是小品。大品",
    "T52n2103_019:0238b27": "之名是道安法師出經後事。道安云。昔在漢",
    "T52n2103_019:0238b28": "陰十有五載。講放光經歲常再過。爾時猶未",
    "T52n2103_019:0238b29": "名為大品。前來小品後至小品。有三十章。大",
    "T52n2103_019:0238c01": "品有九十章。多少不同。以相形待小大之名。",
    "T52n2103_019:0238c02": "所以得生。復有人言。佛說五時教。第一時在",
    "T52n2103_019:0238c03": "鹿野苑轉四諦法輪。乃至第五時於雙樹間",
    "T52n2103_019:0238c04": "轉大般涅槃。云大品經。是第二時教。淨名",
    "T52n2103_019:0238c05": "思益是第三時教。法華經是第四時教。是義",
    "T52n2103_019:0238c06": "不然。釋論言。須菩提聞法華經中說聲聞人",
    "T52n2103_019:0238c07": "皆當作佛。是故今問。是畢定不畢定。是則聞",
    "T52n2103_019:0238c08": "法華在前。說大品在後。以是因緣。不得言大",
    "T52n2103_019:0238c09": "品經是第二時說。又如二夜經中說。佛從得",
    "T52n2103_019:0238c10": "道夜。至涅槃夜。是兩中間所說經教。一切皆",
    "T52n2103_019:0238c11": "實不顛倒。以是義知。從尼連禪河邊初得道",
    "T52n2103_019:0238c12": "日。乃至娑羅林中入涅槃夜。常說般若波羅",
    "T52n2103_019:0238c13": "蜜。中本起經云。如來始成道。優陀耶還。淨飯",
    "T52n2103_019:0238c14": "王問。今者獨處思憶何事。優陀耶答云。世尊",
    "T52n2103_019:0238c15": "唯空苦樂非真。淨飯王言。災矣。悉達一切",
    "T52n2103_019:0238c16": "皆有。如何言無。反矣。悉達與人為讐。此是始",
    "T52n2103_019:0238c17": "成道時。說般若波羅蜜。高貴德王經言。菩薩",
    "T52n2103_019:0238c18": "修行方等大般涅槃。不聞布施不見布施。乃",
    "T52n2103_019:0238c19": "至不聞大涅槃不見大涅槃。知見法界解了",
    "T52n2103_019:0238c20": "實相。空無所有。第九功德經言。菩薩修大涅",
    "T52n2103_019:0238c21": "槃於一切法悉無所見。若有見者不見佛性。",
    "T52n2103_019:0238c22": "不能修習般若波羅蜜。不得入於大般涅槃。",
    "T52n2103_019:0238c23": "乃至廣說。以如是因緣故。當知初成道日乃",
    "T52n2103_019:0238c24": "至涅槃夜常說般若波羅蜜經。般若波羅蜜",
    "T52n2103_019:0238c25": "是諸佛母。三世如來皆由是生。無相大法非",
    "T52n2103_019:0238c26": "可戲論。豈得限以次第局以五時。根性不同",
    "T52n2103_019:0238c27": "宜聞非一。亦復不但止有五時。往年令莊嚴",
    "T52n2103_019:0238c28": "僧旻法師與諸學士共相研覈。檢其根性應",
    "T52n2103_019:0238c29": "所宜聞。凡有三百八十人。是則時教甚為眾",
    "T52n2103_019:0239a01": "多。一人出世多人得利益。豈容止為一根性",
    "T52n2103_019:0239a02": "人次第五時轉大法輪。所言摩訶般若波羅",
    "T52n2103_019:0239a03": "蜜經者。經題立名凡有三意。一以人。二以法。",
    "T52n2103_019:0239a04": "三人法雙舉。辨意思益是以人名經。法華涅",
    "T52n2103_019:0239a05": "槃是以法名經。淨名勝鬘是人法雙舉。此經",
    "T52n2103_019:0239a06": "立名以法名經。離法無人離人無法。云何得",
    "T52n2103_019:0239a07": "言此經以法為名。般若是實法人是假名。此",
    "T52n2103_019:0239a08": "是人家之法非法家之人。猶如道諦是法寶",
    "T52n2103_019:0239a09": "攝。是故此經得受法名。名摩訶般若波羅",
    "T52n2103_019:0239a10": "蜜。此是天竺音經是此土語。外國名為修多",
    "T52n2103_019:0239a11": "羅。此言法本。具含五義。一出生。二涌泉。三",
    "T52n2103_019:0239a12": "顯示。四繩墨。五結鬘。訓釋經字亦有三義。一",
    "T52n2103_019:0239a13": "久。二通。三由久者名不變滅。是名為久。三世",
    "T52n2103_019:0239a14": "不遷即是常義。通者理無擁滯。是名為通。一",
    "T52n2103_019:0239a15": "切無礙即是通義。由者出生眾善。是名為",
    "T52n2103_019:0239a16": "由。萬行軌轍即是法義。以經字代修多羅者。",
    "T52n2103_019:0239a17": "修多羅名通。經名別。修多羅名所以通者。凡",
    "T52n2103_019:0239a18": "聖共有所以為通。經名別者此土聖人所說。",
    "T52n2103_019:0239a19": "名之為經。所以為別以經字代修多羅。欲令",
    "T52n2103_019:0239a20": "聞者即得信解。摩訶此言大。般若此言智慧。",
    "T52n2103_019:0239a21": "波羅此言彼岸。蜜此言度。又云到。具語翻譯。",
    "T52n2103_019:0239a22": "云大智慧度彼岸。言彼岸度者。蓋是國語不",
    "T52n2103_019:0239a23": "同。此以為非彼以為是此以為是彼以為非。",
    "T52n2103_019:0239a24": "隨俗之說更無異義。此中有四意。一稱德。二",
    "T52n2103_019:0239a25": "出體。三辨用四明宗。大是稱德。智慧是出",
    "T52n2103_019:0239a26": "體。度是辨用。彼岸是明宗。此中復有二意。一",
    "T52n2103_019:0239a27": "者法說。二者譬說。大者是法說。彼岸是譬說。",
    "T52n2103_019:0239a28": "即以彼岸譬於涅槃。云何是大義。空是大義。",
    "T52n2103_019:0239a29": "涅槃十八空云。言大空者。謂般若波羅蜜空。",
    "T52n2103_019:0239b01": "此經言。色大故般若大不待小空。名為大空。",
    "T52n2103_019:0239b02": "大若定大。不名為大。無德而稱。是為大義。",
    "T52n2103_019:0239b03": "云何智慧義。能知諸法實相。是智義。能照諸",
    "T52n2103_019:0239b04": "法無生。是慧義。若有照有得。不名智慧。無照",
    "T52n2103_019:0239b05": "無得而本圓寂。是智慧義。云何為度義。生死",
    "T52n2103_019:0239b06": "是此岸。涅槃是彼岸。煩惱為中流。以第一度",
    "T52n2103_019:0239b07": "濟於四流。以是因緣。名之為度。度若定度。不",
    "T52n2103_019:0239b08": "名為度。無去無來。是名度義。又云到者。以無",
    "T52n2103_019:0239b09": "生慧能證涅槃。未到云到。是體性能到。故名",
    "T52n2103_019:0239b10": "為到。不見因有能到。不見果有所到。是名到",
    "T52n2103_019:0239b11": "義。云何是彼此岸義。生死是此岸。涅槃是",
    "T52n2103_019:0239b12": "彼岸。生死不異涅槃。涅槃不異生死。不行二",
    "T52n2103_019:0239b13": "法是彼此岸義。所以須菩提白佛言。世尊。菩",
    "T52n2103_019:0239b14": "薩摩訶薩修般若波羅蜜。當得薩婆若不。佛",
    "T52n2103_019:0239b15": "言不。世尊。不修般若波羅蜜。當得薩婆若不。",
    "T52n2103_019:0239b16": "佛言不。世尊修不修當得薩婆若不。佛言不。",
    "T52n2103_019:0239b17": "世尊非修非不修當得薩婆若不。佛言不。世",
    "T52n2103_019:0239b18": "尊若不爾云何當得薩婆若。佛言。菩薩摩訶",
    "T52n2103_019:0239b19": "薩得薩婆若如相。須菩提又問言。世尊。菩薩",
    "T52n2103_019:0239b20": "不以二法不以不二法。云何當得一切種智。",
    "T52n2103_019:0239b21": "佛言。無所得即是得。以是得得無所得。又佛",
    "T52n2103_019:0239b22": "言。色即薩婆若。乃至一切種智即薩婆若。色",
    "T52n2103_019:0239b23": "如相乃至一切種智如相。皆是一相無二無",
    "T52n2103_019:0239b24": "別。以是義故。名般若波羅蜜。若能離著取緣",
    "T52n2103_019:0239b25": "忘懷求理。如響受聲如幻聽法。斯真可謂般",
    "T52n2103_019:0239b26": "若波羅蜜矣。止誦初章更無異識。義乖傳燈",
    "T52n2103_019:0239b27": "心非受水。豈能宣金口於慧殿。散甘露於香",
    "T52n2103_019:0239b28": "城。潤良田之種子。發菩提之萌芽。譬坳堂",
    "T52n2103_019:0239b29": "之水隨百川而入巨海。猶蟭蟟之目因千日",
    "T52n2103_019:0239c01": "而窺大明。豈知其涯岸之所止泊。寧見照燭",
    "T52n2103_019:0239c02": "之所近遠。憑藉大眾宿植德。本仰承如來慈",
    "T52n2103_019:0239c03": "善根力。儻有疑難冀能詶答。餘有問答一十",
    "T52n2103_019:0239c04": "二卷。訪本未獲。故其文盡闕。",
    "T52n2103_019:0239c05": "主上垂為開講日參承(并勅答)",
    "T52n2103_019:0239c06": "臣綱言。伏承輿駕臨同泰寺。開金字波若波",
    "T52n2103_019:0239c07": "羅蜜經題。照迷生之慧日。導出世之長源。百",
    "T52n2103_019:0239c08": "華同陰萬流歸海。幽顯贊揚率土含潤。臣身",
    "T52n2103_019:0239c09": "礙已來望舒盈闕。甘露普被人天俱萃。波若",
    "T52n2103_019:0239c10": "魔事獨在微躬。馳係法輪私深剋責。不任下",
    "T52n2103_019:0239c11": "情。謹奉啟奉承。謹啟。",
    "T52n2103_019:0239c12": "省啟具之。為汝講金字般若波羅蜜經。發題",
    "T52n2103_019:0239c13": "始竟四眾雲合華夷畢集。連雨累日深慮廢",
    "T52n2103_019:0239c14": "事。景物開明幽顯同慶。實相之中本無去來。",
    "T52n2103_019:0239c15": "身雖不到心靡不在。善自調養慎勿牽勞。尚",
    "T52n2103_019:0239c16": "有兩旬日數猶賒。今雖不同後會未晚也。吾",
    "T52n2103_019:0239c17": "始還臺不復多勅。越勅。",
    "T52n2103_019:0239c18": "廣弘明集卷第十九"
}