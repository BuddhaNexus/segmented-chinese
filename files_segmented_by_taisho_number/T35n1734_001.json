{
    "T35n1734_001:0492c17": "花嚴經文義綱目一卷",
    "T35n1734_001:0492c19": "夫以茫茫性海，緣象詎測其源；眇眇玄猷，名",
    "T35n1734_001:0492c20": "言罕尋其際。有融圓智，朗巨夜而闢重昏；無",
    "T35n1734_001:0492c21": "限大悲，俯群機而臨萬剎。於是無象現象，猶",
    "T35n1734_001:0492c22": "陽谷之昇太陽；無言示言，若滄波之傾巨壑。",
    "T35n1734_001:0492c23": "是故創於蓮花藏界，演無盡之玄綱；𥤱籠上",
    "T35n1734_001:0492c24": "達之流，控引靈津之表。然後化霑忍土漸布",
    "T35n1734_001:0492c25": "慈雲，灑微澤以潤三根，滋道牙而歸一楑。是",
    "T35n1734_001:0492c26": "知機緣感異，聖應所以殊分；聖應雖殊，不思",
    "T35n1734_001:0492c27": "議一也。《華嚴經》者，斯乃集海會之盛談、照山",
    "T35n1734_001:0492c28": "王之極說，理致宏遠，盡法界而亘真源；浩汗",
    "T35n1734_001:0492c29": "微言，等虛空而被塵國。於是無虧大小，潛巨",
    "T35n1734_001:0493a01": "剎以入毫端；未易鴻纖，融極微以周空界。故",
    "T35n1734_001:0493a02": "因陀羅網參互影而重重、錠光頗黎照塵方",
    "T35n1734_001:0493a03": "而隱隱，一即多而無礙、多即一而圓通，攝九",
    "T35n1734_001:0493a04": "世以入剎那、舒一念而該永劫。三生究竟，堅",
    "T35n1734_001:0493a05": "固種而為因；十信道圓，普德顯而成果。果無",
    "T35n1734_001:0493a06": "異因之果，派五位以分鑣；因無異果之因，總",
    "T35n1734_001:0493a07": "十身以齊致。是故覺母就機於東城，六千疏",
    "T35n1734_001:0493a08": "其十眼；童子詢友於南國，百十成以一生。遂",
    "T35n1734_001:0493a09": "使不起樹王，六天斯屆；詎移花藏，十剎虛融。",
    "T35n1734_001:0493a10": "示寶偈於塵中，齊暉八會；啟玉珠於性德，七",
    "T35n1734_001:0493a11": "處圓彰。浩浩鏗鋐，抗思議而逈出；魏魏煥爛，",
    "T35n1734_001:0493a12": "隔視聽於聾盲。是故舍那創陶甄於海印，二",
    "T35n1734_001:0493a13": "七之旦爰興；龍樹終俯察於虬宮，六百年後",
    "T35n1734_001:0493a14": "方顯。然則大以苞含為義，方以軌範為功，廣",
    "T35n1734_001:0493a15": "則體極用周，佛乃果圓覺滿，花譬開敷萬行，",
    "T35n1734_001:0493a16": "嚴喻飾茲本體，經則貫穿縫綴，能詮之教著",
    "T35n1734_001:0493a17": "焉。從法就人，寄喻為目，故稱大方廣佛花嚴",
    "T35n1734_001:0493a18": "經。世間淨眼品者，器等三種顯曜於時，光潔",
    "T35n1734_001:0493a19": "照矚況於淨眼。法喻合舉，故云世間淨眼。語",
    "T35n1734_001:0493a20": "言理均，格類相從，故稱為品。此經有三十四",
    "T35n1734_001:0493a21": "品，此品建初，故稱第一，故言大方廣佛華嚴",
    "T35n1734_001:0493a22": "經世間淨眼品第一。餘義如下說。今總括此",
    "T35n1734_001:0493a23": "經七處八會事義差別，略開十門：一辨教起",
    "T35n1734_001:0493a24": "所因、二釋經題目、三明經宗趣、四說經時處、",
    "T35n1734_001:0493a25": "五辨定教主、六明眾數差別、七請說分齊、八",
    "T35n1734_001:0493a26": "所入三昧、九佛光加持、十正說品會。初教起",
    "T35n1734_001:0493a27": "所因中有二：先明教傳之相、後辨教興之意。",
    "T35n1734_001:0493a28": "初中教傳之相者，西域相傳，此經結集已後",
    "T35n1734_001:0493a29": "收入龍宮，佛滅度六百年後龍樹菩薩往龍",
    "T35n1734_001:0493b01": "宮，見此大不思議經，上本有十三千大千世",
    "T35n1734_001:0493b02": "界微塵數偈，四天下微塵數品；中本有四十",
    "T35n1734_001:0493b03": "九萬八千八百偈，一千二百品；下本有十萬",
    "T35n1734_001:0493b04": "偈三十八品。龍樹遂將此下本出至天竺國，",
    "T35n1734_001:0493b05": "造不思議論亦十萬偈，以釋此經。今耶舍三",
    "T35n1734_001:0493b06": "藏所翻《十住毘婆沙論》，是彼一品也。爰有東晉",
    "T35n1734_001:0493b07": "沙門名支法領，從于闐國但得此三萬六千",
    "T35n1734_001:0493b08": "偈，并請得大乘三果菩薩禪師，名伏馱跋陀",
    "T35n1734_001:0493b09": "羅，此云覺賢，俗姓釋迦氏，即甘露飯王之苗",
    "T35n1734_001:0493b10": "裔，來至晉朝。以安帝義熙十四年歲次鶉火",
    "T35n1734_001:0493b11": "三月十日，於楊州謝司空寺別造護淨華嚴",
    "T35n1734_001:0493b12": "法堂，於中譯出此經。時堂前有蓮花池，每日",
    "T35n1734_001:0493b13": "有二青衣童子從池而出，掃灑研墨，暮還歸",
    "T35n1734_001:0493b14": "池，經了便止。相傳釋云：以此經久在龍宮，慶",
    "T35n1734_001:0493b15": "此傳通，故令龍王給侍耳。後因改此寺名興",
    "T35n1734_001:0493b16": "嚴寺也。有晉沙門釋法業、惠嚴、惠觀等，親從",
    "T35n1734_001:0493b17": "筆受，法業因此出義記，名花嚴旨歸，二卷。",
    "T35n1734_001:0493b18": "有吳郡內史孟顗、右衛將軍褚叔度等為檀越。",
    "T35n1734_001:0493b19": "至元熙二年六月十日譯出訖，至大宗永初",
    "T35n1734_001:0493b20": "二年十二月二十日與梵本再校勘畢，當時",
    "T35n1734_001:0493b21": "五十卷成。後人亦有融作六十卷者，於〈法界",
    "T35n1734_001:0493b22": "品〉內先有所欠八九紙文。今大唐永隆元年",
    "T35n1734_001:0493b23": "三月內，有中天竺三藏法師地婆呵羅，唐言",
    "T35n1734_001:0493b24": "日照，奉勅與沙門道成等十大德，於西京太",
    "T35n1734_001:0493b25": "原寺譯出補之，沙門複禮筆受。其經感通及",
    "T35n1734_001:0493b26": "覺賢神迹等，竝如《新集花嚴傳》中辨。二明教",
    "T35n1734_001:0493b27": "興意者，夫大教之興非無因緣，及非小因緣",
    "T35n1734_001:0493b28": "令此教起，故下文〈性起品〉云「以須彌山微塵",
    "T35n1734_001:0493b29": "等因緣故，起此性起法輪。」今略題十種，謂願",
    "T35n1734_001:0493c01": "力故、法爾故、為本故、為歸故、顯德故、顯位",
    "T35n1734_001:0493c02": "故、開發故、見聞故、成行故、得果故。初願力",
    "T35n1734_001:0493c03": "故者，謂佛與菩薩及彼機緣，三位願力之所",
    "T35n1734_001:0493c04": "起。故下文云「盧舍那佛本願力故，普賢願力",
    "T35n1734_001:0493c05": "故。」又云「若有得聞者，當知本願力。」又云「開",
    "T35n1734_001:0493c06": "發大願故，因本願力之所出也。」二法爾故者，",
    "T35n1734_001:0493c07": "謂汎諸佛初出興世，將欲開顯所化蓮花法",
    "T35n1734_001:0493c08": "爾，皆於第二七日海印定中演出如是無盡法",
    "T35n1734_001:0493c09": "門。下文云「法如是故，此則如大王路，法爾常",
    "T35n1734_001:0493c10": "規。」三為本故者，謂將欲逐機漸施末教，故於",
    "T35n1734_001:0493c11": "最初先示此法以為末本，以依此本得起末",
    "T35n1734_001:0493c12": "故。下文云「譬如淨法界，與三乘法為所依。」又",
    "T35n1734_001:0493c13": "云「猶如日出，先照高山」等。四為歸故者，謂顯",
    "T35n1734_001:0493c14": "末教所歸處故。下文云「猶如眾水，流歸大海」",
    "T35n1734_001:0493c15": "等。五顯德故者，謂顯如來自所得法體相用",
    "T35n1734_001:0493c16": "故。體謂法界理智無礙，相謂十蓮花藏微塵",
    "T35n1734_001:0493c17": "數等，明謂毛孔現剎廣益機緣，普賢亦爾。",
    "T35n1734_001:0493c18": "六顯位故者，謂顯信等六位圓融相攝前後，",
    "T35n1734_001:0493c19": "是故一位即一切位，而前後歷然。下文云「在",
    "T35n1734_001:0493c20": "於一地普攝一切諸地功德」等。七開發故者，",
    "T35n1734_001:0493c21": "謂開發眾生性起心中法界無礙自在法門，",
    "T35n1734_001:0493c22": "令顯現故。下文中「破微塵出經卷」等可知。八",
    "T35n1734_001:0493c23": "見聞故者，謂示此一乘無盡自在具足主伴",
    "T35n1734_001:0493c24": "無礙法門，令物見聞，成解脫分金剛種故。如",
    "T35n1734_001:0493c25": "〈性起品〉說。九成行故者，謂令眾生成普賢行，",
    "T35n1734_001:0493c26": "一行即一切行，初發心時便成正覺，具足慧",
    "T35n1734_001:0493c27": "身不由他悟等。十得果故者，有二：初斷果，謂",
    "T35n1734_001:0493c28": "除障故，即一障一切障，如〈普賢品〉。一斷一切",
    "T35n1734_001:0493c29": "斷，如〈小相品〉等廣說。二智果，謂具十身、盡三",
    "T35n1734_001:0494a01": "世間，逆順自在，依正無礙等。由此十義同一",
    "T35n1734_001:0494a02": "緣起無礙圓融自在力故，令此經教依無住",
    "T35n1734_001:0494a03": "本而建立也。",
    "T35n1734_001:0494a04": "第二別釋經題目者，於中有二：先釋眾名、後",
    "T35n1734_001:0494a05": "解別目。前中諸聖教立此經名，略有五種：初",
    "T35n1734_001:0494a06": "依《觀佛三昧經》及《涅槃經》，名此經為雜花經。",
    "T35n1734_001:0494a07": "此隨喻為名，以理行交雜緣起集成故。二《智",
    "T35n1734_001:0494a08": "論．屬累品》名為不思議解脫經，有十萬偈。此",
    "T35n1734_001:0494a09": "從法就用為名，故〈性起品〉云「此經為乘不思",
    "T35n1734_001:0494a10": "議乘菩薩設。」又《智論》自指此經也。三梁朝《攝",
    "T35n1734_001:0494a11": "論》第十勝相云百千經者，即花嚴十萬偈為",
    "T35n1734_001:0494a12": "百千也。此從數為名。四如下〈離世間品〉出生",
    "T35n1734_001:0494a13": "菩薩深妙義花等，彼當釋，此約法喻合目。",
    "T35n1734_001:0494a14": "五約十義立名等，如〈性起品〉，亦至彼當釋。",
    "T35n1734_001:0494a15": "二解別目中二：先總解、後別釋。總者，如《入大",
    "T35n1734_001:0494a16": "乘論》說，有五義：一為眾生說對治法故、二有",
    "T35n1734_001:0494a17": "眾多乘故、三多莊嚴具故、四能出生無量大",
    "T35n1734_001:0494a18": "果故、五除斷一切諸邪見故，名毘佛略。《雜集",
    "T35n1734_001:0494a19": "論》釋方廣者，菩薩藏相應言說，名為方廣，一",
    "T35n1734_001:0494a20": "切有情利益安樂所依處故，宣說廣大甚深",
    "T35n1734_001:0494a21": "法故。亦名廣破，以能廣破一切障故。亦名",
    "T35n1734_001:0494a22": "無比，無有諸法能比類故。此等皆是大乘差",
    "T35n1734_001:0494a23": "別名，由與七種大性相應等，乃至廣說。別釋",
    "T35n1734_001:0494a24": "者，大方廣等是一部通名，世間淨眼是當品",
    "T35n1734_001:0494a25": "別目。前中有二：先開義、後合釋。開者，先舉所",
    "T35n1734_001:0494a26": "詮之義；後經之一字，舉能詮之教，此依主",
    "T35n1734_001:0494a27": "釋。前中先明所喻，後花嚴二字是能喻；前中",
    "T35n1734_001:0494a28": "先明所依法，後佛一字顯能依人；前中先別",
    "T35n1734_001:0494a29": "明體用，後廣一字合辨體能；前中先大字明",
    "T35n1734_001:0494b01": "法體，後方字辨勝能。合釋中，大者，當體為目，",
    "T35n1734_001:0494b02": "苞含為義。方者，就用為名，軌範為義。廣者，體",
    "T35n1734_001:0494b03": "用合明，周遍為義。此中大即方，大方即廣，皆",
    "T35n1734_001:0494b04": "持業釋。又大者，古德解有三義：一常義。經云",
    "T35n1734_001:0494b05": "「所言大者，名之為常。」二是體性普周義。經云",
    "T35n1734_001:0494b06": "「所言大者，其性廣博。」三是勝能義。經云「能建",
    "T35n1734_001:0494b07": "大義，名大涅槃。」又具體、相、用三大也。今更尋",
    "T35n1734_001:0494b08": "下文，略有十義：一境大。於中有二：一依報大，",
    "T35n1734_001:0494b09": "謂十蓮華藏；二正報大，謂十佛三業等，如〈舍",
    "T35n1734_001:0494b10": "那品〉等說，即所信境也。二心大，如〈賢首品〉初",
    "T35n1734_001:0494b11": "及〈發心功德品〉說。三行大，如〈離世間品〉說，通",
    "T35n1734_001:0494b12": "修六位行也。四位大，如〈明難品〉已去至第六",
    "T35n1734_001:0494b13": "會說彼五位，謂信大、解大、行大、願大、證大",
    "T35n1734_001:0494b14": "等也。五證大，如〈入法界品〉說通證六位法也。",
    "T35n1734_001:0494b15": "六因大，有二：初生因，如前五位說；二了因，",
    "T35n1734_001:0494b16": "如〈普賢品〉等說。七果大，於中有二：一隨緣果，",
    "T35n1734_001:0494b17": "如〈不思議品〉等說；二自體果，如此經中果分",
    "T35n1734_001:0494b18": "不可說者是也。八體大，如〈性起品〉等說。九用",
    "T35n1734_001:0494b19": "大，謂念念益生，頓成位等，如〈小相品〉等說。十",
    "T35n1734_001:0494b20": "法大，於中有三：一教大，謂一一名句皆遍一",
    "T35n1734_001:0494b21": "切十方法界，如下文說。二義大，稱無邊教所",
    "T35n1734_001:0494b22": "顯義是。三事大，謂一一塵等具一切者是。此",
    "T35n1734_001:0494b23": "上十義，皆各總攝一切法盡，具足即入，故稱",
    "T35n1734_001:0494b24": "大也。方有三義：一是方正義，謂此十義性離",
    "T35n1734_001:0494b25": "邪僻；二是方法義，謂此十義皆有模範軌則",
    "T35n1734_001:0494b26": "故也；三是醫方義，謂此十義皆能對治諸重",
    "T35n1734_001:0494b27": "障故。廣有二義：一遍一切處，謂凡一法門皆",
    "T35n1734_001:0494b28": "遍一切無盡世界，乃至塵道及餘一切諸法",
    "T35n1734_001:0494b29": "之處，如下結通等說。二遍一切時，謂遍前後",
    "T35n1734_001:0494c01": "際，通於十世，下至剎那等。此二有二種遍：一",
    "T35n1734_001:0494c02": "一重、二重重，如帝網等。雖約一攝一切故名",
    "T35n1734_001:0494c03": "大，一遍一切故稱為廣。而亦得前名廣、後名",
    "T35n1734_001:0494c04": "大，亦無違。佛者，覺照為名，果滿為義，此通十",
    "T35n1734_001:0494c05": "佛及三佛也。方廣是所得法，佛是能得人。又",
    "T35n1734_001:0494c06": "前是所覺境，佛是能覺智。此中境智有二義：",
    "T35n1734_001:0494c07": "一相成、二相即。前中方廣之佛，簡下乘佛。佛",
    "T35n1734_001:0494c08": "之方廣，簡因位法。此二相成，各有有性、無性",
    "T35n1734_001:0494c09": "緣起四句，思准之。人法相依，皆依主釋。二",
    "T35n1734_001:0494c10": "相即者，或方廣即佛、佛即方廣，以人法無礙",
    "T35n1734_001:0494c11": "故。令體相即，亦具四句，思准之。此唯持業",
    "T35n1734_001:0494c12": "釋。華有三義：一微妙義、二感果義、三莊飾",
    "T35n1734_001:0494c13": "義。初一喻行體，後二喻行用。用中，初喻生因、",
    "T35n1734_001:0494c14": "後喻了因。又初是生果華，不與果俱，如生死",
    "T35n1734_001:0494c15": "為道具，及因位善根等。故下文云「此經出生",
    "T35n1734_001:0494c16": "一切菩薩諸行功德深妙義華。」若從此義，應",
    "T35n1734_001:0494c17": "名菩薩方廣。又後莊果花與果俱，如果位善",
    "T35n1734_001:0494c18": "根。今此文中明佛方廣，故約果位但論佛花",
    "T35n1734_001:0494c19": "嚴耳。又別分微妙喻前法，後二譬前人。通",
    "T35n1734_001:0494c20": "論人法，皆具此三，故成況也。嚴之一字，通含",
    "T35n1734_001:0494c21": "能嚴、所嚴，由是鎔融便成四句。或萬行如華",
    "T35n1734_001:0494c22": "為能嚴，真性為所嚴，以理由修顯故。或真性",
    "T35n1734_001:0494c23": "如華為能嚴，修生諸行為所嚴，以行從理起",
    "T35n1734_001:0494c24": "故。故《攝論》云「無不從此法身流，無不還證此",
    "T35n1734_001:0494c25": "法身。」此之謂也。或俱融能所，不二而二，以非",
    "T35n1734_001:0494c26": "真流之行無以契真、非飾真之行不從真起。",
    "T35n1734_001:0494c27": "良以體融行而因圓，行該真而果滿，是故標",
    "T35n1734_001:0494c28": "為佛華嚴也。或雙泯能所，二而不二，以即真",
    "T35n1734_001:0494c29": "之行非行、即行之真非真，是則理行雙絕、能",
    "T35n1734_001:0495a01": "所俱亡，超情離相，是謂花嚴。前二句花之嚴，",
    "T35n1734_001:0495a02": "後二句花即嚴，二釋可知。又方廣佛之花嚴，",
    "T35n1734_001:0495a03": "及即花嚴，亦二釋可知。經如前釋。世間是法，",
    "T35n1734_001:0495a04": "淨眼是喻。世者是時，間者是中，時中顯現故",
    "T35n1734_001:0495a05": "云世間。世間不同，義有三種：一器世間，有二：",
    "T35n1734_001:0495a06": "一道場地等別處；二蓮花藏世界通處。二智",
    "T35n1734_001:0495a07": "正覺世間，亦二：一三身、二十佛。三眾生世",
    "T35n1734_001:0495a08": "間，亦二：一同生、二異生。淨眼亦有三義：一洞",
    "T35n1734_001:0495a09": "徹義，況彼三法離相平等，洞徹真源。二照矚",
    "T35n1734_001:0495a10": "義，喻彼三法明達照了諸法門故。三現象義，",
    "T35n1734_001:0495a11": "譬彼三法互相影現，及一切法涉入無礙緣起",
    "T35n1734_001:0495a12": "自在。為顯彼三有此別異殊勝義故，是故別",
    "T35n1734_001:0495a13": "立此名，不名序也。品者，類也。別地又釋：如",
    "T35n1734_001:0495a14": "來未出，世無善導，故如盲。佛今創出世，世間",
    "T35n1734_001:0495a15": "眼現，故言世間淨眼。是故佛涅槃時，言世間",
    "T35n1734_001:0495a16": "眼滅也。餘如上說。",
    "T35n1734_001:0495a17": "第三明宗趣者，於中有二：先總、後別。總者，古",
    "T35n1734_001:0495a18": "德出宗不同。如遠法師，以花嚴三昧為宗。又",
    "T35n1734_001:0495a19": "衍師等，以法界為宗等。今依光統師，以因果",
    "T35n1734_001:0495a20": "緣起理實為宗趣。因果是位，緣起是義，理實",
    "T35n1734_001:0495a21": "是體，以因果與理實不二，故是緣起也。又因",
    "T35n1734_001:0495a22": "果約事，緣起會相，理實顯體。此中作二門：一",
    "T35n1734_001:0495a23": "約文。或唯果，如〈不思議品〉及〈舍那品〉等。或唯",
    "T35n1734_001:0495a24": "因，如〈明難品〉至〈僧祇品〉及〈普賢品〉等。或俱，如",
    "T35n1734_001:0495a25": "七八二會。或俱非，如〈性起品〉。若細取一一會",
    "T35n1734_001:0495a26": "一一品，亦一一文皆具因果，思之可見。二約",
    "T35n1734_001:0495a27": "義。或因果俱因，以約緣起故此通一部，以果",
    "T35n1734_001:0495a28": "分不可說故。或因果俱果，以起即不起故、因",
    "T35n1734_001:0495a29": "相盡故，約理實也。或前俱果，因以是所起故。",
    "T35n1734_001:0495b01": "或後俱因，以是所依本故，由是緣起理實",
    "T35n1734_001:0495b02": "故。或因即果、果即因，因非果、果非因，因是因、",
    "T35n1734_001:0495b03": "果是果，因非因、果非果，如是無障無礙。人法",
    "T35n1734_001:0495b04": "教義等，皆准此知。後別辨中，有五對十句。一",
    "T35n1734_001:0495b05": "境行相對。以境為宗，用行為趣。或反此，以修",
    "T35n1734_001:0495b06": "起智，會同真境故。問：宗趣何別？答：語之所表",
    "T35n1734_001:0495b07": "曰宗，宗之所歸名趣。總中宗即趣，此中分辨",
    "T35n1734_001:0495b08": "也。二理事相對。以事為宗，理為趣。或反，以",
    "T35n1734_001:0495b09": "依理得成緣起事故。三教義相對。教為宗，義",
    "T35n1734_001:0495b10": "為趣。或反上，以義深令教實故。四因果相對。",
    "T35n1734_001:0495b11": "因宗，果趣。或反上，以舉果意為成因故。五",
    "T35n1734_001:0495b12": "人法相對。集眾人為宗，說法為趣。或反上，以",
    "T35n1734_001:0495b13": "法成人故。",
    "T35n1734_001:0495b14": "第四說經時處中，先明時、後顯處。時中作四",
    "T35n1734_001:0495b15": "門：一定分齊、二攝前後、三顯差別、四表示",
    "T35n1734_001:0495b16": "法。初定分齊者，菩提流支云「華嚴八會中，前",
    "T35n1734_001:0495b17": "之五會是佛成道初七日說，第六會後是第",
    "T35n1734_001:0495b18": "二七日說，以《十地經》初云第二七日故。」又有",
    "T35n1734_001:0495b19": "人說：第八會是後時說，以彼文中有鶖子等",
    "T35n1734_001:0495b20": "五百聲聞，並後時度故。此等所判，恐不順文，",
    "T35n1734_001:0495b21": "以初七日定不說法故。《十地論》言「何故不初",
    "T35n1734_001:0495b22": "七日說？思惟行因緣行故。」既言思惟，明知非",
    "T35n1734_001:0495b23": "說法。設有救言：只不說十地非不說餘法者，",
    "T35n1734_001:0495b24": "則不得言思惟也。下論又釋「為顯己法樂，是",
    "T35n1734_001:0495b25": "故不說。」故知初七日定非說耳。又第八會亦",
    "T35n1734_001:0495b26": "非後時。何得於一部經，前已說半，中說餘經，",
    "T35n1734_001:0495b27": "後方更續？豈令佛無陀羅尼力，不能一念說",
    "T35n1734_001:0495b28": "一切法？祇園鶖子竝是九世相入，下文云「過",
    "T35n1734_001:0495b29": "去一切劫，安置未來今。未來一切劫，迴置過",
    "T35n1734_001:0495c01": "去世。」又云「於一念中建立三世一切佛事。」乃",
    "T35n1734_001:0495c02": "至廣說。如是等文，處處皆有。豈鶖子祇洹而",
    "T35n1734_001:0495c03": "非此類？是知此經定是第二七日所說。二攝",
    "T35n1734_001:0495c04": "前後者，有三重：一於此二七之時，即攝八會",
    "T35n1734_001:0495c05": "同時而說。若爾，何故會有前後？謂如印文，讀",
    "T35n1734_001:0495c06": "時前後，印紙同時。問：若爾，云何重會得成？答：",
    "T35n1734_001:0495c07": "重亦同時，以無礙故，如燈光相入等。餘不動",
    "T35n1734_001:0495c08": "昇天等，准釋可知。二即此時攝彼前後各無",
    "T35n1734_001:0495c09": "量劫無不皆盡，以是不思議解脫時故。三攝",
    "T35n1734_001:0495c10": "於重重無量念劫，如因陀羅網重重收攝故。",
    "T35n1734_001:0495c11": "三顯差別者，依《普耀經》，第二七日於鹿野園",
    "T35n1734_001:0495c12": "為彼五人三轉四諦，此唯小乘。依《密迹力士",
    "T35n1734_001:0495c13": "經》，第二七日鹿園為於無量大眾轉法輪，時",
    "T35n1734_001:0495c14": "有得羅漢、辟支佛道、菩薩道等，此是三乘。",
    "T35n1734_001:0495c15": "依此經，第二七日於樹王下，為海會菩薩轉無",
    "T35n1734_001:0495c16": "盡法輪，明是一乘。上三同時者，約法表本末",
    "T35n1734_001:0495c17": "同時，約人顯機感各異。依《法花》三七日，《四分",
    "T35n1734_001:0495c18": "律》六七日，《興起行經》七七日，《五分律》八七日，",
    "T35n1734_001:0495c19": "《智論》五十七日，《十二遊經》一年方說。此並末",
    "T35n1734_001:0495c20": "教機異，宜聞各別，故致不同。本教機定，故唯",
    "T35n1734_001:0495c21": "二七日。四表示法者，《十地論》云「時處等校量，",
    "T35n1734_001:0495c22": "顯示勝故。」此法勝故，在於初時及勝處說。此",
    "T35n1734_001:0495c23": "有三義：一此經初時，表本法勝故；二末教亦",
    "T35n1734_001:0495c24": "同，表末不離本故；三顯本非末，故時定二七，",
    "T35n1734_001:0495c25": "更無異說。第二說經處者，作五門：一定其處、",
    "T35n1734_001:0495c26": "二辨融攝、三顯差別、四總表示法、五別顯處",
    "T35n1734_001:0495c27": "會。初定處者，問：說此經處，為是淨土？為是染",
    "T35n1734_001:0495c28": "界？設爾何失？二俱有過。何者？若是淨土，何故",
    "T35n1734_001:0495c29": "上文云「摩竭提國」，下文復云「如是此四天下閻",
    "T35n1734_001:0496a01": "浮提」等，由此當知非是淨土。若染土者，何",
    "T35n1734_001:0496a02": "故下文云「此蓮花藏世界海六種十八相震動」",
    "T35n1734_001:0496a03": "等，明知此經非染土說。如此相違，如何指定？",
    "T35n1734_001:0496a04": "答：但依此經，染淨二土鎔融相攝，有其四句：",
    "T35n1734_001:0496a05": "或唯娑婆，以本從末故。或唯華藏，以末從本",
    "T35n1734_001:0496a06": "故。此二如上辨。或雙現，以依華藏而有娑婆，",
    "T35n1734_001:0496a07": "染淨相分，末依本故。如下文云「華藏世界中",
    "T35n1734_001:0496a08": "娑婆世界。」此之謂也。或染淨雙絕，以就果海",
    "T35n1734_001:0496a09": "不可說故。此上四門合為一土，鎔融無礙，隨",
    "T35n1734_001:0496a10": "說皆得。二辨融攝者，亦有三重：一此覺樹下，",
    "T35n1734_001:0496a11": "即攝八會人中天上，是故皆云不離此也。二",
    "T35n1734_001:0496a12": "攝十方無餘剎土，皆悉不離此樹王下。三攝",
    "T35n1734_001:0496a13": "毛端微塵內等重重之剎，猶如帝網無有窮",
    "T35n1734_001:0496a14": "盡，以皆是此蓮花藏界之所攝故。第三顯差",
    "T35n1734_001:0496a15": "別者，然佛說經處有三種：一唯界內十六大",
    "T35n1734_001:0496a16": "國，化身說處。此通小乘及三乘教。二唯界外",
    "T35n1734_001:0496a17": "諸妙淨土，十八圓滿受用土中，報佛說處，如",
    "T35n1734_001:0496a18": "《佛地經》等。此妙淨土非三界攝，而亦不離，以",
    "T35n1734_001:0496a19": "遍一切處故。此通三乘及一乘說。三染淨圓",
    "T35n1734_001:0496a20": "融，如帝網無盡，花藏界中十佛說處，依正渾",
    "T35n1734_001:0496a21": "融具三世間。此唯別教一乘說處。今所辨，正",
    "T35n1734_001:0496a22": "唯後一，兼攝前二，以彼本末不相離故。四總",
    "T35n1734_001:0496a23": "表示法者，託此勝處表示法勝。《地論》云「此法",
    "T35n1734_001:0496a24": "勝故，在勝處說。」說有二門：一總、二別。總有三",
    "T35n1734_001:0496a25": "重：一此樹下，得菩提故不起此說，明表所說",
    "T35n1734_001:0496a26": "如所得故，非逐異機有改動故，如鹿園說等。",
    "T35n1734_001:0496a27": "二託圓融蓮華藏界，表示所說圓滿殊勝，性開",
    "T35n1734_001:0496a28": "敷故。三託此重重帝網之處，表示所說亦重",
    "T35n1734_001:0496a29": "重無盡，如不思議解脫等。此三通於八會，故",
    "T35n1734_001:0496b01": "名總也。五別顯處會者，有二：初約佛赴機，會",
    "T35n1734_001:0496b02": "別有八；二約菩薩求法，有五十四會。初中第",
    "T35n1734_001:0496b03": "一會在摩竭提國此云不害國寂滅道場菩提樹",
    "T35n1734_001:0496b04": "下。此一會處亦總亦別，貫通餘會得稱為",
    "T35n1734_001:0496b05": "總，故下文云「菩提樹下須彌山頂」等，是故",
    "T35n1734_001:0496b06": "此初則為總處。如下所說一切十句中，皆初",
    "T35n1734_001:0496b07": "句為總，餘九為別，此之謂也。總門表法，如前",
    "T35n1734_001:0496b08": "已顯。別示此會說果德法，是故託此得果之",
    "T35n1734_001:0496b09": "處用以表示。第二會在摩竭提國普光法堂。",
    "T35n1734_001:0496b10": "西域相傳，此堂去菩提樹東南二三里許，在",
    "T35n1734_001:0496b11": "尼連禪河曲內，諸龍為佛所造。如來於中放",
    "T35n1734_001:0496b12": "相輪光，遍照十方無邊世界，是故名此為普",
    "T35n1734_001:0496b13": "光法堂。此中表說信行普周，蔭初機故也。第",
    "T35n1734_001:0496b14": "三會在須彌山頂帝釋宮中妙勝殿。須彌者，",
    "T35n1734_001:0496b15": "此云妙高山，謂四寶所成是故稱妙，挺出眾",
    "T35n1734_001:0496b16": "山故曰高。表此所說十住不退，窮至山頂，超",
    "T35n1734_001:0496b17": "過凡小，寄於妙勝故也。第四會在夜摩天宮",
    "T35n1734_001:0496b18": "寶莊嚴殿。夜摩名時，或云善知。表說十行隨",
    "T35n1734_001:0496b19": "時進修，勝德交飾，故託茲殿。第五會在兜率",
    "T35n1734_001:0496b20": "陀天宮一切寶莊嚴殿。兜率，此云喜足。表說",
    "T35n1734_001:0496b21": "迴向世間位滿，成喜足行。攝德多聞，寄一切",
    "T35n1734_001:0496b22": "寶殿。第六會在他化自在天宮摩尼寶藏",
    "T35n1734_001:0496b23": "殿。表說十地所證真如非自所作，又表因圓",
    "T35n1734_001:0496b24": "窮欲界頂，證智摩尼出阿含光故，故託此殿。",
    "T35n1734_001:0496b25": "第七會重普光法堂。表此所說六位行法，",
    "T35n1734_001:0496b26": "依前信等圓攝周盡，是故重會於此處也。",
    "T35n1734_001:0496b27": "第八會在舍衛國祇樹給孤獨園重閣講堂。",
    "T35n1734_001:0496b28": "為表所顯法界法門，當體希奇功用濟物。用",
    "T35n1734_001:0496b29": "依體起，似閣重重成，故託斯處也。問：從人向",
    "T35n1734_001:0496c01": "上，次應先至四天王。越彼而昇忉利，有何別",
    "T35n1734_001:0496c02": "意？答：十信寄在人間，十住乃居山頂。信是",
    "T35n1734_001:0496c03": "外凡菩薩，住是不退賢人。欲表賢愚進退兩",
    "T35n1734_001:0496c04": "位懸殊故，寄越此四天王處。問：兜率會了，次",
    "T35n1734_001:0496c05": "臨化樂，越昇他化復有何意？答：兜率位當迴",
    "T35n1734_001:0496c06": "向，世間修相已終。他化行有十階，出世真如",
    "T35n1734_001:0496c07": "今證。既世間出世間為異，漏與無漏有殊，假",
    "T35n1734_001:0496c08": "修真證絕懸，故表超於化樂。問：何須重會？復",
    "T35n1734_001:0496c09": "以何義唯會普光？答：普光是起信之首，歷位",
    "T35n1734_001:0496c10": "至於他化。今明位中之行，行修從首，理宜會",
    "T35n1734_001:0496c11": "此。但以位相約解，寄會昇沈；行就理玄，一位",
    "T35n1734_001:0496c12": "相攝，故唯會此處。二約菩薩求法會者，如善",
    "T35n1734_001:0496c13": "財童子，於覺城東娑羅林大塔廟處，文殊師",
    "T35n1734_001:0496c14": "利初為諸大眾及善財童子一會說法。如是",
    "T35n1734_001:0496c15": "次第乃至末後，普賢菩薩於金剛藏道場所，",
    "T35n1734_001:0496c16": "為於大眾及善財等現法界身雲之法，為末",
    "T35n1734_001:0496c17": "後第五十四會，是故通前總六十二會。此據",
    "T35n1734_001:0496c18": "一方說。若論結通十方世界，是則微塵微塵",
    "T35n1734_001:0496c19": "數虛空法界等諸會處也。",
    "T35n1734_001:0496c20": "第五定教主者，亦作五門：一定佛身、二明融",
    "T35n1734_001:0496c21": "攝、三顯差別、四表示法、五明業用。初定佛身",
    "T35n1734_001:0496c22": "者，問：此八會佛是何等身：答：有人釋云是化",
    "T35n1734_001:0496c23": "身佛，以菩提樹下八相成道，是化身故；不離",
    "T35n1734_001:0496c24": "昇天，是重化故；以釋迦異名名盧舍那，非別",
    "T35n1734_001:0496c25": "報身故。又有釋云說此經佛是實報身，以是",
    "T35n1734_001:0496c26": "盧舍那法界身故，居蓮華藏淨土中故。下第",
    "T35n1734_001:0496c27": "七會初歎佛有彼二十一種殊勝功德，是實",
    "T35n1734_001:0496c28": "報也；但以不離化故，該此樹下，非是化身。",
    "T35n1734_001:0496c29": "今釋此佛，準下文中是十佛之身，通三世間，",
    "T35n1734_001:0497a01": "以說十信及三賢等地前所見非實報故。然",
    "T35n1734_001:0497a02": "居花藏非是化故，國土身等非前二故，具攝",
    "T35n1734_001:0497a03": "前二，性融通故。具足主伴如帝網故，是唯",
    "T35n1734_001:0497a04": "周遍法界十佛之身。第二融攝者，有二：一",
    "T35n1734_001:0497a05": "直攝一切三世間盡，以具此三事方為佛故。",
    "T35n1734_001:0497a06": "三身二身但是三中智正覺攝。諸妙淨土及",
    "T35n1734_001:0497a07": "同生之身，無不皆是此中所攝。二於正報毛",
    "T35n1734_001:0497a08": "孔及依報塵中皆重重具足，攝彼三世間",
    "T35n1734_001:0497a09": "等一切諸法如帝網現，準思可見。第三顯",
    "T35n1734_001:0497a10": "差別者，此一釋迦身，隨應群機差別多種，或",
    "T35n1734_001:0497a11": "同凡而非聖，如見三尺黑象脚身及樹神身",
    "T35n1734_001:0497a12": "等，此約人天位。或是聖而非凡，以同羅漢聖",
    "T35n1734_001:0497a13": "人身故。或亦凡亦聖，以是父母所生實報身",
    "T35n1734_001:0497a14": "故，四大成故，同凡身也。具五分法身，諸漏盡",
    "T35n1734_001:0497a15": "故，是聖也。或非凡非聖，以是大乘三身攝故，",
    "T35n1734_001:0497a16": "非同小乘羅漢聖故。或是化非法報，以具八",
    "T35n1734_001:0497a17": "相在閻浮故，色頂別立彼實報故，如《梵網經》",
    "T35n1734_001:0497a18": "等說，此約初教。或是報非法化，即此身具",
    "T35n1734_001:0497a19": "二十一種殊勝德，受用身故，如《佛地經》初說，",
    "T35n1734_001:0497a20": "此約終教。或是法非報化，以色即如故，經云",
    "T35n1734_001:0497a21": "「吾今此身即是法身。」此約頓教。或亦法亦報",
    "T35n1734_001:0497a22": "化，如前三說故。或非法非報化，以是十佛故，",
    "T35n1734_001:0497a23": "通三世間故，具足主伴故，如此經下文說，此",
    "T35n1734_001:0497a24": "約圓教。是故此釋迦身，圓融無礙，極難思也。",
    "T35n1734_001:0497a25": "第四表示法者，然說法之佛，總有四位：一",
    "T35n1734_001:0497a26": "羅漢身佛，表說小乘。二化身佛，表說三乘，廣",
    "T35n1734_001:0497a27": "說地前、略說地上。三報身佛，表說三乘，廣說",
    "T35n1734_001:0497a28": "地上、略說地前。四十身佛，表於一乘，六位",
    "T35n1734_001:0497a29": "齊說。由此所說具足主伴無盡法故，佛亦同",
    "T35n1734_001:0497b01": "此，十身無盡。第五明業用者，問：下文云「不",
    "T35n1734_001:0497b02": "離菩提樹而昇忉利天」等。云何不起而得昇",
    "T35n1734_001:0497b03": "天？答：有人釋云，本釋迦身不離覺樹，重現化",
    "T35n1734_001:0497b04": "身以用昇天。此則本釋迦身竟無昇天，昇天",
    "T35n1734_001:0497b05": "之身非本釋迦。經意不然，故不可也。又有釋",
    "T35n1734_001:0497b06": "言，不起是法身，昇天是化用。此恐非理，豈可",
    "T35n1734_001:0497b07": "法身坐道樹耶？又有釋言，此昇天是不往而",
    "T35n1734_001:0497b08": "至，以往即不往故，所以不起也。不往即往故，",
    "T35n1734_001:0497b09": "所以昇天也。如不來相而來，名善來等。若依",
    "T35n1734_001:0497b10": "此釋，但是無昇相而昇天，非是樹下有不起",
    "T35n1734_001:0497b11": "之身，故亦難用。今解此文，略有八義：一約處",
    "T35n1734_001:0497b12": "即入門。謂以一處中有一切處故，是故此天",
    "T35n1734_001:0497b13": "宮等即本來在彼樹王下，故云不起也。然先",
    "T35n1734_001:0497b14": "未用此天宮處，今欲於中說法用故，說為昇",
    "T35n1734_001:0497b15": "也。又相即故，不起門別，故有昇也。二約佛。謂",
    "T35n1734_001:0497b16": "此坐樹王下之佛身，即遍法界一切處故，是",
    "T35n1734_001:0497b17": "故佛身本來在彼忉利等處，故不待起也。今",
    "T35n1734_001:0497b18": "欲用此忉利門中之佛，故曰昇也。是故若起，",
    "T35n1734_001:0497b19": "則不成昇也。三約時。謂由此樹下座上佛身，",
    "T35n1734_001:0497b20": "即遍前後際等九世，十世一切時故。是故此",
    "T35n1734_001:0497b21": "佛坐樹下時、昇天去時、到天處時，一一時皆",
    "T35n1734_001:0497b22": "遍法界，攝前後際盡，即知坐樹下時永無起",
    "T35n1734_001:0497b23": "時，故云不起也。若正去時，亦如此故唯有去，",
    "T35n1734_001:0497b24": "無餘也，皆念念不相至，各各收法界，如是緣",
    "T35n1734_001:0497b25": "起門，無礙恒不離。四約法界門。謂此昇去無",
    "T35n1734_001:0497b26": "自性故，即攝真如法界。以彼樹下坐等，亦不",
    "T35n1734_001:0497b27": "異真，故同真如。在去門顯現，故不起而昇也。",
    "T35n1734_001:0497b28": "五約緣起門。謂坐由行故坐，坐在於行中；行",
    "T35n1734_001:0497b29": "由坐故行，行在於坐中。是故由行中坐，故，昇",
    "T35n1734_001:0497c01": "天即不起也，由坐中行故，不起而昇天也。行",
    "T35n1734_001:0497c02": "坐無礙故，即昇常坐、即坐恒昇也。六約佛",
    "T35n1734_001:0497c03": "不思議德。謂即不起此坐，即是行、即是臥、即",
    "T35n1734_001:0497c04": "是住，即是到一切處，即是作一切事，竝非下",
    "T35n1734_001:0497c05": "地所知。七約所表。謂表前位行成，究竟堅固",
    "T35n1734_001:0497c06": "不壞，故云不起前坐也；而有赴機用，故云昇",
    "T35n1734_001:0497c07": "也。八約成會。謂後會必具前，故不捨前而成",
    "T35n1734_001:0497c08": "後。若捨前則壞緣起，是故不起前而昇後",
    "T35n1734_001:0497c09": "也。",
    "T35n1734_001:0497c10": "第六眾數差別，作十門：一明眾數、二新舊、三",
    "T35n1734_001:0497c11": "定器、四世出世、五界趣、六諸乘、七權實、八",
    "T35n1734_001:0497c12": "位地、九表法、十因果。初眾數多少者，謂此",
    "T35n1734_001:0497c13": "初會有五十五眾，始從普賢至摩醯眾為三",
    "T35n1734_001:0497c14": "十四眾，復從善海還至普賢為十八眾，帖",
    "T35n1734_001:0497c15": "前總為五十二眾。海慧內眾，并新集十方，及",
    "T35n1734_001:0497c16": "勝音眾，帖前總為五十五眾。第二會中有新",
    "T35n1734_001:0497c17": "舊二眾，帖前總五十七眾。三四二會各有天",
    "T35n1734_001:0497c18": "王、菩薩二眾，帖前總為六十一眾。第五會中",
    "T35n1734_001:0497c19": "〈昇天品〉內有五十二眾，及雲集眾，帖前總為",
    "T35n1734_001:0497c20": "一百一十四眾。第六會中有同生、異生二眾，",
    "T35n1734_001:0497c21": "及第七會一眾，帖前總為一百一十七眾。第",
    "T35n1734_001:0497c22": "八會中菩薩、聲聞、天王三眾，帖前則為一百",
    "T35n1734_001:0497c23": "二十眾。於中一一或以十佛世界塵數為量，",
    "T35n1734_001:0497c24": "如是等皆無分齊。然此且約此一世界八會",
    "T35n1734_001:0497c25": "中說，若通十方虛空法界一切世界皆各有",
    "T35n1734_001:0497c26": "此無邊眾會，相入重重如帝網無盡，即不可",
    "T35n1734_001:0497c27": "說不可說也。是謂花嚴海會之眾。二諸會新",
    "T35n1734_001:0497c28": "舊者，或唯舊無新，如六七二會。或唯新無舊，",
    "T35n1734_001:0497c29": "如三四五三會。或亦新亦舊，如初二八三會。",
    "T35n1734_001:0498a01": "餘意各如下集眾中說。三定器者，汎論列眾",
    "T35n1734_001:0498a02": "有三義：一是當機、二是影響、三是寄法，今此",
    "T35n1734_001:0498a03": "通三也。四世出世者，有四義：或俱是世間，以",
    "T35n1734_001:0498a04": "時中顯現故，又三世間中是一故。或並是是",
    "T35n1734_001:0498a05": "出世，以其行德非世攝故。或亦世亦出，",
    "T35n1734_001:0498a06": "由具前二義故。又隨相論，初普賢等是出",
    "T35n1734_001:0498a07": "世，餘是世故。或非世亦非出，以是世出，出",
    "T35n1734_001:0498a08": "世攝故。是故此眾通其三位，具斯四句也。五",
    "T35n1734_001:0498a09": "界趣者，於三界中除無色天，以隨相寄法非",
    "T35n1734_001:0498a10": "殊勝故；若《人王經》，亦有無色天等。五趣中除",
    "T35n1734_001:0498a11": "地獄眾，以彼極苦，寄相顯法亦非勝故；若《陀",
    "T35n1734_001:0498a12": "羅尼經》，亦有此眾。又無人王眾，以相顯非奇",
    "T35n1734_001:0498a13": "故。或菩薩即人眾也。或唯列王眾，如後十八",
    "T35n1734_001:0498a14": "眾說，以表法自在故。或通王臣，如此三十四",
    "T35n1734_001:0498a15": "眾中說，以具主伴故。六諸乘者，《大智論》云",
    "T35n1734_001:0498a16": "「若小乘經初，唯列聲聞眾。若大乘經初，具列",
    "T35n1734_001:0498a17": "菩薩聲聞二眾。」義準，若一乘經，初唯列菩",
    "T35n1734_001:0498a18": "薩。所以知者？彼論以《大品》等為共教，別指《華",
    "T35n1734_001:0498a19": "嚴》為不共教，以不與聲聞共說故。又此上三",
    "T35n1734_001:0498a20": "門各有二說：初中二者，一若為成小教得小",
    "T35n1734_001:0498a21": "果等，唯列聲聞，此是愚法小乘，如《阿含》等經",
    "T35n1734_001:0498a22": "說。二為迴小乘顯所被機，唯列聲聞，是大乘",
    "T35n1734_001:0498a23": "迴心教，如《金剛波若經》初辨。二具二眾中亦",
    "T35n1734_001:0498a24": "二：一或先列聲聞、後列菩薩，此通始終頓三",
    "T35n1734_001:0498a25": "教，如《淨名等》經辨。二或先列菩薩、後列聲聞，",
    "T35n1734_001:0498a26": "此通頓教及同教，如《羅摩伽經》、《惟樓王經》、《和",
    "T35n1734_001:0498a27": "休經》等辨。三唯列菩薩，中二：一雖列菩",
    "T35n1734_001:0498a28": "薩，主伴不具，是同教一乘，如《十一面經》等辨。",
    "T35n1734_001:0498a29": "二若主伴具足，即別教一乘，如此經說。七權",
    "T35n1734_001:0498b01": "實者，若約三乘，佛居此娑婆界，雜眾是實，以",
    "T35n1734_001:0498b02": "實報生故；菩薩是權，方便現故，如經云「彼",
    "T35n1734_001:0498b03": "諸菩薩隱其無量自在力」等。或菩薩是實，以",
    "T35n1734_001:0498b04": "地前菩薩猶生此土故；雜眾是權，依《大集經》",
    "T35n1734_001:0498b05": "竝是他方大菩薩等權形所作故。若佛居淨",
    "T35n1734_001:0498b06": "土，菩薩唯實，實報生故；雜眾是化，非實有故，",
    "T35n1734_001:0498b07": "論云「受用土中實無此等眾生，欲令淨土不",
    "T35n1734_001:0498b08": "空，故化作如是雜類眾生。」若一乘中，佛在此",
    "T35n1734_001:0498b09": "花藏界，菩薩、雜眾或竝是實，以是海印定",
    "T35n1734_001:0498b10": "現，實德攝故；或俱是權，以隨緣而現故。餘",
    "T35n1734_001:0498b11": "義思准。八明其位者，若約三乘，此普賢等皆",
    "T35n1734_001:0498b12": "是十地已上菩薩。彼神王既多分是隨類生",
    "T35n1734_001:0498b13": "攝，即是八地已上。若一乘中，如緣起際，諸位",
    "T35n1734_001:0498b14": "皆齊，是故一人具五位，位位皆遍收准之。",
    "T35n1734_001:0498b15": "九人法者，若三乘中，但寄人顯法，仍人非是",
    "T35n1734_001:0498b16": "法。若一乘中，此等諸人竝是法界緣起法",
    "T35n1734_001:0498b17": "門。又此一眾即通三世間，以或作河池井泉",
    "T35n1734_001:0498b18": "水等國土身故。餘可知。十因果者，若三乘但",
    "T35n1734_001:0498b19": "是因位。若一乘中或皆是因，以未是佛故；或",
    "T35n1734_001:0498b20": "俱是果，以竝是佛海印中現故，又乘解脫力",
    "T35n1734_001:0498b21": "入佛海故。或通因果，由前二義故。或俱非，以",
    "T35n1734_001:0498b22": "離性平等故。竝如下歎德中辨。",
    "T35n1734_001:0498b23": "第七諸會請問者，作四門：一明有無、二顯所",
    "T35n1734_001:0498b24": "問法、三辨能問人、四問儀式。初有無者，於八",
    "T35n1734_001:0498b25": "會中初二後二有請問，餘會皆無。所以爾者，",
    "T35n1734_001:0498b26": "初會標果起因故有問，第二會初為尋因至",
    "T35n1734_001:0498b27": "果故請問。但為因中行位階降，寄五會答也；",
    "T35n1734_001:0498b28": "以果位無優劣故，當會答耳。然五會中諸品",
    "T35n1734_001:0498b29": "之內更有問者，竝是當會所說法中隨說請",
    "T35n1734_001:0498c01": "問，非是別問大位之相，以第六會來唯答第",
    "T35n1734_001:0498c02": "二會初所請問故。第七會中明行熟因果是",
    "T35n1734_001:0498c03": "故請問，謂行修無礙六位頓成，故當會答也。",
    "T35n1734_001:0498c04": "第八會中明稱性因果是故請問，謂俱入法",
    "T35n1734_001:0498c05": "界無差別故，亦當會答也。二顯所問法者，初",
    "T35n1734_001:0498c06": "及第八具有果法而分有因法，但所信攝化",
    "T35n1734_001:0498c07": "為異。第二第七具問因法，但行位為異。三能",
    "T35n1734_001:0498c08": "問人不同者，初及第八各具同異二眾齊問，",
    "T35n1734_001:0498c09": "以所問法眾同依故。第二唯是菩薩同生眾",
    "T35n1734_001:0498c10": "問，以所入位同生勝故。第七唯普慧一人問，",
    "T35n1734_001:0498c11": "以造修之行名別成故。",
    "T35n1734_001:0498c12": "四問儀式者，有二：一約言念、二約通別。初中",
    "T35n1734_001:0498c13": "泛論請問有二：一言請、二念請。答亦有二：一",
    "T35n1734_001:0498c14": "言說答、二示相答。此二問答如次及交絡四",
    "T35n1734_001:0498c15": "句可知，為成三慧有斯二例。初之二會及第",
    "T35n1734_001:0498c16": "八會唯是念請。答通二位，謂佛有示相答，菩",
    "T35n1734_001:0498c17": "薩有言說答。以對佛興請，上能知下，不待",
    "T35n1734_001:0498c18": "言故。為顯佛心能領疑，身相現答，自在故也。",
    "T35n1734_001:0498c19": "第七會言請言答，以對普賢起問，還是普",
    "T35n1734_001:0498c20": "賢答故。二通別者，初及第八別問通答，第二",
    "T35n1734_001:0498c21": "第七別問別答，皆可知。",
    "T35n1734_001:0498c22": "第八所依三昧者，略作八門：一辨分齊、二有",
    "T35n1734_001:0498c23": "無、三明出入、四顯因果、五入定人、六業用、",
    "T35n1734_001:0498c24": "七入定意、八雙行非雙行。初明分齊者，有二：",
    "T35n1734_001:0498c25": "先總、後別。總者，然此八會人法教義等，皆依",
    "T35n1734_001:0498c26": "如來海印三昧之所顯現，故〈賢首品〉云「一切",
    "T35n1734_001:0498c27": "示現無有餘，海印三昧勢力故」。二別顯者，第",
    "T35n1734_001:0498c28": "一會入一切如來淨藏三昧，以垢無不盡、德",
    "T35n1734_001:0498c29": "無不苞名為淨藏。標果異因，名如來三昧。第",
    "T35n1734_001:0499a01": "二會不入定。第三會入菩薩無量方便三昧，",
    "T35n1734_001:0499a02": "巧解多端名無量方便，標因別果名菩薩三",
    "T35n1734_001:0499a03": "昧。第四會入善伏三昧，行能伏障令永不起",
    "T35n1734_001:0499a04": "名為善伏。第五會入明智三昧，照理除闇故",
    "T35n1734_001:0499a05": "稱明智。第六會入大智慧光明三昧，入地正",
    "T35n1734_001:0499a06": "證，過小曰大；對治無明名慧光明。第七會入",
    "T35n1734_001:0499a07": "佛花嚴三昧，妙行開敷飾顯真體，因嚴果滿",
    "T35n1734_001:0499a08": "名佛花嚴。第八會入如來師子奮迅三昧，謂",
    "T35n1734_001:0499a09": "顯佛果大用雄猛之狀，從喻標名故立斯號。",
    "T35n1734_001:0499a10": "此上七種，業用異故，立名差別。心一境性，等",
    "T35n1734_001:0499a11": "持無別，是故通皆名為三昧。第二有無者，唯",
    "T35n1734_001:0499a12": "第二會不入三昧，以所表法未成位故；餘會",
    "T35n1734_001:0499a13": "所表法位成故。若依海印，諸會通有。第三出",
    "T35n1734_001:0499a14": "入者，唯第八會入已無出，表於法界有證",
    "T35n1734_001:0499a15": "無失。又顯佛果大用自在，故不待出。餘會不",
    "T35n1734_001:0499a16": "爾，表起化應機故，不同佛果用故。第四因果",
    "T35n1734_001:0499a17": "分別者，有四句：或唯果定，謂初會及第八，以",
    "T35n1734_001:0499a18": "初說果法故，第八證理玄故。或唯因定，謂",
    "T35n1734_001:0499a19": "三四五六，以彼唯說因位法故；〈不思議品〉等",
    "T35n1734_001:0499a20": "所說果法別有所依，非彼定故。或亦因亦果，",
    "T35n1734_001:0499a21": "謂第七會以花嚴攝因，佛是果故，所表行深",
    "T35n1734_001:0499a22": "具因果故。或非因果，謂第二會，總無定故。第",
    "T35n1734_001:0499a23": "五能入定人者，第一會普賢菩薩，以普賢因",
    "T35n1734_001:0499a24": "圓堪顯佛果。第二會文殊師利，表信無位故",
    "T35n1734_001:0499a25": "不入定。第三會法慧菩薩，以表十住慧解法",
    "T35n1734_001:0499a26": "故。第四會功德林菩薩，以表十行勝德建立",
    "T35n1734_001:0499a27": "故。第五會金剛幢菩薩，表十迴向大願堅固",
    "T35n1734_001:0499a28": "獨標出故。第六會金剛藏菩薩，以表十地無",
    "T35n1734_001:0499a29": "漏行深，破障智堅，含攝具德故。第七會普賢",
    "T35n1734_001:0499b01": "菩薩，表行深廣該於六位，稱普賢故。第八如",
    "T35n1734_001:0499b02": "來入定，以表法界解脫自在無礙，唯佛窮故。",
    "T35n1734_001:0499b03": "第六業用差別者，通辨定用，有其三種：一發",
    "T35n1734_001:0499b04": "慧、二引通、三具二。此七定中，或唯發慧，謂除",
    "T35n1734_001:0499b05": "初後所餘五會，以皆從定起智說故。或唯引",
    "T35n1734_001:0499b06": "通，謂第八會，以顯如來身土無礙法界門故。",
    "T35n1734_001:0499b07": "或具二種，謂初會普賢定中說法，亦是通故。",
    "T35n1734_001:0499b08": "第七明入定意者，略有四意：一為證法令說",
    "T35n1734_001:0499b09": "決定故。論云「何故入三昧？顯示此法非思量",
    "T35n1734_001:0499b10": "境界故。」二為受加。佛力加持，此為器故。論云",
    "T35n1734_001:0499b11": "「何故加？以得此三昧故。」三成軌則。諸有說法，",
    "T35n1734_001:0499b12": "要審而說，方可信故。四表示法。以聞此定，名",
    "T35n1734_001:0499b13": "解彼法故。此七定中，初五具四；第七唯三，以",
    "T35n1734_001:0499b14": "行法依解不待加故；第八唯二，以佛無新證、",
    "T35n1734_001:0499b15": "無受加故。第八雙行非雙行者，有四句：或唯",
    "T35n1734_001:0499b16": "雙行，謂第八會，在定起用無障礙故。或唯非",
    "T35n1734_001:0499b17": "雙行，謂除初二會所餘諸會，以要出定方有",
    "T35n1734_001:0499b18": "說故。論云「何故出定？以定無言說故。」非",
    "T35n1734_001:0499b19": "雙行或俱，謂初會，定中說彼五海十智故是",
    "T35n1734_001:0499b20": "雙行，後出定已方乃說彼十世界海故。亦非",
    "T35n1734_001:0499b21": "雙或俱非，謂第二會，總無故。",
    "T35n1734_001:0499b22": "第九光加不同者，先辨放光，亦作五門：一有",
    "T35n1734_001:0499b23": "無、二出處、三光意、四光體、五光用。初中八",
    "T35n1734_001:0499b24": "會之內，唯第七會不顯放光，以所依行法不",
    "T35n1734_001:0499b25": "異前故，但純熟為異。二出處者，初會二處：一",
    "T35n1734_001:0499b26": "從面門牙齒放光，表教道遐舒；二從眉間毫相",
    "T35n1734_001:0499b27": "放光，表證道圓潔。第二會從足下相輪放光，",
    "T35n1734_001:0499b28": "表信行最卑故居足下。又表眾行依信而進，",
    "T35n1734_001:0499b29": "如身依足而有所趣。第三第四二會之中，皆",
    "T35n1734_001:0499c01": "從足指放大光明，過前位故，增至足指。指有",
    "T35n1734_001:0499c02": "二義：一能距地，有立住義；二能申展，有進趣",
    "T35n1734_001:0499c03": "義。前表第三，十住之法；後表第四，十行之法，",
    "T35n1734_001:0499c04": "是故二會同此放光。第五會從兩膝放光，表",
    "T35n1734_001:0499c05": "行位過前，漸增至膝。大願迴向屈申進詣，以",
    "T35n1734_001:0499c06": "膝表示。第六會，眉間豪放光，表十地正證。第",
    "T35n1734_001:0499c07": "八會亦眉間放光者，亦表法界法門普該證",
    "T35n1734_001:0499c08": "入故。三光意者，此諸放光，略有四意：一為現",
    "T35n1734_001:0499c09": "相表法、二驚起信心、三照觸救苦、四集眾遠",
    "T35n1734_001:0499c10": "召。四光體者，亦有四種：一是事光，如流星霞",
    "T35n1734_001:0499c11": "雲等。二是法光，謂顯示法門故。三是理光，謂",
    "T35n1734_001:0499c12": "非青黃赤白，不生滅故。四無礙光，前三無礙",
    "T35n1734_001:0499c13": "融現前故。五光業用者，八業二身，如《十地論》",
    "T35n1734_001:0499c14": "說。第二明諸佛同加，作四門：一有無、二加相、",
    "T35n1734_001:0499c15": "三加意、四能加之佛。初有無者，於八會中第",
    "T35n1734_001:0499c16": "二及七八，此三竝無加。第二位未成故，不入",
    "T35n1734_001:0499c17": "定故。第七行法，依解不異前故。第八如來自",
    "T35n1734_001:0499c18": "入三昧，不待加故。餘會非此，是故皆有。二加",
    "T35n1734_001:0499c19": "相者，謂彼諸佛皆以三業同作加，故口加語",
    "T35n1734_001:0499c20": "業，資其辨才；意加與智，增其慧悟；身加與力，",
    "T35n1734_001:0499c21": "令威過眾，表同於如來三輪攝化。又口加與",
    "T35n1734_001:0499c22": "辨令能說，意加冥被以增威，身加摩頂而令",
    "T35n1734_001:0499c23": "覺。三加意者，有六：一《地論》云「盧舍那佛本願",
    "T35n1734_001:0499c24": "力故加。」二是彼菩薩善根願力故。三得彼三",
    "T35n1734_001:0499c25": "昧，法如是故。四為說此法故加，謂十地等諸",
    "T35n1734_001:0499c26": "位法也。五者十方諸佛各以三業加彼菩薩",
    "T35n1734_001:0499c27": "令說此法，即表諸佛同所宣說。六令彼大眾",
    "T35n1734_001:0499c28": "知佛加說，於彼所說生淨信故。四能加之佛",
    "T35n1734_001:0499c29": "名數者，初會之中，有十方世界海諸佛。第三",
    "T35n1734_001:0500a01": "會，十方各過千佛世界塵數剎外，有千佛世",
    "T35n1734_001:0500a02": "界塵數諸佛，同名法慧。第四會，十方各過萬",
    "T35n1734_001:0500a03": "佛世界塵數剎外，有萬佛世界塵數諸佛，同",
    "T35n1734_001:0500a04": "名功德林。第五會，十方各過百萬佛剎塵數",
    "T35n1734_001:0500a05": "剎外，有百萬佛剎塵數諸佛，同名金剛幢。第",
    "T35n1734_001:0500a06": "六會，十方各過十億佛土塵數剎外，有十億",
    "T35n1734_001:0500a07": "佛土塵數諸佛，同名金剛藏。解云：欲表三賢",
    "T35n1734_001:0500a08": "十聖位相漸增，故令佛數從小至多。皆同所",
    "T35n1734_001:0500a09": "加菩薩名者，《地論》釋云「令彼菩薩聞諸如來",
    "T35n1734_001:0500a10": "同己名己，增踊悅故。」又彼諸位各說如佛名",
    "T35n1734_001:0500a11": "之法故，不異名加。",
    "T35n1734_001:0500a12": "第十所說法者，略作四門：一約品、二約會、三",
    "T35n1734_001:0500a13": "約文、四約義。初約品者，第一會中有二品：一",
    "T35n1734_001:0500a14": "〈世間淨眼品〉、二〈盧舍那佛品〉。第二會有六品：",
    "T35n1734_001:0500a15": "一〈如來名號品〉、二〈四諦品〉、三〈光明覺品〉、四〈菩",
    "T35n1734_001:0500a16": "薩明難品〉、五〈淨行品〉、六〈賢首菩薩品〉。第三",
    "T35n1734_001:0500a17": "會有六品：一〈佛昇須彌頂品〉、二〈菩薩雲集說偈",
    "T35n1734_001:0500a18": "品〉、三〈菩薩十住品〉、四〈梵行品〉、五〈初發心菩薩",
    "T35n1734_001:0500a19": "功德品〉、六〈明法品〉。第四會有四品：一〈佛昇夜",
    "T35n1734_001:0500a20": "摩天宮品〉、二〈菩薩雲集讚佛品〉、三〈功德花聚",
    "T35n1734_001:0500a21": "菩薩十行品〉、四〈菩薩十無盡品〉。第五會有",
    "T35n1734_001:0500a22": "三品：一〈佛昇兜率天宮品〉、二〈菩薩說偈品〉、三",
    "T35n1734_001:0500a23": "〈金剛幢菩薩迴向品〉。第六會有十一品：一",
    "T35n1734_001:0500a24": "〈十地品〉、二〈十明品〉、三〈十忍品〉、四〈阿僧祇品〉、",
    "T35n1734_001:0500a25": "五〈壽命品〉、六〈菩薩住處品〉、七〈佛不思議法品〉、",
    "T35n1734_001:0500a26": "八〈如來相海品〉、九〈佛小相光明品〉、十〈普賢菩",
    "T35n1734_001:0500a27": "薩行品〉、十一〈寶王如來性起品〉。第七會有",
    "T35n1734_001:0500a28": "一品，謂〈離世間品〉。第八會有一品，謂〈入法",
    "T35n1734_001:0500a29": "界品〉。頌曰：",
    "T35n1734_001:0500b01": "二六六四三，　　十一各一一，　　是故於八會，",
    "T35n1734_001:0500b02": "品有三十四。",
    "T35n1734_001:0500b03": "第二約會者，有二：初攝因從果會別有八、二",
    "T35n1734_001:0500b04": "分因果有六十二會。初第一會中，普賢定內",
    "T35n1734_001:0500b05": "觀五海、說十智。言五海者，初一切世界海、二",
    "T35n1734_001:0500b06": "一切眾生海、三法界業海、四欲樂諸根海、五",
    "T35n1734_001:0500b07": "三世諸佛海。言十智者，一一切世界海成敗",
    "T35n1734_001:0500b08": "智、二眾生界赴智、三法界智、四如來自在",
    "T35n1734_001:0500b09": "智、五轉法輪智、六力無畏不共法智、七光明",
    "T35n1734_001:0500b10": "讚嘆音聲智、八三種教化眾生智、九無量三",
    "T35n1734_001:0500b11": "昧法門不壞智、十如來種種自在智。第二會",
    "T35n1734_001:0500b12": "中，初品說佛身名普遍、次品說佛諦語遐周、",
    "T35n1734_001:0500b13": "次品明佛身意舒光廣擬開覺，上三顯佛果",
    "T35n1734_001:0500b14": "三輪差別攝用。次品說信位正解十種甚深、",
    "T35n1734_001:0500b15": "次品說信位淨行百四十願、末後一品說信",
    "T35n1734_001:0500b16": "位德成廣攝諸位，乃至成佛。第三會中所",
    "T35n1734_001:0500b17": "說十住者，一發心住、二持地住、三修行住、四",
    "T35n1734_001:0500b18": "生貴住、五方便具足住、六正心住、七不退住、",
    "T35n1734_001:0500b19": "八童真住、九法王子住、十灌頂住。第四會",
    "T35n1734_001:0500b20": "中說十行法，一歡喜行、二饒益行、三無恚",
    "T35n1734_001:0500b21": "恨行、四無盡行、五離癡亂行、六善現行、七",
    "T35n1734_001:0500b22": "無著行、八尊重行、九善法行、十真實行。第",
    "T35n1734_001:0500b23": "五會中說十迴向法者，一救護眾生離眾生",
    "T35n1734_001:0500b24": "相迴向、二不壞迴向、三等一切佛迴向、四至",
    "T35n1734_001:0500b25": "一切處迴向、五無盡功德藏迴向、六隨順平",
    "T35n1734_001:0500b26": "等善根迴向、七隨順平等觀迴向、八如相迴",
    "T35n1734_001:0500b27": "向、九無縛無著解脫迴向、十法界無量迴向。",
    "T35n1734_001:0500b28": "第六會中說十地法，一歡喜地、二離垢地、",
    "T35n1734_001:0500b29": "三明地、四炎地、五難勝地、六現前地、七遠行",
    "T35n1734_001:0500c01": "地、八不動地、九善惠地、十法雲地。第七會",
    "T35n1734_001:0500c02": "中，普慧菩薩起二百句問，普賢菩薩句別答",
    "T35n1734_001:0500c03": "十，故成二千法門。第八會中，大眾起於六十",
    "T35n1734_001:0500c04": "句問，如來現於法界身雲，令諸菩薩皆入法",
    "T35n1734_001:0500c05": "界，舍利弗等五百聲聞雖在會中，如盲如聾",
    "T35n1734_001:0500c06": "無所聞見。後顯善財隨位修行證入法界。上",
    "T35n1734_001:0500c07": "來攝助歸正，故以八會統收皆盡。第二分",
    "T35n1734_001:0500c08": "助異正，散說諸佛及諸菩薩赴機顯法。會別",
    "T35n1734_001:0500c09": "通有六十二者，初之八會如前所顯，次約菩",
    "T35n1734_001:0500c10": "薩赴機攝化有五十四會。總相科勒以為五",
    "T35n1734_001:0500c11": "分：初有四十一位，名寄位修行相。於中初覺",
    "T35n1734_001:0500c12": "城東文殊一會令善財入法界信位。次於可",
    "T35n1734_001:0500c13": "樂國和合山功德雲比丘令善財得普門光明",
    "T35n1734_001:0500c14": "三昧觀察正念諸佛法門，乃至第十師子奮",
    "T35n1734_001:0500c15": "迅城中彌多羅女令善財得般若波羅蜜普莊",
    "T35n1734_001:0500c16": "嚴法門。已上十位令善財各得一種法門，滿",
    "T35n1734_001:0500c17": "足十住之位。次從救度國善現比丘令善財",
    "T35n1734_001:0500c18": "得隨順菩薩燈明法門，乃至第十知足城中",
    "T35n1734_001:0500c19": "出家外道名隨順一切眾生令善財得至一",
    "T35n1734_001:0500c20": "切處法門。已上十位各令善財得一法門，滿",
    "T35n1734_001:0500c21": "足十行之位。次甘露味國青蓮華長者令善",
    "T35n1734_001:0500c22": "財得入香法門，乃至第十摩竭提國道場地",
    "T35n1734_001:0500c23": "神名曰安住令善財得菩薩不可壞藏法門。",
    "T35n1734_001:0500c24": "已上十住各令善財得一法門，滿足菩薩十",
    "T35n1734_001:0500c25": "迴向位。次從迦毘羅城婆娑陀夜天令善財",
    "T35n1734_001:0500c26": "得光明普照諸法壞散眾生愚癡法門，乃至",
    "T35n1734_001:0500c27": "第十迦毘羅城釋迦女名瞿夷令善財得分",
    "T35n1734_001:0500c28": "別觀察一切菩薩三昧海法門。已上十位各",
    "T35n1734_001:0500c29": "令善財得一法門，滿足菩薩十地之位。上來",
    "T35n1734_001:0501a01": "四十一，總明寄位修行相竟。自下初從摩耶",
    "T35n1734_001:0501a02": "夫人令善財得大願智幻法門，乃至第十德",
    "T35n1734_001:0501a03": "生童子有德童女令善財得菩薩幻住法門。",
    "T35n1734_001:0501a04": "已上十位各令善財得一法門，滿足菩薩第二",
    "T35n1734_001:0501a05": "會緣入實法門。自下海㵎國大莊嚴林中",
    "T35n1734_001:0501a06": "嚴淨藏樓觀內彌勒菩薩令善財得三世智",
    "T35n1734_001:0501a07": "正念思惟莊嚴法門。已上一位令善財入第",
    "T35n1734_001:0501a08": "三攝德成因相法。自下普門城邊文殊師",
    "T35n1734_001:0501a09": "利遙申右手摩善財頂，得見三千大千世界",
    "T35n1734_001:0501a10": "塵數知識不違其教，乃立善財於自所住",
    "T35n1734_001:0501a11": "處普賢道場法門。此一位令入智照無二相",
    "T35n1734_001:0501a12": "法。自下於如來前金剛藏道場上，普賢菩",
    "T35n1734_001:0501a13": "薩令善財得十不可壞智慧法門。此一位令",
    "T35n1734_001:0501a14": "入顯因廣大相法。又此上所求諸善知識種",
    "T35n1734_001:0501a15": "類有五：一約位，有五十四，如前辨。二約主伴，",
    "T35n1734_001:0501a16": "有一百一十也。三約同教，見大千世界塵數",
    "T35n1734_001:0501a17": "知識。四約別教，見十佛世界塵數知識。五",
    "T35n1734_001:0501a18": "約稱法，約通十方無盡世界，則見虛空法界",
    "T35n1734_001:0501a19": "等不可說不可說諸善知識。第三顯文分齊",
    "T35n1734_001:0501a20": "者，有六重。一約三分：初品是序分。二〈盧舍那",
    "T35n1734_001:0501a21": "品〉下是正宗。經來不盡，故無流通。又釋此",
    "T35n1734_001:0501a22": "經總無流通，以前七會各無流通故。《大般若",
    "T35n1734_001:0501a23": "經》十六會末各別流通，此不同彼，故知此經",
    "T35n1734_001:0501a24": "總無流通，表顯法門無終盡故。二依正法師",
    "T35n1734_001:0501a25": "等作四分：初品是序分。二〈盧舍那品〉下至〈光",
    "T35n1734_001:0501a26": "明覺〉四品經文，名舉果勸樂分。三從〈明難品〉",
    "T35n1734_001:0501a27": "下至〈性起〉二十七品經文，明修因契果分。四",
    "T35n1734_001:0501a28": "七八二會，明依人入證分。三正說有五分：初",
    "T35n1734_001:0501a29": "一品教起因緣分。二〈盧舍那品〉中一周問答，",
    "T35n1734_001:0501b01": "是舉果勸樂生信分。三從第二會盡第六會",
    "T35n1734_001:0501b02": "有三十品，亦一周問答，是修因契果生解分。",
    "T35n1734_001:0501b03": "四第七會中一周問答，是託法進修成行分。",
    "T35n1734_001:0501b04": "五第八會中一周問答，是依人入證成德分。",
    "T35n1734_001:0501b05": "以此經中唯有如此四翻問答，是故兼序。但",
    "T35n1734_001:0501b06": "得科為五分，不得異說。又四問答中，初生",
    "T35n1734_001:0501b07": "信、二起解、三成行、四證真，故義圓足不增",
    "T35n1734_001:0501b08": "減也。四或為五周因果：第一會中果廣而因",
    "T35n1734_001:0501b09": "略，是所信因果。第二會至〈小相品〉，是修生因",
    "T35n1734_001:0501b10": "果，〈普賢〉、〈性起〉是修顯因果。第七會中成行因",
    "T35n1734_001:0501b11": "果。第八會中入證因果。五或八會各一法，初",
    "T35n1734_001:0501b12": "一所信之境、二依境起信、三依信生解、四依",
    "T35n1734_001:0501b13": "解起行、五隨行起願、六行願證實、七練行純",
    "T35n1734_001:0501b14": "熟、八該攝法界，亦是義理圓滿，故無增減也。",
    "T35n1734_001:0501b15": "六或分為十，謂前五周因果之內，初後二位",
    "T35n1734_001:0501b16": "先果後因，餘三皆先因後果。各分因果二位，",
    "T35n1734_001:0501b17": "故為十也。第四約義顯者，總標此經大意",
    "T35n1734_001:0501b18": "義理，略作十門：一同時具足相應門、二因陀",
    "T35n1734_001:0501b19": "羅網法界門、三祕密隱顯俱成門、四微細相",
    "T35n1734_001:0501b20": "容安立門、五諸藏純雜具德門、六十世隔法",
    "T35n1734_001:0501b21": "異成門、七一多相容不同門、八諸法相即自",
    "T35n1734_001:0501b22": "在門、九唯心迴轉善成門、十託事顯法生解",
    "T35n1734_001:0501b23": "門。此上十門中各有十義：一人法、二教義、",
    "T35n1734_001:0501b24": "三因果、四理事、五解行、六分齊境位、七師弟",
    "T35n1734_001:0501b25": "法智、八主伴依正、九逆順體用、十隨生根欲",
    "T35n1734_001:0501b26": "示現。此等十義皆同時相應成一緣起，隨別",
    "T35n1734_001:0501b27": "義門入前十門，皆準思之。又更重釋前十門。",
    "T35n1734_001:0501b28": "初是諸緣契合義，是總也。約緣起全有力全",
    "T35n1734_001:0501b29": "無力義，故有相容門也。約緣起空有義，故有",
    "T35n1734_001:0501c01": "相即門也。緣起力用重重攝故，有帝網門也。",
    "T35n1734_001:0501c02": "緣起有無各不竝故，有隱顯門也。約緣起",
    "T35n1734_001:0501c03": "同體門攝法，故有微細門也。約所起法分前",
    "T35n1734_001:0501c04": "後際，故有十世門也。約緣起諸門所收諸法",
    "T35n1734_001:0501c05": "各有純雜，故有純雜門也。約緣起自性，故有",
    "T35n1734_001:0501c06": "唯心門也。約緣起相用理觀如事，故有說託",
    "T35n1734_001:0501c07": "事顯法門也。此十義通一部經，思之。",
    "T35n1734_001:0501c08": "花嚴八會剛目一卷",
    "T35n1734_001:0501c09": "天治二年十月二十三日於池上房之僧",
    "T35n1734_001:0501c10": "寬有之本也。",
    "T35n1734_001:0501c11": "未來領知人人可令後世訪給也。"
}