{
    "T08n0261_004:0881c02": "大乘理趣六波羅蜜多經卷第四",
    "T08n0261_004:0881c04": "罽賓國三藏般若奉　詔譯",
    "T08n0261_004:0881c05": "布施波羅蜜多品第五",
    "T08n0261_004:0881c06": "爾時佛薄伽梵於大眾中作師子吼，廣說五",
    "T08n0261_004:0881c07": "種發菩提心已。時慈氏菩薩摩訶薩與無量",
    "T08n0261_004:0881c08": "無數百千俱胝諸大菩薩摩訶薩眾，文殊師",
    "T08n0261_004:0881c09": "利菩薩摩訶薩而為上首，皆已成就六種波",
    "T08n0261_004:0881c10": "羅蜜多。復有無量大阿羅漢，諸漏已盡所作",
    "T08n0261_004:0881c11": "已辦，捨離重擔梵行清淨。及無數俱胝百千",
    "T08n0261_004:0881c12": "萬億那庾多天、龍、阿蘇羅、乾闥婆、迦嚕羅、緊",
    "T08n0261_004:0881c13": "捺羅、摩怙洛迦、藥叉羅剎、鳩畔茶、薜荔多、毘",
    "T08n0261_004:0881c14": "舍遮、人非人等。時慈氏菩薩摩訶薩在大眾",
    "T08n0261_004:0881c15": "中即從座起，整理衣服偏袒右肩，長跪合掌",
    "T08n0261_004:0881c16": "一心恭敬而白佛言：「世尊已說大乘菩薩不",
    "T08n0261_004:0881c17": "退轉心，菩薩摩訶薩修習幾法得名菩薩摩",
    "T08n0261_004:0881c18": "訶薩？唯願世尊分別解說。」",
    "T08n0261_004:0881c19": "爾時薄伽梵告慈氏菩薩摩訶薩言：「若有善",
    "T08n0261_004:0881c20": "男子、善女人，以清淨心歸依佛法僧寶，發阿",
    "T08n0261_004:0881c21": "耨多羅三藐三菩提心，得不退轉即名菩薩，",
    "T08n0261_004:0881c22": "生我法中名摩訶薩。與殑伽沙等諸佛菩薩",
    "T08n0261_004:0881c23": "而為法子，為彼有情而為父母，以大福德光",
    "T08n0261_004:0881c24": "明照曜過百千日莊嚴其身。」",
    "T08n0261_004:0881c25": "爾時慈氏菩薩摩訶薩白佛言：「世尊！此諸菩",
    "T08n0261_004:0881c26": "薩摩訶薩，云何遠離？云何親近？復以何人而",
    "T08n0261_004:0881c27": "為伴侶？先作何事？應云何住？云何修行？云",
    "T08n0261_004:0881c28": "何降伏其心？云何攝持？誰之勢力速疾證得",
    "T08n0261_004:0881c29": "阿耨多羅三藐三菩提？」",
    "T08n0261_004:0882a01": "爾時佛薄伽梵告慈氏菩薩摩訶薩言：「若善",
    "T08n0261_004:0882a02": "男子、善女人，應當導引五趣眾生，置於無上",
    "T08n0261_004:0882a03": "正等菩提，遠離外道邪法及惡知識，應當親",
    "T08n0261_004:0882a04": "近修行布施、持戒、忍辱、精進、禪定、智慧具足，",
    "T08n0261_004:0882a05": "行大乘者而為伴侶。應於自身，聽聞正法精",
    "T08n0261_004:0882a06": "勤誦持，應常安住如是六種波羅蜜多精進",
    "T08n0261_004:0882a07": "修行，降伏心意攝護六根，由此勢力疾證無",
    "T08n0261_004:0882a08": "上正等菩提，是名菩薩摩訶薩。云何名為六",
    "T08n0261_004:0882a09": "種波羅蜜多？所謂布施、持戒、忍辱、精進、禪定、",
    "T08n0261_004:0882a10": "智慧，是為六種波羅蜜多。何故先說檀波羅",
    "T08n0261_004:0882a11": "蜜？」佛告慈氏：「我今為汝廣分別說。其布施者，",
    "T08n0261_004:0882a12": "於六度中最易修習，是故先說。譬如世間諸",
    "T08n0261_004:0882a13": "所作事，若易作者先當作之，是故先說布施",
    "T08n0261_004:0882a14": "波羅蜜多。一切有情無有不能行布施者，若",
    "T08n0261_004:0882a15": "藥叉，若羅剎，師子虎狼，及諸獄卒屠兒魁膾，",
    "T08n0261_004:0882a16": "此等眾生於有情中極為暴惡，尚能離慳而",
    "T08n0261_004:0882a17": "行布施。云何布施？所謂養育男女慈念乳哺。",
    "T08n0261_004:0882a18": "然此眾生雖不能知福利之事，以憐愛故，令",
    "T08n0261_004:0882a19": "得色力壽命安樂、離飢渴苦，亦名布施。以是",
    "T08n0261_004:0882a20": "義故，於六波羅蜜多先說檀波羅蜜。又如一",
    "T08n0261_004:0882a21": "切貧窮有情，飢寒裸露身心不安，何能造作",
    "T08n0261_004:0882a22": "種種事業？若與衣食令得安樂，然後能修種",
    "T08n0261_004:0882a23": "種事業。菩薩摩訶薩亦復如是，見諸有情貧",
    "T08n0261_004:0882a24": "窮所逼，不能發起無上信心，修行大乘種種",
    "T08n0261_004:0882a25": "事業。先施一切衣服飲食、房舍臥具、病瘦醫",
    "T08n0261_004:0882a26": "藥，令心安樂，然後令發無上正等覺心，修行",
    "T08n0261_004:0882a27": "大乘種種事業。以是義故，六度彼岸布施為",
    "T08n0261_004:0882a28": "門，四攝之行而為其首。猶如大地一切萬物",
    "T08n0261_004:0882a29": "依之生長，以是義故，先說布施波羅蜜多。如",
    "T08n0261_004:0882b01": "上所說藥叉等類，不知福田及非福田，由愛",
    "T08n0261_004:0882b02": "念故施於乳哺，當作人身，富有資財所須無",
    "T08n0261_004:0882b03": "乏。以此習故，所生之處常離慳貪，給施一切，",
    "T08n0261_004:0882b04": "能除有情貧窮困苦。所以者何？諸菩薩摩訶",
    "T08n0261_004:0882b05": "薩，為欲利樂諸有情故，先行布施波羅蜜多。",
    "T08n0261_004:0882b06": "有來乞者皆施與之，不得顰蹙，亦不邪視忿",
    "T08n0261_004:0882b07": "恚懷恨而行布施，隨其所有而施與之，不得",
    "T08n0261_004:0882b08": "遲疑而生慳悋。於所愛物衣服臥具、飲食湯",
    "T08n0261_004:0882b09": "藥、國城妻子、奴婢僮僕、象馬七珍，不生慳悋",
    "T08n0261_004:0882b10": "隨乞與之，乃至一念不生追悔。若生疑惑，當",
    "T08n0261_004:0882b11": "知是魔。何以故？魔王波旬化為財寶令使慳",
    "T08n0261_004:0882b12": "悋，以此方便惑亂我心，於大菩提而為障礙。",
    "T08n0261_004:0882b13": "以是義故，不應慳悋。如是思惟，一切珍財愛",
    "T08n0261_004:0882b14": "戀之心，皆應捨離。」",
    "T08n0261_004:0882b15": "爾時慈氏菩薩摩訶薩白佛言：「世尊！若所愛",
    "T08n0261_004:0882b16": "財寶皆應布施不生悋惜，菩薩摩訶薩為",
    "T08n0261_004:0882b17": "轉輪王，所有七寶千子圍遶不知云何？譬如",
    "T08n0261_004:0882b18": "微細草木處於谿澗遇天暴雨，大水汎漲漂",
    "T08n0261_004:0882b19": "盡無遺。其轉輪王五欲自恣，雄猛自在千子",
    "T08n0261_004:0882b20": "隨身，滌菩提心皆悉漂盡，云何修習布施行",
    "T08n0261_004:0882b21": "耶？以是因緣難為捨離。」",
    "T08n0261_004:0882b22": "爾時薄伽梵告慈氏菩薩摩訶薩言：「善男子！菩",
    "T08n0261_004:0882b23": "薩摩訶薩所生之處，常得富貴財寶豐足，法",
    "T08n0261_004:0882b24": "應如是。若為轉輪聖王，應作如是二種思惟：",
    "T08n0261_004:0882b25": "一者思惟過去諸佛難行之行，及佛菩薩所",
    "T08n0261_004:0882b26": "有教法。此轉輪王五欲勝樂，皆從妄計分別",
    "T08n0261_004:0882b27": "而生，猶如幻夢。轉輪聖王於五欲境，不起分",
    "T08n0261_004:0882b28": "別不生計著，何能障礙菩提之心？二者思惟",
    "T08n0261_004:0882b29": "一切有情，我已引入阿耨多羅三藐三菩提",
    "T08n0261_004:0882c01": "安樂之地，亦如過去殑伽沙等諸佛如來難捨",
    "T08n0261_004:0882c02": "能捨，我亦誓當作如是捨，為欲滌除慳悋之",
    "T08n0261_004:0882c03": "垢，發如是心：『願從今身乃至成佛，誓以此身",
    "T08n0261_004:0882c04": "捨與法界一切眾生，所修福業若多若少，願",
    "T08n0261_004:0882c05": "與一切眾生共之，迴向無上正等菩提。以是",
    "T08n0261_004:0882c06": "觀之，我昔已捨一切身命如妙高山。觀我此",
    "T08n0261_004:0882c07": "身猶如芥子，身命尚捨何況珍財。若諸菩薩",
    "T08n0261_004:0882c08": "多積珍財不行布施，猶如白象於殑伽河淨",
    "T08n0261_004:0882c09": "澡浴已，以鼻噏取糞穢塵土遍身坌之。我以",
    "T08n0261_004:0882c10": "福德淨水澡浴其身端嚴清潔，不應慳悋愛",
    "T08n0261_004:0882c11": "惜財寶坌污其身。』慈氏！當知菩薩應作如是",
    "T08n0261_004:0882c12": "思惟：『若有人來乞我身皮，我即剝之不生瞋",
    "T08n0261_004:0882c13": "恨，歡喜施與。若乞身首血肉骨髓，皆悉能施。』",
    "T08n0261_004:0882c14": "以是因緣，菩薩摩訶薩利益安樂諸有情故，",
    "T08n0261_004:0882c15": "不捨生死而取涅槃。復作是念：『我今此身，前",
    "T08n0261_004:0882c16": "際不來後亦無去，父母和合不淨種子而有",
    "T08n0261_004:0882c17": "我身，處不淨中生熟藏間，猶如種樹枝葉茂盛",
    "T08n0261_004:0882c18": "花果成實，我身亦爾，以苦為枝、憂悲為葉、欺誑",
    "T08n0261_004:0882c19": "為花、癡為根本，瞋恚羅剎而居此樹，又為惡",
    "T08n0261_004:0882c20": "業虎豹犲狼師子等獸圍遶此樹。我今暫時",
    "T08n0261_004:0882c21": "憩此樹下，何為愛惜此毒樹耶？而此樹身無",
    "T08n0261_004:0882c22": "我我所，設復有者我亦捨之，願奉眾生任彼",
    "T08n0261_004:0882c23": "所須終無悋惜。何以故？我已捨故，不求果報、",
    "T08n0261_004:0882c24": "不求恩德，無所著故。所以者何？以此毒身有",
    "T08n0261_004:0882c25": "三惡法之所纏繞。云何為三？一者不淨，二者",
    "T08n0261_004:0882c26": "極苦，三者無恩。若復有人，於此羅剎毒害惡",
    "T08n0261_004:0882c27": "獸圍遶眾中救拔我身，當知此人於我大恩，",
    "T08n0261_004:0882c28": "而於我身作大利益。我於此人常懷恩德，豈",
    "T08n0261_004:0882c29": "更於此而惜身耶？又此大地所有園林草木",
    "T08n0261_004:0883a01": "藥等，根芽枝葉花果成實，而堪服食及帶持",
    "T08n0261_004:0883a02": "者，若以利斧斬此草木，枝葉花果分析與人，",
    "T08n0261_004:0883a03": "而能利益無量眾生。而此大地，不念眾生食",
    "T08n0261_004:0883a04": "我身分枝葉花菓而得除病。彼無情物尚不",
    "T08n0261_004:0883a05": "分別，而能利益一切有情，而況我身不能於",
    "T08n0261_004:0883a06": "他而興利益行於布施，反於乞者起我慢心",
    "T08n0261_004:0883a07": "輕罵凌懱？』復於自身內外觀察。先觀內身，眼",
    "T08n0261_004:0883a08": "是我耶？是我所耶？若非我者，云何悋惜，耳鼻",
    "T08n0261_004:0883a09": "舌身亦復如是，周遍觀察無我我所。次觀外",
    "T08n0261_004:0883a10": "身，色是我耶？是我所耶？聲香味觸亦復如是。",
    "T08n0261_004:0883a11": "於此內外周遍觀察皆無有我，既無有我，云",
    "T08n0261_004:0883a12": "何慳惜而不施耶？應當決定如是思惟：『願將",
    "T08n0261_004:0883a13": "此身速奉一切。何以故？此身無常遷變不定，",
    "T08n0261_004:0883a14": "剎那生滅無所有故。』」爾時世尊而說偈言：",
    "T08n0261_004:0883a15": "「若他逼捨身命財，　　制不自由無利益，",
    "T08n0261_004:0883a16": "　如是知已諦思惟，　　開心自施為最勝。",
    "T08n0261_004:0883a17": "　迷人若悟夢幻法，　　內外皆捨無所著，",
    "T08n0261_004:0883a18": "　如是布施等虛空，　　無我無受為最勝，",
    "T08n0261_004:0883a19": "「復次，慈氏！若菩薩摩訶薩修行大乘求阿耨",
    "T08n0261_004:0883a20": "多羅三藐三菩提者，當修空法。以觀空故心",
    "T08n0261_004:0883a21": "得自在，於殑伽沙佛所得受記別，心不退轉",
    "T08n0261_004:0883a22": "而行布施無有劬勞，檀施為刀破慳悋賊，慳",
    "T08n0261_004:0883a23": "悋賊者眾苦根本。菩薩於此不生愛著。何以",
    "T08n0261_004:0883a24": "故？菩薩摩訶薩雖有煩惱，皆是方便利物而",
    "T08n0261_004:0883a25": "生，然彼煩惱不為過失，以諸菩薩隨願生",
    "T08n0261_004:0883a26": "故。身口意業住無功用，得清淨故。善調五根，",
    "T08n0261_004:0883a27": "無放逸故。能多利樂一切眾生，能知勝義及",
    "T08n0261_004:0883a28": "世俗諦。以正定水洗滌慳垢，除此垢已於施",
    "T08n0261_004:0883a29": "自在，說大乘法威光照曜，如日流輝破諸",
    "T08n0261_004:0883b01": "黑闇，說法聲光除心昏冥。」慈氏菩薩摩訶薩",
    "T08n0261_004:0883b02": "白佛言：「世尊！以何因緣先明法施？」",
    "T08n0261_004:0883b03": "佛告慈氏菩薩摩訶薩：「此法施者，有三種事",
    "T08n0261_004:0883b04": "勝於財施。云何為三？一財施者而有竭盡，法",
    "T08n0261_004:0883b05": "施增長則無有盡，以是校量勝於財施。二受",
    "T08n0261_004:0883b06": "財施者現在利益，受法施者現在未來俱有",
    "T08n0261_004:0883b07": "利益，於無量世恒相隨逐無人侵奪，乃至無",
    "T08n0261_004:0883b08": "上正等菩提不相捨離。三財施者能施獲益",
    "T08n0261_004:0883b09": "受者無益，若法施者自他俱益，由聞法故發",
    "T08n0261_004:0883b10": "心速趣無上菩提。由此三義，法施之者勝於",
    "T08n0261_004:0883b11": "財施。由行法施名稱遠聞，一切人天尊重恭",
    "T08n0261_004:0883b12": "敬，以此因緣先說法施。若菩薩摩訶薩修習",
    "T08n0261_004:0883b13": "布施波羅蜜多，為三種事，與諸功德而為其",
    "T08n0261_004:0883b14": "本：一者能利自他，若不利他自受世樂非菩",
    "T08n0261_004:0883b15": "薩行；二者於大乘中無有退轉；三者隨修少",
    "T08n0261_004:0883b16": "分乃為無量功德之本。何以故？由清淨心無",
    "T08n0261_004:0883b17": "分別故。譬如日出照於世間，情與非情皆蒙",
    "T08n0261_004:0883b18": "利益，是日不言我能照觸，亦不分別情與非",
    "T08n0261_004:0883b19": "情。以是菩薩所作功德，乃至布施一花一果，",
    "T08n0261_004:0883b20": "皆為利益一切眾生，以此功德成無上果，悲",
    "T08n0261_004:0883b21": "化十方示導一切。",
    "T08n0261_004:0883b22": "「復次，慈氏！菩薩摩訶薩以施為寶作莊嚴具，",
    "T08n0261_004:0883b23": "乃至成佛相好莊嚴。云何少施功德多耶？以",
    "T08n0261_004:0883b24": "方便力少分布施，迴向發願，與一切眾生同",
    "T08n0261_004:0883b25": "證無上正等菩提。以是功德無量無邊，猶如",
    "T08n0261_004:0883b26": "少雲漸遍世界。",
    "T08n0261_004:0883b27": "「復次，慈氏！施有三種：一者小施，二者大施，三",
    "T08n0261_004:0883b28": "者第一義施。言小施者，謂以種種飲食衣服",
    "T08n0261_004:0883b29": "諸莊嚴具，財寶象馬庫藏倉廩，城邑聚落園",
    "T08n0261_004:0883c01": "林屋宅，及轉輪王所有樂具而行布施，是名",
    "T08n0261_004:0883c02": "小施。二大施者，輪王所愛后妃眷屬及與己",
    "T08n0261_004:0883c03": "身，以施乞者，是名大施。三第一義施者，能以",
    "T08n0261_004:0883c04": "身命而行布施，以無所得心相應故，名為第",
    "T08n0261_004:0883c05": "一義施。菩薩摩訶薩以是三種而行布施，是",
    "T08n0261_004:0883c06": "故名為檀波羅蜜。",
    "T08n0261_004:0883c07": "「復次，慈氏！以食施者當施五事。云何為五。一",
    "T08n0261_004:0883c08": "者施命，若人無食難以濟命。二者施色，因",
    "T08n0261_004:0883c09": "得食故顏色和悅。三者施力，以是食故增益",
    "T08n0261_004:0883c10": "氣力。四者施樂，以此食故身心安樂。五者",
    "T08n0261_004:0883c11": "施辯，若飢餓者身心怯弱，言說謇訥不能辯",
    "T08n0261_004:0883c12": "了，飲食充足身心勇銳，得大辯才智慧無礙。",
    "T08n0261_004:0883c13": "菩薩摩訶薩施飯食時，應作如是迴向發願：",
    "T08n0261_004:0883c14": "『我施食時施此五事。若施命者，願與一切眾",
    "T08n0261_004:0883c15": "生得佛壽命長遠無盡，一劫二劫隨願而住。",
    "T08n0261_004:0883c16": "二施色者，願與一切眾生得佛色身如紫金",
    "T08n0261_004:0883c17": "色，照曜世間過百千日。三施力者，願與一切",
    "T08n0261_004:0883c18": "眾生得佛十力，一一節中皆有八萬四千六",
    "T08n0261_004:0883c19": "百六十三種那羅延力。四施樂者，願與一切",
    "T08n0261_004:0883c20": "眾生得佛無比涅槃安樂。五施辯者，願與一",
    "T08n0261_004:0883c21": "切眾生得佛世尊四無礙辯。若施味時，願",
    "T08n0261_004:0883c22": "與一切眾生得佛無上甘露法味具足充滿，",
    "T08n0261_004:0883c23": "安置無比清淨涅槃。若施漿時，願與一切眾",
    "T08n0261_004:0883c24": "生除其渴愛。若施美飲砂糖石蜜甘蔗蒲萄",
    "T08n0261_004:0883c25": "種種香飲，得如來口中四牙，所有飲食及諸",
    "T08n0261_004:0883c26": "毒藥，至此牙時變成甘露。若施醫藥，願與一",
    "T08n0261_004:0883c27": "切眾生得六度藥療生死病，悉得痊除獲涅",
    "T08n0261_004:0883c28": "槃樂。若施衣服，願與一切眾生得慚愧服",
    "T08n0261_004:0883c29": "以覆其身，離諸陋形端嚴殊勝，獲金色身最",
    "T08n0261_004:0884a01": "勝無比。若施塗香種種末香，願與一切眾",
    "T08n0261_004:0884a02": "生戒香塗身，悉除煩惱臭穢習氣。若施象馬",
    "T08n0261_004:0884a03": "車乘輦輿船筏，願與一切眾生皆得如來隨",
    "T08n0261_004:0884a04": "心三昧，遊止自在無所障礙。施橋梁時，願",
    "T08n0261_004:0884a05": "與一切眾生得六度橋，越生死河至涅槃岸。",
    "T08n0261_004:0884a06": "若施瓔珞，願與一切眾生得三十二相八十",
    "T08n0261_004:0884a07": "種好瓔珞莊嚴。若於曠野沙磧之處，往來渴",
    "T08n0261_004:0884a08": "乏為日所曝，施以井池飲水沐浴，願與一切",
    "T08n0261_004:0884a09": "眾生離於流轉生死曠野，三毒炎火渴愛之",
    "T08n0261_004:0884a10": "苦。復願我身為法泉池，一切智水充滿其中，",
    "T08n0261_004:0884a11": "隨彼眾生飲水沐浴，竭生死源得真解脫。施",
    "T08n0261_004:0884a12": "義堂屋令諸眾生，離風雨怨賊惡獸怖懼，身",
    "T08n0261_004:0884a13": "得安樂，願與一切眾生悉得入於涅槃堂屋，",
    "T08n0261_004:0884a14": "離煩惱賊地獄寒熱生死風雨，永無怖畏。若",
    "T08n0261_004:0884a15": "施氈褥細軟敷具，願與眾生坐菩提座，自然",
    "T08n0261_004:0884a16": "覺悟得真平等。若施種種上妙衣服，願與一",
    "T08n0261_004:0884a17": "切眾生得三乘法衣，普覆一切苦惱眾生。若",
    "T08n0261_004:0884a18": "施三寶師僧父母種種燈燭，願與一切眾生",
    "T08n0261_004:0884a19": "得一切智眼。若施音樂，願與一切眾生得真",
    "T08n0261_004:0884a20": "天耳，十方世界所有音聲皆悉聞知。若於逈",
    "T08n0261_004:0884a21": "遠無佛法處，建立僧坊及招提舍，置諸資具",
    "T08n0261_004:0884a22": "飲食湯藥，願與一切眾生置涅槃城安樂之",
    "T08n0261_004:0884a23": "處，永離流轉生死之苦。若施湯藥，願與一",
    "T08n0261_004:0884a24": "切眾生施以法藥除煩惱病。若施僕使，願",
    "T08n0261_004:0884a25": "與一切眾生悉如阿難奉侍如來。若救囚繫",
    "T08n0261_004:0884a26": "令得解脫，願與眾生遠離一切煩惱囚繫，",
    "T08n0261_004:0884a27": "得真解脫住法王位。若施金銀及無價寶，願",
    "T08n0261_004:0884a28": "與一切眾生得百福相莊嚴其身。若施寶冠",
    "T08n0261_004:0884a29": "莊嚴之具，瓔珞環釧耳璫珠鬘種種校飾，願",
    "T08n0261_004:0884b01": "與一切眾生獲八十種好莊嚴法身。若施阿",
    "T08n0261_004:0884b02": "蘭若修道之處，願與一切眾生得四聖種依",
    "T08n0261_004:0884b03": "止之所。若施伏藏，願與一切眾生得佛無上",
    "T08n0261_004:0884b04": "功德法財。若施七寶及轉輪王位自在安樂，",
    "T08n0261_004:0884b05": "願與一切眾生得大力用，以妙法手拔濟眾",
    "T08n0261_004:0884b06": "生出十惡業，以十善水洗令清淨，以淨戒香",
    "T08n0261_004:0884b07": "用塗其身，除斷一切惡名臭氣，以慚愧衣服",
    "T08n0261_004:0884b08": "而為覆蓋，以佛功德而為瓔珞，以忍辱為花",
    "T08n0261_004:0884b09": "鬘莊嚴其身，以靜慮為床座安處不動，以菩",
    "T08n0261_004:0884b10": "提冠置於頂上，處法王位而受灌頂。』慈氏！當",
    "T08n0261_004:0884b11": "知如是施者，此即名為菩薩行於小施。",
    "T08n0261_004:0884b12": "「復次，言大施者，菩薩摩訶薩於所愛敬貞順",
    "T08n0261_004:0884b13": "妻妾，及以端正孝友男女愛無雙者，以用布",
    "T08n0261_004:0884b14": "施。若我不捨此妻子者，云何得與一切眾生",
    "T08n0261_004:0884b15": "為法父母，及能憐愛一切眾生，悲愍救護如",
    "T08n0261_004:0884b16": "己愛子，能令離於生老病死。以是義故，菩薩",
    "T08n0261_004:0884b17": "摩訶薩一切寵愛珍惜之者悉皆布施，乃至",
    "T08n0261_004:0884b18": "成佛無上菩提。慈氏！當知如是施者，名為菩",
    "T08n0261_004:0884b19": "薩行於大施。",
    "T08n0261_004:0884b20": "「復次，第一義施者，菩薩摩訶薩以清淨心，於",
    "T08n0261_004:0884b21": "自身手足皮肉骨髓頭目耳鼻乃至身命，以",
    "T08n0261_004:0884b22": "用布施，心無悋惜。以此功德，願與一切眾生",
    "T08n0261_004:0884b23": "於當來世得佛金剛不壞之身。若施手足心",
    "T08n0261_004:0884b24": "無悋惜，願與一切眾生於生死流轉漂溺瀑",
    "T08n0261_004:0884b25": "河無救護者，授正法手拔濟令出置安樂地。",
    "T08n0261_004:0884b26": "若施耳鼻舌時，願與一切眾生於當來世，悉",
    "T08n0261_004:0884b27": "得諸佛清淨五根，以是妙法莊嚴眾生。若以",
    "T08n0261_004:0884b28": "血肉施諸眾生，如是施時，願與一切眾生當",
    "T08n0261_004:0884b29": "得此身猶如大地，與諸有情作依止處，亦如",
    "T08n0261_004:0884c01": "大水能除垢穢，潤澤枯涸百卉滋長，又如大",
    "T08n0261_004:0884c02": "火能除闇冥成就一切，復如大風能鼓一切，",
    "T08n0261_004:0884c03": "開發生長使得敷榮。若施眼時，願與一切眾",
    "T08n0261_004:0884c04": "生而得佛眼。若施頭首及施寶冠，願與一切",
    "T08n0261_004:0884c05": "眾生得佛無上七覺寶冠。",
    "T08n0261_004:0884c06": "「復次，慈氏！菩薩摩訶薩所有世間妙好之物，",
    "T08n0261_004:0884c07": "不生貪著，常能惠施一切有情。所以者何？以",
    "T08n0261_004:0884c08": "大悲心等視眾生猶如一子，願與一切眾生",
    "T08n0261_004:0884c09": "永息貧窮，於所求願悉令滿足，而於生死曠",
    "T08n0261_004:0884c10": "野之中備七聖財得佛智寶。",
    "T08n0261_004:0884c11": "「復次，慈氏！云何菩薩摩訶薩修行布施無諸",
    "T08n0261_004:0884c12": "過患？謂自手營作而行布施，非嫉妬他、非畏",
    "T08n0261_004:0884c13": "惡名、非求恩德而行布施，為濟貧乏惸獨困",
    "T08n0261_004:0884c14": "苦而行布施，是名為施。若為名聞而作師長",
    "T08n0261_004:0884c15": "行於布施，如商賈人非真施也。起大悲心，不",
    "T08n0261_004:0884c16": "擇怨親財物多少而行布施，名真施也。",
    "T08n0261_004:0884c17": "「復次，慈氏！有二種田！云何為二？一者悲田，謂諸",
    "T08n0261_004:0884c18": "孤露貧窮困苦。二者敬田，謂佛法僧父母師",
    "T08n0261_004:0884c19": "長。於悲田所，不應輕賤言無福田。於敬田所，",
    "T08n0261_004:0884c20": "不應求報。以大悲心，無所分別等施一切，名",
    "T08n0261_004:0884c21": "真施也。又布施者勿起希求，而於財物不能",
    "T08n0261_004:0884c22": "捨離。或被官逼奪而行布施，或畏損失而行",
    "T08n0261_004:0884c23": "布施。於三寶所不得輕慢，應生尊重，不自稱",
    "T08n0261_004:0884c24": "說而行布施。若以重寶無所愛著，不生我慢",
    "T08n0261_004:0884c25": "亦不貢高而行布施，名真布施。若於敬田不",
    "T08n0261_004:0884c26": "生恭敬，將所厭物而施與之，不名為施。或為",
    "T08n0261_004:0884c27": "家貧無妙好物，而有麤鄙，恥不施之，以是因",
    "T08n0261_004:0884c28": "緣都不行施。善男子！夫行施者不應分別，隨",
    "T08n0261_004:0884c29": "其所有來即與之，是即名為檀波羅蜜。菩薩",
    "T08n0261_004:0885a01": "摩訶薩不應自恃持戒、多聞、禪定、智慧而行",
    "T08n0261_004:0885a02": "布施，亦不輕慢他人貪恚、愚癡、寡聞、破戒而",
    "T08n0261_004:0885a03": "行布施，非淨施也。菩薩摩訶薩所行布施，無",
    "T08n0261_004:0885a04": "不活畏、無惡趣畏，隨其多少而施與之。以廣",
    "T08n0261_004:0885a05": "大心，皆得無盡無量功德，是即名為檀波羅",
    "T08n0261_004:0885a06": "蜜。若為布施互相嫉妬，令家眷屬鬪諍不和，不",
    "T08n0261_004:0885a07": "名布施。若為布施譏毀乞人：『汝今丁壯，諸根",
    "T08n0261_004:0885a08": "具足，何不自作營理生業而求乞耶？』如是施",
    "T08n0261_004:0885a09": "者不名布施。或施已追悔而作是言：『我為愚",
    "T08n0261_004:0885a10": "癡枉費財物。』如是施者不名為施。或希他讚",
    "T08n0261_004:0885a11": "歎、或怖惡名，如是施者不名布施。或為惡願",
    "T08n0261_004:0885a12": "而行布施，不名布施。或擇日而施——謂白月一日、",
    "T08n0261_004:0885a13": "八日、十四日、十五日，黑月三日、八日、九日、十三",
    "T08n0261_004:0885a14": "日、十四日、十五日，如是日施餘日不施——不名",
    "T08n0261_004:0885a15": "為施。或擇時施——晨朝布施，午時不施，日暮",
    "T08n0261_004:0885a16": "餘時亦復如是——如此施者不名布施。或擇",
    "T08n0261_004:0885a17": "人施——施與貧者不施富者，或貧富俱施不",
    "T08n0261_004:0885a18": "施病者，或與病者不施餘類，或施此人不施",
    "T08n0261_004:0885a19": "彼人——如是施者不名布施。或選知識顏貌",
    "T08n0261_004:0885a20": "端正而與好物，餘施惡物，不名為施。或見乞",
    "T08n0261_004:0885a21": "者俳優鼓樂善戲談笑而施與之，餘者不施，",
    "T08n0261_004:0885a22": "如是施者不名布施。夫布施者不求果報——輪",
    "T08n0261_004:0885a23": "王、護世、釋梵諸天、剎帝利家及婆羅門長者、",
    "T08n0261_004:0885a24": "居士，如是家生——而為已身自求解脫而行布",
    "T08n0261_004:0885a25": "施，亦不厭退生疲倦心，言：『我已施，不應更施。』",
    "T08n0261_004:0885a26": "如是等施但名布施，不得名為檀波羅蜜。",
    "T08n0261_004:0885a27": "「復次，慈氏！菩薩摩訶薩不為如上非法布施，",
    "T08n0261_004:0885a28": "以正解脫迴向發願無上菩提是真布施，檀",
    "T08n0261_004:0885a29": "波羅蜜究竟清淨，於阿耨多羅三藐三菩提",
    "T08n0261_004:0885b01": "得不退轉。若能如是，離諸過失行無相施，所",
    "T08n0261_004:0885b02": "得功德無量無邊，廣大如法界，究竟若虛空。",
    "T08n0261_004:0885b03": "菩薩摩訶薩以如是心，若施一華、若施一果",
    "T08n0261_004:0885b04": "乃至施水一滴，而於此經受持讀誦乃至一",
    "T08n0261_004:0885b05": "偈一句，令他聽聞經一剎那，所得功德無量",
    "T08n0261_004:0885b06": "無邊。若復有人從無量阿僧祇劫所行布施，",
    "T08n0261_004:0885b07": "以金銀七寶及餘種種上妙珍財以用布施，",
    "T08n0261_004:0885b08": "求轉輪王、釋梵護世或求阿羅漢果、獨覺菩提",
    "T08n0261_004:0885b09": "及餘作業，於無量無邊阿僧祇劫受持淨戒",
    "T08n0261_004:0885b10": "所有功德，比前菩薩摩訶薩無住相施所得",
    "T08n0261_004:0885b11": "功德，百分千分萬分億分俱胝分乃至鄔波",
    "T08n0261_004:0885b12": "尼殺曇分不及其一。而此菩薩願力所施，一",
    "T08n0261_004:0885b13": "滴之水投於大海，海水有盡滴水無盡。何以",
    "T08n0261_004:0885b14": "故？眾生無盡故菩薩願力亦無有盡，虛空、法",
    "T08n0261_004:0885b15": "界亦復如是。",
    "T08n0261_004:0885b16": "「復次，菩薩摩訶薩如是漸次勤行精進，得大",
    "T08n0261_004:0885b17": "神通昇妙高山，或至大海獲無價寶，還贍部",
    "T08n0261_004:0885b18": "洲雨種種寶給施有情，或雨飲食、衣服、臥具、",
    "T08n0261_004:0885b19": "救病醫藥，除斷有情飢渴疾病貧窮困苦。以",
    "T08n0261_004:0885b20": "此功德願施有情，盡未來際常無休息，廣大",
    "T08n0261_004:0885b21": "如法界，究竟若虛空，若但自利而行布施。如",
    "T08n0261_004:0885b22": "空片雲風吹即散，豈能利益一切眾生。",
    "T08n0261_004:0885b23": "「復次，菩薩摩訶薩如是布施，同真際、等法界，",
    "T08n0261_004:0885b24": "火不能燒，水不能漂，風不能吹，金剛堅寶不",
    "T08n0261_004:0885b25": "能碎壞，是故菩薩布施願力，能令眾生得大",
    "T08n0261_004:0885b26": "利益究竟安樂，亦令一切有情同此行願，乃",
    "T08n0261_004:0885b27": "至無上正等菩提，誓不退轉常行是行，乃至",
    "T08n0261_004:0885b28": "涅槃利益有情令得解脫。",
    "T08n0261_004:0885b29": "「復次，慈氏！如來在世，一切有情而以種種上",
    "T08n0261_004:0885c01": "妙衣服、房舍、臥具、飲食、湯藥、酥燈、油燈、瞻蔔",
    "T08n0261_004:0885c02": "油燈、種種花香，以奉供養尊重恭敬歌唄讚",
    "T08n0261_004:0885c03": "歎，於佛滅後取佛舍利起窣堵波，亦作如",
    "T08n0261_004:0885c04": "上種種供養尊重讚歎。如是二事，功德果報",
    "T08n0261_004:0885c05": "等無差別。由此義利，令諸有情發慇重心虔",
    "T08n0261_004:0885c06": "誠愛樂，以敬慕故，發菩提心聽聞正法如說",
    "T08n0261_004:0885c07": "修行，便能趣證阿羅漢果、辟支佛果及諸菩",
    "T08n0261_004:0885c08": "薩成就十地圓滿六度，乃至佛果無上正等",
    "T08n0261_004:0885c09": "菩提。即此有情復能勸喻諸有情等，同修勝",
    "T08n0261_004:0885c10": "行乃至證得無上正等菩提。以是義故，菩薩",
    "T08n0261_004:0885c11": "摩訶薩修行布施波羅蜜多，乃至施水一滴",
    "T08n0261_004:0885c12": "所有利益，同真際、等法界，無有窮盡。若行施",
    "T08n0261_004:0885c13": "時，不能普為一切有情迴向無上正等菩提，",
    "T08n0261_004:0885c14": "設以寶聚如妙高山而用布施，利益甚少。猶",
    "T08n0261_004:0885c15": "如芥子易可窮盡，亦如片雲風飄即滅。",
    "T08n0261_004:0885c16": "「復次，慈氏！菩薩摩訶薩修習大乘布施行時，",
    "T08n0261_004:0885c17": "猶如伏藏隨自身行，如如意樹隨有情意能",
    "T08n0261_004:0885c18": "滿彼願。菩薩摩訶薩應當更發二種勝心：一",
    "T08n0261_004:0885c19": "者所有資財庫藏諸物知自性空：猶如陽焰：",
    "T08n0261_004:0885c20": "夢想：幻化；二者於諸有情起大悲心，若見貧",
    "T08n0261_004:0885c21": "窮起憐愍心。發是心已應正了知，於是財寶",
    "T08n0261_004:0885c22": "不應慳悋，手自行施，願與一切有情同證無",
    "T08n0261_004:0885c23": "上正等菩提。如是之財真我所有，設畜財物",
    "T08n0261_004:0885c24": "終不為已，皆為饒益一切眾生，悉皆成就檀",
    "T08n0261_004:0885c25": "波羅蜜。若我積聚種種財物不能自施，如是",
    "T08n0261_004:0885c26": "之物非是我有，用不自在同於裸形，如守藏",
    "T08n0261_004:0885c27": "人自無其分，無常賊來風刀解體，所愛財物、",
    "T08n0261_004:0885c28": "妻妾持去別奉他人。彼人得已倍復慳惜，乃",
    "T08n0261_004:0885c29": "至命終亦復如是，展轉慳悋終不能捨。如是",
    "T08n0261_004:0886a01": "等人暫時守護，以是當知如是資財定非我",
    "T08n0261_004:0886a02": "物，王、賊、水、火及與惡子悉皆有分、常懼侵奪",
    "T08n0261_004:0886a03": "思寄親知、寢息不安恒憂散失。由慳不施招",
    "T08n0261_004:0886a04": "此憂危。",
    "T08n0261_004:0886a05": "「復次，慈氏！行此施已，水、火、怨賊不能侵奪，寢",
    "T08n0261_004:0886a06": "息安隱心無憂慮。若自手施迴向發願，彼諸",
    "T08n0261_004:0886a07": "有情方霑其分，乃至佛果恒相隨逐，心常安",
    "T08n0261_004:0886a08": "隱離諸憂怖。若慳悋者常懷憂惱，現在世中",
    "T08n0261_004:0886a09": "諸苦根本，於未來世當知亦然。",
    "T08n0261_004:0886a10": "「復次，慈氏！慳悋不施所畜財物，如把草炬逆",
    "T08n0261_004:0886a11": "風而行，草盡燒手當受痛苦；若速棄者則無",
    "T08n0261_004:0886a12": "諸苦。如是知已，當觀此財猶如火炬亦如幻",
    "T08n0261_004:0886a13": "焰，應速捨之求真實果。若慳貪有情互相讚",
    "T08n0261_004:0886a14": "歎：『汝有黠慧守護珍財，莫如愚人妄行惠施。』",
    "T08n0261_004:0886a15": "如是之人謗無因果，當墮地獄，餓鬼，畜生，設",
    "T08n0261_004:0886a16": "得為人常多貧賤。",
    "T08n0261_004:0886a17": "「復次，能行施者，國王、大臣、婆羅門、居士之所",
    "T08n0261_004:0886a18": "稱讚，所出言詞人皆信受。慳悋之人不能惠",
    "T08n0261_004:0886a19": "施，常懷憂惱，謂施無福，當墮三塗。",
    "T08n0261_004:0886a20": "「復次，能施之人一切敬愛，慳貪之輩眾所憎",
    "T08n0261_004:0886a21": "嫌。能布施者如僧伽藍，一切人天悉皆歸向；",
    "T08n0261_004:0886a22": "慳貪之人如陷塜墓，一切賢聖皆悉遠之，亦",
    "T08n0261_004:0886a23": "如涸池眾鳥不集。如是二人處大眾中，若讚",
    "T08n0261_004:0886a24": "於施聞之怡暢，若訶慳悋赧而媿之。",
    "T08n0261_004:0886a25": "「復次，行布施者諸天賢聖樂與同處，慳不施",
    "T08n0261_004:0886a26": "者餓鬼、畜生自然會集。",
    "T08n0261_004:0886a27": "「復次，行無相施，住第一義，得人法空，能利自",
    "T08n0261_004:0886a28": "他究竟圓滿。",
    "T08n0261_004:0886a29": "「復次，慈氏！若有善男子、善女人，自稱菩薩修",
    "T08n0261_004:0886b01": "行大乘，應當決定正念思惟：『布施功德無量",
    "T08n0261_004:0886b02": "無邊，慳悋過失亦復無量。』如是知已，決定斷",
    "T08n0261_004:0886b03": "除無有障礙。見乞者來，顏色和悅言無譏毀，",
    "T08n0261_004:0886b04": "若聞乞聲歡喜愍念。譬如孝子違離父母五十",
    "T08n0261_004:0886b05": "餘年，忽聞還家不勝喜躍聞。乞者聲亦復如",
    "T08n0261_004:0886b06": "是，迎至家中瞻覩如佛，發如是心：『此善知識",
    "T08n0261_004:0886b07": "今受我施，除我慳貪惡趣過失，無量利益莊",
    "T08n0261_004:0886b08": "嚴我身，無上菩提瑩飾我體。如是乞士著弊",
    "T08n0261_004:0886b09": "垢衣，和顏軟語愍我而來，是我良友。所以者",
    "T08n0261_004:0886b10": "何？除我身中慳貪過惡。此之乞者是我郎主，",
    "T08n0261_004:0886b11": "我即奴僕，應受教命。』發是心已，從座而起，手",
    "T08n0261_004:0886b12": "自捧持所施之物，右膝著地歡喜奉施，願與",
    "T08n0261_004:0886b13": "一切眾生利益安樂，迴向無上正等菩提。復",
    "T08n0261_004:0886b14": "於乞者起利益心：『如是之人即是能行天如",
    "T08n0261_004:0886b15": "意樹，若無是者，如何得度生死曠野，不乏資",
    "T08n0261_004:0886b16": "糧，達於人天涅槃彼岸。』以是當知，人天安樂",
    "T08n0261_004:0886b17": "無上解脫，皆因乞者而得成就。",
    "T08n0261_004:0886b18": "「復次，慈氏！若時乞者至菩薩所起大希望，菩",
    "T08n0261_004:0886b19": "薩是時家貧無物，應當軟語慰諭彼人，無令",
    "T08n0261_004:0886b20": "瞋恨不生疑惑令悉有無。以是因緣歡喜而",
    "T08n0261_004:0886b21": "去。",
    "T08n0261_004:0886b22": "「復次，菩薩摩訶薩行布施時，應當慈悲寬其",
    "T08n0261_004:0886b23": "心意，所有乞者任彼往來，隨其所須皆不遮",
    "T08n0261_004:0886b24": "悋。",
    "T08n0261_004:0886b25": "「復次，慈氏！一切財物，無常敗壞眾苦之本，如",
    "T08n0261_004:0886b26": "身瘡疣鳥持敗肉，其慳悋者不自食用，功德",
    "T08n0261_004:0886b27": "不修復不與人。堅守財寶亦復如是，當知此",
    "T08n0261_004:0886b28": "人非行施者、不名菩薩，於大乘法不發勝心，",
    "T08n0261_004:0886b29": "亦不能成不退轉位。譬如大海不宿死屍，大",
    "T08n0261_004:0886c01": "乘海中不容慳者。菩薩所以修大乘行，為欲",
    "T08n0261_004:0886c02": "遠離一切罪垢、具修功德，於佛法中不生疑",
    "T08n0261_004:0886c03": "慮，於諸有情及諸財寶一切時中心無分別，",
    "T08n0261_004:0886c04": "常行惠施利樂群生。以如是行圓滿布施波",
    "T08n0261_004:0886c05": "羅蜜多，速得成就阿耨多羅三藐三菩提。是",
    "T08n0261_004:0886c06": "則名為第三勝義檀波羅蜜多。」",
    "T08n0261_004:0886c07": "大乘理趣六波羅蜜多經卷第四"
}