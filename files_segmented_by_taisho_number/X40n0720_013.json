{
    "X40n0720_013:0595c12": "毗尼關要卷第十三",
    "X40n0720_013:0595c14": "清金陵寶華山律學沙門　德基　輯",
    "X40n0720_013:0595c15": "○第六十二飲蟲水戒",
    "X40n0720_013:0595c16": "總釋。",
    "X40n0720_013:0595c17": "此是共戒。尼結亦同。大乘同制。此是性罪。律攝",
    "X40n0720_013:0595c18": "云。由害眾生命故。制斯學處。此戒二緣合結。",
    "X40n0720_013:0595c19": "緣起處。",
    "X40n0720_013:0595c20": "佛在給孤獨園。",
    "X40n0720_013:0595c21": "起緣人。",
    "X40n0720_013:0595c22": "六羣取雜蟲水飲用。居士譏嫌。比丘白佛。訶責結",
    "X40n0720_013:0595c23": "戒。諸比丘不知有蟲無蟲。後乃知有蟲。或有作波",
    "X40n0720_013:0595c24": "逸提懺。或有畏慎者。佛言。不知不犯。當如是說戒。",
    "X40n0720_013:0596a01": "所立戒相。",
    "X40n0720_013:0596a02": "若比丘知水有蟲飲用。波逸提。",
    "X40n0720_013:0596a03": "釋義　蟲者(僧祇云。非魚鱉等。謂小小倒孑諸蟲。乃至極細微形眼所見者　薩婆多",
    "X40n0720_013:0596a04": "云。蟲水者。若眼所見。若漉囊所得。一時舍利弗以淨天眼。見空中蟲。如水邊沙。如器中粟。無邊無量。見已",
    "X40n0720_013:0596a05": "斷食。經二三日。佛勅令食。凡制有蟲水。齊肉眼所見。漉囊所得耳。不制天眼見也)。飲用者",
    "X40n0720_013:0596a06": "(前制澆泥草等。此制一切不得用。用有二種。內用謂身所須飲者。入口至腹。此局內用。外用者。謂澆灌浣",
    "X40n0720_013:0596a07": "衣等　用字乃通於內外。飲字唯局於內。隨何所用。皆名曰用也)。",
    "X40n0720_013:0596a08": "犯緣　此戒具足三緣。方成本罪。一有蟲水。二有",
    "X40n0720_013:0596a09": "蟲想。三飲用。",
    "X40n0720_013:0596a10": "定罪　此中犯者。知是雜蟲水飲用。波逸提。若",
    "X40n0720_013:0596a11": "雜漿苦酒清酪漿漬麥汁飲用。波逸提。有蟲水",
    "X40n0720_013:0596a12": "有蟲想。波逸提。有蟲水疑。突吉羅。無蟲有蟲",
    "X40n0720_013:0596a13": "想。突吉羅。無蟲疑。突吉羅。僧祇云。比丘受具",
    "X40n0720_013:0596a14": "已。要當畜漉水囊。應法澡灌。行時應持漉水囊。看",
    "X40n0720_013:0596a15": "水時不應天眼看。亦不得使闇眼人看。下至能見",
    "X40n0720_013:0596a16": "掌中細文者。得使看水。看水時不得厭課。當志心",
    "X40n0720_013:0596a17": "看。不得太速。不得太久。當如大象一迴頃。若載竹",
    "X40n0720_013:0596a18": "車一迴頃。無蟲應用。若有蟲者應漉用。若水中蟲",
    "X40n0720_013:0596a19": "極微細者。不得就用洗手面。及大小行。若檀越",
    "X40n0720_013:0596a20": "家請比丘食。應問汝漉水未。若言未漉。應看前人",
    "X40n0720_013:0596a21": "是可信者。應教漉水。若不可信者。不得語令漉。莫",
    "X40n0720_013:0596a22": "傷殺蟲。比丘應自漉用。問從何處取水。隨來處還",
    "X40n0720_013:0596a23": "送蟲水瀉中。若先取水處遠者。若有池水七日內",
    "X40n0720_013:0596a24": "不消盡者。得以蟲水著中。若無池水者。當著器中",
    "X40n0720_013:0596b01": "盛水持來養之。若天大雨有暴水。以蟲水瀉中。作",
    "X40n0720_013:0596b02": "是言。汝入大海去。律攝云。有五種眼不應觀水。",
    "X40n0720_013:0596b03": "一患瘡眼。二睛醫眼。三狂亂眼。四老病眼。五天眼。",
    "X40n0720_013:0596b04": "不觀不漉。咸不合用。若苾芻無濾水羅。不應往餘",
    "X40n0720_013:0596b05": "邨餘寺。所到之處知無闕乏。不持去。無犯。若順",
    "X40n0720_013:0596b06": "河流。一度觀水。無有蟲者。齊一拘盧舍。隨意飲用",
    "X40n0720_013:0596b07": "(五里是也)。然須中間無別河入。若不流水。及逆流水。一",
    "X40n0720_013:0596b08": "度觀時。齊一尋內得用(或云八尺。或云六尺)。若知彼人是持",
    "X40n0720_013:0596b09": "戒者。存護生命。縱不觀察。得彼水時。飲用無犯。凡",
    "X40n0720_013:0596b10": "一觀水。始從日出。迄至明相未出已來。咸隨受用。",
    "X40n0720_013:0596b11": "薩婆多云。凡用水法。應取上好細[疊*毛]。縱廣一肘。",
    "X40n0720_013:0596b12": "作漉水囊。令比丘持戒多聞。深信罪福。安詳審悉。",
    "X40n0720_013:0596b13": "肉眼清淨者。令其知水法漉水。置一器中。足一日",
    "X40n0720_013:0596b14": "用。明日更看。若有蟲者。應更好漉。以淨器盛水。向",
    "X40n0720_013:0596b15": "日諦視。若故有蟲。應作二重。故有蟲者。應三重作。",
    "X40n0720_013:0596b16": "若故有蟲。不應此處住。應急移去。若用有蟲木。隨",
    "X40n0720_013:0596b17": "爾所蟲死。一一波逸提。根本云。以絹繫君持口。",
    "X40n0720_013:0596b18": "細繩繫項。沉放水中。擡口出半。待滿引出。仍須察",
    "X40n0720_013:0596b19": "蟲。但是綽口瓶瓨。無問大小。以絹縵口。隨時取水。",
    "X40n0720_013:0596b20": "極是省事。比丘尼波逸提。小三眾突吉羅。是謂",
    "X40n0720_013:0596b21": "為犯。",
    "X40n0720_013:0596b22": "開緣　不犯者。先不知有蟲無蟲想。若有粗蟲觸",
    "X40n0720_013:0596b23": "水使去。若漉水飲。無犯。不犯者最初未制戒等。",
    "X40n0720_013:0596b24": "會詳　僧祇云。波羅脂國有二比丘。共伴來詣舍",
    "X40n0720_013:0596c01": "衛。問訊世尊。中路渴乏無水。前到一井。一比丘汲",
    "X40n0720_013:0596c02": "水便飲。一比丘看水見蟲。不飲。飲水比丘問言。汝",
    "X40n0720_013:0596c03": "何不飲。答言。世尊制戒不得飲蟲水。彼復勸言。長",
    "X40n0720_013:0596c04": "老但飲。勿令渴死不得見佛。答言。我寧喪身。不毀",
    "X40n0720_013:0596c05": "佛戒。遂便渴死。飲水比丘漸到佛所。佛問汝從何",
    "X40n0720_013:0596c06": "來。又問汝有伴不。彼即具以上事答。佛言。癡人。汝",
    "X40n0720_013:0596c07": "不見我。謂得見我。彼死比丘已先見我(十誦云。彼持戒者。不",
    "X40n0720_013:0596c08": "飲水便死。即生三十三天。得天身具足。先到佛所。禮足聞法。得法眼淨。故曰先見我也)。若比",
    "X40n0720_013:0596c09": "丘放逸懈怠。不攝諸根。雖共我一處。彼離我遠。彼",
    "X40n0720_013:0596c10": "雖見我。我不見彼。若有比丘。在海彼岸。能不放逸。",
    "X40n0720_013:0596c11": "精進不懈。斂攝諸根。雖去我遠。我常見彼。彼常見",
    "X40n0720_013:0596c12": "我(放逸之人雖生聖世。不異末法。不放逸者雖生末世。不異正法。佛身真常。本無出世。及與滅度。",
    "X40n0720_013:0596c13": "願有智之士莫起像法法滅盡想。而自委棄。誓當精進不懈斂攝諸根。嚴淨毗尼。勿輕小罪。常如面奉慈",
    "X40n0720_013:0596c14": "顏。親承妙旨。當見靈山一會。儼然未散也)。緇門警訓云。漉囊乃行慈之",
    "X40n0720_013:0596c15": "具。濟物之緣。大行由是而生。至道因茲而剋。",
    "X40n0720_013:0596c16": "○第六十三故惱他戒",
    "X40n0720_013:0596c17": "總釋。",
    "X40n0720_013:0596c18": "此是共戒。尼犯亦同。大乘同學。律攝云。由戲弄",
    "X40n0720_013:0596c19": "事掉舉煩惱。制斯學處。此戒二緣合結。",
    "X40n0720_013:0596c20": "緣起處。",
    "X40n0720_013:0596c21": "佛在給孤獨園。十七羣往語六群。長老。云何入初",
    "X40n0720_013:0596c22": "禪。乃至第四禪(若自尸羅皎潔。志在禪門。專修五法。則色界清淨四大。自現身中。緣",
    "X40n0720_013:0596c23": "是次第。獲得根本四禪種種勝妙支林功德。爾乃因超欲網。果居色界。從初禪至四禪。通名禪者。禪是西",
    "X40n0720_013:0596c24": "土音。此翻棄惡。能棄欲界五葢等一切諸惡故。或翻功德叢林。或翻思惟修。又翻為定。今不具釋。言根本",
    "X40n0720_013:0597a01": "者。以無量心背捨勝處一切處。神通變化及無漏觀慧等種種諸禪三昧。從四禪中出。故稱根本。初禪五",
    "X40n0720_013:0597a02": "支。一覺支。二觀支。三喜支。四樂支。五一心支。二禪四支。一內淨支。二喜支。三樂支。四一心支。三禪五支。一",
    "X40n0720_013:0597a03": "捨支。二念支。三慧支。四樂支。五一心支。四禪四支。一不苦不樂支。二捨支。三念清淨支。四一心支)。云",
    "X40n0720_013:0597a04": "何入空無相無願。云何得須陀洹果。乃至阿羅漢",
    "X40n0720_013:0597a05": "果耶。",
    "X40n0720_013:0597a06": "起緣人。",
    "X40n0720_013:0597a07": "六群報言。如汝等所說者。則犯波羅夷法。非比丘。",
    "X40n0720_013:0597a08": "十七群往問上座。若有作如是問。云何入初禪。乃",
    "X40n0720_013:0597a09": "至阿羅漢。為犯何罪。上座報言無犯。十七羣言。我",
    "X40n0720_013:0597a10": "向如是問六羣。彼言。我等自稱得上人法。犯波羅",
    "X40n0720_013:0597a11": "夷非比丘。即知為作疑惱。諸比丘聞白佛。訶責結",
    "X40n0720_013:0597a12": "戒。時眾多比丘集在一處。共論法律。有一比丘退",
    "X40n0720_013:0597a13": "去。心疑作是言。彼諸比丘與我作疑惱。諸比丘白",
    "X40n0720_013:0597a14": "佛。佛言。不故作者無犯。當如是說戒。",
    "X40n0720_013:0597a15": "所立戒相。",
    "X40n0720_013:0597a16": "若比丘故惱他比丘。令須臾間不樂。波逸提。",
    "X40n0720_013:0597a17": "釋義　疑惱者。若為生。若為年歲。若為受戒。若為",
    "X40n0720_013:0597a18": "羯磨。若為犯。若為法也。為生時疑者。問言。汝生",
    "X40n0720_013:0597a19": "來幾時耶。報言。我生來爾所時。語言。汝不爾所時",
    "X40n0720_013:0597a20": "生。汝如餘人生。是謂生時疑。云何年歲時疑。問",
    "X40n0720_013:0597a21": "言。汝幾歲。報言。我爾所歲。語言。汝非爾所歲。如餘",
    "X40n0720_013:0597a22": "受戒者。汝未爾所歲。是謂年歲生疑。云何受戒",
    "X40n0720_013:0597a23": "生疑。問言。汝受戒既年不滿二十。又界內別眾。是",
    "X40n0720_013:0597a24": "謂受戒生疑。云何羯磨生疑。問言。汝受戒時白",
    "X40n0720_013:0597b01": "不成。羯磨不成。非法別眾。是謂羯磨生疑。云何",
    "X40n0720_013:0597b02": "於犯生疑。語言。汝犯波羅夷。乃至惡說。是謂於犯",
    "X40n0720_013:0597b03": "生疑。云何於法生疑。汝等所謂法者。則犯波羅",
    "X40n0720_013:0597b04": "夷非比丘。是謂於法生疑。令須臾間不樂者(三十",
    "X40n0720_013:0597b05": "須臾為一晝夜。非謂多時令他疑惱。乃至令須臾間不樂。亦成犯也)。",
    "X40n0720_013:0597b06": "犯緣　此戒具足三緣。方成本罪。一有心故惱。二",
    "X40n0720_013:0597b07": "其事虗偽。三言說了了。",
    "X40n0720_013:0597b08": "定罪　此中犯者。故惱他比丘。以生時乃至法時。",
    "X40n0720_013:0597b09": "說而了了。波逸提。不了了。突吉羅。五分云。令",
    "X40n0720_013:0597b10": "餘四眾疑悔。突吉羅。尼令二眾疑悔。波逸提。",
    "X40n0720_013:0597b11": "令餘三眾疑悔。突吉羅。薩婆多云。更以餘事欲",
    "X40n0720_013:0597b12": "令疑悔。突吉羅。所謂語比丘言。汝多眠多食多語",
    "X40n0720_013:0597b13": "等。是人非比丘。非沙門。非釋子。若以此六事。令餘",
    "X40n0720_013:0597b14": "人疑悔者。突吉羅。若以此六事。遣使教人。突吉",
    "X40n0720_013:0597b15": "羅。僧祇云。若有人來欲受具足。若不滿者語言。",
    "X40n0720_013:0597b16": "且住待滿二十。若彼便於餘處受具足來者。不得",
    "X40n0720_013:0597b17": "語令疑悔。若比丘臨受具足時。若羯磨不成就。",
    "X40n0720_013:0597b18": "應彈指語。長老。汝羯磨不成就。若臨時不語者。後",
    "X40n0720_013:0597b19": "不得語令疑悔。若瞎眼瘻脊脚跛身體不成就。",
    "X40n0720_013:0597b20": "來受具足者應語言。但爾住。彼若於餘處受具足",
    "X40n0720_013:0597b21": "來者。不應語。令疑悔(此謂身根不具也。但爾住者。但得沙彌戒而已)。若病",
    "X40n0720_013:0597b22": "人來欲受具足。應語言。但爾住。若彼便於餘處受",
    "X40n0720_013:0597b23": "具足來者。不得語令疑悔(病者即白[病-丙+頹]乾痟等病)。語者皆得",
    "X40n0720_013:0597b24": "越毗尼罪。若俗人越毗尼心悔。比丘尼波逸",
    "X40n0720_013:0597c01": "提。小三眾突吉羅。是謂為犯。",
    "X40n0720_013:0597c02": "開緣　不犯者。其事實爾。彼非爾許時生。實無爾",
    "X40n0720_013:0597c03": "許歲。實年不滿二十。界內別眾羯磨不成就。非法",
    "X40n0720_013:0597c04": "別眾。實犯波羅夷乃至惡說。若彼為性粗疎。不知",
    "X40n0720_013:0597c05": "言語。便言。如汝所說。自稱上人法。犯波羅夷。或戲",
    "X40n0720_013:0597c06": "笑語。疾疾語。獨語。夢中語。欲說此錯說彼。無犯。不",
    "X40n0720_013:0597c07": "犯者最初未制戒等。",
    "X40n0720_013:0597c08": "○第六十四覆他麤罪戒",
    "X40n0720_013:0597c09": "總釋。",
    "X40n0720_013:0597c10": "此是共戒。少分不共。尼覆波羅夷得波羅夷。尼覆",
    "X40n0720_013:0597c11": "僧殘得波逸提。大乘同制。梵網經云。一切犯戒",
    "X40n0720_013:0597c12": "罪。應教懺悔等。問設舉他罪。不犯說四眾過耶。",
    "X40n0720_013:0597c13": "答佛制不得向外人說。不制僧中如法舉過也。儻",
    "X40n0720_013:0597c14": "姑息縱容。養成巨慝。令彼罪惡日深有玷法門。慈",
    "X40n0720_013:0597c15": "悲之士。豈甘坐視也哉。此是性罪。律攝云。由舊",
    "X40n0720_013:0597c16": "伴屬事覆藏煩惱。制斯學處。此戒二緣合結。",
    "X40n0720_013:0597c17": "緣起處。",
    "X40n0720_013:0597c18": "佛在給孤獨園。",
    "X40n0720_013:0597c19": "起緣人。",
    "X40n0720_013:0597c20": "跋難陀數數犯罪。向一親厚比丘說。汝勿語人。後",
    "X40n0720_013:0597c21": "二人共鬬。彼比丘向餘比丘說。跋難陀犯如是如",
    "X40n0720_013:0597c22": "是罪。我先忍不說。今不忍故說。諸比丘聞白佛。訶",
    "X40n0720_013:0597c23": "責結戒。彼比丘不知粗罪不粗罪。後乃知粗罪。或",
    "X40n0720_013:0597c24": "有作波逸提懺者。或疑者。佛言。不知不犯。當如是",
    "X40n0720_013:0598a01": "說戒。",
    "X40n0720_013:0598a02": "所立戒相。",
    "X40n0720_013:0598a03": "若比丘知他比丘犯粗罪覆藏者。波逸提。",
    "X40n0720_013:0598a04": "釋義　他比丘者(律攝云。若持戒若破戒有苾芻相。皆曰苾芻也)。粗惡罪",
    "X40n0720_013:0598a05": "者。四波羅夷十三僧殘是(律攝云。初二部及此方便　根本云。何故此二",
    "X40n0720_013:0598a06": "名為粗惡。自體及因皆粗弊可惡。故言粗惡方便者　母經云。如人欲作四波罪夷事。身所作及口所說",
    "X40n0720_013:0598a07": "無慚愧。因此二處。必成波羅夷事。是名粗惡。又復一處濁重。僧殘邊成僧殘方便是也。是二偷蘭名濁重。",
    "X40n0720_013:0598a08": "何者非濁重。波逸提提舍尼。自性偷蘭突吉羅。如是等亦是不善身口所作。但非大事方便。以是義故。非",
    "X40n0720_013:0598a09": "粗惡濁重也)。覆藏者(覆心覆夜成犯)。",
    "X40n0720_013:0598a10": "犯緣　此戒具足三緣。方成本罪。一是粗惡罪。二",
    "X40n0720_013:0598a11": "知而覆藏。三已經明相。",
    "X40n0720_013:0598a12": "定罪　此中犯者。知他比丘犯粗罪。小食知食後",
    "X40n0720_013:0598a13": "說。突吉羅。食後知至初夜說。突吉羅。初夜知",
    "X40n0720_013:0598a14": "至中夜說。突吉羅。中夜知至後夜欲說而未說。",
    "X40n0720_013:0598a15": "明相出。波逸提。除粗罪覆餘罪者。突吉羅。自",
    "X40n0720_013:0598a16": "覆藏粗罪。突吉羅。除比丘比丘尼。覆餘人罪。突",
    "X40n0720_013:0598a17": "吉羅。粗罪粗罪想。波逸提。粗罪疑。突吉羅。",
    "X40n0720_013:0598a18": "非粗罪粗罪想。突吉羅。非粗罪疑。突吉羅。善",
    "X40n0720_013:0598a19": "見云。若比丘知他比丘粗罪覆藏。第二比丘復覆",
    "X40n0720_013:0598a20": "藏。如是百千人共覆藏。皆犯波逸提。十誦云。見",
    "X40n0720_013:0598a21": "他犯罪。向一人說便止。若聞若疑不須說。薩婆",
    "X40n0720_013:0598a22": "多云。覆藏粗罪有三種。覆藏波羅夷。僧殘。波逸提。",
    "X40n0720_013:0598a23": "覆藏出佛身血。壞僧輪得對首。偷蘭遮。下三",
    "X40n0720_013:0598a24": "篇得突吉羅。僧祇云。說時不得趣向人說。當向",
    "X40n0720_013:0598b01": "善比丘說。若彼罪比丘兇暴。若依王力大臣力兇",
    "X40n0720_013:0598b02": "惡人力。或起奪命因緣。傷梵行者。應作是念。彼罪",
    "X40n0720_013:0598b03": "行業必自有報。彼自應知。喻如失火。但自救身。焉",
    "X40n0720_013:0598b04": "知餘事。爾時但護根應無犯。下至俗人五戒。若一",
    "X40n0720_013:0598b05": "一覆藏者。越毗尼心悔。摩得勒伽云。天眼舉他",
    "X40n0720_013:0598b06": "罪。突吉羅。天耳亦如是。比丘尼波逸提。小三眾",
    "X40n0720_013:0598b07": "突吉羅。是謂為犯。",
    "X40n0720_013:0598b08": "開緣　不犯者。先不知粗罪。不粗罪想。若向人說。",
    "X40n0720_013:0598b09": "或無人可說。發心言我當說。未說之間。明相已出。",
    "X40n0720_013:0598b10": "若說或命難梵行難。不說無犯。不犯者最初未制",
    "X40n0720_013:0598b11": "戒等。",
    "X40n0720_013:0598b12": "○第六十五減歲與授具戒",
    "X40n0720_013:0598b13": "總釋。",
    "X40n0720_013:0598b14": "此是共戒。尼少分不共。曾嫁女十二歲受具。大乘",
    "X40n0720_013:0598b15": "同學。律攝云。由近圓事攝眾煩惱。制斯學處。此",
    "X40n0720_013:0598b16": "戒二緣合結。",
    "X40n0720_013:0598b17": "緣起處。",
    "X40n0720_013:0598b18": "佛在羅閱城迦蘭陀竹園。城中有十七羣童子。先",
    "X40n0720_013:0598b19": "為親友。最大者年十七。最小者年十二。來求出家。",
    "X40n0720_013:0598b20": "起緣人。",
    "X40n0720_013:0598b21": "諸比丘度令出家。受大戒。不堪一食。夜半患饑。高",
    "X40n0720_013:0598b22": "聲啼哭。與我食來。世尊靜處思惟。聞小兒啼聲。知",
    "X40n0720_013:0598b23": "而故問。阿難具白。佛言。不應授年未滿二十者大",
    "X40n0720_013:0598b24": "戒。若年未滿二十。不堪忍寒熱饑渴暴風蚊虻毒",
    "X40n0720_013:0598c01": "蟲。及不忍惡言。種種苦痛不能堪忍。又復不堪持",
    "X40n0720_013:0598c02": "戒。不堪一食。年滿二十。堪如上事。與比丘結戒。彼",
    "X40n0720_013:0598c03": "比丘不知年滿不滿。後乃知不滿二十。或有作波",
    "X40n0720_013:0598c04": "逸提懺者。或有疑者。佛言。不知者無犯。當如是說",
    "X40n0720_013:0598c05": "戒。",
    "X40n0720_013:0598c06": "所立戒相。",
    "X40n0720_013:0598c07": "若比丘年滿二十。應受大戒。若比丘知年不滿二十。",
    "X40n0720_013:0598c08": "與受大戒。此人不得戒。彼比丘可訶。癡故。波逸提。",
    "X40n0720_013:0598c09": "釋義　若比丘年滿二十。應受大戒(文此戒相中二句。若比丘",
    "X40n0720_013:0598c10": "俱是能授之師。滿與不滿乃是求具之人。年滿授受。如法如律。師無過犯。資無賊住。否則弟子與師俱招",
    "X40n0720_013:0598c11": "大罪)。律攝云。能授者。謂鄔波駄耶阿遮利耶。并餘僧",
    "X40n0720_013:0598c12": "伽。滿足十夏。方住師位。復須成就五法。一知有犯。",
    "X40n0720_013:0598c13": "二知無犯。三知輕。四知重。五於別解脫經。廣能開",
    "X40n0720_013:0598c14": "解。於諸學處。創結隨開。若遇難緣。善知通塞。常誦",
    "X40n0720_013:0598c15": "戒本。能決他疑。戒見多聞。自他俱利。威儀行法無",
    "X40n0720_013:0598c16": "有虧犯。具如是德。名親教師。由其親能教出離法",
    "X40n0720_013:0598c17": "故。若苾芻雖近圓已。於諸學處。不識重輕。設六十",
    "X40n0720_013:0598c18": "夏。仍須仗託明德依止而住。若師小者。唯除禮拜。",
    "X40n0720_013:0598c19": "自餘咸作。此即名為老小苾芻。不得與他出家。及",
    "X40n0720_013:0598c20": "受近圓也。阿遮利耶有其五種。一求寂阿遮利耶。",
    "X40n0720_013:0598c21": "謂授三歸五十學處。二屏教阿遮利耶。謂於屏處",
    "X40n0720_013:0598c22": "問其障法。三羯磨阿遮利耶。謂近圓時秉白四法。",
    "X40n0720_013:0598c23": "四依止阿遮利耶。乃至一夜依之而住。五教讀阿",
    "X40n0720_013:0598c24": "遮利耶。下至授彼四句伽他。此之五人並當師位。",
    "X40n0720_013:0599a01": "能生軌範。總名軌範師也。此人不得戒。彼比丘",
    "X40n0720_013:0599a02": "可訶癡故(非但所受之人。不成受具。復應呵能授之師。不審根器。好攝門徒。好為人師。皆",
    "X40n0720_013:0599a03": "癡無所知故。癡之一字。出呵責之詞)。",
    "X40n0720_013:0599a04": "犯緣　此戒具足三緣。方成本罪。一為秉具和尚。",
    "X40n0720_013:0599a05": "二知年未滿。三羯磨已竟。",
    "X40n0720_013:0599a06": "定罪　此中犯者。和尚若知若疑未滿二十。與受",
    "X40n0720_013:0599a07": "具戒。三羯磨竟。波逸提。二羯磨竟。三突吉羅。",
    "X40n0720_013:0599a08": "一羯磨竟。二突吉羅。白竟。一突吉羅。為作方",
    "X40n0720_013:0599a09": "便乃至集僧。盡突吉羅。若僧知若疑。一切突吉",
    "X40n0720_013:0599a10": "羅(即九師也)。薩婆多云。年未滿二十不聽者。以其輕躁",
    "X40n0720_013:0599a11": "不耐寒苦。若受大戒。人多訶責。若是沙彌。人則不",
    "X40n0720_013:0599a12": "訶故也。尼十二得者。為夫家所使。任忍眾苦。加猒",
    "X40n0720_013:0599a13": "本事也。僧祇云。若前人不知者。當問其父母親",
    "X40n0720_013:0599a14": "里。若復不知者。當看生年板。若復無是者。當觀其",
    "X40n0720_013:0599a15": "顏狀。觀時不得直觀形體。或貴樂家子。形大年小",
    "X40n0720_013:0599a16": "當觀其手足成就不。若如是復不知者。當問何王",
    "X40n0720_013:0599a17": "何歲國土豐儉旱澇時節。受戒犍度云。若得阿",
    "X40n0720_013:0599a18": "羅漢。即名受具足。比丘尼波逸提。小三眾突吉",
    "X40n0720_013:0599a19": "羅。是謂為犯。",
    "X40n0720_013:0599a20": "開緣　不犯者。先不知信受戒人語。若傍人證。若",
    "X40n0720_013:0599a21": "信父母。若受戒已疑。佛言。聽數胎中年月數閏月。",
    "X40n0720_013:0599a22": "若一切十四日說戒。以為年數者。無犯。律攝云。",
    "X40n0720_013:0599a23": "若近圓時。年實未滿。而作滿想。後有親友。報云不",
    "X40n0720_013:0599a24": "滿。應數胎月閏月。若滿者善。若不滿者退為求寂。",
    "X40n0720_013:0599b01": "更受近圓。不爾則成賊住。若年十九。作二十心。而",
    "X40n0720_013:0599b02": "受近圓。後經一年。親友來見。報云不滿。或自憶知",
    "X40n0720_013:0599b03": "不滿。或年十八。而受近圓。後經二歲。同前憶知期",
    "X40n0720_013:0599b04": "等。皆名善受。正教難逢。是開聽故(開聽者。謂數胎中月及以閏月",
    "X40n0720_013:0599b05": "十四日布薩。而得足滿二十故也)。不犯者最初未制戒等。",
    "X40n0720_013:0599b06": "劈邪辯譌。",
    "X40n0720_013:0599b07": "近聞有說戒之師。知沙彌年不滿歲。輒與受具曰。",
    "X40n0720_013:0599b08": "和尚借一歲。或闍黎教授各借一歲。或於七僧中",
    "X40n0720_013:0599b09": "借一歲。而為善受具足。律為本受具人。忘却年歲。",
    "X40n0720_013:0599b10": "言滿二十。和尚諸師信彼語故。與受具已。方自憶",
    "X40n0720_013:0599b11": "知生年未滿。或是親族言未滿。即以本人胎中月",
    "X40n0720_013:0599b12": "數足之。如或不滿。以閏月足之。又或不滿。以僧一",
    "X40n0720_013:0599b13": "年十八十五日布薩六十四日布薩俱作十四日",
    "X40n0720_013:0599b14": "布薩足之。再若不滿。退為求寂。若經布薩。便成賊",
    "X40n0720_013:0599b15": "住。豈有師知而故授。律有大訶。不成具足。律藏未",
    "X40n0720_013:0599b16": "曾見有借歲受具者也。倘若有幾十未滿歲人。欲",
    "X40n0720_013:0599b17": "求具足。師俱借年補他歲者。豈不自招短壽之報",
    "X40n0720_013:0599b18": "耶。如曰吾已悟性明心。律己師人。予乃禪律並行。",
    "X40n0720_013:0599b19": "躬操實踐。律有借歲授具之法。強作是說者。即法",
    "X40n0720_013:0599b20": "中大魔。破壞正法故。復招謗佛謗法之愆。是一顛",
    "X40n0720_013:0599b21": "迦。沉三苦海。無解脫期。或云。我不怖墮三途。捨身",
    "X40n0720_013:0599b22": "為人。我以身命布施。有何不可。即如金剛經云初",
    "X40n0720_013:0599b23": "日分以恒河沙等身布施。中日分復以恒河沙等",
    "X40n0720_013:0599b24": "身布施。後日分亦以恒河沙等身布施。乃至無量",
    "X40n0720_013:0599c01": "百千萬億劫以身布施。不如聞此經典。信心不逆。",
    "X40n0720_013:0599c02": "其福勝彼。何不聞此律典。信心不逆。遵制奉行。其",
    "X40n0720_013:0599c03": "福亦爾。安得將此生身而行布施。報墮三塗。甘心",
    "X40n0720_013:0599c04": "受苦耶。真是愚癡。呵呵。",
    "X40n0720_013:0599c05": "○第六十六發起諍事戒",
    "X40n0720_013:0599c06": "總釋。",
    "X40n0720_013:0599c07": "此是共戒。尼犯亦同。大乘同制。梵網經云。應生",
    "X40n0720_013:0599c08": "慈心善和鬪諍。而反亂眾鬪諍等。律攝云。由起",
    "X40n0720_013:0599c09": "諍事不忍煩惱。制斯學處。此戒二緣合結。",
    "X40n0720_013:0599c10": "緣起處。",
    "X40n0720_013:0599c11": "佛在給孤獨園。",
    "X40n0720_013:0599c12": "起緣人。",
    "X40n0720_013:0599c13": "六群鬪諍如法滅已。後更發起。作是言。汝不善觀",
    "X40n0720_013:0599c14": "不成觀。不善解不成解。不善滅不成滅。令僧未有",
    "X40n0720_013:0599c15": "諍事。而有諍事起。已有諍事而不滅。諸比丘白佛。",
    "X40n0720_013:0599c16": "呵責結戒。時諸比丘不知諍事如法滅不如法滅。",
    "X40n0720_013:0599c17": "後乃知如法滅。或有作波逸提懺者。或有疑者。佛",
    "X40n0720_013:0599c18": "言。不知者無犯。當如是說戒。",
    "X40n0720_013:0599c19": "所立戒相。",
    "X40n0720_013:0599c20": "若比丘知諍事如法懺悔已。後更發起者。波逸提。",
    "X40n0720_013:0599c21": "釋義　諍者有四種。言諍。覓諍。犯諍。事諍。如法",
    "X40n0720_013:0599c22": "者。如法。如毗尼。如佛所教。後更發起。作如是言。不",
    "X40n0720_013:0599c23": "善觀不成觀。不善解不成解。不善滅不成滅(不善觀不",
    "X40n0720_013:0599c24": "成觀者。謂不善觀察稱量現前諍事也。不善解不成解者。謂不善解諍事之根源。及四諍中是何等諍事",
    "X40n0720_013:0600a01": "根源。未諳施法。與事相違。故云不成滅也)。",
    "X40n0720_013:0600a02": "犯緣　此戒具足三緣。方成本罪。一是四諍之事。",
    "X40n0720_013:0600a03": "二知如法滅已。三說而了了。",
    "X40n0720_013:0600a04": "定罪　此中犯者。說而了了。波逸提。不了了。突",
    "X40n0720_013:0600a05": "吉羅。除此諍已。若餘鬬諍罵詈。後更發起。一切",
    "X40n0720_013:0600a06": "突吉羅。若自發起已鬬事者。突吉羅。除比丘",
    "X40n0720_013:0600a07": "比丘尼已。共餘人鬬諍罵詈。後更發起者。突吉羅。",
    "X40n0720_013:0600a08": "觀作觀想。波逸提。觀疑。突吉羅。不成觀有",
    "X40n0720_013:0600a09": "觀想。突吉羅。不成觀疑。突吉羅。薩婆多云。此",
    "X40n0720_013:0600a10": "戒體不問羯磨不羯磨。但僧和合如法作已。後還",
    "X40n0720_013:0600a11": "發起。不問眾中屏處。盡波逸提。若是僧制不入",
    "X40n0720_013:0600a12": "佛法。還更發起。突吉羅。若非佛法非僧法人和",
    "X40n0720_013:0600a13": "合作已。作非法心。還更發起。無罪。比丘尼波逸",
    "X40n0720_013:0600a14": "提。小三眾突吉羅。是謂為犯。",
    "X40n0720_013:0600a15": "開緣　不犯者。若先不知。若觀作不觀想。若事實",
    "X40n0720_013:0600a16": "爾不善觀。乃至不成滅。若戲笑語。疾疾語。夢中語。",
    "X40n0720_013:0600a17": "欲說此錯說彼。無犯。不犯者最初未制戒等。",
    "X40n0720_013:0600a18": "○第六十七同賊伴共行戒",
    "X40n0720_013:0600a19": "總釋。",
    "X40n0720_013:0600a20": "此是共戒。尼犯亦同。大乘同制。此是制罪。律攝",
    "X40n0720_013:0600a21": "云。由行路事譏嫌煩惱。制斯學處。此戒三緣合結。",
    "X40n0720_013:0600a22": "緣起處。",
    "X40n0720_013:0600a23": "佛在給孤獨園。",
    "X40n0720_013:0600a24": "起緣人。",
    "X40n0720_013:0600b01": "有眾多比丘。從舍衛欲至毗舍離。時賈客伴欲私",
    "X40n0720_013:0600b02": "度關。不輸王稅。問諸比丘欲至何所。比丘報言。欲",
    "X40n0720_013:0600b03": "至毗舍離。賈客言。我等可得與諸尊共伴不。報言。",
    "X40n0720_013:0600b04": "可爾。即與共行。私度關。守關人捉得。將至王所。王",
    "X40n0720_013:0600b05": "即問言。此賈客私度關。沙門復有何事。守關人報",
    "X40n0720_013:0600b06": "言。與此人為伴。王問言。諸尊知此人不輸王稅不。",
    "X40n0720_013:0600b07": "報言知。王言。若實知者法應死。王念言。豈當殺沙",
    "X40n0720_013:0600b08": "門釋子。但訶責放去。諸臣不服。諸比丘聞白佛。呵",
    "X40n0720_013:0600b09": "責結戒。諸比丘不知共伴行。後乃知是賊。或有作",
    "X40n0720_013:0600b10": "波逸提懺者。或有疑者。佛言。不知者無犯。彼比丘",
    "X40n0720_013:0600b11": "不結要疑。佛言。不結要不犯。當如是說戒。",
    "X40n0720_013:0600b12": "所立戒相。",
    "X40n0720_013:0600b13": "若比丘知賊伴。結要共同道行。乃至一村間。波逸提。",
    "X40n0720_013:0600b14": "釋義　賊伴者。若作賊還。若方欲去(梵語株利。此言賊。賊者害",
    "X40n0720_013:0600b15": "也。凡偷盜劫殺。皆曰賊　律攝云。賊者。若竊盜。若強奪。若偷稅人曲路而過　僧祇云。賊相貌有三種可",
    "X40n0720_013:0600b16": "知。香。色。莊嚴。香者。在曠野中。食熟肉生肉氣。色者。常恐怖色。莊嚴者。終日結束。面黑髮黃。凶惡似閻羅人。",
    "X40n0720_013:0600b17": "是三種名為賊相。不應共行)。結要者。共要至城。若至邨。道行",
    "X40n0720_013:0600b18": "者。邨間處處道行。",
    "X40n0720_013:0600b19": "犯緣　此戒具足三緣。方成本罪。一知是賊伴。二",
    "X40n0720_013:0600b20": "結要同行。三至村間分齊。",
    "X40n0720_013:0600b21": "定罪　此中犯者。如前婦女同行戒不異。五分",
    "X40n0720_013:0600b22": "云。共惡心比丘期行。突吉羅。若諸難緣。不犯。",
    "X40n0720_013:0600b23": "十誦云。若險難處賊送度者。不犯。根本云。若迷",
    "X40n0720_013:0600b24": "失道。彼來指示。雖同行不犯。僧祇云。與女賊共",
    "X40n0720_013:0600c01": "行。波逸提。與叛負債人共行。越毗尼罪。比丘",
    "X40n0720_013:0600c02": "尼波逸提。小三眾突吉羅。是謂為犯。",
    "X40n0720_013:0600c03": "開緣　不犯者。若先不知。不共結伴。逐行安隱。若",
    "X40n0720_013:0600c04": "力勢所持。若被繫縛將去。若命難梵行難。無犯。不",
    "X40n0720_013:0600c05": "犯者最初未制戒等。",
    "X40n0720_013:0600c06": "○第六十八不捨邪見戒",
    "X40n0720_013:0600c07": "總釋。",
    "X40n0720_013:0600c08": "此是共戒。尼犯亦同。大乘同制。即謗三寶戒攝。則",
    "X40n0720_013:0600c09": "犯重。律攝云。由邪思事僻執煩惱。制斯學處。",
    "X40n0720_013:0600c10": "緣起處。",
    "X40n0720_013:0600c11": "佛在給孤獨園。",
    "X40n0720_013:0600c12": "起緣人。",
    "X40n0720_013:0600c13": "有比丘。字阿黎吒(此言無相)。有如是惡見生。我知佛說",
    "X40n0720_013:0600c14": "法。其有犯婬欲。非障道法。諸比丘欲除彼惡見。諫",
    "X40n0720_013:0600c15": "而不捨。白佛。佛訶責已。聽僧為作訶諫白四羯磨。",
    "X40n0720_013:0600c16": "結戒。",
    "X40n0720_013:0600c17": "所立戒相。",
    "X40n0720_013:0600c18": "若比丘作如是說。我知佛所說法。行婬欲非障道法。",
    "X40n0720_013:0600c19": "彼比丘諫此比丘言。大德。莫作是語。莫謗世尊。謗世",
    "X40n0720_013:0600c20": "尊者不善。世尊不作是語。世尊無數方便。說犯婬欲",
    "X40n0720_013:0600c21": "是障道法。彼比丘諫此比丘時。堅持不捨。彼比丘乃",
    "X40n0720_013:0600c22": "至三諫。捨此事故。若再三諫捨者善。不捨者波逸提。",
    "X40n0720_013:0600c23": "釋義　我知佛所說法行婬欲非障道法下(正明依事",
    "X40n0720_013:0600c24": "結戒。此有二義。一者謂邪見深沉。謬解佛語。由佛制居家五戒。唯制邪婬。又維摩居士給孤長者現有妻",
    "X40n0720_013:0601a01": "室。而證聖果。遂生邪見。二者阿黎吒比丘。先是外道子弟。外道邪師遣入佛法中。倒亂佛法。其人聰明利",
    "X40n0720_013:0601a02": "根。不經少時。通達三藏。即便倒說佛法　非障道法者。習行其事。不障聖道。謂不障初禪二禪三禪四禪",
    "X40n0720_013:0601a03": "空無相無願三解脫門須陀洹道乃至阿羅漢果。故云行婬欲非障道法也)。彼比丘諫",
    "X40n0720_013:0601a04": "此比丘言。大德莫作是語(大德稱呼之詞。莫作是語。遮止惡言。此總標一",
    "X40n0720_013:0601a05": "句。以下諫辭也)。謗世尊者不善(謂佛凡所說法。離欲清淨。寂滅無為。汝言非障道者。",
    "X40n0720_013:0601a06": "非理謗佛。此非善事。乃是惡因。必招惡果。故名不善也)。世尊無數方便說犯",
    "X40n0720_013:0601a07": "婬欲障道法(無數方便者。如前婬戒種種呵欲過惡。能障聖道。則初禪乃至阿羅漢果",
    "X40n0720_013:0601a08": "也)。堅持不捨乃至三諫(屏處諫。若再三諫。僧中白羯磨諫)。",
    "X40n0720_013:0601a09": "犯緣　此戒具足三緣。方成本罪。一心執惡見。二",
    "X40n0720_013:0601a10": "非理謗法。三僧中如法三諫不捨。",
    "X40n0720_013:0601a11": "定罪　此中犯者。唱三羯磨竟。波逸提。作白已",
    "X40n0720_013:0601a12": "二羯磨竟捨。三突吉羅。作白已一羯磨竟捨。二",
    "X40n0720_013:0601a13": "突吉羅。白已捨者。一突吉羅。若白未竟捨者。",
    "X40n0720_013:0601a14": "突吉羅。若未白作是語。我知佛所說法。行婬欲",
    "X40n0720_013:0601a15": "非障道法。一切突吉羅。彼比丘諫此比丘時。餘",
    "X40n0720_013:0601a16": "比丘遮。若比丘尼遮。若有餘人遮(餘人即小三眾)。汝莫捨",
    "X40n0720_013:0601a17": "此事。眾僧諫以不諫。一切突吉羅。比丘尼波逸",
    "X40n0720_013:0601a18": "提。小三眾突吉羅。是謂為犯。",
    "X40n0720_013:0601a19": "開緣　不犯者。初語時捨。若非法別眾諫。若非法",
    "X40n0720_013:0601a20": "和合諫。法別眾。法相似別眾。法相似和合。非法非",
    "X40n0720_013:0601a21": "毗尼。非佛所教。若無諫者無犯。不犯者最初未制",
    "X40n0720_013:0601a22": "戒等。",
    "X40n0720_013:0601a23": "會詳　大般若經云。若染色欲。於生梵天尚能為",
    "X40n0720_013:0601a24": "障。況得無上正等菩提。是故菩薩斷欲出家。能得",
    "X40n0720_013:0601b01": "無上菩提。非不斷者。菩薩摩訶薩於五欲中。深生",
    "X40n0720_013:0601b02": "厭患。不為五欲過失所染。以無量門。訶毀諸欲。欲",
    "X40n0720_013:0601b03": "為熾火。燒身心故。欲為穢惡。染自他故。欲為魁膾。",
    "X40n0720_013:0601b04": "於去來今常為害故。欲為怨敵。長夜伺作衰損故。",
    "X40n0720_013:0601b05": "欲如草炬。欲如苦果。欲如利劍。欲如火聚。欲如毒",
    "X40n0720_013:0601b06": "器。欲如幻惑。欲如闇井。欲如詐親旃陀羅等。菩薩",
    "X40n0720_013:0601b07": "摩訶薩以如是等無量過門。訶毀諸欲。法苑珠",
    "X40n0720_013:0601b08": "林云。二種邪見報。一者生邪見家。謂因前世邪僻",
    "X40n0720_013:0601b09": "覆心起諸妄見。故感今世不具正信之心。而生邪",
    "X40n0720_013:0601b10": "見之家也。二者其心諂曲。謂因前世邪見心不正",
    "X40n0720_013:0601b11": "直。故感今生心常諂曲也。",
    "X40n0720_013:0601b12": "○第六十九黨惡見人戒",
    "X40n0720_013:0601b13": "總釋。",
    "X40n0720_013:0601b14": "此是共戒。尼犯亦同。大乘同制。事及煩惱如上。此",
    "X40n0720_013:0601b15": "戒二緣合結。",
    "X40n0720_013:0601b16": "緣起處。",
    "X40n0720_013:0601b17": "佛在給孤獨園。阿黎吒惡見。眾僧呵諫而不捨。諸",
    "X40n0720_013:0601b18": "比丘白佛。佛呵責已。聽僧與阿吒黎作惡見不捨",
    "X40n0720_013:0601b19": "舉白四羯磨。作羯磨已。",
    "X40n0720_013:0601b20": "起緣人。",
    "X40n0720_013:0601b21": "六羣共給所須。共同羯磨。止宿言語。諸比丘白佛。",
    "X40n0720_013:0601b22": "訶責結戒。諸比丘不知有如是語。不如是語。後乃",
    "X40n0720_013:0601b23": "知有如是語。或作波逸提懺者。或有疑者。佛言。不",
    "X40n0720_013:0601b24": "知者無犯。當如是說戒。",
    "X40n0720_013:0601c01": "所立戒相。",
    "X40n0720_013:0601c02": "若比丘知如是語人。未作法。如是邪是而不捨。供給",
    "X40n0720_013:0601c03": "所須。共同羯磨。止宿言語者。波逸提。",
    "X40n0720_013:0601c04": "釋義　知如是語人者。我聞世尊說法。行婬欲者",
    "X40n0720_013:0601c05": "非障道法。未作法者。若被舉未為解(謂未解羯磨也)。不捨",
    "X40n0720_013:0601c06": "者。眾僧訶諫而不捨惡見。供給所須者。有二種。",
    "X40n0720_013:0601c07": "若法若財。法者。教修習增上戒。增上意。增上智。學",
    "X40n0720_013:0601c08": "問誦經。財者。供給衣服飲食臥具醫藥。共同羯",
    "X40n0720_013:0601c09": "磨者(薩婆多云。作白白二白四羯磨。布薩說戒自恣。差十四人羯磨也)。止宿者。屋",
    "X40n0720_013:0601c10": "有四壁一切覆。或一切覆不一切障。或一切障不",
    "X40n0720_013:0601c11": "一切覆。或不盡覆不盡障。言語者(謂評論一切善惡法事也)。",
    "X40n0720_013:0601c12": "犯緣　此戒具足三緣。方成本罪。一知如是語人。",
    "X40n0720_013:0601c13": "二為僧所舉。三脇臥著地。",
    "X40n0720_013:0601c14": "定罪　此中犯者。若知是語人先入。比丘後來。比",
    "X40n0720_013:0601c15": "丘先入。如是語人後至。若二人俱入。隨脇著地轉",
    "X40n0720_013:0601c16": "側。一切波逸提。五分云。共語。語語波逸提。共",
    "X40n0720_013:0601c17": "坐。坐坐波逸提。共宿。宿宿波逸提。共事。事事",
    "X40n0720_013:0601c18": "波逸提。雖捨惡見。僧未解羯磨。亦波逸提。若",
    "X40n0720_013:0601c19": "作惡見。僧未羯磨。突吉羅。十誦云。若教他法。若",
    "X40n0720_013:0601c20": "從他受法。若與他財。若取他財。若共宿。一切突吉",
    "X40n0720_013:0601c21": "羅。薩婆多云。起已還臥。隨起還臥。一一波逸提。",
    "X40n0720_013:0601c22": "若通夜坐不臥。突吉羅。僧祇云。若有比丘。為",
    "X40n0720_013:0601c23": "和尚阿闍黎所嫌。比丘不得誘引。言我與汝衣鉢",
    "X40n0720_013:0601c24": "疾病醫藥牀褥臥具。汝當在我邊住。受經誦經。若",
    "X40n0720_013:0602a01": "觀彼比丘因緣。必當捨戒就俗者。得誘取已。當教",
    "X40n0720_013:0602a02": "言。汝當知和尚闍棃其恩甚重難報。汝應還彼目",
    "X40n0720_013:0602a03": "下住。無罪。舉不舉想。共住共食。無罪。不舉舉",
    "X40n0720_013:0602a04": "想。共住共食。越毗尼罪。舉舉想。波夜提。不舉",
    "X40n0720_013:0602a05": "不舉想。無罪。比丘尼波逸提。三小眾突吉羅。是",
    "X40n0720_013:0602a06": "謂為犯。",
    "X40n0720_013:0602a07": "開緣　不犯者(共女人同室宿不異。故不重出)。根本云。若彼身病",
    "X40n0720_013:0602a08": "看侍。無犯。或共同居。令捨惡見。亦無犯。不犯者。",
    "X40n0720_013:0602a09": "最初未制戒等。",
    "X40n0720_013:0602a10": "會詳　薩婆多云。為滅惡法故。為佛法清淨故。而",
    "X40n0720_013:0602a11": "結此戒。",
    "X40n0720_013:0602a12": "○第七十畜被擯沙彌戒",
    "X40n0720_013:0602a13": "總釋。",
    "X40n0720_013:0602a14": "此是共戒。尼犯亦同。大乘同制。律攝云。與共住",
    "X40n0720_013:0602a15": "事畜養煩惱。制斯學處。此戒二緣合結。",
    "X40n0720_013:0602a16": "緣起處。",
    "X40n0720_013:0602a17": "佛在給孤獨園。跋難陀有二沙彌。一名羯那。二名",
    "X40n0720_013:0602a18": "摩睺迦。自相謂言。我從佛聞法。其有行婬欲。非障",
    "X40n0720_013:0602a19": "道法。諸比丘聞白佛。佛訶責此二沙彌已。聽僧與",
    "X40n0720_013:0602a20": "作訶諫白四羯磨。立二沙彌眼見耳不聞處。彼二",
    "X40n0720_013:0602a21": "沙彌眾僧呵諫。而故不捨。聽僧與此二沙彌作惡",
    "X40n0720_013:0602a22": "見不捨滅擯白四羯磨。",
    "X40n0720_013:0602a23": "起緣人。",
    "X40n0720_013:0602a24": "六羣便誘將畜養共止宿。諸比丘聞白佛。呵責結",
    "X40n0720_013:0602b01": "戒。彼二沙彌城中擯出。便往外邨。城外擯出。還入",
    "X40n0720_013:0602b02": "城中。諸比丘不知是滅擯不滅擯。後乃知是滅擯。",
    "X40n0720_013:0602b03": "或有作波逸提懺者。或有疑者。佛言不知不犯。當",
    "X40n0720_013:0602b04": "如是說戒。",
    "X40n0720_013:0602b05": "所立戒相。",
    "X40n0720_013:0602b06": "若比丘。知沙彌作如是言。我從佛聞法。行婬欲非障",
    "X40n0720_013:0602b07": "道法。彼比丘諫此沙彌。如是言。汝莫誹謗世尊。謗世",
    "X40n0720_013:0602b08": "尊者不善。世尊不作是語。沙彌。世尊無數方便。說婬",
    "X40n0720_013:0602b09": "欲是障道法。彼比丘諫此沙彌時。堅持不捨。彼比丘",
    "X40n0720_013:0602b10": "應乃再三訶諫。令捨此事故。乃至三諫而捨者善。不",
    "X40n0720_013:0602b11": "捨者。彼比丘應語彼沙彌言。汝自今已去。不得言佛",
    "X40n0720_013:0602b12": "是我世尊。不得隨逐餘比丘。如諸沙彌得與餘比丘",
    "X40n0720_013:0602b13": "二三宿。汝今無是事。汝出去滅去不應住此。若比丘",
    "X40n0720_013:0602b14": "知如是眾中被擯沙彌。而誘將畜養共止宿者。波逸",
    "X40n0720_013:0602b15": "提。",
    "X40n0720_013:0602b16": "釋義　知沙彌作如是言乃至三諫而捨者善(並如",
    "X40n0720_013:0602b17": "前釋)。彼比丘應語彼沙彌言汝自今已去不得言佛",
    "X40n0720_013:0602b18": "是我世尊(披緇離俗。稱佛為師。惡見深沉。誹謗佛法。非佛弟子。故不得言佛是我世尊)。",
    "X40n0720_013:0602b19": "不得隨逐餘比丘(謂沙彌二利悉皆隨僧法。憑僧受食從僧分。既擯之後。一切無",
    "X40n0720_013:0602b20": "分故也)。如諸沙彌得與餘比丘二三宿汝今無是事",
    "X40n0720_013:0602b21": "(不捨惡見。擯出僧坊。不得效諸如法沙彌二三宿共住)。汝出去滅去不應住",
    "X40n0720_013:0602b22": "此(謂絕其踪跡。不容與清眾同居。攪亂佛法)。誘者。若自誘將。若教人誘",
    "X40n0720_013:0602b23": "(誘者以言語相勸。引動其心也)。畜者。若自畜。若與人。共止宿者",
    "X40n0720_013:0602b24": "(釋在前文)。",
    "X40n0720_013:0602c01": "犯緣　此戒具足三緣。方成本罪。一知僧已擯。二",
    "X40n0720_013:0602c02": "有心畜養。三共同止宿。",
    "X40n0720_013:0602c03": "定罪　此中犯者。若比丘先入宿。滅擯者後至。若",
    "X40n0720_013:0602c04": "滅擯者先入。比丘後至。或二人俱至。隨脇著地轉",
    "X40n0720_013:0602c05": "側。波逸提。薩婆多云。若教擯沙彌經法若偈說。",
    "X40n0720_013:0602c06": "偈偈波逸提。若經說。事事波逸提。若別句說。",
    "X40n0720_013:0602c07": "句句波逸提。若與衣鉢乃至終身藥。皆波逸提。",
    "X40n0720_013:0602c08": "若通夜坐不臥。亦波逸提。與滅擯羯磨。若還",
    "X40n0720_013:0602c09": "俗作白衣。後還作沙彌。即先羯磨。若受具戒。亦即",
    "X40n0720_013:0602c10": "先羯磨。若根變作沙彌尼。亦即先羯磨。僧祇云。",
    "X40n0720_013:0602c11": "若沙彌為二師所嫌。比丘不得誘呼共住。我當與",
    "X40n0720_013:0602c12": "汝衣鉢醫藥。教汝經。若比丘知是沙彌因此還俗",
    "X40n0720_013:0602c13": "者。得輭語誘取已。語言。和尚阿闍黎恩重難報。汝",
    "X40n0720_013:0602c14": "當還彼目下住。若驅不驅想。無罪。不驅驅想。",
    "X40n0720_013:0602c15": "越毗尼罪。驅驅想。波逸提。不驅不驅想。無罪。",
    "X40n0720_013:0602c16": "比丘尼波逸提。小三眾突吉羅。是謂為犯。",
    "X40n0720_013:0602c17": "開緣　不犯者。同女人共宿戒。此不重出。",
    "X40n0720_013:0602c18": "○第七十一拒諫難問戒",
    "X40n0720_013:0602c19": "總釋。",
    "X40n0720_013:0602c20": "此是共戒。尼犯亦同。大乘同制。梵網經云。若佛",
    "X40n0720_013:0602c21": "子應學十二部經誦戒。日日六時持菩薩戒。解其",
    "X40n0720_013:0602c22": "義理佛性之性等。律攝云。由遮止事嫉妬煩惱。",
    "X40n0720_013:0602c23": "制斯學處。",
    "X40n0720_013:0602c24": "緣起人。",
    "X40n0720_013:0603a01": "佛在拘睒彌國瞿師羅園中。",
    "X40n0720_013:0603a02": "起緣人。",
    "X40n0720_013:0603a03": "闡陀比丘。餘比丘如法諫時。作是言。我不學此戒。",
    "X40n0720_013:0603a04": "當問餘智慧持律比丘。諸比丘聞白佛。呵責結戒。",
    "X40n0720_013:0603a05": "所立戒相。",
    "X40n0720_013:0603a06": "若比丘。餘比丘如法諫時。如是語。我今不學此戒。當",
    "X40n0720_013:0603a07": "難問餘智慧持律比丘者波逸提。若為知為學故應",
    "X40n0720_013:0603a08": "難問。",
    "X40n0720_013:0603a09": "釋義　如法者。如法如律如佛所教。我今不學",
    "X40n0720_013:0603a10": "此戒(此乃拒諫之言。我不用汝語。而學毗尼)。當難問餘智慧持律比",
    "X40n0720_013:0603a11": "丘者(難問者。謂以巧言語問　智慧持律者。謂嚴淨毗尼。輕重開遮。通達無礙。此乃反叱能諫",
    "X40n0720_013:0603a12": "之人。況汝愚癡。自無智慧。而不閑法律。欲諫我耶)。為知為學故應難問者",
    "X40n0720_013:0603a13": "(知者欲知毗尼差別義理。學者博學開遮成壞二持通曉故聽)。",
    "X40n0720_013:0603a14": "犯緣　此戒具足三緣。方成本罪。一如法諫勸。二",
    "X40n0720_013:0603a15": "違拒不納。三說而了了。",
    "X40n0720_013:0603a16": "定罪　此中犯者。說而了了。波逸提。不了了。突",
    "X40n0720_013:0603a17": "吉羅。比丘尼波逸提。小三眾突吉羅。是謂為犯。",
    "X40n0720_013:0603a18": "開緣　不犯者。彼比丘癡不解故。語言。汝還問汝",
    "X40n0720_013:0603a19": "和尚阿闍黎。汝可更學問誦經。或戲笑語。疾疾語。",
    "X40n0720_013:0603a20": "獨語。夢中語。欲說此錯說彼。無犯。不犯者最初未",
    "X40n0720_013:0603a21": "制戒等。",
    "X40n0720_013:0603a22": "會詳　律攝云。有五種人。不應為說毗柰耶藏。謂",
    "X40n0720_013:0603a23": "性無所知。強生異問。或不為除疑而問。或試弄故",
    "X40n0720_013:0603a24": "問。或惱他故問。或求過失故問。",
    "X40n0720_013:0603b01": "○第七十二輕呵戒",
    "X40n0720_013:0603b02": "總釋。",
    "X40n0720_013:0603b03": "此是共戒。尼犯亦同。大乘同制。菩薩戒本經云。",
    "X40n0720_013:0603b04": "若菩薩如是見。如是說言。菩薩不應聽聲聞經法。",
    "X40n0720_013:0603b05": "不應受。不應學。菩薩何用聲聞法為。是名為犯眾",
    "X40n0720_013:0603b06": "多犯。是犯染污起。此是性罪。律攝云。因輕毀事",
    "X40n0720_013:0603b07": "心不忍可。制斯學處。",
    "X40n0720_013:0603b08": "緣起處。",
    "X40n0720_013:0603b09": "佛在給孤獨園。眾多比丘集一處誦毗尼。",
    "X40n0720_013:0603b10": "起緣人。",
    "X40n0720_013:0603b11": "六羣恐彼誦律通利。必當數數舉我罪。往語言。長",
    "X40n0720_013:0603b12": "老。何用此雜碎戒為。若欲誦者。當誦四事十三事。",
    "X40n0720_013:0603b13": "餘者不應誦。若誦者使人懷疑憂惱。餘比丘觀察",
    "X40n0720_013:0603b14": "六羣。欲滅法故作是語耳。白佛訶責結戒。",
    "X40n0720_013:0603b15": "所立戒相。",
    "X40n0720_013:0603b16": "若比丘說戒時。作是語。大德。何用說是雜碎戒為。說",
    "X40n0720_013:0603b17": "是戒時。令人惱愧懷疑。輕訶戒故。波逸提。",
    "X40n0720_013:0603b18": "釋義　說戒時者。若自說戒。若他說戒時。若誦時。",
    "X40n0720_013:0603b19": "雜碎戒者(薩婆多云。以十二年前佛常說一偈。今說五篇。名為雜碎　僧祇云。除四",
    "X40n0720_013:0603b20": "事十三事。餘者是也)。令人惱愧懷疑(此乃具述實情。由多犯眾戒。聞誦說時。其心不",
    "X40n0720_013:0603b21": "喜曰惱。憶所犯罪。愧於他人。隱惡在心。情懷憂感。罪愆未曾露悔。猶豫在心曰疑。故云惱愧懷疑也)。輕",
    "X40n0720_013:0603b22": "訶下(結成所犯)。",
    "X40n0720_013:0603b23": "犯緣　此戒具足三緣。方成本罪。一欲令他廢學",
    "X40n0720_013:0603b24": "毗尼。二所訶是具足戒。三言說了了。",
    "X40n0720_013:0603c01": "定罪　此中犯者。說而了了。波逸提。不了了。突",
    "X40n0720_013:0603c02": "吉羅。毀呰毗尼。波逸提。毀呰阿毗曇及餘契",
    "X40n0720_013:0603c03": "經。突吉羅。僧祇云。未說時訶。越毗尼罪。說時",
    "X40n0720_013:0603c04": "訶。波逸提。說已呵。越毗尼心悔。五分云。若欲",
    "X40n0720_013:0603c05": "令人遠離毗尼。不讀不誦而毀呰者。波逸提。若",
    "X40n0720_013:0603c06": "欲令波羅提木叉不得久住。而毀呰者。偷蘭遮。",
    "X40n0720_013:0603c07": "毀呰經亦如是(若欲令經法不久住。亦得偷蘭)。毀呰餘四眾及在",
    "X40n0720_013:0603c08": "家二眾戒。突吉羅。比丘尼毀呰二部戒。波逸提。",
    "X40n0720_013:0603c09": "毀餘五眾戒。突吉羅。新受戒人生疑廢退心。",
    "X40n0720_013:0603c10": "教未可誦戒。不犯。薩婆多云。凡經中有隨律經。",
    "X40n0720_013:0603c11": "說時呵者。盡波逸提。除隨律經。說餘經時。隨多隨",
    "X40n0720_013:0603c12": "少呵者。盡突吉羅。何以訶戒經罪重。餘經罪輕。戒",
    "X40n0720_013:0603c13": "是佛法平地。萬善由之而生。又佛弟子皆依而住。",
    "X40n0720_013:0603c14": "若無戒則無所依。又入佛法之初門。若無戒者。無",
    "X40n0720_013:0603c15": "由入泥洹城。又是佛法瓔珞。莊嚴佛法。是故呵毀",
    "X40n0720_013:0603c16": "罪重。比丘尼波逸提。小三眾突吉羅。是謂為犯。",
    "X40n0720_013:0603c17": "開緣　不犯者。若語言先誦阿毗曇。然後誦律。先",
    "X40n0720_013:0603c18": "誦餘契經。後誦律。若有病者須差。然後誦律。當勤",
    "X40n0720_013:0603c19": "求方便。於佛法中得沙門果。然後誦律。不欲滅法。",
    "X40n0720_013:0603c20": "故作是語。或戲笑語。疾疾語。夢中語。獨語。欲說此",
    "X40n0720_013:0603c21": "錯說彼。無犯。不犯者最初未制戒等。",
    "X40n0720_013:0603c22": "會詳　善見云。學毗尼有五德。一身自護戒。二能",
    "X40n0720_013:0603c23": "斷他疑。三入眾無畏。四能伏怨家。五令正法久住。",
    "X40n0720_013:0603c24": "云何身自護戒。持戒清淨無有缺漏。云何能斷他",
    "X40n0720_013:0604a01": "疑。有比丘犯罪。狐疑不能決判。若來諮問。依律為",
    "X40n0720_013:0604a02": "判。云何入眾無畏。以知律故。隨事能作。云何能伏",
    "X40n0720_013:0604a03": "怨家。如離車子起十非法。能依律除滅。云何令正",
    "X40n0720_013:0604a04": "法久住。一身自隨法。二令他得法。因法故正心持",
    "X40n0720_013:0604a05": "律。因持律故得入禪定。因禪定故而得道果。我滅",
    "X40n0720_013:0604a06": "度後毗尼即是汝大師。下至五人解律在。能令正",
    "X40n0720_013:0604a07": "法久住。若中天竺佛法滅。邊地有五人受戒。滿十",
    "X40n0720_013:0604a08": "人。住中天竺。得與人受具足戒。是名令正法久住。",
    "X40n0720_013:0604a09": "乃至二十人得出罪。是名令正法久住。以律師持",
    "X40n0720_013:0604a10": "律故。佛法住世五千年。五百問云。佛言。吾滅度",
    "X40n0720_013:0604a11": "後。若有比丘比丘尼。誹謗如是毗尼者。當知是人",
    "X40n0720_013:0604a12": "是魔朋侶。非吾弟子。如是人輩世世學道不成。不",
    "X40n0720_013:0604a13": "出三界。薩婆多云。為尊重波羅提木叉故。為長",
    "X40n0720_013:0604a14": "養戒故。為滅惡法故。而結此戒。",
    "X40n0720_013:0604a15": "○第七十三無知戒",
    "X40n0720_013:0604a16": "總釋。",
    "X40n0720_013:0604a17": "此是共戒。尼亦同犯。大乘同制。律攝云。由不敬",
    "X40n0720_013:0604a18": "事亂心煩惱。制斯學處。",
    "X40n0720_013:0604a19": "緣起處。",
    "X40n0720_013:0604a20": "佛在給孤獨園。",
    "X40n0720_013:0604a21": "起緣人。",
    "X40n0720_013:0604a22": "六羣中一人當說戒時。自知罪障。恐清淨比丘發",
    "X40n0720_013:0604a23": "舉。便先詣清淨比丘所語言。我今始知是法戒經",
    "X40n0720_013:0604a24": "所載。半月半月說戒經中來。諸比丘察知白佛。呵",
    "X40n0720_013:0604b01": "責結戒。",
    "X40n0720_013:0604b02": "所立戒相。",
    "X40n0720_013:0604b03": "若比丘說戒時。作如是語。我今始知此法戒經所載。",
    "X40n0720_013:0604b04": "半月半月說戒經中來。餘比丘知是比丘。若二若三",
    "X40n0720_013:0604b05": "說戒中坐。何況多。彼比丘無知無解。若犯罪。應如法",
    "X40n0720_013:0604b06": "治。更重增無知罪。語言。長老。汝無利不善得。汝說戒",
    "X40n0720_013:0604b07": "時。不用心念。不一心攝耳聽法。彼無知故。波逸提。",
    "X40n0720_013:0604b08": "釋義　說戒時者。若自說戒時。若他說戒時。若誦",
    "X40n0720_013:0604b09": "戒時。作如是語。我今始知此法戒經所載(我一向謂",
    "X40n0720_013:0604b10": "長老等集誦戒律。乃臆說耳。今日始知戒經中來。謂我不閑戒律。或當無過咎也　薩婆多云。實先知。言",
    "X40n0720_013:0604b11": "始知。犯妄語墮罪。此中正結不專心聽罪也)。餘比丘知是比丘若二若",
    "X40n0720_013:0604b12": "三說戒中坐。何况多(餘比丘乃清淨者是。察知其人已曾經二三次布薩。應知",
    "X40n0720_013:0604b13": "持犯。何況多經布薩。而不知也)。若犯罪應如法治。更重增無知罪",
    "X40n0720_013:0604b14": "(不以不知故無罪。隨其所犯。如法如毗尼治。復更增無知解。波逸提也)。汝無利不善",
    "X40n0720_013:0604b15": "得(此句總呵。毗尼不諳。於佛法中出家近圓。不善得其中利益故也)。不用心念不",
    "X40n0720_013:0604b16": "一心攝耳聽法(餘覺餘思也　律攝云。有六過失。謂無信心失。無敬心失。無樂欲失。",
    "X40n0720_013:0604b17": "緣外境失。心惛沉失。生勞倦失)。彼無知故(由不聽學故爾無知。由不知故。多犯眾戒。結成",
    "X40n0720_013:0604b18": "所犯)。",
    "X40n0720_013:0604b19": "犯緣　此戒具足三緣。方成本罪。一心不敬教。二",
    "X40n0720_013:0604b20": "布薩曾經。三無所知解。",
    "X40n0720_013:0604b21": "定罪　此中犯者。若說戒不善用意思惟。一心聽",
    "X40n0720_013:0604b22": "法。無知故。重與波逸提。若不與者。突吉羅。僧",
    "X40n0720_013:0604b23": "祇云。受具足已。應誦二部毗尼。若不能者。當誦一",
    "X40n0720_013:0604b24": "部。乃至若復不能者。當誦五眾戒。乃至四三二一",
    "X40n0720_013:0604c01": "眾戒及偈。布薩時。當廣誦五眾戒。若復不能。乃",
    "X40n0720_013:0604c02": "至四眾三二一眾戒及偈。餘者僧常聞。不誦者。越",
    "X40n0720_013:0604c03": "毗尼罪。僧中應使利者說。餘人專心聽。不得坐",
    "X40n0720_013:0604c04": "禪。及作餘業。若於四事。乃至七滅諍法。中間隨不",
    "X40n0720_013:0604c05": "聽。隨得越毗尼罪。一切不聽。波逸提。此罪不",
    "X40n0720_013:0604c06": "得趨向人悔。當眾中持戒有威德人所敬難者。於",
    "X40n0720_013:0604c07": "前悔。前人應訶言。長老。汝失善利。半月說波羅提",
    "X40n0720_013:0604c08": "木叉時。汝不尊重。不一心念。不攝耳聽法。訶已波",
    "X40n0720_013:0604c09": "夜提悔過。律攝云。若聞苾芻尼不共學處。作如",
    "X40n0720_013:0604c10": "是語。得惡作罪。若共學處。便得本罪。若老耄",
    "X40n0720_013:0604c11": "無所識知。依實說者。無犯(耄音帽。惛忘也。八十九十曰耄)。比丘尼",
    "X40n0720_013:0604c12": "波逸提。小三眾突吉羅。是謂為犯。",
    "X40n0720_013:0604c13": "開緣　不犯者。未曾聞說戒。今始聞。若未曾聞廣",
    "X40n0720_013:0604c14": "說。今始聞。若戲笑語。疾疾語。獨語。夢中語。欲說此",
    "X40n0720_013:0604c15": "錯說彼。無犯。不犯者最初未制戒等。",
    "X40n0720_013:0604c16": "○第七十四謗迴僧物戒",
    "X40n0720_013:0604c17": "總釋。",
    "X40n0720_013:0604c18": "此是共戒。尼犯亦同。大乘同學。律攝云。因鬬亂",
    "X40n0720_013:0604c19": "事不忍煩惱。制斯學處。",
    "X40n0720_013:0604c20": "緣起處。",
    "X40n0720_013:0604c21": "佛在耆闍崛山。沓婆摩羅子典僧牀座臥具。及分",
    "X40n0720_013:0604c22": "飲食。彼以僧事塔事故。外人有為初立寺初立房",
    "X40n0720_013:0604c23": "作池井。而設會布施。不得往。衣服破壞。垢膩不淨。",
    "X40n0720_013:0604c24": "異時有人。施僧貴價衣。僧共議。以此衣與之。白二",
    "X40n0720_013:0605a01": "羯磨與。",
    "X40n0720_013:0605a02": "起緣人。",
    "X40n0720_013:0605a03": "六羣亦在中。既與衣已。作是語。諸比丘隨所親。以",
    "X40n0720_013:0605a04": "眾僧衣與之。諸比丘聞白佛。呵責結戒。",
    "X40n0720_013:0605a05": "所立戒相。",
    "X40n0720_013:0605a06": "若比丘共同羯磨已。後如是言。諸比丘隨親厚。以眾",
    "X40n0720_013:0605a07": "僧物與者。波逸提。",
    "X40n0720_013:0605a08": "釋義　共同羯磨者(謂同集情和秉法已)。親厚者。同和尚同",
    "X40n0720_013:0605a09": "阿闍黎坐起言語親厚者是。物者。衣鉢針筒尼",
    "X40n0720_013:0605a10": "師壇。下至飲水器。",
    "X40n0720_013:0605a11": "犯緣　此戒具足三緣。方成本罪。一同和秉法。二",
    "X40n0720_013:0605a12": "謗隨親與物。三說而了了。",
    "X40n0720_013:0605a13": "定罪　此中犯者。說而了了。波逸提。不了了。突",
    "X40n0720_013:0605a14": "吉羅。薩婆多云。此戒體。若僧和合作羯磨。不作",
    "X40n0720_013:0605a15": "羯磨。與知事執勞苦人。若僧祇物。若自恣物。和合",
    "X40n0720_013:0605a16": "已。後便訶言隨親厚與。波逸提。凡眾僧中。若為",
    "X40n0720_013:0605a17": "僧執勞苦人。若大德及貧匱者。若僧和合與。盡得",
    "X40n0720_013:0605a18": "與之。若與欲和合後呵者。波逸提。若在外來訶",
    "X40n0720_013:0605a19": "者。突吉羅。此戒不必言隨親厚與。但言不應與。",
    "X40n0720_013:0605a20": "盡犯。僧祇云。遮有三種。與已遮。波夜提。與時",
    "X40n0720_013:0605a21": "遮。越毗尼罪。未與時遮。越毗尼心悔。比丘尼",
    "X40n0720_013:0605a22": "波逸提。小三眾突吉羅。是謂為犯。",
    "X40n0720_013:0605a23": "開緣　不犯者。其事實爾。隨親厚以眾僧物與之。",
    "X40n0720_013:0605a24": "或戲笑語。疾疾語。獨語。夢中語。欲說此錯說彼。一",
    "X40n0720_013:0605b01": "切無犯。不犯者最初未制戒等。",
    "X40n0720_013:0605b02": "會詳　薩婆多云。為滅鬬諍故。為滅苦惱故。為得",
    "X40n0720_013:0605b03": "安樂行道故。而結此戒。法苑珠林云。無義語有",
    "X40n0720_013:0605b04": "二種報。一者謂因前世語言無義。即是虗妄。故感",
    "X40n0720_013:0605b05": "今生雖有言說。人亦不信用也。二者不能明了。謂",
    "X40n0720_013:0605b06": "因前世語言無義。皆因暗昧。故感今生有所言說。",
    "X40n0720_013:0605b07": "而亦不明了也。",
    "X40n0720_013:0605b08": "○第七十五不與欲戒",
    "X40n0720_013:0605b09": "總釋。",
    "X40n0720_013:0605b10": "此是共戒。尼犯亦同。大乘同學。律攝云。由評論",
    "X40n0720_013:0605b11": "事不寂靜煩惱。制斯學處。此戒二緣合結。",
    "X40n0720_013:0605b12": "緣起處。",
    "X40n0720_013:0605b13": "佛在給孤獨園。眾多比丘集一處。共論法毗尼。",
    "X40n0720_013:0605b14": "起緣人。",
    "X40n0720_013:0605b15": "六羣恐為我等作羯磨。即從坐而去。諸比丘白佛。",
    "X40n0720_013:0605b16": "呵責結戒。諸比丘或營僧事塔事及瞻病事疑。佛",
    "X40n0720_013:0605b17": "言聽與欲。當如是說戒。",
    "X40n0720_013:0605b18": "所立戒相。",
    "X40n0720_013:0605b19": "若比丘。眾僧斷事未竟。不與欲而起去者。波逸提。",
    "X40n0720_013:0605b20": "釋義　僧者。一說戒一羯磨。事者。十八破僧事。法",
    "X40n0720_013:0605b21": "非法乃至說不說等(是名事。斷事者。謂斷當評論　僧祇云。斷事有二種。一者",
    "X40n0720_013:0605b22": "說法毗尼。二者作折伏羯磨。乃至別住羯磨事也)。不與欲者(身既來集。有緣聽白僧與",
    "X40n0720_013:0605b23": "欲而去。故不與欲。令僧不成辦事)。",
    "X40n0720_013:0605b24": "犯緣　此戒具足三緣。方成本罪。一同僧法事。二",
    "X40n0720_013:0605c01": "不與他欲。三兩脚出戶。",
    "X40n0720_013:0605c02": "定罪　此中犯者。僧斷事未竟。不與欲而起去。動",
    "X40n0720_013:0605c03": "足出戶外。波逸提。一足在戶外。一足在戶內。方",
    "X40n0720_013:0605c04": "便欲去而不去。一切突吉羅。僧祇云。若欲大小",
    "X40n0720_013:0605c05": "便。須臾還不廢僧事。無罪。若說法毗尼。應白去。",
    "X40n0720_013:0605c06": "不白去者。越毗尼罪。若眾多比丘聽誦經。應白",
    "X40n0720_013:0605c07": "去。不白去者。越毗尼罪。若誦經止者作餘語。去",
    "X40n0720_013:0605c08": "者無犯。五分云。若屋下羯磨。隨幾過出。一一波",
    "X40n0720_013:0605c09": "逸提。若露地羯磨出去。僧面一尋。波逸提。若",
    "X40n0720_013:0605c10": "神通人離地四指。波逸提。若僧不羯磨。斷事出",
    "X40n0720_013:0605c11": "去。突吉羅。若私房斷事來而去者。突吉羅。若",
    "X40n0720_013:0605c12": "僧不羯磨斷事。及私房斷事。沙彌得在其中。起去",
    "X40n0720_013:0605c13": "突吉羅。式叉摩那沙彌尼亦如是。比丘尼波",
    "X40n0720_013:0605c14": "逸提。小三眾突吉羅。是謂為犯。",
    "X40n0720_013:0605c15": "開緣　不犯者。有僧事塔事瞻病事與欲。若口噤",
    "X40n0720_013:0605c16": "不能與欲。若非法非毗尼羯磨。或為僧為塔寺為",
    "X40n0720_013:0605c17": "二師親厚知識。方便作損減無利。作無住處羯磨。",
    "X40n0720_013:0605c18": "如是不與欲去。一切無犯。不犯者最初未制戒等。",
    "X40n0720_013:0605c19": "○第七十六與欲後悔戒",
    "X40n0720_013:0605c20": "總釋。",
    "X40n0720_013:0605c21": "此是共戒。尼犯亦同。大乘同學。律攝云。由悔恨",
    "X40n0720_013:0605c22": "煩惱制斯學處。",
    "X40n0720_013:0605c23": "緣起處。",
    "X40n0720_013:0605c24": "佛在給孤獨園。",
    "X40n0720_013:0606a01": "起緣人。",
    "X40n0720_013:0606a02": "六羣中有犯事者。恐眾僧彈舉。六人共相隨不相",
    "X40n0720_013:0606a03": "離。使諸比丘無由得與作羯磨。異時六羣作衣。眾",
    "X40n0720_013:0606a04": "僧得便。遣使喚來。眾僧有事。六群言。我等作衣。不",
    "X40n0720_013:0606a05": "得往。僧報言。不得來者。可令一人持欲來。六群即",
    "X40n0720_013:0606a06": "令一人受欲來。僧即與此一人作羯磨。六群悔言。",
    "X40n0720_013:0606a07": "羯磨不成。我以彼事故與欲。不以此事。諸比丘聞",
    "X40n0720_013:0606a08": "白佛。呵責結戒。",
    "X40n0720_013:0606a09": "所立戒相。",
    "X40n0720_013:0606a10": "若比丘與欲已後悔者。波逸提。",
    "X40n0720_013:0606a11": "釋義　與欲已(欲有通局。局者。半月布薩與清淨欲。自恣言與自恣欲。不通餘法。通",
    "X40n0720_013:0606a12": "者。但言與欲羯磨。則通一切法盡得作。唯除說戒自恣)。後悔者(謂欲令彼羯磨不成作辨",
    "X40n0720_013:0606a13": "　律攝云。此戒與前學處有差別者。前望羯磨事已先知。此據不知。但遮其欲)。",
    "X40n0720_013:0606a14": "犯緣　此戒具足三緣。方成本罪。一如法羯磨。二",
    "X40n0720_013:0606a15": "與欲後悔。三說而了了。",
    "X40n0720_013:0606a16": "定罪　此中犯者。與欲已後悔。作如是言。汝等羯",
    "X40n0720_013:0606a17": "磨不成。我以彼事故與欲。不以此事。說而了了。波",
    "X40n0720_013:0606a18": "逸提。不了了。突吉羅。五分云。僧不作羯磨斷",
    "X40n0720_013:0606a19": "事後呵。突吉羅。薩婆多云。若僧如法作一切羯",
    "X40n0720_013:0606a20": "磨事已。後呵言不可。波逸提。若僧作一切羯磨",
    "X40n0720_013:0606a21": "事。作不如法。當時力不能有所轉易故。默然不呵。",
    "X40n0720_013:0606a22": "後言不可。無罪。除僧羯磨。一切非羯磨事。眾僧",
    "X40n0720_013:0606a23": "和合。共斷決之。後更呵者。若順法順毗尼者。波逸",
    "X40n0720_013:0606a24": "提。若是王制僧制不順法毗尼。突吉羅。比丘",
    "X40n0720_013:0606b01": "尼波逸提。小三眾突吉羅。是謂為犯。",
    "X40n0720_013:0606b02": "開緣　不犯者。其事實爾。非法羯磨不成。若戲笑",
    "X40n0720_013:0606b03": "語。疾疾語。獨語。夢中語。欲說此錯說彼。一切無犯。",
    "X40n0720_013:0606b04": "不犯者最初未制戒等。",
    "X40n0720_013:0606b05": "○第七十七屏聽鬬諍戒",
    "X40n0720_013:0606b06": "總釋。",
    "X40n0720_013:0606b07": "此是共戒。尼亦同犯。大乘同制。鬬遘兩頭。此是性",
    "X40n0720_013:0606b08": "罪。律攝云。由鬬諍事不忍煩惱。制斯學處。",
    "X40n0720_013:0606b09": "緣起處。",
    "X40n0720_013:0606b10": "佛在給孤獨園。",
    "X40n0720_013:0606b11": "起緣人。",
    "X40n0720_013:0606b12": "六群聽諸比丘鬬諍言語。向彼人說。未有諍事而",
    "X40n0720_013:0606b13": "有諍。已有諍事而不滅。諸比丘察知白佛。呵責結",
    "X40n0720_013:0606b14": "戒。",
    "X40n0720_013:0606b15": "所立戒相。",
    "X40n0720_013:0606b16": "若比丘。比丘共鬬諍已。聽此語。向彼說。波逸提。",
    "X40n0720_013:0606b17": "釋義　鬬諍者有四種。言諍。覓諍。犯諍。事諍。聽",
    "X40n0720_013:0606b18": "此語向彼說者(聽者。屏聽他語。耳根發識。亦用意識分別好惡言詞。若隔壁隔籬。若",
    "X40n0720_013:0606b19": "戶邊。若隔幔。若隔石。若隔草默然而聽。語者。評論彼人好惡。而相傳彼此)。薩婆多云。以",
    "X40n0720_013:0606b20": "能破佛法。令僧為二部。是故制。",
    "X40n0720_013:0606b21": "犯緣　此戒具足三緣。方成本罪。一知是鬬諍。二",
    "X40n0720_013:0606b22": "故往屏聽。三至聞其聲。",
    "X40n0720_013:0606b23": "定罪　此中犯者。往聽他諍比丘語。往而聞。波逸",
    "X40n0720_013:0606b24": "提。不聞。突吉羅。若方便欲去而不去。一切突",
    "X40n0720_013:0606c01": "吉羅。若二人在闇地語。若隱處語。當彈指。若謦",
    "X40n0720_013:0606c02": "欬驚之。若不爾者。突吉羅。若道行有二人在前",
    "X40n0720_013:0606c03": "共語。亦當彈指謦欬。若不。突吉羅。律攝云。若情",
    "X40n0720_013:0606c04": "無向背。若忽遇聞。若聽其言。欲令消殄。無犯。薩",
    "X40n0720_013:0606c05": "婆多云。此中諍人及餘不諍來聽。及向人說不說。",
    "X40n0720_013:0606c06": "皆犯。五分云。默聽餘四眾語。突吉羅。善見云。",
    "X40n0720_013:0606c07": "往步步突吉羅。至聞處。波逸提。為欲自改往",
    "X40n0720_013:0606c08": "聽。不犯。比丘尼波逸提。小三眾突吉羅。是謂為",
    "X40n0720_013:0606c09": "犯。",
    "X40n0720_013:0606c10": "開緣　不犯者。若二人在闇處共語。彈指謦欬。二",
    "X40n0720_013:0606c11": "人在屏處語。彈指謦欬。在道行。二人在前行共語。",
    "X40n0720_013:0606c12": "若後來。謦欬彈指。若欲作非法非毗尼羯磨。若為",
    "X40n0720_013:0606c13": "僧為塔寺。為二師親友知識。欲作損減無利無住",
    "X40n0720_013:0606c14": "處等羯磨。欲得知之而往聽。無犯。不犯者最初未",
    "X40n0720_013:0606c15": "制戒等。",
    "X40n0720_013:0606c16": "會詳　僧祗云。若比丘共餘比丘。鬬諍結恨。作是",
    "X40n0720_013:0606c17": "罵詈。我要當殺此惡人。然後捨去。比丘聞已。得語",
    "X40n0720_013:0606c18": "彼人。長老。好自警備。我聞有惡聲。有諸客比丘來。",
    "X40n0720_013:0606c19": "知事比丘聞客比丘作是言。我等當盜某庫藏某",
    "X40n0720_013:0606c20": "塔物某僧淨廚某比丘衣鉢。聞是語已。默然應還。",
    "X40n0720_013:0606c21": "應眾僧中唱言。諸大德。某庫藏某塔物某僧淨廚",
    "X40n0720_013:0606c22": "某比丘衣鉢當警備。我聞惡聲。應使前人知。若",
    "X40n0720_013:0606c23": "比丘多有弟子。日暮案行諸房。知如法不。若聞說",
    "X40n0720_013:0606c24": "世俗語。不得便入訶責。待自來已。然後誨責曰。汝",
    "X40n0720_013:0607a01": "等信心出家。食人信施。應坐禪誦經。云何論說世",
    "X40n0720_013:0607a02": "俗非法事。此非出家隨順善法。若聞論經說義問",
    "X40n0720_013:0607a03": "難答對。不得便入讚歎。待自來已。然後讚美。汝等",
    "X40n0720_013:0607a04": "能共論經說義。講佛法事。如世尊說。比丘集時。當",
    "X40n0720_013:0607a05": "行二法。一者賢聖默然。二者講論法義。",
    "X40n0720_013:0607a07": "毗尼關要卷第十三"
}