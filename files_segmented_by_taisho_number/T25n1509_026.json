{
    "T25n1509_026:0247b06": "大智度論初品中十八不共法",
    "T25n1509_026:0247b07": "釋論第四十一(卷第二十六)",
    "T25n1509_026:0247b09": "聖者龍樹造",
    "T25n1509_026:0247b10": "後秦龜茲國三藏鳩摩羅什譯",
    "T25n1509_026:0247b11": "十八不共法者：一者、諸佛身無失，二者、口",
    "T25n1509_026:0247b12": "無失，三者、念無失；四者、無異想，五者、無不定",
    "T25n1509_026:0247b13": "心，六者、無不知已捨；七者、欲無減，八者、精進",
    "T25n1509_026:0247b14": "無減，九者、念無減，十者、慧無減，十一者、解脫",
    "T25n1509_026:0247b15": "無減，十二者、解脫知見無減；十三者、一切身",
    "T25n1509_026:0247b16": "業隨智慧行，十四者、一切口業隨智慧行，十",
    "T25n1509_026:0247b17": "五者、一切意業隨智慧行；十六者、智慧知過",
    "T25n1509_026:0247b18": "去世無礙，十七者、智慧知未來世無礙，十八",
    "T25n1509_026:0247b19": "者、智慧知現在世無礙。問曰：是三十六法，皆",
    "T25n1509_026:0247b20": "是佛法，何以故獨以十八為「不共」？答曰：前",
    "T25n1509_026:0247b21": "十八中，聲聞、辟支佛有分，於後十八中無",
    "T25n1509_026:0247b22": "分。如舍利弗能分別諸法，暢演一句，通達",
    "T25n1509_026:0247b23": "無礙，佛讚言「善通法性」；阿泥盧豆天眼第",
    "T25n1509_026:0247b24": "一，如是等諸聲聞皆有分。於四無所畏有",
    "T25n1509_026:0247b25": "分者，如佛說弟子中能師子吼，第一賓徒羅",
    "T25n1509_026:0247b26": "叵羅埵逝；舍利弗亦自誓言：「我七日七夜，能",
    "T25n1509_026:0247b27": "演暢一義，令無窮盡。」四分別慧，諸阿羅漢：",
    "T25n1509_026:0247b28": "舍利弗、目揵連、富樓那、阿難、迦栴延等，亦知",
    "T25n1509_026:0247b29": "是義、名字、語言、樂說。以是故，前十八不名",
    "T25n1509_026:0247c01": "不共。問曰：何以故佛「無身失」、「無口失」？答曰：",
    "T25n1509_026:0247c02": "佛於無量阿僧祇劫來，持戒清淨故，身、口業",
    "T25n1509_026:0247c03": "無失；餘諸阿羅漢如舍利弗等，極多六十",
    "T25n1509_026:0247c04": "劫，不久習戒故有失。佛無量阿僧祇劫集",
    "T25n1509_026:0247c05": "諸清淨戒成就故、常行甚深禪定故、得一",
    "T25n1509_026:0247c06": "切微妙智慧故、善修大悲心故，無有失。",
    "T25n1509_026:0247c07": "復次，佛拔諸罪根因緣故，無有失。罪根本",
    "T25n1509_026:0247c08": "因緣有四種：一者、貪欲因緣，二者、瞋恚因緣，",
    "T25n1509_026:0247c09": "三者、怖畏因緣，四者、愚癡因緣；是罪根因緣",
    "T25n1509_026:0247c10": "及習皆已拔。阿羅漢、辟支佛雖拔罪因緣，",
    "T25n1509_026:0247c11": "習不盡故，或時有失。佛於一切法中，遍滿",
    "T25n1509_026:0247c12": "智慧常成就故；若不知，故有失。如舍利弗",
    "T25n1509_026:0247c13": "與五百比丘遊行至一空寺宿，是時說戒",
    "T25n1509_026:0247c14": "日，不知內界、外界事，白佛；佛言：「住處乃至",
    "T25n1509_026:0247c15": "一宿，棄捨則無界。」又異時，舍利弗、目揵連，將",
    "T25n1509_026:0247c16": "五百比丘還時，高聲大聲故，佛驅遣令出，",
    "T25n1509_026:0247c17": "是為口失。又如舍利弗不知等食法，佛言：",
    "T25n1509_026:0247c18": "「食不淨食！」如是等身、口有失。佛諸煩惱習",
    "T25n1509_026:0247c19": "盡故，無如是失。復次，佛一切身、口業隨智",
    "T25n1509_026:0247c20": "慧行故，身無失、口無失。如是等種種因緣",
    "T25n1509_026:0247c21": "故，身無失、口無失。「念無失」者，四念處心長",
    "T25n1509_026:0247c22": "夜善修故；善修甚深禪定，心不散亂故；善",
    "T25n1509_026:0247c23": "斷欲愛及法愛，諸法中心無著故；得第一",
    "T25n1509_026:0247c24": "心安隱處故。若心懅怱怱，念有忘失；佛心",
    "T25n1509_026:0247c25": "無得失，以是故無失。復次，佛宿命通、明、力",
    "T25n1509_026:0247c26": "三種莊嚴念故，念則成就無失，念多在過",
    "T25n1509_026:0247c27": "去用故。復次，念根力無邊無盡故，念無失。",
    "T25n1509_026:0247c28": "復次，佛一切意業隨智慧行故，念無失；一",
    "T25n1509_026:0247c29": "一念隨意行故。如是等名為念無失。如《天",
    "T25n1509_026:0248a01": "問經》中說：",
    "T25n1509_026:0248a02": "　「何人無過失？　　何人不失念？",
    "T25n1509_026:0248a03": "　　何人常一心？　　應作者能作。",
    "T25n1509_026:0248a04": "　　正知一切法，　　一切障得脫，",
    "T25n1509_026:0248a05": "　　諸功德成就，　　唯有佛一人！」",
    "T25n1509_026:0248a06": "「無異想」者，佛於一切眾生無分別，無遠近",
    "T25n1509_026:0248a07": "異想：是貴可為說，是賤不可為說。如日出",
    "T25n1509_026:0248a08": "普照萬物，佛大悲光明，一切憐愍等度：恭敬",
    "T25n1509_026:0248a09": "者、不恭敬者，怨、親，貴、賤，一切悉等。如客除",
    "T25n1509_026:0248a10": "糞人名尼陀，佛化度之，得大阿羅漢。亦",
    "T25n1509_026:0248a11": "如德護居士，火坑毒飯，欲以害佛；即以其",
    "T25n1509_026:0248a12": "日除其三毒，滅邪見火。如是等無有異",
    "T25n1509_026:0248a13": "想。復次，佛於舍利弗、彌勒菩薩等順佛法",
    "T25n1509_026:0248a14": "行亦不愛，提婆達多、富羅那、外道六師邪見",
    "T25n1509_026:0248a15": "等亦不憎。是為佛於無量阿僧祇劫修熏",
    "T25n1509_026:0248a16": "心故，是眾生中寶，如真金不可令異。復",
    "T25n1509_026:0248a17": "次，佛以佛眼，一日一夜各三時，觀一切眾",
    "T25n1509_026:0248a18": "生誰可度者，無令失時；等觀眾生故，無",
    "T25n1509_026:0248a19": "有異想。復次，佛種種因緣讚善法，種種因緣",
    "T25n1509_026:0248a20": "呵不善法；亦於善於惡心無增減，但為度",
    "T25n1509_026:0248a21": "眾生故有是分別，是為無有異想。復次，如",
    "T25n1509_026:0248a22": "《一切不行經》中說「佛觀一切眾生如己身，",
    "T25n1509_026:0248a23": "所作已辦，無始、無中、無終」，是名無異想。復次，",
    "T25n1509_026:0248a24": "佛觀一切眾生及諸法，從本已來至不生不",
    "T25n1509_026:0248a25": "滅，常清淨如涅槃，是名無異想。復次，不二",
    "T25n1509_026:0248a26": "入法門是諸法實相門；異相即是二法，二法",
    "T25n1509_026:0248a27": "即是邪道。佛是無誑法人，不應行誑法，常",
    "T25n1509_026:0248a28": "行不二入法門；誑法即是異相。如是等名",
    "T25n1509_026:0248a29": "無異想。「無不定心」者，「定」名一心不亂。亂心中",
    "T25n1509_026:0248b01": "不能得見實事；如水波蕩不得見面，",
    "T25n1509_026:0248b02": "如風中燈不得好照。以是故說佛無不定",
    "T25n1509_026:0248b03": "心。問曰：定名從未到地，乃至滅盡定；入此",
    "T25n1509_026:0248b04": "定中，不能起身業、口業。佛若常定、無不定",
    "T25n1509_026:0248b05": "心者，云何得遊行諸國、具四威儀、為大",
    "T25n1509_026:0248b06": "眾種種因緣譬喻說法？如是事，欲界繫心及",
    "T25n1509_026:0248b07": "梵世不入定，可有是事！答曰：「無不定心」者，",
    "T25n1509_026:0248b08": "有種種義。「定」名常攝心善法中住；佛於諸",
    "T25n1509_026:0248b09": "法實相中定，不退失，是名無不定心。復次，",
    "T25n1509_026:0248b10": "欲界中有定，入是定中可說法；以是故，阿",
    "T25n1509_026:0248b11": "毘曇中說欲界繫四聖種、四念處、四正懃、四",
    "T25n1509_026:0248b12": "如意足、五根、五力、無諍三昧、願智、四無礙智，",
    "T25n1509_026:0248b13": "有如是等妙功德。佛入欲界中定故，名無",
    "T25n1509_026:0248b14": "不定心。諸聲聞、辟支佛從定起，若入無記",
    "T25n1509_026:0248b15": "心、若入善、或退入垢心；佛從定起，入欲",
    "T25n1509_026:0248b16": "界定，初無散亂心時，以是故名無不定心。",
    "T25n1509_026:0248b17": "復次，如聲聞法，化人說法，化主不說；化主",
    "T25n1509_026:0248b18": "說，化人不說；佛則不爾，化人、化主俱能說",
    "T25n1509_026:0248b19": "法。定心亦應異：聲聞入定則無說；佛在定",
    "T25n1509_026:0248b20": "亦能說法，亦能遊行。如《密迹經》心密中說：",
    "T25n1509_026:0248b21": "「諸佛心常在定中，心亦應說法。」復次，散亂心",
    "T25n1509_026:0248b22": "法，諸結使，疑、悔等，佛皆無。阿羅漢雖無四諦",
    "T25n1509_026:0248b23": "中疑，一切法中處處有疑；佛於一切法中",
    "T25n1509_026:0248b24": "常定無疑，無不定智慧故。復次，聲聞有諸",
    "T25n1509_026:0248b25": "煩惱習氣故，有退法故散亂；佛於一切智",
    "T25n1509_026:0248b26": "處中智滿故無亂。如瓶中水滿，則無聲無",
    "T25n1509_026:0248b27": "動。復次，唯佛一人名不誑法，三堅固人中",
    "T25n1509_026:0248b28": "最上，苦樂心不異。一相異相、生滅相、斷常相、",
    "T25n1509_026:0248b29": "來去相——如是等諸法相，皆是誑法，虛妄和合",
    "T25n1509_026:0248c01": "作法故。佛安立於諸法實相中故心無不",
    "T25n1509_026:0248c02": "定，無不定故心不異。復次，五種不可思議",
    "T25n1509_026:0248c03": "法中，佛最不可思議。是十八不共法，是佛",
    "T25n1509_026:0248c04": "甚深藏，誰能思議者！以是故，佛無不定心，",
    "T25n1509_026:0248c05": "事必當爾。佛雖常入定，無覺觀麁心，有不",
    "T25n1509_026:0248c06": "可思議智慧故，亦能說法。譬如天樂，隨天",
    "T25n1509_026:0248c07": "所好，種種聲應，是亦無心，亦無識法，以諸",
    "T25n1509_026:0248c08": "天福德因緣故有是。如天樂無心無識而",
    "T25n1509_026:0248c09": "能應物，何況佛有心而不說法！以是故，說",
    "T25n1509_026:0248c10": "佛無不定心。「無不知已捨」者，眾生有三種受：",
    "T25n1509_026:0248c11": "苦受、樂受、不苦不樂受。苦受生瞋，樂受生愛，",
    "T25n1509_026:0248c12": "不苦不樂受生愚癡。是三種受：苦受生苦，",
    "T25n1509_026:0248c13": "住苦滅樂；樂受生樂，住樂滅苦；不苦不樂",
    "T25n1509_026:0248c14": "受，不知為苦，不知為樂。餘人鈍根故，多",
    "T25n1509_026:0248c15": "覺苦受、樂受，於不苦不樂受中，不覺不知而",
    "T25n1509_026:0248c16": "有捨心，是為癡使所使。佛於不苦不樂受",
    "T25n1509_026:0248c17": "中，知覺生時、覺住時、覺滅時。以是故言",
    "T25n1509_026:0248c18": "「佛無不知已捨心」。問曰：此中何等為捨？不苦",
    "T25n1509_026:0248c19": "不樂即是捨耶？為七覺中捨、四無量心中捨",
    "T25n1509_026:0248c20": "名為捨？答曰：不苦不樂即是捨，二處捨亦",
    "T25n1509_026:0248c21": "是捨。何以故？餘人於不苦不樂受中，不覺",
    "T25n1509_026:0248c22": "念念中生時、住時、滅時，久遠乃覺。佛念念中",
    "T25n1509_026:0248c23": "盡皆了知。七覺中捨，若心正等不沒不掉，",
    "T25n1509_026:0248c24": "是時應捨；若沒時，行精進想；若掉時，行攝",
    "T25n1509_026:0248c25": "心想。諸聲聞、辟支佛，或時錯攝心、掉心，未",
    "T25n1509_026:0248c26": "平等便捨。佛於念念心中麁細深淺無不",
    "T25n1509_026:0248c27": "悉知，知已而捨。問曰：若爾者，佛何以為難",
    "T25n1509_026:0248c28": "陀說，告諸比丘「難陀諸受生時覺、住時覺、",
    "T25n1509_026:0248c29": "滅時覺；諸想、諸覺亦如是」？答曰：覺有二種：",
    "T25n1509_026:0249a01": "一者、覺心中苦受生知苦受生，苦受住知",
    "T25n1509_026:0249a02": "苦受住，苦受滅知苦受滅；樂受生知樂受",
    "T25n1509_026:0249a03": "生，樂受住知樂受住，樂受滅知樂受滅；不",
    "T25n1509_026:0249a04": "苦不樂受亦如是。但能知是總相，不能別",
    "T25n1509_026:0249a05": "相知。二者、念念中苦、樂、不苦不樂受中，悉覺",
    "T25n1509_026:0249a06": "悉知；念念中心數法，無不知而過。以是故",
    "T25n1509_026:0249a07": "說「佛無不知已捨」。復次，佛或時捨眾生，入",
    "T25n1509_026:0249a08": "甚深禪定一月、二月。有人疑：「佛為度眾生",
    "T25n1509_026:0249a09": "故出世，何以故常入定？」佛言：「我種種因緣知",
    "T25n1509_026:0249a10": "故捨，非是無知已捨。」問曰：何等是知已捨",
    "T25n1509_026:0249a11": "因緣？答曰：於大眾中疲厭故小息。復次，佛",
    "T25n1509_026:0249a12": "世世常愛遠離行。若菩薩在母胎，母亦樂",
    "T25n1509_026:0249a13": "遠離行，去城四十里，嵐鞞尼林中生；得道時，",
    "T25n1509_026:0249a14": "漚樓頻螺林中，獨在樹下成佛；初轉法輪時，",
    "T25n1509_026:0249a15": "亦在仙人住處鹿林中；入涅槃時，在娑羅林",
    "T25n1509_026:0249a16": "雙樹下。長夜樂行遠離，以是故佛入禪定。",
    "T25n1509_026:0249a17": "復次，佛常捨心成就，故入禪定。復次，佛遠離",
    "T25n1509_026:0249a18": "憒閙及雜語處，亦自觀諸佛功德藏，亦受第",
    "T25n1509_026:0249a19": "一清淨樂，故入禪定。復次，佛說法已，常教",
    "T25n1509_026:0249a20": "諸比丘當坐禪，無令後悔。口之所說，身亦",
    "T25n1509_026:0249a21": "自行，故入禪定。復次，厭惡供養故，知眾生",
    "T25n1509_026:0249a22": "應得度者，入禪定作化人往度。復次，有",
    "T25n1509_026:0249a23": "眾生定少慧多者，身示行禪以教化之。復",
    "T25n1509_026:0249a24": "次，有人常見佛生厭想故，小遠離，令其飢",
    "T25n1509_026:0249a25": "虛故。復次，佛欲為諸天說法，故在閑靜處。",
    "T25n1509_026:0249a26": "復次，佛為後世作法故坐禪。又佛自轉法",
    "T25n1509_026:0249a27": "輪已，以事付弟子故，入禪定。復次，現二種",
    "T25n1509_026:0249a28": "道攝眾生故：一者、禪定，二者、智慧。佛在大",
    "T25n1509_026:0249a29": "眾說法，為現智慧；靜處攝心，為現禪定。",
    "T25n1509_026:0249b01": "復次，眾生於六塵中三種行：見好色生喜",
    "T25n1509_026:0249b02": "樂，見惡色生憂苦，見不苦不樂色生捨",
    "T25n1509_026:0249b03": "心；乃至法亦如是。佛於六塵中自在，於喜",
    "T25n1509_026:0249b04": "樂、苦處能生捨心，如「聖如意」中說。如是等",
    "T25n1509_026:0249b05": "種種因緣故入禪定，非不知已捨。「欲無減」",
    "T25n1509_026:0249b06": "者，佛知善法恩故，常欲集諸善法故，欲無",
    "T25n1509_026:0249b07": "減。修習諸善法，心無厭足故，欲無減。譬",
    "T25n1509_026:0249b08": "如一長老比丘目闇，自縫僧伽梨，針絍脫；",
    "T25n1509_026:0249b09": "語諸人言：「誰樂欲福德者，為我絍針？」爾",
    "T25n1509_026:0249b10": "時，佛現其前語言：「我是樂欲福德無厭",
    "T25n1509_026:0249b11": "足人，持汝針來。」是比丘斐亹見佛光明，又",
    "T25n1509_026:0249b12": "識佛音聲，白佛言：「佛無量功德海，皆盡其",
    "T25n1509_026:0249b13": "邊底，云何無厭足？」佛告比丘：「功德果報甚",
    "T25n1509_026:0249b14": "深，無有如我知恩分者；我雖復盡其邊",
    "T25n1509_026:0249b15": "底，我本以欲心無厭足故得佛，是故今猶",
    "T25n1509_026:0249b16": "不息；雖更無功德可得，我欲心亦不休！」",
    "T25n1509_026:0249b17": "諸天世人驚悟，佛於功德尚無厭足，何況",
    "T25n1509_026:0249b18": "餘人！佛為比丘說法，是時肉眼即明，慧眼成",
    "T25n1509_026:0249b19": "就。問曰：如佛甞斷一切善法中欲，今云何",
    "T25n1509_026:0249b20": "言「欲無減」？答曰：言「斷一切善法中欲」者，是",
    "T25n1509_026:0249b21": "未得欲得、得已欲增；佛無如是欲。佛一切",
    "T25n1509_026:0249b22": "功德具足，無不得者，亦無增益。今言「欲」者，",
    "T25n1509_026:0249b23": "如先說：佛雖具得一切功德，欲心猶不息。",
    "T25n1509_026:0249b24": "譬如馬寶雖到至處，去心不息，至死不已；",
    "T25n1509_026:0249b25": "佛寶亦如是。又如劫盡大火，燒三千大",
    "T25n1509_026:0249b26": "千世界悉盡，火勢故不息；佛智慧火亦如",
    "T25n1509_026:0249b27": "是，燒一切煩惱，照諸法已，智慧相應欲亦",
    "T25n1509_026:0249b28": "不盡。復次，佛雖一切善法功德滿足，眾生",
    "T25n1509_026:0249b29": "未盡故，欲度不息。問曰：若佛欲度眾生",
    "T25n1509_026:0249c01": "未息，何以入涅槃？答曰：度眾生有二種：或",
    "T25n1509_026:0249c02": "有現前得度，或有滅後得度。如《法華經》中",
    "T25n1509_026:0249c03": "說「藥師為諸子合藥，與之而捨」，是故入",
    "T25n1509_026:0249c04": "涅槃。復次，有眾生鈍根德薄故，不能成大",
    "T25n1509_026:0249c05": "事，但可種福德因緣，是故入涅槃。問曰：佛",
    "T25n1509_026:0249c06": "滅度後，亦有得阿羅漢者，何以言但可種",
    "T25n1509_026:0249c07": "福德因緣？答曰：雖有得阿羅漢者，少不足",
    "T25n1509_026:0249c08": "言。如佛一說法時，十方無量阿僧祇眾生",
    "T25n1509_026:0249c09": "得道，佛滅度後不爾。譬如大國征伐，雖",
    "T25n1509_026:0249c10": "少有所得，不名為得。以是故，雖眾生未盡",
    "T25n1509_026:0249c11": "而入涅槃。復次，摩訶衍《首楞嚴經》中說：「佛",
    "T25n1509_026:0249c12": "於莊嚴世界，壽七百阿僧祇劫，度脫眾生。」",
    "T25n1509_026:0249c13": "以是故說佛欲無減。「精進無減」者，如「欲」中",
    "T25n1509_026:0249c14": "說：欲義即是精進。問曰：若爾者，無有十八",
    "T25n1509_026:0249c15": "不共法。復次，「欲」以「精進」心數法中各別，云",
    "T25n1509_026:0249c16": "何言「欲即是精進」？答曰：「欲」為初行，欲增長",
    "T25n1509_026:0249c17": "名「精進」。如佛說：「一切法欲為根本。」欲如人",
    "T25n1509_026:0249c18": "渴欲得飲，精進如因緣方便求飲。欲為心",
    "T25n1509_026:0249c19": "欲得，精進為成其事。欲屬意業，精進屬三",
    "T25n1509_026:0249c20": "業。欲為內，精進為外。如是等差別。復次，",
    "T25n1509_026:0249c21": "是精進諸佛所樂，如釋迦牟尼佛精進力",
    "T25n1509_026:0249c22": "故，超越九劫，疾得阿耨多羅三藐三菩提。",
    "T25n1509_026:0249c23": "復次，如說：一時，佛告阿難：「汝為諸比丘說",
    "T25n1509_026:0249c24": "法，我背痛小息。」爾時，世尊四襞欝多羅僧",
    "T25n1509_026:0249c25": "敷下，以僧伽梨枕頭而臥。是時阿難說七",
    "T25n1509_026:0249c26": "覺義，至精進覺，佛驚起坐，告阿難：「汝讚精",
    "T25n1509_026:0249c27": "進義？」阿難言：「讚！」如是至三。佛言：「善哉！善哉！",
    "T25n1509_026:0249c28": "善修精進，乃至得阿耨多羅三藐三菩提，何",
    "T25n1509_026:0249c29": "況餘道！」以是義故，佛精進無減，病時猶尚不",
    "T25n1509_026:0250a01": "息，何況不病！復次，佛為度眾生故，捨甚",
    "T25n1509_026:0250a02": "深禪定樂，種種身、種種語言、種種方便力度",
    "T25n1509_026:0250a03": "脫眾生。或時遇惡險道；或時食惡食；或",
    "T25n1509_026:0250a04": "時受寒熱；或時值諸邪難聞，惡口罵詈，忍",
    "T25n1509_026:0250a05": "受不厭。佛世尊雖於諸法中自在，而行是",
    "T25n1509_026:0250a06": "事，不生懈怠。如佛度眾生已，於薩羅林",
    "T25n1509_026:0250a07": "中雙樹下臥。梵志須跋陀語阿難：「我聞一切",
    "T25n1509_026:0250a08": "智人今夜當滅度，我欲見佛！」阿難止之言：",
    "T25n1509_026:0250a09": "「佛為眾人廣說法，疲極！」佛遙聞之，告阿難：",
    "T25n1509_026:0250a10": "「聽須跋陀入，是我末後弟子。」須跋陀得入，",
    "T25n1509_026:0250a11": "問佛所疑，佛隨意說法，斷疑得道，先佛入",
    "T25n1509_026:0250a12": "無餘涅槃。諸比丘白佛言：「世尊！甚為希有！",
    "T25n1509_026:0250a13": "乃至末後憐愍外道梵志，而共語言。」佛言：",
    "T25n1509_026:0250a14": "「我非但今世末後度，先世未得道時亦末後",
    "T25n1509_026:0250a15": "度。乃往過去無量阿僧祇劫，有大林樹多",
    "T25n1509_026:0250a16": "諸禽獸，野火來燒，三邊俱起，唯有一邊而",
    "T25n1509_026:0250a17": "隔一水，眾獸窮逼，逃命無地。我爾時為大",
    "T25n1509_026:0250a18": "身多力鹿，以前腳跨一岸，以後腳距一",
    "T25n1509_026:0250a19": "岸，令眾獸蹈背上而渡，皮肉盡壞，以慈",
    "T25n1509_026:0250a20": "愍力，忍之至死。最後一兔來，氣力已竭，自",
    "T25n1509_026:0250a21": "強努力，忍令得過；過已背折，墮水而死！如",
    "T25n1509_026:0250a22": "是久有，非但今也。前得度者，今諸弟子；最",
    "T25n1509_026:0250a23": "後一兔，須跋陀是。」佛世世樂行精進，今猶不",
    "T25n1509_026:0250a24": "息，是故言「精進無減」。「念無減」者，於三世諸",
    "T25n1509_026:0250a25": "法，一切智慧相應故，念滿足無減。問曰：先",
    "T25n1509_026:0250a26": "已說「念無失」，今復說「念無減」。「念無失」、「念無減」，",
    "T25n1509_026:0250a27": "為一？為異？若一，今何以重說？若異，有何差",
    "T25n1509_026:0250a28": "別？答曰：「失念」名誤錯；「減」名不及。「失念」名威",
    "T25n1509_026:0250a29": "儀俯仰、去來法中失念；「無減」名住禪定神通，",
    "T25n1509_026:0250b01": "念過去、現在世通達無礙。問曰：何以故念",
    "T25n1509_026:0250b02": "無減獨是佛法？答曰：聲聞、辟支佛，善修四念",
    "T25n1509_026:0250b03": "處故念牢固；念雖牢固，猶亦減少，礙不通",
    "T25n1509_026:0250b04": "達。如「宿命智力」中說：「聲聞、辟支佛，念宿命",
    "T25n1509_026:0250b05": "極多八萬劫，於廣有減。」亦於見諦道中，",
    "T25n1509_026:0250b06": "不能念念分別。佛於念念中皆分別三相，",
    "T25n1509_026:0250b07": "佛心無有一法而不念者，以是故，獨佛有",
    "T25n1509_026:0250b08": "念無減。復次，宿命智力隨念知，佛於是中",
    "T25n1509_026:0250b09": "有力；聲聞、辟支佛尚無是念力，何況餘人！",
    "T25n1509_026:0250b10": "復次，佛以一切智無礙解脫守護念，是故無",
    "T25n1509_026:0250b11": "減。如是等因緣故，佛念無減。「慧無減」者，佛",
    "T25n1509_026:0250b12": "得一切智慧故，慧無減。三世智慧無礙故，慧",
    "T25n1509_026:0250b13": "無減。復次，十力、四無所畏、四無礙智成就故，",
    "T25n1509_026:0250b14": "慧無減。復次，譬如酥油豐饒、燈炷清淨，光",
    "T25n1509_026:0250b15": "明亦盛；佛亦如是，三昧王等諸三昧禪定油、",
    "T25n1509_026:0250b16": "念無減清淨炷，是因緣故，慧光明無量無減。",
    "T25n1509_026:0250b17": "復次，從初發心無量阿僧祇劫，集一切智",
    "T25n1509_026:0250b18": "慧故，深心為法故，頭目髓腦，悉捨內外所",
    "T25n1509_026:0250b19": "有而布施；入火投山，剝皮釘身，如是等無",
    "T25n1509_026:0250b20": "苦不受，一心為集智慧故，慧無減。復次，佛",
    "T25n1509_026:0250b21": "智慧以一切功德、持戒、禪定等助成故，慧無",
    "T25n1509_026:0250b22": "減。復次，世世求一切經書，世俗法、佛法，麁細、",
    "T25n1509_026:0250b23": "善不善，悉皆學知故，慧無減。復次，從十方無",
    "T25n1509_026:0250b24": "量諸佛所，聞法、讀誦、思惟、修習、問難故，慧無",
    "T25n1509_026:0250b25": "減。復次，為一切眾生故、為增益一切善法",
    "T25n1509_026:0250b26": "故、破一切處無明故，慧無減。復次，是智慧實",
    "T25n1509_026:0250b27": "知諸法相不生不滅、不淨不垢、無作無行；不",
    "T25n1509_026:0250b28": "分別是智、非智，知諸法一等，清淨如虛空，",
    "T25n1509_026:0250b29": "無染無著；不以二法故得不二入法相，不",
    "T25n1509_026:0250c01": "二入法相無量無邊，以是故慧無減。如是等",
    "T25n1509_026:0250c02": "種種因緣，慧無減。「解脫無減」者，解脫有二種：",
    "T25n1509_026:0250c03": "有為解脫，無為解脫。有為解脫名無漏智慧",
    "T25n1509_026:0250c04": "相應解脫，無為解脫名一切煩惱習都盡",
    "T25n1509_026:0250c05": "無餘。佛於二解脫無減。何以故？聲聞、辟支",
    "T25n1509_026:0250c06": "佛智慧不大利故、煩惱不悉盡故，智慧有",
    "T25n1509_026:0250c07": "減；佛智慧第一利故、煩惱習永盡無餘故，解",
    "T25n1509_026:0250c08": "脫無減。復次，如「漏盡力」中說，佛與聲聞",
    "T25n1509_026:0250c09": "解脫有差別。佛得漏盡力故，解脫無減；二",
    "T25n1509_026:0250c10": "乘無力故有減。「解脫知見無減」者，佛於諸解",
    "T25n1509_026:0250c11": "脫中，智慧無量無邊清淨故，名解脫知見無",
    "T25n1509_026:0250c12": "減。問曰：佛一切法中無減，何以故但六事中",
    "T25n1509_026:0250c13": "無減？答曰：一切自利他利中，四事能具足：「欲」，",
    "T25n1509_026:0250c14": "求一切善法之根本；「精進」，能行；「念」，能守護，",
    "T25n1509_026:0250c15": "如守門人，善者聽入，惡者遮；「慧」，照一切法",
    "T25n1509_026:0250c16": "門，斷一切煩惱。用是四法，事得成辦。是",
    "T25n1509_026:0250c17": "四法果報有二種：一者、解脫，二者、解脫知見。",
    "T25n1509_026:0250c18": "「解脫」義如先說。「解脫知見」者，固是解脫知",
    "T25n1509_026:0250c19": "見，知是二種解脫相：有為、無為解脫。知諸",
    "T25n1509_026:0250c20": "解脫相，所謂時解脫、不時解脫，慧解脫、俱解",
    "T25n1509_026:0250c21": "脫，壞解脫、不壞解脫，八解脫，不可思議解脫，無",
    "T25n1509_026:0250c22": "礙解脫等。分別諸解脫相，牢固、不牢固，是",
    "T25n1509_026:0250c23": "名解脫知見無減。如「念佛」中，佛成就五無",
    "T25n1509_026:0250c24": "學眾；解脫知見眾，此中應廣說。問曰：解脫知",
    "T25n1509_026:0250c25": "見者，但言「知」，何以復言「見」？答曰：言「知」、言「見」，",
    "T25n1509_026:0250c26": "事得牢固；譬如繩，二合為一則牢固。復次，",
    "T25n1509_026:0250c27": "若但說「知」，則不攝一切慧。如《阿毘曇》所說：",
    "T25n1509_026:0250c28": "「慧有三種：有知非見，有見非知，有亦知亦",
    "T25n1509_026:0250c29": "見。有知非見者，盡智、無生智、五識相應智。",
    "T25n1509_026:0251a01": "有見非知者，八忍、世間正見、五邪見。有亦知",
    "T25n1509_026:0251a02": "亦見者，餘殘諸慧。」若說「知」則不攝「見」，若說",
    "T25n1509_026:0251a03": "「見」則不攝「知」，是故說「知」、「見」則具足。復次，如",
    "T25n1509_026:0251a04": "從人誦讀，分別籌量是名「知」；自身得證是",
    "T25n1509_026:0251a05": "名「見」。譬如耳聞其事，猶尚有疑，是名「知」；",
    "T25n1509_026:0251a06": "親自目覩，了了無疑，是名「見」。解脫中「知」、「見」亦",
    "T25n1509_026:0251a07": "如是差別。復次，有人言：「阿羅漢自於解脫",
    "T25n1509_026:0251a08": "中疑，不能自了是阿羅漢、非阿羅漢。」以是",
    "T25n1509_026:0251a09": "故，佛為破如是邪見故，說諸聖人於解脫",
    "T25n1509_026:0251a10": "中亦知亦見。諸阿羅漢雖得解脫知見，解",
    "T25n1509_026:0251a11": "脫知見有減：不得一切智故，上上智慧根",
    "T25n1509_026:0251a12": "不成就故，諸法念念生滅時不知別相分",
    "T25n1509_026:0251a13": "別故。佛上上智慧根成就、知諸法念念別相",
    "T25n1509_026:0251a14": "生滅故，解脫知見無減。復次，法眼清淨，具足",
    "T25n1509_026:0251a15": "成就故，如「法眼義」中說。知是眾生「空解脫門」",
    "T25n1509_026:0251a16": "入涅槃，是眾生「無相解脫門」入涅槃，是眾生",
    "T25n1509_026:0251a17": "「無作解脫門」入涅槃；知是眾生觀「五眾門」、「十",
    "T25n1509_026:0251a18": "二入」、「十八界」，如是種種法門得解脫。佛於",
    "T25n1509_026:0251a19": "解脫知見盡知遍知，是故說佛解脫知見無",
    "T25n1509_026:0251a20": "減。「一切身業、一切口業、一切意業隨智慧行」",
    "T25n1509_026:0251a21": "者，佛一切身、口、意業，先知然後隨智慧行。",
    "T25n1509_026:0251a22": "諸佛身、口、意業，一切行無不利益眾生，故",
    "T25n1509_026:0251a23": "名先知然後隨智慧行。如經中說：「諸佛乃",
    "T25n1509_026:0251a24": "至出息入息利益眾生，何況身、口、意業故作",
    "T25n1509_026:0251a25": "而不利益！諸怨惡眾生，聞佛出入息氣香，皆",
    "T25n1509_026:0251a26": "得信心清淨，愛樂於佛；諸天聞佛氣息香，",
    "T25n1509_026:0251a27": "亦皆捨五欲，發心修善。」以是故言身、口、意",
    "T25n1509_026:0251a28": "業隨智慧行。聲聞、辟支佛無是事。心故作",
    "T25n1509_026:0251a29": "善，然後身、口業善；意業或時無記，不隨智",
    "T25n1509_026:0251b01": "慧而自生，何況餘人！如憍梵波提比丘，雖",
    "T25n1509_026:0251b02": "得阿羅漢，自食吐而更食，是業不隨智慧。",
    "T25n1509_026:0251b03": "又如摩頭波斯咤比丘阿羅漢，跳上梁棚，",
    "T25n1509_026:0251b04": "或壁上、樹上。又如畢陵伽婆蹉罵恒神言：",
    "T25n1509_026:0251b05": "「小婢！」如是等身、口業，先無智慧，亦不隨智",
    "T25n1509_026:0251b06": "慧行。佛無是事。問曰：若爾者，佛或時身、",
    "T25n1509_026:0251b07": "口業亦似不隨智慧行。何以故？入外",
    "T25n1509_026:0251b08": "道眾中說法，都無信受者。又復一時在大",
    "T25n1509_026:0251b09": "眾中說法，現胸臆示尼揵子。又復為人",
    "T25n1509_026:0251b10": "疑不見二相故，在大眾中現舌相、陰藏",
    "T25n1509_026:0251b11": "相。又復罵諸弟子：「汝狂愚人！」罵提婆達：「汝",
    "T25n1509_026:0251b12": "是狂人、死人、嗽唾人！」佛結戒，八種鉢不應畜，",
    "T25n1509_026:0251b13": "聽比丘用二種鉢：若瓦、若鐵，而自用石",
    "T25n1509_026:0251b14": "鉢。有時外道難問，佛默然不答。又佛處處",
    "T25n1509_026:0251b15": "說有我，處處說無我；處處說諸法有，處處",
    "T25n1509_026:0251b16": "說諸法無。如是等身、口業似不隨智慧",
    "T25n1509_026:0251b17": "行；身口業不離意業，意業亦應有不隨",
    "T25n1509_026:0251b18": "智慧行，云何言常隨智慧行？答曰：是事不",
    "T25n1509_026:0251b19": "然！於是諸事，皆先有智慧，然後諸業隨智",
    "T25n1509_026:0251b20": "慧行。何以故？佛入外道眾中，雖知今世",
    "T25n1509_026:0251b21": "不信不受，以種後世大因緣故。又復為止",
    "T25n1509_026:0251b22": "外道謗言「佛自高憍」，以是故自往入其眾",
    "T25n1509_026:0251b23": "中。又外道言：「佛自言有大悲普濟一切，而",
    "T25n1509_026:0251b24": "但自為四眾說法，我等亦是出家求道，而",
    "T25n1509_026:0251b25": "不為說！」又如此經，佛往外道眾中說法，",
    "T25n1509_026:0251b26": "不言不信受。佛遙見外道大會，高聲論議，",
    "T25n1509_026:0251b27": "欲至餘處，迴往趣之。論議師輩遙見佛來，",
    "T25n1509_026:0251b28": "自語其眾：「汝等皆默！佛是樂寂靜人，見",
    "T25n1509_026:0251b29": "汝等靜默，或能來此。」眾即默然。佛入其",
    "T25n1509_026:0251c01": "眾，說婆羅門三諦，外道眾皆默然。佛作是",
    "T25n1509_026:0251c02": "念：「狂人輩皆為惡魔所覆；是法微妙，乃至",
    "T25n1509_026:0251c03": "無有一人試作弟子者。」作是念已，從坐而",
    "T25n1509_026:0251c04": "去。是人魔蔽得離，便自念：「我等得聞妙法，",
    "T25n1509_026:0251c05": "云何不以自利？」即皆往詣佛所，為佛弟子，",
    "T25n1509_026:0251c06": "得道離苦。復次，外道弟子難其師故，不敢",
    "T25n1509_026:0251c07": "到佛所，是故佛自入其眾中。眾得聞法，信",
    "T25n1509_026:0251c08": "受堅固，不復難師，得為弟子，或得道跡。",
    "T25n1509_026:0251c09": "如是等，有種種智慧因緣，是故往入外道",
    "T25n1509_026:0251c10": "眾。復次，薩遮祇尼揵子，銅鍱絡腹，自誓言：",
    "T25n1509_026:0251c11": "「無有人得我難而不流汗破壞者！大象",
    "T25n1509_026:0251c12": "乃至樹木瓦石，聞我難聲，亦皆流汗！」作是",
    "T25n1509_026:0251c13": "誓已，來至佛所，與佛論議。佛質問之，皆不",
    "T25n1509_026:0251c14": "能得答，汗流淹地，舉體如漬。佛告尼揵：",
    "T25n1509_026:0251c15": "「汝先誓言，無有聞我難者而不流汗，汝",
    "T25n1509_026:0251c16": "今汗流淹地；汝試觀佛，見有汗相不？」佛時",
    "T25n1509_026:0251c17": "脫欝多羅僧示之言：「汗在何處？」復次，有人",
    "T25n1509_026:0251c18": "言：「或有頭汗身不汗者，佛頭雖不汗，身必",
    "T25n1509_026:0251c19": "有汗。」以是故，佛脫欝多羅僧示其身；因是",
    "T25n1509_026:0251c20": "外道大得信向，皆入佛法中。是智慧因緣身",
    "T25n1509_026:0251c21": "業隨行。「佛現舌相、陰藏相」者，有人疑佛身",
    "T25n1509_026:0251c22": "二相，而是人應得道，疑故不得，以是故現",
    "T25n1509_026:0251c23": "二相。出舌覆面，舌雖大，還入口中而亦無",
    "T25n1509_026:0251c24": "妨，見者疑斷。有人見出舌相，若生輕慢心，",
    "T25n1509_026:0251c25": "出舌如小兒相。見還入口，說法無妨，便起",
    "T25n1509_026:0251c26": "恭敬，歎未曾有！有人疑佛陰藏不現，爾時",
    "T25n1509_026:0251c27": "世尊化作寶象、寶馬，指示之言：「陰藏相不",
    "T25n1509_026:0251c28": "現，正如是。」有人言：「佛出陰藏相，但示一人，",
    "T25n1509_026:0251c29": "斷其疑故。」論議師輩言：「佛大慈悲心，若有",
    "T25n1509_026:0252a01": "人見佛陰藏相，能集善根，發阿耨多羅三",
    "T25n1509_026:0252a02": "藐三菩提心，及能大歡喜信敬心生者，皆令",
    "T25n1509_026:0252a03": "得見，斷其疑心；除是，皆不得見！」佛以大",
    "T25n1509_026:0252a04": "悲為度眾生故，從三種覆出，暫現如電",
    "T25n1509_026:0252a05": "光；是眾生見已，信佛有大悲心，實於戒",
    "T25n1509_026:0252a06": "法不取不著。如是等因緣故現二相，非戲",
    "T25n1509_026:0252a07": "非無羞。佛苦切語諸比丘，汝「狂愚人」者，苦",
    "T25n1509_026:0252a08": "切語有二種：一者、垢心瞋罵，二者、憐愍眾",
    "T25n1509_026:0252a09": "生，欲教化故。離欲人無有垢心瞋罵，何況",
    "T25n1509_026:0252a10": "佛！佛憐愍教化故，有苦切語；有眾生軟語善",
    "T25n1509_026:0252a11": "教，不入道檢，要須苦切麁教，乃得入法。",
    "T25n1509_026:0252a12": "如良馬見鞭影便去，鈍驢得痛手乃行。亦",
    "T25n1509_026:0252a13": "如有瘡，得軟藥唾呪便差；有瘡，刀破出",
    "T25n1509_026:0252a14": "其惡肉，塗以惡藥乃愈者。復次，苦切語有",
    "T25n1509_026:0252a15": "五種：一者、但綺語；二者、惡口亦綺語；三者、惡",
    "T25n1509_026:0252a16": "口亦綺語、妄語；四者、惡口亦綺語、妄語、兩舌；",
    "T25n1509_026:0252a17": "五者、無煩惱心苦切語：為教弟子分別善不",
    "T25n1509_026:0252a18": "善法故，拔眾生於苦難地故。具四種惡語",
    "T25n1509_026:0252a19": "者，其罪重；三、二、一，轉轉輕微。佛弟子白衣",
    "T25n1509_026:0252a20": "得初道、若二道，使令奴婢故有惡口，非不",
    "T25n1509_026:0252a21": "善道。攝律儀有二種：若綺語，若惡口、綺語。阿",
    "T25n1509_026:0252a22": "那含、阿羅漢無煩惱起惡口，但以淨心須",
    "T25n1509_026:0252a23": "惡言教化故惡口、綺語。阿那含、阿羅漢尚",
    "T25n1509_026:0252a24": "無煩惱所起惡口，何況佛！復次，佛若有苦切",
    "T25n1509_026:0252a25": "語，不應疑、不應難，謂佛惡心起苦切語。",
    "T25n1509_026:0252a26": "所以者何？佛惡心久已滅，但以深心念眾",
    "T25n1509_026:0252a27": "生，如慈父教子，雖有苦言，為成就子故，",
    "T25n1509_026:0252a28": "非是惡心。佛為菩薩時，三毒未盡，作仙人",
    "T25n1509_026:0252a29": "名羼提，被惡王截其耳、鼻、手、足，而不生惡",
    "T25n1509_026:0252b01": "心、不出惡言。爾時未得道，尚無惡心，何",
    "T25n1509_026:0252b02": "況得阿耨多羅三藐三菩提，三毒已盡，於一",
    "T25n1509_026:0252b03": "切眾生大慈悲具足，云何疑佛有惡心苦切",
    "T25n1509_026:0252b04": "語！復次，佛若言「狂愚人」，是軟語、實語。所以者",
    "T25n1509_026:0252b05": "何？三毒發故，名為狂愚。亦以善事利益而",
    "T25n1509_026:0252b06": "不肯受，不解佛心、不受佛語，是為狂愚。",
    "T25n1509_026:0252b07": "復次，佛內常行無我智慧，外常觀諸法空，",
    "T25n1509_026:0252b08": "如是者云何有惡口？是眾生不解佛心故，",
    "T25n1509_026:0252b09": "求佛語短；若眾生解佛以深心憐愍者，假",
    "T25n1509_026:0252b10": "令教入大火，即時歡樂而入，如人熱悶時",
    "T25n1509_026:0252b11": "入清涼池，何況但語而不受？眾生為惡魔",
    "T25n1509_026:0252b12": "覆故不知佛以深心念之，是故不受佛",
    "T25n1509_026:0252b13": "語；以是故，佛言汝是狂愚人。復次，有人得",
    "T25n1509_026:0252b14": "苦切語，便歡喜言：「親愛我故如是言！」以是",
    "T25n1509_026:0252b15": "故，佛言「狂愚人」。佛語提婆達：「汝狂人、死人、嗽",
    "T25n1509_026:0252b16": "唾人。」「狂人」者，以提婆達罪重，當入阿鼻地",
    "T25n1509_026:0252b17": "獄，故三種苦切語。「死人」者，似人而不能",
    "T25n1509_026:0252b18": "集諸善法故，亦以提婆達剃頭法服，似如",
    "T25n1509_026:0252b19": "聖人，內無慧命，故名死人。如死人種種莊",
    "T25n1509_026:0252b20": "嚴，轉轉爛壞，終不可令活。提婆達亦如是，",
    "T25n1509_026:0252b21": "佛日日種種教化，惡心轉劇，惡不善法日日",
    "T25n1509_026:0252b22": "轉增，乃至作三逆罪，以是故，名為死人。「嗽",
    "T25n1509_026:0252b23": "唾人」者，提婆達貪利養故，化作天身小兒，",
    "T25n1509_026:0252b24": "在阿闍貰王抱中，王嗚其口與唾令嗽，",
    "T25n1509_026:0252b25": "以是故，名嗽唾人。問曰：提婆達得禪定，已",
    "T25n1509_026:0252b26": "離欲，云何復嗽他唾？答曰：是人惡心亦深，",
    "T25n1509_026:0252b27": "其根亦利；離欲故能變化，嗽唾時便失，利",
    "T25n1509_026:0252b28": "根故求時便得，以是故，名嗽唾人。狂義如",
    "T25n1509_026:0252b29": "先說。復次，以提婆達白佛：「佛已老矣，常樂閑",
    "T25n1509_026:0252c01": "靜，可入林中以禪自娛，僧可付我！」佛言：",
    "T25n1509_026:0252c02": "「舍利弗、目揵連等有大智慧，善軟清淨人，",
    "T25n1509_026:0252c03": "尚不令僧屬，何況汝狂人、死人、嗽唾人！」如",
    "T25n1509_026:0252c04": "是等因緣故，佛於諸法雖無所著，而為教",
    "T25n1509_026:0252c05": "化故，現苦切語。「佛不聽比丘用八種鉢」",
    "T25n1509_026:0252c06": "者，金銀等寶鉢，以寶物人貪故，難得故；貪",
    "T25n1509_026:0252c07": "著故，不聽畜此寶物，乃至不得手舉；名",
    "T25n1509_026:0252c08": "寶亦不得畜，若作淨施得用，價不貴故。",
    "T25n1509_026:0252c09": "木鉢受垢膩，不淨故不聽畜。三種鉢無如",
    "T25n1509_026:0252c10": "是事。問曰：瓦、鐵鉢皆亦受垢膩，與木鉢無",
    "T25n1509_026:0252c11": "異，何以聽畜？答曰：瓦、鐵鉢不熏亦不聽，",
    "T25n1509_026:0252c12": "以熏不受垢膩故。石有麁細，細者亦不",
    "T25n1509_026:0252c13": "受垢膩故，世尊自畜。所以不聽比丘畜",
    "T25n1509_026:0252c14": "者，以其重故；佛乳哺力勝一萬白香象，",
    "T25n1509_026:0252c15": "是故不以為重；慈愍諸比丘故不聽。問曰：",
    "T25n1509_026:0252c16": "侍者羅陀、彌喜迦、須那利羅多、那伽娑婆",
    "T25n1509_026:0252c17": "羅、阿難等，常侍從世尊，執持應器，何以不",
    "T25n1509_026:0252c18": "憐愍？答曰：侍者雖執持佛鉢，以佛威德力",
    "T25n1509_026:0252c19": "故，又恭敬尊重佛故，不覺為重；又阿難身",
    "T25n1509_026:0252c20": "力亦大故。復次，以細石鉢難得故，麁者受",
    "T25n1509_026:0252c21": "垢膩故，不聽用。佛鉢四天王四山頭自然生",
    "T25n1509_026:0252c22": "故，餘人無此自然鉢；若求作甚難，多所妨",
    "T25n1509_026:0252c23": "廢，是故不聽。又欲令佛與弟子異故，佛",
    "T25n1509_026:0252c24": "用石鉢。又如國王，人所尊重，食器亦異。有",
    "T25n1509_026:0252c25": "人見佛鉢異，倍加尊重供養，信心清淨。問",
    "T25n1509_026:0252c26": "曰：若鉢應異，衣何以同？答曰：佛衣亦異。佛",
    "T25n1509_026:0252c27": "初成道時，知迦葉衣，應佛所著，迦葉衣價直",
    "T25n1509_026:0252c28": "十萬兩金。次後耆域上佛深摩根羯簸衣，",
    "T25n1509_026:0252c29": "價亦直十萬兩金；佛勅阿難持此衣去割",
    "T25n1509_026:0253a01": "截作僧伽梨，作已，佛受著，是為異。問曰：佛",
    "T25n1509_026:0253a02": "因是告諸比丘：「從今日，若有比丘一心求",
    "T25n1509_026:0253a03": "涅槃背捨世間者，若欲著，聽著價直十",
    "T25n1509_026:0253a04": "萬兩金衣，亦聽食百味食。」衣異而後聽，鉢獨",
    "T25n1509_026:0253a05": "不聽？答曰：我先已說石鉢因緣，今當更說。",
    "T25n1509_026:0253a06": "佛鉢不從人受。佛初得道，欲食時須器，四",
    "T25n1509_026:0253a07": "天王知佛心念，持四鉢上佛；三世諸佛法，",
    "T25n1509_026:0253a08": "皆應四天王上鉢。爾時未有眾僧，云何言",
    "T25n1509_026:0253a09": "聽？後若聽，無人與石鉢；又閻浮提不好石",
    "T25n1509_026:0253a10": "鉢，故無人與。復次，佛說比丘常應覆功德，",
    "T25n1509_026:0253a11": "若受石鉢，人謂從天龍邊得。若令人作，其",
    "T25n1509_026:0253a12": "工既難，又恐人言：「此比丘欲與佛齊功。」所",
    "T25n1509_026:0253a13": "以聽衣者，若有人言：「佛在僧中，受檀越好",
    "T25n1509_026:0253a14": "衣獨著，而不聽比丘。」是故佛聽著。比丘",
    "T25n1509_026:0253a15": "亦自無著者，以施者難有、著者難得故。若",
    "T25n1509_026:0253a16": "不清淨比丘，人所不與；清淨比丘，少欲知足",
    "T25n1509_026:0253a17": "故不著。佛斷人疑，故聽著衣；鉢中無望，是",
    "T25n1509_026:0253a18": "故不聽。問曰：如經中說「佛金剛身，不恃",
    "T25n1509_026:0253a19": "仰食」，何以畜鉢？答曰：佛法有二道：一者、聲",
    "T25n1509_026:0253a20": "聞道，二者、佛道。聲聞法中，佛隨人法有所",
    "T25n1509_026:0253a21": "食噉；摩訶衍法中，方便為人故，現有所噉，",
    "T25n1509_026:0253a22": "其實不食。問曰：云何是方便？答曰：佛欲度",
    "T25n1509_026:0253a23": "人，示行人法。若不爾者，人以佛非人，我等",
    "T25n1509_026:0253a24": "云何能行其法？復次，有人因布施得度，為",
    "T25n1509_026:0253a25": "是人故，佛受其食，便作是念：「我食得助益",
    "T25n1509_026:0253a26": "佛身。」心大歡喜。以歡喜故，信受佛語。如大",
    "T25n1509_026:0253a27": "國主，臣下請食，王雖不須，為攝彼人故，",
    "T25n1509_026:0253a28": "多少為食，令其歡喜。如是等因緣，佛現受",
    "T25n1509_026:0253a29": "食。問曰：若佛不食，所受者在何處？答曰：",
    "T25n1509_026:0253b01": "佛事不可思議，不應致問！復次，有人得佛",
    "T25n1509_026:0253b02": "食而度者，有聞聲、見色、觸身、聞香而得度。",
    "T25n1509_026:0253b03": "須食得度者，佛以食與之。如《密迹金剛經》",
    "T25n1509_026:0253b04": "說：「佛以食著口中，有天求佛道者，持至",
    "T25n1509_026:0253b05": "十方施之。」問曰：若爾者，今僧中說，佛食",
    "T25n1509_026:0253b06": "無有眾生能食者，此義云何？答曰：佛不與",
    "T25n1509_026:0253b07": "者，無有能食；今佛施之，是故得食。何以知",
    "T25n1509_026:0253b08": "之？佛食馬麥時以食與阿難；又沙門二",
    "T25n1509_026:0253b09": "十億耳以好羹上佛，佛以殘羹與頻婆",
    "T25n1509_026:0253b10": "娑羅王。以是故，知佛受已，與則得食，不與",
    "T25n1509_026:0253b11": "則不能消。復次，為佛設食，佛未食者，人",
    "T25n1509_026:0253b12": "不能消；已食殘者，佛與能消。以是故，雖實",
    "T25n1509_026:0253b13": "不食，為度人故，現受食、畜鉢。「佛不答十",
    "T25n1509_026:0253b14": "四難」者，佛有四種答：一者、定答，二者、分別",
    "T25n1509_026:0253b15": "義答，三者、反問答，四者、置答。此十四難，法應",
    "T25n1509_026:0253b16": "置答。又復若有所利益事則答；外道所問，",
    "T25n1509_026:0253b17": "不為涅槃，增長疑惑，故以置答。知必有",
    "T25n1509_026:0253b18": "所益者，分別為答；必無所益，置而不答。",
    "T25n1509_026:0253b19": "以是因緣故知，佛是一切智人。復次，若佛",
    "T25n1509_026:0253b20": "說三種法：有為法、無為法、不可說法，則為已",
    "T25n1509_026:0253b21": "說一切法竟。復次，是諸外道依止常見、依",
    "T25n1509_026:0253b22": "止滅見故，問以常、滅；實相無故，佛不答。如",
    "T25n1509_026:0253b23": "外道所見常相、無常相，無是事。何以故？外",
    "T25n1509_026:0253b24": "道取相，著是常、滅故；佛雖說常、無常相，但",
    "T25n1509_026:0253b25": "為治用故。復次，若人說無者為有、有者為",
    "T25n1509_026:0253b26": "無，如是人則是過罪，佛不答則無咎。如日",
    "T25n1509_026:0253b27": "照天下，不能令高者下、下者高，但以顯現",
    "T25n1509_026:0253b28": "而已；佛亦如是，於諸法無所作，諸法有者",
    "T25n1509_026:0253b29": "說有，無者說無。如說：「生因緣老死，乃至無",
    "T25n1509_026:0253c01": "明因緣諸行，有佛無佛，是因緣法相續常在",
    "T25n1509_026:0253c02": "世間；諸佛出世，為眾生顯示此法。」復次，若",
    "T25n1509_026:0253c03": "答常、滅，則為有咎。如問：「石女、黃門兒，修短、",
    "T25n1509_026:0253c04": "黑白、何類？」此問則不應答。十四難亦如是，",
    "T25n1509_026:0253c05": "但以「常、滅」為本故問，無「常、滅」故佛不答。",
    "T25n1509_026:0253c06": "如是等種種因緣故，佛不答十四難，無咎。",
    "T25n1509_026:0253c07": "「佛處處說有我，處處說無我」者，若人解佛",
    "T25n1509_026:0253c08": "法義、知假名者，說言「有我」；若人不解佛法",
    "T25n1509_026:0253c09": "義、不知假名者，說「無我」。復次，佛為眾生欲",
    "T25n1509_026:0253c10": "墮斷滅見者，說言：「有我受後世罪福。」若人",
    "T25n1509_026:0253c11": "欲墮常見者，為說言：「無我、無作者、受者，離",
    "T25n1509_026:0253c12": "是五眾假名，更無一法自在者。」問曰：若爾者，",
    "T25n1509_026:0253c13": "何等為實？答曰：無我是實。如法印中說：「一",
    "T25n1509_026:0253c14": "切作法無常，一切法無我，寂滅是安隱涅槃。",
    "T25n1509_026:0253c15": "法印，名為諸法實相。」若人善根未熟、智慧不",
    "T25n1509_026:0253c16": "利，佛不為說是深無我法；若為說，眾生即",
    "T25n1509_026:0253c17": "墮斷滅見中。問曰：若爾者，如「迦葉問」中，佛",
    "T25n1509_026:0253c18": "說：「我是一邊，無我是一邊，離此二邊，名為",
    "T25n1509_026:0253c19": "中道。」今云何言「無我是實，有我為方便說」？",
    "T25n1509_026:0253c20": "答曰：說無我有二種：一者、取無我相，著無",
    "T25n1509_026:0253c21": "我；二者、破我，不取無我，亦不著無我，自然",
    "T25n1509_026:0253c22": "捨離。如先說無我，則是邊；後說無我，是中",
    "T25n1509_026:0253c23": "道。復次，佛說有我、無我有二因緣：一者、用",
    "T25n1509_026:0253c24": "世俗說故有我，二者、用第一實相說故無",
    "T25n1509_026:0253c25": "我。如是等說有我、無我無咎！「佛處處說諸",
    "T25n1509_026:0253c26": "法有，處處說諸法無」者。問曰：不應別說",
    "T25n1509_026:0253c27": "有、無。有，即是有我；無，即是無我；何以更說？",
    "T25n1509_026:0253c28": "答曰：不然！佛法有二種空：一者、眾生空，二",
    "T25n1509_026:0253c29": "者、法空。說無我，示眾生空；說無有法，示",
    "T25n1509_026:0254a01": "法空。說有我，示知假名相，不著我者說",
    "T25n1509_026:0254a02": "有我；於五眾中著我相者，為破是著我，",
    "T25n1509_026:0254a03": "故說但有五眾，無常、苦、空、無我，寂滅涅槃是",
    "T25n1509_026:0254a04": "名有。復次，有二種斷見：一者、無後世受罪",
    "T25n1509_026:0254a05": "福苦樂者，為說有我，從今世至後世受",
    "T25n1509_026:0254a06": "罪福果報。二者、一切法皆空無，著是邪見；",
    "T25n1509_026:0254a07": "為是眾生故，說有一切法，所謂有為、無為",
    "T25n1509_026:0254a08": "法。復次，不大利根眾生，為說無我；利根深",
    "T25n1509_026:0254a09": "智眾生，說諸法本末空。何以故？若無我則",
    "T25n1509_026:0254a10": "捨諸法，如說：",
    "T25n1509_026:0254a11": "　「若了知無我，　　有如是人者，",
    "T25n1509_026:0254a12": "　　聞有法不喜，　　無法亦不憂。」",
    "T25n1509_026:0254a13": "說我者，一切法所依止處；若說無我者，一",
    "T25n1509_026:0254a14": "切法無所依止。復次，佛法二種說：若了了說，",
    "T25n1509_026:0254a15": "則言一切諸法空；若方便說，則言無我。是二",
    "T25n1509_026:0254a16": "種說法，皆入般若波羅蜜相中。以是故，佛經",
    "T25n1509_026:0254a17": "中說：「趣涅槃道，皆同一向，無有異道。」復次，",
    "T25n1509_026:0254a18": "有我、有法，多為在家者說，有父母、罪福、大",
    "T25n1509_026:0254a19": "小業報。所以者何？在家人多不求涅槃故，",
    "T25n1509_026:0254a20": "著於後世果報。為出家人，多說無我、無法。",
    "T25n1509_026:0254a21": "所以者何？出家人多向涅槃故。求涅槃者，",
    "T25n1509_026:0254a22": "不受一切法故，自然滅是涅槃。復次，有人",
    "T25n1509_026:0254a23": "信等諸根未成就故，先求有所得，然後能",
    "T25n1509_026:0254a24": "捨；為是人故，佛說諸善法，捨諸惡法。有人",
    "T25n1509_026:0254a25": "信等諸根成就故，於諸法不求有所得，但",
    "T25n1509_026:0254a26": "求遠離生死道；為是人故，佛說諸法空無",
    "T25n1509_026:0254a27": "所有。此二皆實。如無名指，亦長、亦短，觀中",
    "T25n1509_026:0254a28": "指則短，觀小指則長，長短皆實；有說、無說亦",
    "T25n1509_026:0254a29": "如是。說有，或時是世俗，或時是第一義；說",
    "T25n1509_026:0254b01": "無，或時是世俗，或時是第一義。佛說是有我、",
    "T25n1509_026:0254b02": "無我，皆是實。問曰：若是二事皆實，佛何以",
    "T25n1509_026:0254b03": "故多讚嘆空而毀訾有？答曰：空無所有，",
    "T25n1509_026:0254b04": "是十方諸佛、一切賢聖法藏，如《般若波羅蜜．",
    "T25n1509_026:0254b05": "囑累品》中說：「般若波羅蜜是三世十方諸佛",
    "T25n1509_026:0254b06": "法藏。」般若波羅蜜，即是無所有空。佛或時",
    "T25n1509_026:0254b07": "說有法，為教化眾生故，久後皆當入無",
    "T25n1509_026:0254b08": "所有法藏中。問曰：若爾者，云何《般若波羅蜜》",
    "T25n1509_026:0254b09": "言「若觀五眾空無所有，非是道」？答曰：是《般",
    "T25n1509_026:0254b10": "若波羅蜜》中，說有、無皆無。如《長爪梵志經》",
    "T25n1509_026:0254b11": "中說三種邪見：一者、一切有，二者、一切無，三",
    "T25n1509_026:0254b12": "者、半有半無。佛告長爪梵志：「是一切有見，",
    "T25n1509_026:0254b13": "為欲染，為瞋恚、愚癡所縛。一切無見，為不",
    "T25n1509_026:0254b14": "染、不瞋、不癡故所不縛。半有半無，有者，同",
    "T25n1509_026:0254b15": "上有縛；無者，同上無縛。於三種見中，聖弟",
    "T25n1509_026:0254b16": "子作是念：『若我受一切有見，則與二人共",
    "T25n1509_026:0254b17": "諍，所謂一切無者、半有半無者。若我受一切",
    "T25n1509_026:0254b18": "無見，亦與二人共諍，所謂一切有者、半有半",
    "T25n1509_026:0254b19": "無者諍。若我受半有半無者，亦與二人共",
    "T25n1509_026:0254b20": "諍，所謂一切無者、一切有者。鬪諍故相謗，相",
    "T25n1509_026:0254b21": "謗故致惱；見是諍謗惱故，捨是無見，餘見",
    "T25n1509_026:0254b22": "亦不受，不受故即入道。』」若不著一切諸法",
    "T25n1509_026:0254b23": "空，心不起諍，但除結使，是名為實智。若",
    "T25n1509_026:0254b24": "取諸法空相起諍，不滅諸結使，依止是",
    "T25n1509_026:0254b25": "智慧，是為非實智。如佛所說，為度眾生",
    "T25n1509_026:0254b26": "故有所說，無不是實；但眾生於中有著、不",
    "T25n1509_026:0254b27": "著故有實、不實。如是種種因緣故，佛身、口、",
    "T25n1509_026:0254b28": "意業無有過失。是故說佛身、口、意先知，然後",
    "T25n1509_026:0254b29": "隨智慧行。問曰：初說「身無失、口無失、念無",
    "T25n1509_026:0254c01": "失」，今復說「身、口、意業隨智慧行」，義有何差",
    "T25n1509_026:0254c02": "別？答曰：先三種無失，不說因緣；今說因緣，",
    "T25n1509_026:0254c03": "隨智慧行故不失。若先不籌量，而起身、口、",
    "T25n1509_026:0254c04": "意業，則有失；佛先以智慧起身、口、意業，故",
    "T25n1509_026:0254c05": "無失。復次，佛成就三種淨業、三種寂靜業、",
    "T25n1509_026:0254c06": "三不護業。有人疑言：「佛何因緣成就如是",
    "T25n1509_026:0254c07": "業？」以是故佛言：「我一切身、口、意業，先以智",
    "T25n1509_026:0254c08": "慧，然後隨智慧行。」「佛以智慧知過去、未來、",
    "T25n1509_026:0254c09": "現在世，通達無礙」者，此三種智慧，於三世",
    "T25n1509_026:0254c10": "通達無礙故，三業隨智慧行。問曰：過去諸",
    "T25n1509_026:0254c11": "法已滅已盡，無所復有；未來世諸法，今不",
    "T25n1509_026:0254c12": "來不生，未和合；現在乃至一念中無住時，",
    "T25n1509_026:0254c13": "云何能知三世通達無礙？答曰：佛說過去、",
    "T25n1509_026:0254c14": "未來、現在，通達無礙，此言豈虛？復次，若無過",
    "T25n1509_026:0254c15": "去、未來，但有現在一念頃，佛亦不得成就",
    "T25n1509_026:0254c16": "無量功德。如十種智是十力，是時亦不得",
    "T25n1509_026:0254c17": "一心有十智。若爾者，佛亦不得具足十力。",
    "T25n1509_026:0254c18": "以是因緣故，知有過去、未來。問曰：若過去、",
    "T25n1509_026:0254c19": "未來、現在皆有者，何等是無？佛說四諦，苦諦",
    "T25n1509_026:0254c20": "觀無常等相，無常名生滅、敗壞、不可得；若",
    "T25n1509_026:0254c21": "過去法今實有，不名為無常、敗壞、不可得。復",
    "T25n1509_026:0254c22": "次，若過去、未來、現在皆有者，便墮常。何以故？",
    "T25n1509_026:0254c23": "是法在未來世中定有，轉來現在，從現在",
    "T25n1509_026:0254c24": "轉入過去；如人從一房入一房，不名失",
    "T25n1509_026:0254c25": "人？答曰：若不失，有何咎？問曰：若無無常，無",
    "T25n1509_026:0254c26": "罪無福，無生無死，無縛無解。「罪」名殺等十不",
    "T25n1509_026:0254c27": "善道，若無無常，無殺等罪。如「分別邪見」中",
    "T25n1509_026:0254c28": "說：「刀在身七分中過，無所惱害。」「福」名不殺",
    "T25n1509_026:0254c29": "等十善道。「無常」名分別生死；若無無常，亦",
    "T25n1509_026:0255a01": "無生死，亦無縛亦無解。如是等無量過",
    "T25n1509_026:0255a02": "咎！答曰：諸法三世各各有相：過去法有過",
    "T25n1509_026:0255a03": "去相，未來法有未來相，現在法有現在相。若",
    "T25n1509_026:0255a04": "過去、未來有現在相者，應有是難；而今過",
    "T25n1509_026:0255a05": "去、未來、現在各自有相。復次，若實無過去、未",
    "T25n1509_026:0255a06": "來，亦無出家律儀。所以者何？若現在惡心中",
    "T25n1509_026:0255a07": "住，過去復無戒，是為非比丘。又賢聖人心",
    "T25n1509_026:0255a08": "在世俗中，是時應當是凡夫！無過去、未來、",
    "T25n1509_026:0255a09": "現在道故。如是亦無五逆等諸罪。所以者",
    "T25n1509_026:0255a10": "何？是五逆罪業已過去，及死時入地獄，是",
    "T25n1509_026:0255a11": "五逆罪未來，無業故無報；現在身不為逆",
    "T25n1509_026:0255a12": "罪，若無過去，則無逆罪；若無逆罪，何有餘",
    "T25n1509_026:0255a13": "罪？福亦如是。若無罪福，是為邪見，與禽",
    "T25n1509_026:0255a14": "獸無異！復次，我不說：「過去、未來如現在相",
    "T25n1509_026:0255a15": "有。」我說：「過去雖滅，可生憶想，能生心心數",
    "T25n1509_026:0255a16": "法；如昨日火滅，今日可生憶想念，不可",
    "T25n1509_026:0255a17": "以憶想念故火便有。若見積薪，知當然火，",
    "T25n1509_026:0255a18": "亦生心想念；明日火如過去火，不可以今",
    "T25n1509_026:0255a19": "心念火火便有；未來世事亦如是。」現在心，",
    "T25n1509_026:0255a20": "雖一念時不住，相續生故，能知諸法。內以",
    "T25n1509_026:0255a21": "現在意為因，外以諸法為緣，是因緣中生",
    "T25n1509_026:0255a22": "意識，用意識自在知過去、未來、現在法；但不",
    "T25n1509_026:0255a23": "自知現在心心數法，餘者悉知。問曰：《般若波",
    "T25n1509_026:0255a24": "羅蜜．如相品》中，「三世一相，所謂無相」，云何言",
    "T25n1509_026:0255a25": "佛智慧知三世通達無礙？答曰：諸佛有二種",
    "T25n1509_026:0255a26": "說法：先分別諸法，後說畢竟空。若說三世",
    "T25n1509_026:0255a27": "諸法，通達無礙，是分別說；若說三世一相無",
    "T25n1509_026:0255a28": "相，是說畢竟空。復次，非一切智人，於三",
    "T25n1509_026:0255a29": "世中智慧有礙；乃至觀世音、文殊師利、彌勒、",
    "T25n1509_026:0255b01": "舍利弗等諸賢聖，於三世中智慧皆有礙。",
    "T25n1509_026:0255b02": "以是因緣故，說佛智慧於三世中通達無",
    "T25n1509_026:0255b03": "礙，不為空事故說。復次，有人於三世中生",
    "T25n1509_026:0255b04": "邪見，謂過去法及眾生有初、無初。若有初，",
    "T25n1509_026:0255b05": "則有新眾生；諸法亦無因無緣而生。若無初",
    "T25n1509_026:0255b06": "亦無後，若無初、無後，中亦無。初名有中、有",
    "T25n1509_026:0255b07": "後，無前；後名有初、有中，無後；中名有初、",
    "T25n1509_026:0255b08": "有後。若眾生及諸法無初，亦無中、無後；若",
    "T25n1509_026:0255b09": "無三世，則都無所有。復次，若無初，云何有",
    "T25n1509_026:0255b10": "一切智人？破如是等邪見故，說三世諸法",
    "T25n1509_026:0255b11": "一相，所謂無相，不為破三世佛智慧。問曰：",
    "T25n1509_026:0255b12": "無相是為有邊！答曰：若無相，即是無邊。不可",
    "T25n1509_026:0255b13": "說、不可難法，云何言有邊？若無相中取相，",
    "T25n1509_026:0255b14": "非是無相。是無相名為不可得空：是中無相",
    "T25n1509_026:0255b15": "亦不可得，空亦不可得，是故名不可得空。",
    "T25n1509_026:0255b16": "復次，佛有二種道：一者、福德道，有人聞佛",
    "T25n1509_026:0255b17": "十力、四無所畏、四無礙智、十八不共法等，生",
    "T25n1509_026:0255b18": "恭敬信樂心；二者、智慧道，有人聞說諸法",
    "T25n1509_026:0255b19": "因緣和合生故無有自性，便捨離諸法，於",
    "T25n1509_026:0255b20": "空中心不著。如月能潤物，日能熟物，二事",
    "T25n1509_026:0255b21": "因緣故萬物成就；福德道、智慧道亦如是。福",
    "T25n1509_026:0255b22": "德道，能生諸功德；智慧道，能於福德道中",
    "T25n1509_026:0255b23": "離諸邪見著。以是故，佛雖說諸法畢竟空，",
    "T25n1509_026:0255b24": "亦說三世通達無礙而無咎。如是等，略說",
    "T25n1509_026:0255b25": "佛十八不共法義。問曰：若爾者，迦栴延尼子",
    "T25n1509_026:0255b26": "何以言「十力、四無所畏、大悲、三不共意止，名",
    "T25n1509_026:0255b27": "為十八不共法」？若前說十八不共法是真義",
    "T25n1509_026:0255b28": "者，迦栴延尼子何以故如是說？答曰：以是",
    "T25n1509_026:0255b29": "故名迦旃延尼子！若釋子則不作是說。釋",
    "T25n1509_026:0255c01": "子說者，是真不共法。佛法無量，是三十六法，",
    "T25n1509_026:0255c02": "於佛法中如大海一渧；法亦不少，何以重",
    "T25n1509_026:0255c03": "數為十八？復次，諸阿羅漢、辟支佛、菩薩，亦能",
    "T25n1509_026:0255c04": "知是處不是處、分別三世業果報及諸禪定，",
    "T25n1509_026:0255c05": "乃至漏盡智等，云何言不共法？問曰：聲聞、",
    "T25n1509_026:0255c06": "辟支佛、菩薩不能盡知、遍知，但有通、明，無",
    "T25n1509_026:0255c07": "有力；獨佛能盡遍知故言不共，如「十力」中",
    "T25n1509_026:0255c08": "說。答曰：佛說十力義，不言「盡知、遍知」，直",
    "T25n1509_026:0255c09": "言「知是處不是處」。言「盡知、遍知」者，是諸論",
    "T25n1509_026:0255c10": "議師說。問曰：汝先自言：摩訶衍經中說，佛為",
    "T25n1509_026:0255c11": "菩薩故，自說「盡知、遍知」。答曰：摩訶衍經中",
    "T25n1509_026:0255c12": "說，何益於汝？汝不信摩訶衍，不應以為",
    "T25n1509_026:0255c13": "證！汝自當說聲聞法為證。復次，十力，佛雖",
    "T25n1509_026:0255c14": "盡知遍知，而聲聞、辟支佛有少分；十八不共",
    "T25n1509_026:0255c15": "法中，始終都無分，以是故名真不共法。問",
    "T25n1509_026:0255c16": "曰：十八不共法，二乘亦應有分；但佛身、口、",
    "T25n1509_026:0255c17": "念常無失，二乘身、口、念亦有無失。如是等，",
    "T25n1509_026:0255c18": "皆應有分。答曰：不然！所以者何？常無失故",
    "T25n1509_026:0255c19": "名為不共，不以不失為不共；聲聞、辟支佛",
    "T25n1509_026:0255c20": "於常無失中無分。復次，諸阿羅漢說有力，",
    "T25n1509_026:0255c21": "無有處說有不共法。汝不信摩訶衍故，",
    "T25n1509_026:0255c22": "不受真十八不共法，而更重數十力等，是",
    "T25n1509_026:0255c23": "事不可！如汝所信八十種好，而三藏中無，",
    "T25n1509_026:0255c24": "何以不更說？問曰：我等分別十八不共法，",
    "T25n1509_026:0255c25": "不重數也！何等十八？一者、知諸法實相故，",
    "T25n1509_026:0255c26": "名一切智；二者、佛諸功德相難解故，功德無",
    "T25n1509_026:0255c27": "量；三者、深心愛念眾生故，名大悲；四者、得",
    "T25n1509_026:0255c28": "無比智故，智慧中自在；五者、善解心相故，",
    "T25n1509_026:0255c29": "定中自在；六者、得度眾生方便故，變化自",
    "T25n1509_026:0256a01": "在；七者、善知諸法因緣故，記別無量；八者、",
    "T25n1509_026:0256a02": "說諸法實相故，記別不虛；九者、分別籌量",
    "T25n1509_026:0256a03": "說故，言無失；十者、得十力成就，智慧無減；",
    "T25n1509_026:0256a04": "十一者、一切有為法中，但觀法聚無我故，常",
    "T25n1509_026:0256a05": "施捨行；十二者、善知時不時，安立於三",
    "T25n1509_026:0256a06": "乘，常觀眾生故；十三者、常一心故，不失念；",
    "T25n1509_026:0256a07": "十四者、無量阿僧祇劫深善心故，無煩惱習；",
    "T25n1509_026:0256a08": "十五者、得真淨智故，無有能如法出其失；",
    "T25n1509_026:0256a09": "十六者、世世敬重所尊故，無能見頂；十七",
    "T25n1509_026:0256a10": "者、修大慈悲心故，安庠下足，足下柔軟，眾",
    "T25n1509_026:0256a11": "生遇者，即時得樂；十八者、得神通波羅蜜",
    "T25n1509_026:0256a12": "故，轉眾生心令歡喜得度故；如入城時，現",
    "T25n1509_026:0256a13": "神變力。答曰：如是十八不共法，非三藏中",
    "T25n1509_026:0256a14": "說，亦諸餘經所不說。以有人求索是法故，",
    "T25n1509_026:0256a15": "諸聲聞論議師輩，處處撰集，讚佛功德。如「言",
    "T25n1509_026:0256a16": "無失」、「慧無減」、「念不失」，皆於摩訶衍十八不共",
    "T25n1509_026:0256a17": "法中取已作論議。雖有「無見頂」、「足下柔軟」，",
    "T25n1509_026:0256a18": "如是甚多，不應在十八不共法中；不共法",
    "T25n1509_026:0256a19": "皆以智慧為義，佛身力如十萬白香象力",
    "T25n1509_026:0256a20": "及神通力等皆不說。以是故，當知十八不",
    "T25n1509_026:0256a21": "共法中，但說智慧功德等，不說自然果報",
    "T25n1509_026:0256a22": "法。復次，是十八不共法，阿毘曇分別五眾攝：",
    "T25n1509_026:0256a23": "身口無失，身口隨智慧行，是色眾攝；無異想，",
    "T25n1509_026:0256a24": "是想眾攝；無不定心，是識眾攝；餘者，行眾攝。",
    "T25n1509_026:0256a25": "皆在四禪中，佛四禪中得道、得涅槃故。有",
    "T25n1509_026:0256a26": "人言：「四色不共法，色界、欲界中攝；餘九地中",
    "T25n1509_026:0256a27": "攝。」皆是善。皆是無漏法。四色法二緣生：因緣、",
    "T25n1509_026:0256a28": "增上緣；餘殘，四緣生。四，無緣；十四，有緣。四隨",
    "T25n1509_026:0256a29": "心行，不與心相應。十三與心相應，亦隨心行。",
    "T25n1509_026:0256b01": "一不與心相應，亦不隨心行。如是等種種，",
    "T25n1509_026:0256b02": "阿毘曇分別說。初如是分別，入般若波羅蜜",
    "T25n1509_026:0256b03": "諸法實相中，盡皆一相，所謂無相，入佛心",
    "T25n1509_026:0256b04": "皆一寂滅相。",
    "T25n1509_026:0256b05": "大智度論卷第二十六"
}