{
    "X26n0558_001:0888b03": " 般若心經指掌序",
    "X26n0558_001:0888b04": "般若無知諸法本寂根由一真之妙體影現二諦之",
    "X26n0558_001:0888b05": "浮名似實似虗非虗實之所能擬亦離亦合非離合",
    "X26n0558_001:0888b06": "之所能明所以空而非空有而非有互成不妨互奪",
    "X26n0558_001:0888b07": "並存亦可並亡泯立無閡隱顯自在是謂般若之玄",
    "X26n0558_001:0888b08": "宗也怎柰凡心易惑智火難然如舉網以張風似從",
    "X26n0558_001:0888b09": "波而捉月徒歷艱辛翻成障礙由是百苦交纏千殃",
    "X26n0558_001:0888b10": "並集都由此一念之執耳茲般若心經者文約而義",
    "X26n0558_001:0888b11": "寔豐詞顯而理殊奧首開空色兩門專破有無二執",
    "X26n0558_001:0888b12": "有無盡而實相可顯色空合而妙義方圓日用明此",
    "X26n0558_001:0888b13": "般若之道思過半矣嘗見諸家註釋罕臻其奧唯贒",
    "X26n0558_001:0888b14": "首孤山二疏果彌法壇老將但廣摭經論侈布筌[(ㄇ@(企止))/弟]",
    "X26n0558_001:0888b15": "非初學之所可通故茲特為指掌使其易見所以便",
    "X26n0558_001:0888b16": "初學也然萬里之行起於跬步觀者幸毋忽焉。",
    "X26n0558_001:0888b17": "歲在甲午孟秋佛歡喜日",
    "X26n0558_001:0888b18": "鼓山比丘元贒稽首和南序",
    "X26n0558_001:0888b19": "贊。",
    "X26n0558_001:0888b20": "　老漢行年今八十　　世間事事皆收拾",
    "X26n0558_001:0888b21": "　唯這影子遍諸方　　敗露重重遮不及",
    "X26n0558_001:0888b22": "會麼。",
    "X26n0558_001:0888b23": "有相身中無相身低頭方見明歷歷。",
    "X26n0558_001:0888b24": "永覺老人自題",
    "X26n0558_001:0888c05": "般若心經指掌",
    "X26n0558_001:0888c07": "鼓山傳法沙門　元贒　述",
    "X26n0558_001:0888c08": "般若波羅蜜多心經",
    "X26n0558_001:0888c09": "般若此云智慧即神悟玄奧妙契真源也波羅蜜",
    "X26n0558_001:0888c10": "多此云彼岸到即由此妙慧翻生死過盡至真空",
    "X26n0558_001:0888c11": "之際也般若是體波羅蜜多是用必合體用以成",
    "X26n0558_001:0888c12": "名者乃是簡不到彼岸之慧也心是喻喻此經乃",
    "X26n0558_001:0888c13": "大部六百卷之精要如人之一身雖有五官百骸",
    "X26n0558_001:0888c14": "而心為之主也上六字是所詮之法下經字乃能",
    "X26n0558_001:0888c15": "詮之教經訓正訓常亦訓徑謂此所詮之法乃聖",
    "X26n0558_001:0888c16": "凡同稟之正軌今古不易之常道亦即是出凡入",
    "X26n0558_001:0888c17": "聖之要路也。",
    "X26n0558_001:0888c18": "觀自在菩薩行深般若波羅蜜多時照見五蘊皆空",
    "X26n0558_001:0888c19": "度一切苦厄。",
    "X26n0558_001:0888c20": "此乃據行而略標綱要也觀自在菩薩者以此菩",
    "X26n0558_001:0888c21": "薩妙慧圓照空有了無罣礙所以能有能無可空",
    "X26n0558_001:0888c22": "可色得大自在故得此名菩薩梵語菩提薩埵華",
    "X26n0558_001:0888c23": "言覺眾生稱菩薩者從略也行深般若者謂所脩",
    "X26n0558_001:0888c24": "行之般若乃是人法雙空惟一實相非同二乘偏",
    "X26n0558_001:0889a01": "淺所觀也照見五蘊皆空者謂達見五蘊自性本",
    "X26n0558_001:0889a02": "空即二空理深慧所見也五蘊色受想行識也色",
    "X26n0558_001:0889a03": "即五根五塵及法塵之半分非止幻身也受謂幻",
    "X26n0558_001:0889a04": "身領納外塵而得受用有苦有樂及不苦不樂之",
    "X26n0558_001:0889a05": "殊也想者謂心緣外境而成相也行謂造作念念",
    "X26n0558_001:0889a06": "生滅遷流不息也識謂分別前境也識是心王受",
    "X26n0558_001:0889a07": "想行皆心所合之一妄心也度一切苦厄者謂證",
    "X26n0558_001:0889a08": "見真空苦惱斯盡當得遠離分段變易二種生死",
    "X26n0558_001:0889a09": "之苦也原夫凡夫之人執五蘊為我我所由是起",
    "X26n0558_001:0889a10": "惑造業輪迴六道甘受諸苦無有出期二乘雖不",
    "X26n0558_001:0889a11": "執為我我所而猶執蘊為實有所以躭空滯寂視",
    "X26n0558_001:0889a12": "三界為牢獄不發度生之願是謂焦芽敗種無成",
    "X26n0558_001:0889a13": "佛分佛深愍之故為說此般若之法使其知五蘊",
    "X26n0558_001:0889a14": "本空則身心如幻世界如化二執永亡三障頓消",
    "X26n0558_001:0889a15": "可以長御白牛廣運眾生同至彼岸而佛與眾生",
    "X26n0558_001:0889a16": "之名俱不可得矣。",
    "X26n0558_001:0889a17": "舍利子色不異空空不異色色即是空空即是色受",
    "X26n0558_001:0889a18": "想行識亦復如是。",
    "X26n0558_001:0889a19": "此下至三藐三菩提皆就機而廣陳實義也舍利",
    "X26n0558_001:0889a20": "子佛之弟子智慧第一權現聲聞為眾上首故佛",
    "X26n0558_001:0889a21": "呼其名而告之曰吾所謂照見五蘊皆空者非是",
    "X26n0558_001:0889a22": "離蘊之空乃即蘊之空也汝宗中但知蘊中無人",
    "X26n0558_001:0889a23": "而不知蘊亦非實必欲滅色方可見空是取斷滅",
    "X26n0558_001:0889a24": "空也當知色不異空空不異色未可差殊而觀蓋",
    "X26n0558_001:0889b01": "空之與色本是一體色乃空之色未嘗不空故不",
    "X26n0558_001:0889b02": "異空空乃色之空未嘗不色故不異色豈可於色",
    "X26n0558_001:0889b03": "外取空滅色見空哉佛復恐人猶存空色二見故",
    "X26n0558_001:0889b04": "又告之曰色即是空空即是色二諦恒存一味常",
    "X26n0558_001:0889b05": "顯非一非二亦一亦二涉有而不累于有觀空而",
    "X26n0558_001:0889b06": "不醉于空存亡無礙圓通無寄般若玄旨盡在斯",
    "X26n0558_001:0889b07": "矣受想行識雖非質礙之物但均屬幻有其望真",
    "X26n0558_001:0889b08": "空與色無殊故曰亦復如是此乃般若之要義學",
    "X26n0558_001:0889b09": "者宜盡心焉問舊解有水氷之喻世多相襲今何",
    "X26n0558_001:0889b10": "不用答以其法喻之不齊也空色雖有相成之義",
    "X26n0558_001:0889b11": "然非壞色以顯空亦非壞空以顯色今水結為氷",
    "X26n0558_001:0889b12": "則水相壞也氷融為水則氷相壞也壞一顯一是",
    "X26n0558_001:0889b13": "全不知空色之義故今不用也。",
    "X26n0558_001:0889b14": "舍利子是諸法空相不生不滅不垢不淨不增不減。",
    "X26n0558_001:0889b15": "是諸法指前五蘊也空相即五蘊空之相狀乃二",
    "X26n0558_001:0889b16": "空理顯也蓋有法則有生滅有垢淨有增減今法",
    "X26n0558_001:0889b17": "既亡惟一真空豈復有生滅等之可言哉古有作",
    "X26n0558_001:0889b18": "道前道中道後釋者非是愚意真空相顯即佛亦",
    "X26n0558_001:0889b19": "且不立況道前道中道後乎又諸法空相有師作",
    "X26n0558_001:0889b20": "真空實相釋者愚意不敢襲用以經既明言是諸",
    "X26n0558_001:0889b21": "法空相何得改作實相彼將謂諸妄既銷不真何",
    "X26n0558_001:0889b22": "待則空相便是實相也不知幻色真空俱以實相",
    "X26n0558_001:0889b23": "為體若悟實相非獨真空是實相即幻色亦實相",
    "X26n0558_001:0889b24": "也故法華云是法住法位世間相常住今但認空",
    "X26n0558_001:0889c01": "相為實相則其為實相不亦偏乎且空相雖是實",
    "X26n0558_001:0889c02": "相而實相中著不得空字不若但依經文為正。",
    "X26n0558_001:0889c03": "是故空中無色無受想行識無眼耳鼻舌身意無色",
    "X26n0558_001:0889c04": "聲香味觸法無眼界乃至無意識界。",
    "X26n0558_001:0889c05": "空中即前諸法空之中也真空相現萬法俱泯故",
    "X26n0558_001:0889c06": "皆無之非是壞法性本無故下並準此可知五蘊",
    "X26n0558_001:0889c07": "十二處十八界總是色心二者隨機開合故不同",
    "X26n0558_001:0889c08": "也。",
    "X26n0558_001:0889c09": "無無明亦無無明盡乃至無老死亦無老死盡。",
    "X26n0558_001:0889c10": "此明真空中無十二因緣也此十二本緣覺所觀",
    "X26n0558_001:0889c11": "之境一曰無明謂昏迷覺性也二曰行謂作業也",
    "X26n0558_001:0889c12": "此二支乃過去所作之因三曰識謂起妄念初託",
    "X26n0558_001:0889c13": "母胎也四曰名色謂母胎中漸生諸形相也五曰",
    "X26n0558_001:0889c14": "六入謂胎中成六根也六曰觸謂出胎後六根對",
    "X26n0558_001:0889c15": "六塵也七曰受謂領納世間好惡等事也此五支",
    "X26n0558_001:0889c16": "乃現在所受之果也八曰愛謂于世間生貪愛也",
    "X26n0558_001:0889c17": "九曰取謂于諸境生取著心也十曰有謂作有漏",
    "X26n0558_001:0889c18": "之因能招未來之果也此三支乃現在所作之因",
    "X26n0558_001:0889c19": "十一曰生謂受未來五蘊之身也十二曰老死謂",
    "X26n0558_001:0889c20": "未來之身老而死也此二支乃來世當受之果此",
    "X26n0558_001:0889c21": "十二支該三世因果一一相因而生名流轉門亦",
    "X26n0558_001:0889c22": "相因而滅名還滅門真空之中悉皆離之生滅何",
    "X26n0558_001:0889c23": "有亦以性本無故也。",
    "X26n0558_001:0889c24": "無苦集滅道。",
    "X26n0558_001:0890a01": "此明真空之中無四諦也四諦本聲聞所觀之境",
    "X26n0558_001:0890a02": "苦即世間眾苦世間果也集即造作諸業世間因",
    "X26n0558_001:0890a03": "也滅即涅槃出世果也道即八正道出世因也真",
    "X26n0558_001:0890a04": "空之中悉皆無之亦以性本無故。",
    "X26n0558_001:0890a05": "無智亦無得。",
    "X26n0558_001:0890a06": "此明真空之中非但無前諸法即知空之智亦不",
    "X26n0558_001:0890a07": "可得非但能空之智不可得即所知空理亦不可",
    "X26n0558_001:0890a08": "得至此則藥病兩亡心境俱泯唯一實相而已是",
    "X26n0558_001:0890a09": "為般若之極功也問前色空雙立今何一切皆無",
    "X26n0558_001:0890a10": "答前之所立立而未嘗不盡今之所無無而未嘗",
    "X26n0558_001:0890a11": "不存蓋言有者但有其相而性元無也言無者但",
    "X26n0558_001:0890a12": "性本無而相非壞也故存而正泯亡而恒立般若",
    "X26n0558_001:0890a13": "之旨本如是也。",
    "X26n0558_001:0890a14": "以無所得故菩提薩埵依般若波羅蜜多故心無罣",
    "X26n0558_001:0890a15": "礙無罣礙故無有恐怖遠離顛倒夢想究竟涅槃三",
    "X26n0558_001:0890a16": "世諸佛依般若波羅蜜多故得阿耨多羅三藐三菩",
    "X26n0558_001:0890a17": "提。",
    "X26n0558_001:0890a18": "此下因言無所得而顯有所得也依此無得之光",
    "X26n0558_001:0890a19": "即得心境皆空觸處洞然而解脫無礙矣既無礙",
    "X26n0558_001:0890a20": "則隨其所向無生死苦厄之障故無恐怖非獨無",
    "X26n0558_001:0890a21": "恐怖也即無始以來顛倒夢想亦可遠離矣顛倒",
    "X26n0558_001:0890a22": "夢想乃無明煩惱也既無煩惱則究竟可至涅槃",
    "X26n0558_001:0890a23": "之地涅槃此云圓寂德無不備謂之圓障無不盡",
    "X26n0558_001:0890a24": "謂之寂此言其因能竟果也非獨菩薩依此而得",
    "X26n0558_001:0890b01": "至涅槃即三世諸佛亦無異路惟依此而證無上",
    "X26n0558_001:0890b02": "正等正覺也涅槃是佛之斷果正覺是佛之智果",
    "X26n0558_001:0890b03": "今菩薩言涅槃佛言正覺者乃佛語互略意必俱",
    "X26n0558_001:0890b04": "備也問前既言無所得今又言有所得何也答此",
    "X26n0558_001:0890b05": "有所得正得無所得而已非別有所得也。",
    "X26n0558_001:0890b06": "故知般若波羅蜜多是大神呪是大明呪是無上呪",
    "X26n0558_001:0890b07": "是無等等呪能除一切苦真實不虗故說般若波羅",
    "X26n0558_001:0890b08": "蜜多呪即說呪曰羯帝羯帝波羅羯帝波羅僧羯帝",
    "X26n0558_001:0890b09": "菩提薩婆訶。",
    "X26n0558_001:0890b10": "前是顯說般若後是密說般若既顯說而又密說",
    "X26n0558_001:0890b11": "者何良由眾生根器不同所入有異故也又顯說",
    "X26n0558_001:0890b12": "能生慧滅煩惱障密說令誦持生福滅罪業障為",
    "X26n0558_001:0890b13": "滅二障成二嚴故兩說也今將說密呪而先嘆其",
    "X26n0558_001:0890b14": "功能者所以勸進行人使其樂持以取速効耳能",
    "X26n0558_001:0890b15": "破魔障名大神呪能破癡暗名大明呪能顯至理",
    "X26n0558_001:0890b16": "名無上呪能齊極果名無等等呪佛不與眾生等",
    "X26n0558_001:0890b17": "故稱無等然能與諸佛等故重言等也能除一切",
    "X26n0558_001:0890b18": "苦者三苦八苦一切苦也即說呪等者前未顯呪",
    "X26n0558_001:0890b19": "詞故今顯之此不可強釋以是佛之密語非因位",
    "X26n0558_001:0890b20": "所知但當信受持誦以求除障增福可也。",
    "X26n0558_001:0890b22": "般若心經指掌(終)"
}