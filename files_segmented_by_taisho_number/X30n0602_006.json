{
    "X30n0602_006:0340a01": "妙法蓮華經解卷第六之一",
    "X30n0602_006:0340a02": "溫陵開元蓮寺比丘　戒環　解",
    "X30n0602_006:0340a03": "妙法蓮華經隨喜功德品第十八",
    "X30n0602_006:0340a04": "△七廣顯持功二。初略標科敘。",
    "X30n0602_006:0340a05": "前品分別聞說壽量功德。自此至法師不輕三品。",
    "X30n0602_006:0340a06": "廣顯聞持正宗功德。隨功淺深有暫持圓持精持",
    "X30n0602_006:0340a07": "之序。次第廣顯自暫持始也。言隨喜者。謂未能一",
    "X30n0602_006:0340a08": "心聽讀如說修行。但隨其所聞喜為人說。隨其所",
    "X30n0602_006:0340a09": "教喜須臾聞。亦獲勝福。故為暫持功德。△二依文",
    "X30n0602_006:0340a10": "正釋三。初暫持功德三。初彌勒請問。",
    "X30n0602_006:0340a11": "爾時彌勒菩薩摩訶薩白佛言(至)而說偈言。",
    "X30n0602_006:0340a12": "世尊滅度後。其有聞是經。若能隨喜者。為得幾所福。",
    "X30n0602_006:0340a13": "△二釋尊垂答三。初明隨喜福四。初自聞喜說。",
    "X30n0602_006:0340a14": "爾時佛告彌勒菩薩摩訶薩(至)隨力演說。",
    "X30n0602_006:0340a15": "△二展轉聞教。",
    "X30n0602_006:0340a16": "是諸人等聞已隨喜(至)如是展轉至第五十。",
    "X30n0602_006:0340a17": "法會初聞從師親授。其福最勝。隨喜轉教則法師。",
    "X30n0602_006:0340a18": "漸遠至第五十。言又甚遠而福亦無量。如下所校。",
    "X30n0602_006:0340a19": "△三校最後福五。初標敘。",
    "X30n0602_006:0340a20": "阿逸多其第五十(至)汝當善聽。",
    "X30n0602_006:0340a21": "△二舉財施。",
    "X30n0602_006:0340a22": "若四百萬億阿僧祇世界(至)七寶所成宮殿樓閣等。",
    "X30n0602_006:0340a23": "僧祇世界生類不窮。而能以寶物等施。其福多矣。",
    "X30n0602_006:0340a24": "天人鬼畜分為六趣。胎卵濕化總為四生。而形想",
    "X30n0602_006:0340b01": "等類預焉。自胎卵至非無想。通該三界十種異生。",
    "X30n0602_006:0340b02": "△三舉法施。",
    "X30n0602_006:0340b03": "是大施主(至)於深禪定皆得自在具八解脫。",
    "X30n0602_006:0340b04": "既以財施。復以法施令得聖果。則其福倍多。△四",
    "X30n0602_006:0340b05": "徵明。",
    "X30n0602_006:0340b06": "於汝意云何(至)何況令得阿羅漢果。",
    "X30n0602_006:0340b07": "△五正校。",
    "X30n0602_006:0340b08": "佛告彌勒(至)筭數譬喻所不能知。",
    "X30n0602_006:0340b09": "財施外物道果小乘。故逈不可及。△四校最初福。",
    "X30n0602_006:0340b10": "阿逸多如是第五十人(至)不可得比。",
    "X30n0602_006:0340b11": "△二明隨喜報三。初專聞報。",
    "X30n0602_006:0340b12": "又阿逸多若人為是經故(至)及乘天宮。",
    "X30n0602_006:0340b13": "轉身謂後身也。上妙車輿即人中勝報。及乘天宮",
    "X30n0602_006:0340b14": "即天中勝報。故偈云。後生天人中。△二分座報。",
    "X30n0602_006:0340b15": "若復有人於講法處坐(至)若轉輪聖王所坐之處。",
    "X30n0602_006:0340b16": "分座勸人則為法心廣。故報又勝前。△三轉教報",
    "X30n0602_006:0340b17": "三。一生處報。",
    "X30n0602_006:0340b18": "阿逸多若復有人(至)共生一處。",
    "X30n0602_006:0340b19": "語人轉教利倍廣故報倍勝也。十地論說。得陀羅",
    "X30n0602_006:0340b20": "尼菩薩居五地。△二六根報。",
    "X30n0602_006:0340b21": "利根智慧百千萬世(至)無有一切不可喜相。",
    "X30n0602_006:0340b22": "瘖言不成音。瘂則塞矣。下垂上褰皆唇之惡相。唇",
    "X30n0602_006:0340b23": "瘡曰胗。口戾曰咼。黧亦墨也。黎水之黑墨火之黑。",
    "X30n0602_006:0340b24": "匾[匚@虒]謂平薄。曲戾謂不端。窊即陷而曲也。一切者",
    "X30n0602_006:0340c01": "通言六根無惡。",
    "X30n0602_006:0340c02": "唇舌牙齒悉皆嚴好(至)人相具足。",
    "X30n0602_006:0340c03": "△三生善報。",
    "X30n0602_006:0340c04": "世世所生見佛聞法信受教誨。",
    "X30n0602_006:0340c05": "由轉教善生生不窮。△三以劣顯勝。",
    "X30n0602_006:0340c06": "阿逸多汝且觀是(至)如說修行。",
    "X30n0602_006:0340c07": "勸人往聽即隨喜之事。一心修行即圓持之事。隨",
    "X30n0602_006:0340c08": "喜之功既爾。圓持之功可知。△三以偈重宣三。初",
    "X30n0602_006:0340c09": "頌隨喜福四。初頌自聞喜說。",
    "X30n0602_006:0340c10": "爾時世尊欲重宣此義。而說偈言。",
    "X30n0602_006:0340c11": "若人於法會。得聞是經典。乃至於一偈。隨喜為他說。",
    "X30n0602_006:0340c12": "△二頌展轉聞教。",
    "X30n0602_006:0340c13": "如是展轉教。至於第五十。",
    "X30n0602_006:0340c14": "△三頌最後福四。初頌標敘。",
    "X30n0602_006:0340c15": "最後人獲福。今當分別之。",
    "X30n0602_006:0340c16": "△二頌財施。",
    "X30n0602_006:0340c17": "如有大施主。供給無量眾。具滿八十歲。隨意之所欲。",
    "X30n0602_006:0340c18": "△三頌法施。",
    "X30n0602_006:0340c19": "見彼衰老相(至)三明八解脫。",
    "X30n0602_006:0340c20": "△四頌正校。",
    "X30n0602_006:0340c21": "最後第五十。聞一偈隨喜。是人福勝彼。不可為譬喻。",
    "X30n0602_006:0340c22": "△四頌最初福。",
    "X30n0602_006:0340c23": "如是展轉聞。其福尚無量。何況於法會。初聞隨喜者。",
    "X30n0602_006:0340c24": "△二頌隨喜報三。初頌轉教報。",
    "X30n0602_006:0341a01": "若有勸一人(至)常從其口出。",
    "X30n0602_006:0341a02": "即六根善報也。多說口報者。以展轉教誘由口業",
    "X30n0602_006:0341a03": "起。△二頌專聞報。",
    "X30n0602_006:0341a04": "若故詣僧坊(至)及乘天宮殿。",
    "X30n0602_006:0341a05": "故詣專於引聽。△三頌分座報。",
    "X30n0602_006:0341a06": "若於講法處。勸人坐聽經。是福因緣得。釋梵轉輪座。",
    "X30n0602_006:0341a07": "△三頌以劣顯勝。",
    "X30n0602_006:0341a08": "何況一心聽。解說其義趣。如說而修行。其福不可限。",
    "X30n0602_006:0341a09": "一心修行福見次品。",
    "X30n0602_006:0341a10": "妙法蓮華經法師功德品第十九",
    "X30n0602_006:0341a11": "△二圓持功德二。初敘意分科。",
    "X30n0602_006:0341a12": "前品隨喜暫持。在五種法師方得其一。未能一心",
    "X30n0602_006:0341a13": "聽讀如說修行。則功未圓也。雖獲根智具足而未",
    "X30n0602_006:0341a14": "及六千之報。則德未圓也。此品行人五種功備。六",
    "X30n0602_006:0341a15": "千德圓堪為模範。故命品謂之法師。而為圓持功",
    "X30n0602_006:0341a16": "德。前法師品依持經人以彰圓記。此法師品依持",
    "X30n0602_006:0341a17": "經人以彰圓德。名同義別。故加功德字別焉。△二",
    "X30n0602_006:0341a18": "依科釋文二。初總標。",
    "X30n0602_006:0341a19": "爾時佛告常精進菩薩摩訶薩(至)皆令清淨。",
    "X30n0602_006:0341a20": "持法華者。開佛知見則見聞覺知無非真覺。證諸",
    "X30n0602_006:0341a21": "實相則色香味觸無非真法。以真覺對真法則萬",
    "X30n0602_006:0341a22": "象徹照大千一視。故圓持功成即得六根清淨功",
    "X30n0602_006:0341a23": "德。自非精心不雜進道不倦未易能致。故告常精",
    "X30n0602_006:0341a24": "進菩薩也。數有千二八百者。眾生世界依器世界",
    "X30n0602_006:0341b01": "而立。以織妄為界故有四方。身相遷流故有三世。",
    "X30n0602_006:0341b02": "惟世與界二者相涉。三世四方宛轉十二。依十二",
    "X30n0602_006:0341b03": "數流變三疊成千二百。圓持功成每根各全其用。",
    "X30n0602_006:0341b04": "故有千二功德。然復於中尅定優劣。以眼見前傍",
    "X30n0602_006:0341b05": "而不及後。鼻息出入闕於中交。身合能覺離不知",
    "X30n0602_006:0341b06": "觸。皆三分闕一。故唯八百功德。此乃權依世論數",
    "X30n0602_006:0341b07": "量。以顯妙用大略而已。使由常眼對色而開佛知",
    "X30n0602_006:0341b08": "見。常耳聞聲而得其實相。則眾塵不隔十方廓然。",
    "X30n0602_006:0341b09": "萬象莫逃大千圓照。則千二八百之功無足論矣。",
    "X30n0602_006:0341b10": "如經云。父母所生眼悉見三千界。何復三分之闕",
    "X30n0602_006:0341b11": "八百之劣耶。故知此體本絕數量也。△二別釋六。",
    "X30n0602_006:0341b12": "初眼根二。初標敘。",
    "X30n0602_006:0341b13": "是善男子善女人(至)悉見悉知。",
    "X30n0602_006:0341b14": "父母所生即人人本具者。清淨肉眼即眾塵不隔",
    "X30n0602_006:0341b15": "者。眾塵不隔則正智現前。故大千內外一切色像",
    "X30n0602_006:0341b16": "悉見悉知。所謂應眼時如千日萬象不能逃影質",
    "X30n0602_006:0341b17": "者此也。問。理則然矣。事若之何。曰六湛圓明本所",
    "X30n0602_006:0341b18": "功德現量如是。但隨所證耳。夫小羅漢見小千。大",
    "X30n0602_006:0341b19": "羅漢見大千。辟支見百佛世界。菩薩見百千佛界。",
    "X30n0602_006:0341b20": "如來見微塵國土。非獨果體也。阿那律陀不離父",
    "X30n0602_006:0341b21": "母生身。而能觀大千猶如掌內。則其中一切烏乎",
    "X30n0602_006:0341b22": "不見。葢塵消覺淨冥極則一。夫何理然而事不然",
    "X30n0602_006:0341b23": "哉。楞嚴曰。逆彼業流得循圓通。與不圓根曰劫相",
    "X30n0602_006:0341b24": "倍。即不可狥於業流以不圓根。而疑經之說也。誠",
    "X30n0602_006:0341c01": "知眼力如是則下之五根不假詳喻。△二重宣四。",
    "X30n0602_006:0341c02": "初勅聽。",
    "X30n0602_006:0341c03": "爾時世尊欲重宣此義。而說偈言。",
    "X30n0602_006:0341c04": "若於大眾中。以無所畏心。說是法華經。汝聽其功德。",
    "X30n0602_006:0341c05": "△二頌德。",
    "X30n0602_006:0341c06": "是人得八百。功德殊勝眼。以是莊嚴故。其目甚清淨。",
    "X30n0602_006:0341c07": "△三頌功。",
    "X30n0602_006:0341c08": "父母所生眼(至)一切皆悉見。",
    "X30n0602_006:0341c09": "彌樓此云光明。即七金山之一也。清淨肉眼有生",
    "X30n0602_006:0341c10": "皆具。凡能開佛知見證諸實相。則大千一切莫不",
    "X30n0602_006:0341c11": "歷然。此其現量也。以迹明之。人人知見若離前塵",
    "X30n0602_006:0341c12": "本無限礙。且日月之高太虗之遠。不知其幾千萬",
    "X30n0602_006:0341c13": "里。苟無所蔽目能見之。而意之。所緣其疾俛仰之",
    "X30n0602_006:0341c14": "間。再撫四海之外。非假賢智凡人能之。則六根之",
    "X30n0602_006:0341c15": "用廣大靈通。固如是也。△四結顯。",
    "X30n0602_006:0341c16": "雖未得天眼。肉眼力如是。",
    "X30n0602_006:0341c17": "△二耳根四。初標德。",
    "X30n0602_006:0341c18": "復次常精進(至)得千二百耳功德。",
    "X30n0602_006:0341c19": "△二敘功二。初總舉。",
    "X30n0602_006:0341c20": "以是清淨耳(至)其中內外種種語言音聲。",
    "X30n0602_006:0341c21": "六湛實相在眼圓照。在耳圓通。△二別明七。初",
    "X30n0602_006:0341c22": "雜類。",
    "X30n0602_006:0341c23": "象聲馬聲(至)笑聲語聲。",
    "X30n0602_006:0341c24": "△二六對。",
    "X30n0602_006:0342a01": "男聲女聲(至)喜聲不喜聲。",
    "X30n0602_006:0342a02": "循道合理名法。無道無義名非法。△三八部。",
    "X30n0602_006:0342a03": "天聲龍聲(至)摩睺羅伽聲。",
    "X30n0602_006:0342a04": "△四三災。",
    "X30n0602_006:0342a05": "火聲水聲風聲。",
    "X30n0602_006:0342a06": "△五三惡。",
    "X30n0602_006:0342a07": "地獄聲畜生聲餓鬼聲。",
    "X30n0602_006:0342a08": "△六二眾。",
    "X30n0602_006:0342a09": "比丘聲比丘尼聲。",
    "X30n0602_006:0342a10": "△七四聖。",
    "X30n0602_006:0342a11": "聲聞聲辟支佛聲菩薩聲佛聲。",
    "X30n0602_006:0342a12": "△三結勝。",
    "X30n0602_006:0342a13": "以要言之(至)而不壞耳根。",
    "X30n0602_006:0342a14": "信謂應耳時如幽谷。大小音聲無不足也。不壞耳",
    "X30n0602_006:0342a15": "根者。雖分別種種。而耳根於中本相如故。無壞無",
    "X30n0602_006:0342a16": "雜。此耳之實相也。△四重頌三。初頌德。",
    "X30n0602_006:0342a17": "爾時世尊重宣此義。而說偈言。",
    "X30n0602_006:0342a18": "父母所生耳。清淨無濁穢。",
    "X30n0602_006:0342a19": "言父母所生。明人人本具不假他求。清淨無穢。即",
    "X30n0602_006:0342a20": "眾塵不隔無壞無雜者。△二敘功。",
    "X30n0602_006:0342a21": "以此常耳聞(至)悉皆得聞之。",
    "X30n0602_006:0342a22": "頌雜類六對至二眾四聖七科也。聽而不著為與",
    "X30n0602_006:0342a23": "響等。故能清淨也。命命即共命。△三結勝。",
    "X30n0602_006:0342a24": "三千大千界(至)功德已如是。",
    "X30n0602_006:0342b01": "△三鼻根三。初標德。",
    "X30n0602_006:0342b02": "復次常精進(至)成就八百鼻功德。",
    "X30n0602_006:0342b03": "△二敘功三。初總舉。",
    "X30n0602_006:0342b04": "以是清淨鼻根(至)上下內外種種諸香。",
    "X30n0602_006:0342b05": "清淨言眾塵不隔湛圓。故大千俱聞。△二別明三。",
    "X30n0602_006:0342b06": "初人聞香二。初妙。",
    "X30n0602_006:0342b07": "須曼那華香闍提華香(至)於此間住悉能分別。",
    "X30n0602_006:0342b08": "須曼那此云善稱意。薝蔔此云黃花。小而香。波羅",
    "X30n0602_006:0342b09": "羅云薰華。多摩羅跋云賢無垢香。多伽羅木香也。",
    "X30n0602_006:0342b10": "△二麤。",
    "X30n0602_006:0342b11": "又復別知眾生之香(至)悉皆得聞分別不錯。",
    "X30n0602_006:0342b12": "△二天上香二。初外香。",
    "X30n0602_006:0342b13": "持是經者雖住於此(至)無不聞知。",
    "X30n0602_006:0342b14": "波利質多羅即帝釋員生樹。拘鞞陀羅云大遊戲",
    "X30n0602_006:0342b15": "地樹。△二身香。",
    "X30n0602_006:0342b16": "又聞諸天身香(至)并聞諸天所燒之香。",
    "X30n0602_006:0342b17": "△三四聖香。",
    "X30n0602_006:0342b18": "及聲聞香辟支佛香(至)知其所在。",
    "X30n0602_006:0342b19": "△三結勝。",
    "X30n0602_006:0342b20": "雖聞此香(至)憶念不謬。",
    "X30n0602_006:0342b21": "不壞不錯言無壞無雜也。華嚴鬻香長者善能別",
    "X30n0602_006:0342b22": "知天人龍鬼所有諸香。治諸病香斷諸惡香。乃至",
    "X30n0602_006:0342b23": "一切菩薩差別地位香悉皆了達。得調和香法門。",
    "X30n0602_006:0342b24": "表於善惡薰習之法一切通達。而調治和融以成",
    "X30n0602_006:0342c01": "萬德法身香也。今鼻根功德能知天上人間諸香。",
    "X30n0602_006:0342c02": "乃至菩薩諸佛身香。亦表持法華者能通達異習。",
    "X30n0602_006:0342c03": "和融眾妙而證萬德法身之香歟。△三重頌四。",
    "X30n0602_006:0342c04": "初總頌。",
    "X30n0602_006:0342c05": "爾時世尊欲重宣此義。而說偈言。",
    "X30n0602_006:0342c06": "是人鼻清淨。於此世界中。若香若臭物。種種悉聞知。",
    "X30n0602_006:0342c07": "△二別明二。初人間香。",
    "X30n0602_006:0342c08": "須曼那闍提(至)聞香知其身。",
    "X30n0602_006:0342c09": "輪王七寶女寶居一。△二天上香。",
    "X30n0602_006:0342c10": "諸天若行坐(至)悉知其所在。",
    "X30n0602_006:0342c11": "△三廣明三。初廣人間香。",
    "X30n0602_006:0342c12": "諸山深嶮處(至)出處及所在。",
    "X30n0602_006:0342c13": "△二廣天上香。",
    "X30n0602_006:0342c14": "天上諸華等(至)聞香悉能知。",
    "X30n0602_006:0342c15": "所觀遠達曰觀。如所謂諸臺樓觀也。如是展轉上",
    "X30n0602_006:0342c16": "者。自六欲天而上也。梵世即初禪。光音二禪。徧淨",
    "X30n0602_006:0342c17": "三禪。有頂即色界頂也。△三廣四聖香。",
    "X30n0602_006:0342c18": "諸比丘眾等(至)聞香悉能知。",
    "X30n0602_006:0342c19": "比丘兼聲聞辟支也。在在方謂十方所在。△四結",
    "X30n0602_006:0342c20": "頌。",
    "X30n0602_006:0342c21": "雖未得菩薩。無漏法生鼻。而是持經者。先得此鼻相。",
    "X30n0602_006:0342c22": "菩薩離分段身則六根皆依無漏法生。故鼻身意",
    "X30n0602_006:0342c23": "皆言無漏。△四舌根三。初總標。",
    "X30n0602_006:0342c24": "復次常精進(至)得千二百舌功德。",
    "X30n0602_006:0343a01": "△二別明二。初辨味。",
    "X30n0602_006:0343a02": "若好若醜(至)如天甘露無不美者。",
    "X30n0602_006:0343a03": "好醜苦澁皆屬妄塵。於此無染得清淨舌。則苦澁",
    "X30n0602_006:0343a04": "美惡皆成法味。△二說法二。初能說。",
    "X30n0602_006:0343a05": "若以舌根(至)皆令歡喜快樂。",
    "X30n0602_006:0343a06": "△二感致四。初諸天。",
    "X30n0602_006:0343a07": "又諸天子天女(至)皆悉來聽。",
    "X30n0602_006:0343a08": "△二八部。",
    "X30n0602_006:0343a09": "及諸龍龍女(至)為聽法故皆來親近恭敬供養。",
    "X30n0602_006:0343a10": "△三五眾。",
    "X30n0602_006:0343a11": "及比丘比丘尼(至)盡其形壽隨侍供養。",
    "X30n0602_006:0343a12": "四輪王生時。各有金銀銅鐵之輪。現於空中。自有",
    "X30n0602_006:0343a13": "七寶。曰輪寶象寶馬寶珠寶女寶藏寶兵寶。又有",
    "X30n0602_006:0343a14": "千子端正勇徤。△四四聖。",
    "X30n0602_006:0343a15": "又諸聲聞辟支佛(至)又能出於深妙法音。",
    "X30n0602_006:0343a16": "△三重頌二。初頌辨味。",
    "X30n0602_006:0343a17": "爾是世尊欲重宣此義。而說偈言。",
    "X30n0602_006:0343a18": "是人舌根淨。終不受惡味。其有所食噉。悉皆成甘露。",
    "X30n0602_006:0343a19": "好醜苦澁皆為法味。△二頌說法二。初頌能說。",
    "X30n0602_006:0343a20": "以深淨妙聲(至)設諸上供養。",
    "X30n0602_006:0343a21": "△二頌感致。",
    "X30n0602_006:0343a22": "諸天龍夜叉(至)或時為現身。",
    "X30n0602_006:0343a23": "△五身根三。初總標。",
    "X30n0602_006:0343a24": "復次常精進(至)得八百身功德。",
    "X30n0602_006:0343b01": "△二別明二。初瑩淨。",
    "X30n0602_006:0343b02": "得清淨身如淨瑠璃。眾生喜見。",
    "X30n0602_006:0343b03": "於是體中能如瑠璃不容纖翳。則孰不喜見。△二",
    "X30n0602_006:0343b04": "應現三。初生死報應。",
    "X30n0602_006:0343b05": "其身淨故(至)善處惡處悉於中現。",
    "X30n0602_006:0343b06": "淨言不為情塵染蔽也。不以情塵自蔽。則當體無",
    "X30n0602_006:0343b07": "所不現。△二三界形色。",
    "X30n0602_006:0343b08": "及鐵圍山大鐵園山(至)所有及眾生悉於中現。",
    "X30n0602_006:0343b09": "△三四聖體用。",
    "X30n0602_006:0343b10": "若聲聞辟支佛菩薩諸佛說法。皆於身中現其色像。",
    "X30n0602_006:0343b11": "楞嚴云。浮塵幻化虗妄稱相。妙覺明體常自瑩然。",
    "X30n0602_006:0343b12": "含吐十方循業發現。故得是體者無所不現。雖然",
    "X30n0602_006:0343b13": "理則明矣。孰能證耶。昔者。阿難大眾蒙佛開示。身",
    "X30n0602_006:0343b14": "心蕩然得無罣礙。各各自知心徧十方含容萬有。",
    "X30n0602_006:0343b15": "反觀父母所生之身。如太虗一塵巨海一漚。起滅",
    "X30n0602_006:0343b16": "無從了然不礙。此其證也。△三重頌三。初頌瑩",
    "X30n0602_006:0343b17": "淨。",
    "X30n0602_006:0343b18": "爾時世尊欲重宣此義。而說偈言。",
    "X30n0602_006:0343b19": "若持法華者。其身甚清淨。如彼淨瑠璃。眾生皆喜見。",
    "X30n0602_006:0343b20": "△二頌應現四。初頌總相。",
    "X30n0602_006:0343b21": "又如淨明鏡(至)餘人所不見。",
    "X30n0602_006:0343b22": "常自瑩然含吐十方。餘人不見為非己智分。△二",
    "X30n0602_006:0343b23": "頌生死報應。",
    "X30n0602_006:0343b24": "三千世界中(至)皆於身中現。",
    "X30n0602_006:0343c01": "△三頌三界形色。",
    "X30n0602_006:0343c02": "諸天等宮殿(至)皆於身中現。",
    "X30n0602_006:0343c03": "△四頌四聖體用。",
    "X30n0602_006:0343c04": "諸佛及聲聞。佛子菩薩等。若獨若在眾。說法悉皆現。",
    "X30n0602_006:0343c05": "△三頌結前。",
    "X30n0602_006:0343c06": "雖未得無漏。法性之妙身。以清淨常體。一切於中現。",
    "X30n0602_006:0343c07": "無漏性身離於分段而常體不離分段。唯清淨故",
    "X30n0602_006:0343c08": "能現一切。嘗觀毗盧十法界圖。見其相而不明其",
    "X30n0602_006:0343c09": "義。誦法華身根功德。聞其義而不達其相。今以二",
    "X30n0602_006:0343c10": "法合明。則妙相深義觸處昭然矣。△六意根四。",
    "X30n0602_006:0343c11": "初總標。",
    "X30n0602_006:0343c12": "復次常精進(至)得千二百意功德。",
    "X30n0602_006:0343c13": "△二別明三。初深達。",
    "X30n0602_006:0343c14": "以是清淨意根(至)通達無量無邊之義。",
    "X30n0602_006:0343c15": "聞一句而達無量義。葢無量之義不出一句。△二",
    "X30n0602_006:0343c16": "圓說。",
    "X30n0602_006:0343c17": "解是義已能演說一句一偈(至)皆順正法。",
    "X30n0602_006:0343c18": "或一月一際一歲而演一句偈。由意根精了達無",
    "X30n0602_006:0343c19": "量義也。九旬談妙葢得諸此。西天歲分三際。謂雨",
    "X30n0602_006:0343c20": "際熱際塞際。四月即一際也。證意實相則諸所說",
    "X30n0602_006:0343c21": "法無非實相。故不相違背。雖說俗事亦順正法。△",
    "X30n0602_006:0343c22": "三知機。",
    "X30n0602_006:0343c23": "三千大千世界(至)皆悉知之。",
    "X30n0602_006:0343c24": "由意清淨故他心通也。所行即循常心也。動作即",
    "X30n0602_006:0344a01": "感變心也。戲論即分別心也。△三結顯。",
    "X30n0602_006:0344a02": "雖未得無漏智慧(至)亦是先佛經中所說。",
    "X30n0602_006:0344a03": "為得意根清淨。實相與佛同體故。△四重頌三。",
    "X30n0602_006:0344a04": "初頌總標。",
    "X30n0602_006:0344a05": "爾時世尊欲重宣此義。而說偈言。",
    "X30n0602_006:0344a06": "是人意清淨。明利無濁穢。以此妙意根。知上中下法。",
    "X30n0602_006:0344a07": "上中下即三乘法。△二頌別明三。初頌深達。",
    "X30n0602_006:0344a08": "乃至聞一偈。通達無量義。",
    "X30n0602_006:0344a09": "△二頌圓說。",
    "X30n0602_006:0344a10": "次第如法說。月四月至歲。",
    "X30n0602_006:0344a11": "即一月四月乃至一歲。△三頌知機。",
    "X30n0602_006:0344a12": "是世界內外(至)一切皆悉知。",
    "X30n0602_006:0344a13": "△三頌結顯。",
    "X30n0602_006:0344a14": "十方無數佛(至)於眾無所畏。",
    "X30n0602_006:0344a15": "頌淨意運用冥契實相也。",
    "X30n0602_006:0344a16": "持法華經者。意根淨若斯。雖未得無漏。先有如是相。",
    "X30n0602_006:0344a17": "結顯根勝也。",
    "X30n0602_006:0344a18": "是人持此經(至)持法華經故。",
    "X30n0602_006:0344a19": "結顯經勝也。此經純談諸法實相開佛知見。故於",
    "X30n0602_006:0344a20": "六根功德一一發明。儻能脫去情塵。以清淨根照",
    "X30n0602_006:0344a21": "清淨境。遂見山林周帀禽獸鳴呼。醭鼻沾唇殊形",
    "X30n0602_006:0344a22": "異意。無非實相無非妙法。即一身而圓證。徧六處",
    "X30n0602_006:0344a23": "而常彰。本不欠虧曾無窒礙。經文方便駢旁開示。",
    "X30n0602_006:0344a24": "行人應須充擴悟入也。",
    "X30n0602_006:0344b02": "妙法蓮華經解卷第六之一",
    "X30n0602_006:0344b04": "妙法蓮華經解卷第六之二",
    "X30n0602_006:0344b06": "溫陵開元蓮寺比丘　戒環　解",
    "X30n0602_006:0344b07": "妙法蓮華經常不輕菩薩品第二十",
    "X30n0602_006:0344b08": "△三精持廣利二。初略敘標舉。",
    "X30n0602_006:0344b09": "常不輕者。釋迦前身威音王時。精持妙法廣施利",
    "X30n0602_006:0344b10": "導之迹也。以佛性義徧記四眾。於善則拜逢恚不",
    "X30n0602_006:0344b11": "怒。一切見敬故號不輕。不專讀誦以持無相經。確",
    "X30n0602_006:0344b12": "忍罵辱以持無我行。無相無我所謂精持也。於萬",
    "X30n0602_006:0344b13": "億歲廣說是經。化萬億眾令住正道。使上慢者信",
    "X30n0602_006:0344b14": "伏隨從。使畢罪者還得道果。所謂廣利也。葢前之",
    "X30n0602_006:0344b15": "持經具五種功雖圓而未精。前之蒙利獲六千德",
    "X30n0602_006:0344b16": "雖勝而未廣。以有人法之緣影存焉。必靳造於無",
    "X30n0602_006:0344b17": "相無我之妙。其於讀誦不知所專不知所忘。其於",
    "X30n0602_006:0344b18": "四眾不知所敬不知所慢。使妙行徧彰億眾自化。",
    "X30n0602_006:0344b19": "敬慢之心罪福之迹。凡所謂人法緣影者。皆[泳-永+曶]然",
    "X30n0602_006:0344b20": "於正徧正等之域。然後為精廣。茲實持經之盡道",
    "X30n0602_006:0344b21": "也。故勸持之文終於此品。△二依文正釋五。初",
    "X30n0602_006:0344b22": "牒前持毀。",
    "X30n0602_006:0344b23": "爾時佛告得大勢菩薩(至)眼耳鼻舌身意清淨。",
    "X30n0602_006:0344b24": "謗毀之罪。如喻品末與法師品說。聞持之禮如法",
    "X30n0602_006:0344c01": "師功德品說。將顯精持先舉此者。所以警眾使知",
    "X30n0602_006:0344c02": "持毀之報不謬。而深信精持廣利也。得大勢。即大",
    "X30n0602_006:0344c03": "勢至也。△二精持遠因六。初所師之佛。",
    "X30n0602_006:0344c04": "得大勢乃往古昔(至)國名大成。",
    "X30n0602_006:0344c05": "緜歷往古事千億佛。無相無我精持廣利。非具法",
    "X30n0602_006:0344c06": "力大勢難勝其任。故告得大勢菩薩也。威音王者。",
    "X30n0602_006:0344c07": "以大音聲普徧世界。為諸法王說法無畏也。故不",
    "X30n0602_006:0344c08": "輕既得其道。即能於眾說法心無所畏。劫名離衰。",
    "X30n0602_006:0344c09": "謂世道交興。國名大成。言正化無缺。",
    "X30n0602_006:0344c10": "其威音王佛(至)說應六羅蜜法究竟佛慧。",
    "X30n0602_006:0344c11": "此敘威音亦說三乘也。因阿耨菩提者。因無上道",
    "X30n0602_006:0344c12": "為說六度。使由是而趣證菩提究竟佛慧。",
    "X30n0602_006:0344c13": "得大勢是威音王佛(至)皆同一號。",
    "X30n0602_006:0344c14": "亦如初後燈明二萬皆同一號。為道同故。所敘多",
    "X30n0602_006:0344c15": "佛。明釋迦往因之曠遠也。△二發迹之時。",
    "X30n0602_006:0344c16": "最初威音王如來既已滅度(至)名常不輕。",
    "X30n0602_006:0344c17": "△三釋名彰行四。初平等行。",
    "X30n0602_006:0344c18": "得大勢以何因緣名常不輕(至)當得作佛。",
    "X30n0602_006:0344c19": "此以佛性義徧記四眾也。四眾容行不等。而不輕",
    "X30n0602_006:0344c20": "以佛性等之。故皆悉禮拜深敬。以謂皆行菩薩道",
    "X30n0602_006:0344c21": "皆當作佛。葢眾生佛性本自圓成。世間業行皆順",
    "X30n0602_006:0344c22": "正法。凡能觀一切行皆菩薩道。知一切人皆當作",
    "X30n0602_006:0344c23": "佛。夫何輕慢之有。△二無相行。",
    "X30n0602_006:0344c24": "而是比丘不專讀誦經典(至)汝等皆當作佛。",
    "X30n0602_006:0345a01": "此持無相經行無相行也。△三無我行。",
    "X30n0602_006:0345a02": "四眾之中有生瞋恚心不淨者(至)汝等皆當作佛。",
    "X30n0602_006:0345a03": "歷年罵詈不生瞋恚。是真無我也。眾生癡迷不能",
    "X30n0602_006:0345a04": "自信。故以記為妄授。菩薩大悲不捨救度。故避走",
    "X30n0602_006:0345a05": "之際猶切示之。△四雙約名行。",
    "X30n0602_006:0345a06": "以其常作是語故(至)號之為常不輕。",
    "X30n0602_006:0345a07": "△四聞持。",
    "X30n0602_006:0345a08": "是比丘臨欲終時(至)廣為人說是法華經。",
    "X30n0602_006:0345a09": "始則不專讀誦而終能聞持多偈。增億萬壽廣為",
    "X30n0602_006:0345a10": "人說者。由其無相無我緣影俱亡故。神智真明慧",
    "X30n0602_006:0345a11": "命不夭。而冥契若此也。威音雖滅法音不滅。故先",
    "X30n0602_006:0345a12": "所說經可以具聞。然於空中聞者。示使忘能所絕",
    "X30n0602_006:0345a13": "影像。然後能具此法。故得二十千萬億偈也。以能",
    "X30n0602_006:0345a14": "所忘影像絕故。即得六根清淨功德也。前舉六根",
    "X30n0602_006:0345a15": "功德。方明所證之法。今舉不輕。乃示能證之人。△",
    "X30n0602_006:0345a16": "五利導。",
    "X30n0602_006:0345a17": "於時增上慢四眾(至)三菩提。",
    "X30n0602_006:0345a18": "四眾見聞信伏隨從。所謂妙行徧彰億眾自化也。",
    "X30n0602_006:0345a19": "大神通力即具聞益壽是也。樂說辨力即億歲廣",
    "X30n0602_006:0345a20": "說是也。大善寂力即六根清淨真常功德是也。△",
    "X30n0602_006:0345a21": "六積德。",
    "X30n0602_006:0345a22": "命終之後(至)功德成就當得作佛。",
    "X30n0602_006:0345a23": "引威音王日月燈雲自在。意明不輕積德致道。宣",
    "X30n0602_006:0345a24": "布法華源流之遠也。要使說是經則如威音王得",
    "X30n0602_006:0345b01": "大無畏。明是道則如日月燈相繼無窮。布是利則",
    "X30n0602_006:0345b02": "如雲自在潤覆無極。凡精持廣利期造乎此。△三",
    "X30n0602_006:0345b03": "顯示今緣二。初不輕。",
    "X30n0602_006:0345b04": "得大勢於意云何(至)疾得阿耨多羅三藐三菩提。",
    "X30n0602_006:0345b05": "此明精持成己之道。以致今日其道愈光。",
    "X30n0602_006:0345b06": "得大勢彼特四眾(至)教化阿耨多羅三藐三菩提。",
    "X30n0602_006:0345b07": "此明廣利成人之德。雖歷惡緣其利不失。△二眾",
    "X30n0602_006:0345b08": "會。",
    "X30n0602_006:0345b09": "得大勢於汝意云何(至)不退轉者是。",
    "X30n0602_006:0345b10": "此文漏闕句義不分。合依正法華云師子月等五",
    "X30n0602_006:0345b11": "百比丘比丘尼。又加優婆夷。乃成四眾。正法華云。",
    "X30n0602_006:0345b12": "五百清信士五百清信女。△四結顯勸持。",
    "X30n0602_006:0345b13": "得大勢當知(至)常應受持讀誦解說書寫是經。",
    "X30n0602_006:0345b14": "結顯廣利勸令精持也。△五以偈重宣三。初頌",
    "X30n0602_006:0345b15": "精持遠因。",
    "X30n0602_006:0345b16": "爾時世尊欲重宣此義。而說偈言。",
    "X30n0602_006:0345b17": "過去有佛(至)疾成佛道。",
    "X30n0602_006:0345b18": "將導者。後曰將前曰導。言威音以神智妙力。前後",
    "X30n0602_006:0345b19": "導達群生。使趨於道也。計著於法。謂拘墟束教迷",
    "X30n0602_006:0345b20": "佛性義也。其罪畢己等者。謂慢眾畢是罪已。復遇",
    "X30n0602_006:0345b21": "不輕臨終聞經而教化成就也。不輕命終值無數",
    "X30n0602_006:0345b22": "佛。即日月燈雲自在等。△二頌顯示今緣。",
    "X30n0602_006:0345b23": "彼時不輕(至)聽法者是。",
    "X30n0602_006:0345b24": "△三頌結顯勸持。",
    "X30n0602_006:0345c01": "我於前世(至)如是經典。",
    "X30n0602_006:0345c02": "結顯廣利也。令住涅槃。謂令得真常道果也。",
    "X30n0602_006:0345c03": "億億萬劫(至)疾成佛道。",
    "X30n0602_006:0345c04": "勸令精持也。以億劫乃聞億劫乃說。故當生難值",
    "X30n0602_006:0345c05": "想而深信精持。以成就佛道也。顯妙勸持文終於",
    "X30n0602_006:0345c06": "此。△三流通分二。初敘義分科。",
    "X30n0602_006:0345c07": "自神力品發起囑累品付授。其餘六品全體前法。",
    "X30n0602_006:0345c08": "示現行境流通此道。名以行契智常然大用之門。",
    "X30n0602_006:0345c09": "葢藥王妙音觀音妙嚴化迹。皆現實相行境以契",
    "X30n0602_006:0345c10": "前智境。而終於普賢常行。故名常然大用。",
    "X30n0602_006:0345c11": "妙法蓮華經如來神力品第二十一",
    "X30n0602_006:0345c12": "△二依科別釋八。初發起流通二。初敘義。",
    "X30n0602_006:0345c13": "正宗既終。意將傳付利澤萬世。是以菩薩伸請。如",
    "X30n0602_006:0345c14": "來即現神力嘉讚經德。以發起群心使廣流布。故",
    "X30n0602_006:0345c15": "名如來神力品。而為發起流通也。△二釋文四。",
    "X30n0602_006:0345c16": "初菩薩伸請。",
    "X30n0602_006:0345c17": "爾時千世界微塵等菩薩摩訶薩(至)而供養之。",
    "X30n0602_006:0345c18": "即涌出品佛所化眾。於前顯迹勸持。於此伸請流",
    "X30n0602_006:0345c19": "通也。廣說即利他。受持即自利。△二神力嘉讚二。",
    "X30n0602_006:0345c20": "初神力顯勝六。初現舌放光。",
    "X30n0602_006:0345c21": "爾時世尊於文殊師利等(至)皆悉徧照十方世界。",
    "X30n0602_006:0345c22": "出廣長舌上至梵世者。現辨說之神力也。放無量",
    "X30n0602_006:0345c23": "光徧照十方者。現智照之神力也。將讚經德先現",
    "X30n0602_006:0345c24": "神力。始自出舌放光。以至震動諸天通達佛土。終",
    "X30n0602_006:0346a01": "乃結云。若以如是神力。於億萬劫說此經德。猶不",
    "X30n0602_006:0346a02": "能盡者。極顯斯經勝妙也。如來神力乃法界體中",
    "X30n0602_006:0346a03": "無作妙用。華嚴云。幻師之幻法能現種種事。修羅",
    "X30n0602_006:0346a04": "變作身齊等須彌山。龍王瞬息雨悅澤徧天下。彼",
    "X30n0602_006:0346a05": "具貪嗔癡神力尚如是。何況法界慧具足自在力。",
    "X30n0602_006:0346a06": "然則舌至梵世光徧十方。特法界慧中一微用耳。",
    "X30n0602_006:0346a07": "舊住菩薩即在此娑婆下方住者。梵世即初禪天。",
    "X30n0602_006:0346a08": "眾寶樹下師子座上(至)然後還攝舌相。",
    "X30n0602_006:0346a09": "此釋迦分身諸佛亦以同道助發。△二現聲震動。",
    "X30n0602_006:0346a10": "一時謦欬俱共彈指(至)地皆六種震動。",
    "X30n0602_006:0346a11": "於數寸之舌現至梵世。一會之頃現百千歲。又一",
    "X30n0602_006:0346a12": "謦欬彈指而其聲能徧十方震大地。皆顯神力勝",
    "X30n0602_006:0346a13": "妙也。△三假彼通力。",
    "X30n0602_006:0346a14": "其中眾生天龍夜叉(至)皆大歡喜得未曾有。",
    "X30n0602_006:0346a15": "十方異界眾生礙心。而能見此娑婆佛事。乃因佛",
    "X30n0602_006:0346a16": "神力假彼通力。葢顯勝妙也。△四諸天歸依。",
    "X30n0602_006:0346a17": "即時諸天於虗空中高聲唱言(至)皆共遙散娑婆世",
    "X30n0602_006:0346a18": "界。",
    "X30n0602_006:0346a19": "此皆神力或使。△五合異達礙。",
    "X30n0602_006:0346a20": "所散諸物從十方來(至)如一佛土。",
    "X30n0602_006:0346a21": "此又神力變現。△六結顯經德。",
    "X30n0602_006:0346a22": "爾時佛告上行等菩薩大眾(至)說此經功德猶不能",
    "X30n0602_006:0346a23": "盡。",
    "X30n0602_006:0346a24": "上行即涌出眾首也。舌相之廣身光之遠。一謦欬",
    "X30n0602_006:0346b01": "一彈指。而能動六震感諸天。以至合異達礙。則神",
    "X30n0602_006:0346b02": "力可謂至大。而不能說盡經德者。如來一切深妙",
    "X30n0602_006:0346b03": "功德盡萃此經。不可勝窮故也。△二嘉讚祕妙。",
    "X30n0602_006:0346b04": "以要言之(至)皆於此經宣示顯說。",
    "X30n0602_006:0346b05": "所有之法即道場所得者。自在神力即稱性示現",
    "X30n0602_006:0346b06": "者。祕要之藏即法之不可示者。甚深之事即心之",
    "X30n0602_006:0346b07": "不可傳者。皆於此經盡之。所以功莫盡說也。△三",
    "X30n0602_006:0346b08": "正發流通。",
    "X30n0602_006:0346b09": "是故汝等(至)諸佛於此而般涅槃。",
    "X30n0602_006:0346b10": "當知是處已下。明諸佛修證。始終不離此法。故所",
    "X30n0602_006:0346b11": "在之處皆應欽奉。△四以偈重宣三。初頌神力",
    "X30n0602_006:0346b12": "顯勝。",
    "X30n0602_006:0346b13": "爾時世尊欲重宣此義。而說偈言。",
    "X30n0602_006:0346b14": "諸佛救世者(至)地皆六種動。",
    "X30n0602_006:0346b15": "頌現舌放光現聲震動。",
    "X30n0602_006:0346b16": "以佛滅度後(至)不可得邊際。",
    "X30n0602_006:0346b17": "頌結顯經德。△二頌嘉讚祕妙。",
    "X30n0602_006:0346b18": "能持是經者(至)教化諸菩薩。",
    "X30n0602_006:0346b19": "成佛之道。分身之理。教化之法。皆不離此。△三頌",
    "X30n0602_006:0346b20": "正發流通。",
    "X30n0602_006:0346b21": "能持是經者(至)亦令得歡喜。",
    "X30n0602_006:0346b22": "道得其傳稱佛心故。",
    "X30n0602_006:0346b23": "諸佛坐道場(至)一切無障礙。",
    "X30n0602_006:0346b24": "能持是經。則一切徹了左右逢原。復何障礙。",
    "X30n0602_006:0346c01": "於如來滅後(至)畢竟住一乘。",
    "X30n0602_006:0346c02": "上皆讚發流通之德也。下結勸。",
    "X30n0602_006:0346c03": "是故有智者(至)決定無有疑。",
    "X30n0602_006:0346c04": "妙法蓮華經囑累品第二十二",
    "X30n0602_006:0346c05": "△二付授流通二。初標敘。",
    "X30n0602_006:0346c06": "以言托之曰囑。以法系之曰累。欲使傳續妙法利",
    "X30n0602_006:0346c07": "達無窮。故曰囑累而為付授流通也。然法會未終",
    "X30n0602_006:0346c08": "遽說囑累者。此經以智立體以行成德。前之開佛",
    "X30n0602_006:0346c09": "知見明一大事。立體之法既備。故說囑累以明佛",
    "X30n0602_006:0346c10": "佛授手之要止此而已。後之以行成德者。唯體前",
    "X30n0602_006:0346c11": "法推而行之。更無別法。既無別法則於此囑累宜",
    "X30n0602_006:0346c12": "矣。華嚴有三十九品。敷列修進至等覺位終。如來",
    "X30n0602_006:0346c13": "出現品纔三十七。遂即囑累流通。而後說普賢常",
    "X30n0602_006:0346c14": "行及善財南遊二品。亦以前法既備。後唯躡前以",
    "X30n0602_006:0346c15": "成行德。更無別法故也。又前彰智境。所以簡情顯",
    "X30n0602_006:0346c16": "解。後示行境。欲其解終趨行故於此辨焉。所謂行",
    "X30n0602_006:0346c17": "境者。無復簡顯無復情解。唯全體運用之而已。觀",
    "X30n0602_006:0346c18": "曰若不洞明前解。無以躡成後行。又須忘絕前解",
    "X30n0602_006:0346c19": "然後能入行境。是故行由解成行起解絕。則後之",
    "X30n0602_006:0346c20": "行境非言所及非解所到。亦非囑累所能相授矣。",
    "X30n0602_006:0346c21": "學者當進乎此。闍那笈多後翻此經。移囑累置卷",
    "X30n0602_006:0346c22": "末。失華嚴之旨矣。△二釋文六。初世尊囑累。",
    "X30n0602_006:0346c23": "爾時釋迦牟尼佛(至)令一切眾生普得聞知。",
    "X30n0602_006:0346c24": "再三摩頂示諄勤也。首楞嚴等諸祕密教謂之佛",
    "X30n0602_006:0347a01": "頂。表無上法。諸佛授記付囑皆摩其頂。表授無上",
    "X30n0602_006:0347a02": "法也。無量菩薩。即從地涌出者。△二示流通行。",
    "X30n0602_006:0347a03": "所以者何(至)示教利喜。",
    "X30n0602_006:0347a04": "所以令其廣宣此法者。使學如來三行與諸眾生",
    "X30n0602_006:0347a05": "施大法利也。一大慈悲行平等滋濟。二無慳吝行",
    "X30n0602_006:0347a06": "竭內外財。三無所畏行不憚煩難。如是乃能與諸",
    "X30n0602_006:0347a07": "眾生三種智慧。佛智離二乘見。如來智離菩薩見。",
    "X30n0602_006:0347a08": "自然智離諸證取。不由他悟。通唯一乘實智也。但",
    "X30n0602_006:0347a09": "隨德用異稱耳。信如來智慧。謂能信種智趣向一",
    "X30n0602_006:0347a10": "乘者。當為說是經。令得佛慧而不滯二乘也。餘深",
    "X30n0602_006:0347a11": "妙法指權漸教也。亦曰深妙者。是法皆為一佛乘",
    "X30n0602_006:0347a12": "故。△三結勸成行。",
    "X30n0602_006:0347a13": "汝等若能如是。則為已報諸佛之恩。",
    "X30n0602_006:0347a14": "乃所謂將此深心奉塵剎也。△四時眾稟命。",
    "X30n0602_006:0347a15": "時諸菩薩摩訶薩(至)願不有慮。",
    "X30n0602_006:0347a16": "佛三囑以示勤。眾三反以示敬。△五遣化留塔。",
    "X30n0602_006:0347a17": "爾時釋迦牟尼佛(至)多寶佛塔還可如故。",
    "X30n0602_006:0347a18": "令分身各還者。示法得其傳化身遂隱。留寶塔如",
    "X30n0602_006:0347a19": "故者。以後說未周。尚須圓證。△六眾得法喜。",
    "X30n0602_006:0347a20": "說是語時(至)聞佛所說皆大歡喜。",
    "X30n0602_006:0347a21": "一喜遣化達隱顯之道。二喜留塔得復聞之法。",
    "X30n0602_006:0347a23": "妙法蓮華經解卷第六之二",
    "X30n0602_006:0347b01": "妙法蓮華經解卷第六之三",
    "X30n0602_006:0347b02": "溫陵開元蓮寺比丘　戒環　解",
    "X30n0602_006:0347b03": "妙法蓮華經藥王菩薩本事品第二十三",
    "X30n0602_006:0347b04": "△三苦行流通二。初標敘。",
    "X30n0602_006:0347b05": "藥王昔為喜見菩薩。精苦為法燒身然臂。其於釋",
    "X30n0602_006:0347b06": "迦法中受持是經。一切天人無如之者。今示其本",
    "X30n0602_006:0347b07": "因。使人跂慕共尊此道。故名藥王本事。而為苦行",
    "X30n0602_006:0347b08": "流通。即宿王請問難行苦行是也。竊觀此經以智",
    "X30n0602_006:0347b09": "立體以行成德。前之智境所以遣情顯解。後之行",
    "X30n0602_006:0347b10": "境欲其解終趍行。如藥王之燒身。妙音之隨應。觀",
    "X30n0602_006:0347b11": "音之普門。妙嚴之轉邪。普賢之勸發。皆示實相行",
    "X30n0602_006:0347b12": "境。使人忘情絕解隨行悟入。故說是藥王品時。八",
    "X30n0602_006:0347b13": "萬菩薩得解一切語言。則以苦行成圓通之德也。",
    "X30n0602_006:0347b14": "說妙音品時。華德菩薩得法華三昧。則以妙行成",
    "X30n0602_006:0347b15": "實相之德也。說普門品時。八萬之眾發無等等心。",
    "X30n0602_006:0347b16": "則以圓行成最上之德也。及說陀羅尼品。則六萬",
    "X30n0602_006:0347b17": "八千人得無生法忍。說莊嚴王品。則八萬四千人",
    "X30n0602_006:0347b18": "得法眼淨。此又以神力正力助成德行。乃至說勸",
    "X30n0602_006:0347b19": "發品時。沙數菩薩得旋陀羅尼。塵數菩薩具普賢",
    "X30n0602_006:0347b20": "道。則以常行成不德之德也。夫能底此則法華妙",
    "X30n0602_006:0347b21": "行至矣盡矣。故終會焉。然始於苦行終於常行者。",
    "X30n0602_006:0347b22": "將欲以行成德非精心苦志無以深造。故必精苦",
    "X30n0602_006:0347b23": "而後造妙。造妙而後能圓。能圓而後真契普賢常",
    "X30n0602_006:0347b24": "行。亦教之序也。△二釋文十二。初宿王發問。",
    "X30n0602_006:0347c01": "爾時宿王華菩薩(至)及此聲聞眾聞皆歡喜。",
    "X30n0602_006:0347c02": "此品因宿王華發起者。為明宿世弘經自在之因。",
    "X30n0602_006:0347c03": "△二佛示往因三。初所師之佛。",
    "X30n0602_006:0347c04": "爾時佛告宿王華菩薩(至)七十二恒河沙大聲聞眾。",
    "X30n0602_006:0347c05": "智慧真光幽明並燭不為物累。故號日月淨明德。",
    "X30n0602_006:0347c06": "眷屬法侶三乘體具。",
    "X30n0602_006:0347c07": "佛壽四萬二千劫(至)以為供養。",
    "X30n0602_006:0347c08": "女有五障及四趣皆難報。樹去臺一箭道。言其蔭",
    "X30n0602_006:0347c09": "廣也。",
    "X30n0602_006:0347c10": "爾時彼佛為一切眾生(至)說法華經。",
    "X30n0602_006:0347c11": "藥王尊經自此始。△二因經得道。",
    "X30n0602_006:0347c12": "是一切眾生喜見菩薩(至)得現一切色身三昧。",
    "X30n0602_006:0347c13": "精進一心滿萬二千歲。而後得現一切色身者。一",
    "X30n0602_006:0347c14": "切色身不離根塵中現。所言滿萬二千歲。即依根",
    "X30n0602_006:0347c15": "塵十二處圓融互照。至於功行滿足之時也。圓融",
    "X30n0602_006:0347c16": "互照得其實相。則知根根塵塵一切色法咸一實",
    "X30n0602_006:0347c17": "相所現。由是以一實相融一切根塵。於一根塵現",
    "X30n0602_006:0347c18": "一切色法。交徹融攝重重無盡。是名滿萬二千歲。",
    "X30n0602_006:0347c19": "得現一切色身三昧。此即深證實相行境也。華嚴",
    "X30n0602_006:0347c20": "多舉過量劫數直明。以無限智悲修如是行。曾無",
    "X30n0602_006:0347c21": "限量之心。此經過量之數。凡皆如之。△三苦行遵",
    "X30n0602_006:0347c22": "奉三。初神力供養。",
    "X30n0602_006:0347c23": "得此三昧己心大歡喜(至)以供養佛。",
    "X30n0602_006:0347c24": "此三昧香非人間比。所以六銖價直娑婆也。二十",
    "X30n0602_006:0348a01": "四銖為一兩。六銖言少分耳。△二然身供養。",
    "X30n0602_006:0348a02": "作是供養已從三昧起(至)作是語已而各默然。",
    "X30n0602_006:0348a03": "神力所化不過外財。財不及法。故復然身作法供",
    "X30n0602_006:0348a04": "養。薰陸乳香也。兜樓婆草香。畢力迦丁香。膠香松",
    "X30n0602_006:0348a05": "香也。即服諸香。又飲華油滿千二百歲。表以妙德",
    "X30n0602_006:0348a06": "妙行淨治根塵也。香油外塗。表內外俱淨也。寶衣",
    "X30n0602_006:0348a07": "纏身灌諸香油。以神力然身光明徧照等。表被忍",
    "X30n0602_006:0348a08": "辱衣資妙行力。以智慧火爍滅幻緣。顯發真光照",
    "X30n0602_006:0348a09": "明法界。此皆顯示法力行境。所以諸佛讚言。是真",
    "X30n0602_006:0348a10": "精進真法供養也。彼華香繒幡之勝特外物耳。國",
    "X30n0602_006:0348a11": "城妻子之重特愛緣耳。非法供養故皆不及。夫為",
    "X30n0602_006:0348a12": "法不顧其身。非特佛氏也。至人得道皆能外形骸",
    "X30n0602_006:0348a13": "忘死生。或喪之若遺土。或喜之如決疣。若楊雄不",
    "X30n0602_006:0348a14": "羨久生。孔聖甘於夕死。凡以達本知當恃有不亡",
    "X30n0602_006:0348a15": "者存。而蘄脫乎塵垢患累故也。而大聖又能固之",
    "X30n0602_006:0348a16": "以悲願濟之以神力。故燒身然臂曾無憂吝。世俗",
    "X30n0602_006:0348a17": "或駭其所為在。至人觀之。與遺土決疣一而已。亦",
    "X30n0602_006:0348a18": "以妙覺圓照離於身見得蘊空故。乃能如是。若識",
    "X30n0602_006:0348a19": "見未亡諸蘊違礙。不達法行空慕其迹。是徒增業",
    "X30n0602_006:0348a20": "苦為妄作之凶矣。十住斷結經云。過去有女名提",
    "X30n0602_006:0348a21": "謂。孤寡多難。或告之曰。今身之厄由前世之罪。欲",
    "X30n0602_006:0348a22": "滅前罪莫若捨身。有道人辨才曰。先身罪業隨逐",
    "X30n0602_006:0348a23": "精神不與身合。徒自燒身。何於苦惱欲求善報。故",
    "X30n0602_006:0348a24": "律制燒身然指悉皆得罪。而大乘或聽許者。以大",
    "X30n0602_006:0348b01": "乘之人法行備故。非妄作故。",
    "X30n0602_006:0348b02": "其身火然千二百歲。過是以後其身乃盡。",
    "X30n0602_006:0348b03": "直使六根六塵一切洞徹。故千二百歲其身乃盡。",
    "X30n0602_006:0348b04": "△三後身供養四。初生處。",
    "X30n0602_006:0348b05": "一切眾生喜見菩薩(至)忽然化生。",
    "X30n0602_006:0348b06": "三昧功成不為身累。生死去來猶如夜旦。",
    "X30n0602_006:0348b07": "即為其父而說偈言。",
    "X30n0602_006:0348b08": "大王今當知(至)為求無上慧。",
    "X30n0602_006:0348b09": "敘前緣也。",
    "X30n0602_006:0348b10": "說是偈已(至)我今當還供養此佛。",
    "X30n0602_006:0348b11": "先供佛已謂然身之後也。於然身之後得陀羅尼",
    "X30n0602_006:0348b12": "及聞萬億偈。乃依法性身而得。依法性土而聞也。",
    "X30n0602_006:0348b13": "由依性土而聞故。有八百萬億等偈。葢亦稱性而",
    "X30n0602_006:0348b14": "說也。初聞經之後得現身三昧者。由證得法身故。",
    "X30n0602_006:0348b15": "應物現形無非妙體也。然身之後得語言總持者。",
    "X30n0602_006:0348b16": "由離諸相見故。圓通眾音無非真說也。體無非妙",
    "X30n0602_006:0348b17": "則森羅萬象皆一切色身。說無非真則雀噪鵶鳴",
    "X30n0602_006:0348b18": "皆語言三昧。非深證行境超情離見者。何以與此。",
    "X30n0602_006:0348b19": "甄迦羅等即俱舍論六十大數中。第十六十八二",
    "X30n0602_006:0348b20": "十之數。△二再覲。",
    "X30n0602_006:0348b21": "白已即坐七寶之臺(至)合十指爪以偈讚佛。",
    "X30n0602_006:0348b22": "容顏甚奇妙。光明照十方。我適曾供養。今復還親覲。",
    "X30n0602_006:0348b23": "敘往昔然身之緣也。",
    "X30n0602_006:0348b24": "爾時一切眾生喜見菩薩(至)世尊猶故在世。",
    "X30n0602_006:0348c01": "師資道合知其將化。故發此問。",
    "X30n0602_006:0348c02": "爾時日月淨明德佛告一切眾生喜見菩薩(至)於夜",
    "X30n0602_006:0348c03": "後分入於涅槃。",
    "X30n0602_006:0348c04": "佛法通指三乘菩提法。別指大乘菩薩弟子言法",
    "X30n0602_006:0348c05": "眾。三千寶界言化境。寶樹給侍言所御。勑以舍利",
    "X30n0602_006:0348c06": "起塔者。戒定餘勳欲霑無際故也。若干者。不定之",
    "X30n0602_006:0348c07": "數。意任其緣力耳。△三供涅槃。",
    "X30n0602_006:0348c08": "爾時一切眾生喜見菩薩(至)垂諸幡葢懸眾寶鈴。",
    "X30n0602_006:0348c09": "現滅不滅聖意所知。而悲感戀慕者。示與眾生同",
    "X30n0602_006:0348c10": "一悲仰耳。須彌四海剡部居南。言海此岸。即南岸",
    "X30n0602_006:0348c11": "出美栴檀。積之為[卄/積]以奉闍維。示誠敬也。佛說火",
    "X30n0602_006:0348c12": "化之法。在己則顯三昧之力播熏練之功。故化火",
    "X30n0602_006:0348c13": "自焚舍利迸透。在人則掩臭腐之穢免螻蟻之食。",
    "X30n0602_006:0348c14": "使其魄不滯其神清升。而此方以臥淤膿於荒郊。",
    "X30n0602_006:0348c15": "埋腐骸於朽壞為是。且以火化為不忍。方其穴地",
    "X30n0602_006:0348c16": "負土全體而坑之。為可忍耶。二皆出於不得已耳。",
    "X30n0602_006:0348c17": "達者觀之。一等歸盡則臥淤埋腐。不若火化之愈",
    "X30n0602_006:0348c18": "矣自道觀之。沈之可也露之可也。衣薪而棄諸溝",
    "X30n0602_006:0348c19": "中。袞文而納諸石擲無不可者。奚足為焚瘞之競。",
    "X30n0602_006:0348c20": "△四供舍利。",
    "X30n0602_006:0348c21": "爾時一切眾生喜見菩薩(至)一切色身三昧。",
    "X30n0602_006:0348c22": "昔之然身為離相見。今復然臂為除法執。故令小",
    "X30n0602_006:0348c23": "乘離諸見執發正道心。根境圓融故。皆得住現身",
    "X30n0602_006:0348c24": "三昧也。昔之求佛滿萬二千歲。今之然臂復七倍",
    "X30n0602_006:0349a01": "其久者。言益以無限智悲行菩薩大行。如其智悲",
    "X30n0602_006:0349a02": "有限。何足以化無數無量之人。",
    "X30n0602_006:0349a03": "爾時諸菩薩(至)而今燒臂身不具足。",
    "X30n0602_006:0349a04": "愛見未忘故哀其不足。此初心菩薩而已。",
    "X30n0602_006:0349a05": "於時一切眾生喜見菩薩(至)福德智慧淳厚所致。",
    "X30n0602_006:0349a06": "臂之於手為辟。能役眾指而我無所役。則兩臂表",
    "X30n0602_006:0349a07": "我執法執根本也。我執能生煩惱續諸生死。法執",
    "X30n0602_006:0349a08": "能生所知礙正知見。捨一存一則為二乘。故捨兩",
    "X30n0602_006:0349a09": "臂必當得佛。還復如故者。若果得佛即無所捨矣。",
    "X30n0602_006:0349a10": "此非淺薄所能。故稱淳厚。",
    "X30n0602_006:0349a11": "當爾之時(至)一切人天得未曾有。",
    "X30n0602_006:0349a12": "以非常之事感非常之瑞。人天因是得大法利也。",
    "X30n0602_006:0349a13": "上皆敘往因。△三結指今緣。",
    "X30n0602_006:0349a14": "佛告宿王華菩薩(至)無量百千萬億那由他數。",
    "X30n0602_006:0349a15": "此結答若干難行苦行之問。△四勸睎法行。",
    "X30n0602_006:0349a16": "宿王華若有發心(至)而供養者。",
    "X30n0602_006:0349a17": "手足之指譬微細執著。能障菩提故。欲得菩提者。",
    "X30n0602_006:0349a18": "雖未能頓捨。且欲微而損之。亦勝有為之福。故曰",
    "X30n0602_006:0349a19": "能然一指勝諸供養。夫聖人言行動必有法。非徒",
    "X30n0602_006:0349a20": "教末代然手足以求福也。苟不明此。殘形焚穢竟",
    "X30n0602_006:0349a21": "何益耶。故藥王將欲然身。且以法行淨治根塵。使",
    "X30n0602_006:0349a22": "功行滿足。然後以神通力化火自焚。其光能照河",
    "X30n0602_006:0349a23": "沙佛界。後人欲晞其迹。如斯可矣。△五廣令尊奉。",
    "X30n0602_006:0349a24": "若復有人(至)其福最多。",
    "X30n0602_006:0349b01": "七寶供養其福有限。一偈超悟非限量福。△六廣",
    "X30n0602_006:0349b02": "顯勝德十。初深大。",
    "X30n0602_006:0349b03": "宿王華譬如一切川流江河(至)最為深大。",
    "X30n0602_006:0349b04": "川流江河已異於溝港。而海為深大。如來所說已",
    "X30n0602_006:0349b05": "異於小乘。而此為第一。△二最上。",
    "X30n0602_006:0349b06": "又如土山黑山(至)於諸經中最為其上。",
    "X30n0602_006:0349b07": "環須彌之外有土山黑山。而堅大不及鐵圍。大海",
    "X30n0602_006:0349b08": "之內有十寶山。而貴高不及須彌。土山黑山譬人",
    "X30n0602_006:0349b09": "乘天乘之經。鐵山寶山譬二乘菩薩乘之經。須彌",
    "X30n0602_006:0349b10": "則譬一乘之經。故曰最上。△三照明。",
    "X30n0602_006:0349b11": "又如眾星之中(至)最為照明。",
    "X30n0602_006:0349b12": "諸經設法為破昏冥。然微茫漸顯如星之照。此經",
    "X30n0602_006:0349b13": "頓悟陰翳俱盡。圓融廓徹如月之明。△四除暗。",
    "X30n0602_006:0349b14": "又如日天子能除諸暗(至)能破一切不善之闇。",
    "X30n0602_006:0349b15": "日光出時不與冥合。人得正智諸闇自除。△五最",
    "X30n0602_006:0349b16": "尊。",
    "X30n0602_006:0349b17": "又如諸小王中(至)於諸經中最為其尊。",
    "X30n0602_006:0349b18": "前言最上明部分。此言最尊明威德。△六統攝。",
    "X30n0602_006:0349b19": "又如帝釋(至)諸經中王。",
    "X30n0602_006:0349b20": "三乘之教隨機稱尊不能相攝。此經會三歸一為",
    "X30n0602_006:0349b21": "諸經之正統。△七作怙。",
    "X30n0602_006:0349b22": "又如大梵天王(至)及發菩薩心者之父。",
    "X30n0602_006:0349b23": "大梵即娑婆界主。父言為之依怙。△八乘勝。",
    "X30n0602_006:0349b24": "又如一切凡夫人中(至)亦為第一。",
    "X30n0602_006:0349c01": "四果未離凡位而支佛為第一。以根利故。眾生未",
    "X30n0602_006:0349c02": "離凡夫而因經為第一。以乘勝故。△九增進。",
    "X30n0602_006:0349c03": "一切聲聞辟支佛中(至)最為第一。",
    "X30n0602_006:0349c04": "前於凡夫推第一。此於三乘推第一。後於佛位推",
    "X30n0602_006:0349c05": "第一。乃增進顯勝也。△十圓顯。",
    "X30n0602_006:0349c06": "如佛為諸法王。此經亦復如是。諸經中王。",
    "X30n0602_006:0349c07": "總而舉之。以圓顯勝德也。然顯經勝德只此可盡。",
    "X30n0602_006:0349c08": "而必引諸義者。明妙法隨機在處皆勝故也。△七",
    "X30n0602_006:0349c09": "廣顯勝功三。初總標。",
    "X30n0602_006:0349c10": "宿王華此經能救(至)充滿其願。",
    "X30n0602_006:0349c11": "△二喻明。",
    "X30n0602_006:0349c12": "如清涼池(至)如炬除暗。",
    "X30n0602_006:0349c13": "燈能發明未能除暗。△三合顯。",
    "X30n0602_006:0349c14": "此法華經亦復如是(至)能解一切生死之縛。",
    "X30n0602_006:0349c15": "眾生眾苦病痛縛著。皆因迷妄。能開佛知見則一",
    "X30n0602_006:0349c16": "切皆離。△八廣顯勝益五。初書持益。",
    "X30n0602_006:0349c17": "若人得聞此法華經(至)籌量多少不得其邊。",
    "X30n0602_006:0349c18": "△二供養益。",
    "X30n0602_006:0349c19": "若書是經卷(至)所得功德亦復無量。",
    "X30n0602_006:0349c20": "薝蔔已下皆華名。以此熏作香油。△三聞品益。",
    "X30n0602_006:0349c21": "宿王華若有人聞(至)盡是女身後不復受。",
    "X30n0602_006:0349c22": "為正因故功德無邊。女人能持可盡障漏。△四勤",
    "X30n0602_006:0349c23": "修益。",
    "X30n0602_006:0349c24": "若如來滅後後五百歲中(至)諸垢所惱。",
    "X30n0602_006:0350a01": "大集經云。佛滅後初五百歲解脫堅固。第二五百",
    "X30n0602_006:0350a02": "歲禪定堅固。第三多聞堅固。第四福德堅固。第五",
    "X30n0602_006:0350a03": "鬬諍堅固。即後五百歲也。鬬諍堅固則善根難得。",
    "X30n0602_006:0350a04": "故雖女人可致勝福。此就劣顯勝意兼男也。貪瞋",
    "X30n0602_006:0350a05": "癡為根本煩惱。憍嫉等垢為隨煩惱。既生安養。所",
    "X30n0602_006:0350a06": "依者淨業。所會者善人。故無垢惱也。",
    "X30n0602_006:0350a07": "得菩薩神通無生法忍(至)千佛共說不能令盡。",
    "X30n0602_006:0350a08": "心法俱寂而能照用。名菩薩神通無生法忍。心寂",
    "X30n0602_006:0350a09": "根淨故能見多佛。華嚴十地菩薩功圓智滿心境",
    "X30n0602_006:0350a10": "交徹。能見多百佛至多百千億那由他佛。其意同",
    "X30n0602_006:0350a11": "此。非有為福故不能焚漂。稱實相德故說不能盡。",
    "X30n0602_006:0350a12": "汝今已能破諸魔賊壞生死軍。諸餘怨敵皆悉摧滅。",
    "X30n0602_006:0350a13": "讚其所得法忍妙力也。諸魔賊即五陰煩惱等。生",
    "X30n0602_006:0350a14": "死軍即無明六識等。賊言侵害。軍言攻擊。餘怨即",
    "X30n0602_006:0350a15": "隨情對境之惑業。以得是忍故皆悉摧滅。",
    "X30n0602_006:0350a16": "善男子百千諸佛(至)無有與汝等者。",
    "X30n0602_006:0350a17": "上皆諸佛遙讚之言。",
    "X30n0602_006:0350a18": "宿王華。此菩薩成就如是功德智慧之力。",
    "X30n0602_006:0350a19": "結勤修益也。△五隨喜益。",
    "X30n0602_006:0350a20": "若有人聞(至)所得功德如上所說。",
    "X30n0602_006:0350a21": "一稱經名則蓮華出口。一能隨喜則法香在身。善",
    "X30n0602_006:0350a22": "種不亡功成自著。如上者指隨喜品。△九結顯流",
    "X30n0602_006:0350a23": "布。",
    "X30n0602_006:0350a24": "是故宿王華(至)病即消滅不老不死。",
    "X30n0602_006:0350b01": "真知見力却癡愛病。是為良藥也。癡愛病除則生",
    "X30n0602_006:0350b02": "死緣斷頓證真常。何復老死。如般若智照能空五",
    "X30n0602_006:0350b03": "蘊度苦厄無老死。是也。△十令敬持人。",
    "X30n0602_006:0350b04": "宿王華汝若見有(至)應當如是生恭敬心。",
    "X30n0602_006:0350b05": "散華作念等。令生心如佛想也。取草者。佛成道時",
    "X30n0602_006:0350b06": "取吉祥草為座。△十一聞品成行。",
    "X30n0602_006:0350b07": "說是藥王菩薩本事品持(至)語言陀羅尼。",
    "X30n0602_006:0350b08": "喜見聞經即得現身三昧。及然身之後即得語言",
    "X30n0602_006:0350b09": "總持。為證得法身離諸相見。而洞契妙圓故也。及",
    "X30n0602_006:0350b10": "其然臂則聲聞得住現身三昧。今說本事則菩薩",
    "X30n0602_006:0350b11": "得解語言總持者。葢由悟其然身然臂之事。亦能",
    "X30n0602_006:0350b12": "離諸見執洞契妙圓。此所謂以苦行成圓通之德",
    "X30n0602_006:0350b13": "也。然皆得三昧又得總持者。現身三昧隨類分形。",
    "X30n0602_006:0350b14": "語言總持隨類說法。二者葢常相需而皆由妙法",
    "X30n0602_006:0350b15": "所證。故說妙音品時。諸菩薩眾亦得是三昧及陀",
    "X30n0602_006:0350b16": "羅尼。△十二多寶結讚。",
    "X30n0602_006:0350b17": "多寶如來於寶塔中(至)利益無量一切眾生。",
    "X30n0602_006:0350b18": "非宿曾成就聞持自在之德。不能發起是利。",
    "X30n0602_006:0350b20": "妙法蓮華經解卷第六之三"
}