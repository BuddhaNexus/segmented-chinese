{
    "T50n2060_008:0483b02": "4續高僧傳卷第八",
    "T50n2060_008:0483b04": "大唐西明寺沙門釋道宣撰",
    "T50n2060_008:0483b05": "義解篇四　正紀十四　附見二",
    "T50n2060_008:0483b06": "齊鄴東大覺寺釋僧範傳一",
    "T50n2060_008:0483b07": "齊鄴中釋曇遵傳二",
    "T50n2060_008:0483b08": "齊鄴下總持寺釋慧順傳三",
    "T50n2060_008:0483b09": "齊鄴西寶山寺釋道憑傳四",
    "T50n2060_008:0483b10": "齊并州僧統釋靈詢傳五",
    "T50n2060_008:0483b11": "齊大統合水寺釋法上傳六法存",
    "T50n2060_008:0483b12": "齊鄴下定國寺釋道慎傳七",
    "T50n2060_008:0483b13": "周蒲州仁壽寺釋僧妙傳八",
    "T50n2060_008:0483b14": "周長安崇華寺釋慧善傳九",
    "T50n2060_008:0483b15": "周潼州光興寺釋寶彖傳十",
    "T50n2060_008:0483b16": "齊洺州沙門釋曇衍傳十一",
    "T50n2060_008:0483b17": "陳楊都莊嚴寺釋慧榮傳十二",
    "T50n2060_008:0483b18": "隋京師延興寺釋曇延傳十三",
    "T50n2060_008:0483b19": "隋京師淨影寺釋慧遠傳十四僧猛",
    "T50n2060_008:0483b20": "釋僧範。姓李氏。平鄉人也。幼遊學群書。年",
    "T50n2060_008:0483b21": "二十三備通流略。至於七曜九章天竺呪",
    "T50n2060_008:0483b22": "術。諮無再悟。徒侶方千指掌解頤誇矜",
    "T50n2060_008:0483b23": "折角。時人語曰。相州李洪範。解徹深義。鄴",
    "T50n2060_008:0483b24": "下張賓生領悟無遺。斯言誠有旨矣。兼以年",
    "T50n2060_008:0483b25": "華色美都無伉儷之心。思附法門燒指而",
    "T50n2060_008:0483b26": "修供養。年二十九栖遲下邑聞講涅槃。輒",
    "T50n2060_008:0483b27": "試一聽開悟神府。理思兼通。乃知佛經之祕",
    "T50n2060_008:0483b28": "極也。遂投鄴城僧始而出家焉。初學涅槃",
    "T50n2060_008:0483b29": "經頓盡其致。又栖心林慮靜其浮情。復向",
    "T50n2060_008:0483c01": "洛下從獻公聽法華華嚴。宗匠前修是非",
    "T50n2060_008:0483c02": "衢術。後徙轍光師而受道焉。耽味虛宗歲",
    "T50n2060_008:0483c03": "紀遷貿。既窮筌相學志無雜。乃出遊開",
    "T50n2060_008:0483c04": "化利安齊魏。每法筵一舉聽眾千餘。逮旋",
    "T50n2060_008:0483c05": "趾鄴都可謂當時明匠。遂使崔覲注易諮",
    "T50n2060_008:0483c06": "之取長。宋景造曆求而捨短。大儒徐遵",
    "T50n2060_008:0483c07": "明李寶頂等。一對信於言前。授以菩薩戒",
    "T50n2060_008:0483c08": "法。五眾歸之如市。講華嚴十地地持維摩",
    "T50n2060_008:0483c09": "勝鬘各有疏記。復變疏引經製成為論。故",
    "T50n2060_008:0483c10": "涅槃大品等並稱論焉。地持一部獨名述",
    "T50n2060_008:0483c11": "也。然屬詞繁壯不偶世情。亦是一家之作。",
    "T50n2060_008:0483c12": "故可觀採。而言行相輔祥徵屢降。嘗有膠州",
    "T50n2060_008:0483c13": "刺史杜弼。於鄴顯義寺請範冬講。至華嚴",
    "T50n2060_008:0483c14": "六地忽有一雁飛下。從浮圖東順行入堂。",
    "T50n2060_008:0483c15": "正對高座伏地聽法。講散徐出還順塔西",
    "T50n2060_008:0483c16": "爾乃翔遊。又於此寺夏講。雀來在座西南",
    "T50n2060_008:0483c17": "伏聽終於九旬。又曾處濟州。亦有一鴞飛",
    "T50n2060_008:0483c18": "來入聽訖講便去。斯諸祥感眾矣。自非道",
    "T50n2060_008:0483c19": "洽冥符。何能致此。嘗講花嚴。輒有一僧",
    "T50n2060_008:0483c20": "加毀云。是乃伽斗。竟何所解。當夜有神加",
    "T50n2060_008:0483c21": "打。死而復蘇。其見聞者皆深敬異。嘗宿他",
    "T50n2060_008:0483c22": "寺意欲聞戒。有僧昇座將欲竪義。乃曰。",
    "T50n2060_008:0483c23": "竪論法相深會聖言。何勞布薩。僧常聞耳。",
    "T50n2060_008:0483c24": "忽見一神形高丈餘貌甚雄峻。來到座前",
    "T50n2060_008:0483c25": "問竪義者。今是何日。答曰。是布薩日。神即",
    "T50n2060_008:0483c26": "以手搨之曳于座下。委頓垂死。次問上",
    "T50n2060_008:0483c27": "座。搨曳同前。由是自勵。至終僧事私緣竟",
    "T50n2060_008:0483c28": "無說欲。乃至疾重舁而就僧。將終之日",
    "T50n2060_008:0483c29": "延像入房。下床跪地惟悔宿觸而已。時",
    "T50n2060_008:0484a01": "當正午遺誡而卒於鄴東大覺寺。時春秋八",
    "T50n2060_008:0484a02": "十。即天保六年三月二日也。初範背儒入釋",
    "T50n2060_008:0484a03": "崇信日增。寂想空門不緣世務。口無流略",
    "T50n2060_008:0484a04": "之語。身絕非法之遊。隨得財賄即施門人。",
    "T50n2060_008:0484a05": "衣食有無未曾宣述。安忍善惡喜怒不形。",
    "T50n2060_008:0484a06": "洗穢奉禁終始如一。而留意華嚴。為來報",
    "T50n2060_008:0484a07": "之業。夜禮千佛為一世常資。末歲年事既",
    "T50n2060_008:0484a08": "隆。身力不濟。猶依六時叩頭枕上。自有英",
    "T50n2060_008:0484a09": "悟之量。罕能繼者。而感通靈異。則事全難",
    "T50n2060_008:0484a10": "准云。",
    "T50n2060_008:0484a11": "釋曇遵。姓程氏。河北人。少厭世網投法出",
    "T50n2060_008:0484a12": "家。而容色盛美堂堂然也。恐染淨戒還返",
    "T50n2060_008:0484a13": "俗焉。資學既明允當時寄。有魏擢為員外",
    "T50n2060_008:0484a14": "郎。二十有三情背朝官。復請光公以為師",
    "T50n2060_008:0484a15": "保。光以舊事捨而不度。遵跪啟曰。今沒命",
    "T50n2060_008:0484a16": "歸依遠崇至道。如不允副必從邪見壞及",
    "T50n2060_008:0484a17": "三寶。光審其情至。即度而授戒。因從稟學。",
    "T50n2060_008:0484a18": "功踰一紀。大乘頓教法界心原。並披析義",
    "T50n2060_008:0484a19": "理挺超時匠。手無異筆而變他成己。故",
    "T50n2060_008:0484a20": "談述有續。而章疏闕焉。初出化行洛下。流",
    "T50n2060_008:0484a21": "演齊楚晉魏乃至燕趙。通傳道務攝治相",
    "T50n2060_008:0484a22": "襲。丞相淮陰王肱深器之。德動貴重傾心",
    "T50n2060_008:0484a23": "奉禮。年餘七十。舉為國都。尋轉為統。後少",
    "T50n2060_008:0484a24": "覺有疾。便坐誦維摩勝鬘。卷了命終卒於",
    "T50n2060_008:0484a25": "鄴下。時年八十有五。承化門人罕繼其後。",
    "T50n2060_008:0484a26": "初遵賦志清高無為立性。褰帷開戶標樹方",
    "T50n2060_008:0484a27": "遠。形無妄涉口不俗談。動靜自嚴不假方",
    "T50n2060_008:0484a28": "便。而敬愛宗師罕階儔緒。光師終日。遵",
    "T50n2060_008:0484a29": "在齊州。初聞哀問不覺從床而墜。口中流",
    "T50n2060_008:0484b01": "血。其誠孝動人如此之類也。多遊念慧有",
    "T50n2060_008:0484b02": "得機緣。溫講而終業矣。",
    "T50n2060_008:0484b03": "釋慧順。姓崔。齊人侍中崔光之弟也。少愛",
    "T50n2060_008:0484b04": "儒宗統知雅趣。長厭塵網為居士焉。初",
    "T50n2060_008:0484b05": "聽涅槃略無遺義。因講而睡聞有言曰。此",
    "T50n2060_008:0484b06": "解乃明猶未為極。心遂遲疑伺決其病。承",
    "T50n2060_008:0484b07": "都下有光律師者廣涉大乘文無不曉。因",
    "T50n2060_008:0484b08": "往洛陽。時年二十有五。即投光而出家焉。",
    "T50n2060_008:0484b09": "寓於門下。纂修地旨倦無終食。歲紀相尋。",
    "T50n2060_008:0484b10": "證教兩途。銳鏡於心內。三持三聚。影現於",
    "T50n2060_008:0484b11": "神外。博見融冶陶然有餘。講十地地持華嚴",
    "T50n2060_008:0484b12": "維摩。並立疏記。年將知命。欲以大法弘",
    "T50n2060_008:0484b13": "利本鄉。即傳歸戒情無不愜。隨有講會眾",
    "T50n2060_008:0484b14": "必千餘。精誠之響廣流東夏。故齊趙瀛冀有",
    "T50n2060_008:0484b15": "奉信者。咸稟其風焉。僕射祖孝徵。欽尚厥",
    "T50n2060_008:0484b16": "德奏為國都。年七十有二終於鄴下之總持",
    "T50n2060_008:0484b17": "寺。當終之日身心清卓。專念平等而為心",
    "T50n2060_008:0484b18": "印。然順族胄菁華言成世範。慧解騰譽事",
    "T50n2060_008:0484b19": "義深沈。而志存順法不局一方。衣略鮮",
    "T50n2060_008:0484b20": "華食無兼味。受施尋散情闕愛憎。形寄任",
    "T50n2060_008:0484b21": "緣未依夏臘。進止在益不顧己損。言行適",
    "T50n2060_008:0484b22": "時不與物諍。故傳者具書。不敢遺其事",
    "T50n2060_008:0484b23": "行矣。",
    "T50n2060_008:0484b24": "釋道憑。姓韓。平恩人。十二出家。投貴鄉邵",
    "T50n2060_008:0484b25": "寺。初誦維摩經。自惟歷覽日計四千四百言。",
    "T50n2060_008:0484b26": "一聞無忘乃通數部。後學涅槃略觀遠節。",
    "T50n2060_008:0484b27": "復尋成實。初聽半文便竪大義。聰明之譽",
    "T50n2060_008:0484b28": "無羨昔人。致使遐邇聞風咸思頂謁。七夏",
    "T50n2060_008:0484b29": "欲講涅槃。惟曰。文一釋異。情理難資。恐兼",
    "T50n2060_008:0484c01": "虛課謗法誠重。八夏既登遂行禪境。漳滏伊",
    "T50n2060_008:0484c02": "洛遍討嘉猷。後於少林寺攝心夏坐。問道",
    "T50n2060_008:0484c03": "之僧披榛而至。聞光師弘揚戒本。因往聽",
    "T50n2060_008:0484c04": "之。涉悟大乘深副情願。經停十載。聲聞漸",
    "T50n2060_008:0484c05": "高。乃辭光通法弘化。趙魏傳燈之美。罕有",
    "T50n2060_008:0484c06": "斯焉。講地論涅槃花嚴四分。皆覽卷便講。",
    "T50n2060_008:0484c07": "目不尋文章疏本無。手不舉筆而開塞任",
    "T50n2060_008:0484c08": "情。吐納清爽。洞會筌旨。有若證焉。故京",
    "T50n2060_008:0484c09": "師語曰。憑師法相上公。文句一代希寶。斯言",
    "T50n2060_008:0484c10": "信矣。時人以其口辯方於身子也。以齊",
    "T50n2060_008:0484c11": "天保十年三月七日。卒於鄴城西南寶山寺。",
    "T50n2060_008:0484c12": "春秋七十有二。將終之前。大鍾兩口小觸",
    "T50n2060_008:0484c13": "而破。康存之日願生安養。故使臨終光尋",
    "T50n2060_008:0484c14": "滿室。憑獨見之。異香充庭大眾同美。初憑",
    "T50n2060_008:0484c15": "之處道。弘護居心。經律遽講。福智雙習。骨",
    "T50n2060_008:0484c16": "族血親往來頓絕。勢貴豪家全無遊止。而乞",
    "T50n2060_008:0484c17": "食自資少所恒習。袒肩洗淨老而彌固。脛",
    "T50n2060_008:0484c18": "臂無服生死齊焉。兼以心緣口授杜於文相",
    "T50n2060_008:0484c19": "者古今絕矣。",
    "T50n2060_008:0484c20": "釋靈詢。姓傅氏。漁陽人也。少年入道。學成",
    "T50n2060_008:0484c21": "實論并涅槃經。窮其幽府。又於論中刪要",
    "T50n2060_008:0484c22": "兩卷注而釋之。盛行於世。後棄小道崇仰",
    "T50n2060_008:0484c23": "光公。曉夕研尋十有餘載。纖旨祕教備知通",
    "T50n2060_008:0484c24": "塞。雖博知群籍。而擅出維摩。兼有疏記。至",
    "T50n2060_008:0484c25": "遷京漳鄴。遊歷燕趙化霑四眾。邪正分焉。",
    "T50n2060_008:0484c26": "而書畫有工。頗愛篇什。文筆之華。時所推",
    "T50n2060_008:0484c27": "舉。美容貌。善風儀。詞辯雅淨。聽者無撓。初",
    "T50n2060_008:0484c28": "為國都。魏末為并州僧統。齊初卒於晉陽。",
    "T50n2060_008:0484c29": "時年六十九矣。",
    "T50n2060_008:0485a01": "釋法上。姓劉氏。朝歌人也。五歲入學。七日通",
    "T50n2060_008:0485a02": "章。六歲隨叔寺中觀戲。情無鼓舞。但禮佛",
    "T50n2060_008:0485a03": "讀經。而聲氣爽拔。眾人奔遶傾渴觀聽。年",
    "T50n2060_008:0485a04": "登八歲。略覽經誥薄盡其理。九歲得涅",
    "T50n2060_008:0485a05": "槃經披而誦之。即生厭世。至于十二投禪",
    "T50n2060_008:0485a06": "師道藥而出家焉。因遊相土尋還汲鄉。又",
    "T50n2060_008:0485a07": "往東都栖遑務道。神氣高爽照曉詞論。所",
    "T50n2060_008:0485a08": "在推之咸謂聖沙彌也。後潛林慮上胡山",
    "T50n2060_008:0485a09": "寺誦維摩法花。纔浹二旬兩部俱度。因",
    "T50n2060_008:0485a10": "誦求解。還入洛陽。博洞清玄名聞伊滏。",
    "T50n2060_008:0485a11": "年暨學歲創講法花。酬抗疑難無不嘆",
    "T50n2060_008:0485a12": "伏。善機問好徵覈。決通非據昌言勝負。",
    "T50n2060_008:0485a13": "而形色非美。故時人諺曰。黑沙彌若來。高座",
    "T50n2060_008:0485a14": "逢災也。後值時儉衣食俱乏。專意涅槃無",
    "T50n2060_008:0485a15": "心飢凍。故一粒之米加之以菜。一衣為",
    "T50n2060_008:0485a16": "服兼之以草。練形將盡而精神日進。乃投",
    "T50n2060_008:0485a17": "光師而受具焉。性戒夙成不勞師導。勤勤",
    "T50n2060_008:0485a18": "諦理無失寸陰。忽聞父病尋往覲之。既至",
    "T50n2060_008:0485a19": "即殂。一宿同止明旦赴洛。度母及姊將",
    "T50n2060_008:0485a20": "入鄴都。時屬大荒投寄無指。聽法心猛",
    "T50n2060_008:0485a21": "委而南旋。夏聽少林秋還漳岸。母子相見。",
    "T50n2060_008:0485a22": "不覺澘然。既慧業有聞眾皆陳請。乃講十",
    "T50n2060_008:0485a23": "地地持楞伽涅槃等部。輪次相續並著文疏。",
    "T50n2060_008:0485a24": "又偏洞算數明了機調。綱紀法化難繼其",
    "T50n2060_008:0485a25": "塵。故時人語曰。京師極望。道場法上。斯言允",
    "T50n2060_008:0485a26": "矣。年階四十遊化懷衛。為魏大將軍高澄",
    "T50n2060_008:0485a27": "奏入在鄴。微言一鼓眾侶雲屯。但上戒山",
    "T50n2060_008:0485a28": "峻峙慧海澄深。德可軌人。威能肅物。故魏",
    "T50n2060_008:0485a29": "齊二代歷為統師。昭玄一曹純掌僧錄。令",
    "T50n2060_008:0485b01": "史員置五十許人。所部僧尼二百餘萬。而上",
    "T50n2060_008:0485b02": "綱領將四十年。道俗歡愉朝庭胥悅。所以",
    "T50n2060_008:0485b03": "四方諸寺咸稟成風。崇護之基罕有繼",
    "T50n2060_008:0485b04": "釆。既道光遐燭。乃下詔為戒師。文宣常",
    "T50n2060_008:0485b05": "布髮於地令上踐焉。天保二年又下詔曰。",
    "T50n2060_008:0485b06": "仰惟慈明緝寧四海。欲報之德。正覺是憑。",
    "T50n2060_008:0485b07": "諸鷙鳥傷生之類。宜放于山林。即以此地",
    "T50n2060_008:0485b08": "為太皇太后經營寶塔。廢鷹師曹為報",
    "T50n2060_008:0485b09": "德寺。斯即碎蕩邪霧載清佛海。當時昌盛",
    "T50n2060_008:0485b10": "自古推焉。上總擔荷並得緝諧。內外闡揚",
    "T50n2060_008:0485b11": "皁白咸允。非斯柱石。孰此棟梁哉。且而景行",
    "T50n2060_008:0485b12": "既宣。逸嚮遐被。致有高句麗國大丞相王",
    "T50n2060_008:0485b13": "高德。乃深懷正法崇重大乘。欲播此釋風",
    "T50n2060_008:0485b14": "被于海曲。然莫測法教始末緣由西徂東",
    "T50n2060_008:0485b15": "壤年世帝代。故具錄事條。遣僧向鄴。啟",
    "T50n2060_008:0485b16": "所未聞事。敘略云。釋迦文佛入涅槃來。至",
    "T50n2060_008:0485b17": "今幾年。又於天竺幾年方到漢地。初到何",
    "T50n2060_008:0485b18": "帝年號是何。又齊陳佛法誰先傳告。從爾至",
    "T50n2060_008:0485b19": "今歷幾年帝。遠請具注。并問十地智論等",
    "T50n2060_008:0485b20": "人法所傳。上答略云。佛以姬周昭王二十四",
    "T50n2060_008:0485b21": "年甲寅歲生。十九出家。三十成道。當穆王",
    "T50n2060_008:0485b22": "二十四年癸未之歲。穆王聞西方有化人",
    "T50n2060_008:0485b23": "出。便即西入而竟不還。以此為驗。四十九",
    "T50n2060_008:0485b24": "年在世。滅度已來至今齊代武平七年丙申。",
    "T50n2060_008:0485b25": "凡經一千四百六十五年。後漢明帝永平十",
    "T50n2060_008:0485b26": "年。經法初來。魏晉相傳至今流布。上廣答",
    "T50n2060_008:0485b27": "緣緒。文極指訂。今略舉梗槩。以示所傳。末",
    "T50n2060_008:0485b28": "勅住相州定國寺。而容德顯著感供繁多。所",
    "T50n2060_008:0485b29": "得世利造一山寺。本名合水。即鄴之西山。",
    "T50n2060_008:0485c01": "今所謂修定寺是也。山之極頂造彌勒堂。眾",
    "T50n2060_008:0485c02": "所莊嚴備殫華麗。四事供養百五十僧。及",
    "T50n2060_008:0485c03": "齊破法湮。僧不及山寺。上私隱俗服習業",
    "T50n2060_008:0485c04": "如常。願若終後覲覩慈尊。如有殘年願見",
    "T50n2060_008:0485c05": "隆法。更一頂禮慈氏如來。而業行精專幽明",
    "T50n2060_008:0485c06": "感遂。屬隋運將動佛日潛離。深果宿心喜",
    "T50n2060_008:0485c07": "遍心府。羸瘦微篤。設輿坐之。袈裟覆頭。",
    "T50n2060_008:0485c08": "弟子扛舉往昇山寺。合掌三禮右遶三周。便",
    "T50n2060_008:0485c09": "還山舍誦維摩勝鬘。卷訖而卒於合水故",
    "T50n2060_008:0485c10": "房。春秋八十有六。即周大象二年七月十八",
    "T50n2060_008:0485c11": "日也。上形量過人苕然眾表。百千眾中孤",
    "T50n2060_008:0485c12": "起頸現。衣服率素納補為宗。五條祇支由",
    "T50n2060_008:0485c13": "來以布。法衣瓶盋以外更無餘財。生不",
    "T50n2060_008:0485c14": "履乘步以畢命。門人成匠。任情所學。不",
    "T50n2060_008:0485c15": "私己業。偏用訓人。言常含笑罪不加杖。",
    "T50n2060_008:0485c16": "自上未任已前儀服通混。一知綱統制樣",
    "T50n2060_008:0485c17": "別行。使夫道俗兩異。上有功焉。制寺立淨",
    "T50n2060_008:0485c18": "亦始於此。故釋門東敞。能扇清風。莫與先",
    "T50n2060_008:0485c19": "矣。初天保之中。國置十統。有司聞奏事須",
    "T50n2060_008:0485c20": "甄異。文宣乃手注狀云。上法師可為大統。",
    "T50n2060_008:0485c21": "餘為通統。故帝之待遇事之如佛。凡所吐",
    "T50n2060_008:0485c22": "言無不承用。又遵重戒禁。願常宣說盡報",
    "T50n2060_008:0485c23": "行之。每至布薩晨旦。致厚供設禮請僧。",
    "T50n2060_008:0485c24": "及年高聲變恐煩於眾。歲暮之夕猶遵此",
    "T50n2060_008:0485c25": "法。其奉信也如此。撰增一數法四十卷。並",
    "T50n2060_008:0485c26": "略諸經論所有名教。始從一法十百千萬",
    "T50n2060_008:0485c27": "有若數林。寔傳持之要術也。又著佛性論",
    "T50n2060_008:0485c28": "二卷大乘義章六卷。文理沖洽詳略有聞。又",
    "T50n2060_008:0485c29": "撰眾經錄一卷。包舉品類耳。並行於世。有",
    "T50n2060_008:0486a01": "弟子法存者。本是李老。監齊天保屏除歸",
    "T50n2060_008:0486a02": "于釋種。明解時事分略有據。上乃擢為合",
    "T50n2060_008:0486a03": "水寺都維那。當有齊之盛。每年三駕皆往山",
    "T50n2060_008:0486a04": "寺有所覲禮。六軍既至供出僧厨。存隨事",
    "T50n2060_008:0486a05": "指撝前後給濟三宮並足。後終於隋初。靈",
    "T50n2060_008:0486a06": "裕法師資學有承。為之本傳。",
    "T50n2060_008:0486a07": "釋道慎。姓史。高陽人。十四出家。誦聽依業。",
    "T50n2060_008:0486a08": "受具已後入洛從光師學於地論。後稟上",
    "T50n2060_008:0486a09": "統而志涅槃。性度夷簡風量陶然。綱網門",
    "T50n2060_008:0486a10": "徒維攝大法而為己任。每參說戒跪聽",
    "T50n2060_008:0486a11": "至訖。講悟昏情詞無繁長。智者恐其言",
    "T50n2060_008:0486a12": "少。愚者慮其不多。五眾愛重。故宣帝請為",
    "T50n2060_008:0486a13": "國都。綏撫遺法得無虧緒。禪匠僧達論士",
    "T50n2060_008:0486a14": "法靈。皆伏其辯對。至於滔滔風流大觀時",
    "T50n2060_008:0486a15": "俗。則慎過之遠矣。未乘車送帝。迴返本",
    "T50n2060_008:0486a16": "寺兩轅併折。不日而終於鄴城定國寺。春",
    "T50n2060_008:0486a17": "秋六十有五。",
    "T50n2060_008:0486a18": "釋僧妙。一名道妙。本住冀州。後居河東蒱",
    "T50n2060_008:0486a19": "坂禁行精苦。聰慧夙成。遍覽群籍尤通講",
    "T50n2060_008:0486a20": "論。而稟性謙退。喜慍不干其抱。故每講下",
    "T50n2060_008:0486a21": "座。必合掌懺悔云。佛意難知。豈凡夫所測。",
    "T50n2060_008:0486a22": "今所說者傳受先師。未敢專輒。乞大眾於",
    "T50n2060_008:0486a23": "斯法義若是若非布施歡喜。時以解冠前彥",
    "T50n2060_008:0486a24": "行隆端達。覩其虛己皆服其德義眾益從",
    "T50n2060_008:0486a25": "之。後住蒲鄉常念寺。即仁壽寺也。聚徒集",
    "T50n2060_008:0486a26": "業以弘法樹功。擊響周齊甚高名望。周太",
    "T50n2060_008:0486a27": "祖特加尊敬。大統年時西域獻佛舍利。太祖",
    "T50n2060_008:0486a28": "以妙弘讚著續。遂送令供養。因奉以頂戴",
    "T50n2060_008:0486a29": "曉夜旋仰。經于一年。忽於中宵放光滿室。",
    "T50n2060_008:0486b01": "螺旋出窓漸延于外須臾光照四遠。騰扇",
    "T50n2060_008:0486b02": "其焰照屬天地。當有見者謂寺家失火。競",
    "T50n2060_008:0486b03": "來救之。及覩神光乃從金瓶而出。皆嘆",
    "T50n2060_008:0486b04": "未曾有也。妙仰瞻靈相涕泗交橫。乃燒香",
    "T50n2060_008:0486b05": "跪而啟曰。法界眾生已覩聖迹。伏願韜祕靈",
    "T50n2060_008:0486b06": "景反寂歸空。於是光還螺旋卷入瓶內。爾",
    "T50n2060_008:0486b07": "夜州治士女。燒香讚歎之聲。聞于數十里。",
    "T50n2060_008:0486b08": "寺有一僧睡居房內。眾共喚之惛惛不覺。",
    "T50n2060_008:0486b09": "竟不見光相。未幾便遇厲疾。咸言宿業所",
    "T50n2060_008:0486b10": "致。遂有感見之差。自妙之云亡光不復現。",
    "T50n2060_008:0486b11": "其本佛骨今仍在焉。昔齊武平末。鄴古城中",
    "T50n2060_008:0486b12": "白馬寺。此是石趙時浮圖澄所造。本為木",
    "T50n2060_008:0486b13": "塔年增朽壞。勅遣修之。掘得舍利三粒。一",
    "T50n2060_008:0486b14": "赤一白一青。寶瓶盛之。京邑貴賤共看。心至",
    "T50n2060_008:0486b15": "者颯然上涌。不信戲慢之儔傾亦不出。時",
    "T50n2060_008:0486b16": "俗迴邪者眾。齊王舅廣武王胡長邕。曾染佛",
    "T50n2060_008:0486b17": "宗。勅令還俗。雖居貴望不捨具戒。置舍",
    "T50n2060_008:0486b18": "利於水鉢。請乞行道。即見三枚相逐上水。",
    "T50n2060_008:0486b19": "旋器右行。七遍既滿一時沈下。邕與子弟",
    "T50n2060_008:0486b20": "更加深信。而妙講解涅槃以為恒業。敘略",
    "T50n2060_008:0486b21": "綱致。久學者深會其源。分剖文句。皆臨機",
    "T50n2060_008:0486b22": "約截遍遍皆異。所以學侶罕成。而為英傑",
    "T50n2060_008:0486b23": "者所美。化行河表重敬莫高。延及之鄉。",
    "T50n2060_008:0486b24": "酒肉皆絕。現生葱韮以土掩覆。並非由教",
    "T50n2060_008:0486b25": "令。而下民自徙其惡矣。有學士曇延。承著",
    "T50n2060_008:0486b26": "宗本更廣其致。具見別傳。",
    "T50n2060_008:0486b27": "釋慧善。幼出家。善法勝毘曇。住楊都栖玄",
    "T50n2060_008:0486b28": "寺。徵擊論道四座驚神。會有梁末序。逃難",
    "T50n2060_008:0486b29": "江陵。承聖季年因俘秦壤。住長安崇華寺。",
    "T50n2060_008:0486c01": "義學之美。為周冢宰見知。別修供養敷導",
    "T50n2060_008:0486c02": "終老。以天和年卒於長安。時年六十。善",
    "T50n2060_008:0486c03": "以大智度論每引小乘相證成義。故依",
    "T50n2060_008:0486c04": "文次第散釋精理。譬諸星月助朗太陽。猶",
    "T50n2060_008:0486c05": "如眾花繽紛而散亂。故著斯文名為散花",
    "T50n2060_008:0486c06": "論也。其序略云。著述之體。貴言約而理豐。",
    "T50n2060_008:0486c07": "余頗悉諸作。而今󱜗縷者正由斯轍。罕人",
    "T50n2060_008:0486c08": "諳練。是以觸義慇懃逢文指掌。有詳覽者",
    "T50n2060_008:0486c09": "想鑒茲焉。文多不盡。",
    "T50n2060_008:0486c10": "釋寶彖。姓趙氏。本安漢人。後居綿州昌隆之",
    "T50n2060_008:0486c11": "蘇溪焉。天性仁讓慧心俊朗。嬰孩有異。二",
    "T50n2060_008:0486c12": "親欲試其度。以諸綵帛花果弓矢書疏。羅",
    "T50n2060_008:0486c13": "置其前。彖便撥除餅果。止取書疏。眾共嘆",
    "T50n2060_008:0486c14": "異。咸知必有成濟也。及年七歲。有緣至巴",
    "T50n2060_008:0486c15": "西郡。太守楊眺問云。承兒大讀書。因何名",
    "T50n2060_008:0486c16": "為老子。彖曰。始生頭白故也。眺密異之。十",
    "T50n2060_008:0486c17": "六事梁平西王。初為道士童子。未學佛法。",
    "T50n2060_008:0486c18": "平西識其機鑒。使知營功德事。因見佛經",
    "T50n2060_008:0486c19": "欣其文名重其義旨。就檢讀誦迷悟轉分。",
    "T50n2060_008:0486c20": "恒求佛法用祛昏漠。年二十有四。方得出",
    "T50n2060_008:0486c21": "家。即受具戒。先聽律典。首尾數年略通持",
    "T50n2060_008:0486c22": "犯。迴聽成實傳授忘倦。不悋私記須便輒",
    "T50n2060_008:0486c23": "給。研心所指科科別致。末又聽韶法師講",
    "T50n2060_008:0486c24": "偏窮旨趣。武陵王問師大集摩訶堂。令講",
    "T50n2060_008:0486c25": "請觀音。初未綴心本無文疏。始役情慧",
    "T50n2060_008:0486c26": "抽帖句理。詞義洞合聽者盈席。私記其言",
    "T50n2060_008:0486c27": "因成疏本。廣行於世。後還涪川開化道俗。",
    "T50n2060_008:0486c28": "外典佛經相續訓導。引邪歸正十室而九又",
    "T50n2060_008:0486c29": "鈔集醫方療諸疾苦。或報以金帛者一無",
    "T50n2060_008:0487a01": "所受。便有銜義懷德者捨俗出家。或緣",
    "T50n2060_008:0487a02": "障未諧者盡形八戒。彖雖道張井絡風播",
    "T50n2060_008:0487a03": "岷峨。而志意頹然唯在通於正法。誠心標",
    "T50n2060_008:0487a04": "樹不競人物。見大集一經未弘蜀境。欲",
    "T50n2060_008:0487a05": "為之疏記使後學有歸。乃付著經律。就山",
    "T50n2060_008:0487a06": "修纘。而眾復尋之致有煩擾。再稔方就一",
    "T50n2060_008:0487a07": "無留難。初至虛空藏品。於義不達。閉目思",
    "T50n2060_008:0487a08": "之。不覺身上空中離床三四尺許。欻然大",
    "T50n2060_008:0487a09": "悟。竟文慧發。寫不供宣。據此為言。志力難",
    "T50n2060_008:0487a10": "擬矣。時益州武誓寺僧寶願。最初請講。大",
    "T50n2060_008:0487a11": "眾雲集聞所未聞。莫不歎悅。又屬僧崖菩",
    "T50n2060_008:0487a12": "薩出世為造經本。因爾傳持至今不絕。故",
    "T50n2060_008:0487a13": "寶坊一學曲被劍南。後制涅槃法花等疏。皆",
    "T50n2060_008:0487a14": "省繁易解聽無遺閟州境皂素生難遭想。",
    "T50n2060_008:0487a15": "每言。吾命不長。唯當自勵身心節約衣食",
    "T50n2060_008:0487a16": "望引殘運耳。故麁弊接報弘誘為心護生",
    "T50n2060_008:0487a17": "安眾以為恒務。忽感風疾不言久之。命將",
    "T50n2060_008:0487a18": "欲絕。私心發誓願。諸佛護念得分付諸物。",
    "T50n2060_008:0487a19": "作是念已欻然能語。顧命子弟誨示禍福。",
    "T50n2060_008:0487a20": "吾即當去。催作遺疏分處衣資倍奉三",
    "T50n2060_008:0487a21": "寶。下筆署訖。還不能言。侍人逼以漿",
    "T50n2060_008:0487a22": "飲。閉口拒之。疾甚為喚佛名。便合掌在額。",
    "T50n2060_008:0487a23": "奄然而卒於潼州光興寺。今所謂綿州大振",
    "T50n2060_008:0487a24": "嚮寺也。春秋五十。即周之保定元年十一月",
    "T50n2060_008:0487a25": "二十三日矣。初未終之前。本所住山於五",
    "T50n2060_008:0487a26": "月內無故自崩塵霧闇天。舉眾驚駭莫測",
    "T50n2060_008:0487a27": "其怪。至于八月中。山北村人並見尊像從",
    "T50n2060_008:0487a28": "山寺來乘空北逝。幡花列前僧眾從後。往",
    "T50n2060_008:0487a29": "問寺中都無知者。當爾之時彖赴光興",
    "T50n2060_008:0487b01": "寺講。因以白之。彖曰。此我之徵相。不豫他",
    "T50n2060_008:0487b02": "也。及終於此寺。果如所圖云。",
    "T50n2060_008:0487b03": "釋曇衍姓夏侯氏。南兗州人。初生之時牙齒",
    "T50n2060_008:0487b04": "具焉。世俗異之。七歲從學聰敏絕倫。十五",
    "T50n2060_008:0487b05": "擢為州都公事。有隙便聽釋講。十八舉秀",
    "T50n2060_008:0487b06": "才貢上鄴都。過聽光公法席。即稟歸戒。棄",
    "T50n2060_008:0487b07": "捨俗務專功佛理。學流三載績隣前達。",
    "T50n2060_008:0487b08": "年二十三投光出家。即為受戒。聽涉無暇",
    "T50n2060_008:0487b09": "乃捐食息。然於藏旨有疑。通諮碩學並辭",
    "T50n2060_008:0487b10": "罔逮。遂開拓寰宇置立規猷。顧諸徒曰。",
    "T50n2060_008:0487b11": "吾從師積年心悟未決。賴因遊意累日",
    "T50n2060_008:0487b12": "豁然有據。其猶低目面牆則冥無所解。延",
    "T50n2060_008:0487b13": "頸出戶則遠近斯見。由是講事無廢。毘",
    "T50n2060_008:0487b14": "讚玄理。聲辯雄亮言會時機。自齊鄭燕趙",
    "T50n2060_008:0487b15": "皆履神化。雖遭緣阻安苦無倦。常隨義",
    "T50n2060_008:0487b16": "學千僧有餘。出家居士近於五百。並恢廓",
    "T50n2060_008:0487b17": "道志戒禁居心。趙郡王高叡。上洛王高元",
    "T50n2060_008:0487b18": "海。膠州刺史杜弼。並齊朝懿戚重臣。留情敬",
    "T50n2060_008:0487b19": "奉。僕射祖孝徵奏為國都。緝諧道政不墜",
    "T50n2060_008:0487b20": "玄綱。而披散詞理言尚寡要。故經文繁富",
    "T50n2060_008:0487b21": "者。則指摘一句。用攝廣文。時人貴其通贍",
    "T50n2060_008:0487b22": "鎔裁而簡衷矣。常於暇日私恨曰。昔在俗",
    "T50n2060_008:0487b23": "流尊戒不見。遂令世人無知污我淨戒。",
    "T50n2060_008:0487b24": "若不爾者應有所得。以開皇元年三月十",
    "T50n2060_008:0487b25": "八日。忽告侍人無常至矣。便誦念彌勒佛",
    "T50n2060_008:0487b26": "聲氣俱盡。於時正中。旁僧同觀顏色怡悅。時",
    "T50n2060_008:0487b27": "年七十有九。卒於洺州盧氏宅。自衍之生",
    "T50n2060_008:0487b28": "也殊相感人。而立操貞直心用叡約。情及濟",
    "T50n2060_008:0487b29": "世。故積散所拯貧病為初。法利所被如行",
    "T50n2060_008:0487c01": "先授但見經像。必奉禮迎送。道遇貧陋。必",
    "T50n2060_008:0487c02": "悲憐垂泣。其謹質深信為若此也。又恒樂",
    "T50n2060_008:0487c03": "聽戒。生來兩闕。維摩勝鬘日緣一遍。辛腥臭",
    "T50n2060_008:0487c04": "物曾不臨矚。下氣逼流身出戶外。以清淨",
    "T50n2060_008:0487c05": "僧房不為熏勃故也。未終之前。有夢見",
    "T50n2060_008:0487c06": "衍朱衣螺髮頒垂於背。二童侍之昇空而",
    "T50n2060_008:0487c07": "西北高逝。尋爾便終。時共以為天道者矣。",
    "T50n2060_008:0487c08": "釋慧榮。姓顧氏。會稽山陰人也。梁高祖大",
    "T50n2060_008:0487c09": "通年。辭親出聽。時建初彭城盛弘成實。素",
    "T50n2060_008:0487c10": "未陳略即盡清辯。一眾同嗟便開令望。而",
    "T50n2060_008:0487c11": "稟性虛廓不指世務。惟以法事餘全無敘。",
    "T50n2060_008:0487c12": "鄉邑二親哀其弱喪。數因行李寄以書信。",
    "T50n2060_008:0487c13": "榮得而焚之。顧諸友曰。余豈不懷乎。廢余",
    "T50n2060_008:0487c14": "業也。書中但二字耳。復何開乎。人問是何。",
    "T50n2060_008:0487c15": "答吉凶也。如此積功三十餘載。不號義龍",
    "T50n2060_008:0487c16": "誓無返迹。自是專業勇鎧。聲稱彌遠。即而",
    "T50n2060_008:0487c17": "講悟。學者歸之。年至五十門人亦爾。乃大",
    "T50n2060_008:0487c18": "弘法席廣延緇素。時梁儲在坐素不識之。",
    "T50n2060_008:0487c19": "令問講者何名。乃抗聲曰。禹穴慧榮江東獨",
    "T50n2060_008:0487c20": "步。太子不識何謂儲君。一坐掩耳。以為彭",
    "T50n2060_008:0487c21": "亨之太甚也。榮從容如舊旁若無人。後與",
    "T50n2060_008:0487c22": "諸徒還歸故邑。其母尚在餘並物故。乃喟然",
    "T50n2060_008:0487c23": "嘆曰。十五辭隣故。五十還故隣。少年不識",
    "T50n2060_008:0487c24": "我。長老無一人。本邑道俗欲光其價。而忌",
    "T50n2060_008:0487c25": "其言令也。大集諸眾令其竪義。榮曰。余學",
    "T50n2060_008:0487c26": "廣矣。輒竪恐致餘詞。任眾舉其義門。然後",
    "T50n2060_008:0487c27": "標據。眾以其博達矜尚。乃令竪八十種好。",
    "T50n2060_008:0487c28": "謂必不能誦持。榮曰。舉眾無人也。斯乃文",
    "T50n2060_008:0487c29": "繁義可知耳。即部分上下。以法繩持。須臾",
    "T50n2060_008:0488a01": "牒數列名出體。僉雖難激蓋無成濟。晚又",
    "T50n2060_008:0488a02": "出都。相仍講授。至德末年卒於楊都。",
    "T50n2060_008:0488a03": "釋曇延。俗緣王氏。蒲州桑泉人也。世家豪族",
    "T50n2060_008:0488a04": "宦歷齊周。而性協書籍鄉邦稱敘。年十六",
    "T50n2060_008:0488a05": "因遊寺。聽妙法師講涅槃探悟其旨。遂",
    "T50n2060_008:0488a06": "捨俗服膺幽討深致。出言清越厲然不群。",
    "T50n2060_008:0488a07": "時在弱冠便就講說。詞辯優贍弘裕方雅。",
    "T50n2060_008:0488a08": "每云。佛性妙理為涅槃宗極。足為心神之",
    "T50n2060_008:0488a09": "遊翫也。延形長九尺五寸。手垂過膝。目光外",
    "T50n2060_008:0488a10": "發。長可尺餘。容止邕肅慈誘汎博。可謂堂",
    "T50n2060_008:0488a11": "堂然也視前直進顧必轉身。風骨陶融時共",
    "T50n2060_008:0488a12": "傳德。及進具後。器度日新機鑒俊拔。遐邇",
    "T50n2060_008:0488a13": "屬目。雖大觀奧典。而恐理在膚寸。乃更",
    "T50n2060_008:0488a14": "聽華嚴大論十地地持佛性寶性等諸部。皆",
    "T50n2060_008:0488a15": "超略前導統津准的。自顧影而言曰。與爾",
    "T50n2060_008:0488a16": "沈淪日久。飄泊何歸。今可挾道潛形精思",
    "T50n2060_008:0488a17": "出要。遂隱於南部太行山百梯寺。即所謂中",
    "T50n2060_008:0488a18": "朝山是也。時山中有薛居士者。學總玄儒",
    "T50n2060_008:0488a19": "多所該覽。聞延年少知道夙悟超倫。遂",
    "T50n2060_008:0488a20": "從而謁焉言謔相高未之揖謝。薛乃戲題四",
    "T50n2060_008:0488a21": "字。謂方圓動靜。命延體之。延應聲曰。方如",
    "T50n2060_008:0488a22": "方等城。圓如智慧日。動則識波浪。靜類涅",
    "T50n2060_008:0488a23": "槃室。薛驚異絕嘆曰。由來所未見。希世挺",
    "T50n2060_008:0488a24": "生。即斯人也。爾後恒來尋造質疑請義。延",
    "T50n2060_008:0488a25": "幽居靜志欲著涅槃大疏。恐有滯凡情。每",
    "T50n2060_008:0488a26": "祈誠寤寐。夜夢有人被於白服乘於白馬。",
    "T50n2060_008:0488a27": "騣尾拂地而談授經旨。延手執馬騣與",
    "T50n2060_008:0488a28": "之清論。覺後惟曰。此必馬鳴大士。授我義",
    "T50n2060_008:0488a29": "端。執騣知其宗旨。語事則可知矣。便述",
    "T50n2060_008:0488b01": "疏說偈曰。歸命如來藏。不可思議法等。纘",
    "T50n2060_008:0488b02": "撰既訖。猶恐不合正理。遂持經及疏。陳於",
    "T50n2060_008:0488b03": "州治仁壽寺舍利塔前。燒香誓曰。延以凡",
    "T50n2060_008:0488b04": "度仰測聖心。銓釋已了具如別卷。若幽微",
    "T50n2060_008:0488b05": "深達願示明靈。如無所感誓不傳授。言訖",
    "T50n2060_008:0488b06": "涅槃卷軸並放光明。通夜呈祥。道俗稱慶。",
    "T50n2060_008:0488b07": "塔中舍利又放神光。三日三夜輝耀不絕。上",
    "T50n2060_008:0488b08": "屬天漢下照山河。合境望光皆來謁拜。其",
    "T50n2060_008:0488b09": "光相所照。與妙法師大同。則師資通感也。",
    "T50n2060_008:0488b10": "乃表以聞。帝大悅勅延就講。既感徵瑞便",
    "T50n2060_008:0488b11": "長弘演。所著文疏詳之于世時諸英達僉",
    "T50n2060_008:0488b12": "議。用比遠公所製。遠乃文句愜當。世實罕",
    "T50n2060_008:0488b13": "加。而標舉宏綱通鏡長騖。則延過之久矣。",
    "T50n2060_008:0488b14": "周太祖素揖道聲尤相欽敬。躬事講主親",
    "T50n2060_008:0488b15": "聽清言。遠近馳萃觀採如市。而獲供事",
    "T50n2060_008:0488b16": "曾不預懷。性好恬虛罔干時政。大祖",
    "T50n2060_008:0488b17": "以百梯太遠諮省路艱。遂於中朝西嶺形勝",
    "T50n2060_008:0488b18": "之所。為之立寺。名曰雲居。國俸給之通於",
    "T50n2060_008:0488b19": "聽眾。有陳聘使周弘正者。博考經籍辯逸",
    "T50n2060_008:0488b20": "懸河。遊說三國抗敘無擬。以周建德中",
    "T50n2060_008:0488b21": "年銜命入秦。帝訝其機捷舉朝恧采。勅",
    "T50n2060_008:0488b22": "境內能言之士不限道俗。及搜採巖穴遁",
    "T50n2060_008:0488b23": "逸高世者。可與弘正對論。不得墜於國",
    "T50n2060_008:0488b24": "風。時蒲州刺史中山公宇文氏。夙承令範。乃",
    "T50n2060_008:0488b25": "表上曰。曇延法師器識弘偉風神爽拔。年雖",
    "T50n2060_008:0488b26": "未立而英辯難繼者也。帝乃總集賢能期",
    "T50n2060_008:0488b27": "日釋奠。躬御禮筵朝宰畢至。時周國僧",
    "T50n2060_008:0488b28": "望二人倫次登座。發言將訖尋被正難。徵",
    "T50n2060_008:0488b29": "據重疊投解莫通。帝及群僚一朝失色。延",
    "T50n2060_008:0488c01": "座居末第未忍斯慚。便不次而起。帝曰。位",
    "T50n2060_008:0488c02": "未至何事輒起。延曰。若是他方大士。可藉",
    "T50n2060_008:0488c03": "大德相臨。今乃遠國微臣小僧足堪支敵。延",
    "T50n2060_008:0488c04": "徑昇高座。帝又曰。何為不禮三寶。答曰。自",
    "T50n2060_008:0488c05": "力兼擬。未假聖賢加助。帝大悅。正遂搆情",
    "T50n2060_008:0488c06": "陳難。延乃引義開關。而正頗挾機調用前",
    "T50n2060_008:0488c07": "殿後。延乘勢挫拉事等摧枯。因即頂拜伏",
    "T50n2060_008:0488c08": "膺。慨知歸之晚。自陳云。弟子三國履歷。訪",
    "T50n2060_008:0488c09": "可師之師。不言今日乃遇於此矣。即請奉",
    "T50n2060_008:0488c10": "而受戒。晝夜諮問永用宗之。及返陳之時。",
    "T50n2060_008:0488c11": "延所著義門并其儀貌。並錄以歸國。每夕北",
    "T50n2060_008:0488c12": "禮以為曇延菩薩焉。初正辭延日。預構風",
    "T50n2060_008:0488c13": "雲山海詩四十首。並抽拔奇思。用上於延。",
    "T50n2060_008:0488c14": "以留後別。及一經目竟不重尋。命筆和之。",
    "T50n2060_008:0488c15": "題如宿誦。酬同本韻。意寔弘通。正大服焉。",
    "T50n2060_008:0488c16": "更無陳對。乃跪而啟曰。願示一言緘諸胸",
    "T50n2060_008:0488c17": "臆。延曰。為賓設席賓不坐。離人極遠熱如",
    "T50n2060_008:0488c18": "火。規矩之用皮中裹。正曰。此則常存意矣。",
    "T50n2060_008:0488c19": "帝以延悟發天真五眾傾則。便授為國統。",
    "T50n2060_008:0488c20": "使夫周壤導達。延又有功。至武帝將廢二",
    "T50n2060_008:0488c21": "教。極諫不從。便隱於太行山。屏迹人世。",
    "T50n2060_008:0488c22": "後帝召延出輔中使屢達。而確乎履操。更深",
    "T50n2060_008:0488c23": "巖處。累徵不獲。逮天元遘疾。追悔昔愆",
    "T50n2060_008:0488c24": "開立尊像。且度百二十人為菩薩僧。延",
    "T50n2060_008:0488c25": "預在上班。仍恨猶同俗相。還藏林藪。隋文",
    "T50n2060_008:0488c26": "創業未展度僧。延初聞改政即事剃落。法",
    "T50n2060_008:0488c27": "服執錫來至王庭。面伸弘理未及勅慰。",
    "T50n2060_008:0488c28": "便先陳曰。敬問。皇帝四海為務無乃勞神。",
    "T50n2060_008:0488c29": "帝曰。弟子久思此意。所恨不周。延曰。貧道",
    "T50n2060_008:0489a01": "昔聞堯世。今日始逢云云。帝奉聞雅度欣",
    "T50n2060_008:0489a02": "泰本懷。共論開法之模孚化之本。延以寺",
    "T50n2060_008:0489a03": "宇未廣教法方隆。奏請度僧以應千二百",
    "T50n2060_008:0489a04": "五十比丘五百童子之數。勅遂總度一千餘",
    "T50n2060_008:0489a05": "人以副延請。此皇隋釋化之開業也。爾後遂",
    "T50n2060_008:0489a06": "多。凡前後別請度者。應有四千餘僧。周廢",
    "T50n2060_008:0489a07": "伽藍並請興復。三寶再弘功兼初運者。又延",
    "T50n2060_008:0489a08": "之力矣。移都龍首。有勅於廣恩坊給地。",
    "T50n2060_008:0489a09": "立延法師眾。開皇四年下勅改延眾可為",
    "T50n2060_008:0489a10": "延興寺。面對通衢。京城之東西二門。亦可",
    "T50n2060_008:0489a11": "取延名以為延興延平也。然其名為世重。",
    "T50n2060_008:0489a12": "道為帝師。而欽承若此。終古罕類。昔中天",
    "T50n2060_008:0489a13": "佛履之門。遂曰瞿曇之號。今國城奉延所",
    "T50n2060_008:0489a14": "諱。亞是其倫。又改本住雲居。以為栖巖寺。",
    "T50n2060_008:0489a15": "勅大樂令齊樹提。造中朝山佛曲。見傳供",
    "T50n2060_008:0489a16": "養。延安其寺宇結眾成業。勅齎蠟燭。未",
    "T50n2060_008:0489a17": "及將爇而自然發焰。延奇之。以事聞帝。",
    "T50n2060_008:0489a18": "因改住寺可為光明也。延曰。弘化須廣。",
    "T50n2060_008:0489a19": "未可自專以額。重奏別立一所。帝然之。",
    "T50n2060_008:0489a20": "今光明寺是也。其幽顯呈祥例率如此。至",
    "T50n2060_008:0489a21": "六年亢旱朝野荒然。勅請三百僧於正殿",
    "T50n2060_008:0489a22": "祈雨。累日無應。帝曰。天不降雨有何所",
    "T50n2060_008:0489a23": "由。延曰。事由一二。帝退與僚宰議之。不",
    "T50n2060_008:0489a24": "達意故。勅京兆太守蘇威。問延一二所由。",
    "T50n2060_008:0489a25": "答曰。陛下萬機之主。群臣毘讚之官。並通",
    "T50n2060_008:0489a26": "治術俱愆玄化。故雨與不雨。事由一二",
    "T50n2060_008:0489a27": "耳。帝遂躬事祈雨。請延於大興殿登御",
    "T50n2060_008:0489a28": "座南面授法。帝及朝宰。五品已上咸席地。",
    "T50n2060_008:0489a29": "北面而受八戒。戒授纔訖日正中時。天有片",
    "T50n2060_008:0489b01": "雲須臾遍布便降甘雨。遠邇咸感。帝悅之。",
    "T50n2060_008:0489b02": "賜絹三百段。而延虛懷物我不滯客主為",
    "T50n2060_008:0489b03": "心。凡有資財散給悲敬。故四遠飄寓投告",
    "T50n2060_008:0489b04": "偏多。一時糧粒將盡。寺主道睦告云。僧料可",
    "T50n2060_008:0489b05": "支兩食。意欲散眾。延曰。當使都盡方散",
    "T50n2060_008:0489b06": "耳。明旦文帝果送米二十車。大眾由是安",
    "T50n2060_008:0489b07": "堵。惑者謂延有先見之明。故停眾待供。未",
    "T50n2060_008:0489b08": "幾帝又遺米五百石。于時年屬飢荐。賴此",
    "T50n2060_008:0489b09": "僧侶無改。帝既稟為師父之重。又勅密戚",
    "T50n2060_008:0489b10": "懿親咸受歸戒。至於食息之際。帝躬奉飲",
    "T50n2060_008:0489b11": "食手御衣裳。用敦弟子之儀。加敬情不能",
    "T50n2060_008:0489b12": "已。其為時君禮重。又此類也。勅又拜為平",
    "T50n2060_008:0489b13": "等沙門。有犯刑網者。皆對之泣淚。令彼折",
    "T50n2060_008:0489b14": "伏從化或投迹山林不敢容世者。以",
    "T50n2060_008:0489b15": "隋開皇八年八月十三日終於所住。春秋",
    "T50n2060_008:0489b16": "七十有三矣。臨終遺啟文帝曰。延逢法王",
    "T50n2060_008:0489b17": "御世偏荷深恩。往緣業淺早相乖背。仰願至",
    "T50n2060_008:0489b18": "尊。護持三寶。始終莫貳。但末代凡僧雖",
    "T50n2060_008:0489b19": "不如法。簡善度之自招勝福。帝聞之哀慟",
    "T50n2060_008:0489b20": "勅王公已下。並往臨弔。并罷朝三日。贈物",
    "T50n2060_008:0489b21": "五百段。設千僧齋。初延康日。告門人曰。吾",
    "T50n2060_008:0489b22": "亡後。以我此身且施禽狩。餘骸依法焚揚。",
    "T50n2060_008:0489b23": "無留殘骨以累看守。弟子沙門童真。洪義",
    "T50n2060_008:0489b24": "通幽覺朗道遜玄琬法常等。一代名流。并文",
    "T50n2060_008:0489b25": "武職僚如滕王等。例咸被髮。徒跣而從喪",
    "T50n2060_008:0489b26": "至于林所。登又下勅。於終南焚地。設三千",
    "T50n2060_008:0489b27": "僧齋。齋訖焚之。天色清朗無雲而降細雨。",
    "T50n2060_008:0489b28": "若闍毘如來之狀也。大眾驚嗟得未曾",
    "T50n2060_008:0489b29": "有也。又隋文學呂叔挺。美其哀榮碑其景",
    "T50n2060_008:0489c01": "行。文如別集。然延恒以西方為正任。語默",
    "T50n2060_008:0489c02": "之際注想不移。侍人觀之若在深定。屬",
    "T50n2060_008:0489c03": "大漸之始。寺側有任金寶者。父子信向。云",
    "T50n2060_008:0489c04": "見空中幡蓋列於柩前。兩行而引。從延興",
    "T50n2060_008:0489c05": "寺南達于山西。斯亦幽冥叶讚。諒非徒擬。",
    "T50n2060_008:0489c06": "自延之蒞道。勢總權衡。而卑牧自居克念",
    "T50n2060_008:0489c07": "成治。解冠群術行動物情故為七眾心師。",
    "T50n2060_008:0489c08": "豈止束形加敬。及聞薨背無不涕零。各",
    "T50n2060_008:0489c09": "修銘誄讚揚盛業。時內史薛道衡。白弔云。",
    "T50n2060_008:0489c10": "延法師。弱齡捨俗。高蹈塵表。志度恢弘。理",
    "T50n2060_008:0489c11": "識精悟。靈臺神㝢。可仰而不可窺。智海法",
    "T50n2060_008:0489c12": "源。可涉而不可測。同夫明鏡矚照不疲。",
    "T50n2060_008:0489c13": "譬彼洪鍾有來斯應。往逢道喪玄維落",
    "T50n2060_008:0489c14": "紐。栖志幽巖確乎不拔。高位厚禮。不能",
    "T50n2060_008:0489c15": "迴其慮。嚴威峻法。未足懼其心。經行宴坐",
    "T50n2060_008:0489c16": "夷險莫二。戒德律儀始終如一。聖皇啟運",
    "T50n2060_008:0489c17": "像法再興。卓爾緇衣欝為稱首。屈宸極之",
    "T50n2060_008:0489c18": "重。伸師資之義。三寶由其弘護。二諦藉以",
    "T50n2060_008:0489c19": "宣揚。信足追蹤澄什超邁安遠。不意法柱",
    "T50n2060_008:0489c20": "忽傾仁舟遽沒。匪直悲纏四部。固亦酸感一",
    "T50n2060_008:0489c21": "人。師等杖錫挈瓶承風訓導。昇堂入室",
    "T50n2060_008:0489c22": "具體而微。在三之情理百恒慟。往矣奈何。",
    "T50n2060_008:0489c23": "其為時賢珍敬如此。所著涅槃義疏十五",
    "T50n2060_008:0489c24": "卷。寶性勝鬘仁王等疏各有差。其門人弟子",
    "T50n2060_008:0489c25": "紹緒厥風。具見別傳。",
    "T50n2060_008:0489c26": "釋慧遠姓李氏。燉煌人也。後居上黨之高",
    "T50n2060_008:0489c27": "都焉。天縱踈朗儀止沖和。局度通簡崇履",
    "T50n2060_008:0489c28": "高邈。幼喪其父與叔同居。偏蒙提誘示以",
    "T50n2060_008:0489c29": "仁孝。年止三歲心樂出家。每見沙門愛重",
    "T50n2060_008:0490a01": "崇敬。七歲在學功逾常百。神志峻爽見稱",
    "T50n2060_008:0490a02": "明智。十三辭叔。往澤州東山古賢谷寺。時",
    "T50n2060_008:0490a03": "有華陰沙門僧思禪師。見而度之。思練行高",
    "T50n2060_008:0490a04": "世眾所宗仰。語遠云。汝有出家之相。善自",
    "T50n2060_008:0490a05": "愛之。初令誦經。隨事訓誨。六時之勤未",
    "T50n2060_008:0490a06": "勞呼策。登為虐暴不安。携以南詣懷州北",
    "T50n2060_008:0490a07": "山丹谷。每以經中大義問師。皆是玄隱。深",
    "T50n2060_008:0490a08": "知長有成器也。年十六。師乃令隨闍梨",
    "T50n2060_008:0490a09": "湛律師往鄴。大小經論普皆博涉。隨聽深",
    "T50n2060_008:0490a10": "隱特蒙賞異。而偏重大乘以為道本。年滿",
    "T50n2060_008:0490a11": "進具。又依上統為和上。順都為闍梨。光",
    "T50n2060_008:0490a12": "師十大弟子並為證戒。時以為聲榮之極者",
    "T50n2060_008:0490a13": "也。便就大隱律師聽四分律。流離請誨",
    "T50n2060_008:0490a14": "五夏席端。淘簡精麁差分軌轍。滅諍揵度",
    "T50n2060_008:0490a15": "前後起紛。自古相傳莫曉來意。遠乃剖析",
    "T50n2060_008:0490a16": "約斷。位以單重。原鏡始終。判之即離。皆理",
    "T50n2060_008:0490a17": "會文合。今行誦之。末專師上統。綿篤七",
    "T50n2060_008:0490a18": "年。逈洞至理爽拔微奧。負笈之徒相諠",
    "T50n2060_008:0490a19": "亘道。講悟繼接不略三餘。沐道成器量非",
    "T50n2060_008:0490a20": "可算。乃携諸學侶。返就高都之清化寺焉。",
    "T50n2060_008:0490a21": "眾緣歡慶嘆所未聞。各出金帛為之興",
    "T50n2060_008:0490a22": "會。講堂寺宇一時崇敞。韓魏士庶通共榮",
    "T50n2060_008:0490a23": "之。及承光二年春。周氏剋齊便行廢教。勅",
    "T50n2060_008:0490a24": "前修大德並赴殿集。武帝自昇高座序廢",
    "T50n2060_008:0490a25": "立義。命章云。朕受天命養育兆民。然世弘",
    "T50n2060_008:0490a26": "三教其風彌遠。考定至理多皆愆化。並令",
    "T50n2060_008:0490a27": "廢之。然其六經儒教文弘治術。禮義忠孝",
    "T50n2060_008:0490a28": "於世有宜。故須存立。且自真佛無像。則",
    "T50n2060_008:0490a29": "在太虛遙敬表心。佛經廣嘆而有圖塔崇",
    "T50n2060_008:0490b01": "麗。造之致福此實無情。何能恩惠。愚民嚮",
    "T50n2060_008:0490b02": "信傾竭珍財廣興寺塔。既虛引費不足以",
    "T50n2060_008:0490b03": "留。凡是經像盡皆廢滅。父母恩重沙門不",
    "T50n2060_008:0490b04": "敬。勃逆之甚國法豈容。並退還家用崇孝",
    "T50n2060_008:0490b05": "始。朕意如此。諸大德謂理何如。于時沙門",
    "T50n2060_008:0490b06": "大統法上等五百餘人咸以帝為王力決諫",
    "T50n2060_008:0490b07": "難從。僉各默然。下勅頻催答詔。而相看失",
    "T50n2060_008:0490b08": "色都無答者。遠顧以佛法之寄四眾是依。豈",
    "T50n2060_008:0490b09": "以杜言情謂理伏。乃出眾答曰。陛下統臨",
    "T50n2060_008:0490b10": "大域。得一居尊。隨俗致詞憲章三教。詔",
    "T50n2060_008:0490b11": "云。真佛無像。信如誠旨。但耳目生靈。賴經",
    "T50n2060_008:0490b12": "聞佛籍像表真。若使廢之無以興敬。帝",
    "T50n2060_008:0490b13": "曰虛空真佛。咸自知之。未假經像。遠曰。漢",
    "T50n2060_008:0490b14": "明已前經像未至。此土眾生何故不知虛空",
    "T50n2060_008:0490b15": "真佛。帝時無答。遠曰。若不籍經教自知有",
    "T50n2060_008:0490b16": "法。三皇已前未有文字。人應自知五常等",
    "T50n2060_008:0490b17": "法。爾時諸人何為但識其母不識其父。同",
    "T50n2060_008:0490b18": "於禽狩。帝亦無答。遠又曰。若以形像無情",
    "T50n2060_008:0490b19": "事之無福故須廢者。國家七廟之像。豈是",
    "T50n2060_008:0490b20": "有情而妄相尊事。武帝不答此難。乃云。",
    "T50n2060_008:0490b21": "佛經外國之法。此國不須廢而不用。七廟",
    "T50n2060_008:0490b22": "上代所立。朕亦不以為是。將同廢之。遠",
    "T50n2060_008:0490b23": "曰。若以外國之經非此用者。仲尼所說出",
    "T50n2060_008:0490b24": "自魯國。秦晉之地亦應廢而不行。又以七",
    "T50n2060_008:0490b25": "廟為非將欲廢者。則是不尊祖考。祖考不",
    "T50n2060_008:0490b26": "尊則昭穆失序。昭穆失序則五經無用。前",
    "T50n2060_008:0490b27": "存儒教其義安在。若爾則三教同廢。將何",
    "T50n2060_008:0490b28": "治國。帝曰。魯邦之與秦晉。雖封域乃殊。莫",
    "T50n2060_008:0490b29": "非王者一化。故不類佛經。七廟之難帝無",
    "T50n2060_008:0490c01": "以通。遠曰。若以秦魯同遵一化經教通行",
    "T50n2060_008:0490c02": "者。震旦之與天竺。國界雖殊。莫不同在閻",
    "T50n2060_008:0490c03": "浮。四海之內輪王一化。何不同遵佛經。而",
    "T50n2060_008:0490c04": "令獨廢。帝又無答。遠曰。詔云。退僧還",
    "T50n2060_008:0490c05": "家崇孝養者。孔經亦云。立身行道以顯父",
    "T50n2060_008:0490c06": "母即是孝行。何必還家方名為孝。帝曰。父",
    "T50n2060_008:0490c07": "母恩重交資色養。棄親向疎未成至孝。遠",
    "T50n2060_008:0490c08": "曰。若如來言。陛下左右皆有二親。何不放",
    "T50n2060_008:0490c09": "之。乃使長役五年不見父母。帝曰。朕亦",
    "T50n2060_008:0490c10": "依番。上下得歸侍奉。遠曰。佛亦聽僧冬",
    "T50n2060_008:0490c11": "夏隨緣修道春秋歸家侍養。故目連乞食",
    "T50n2060_008:0490c12": "餉母。如來擔棺臨葬。此理大通未可獨廢。",
    "T50n2060_008:0490c13": "帝又無答。遠抗聲曰。陛下今恃王力自在",
    "T50n2060_008:0490c14": "破滅三寶。是邪見人。阿鼻地獄不揀貴賤。",
    "T50n2060_008:0490c15": "陛下何得不怖。帝勃然作色大怒。直視於",
    "T50n2060_008:0490c16": "遠曰。但令百姓得樂。朕亦不辭地獄諸",
    "T50n2060_008:0490c17": "苦遠曰。陛下以邪法化人現種苦業。當",
    "T50n2060_008:0490c18": "共陛下同趣阿鼻。何處有樂可得。帝理",
    "T50n2060_008:0490c19": "屈言前。所圖意盛。更無所答。但云。僧等",
    "T50n2060_008:0490c20": "且還後當更集。有司錄取論僧姓名。當斯",
    "T50n2060_008:0490c21": "時也齊國初殄。周兵雷震。見遠抗詔莫不",
    "T50n2060_008:0490c22": "流汗。咸謂粉其身骨煮以鼎鑊。而遠神氣",
    "T50n2060_008:0490c23": "嵬然辭色無撓。上統衍法師等。執遠手泣",
    "T50n2060_008:0490c24": "而謝曰。天子之威如龍火也。難以犯觸。汝",
    "T50n2060_008:0490c25": "能窮之。大經所云護法菩薩應當如是。彼",
    "T50n2060_008:0490c26": "不悛革非汝咎也。遠云。正理須申。豈惟",
    "T50n2060_008:0490c27": "顧此形命。即辭諸德曰。時運如此聖不",
    "T50n2060_008:0490c28": "能遣。恨不奉侍目下。以為大恨。法實不",
    "T50n2060_008:0490c29": "滅。大德解之。願不以憂惱。遂潛於汲郡",
    "T50n2060_008:0491a01": "西山勤道無倦。三年之間誦法華維摩等。",
    "T50n2060_008:0491a02": "各一千遍用通遺法。既而山栖谷飲禪誦無",
    "T50n2060_008:0491a03": "歇。理窟更深浮囊不捨。大象二年天元微",
    "T50n2060_008:0491a04": "開佛化。東西兩京各立陟岵大寺。置菩薩",
    "T50n2060_008:0491a05": "僧。頒告前德詔令安置。遂爾長講少林。大",
    "T50n2060_008:0491a06": "隋受禪天步廓清。開皇之始蒙預落綵。舊",
    "T50n2060_008:0491a07": "齒相趨翔於雒邑。法門初開遠近歸奔。望",
    "T50n2060_008:0491a08": "氣成津奄同學市。所以名馳帝闕。皇上聞",
    "T50n2060_008:0491a09": "焉。下勅授洛州沙門都。匡任佛法。遠辭不",
    "T50n2060_008:0491a10": "獲免。即而位之。而立性質直榮辱任緣。不",
    "T50n2060_008:0491a11": "可威畏不可利染。正氣孤雄道風齊肅。",
    "T50n2060_008:0491a12": "愛敬調柔不容非濫。至治犯斷約不避",
    "T50n2060_008:0491a13": "強禦。講導所之皆科道具。或致資助有虧。",
    "T50n2060_008:0491a14": "或不漉水護淨。或分衛乖法。或威儀失常。",
    "T50n2060_008:0491a15": "並不預聽徒。自餘墮眠失時。或後及法席。",
    "T50n2060_008:0491a16": "並依眾式有罰無赦。故徒侶肅穆容止可",
    "T50n2060_008:0491a17": "觀。開皇五年為澤州刺史千金公請赴本",
    "T50n2060_008:0491a18": "鄉。此則像法再弘桑梓重集。親疎含慶何以",
    "T50n2060_008:0491a19": "加之。七年春往定州。途由上黨。留連夏講",
    "T50n2060_008:0491a20": "遂闕東傳。尋下璽書殷勤重請。辭又不免。",
    "T50n2060_008:0491a21": "便達西京。於時勅召大德六人。遠其一矣。",
    "T50n2060_008:0491a22": "仍與常隨學士二百餘人。創達帝室。親臨",
    "T50n2060_008:0491a23": "御筵。敷述聖化。通孚家國。上大悅勅住",
    "T50n2060_008:0491a24": "興善。勞問豐華供事隆倍。又以興善盛集",
    "T50n2060_008:0491a25": "法會是繁。雖有揚化終為事約。乃選天",
    "T50n2060_008:0491a26": "門之南大街之右。東西衝要遊聽不疲。因置",
    "T50n2060_008:0491a27": "寺焉。名為淨影。常居講說。弘敘玄奧辯暢",
    "T50n2060_008:0491a28": "奔流。吐納自深宣談曲盡。於是四方投學七",
    "T50n2060_008:0491a29": "百餘人皆海內英華。法輪前轍望京趣寺為",
    "T50n2060_008:0491b01": "法道場。但以堂宇未成同居空露蘧蒢庵",
    "T50n2060_008:0491b02": "舍。巷分州部日夜祖習成器相尋。雖復興",
    "T50n2060_008:0491b03": "善諸德英名一期。至於歸學師尋千里繼接",
    "T50n2060_008:0491b04": "者。莫高於遠矣。形長八尺。腰有九圍。",
    "T50n2060_008:0491b05": "十三幅裙可為常服。登座震吼雷動蟄驚。",
    "T50n2060_008:0491b06": "充愜群望斯為盛矣開皇十二年春。下勅",
    "T50n2060_008:0491b07": "令知翻譯。刊定辭義。其年卒於靜影寺。",
    "T50n2060_008:0491b08": "春秋七十矣。冕旒哀感為之罷朝。帝呼嗟",
    "T50n2060_008:0491b09": "曰。國失二寶也。時遠與李德林同月而",
    "T50n2060_008:0491b10": "喪。故動帝心。自遠括髮尋師。本圖傳授。",
    "T50n2060_008:0491b11": "周歷兩代化滿八方。著疏屬詞詮綜終",
    "T50n2060_008:0491b12": "始。承習開悞櫛比塵連。同範時朝得稱方",
    "T50n2060_008:0491b13": "駕。初見病數日。講堂上脊無故自折。相顧",
    "T50n2060_008:0491b14": "颯然必知不損。及大漸之日端坐正神相",
    "T50n2060_008:0491b15": "如入定。侍人不覺其卒。忽聞室有異香。",
    "T50n2060_008:0491b16": "咸生疑怪。屬之以纊方悟氣盡。昔在清化",
    "T50n2060_008:0491b17": "先養一鵝。聽講為務頻經寒暑。遠入關後",
    "T50n2060_008:0491b18": "鵝在本寺。栖宿廊廡晝夜鳴呼。眾僧患之",
    "T50n2060_008:0491b19": "附使達京。至靜影大門放之。徑即鳴叫",
    "T50n2060_008:0491b20": "騰躍入遠房內。爾後依前馴聽。但聞法集",
    "T50n2060_008:0491b21": "鍾聲不問旦夕。覆講竪義皆入堂伏聽。僧",
    "T50n2060_008:0491b22": "徒梵散出戶翔鳴。若值白黑布薩。雖聞鍾",
    "T50n2060_008:0491b23": "召終不入聽。時共異之。若遠常途講解。依",
    "T50n2060_008:0491b24": "法潛聽。中聞汎及餘語。便鳴翔而出。如",
    "T50n2060_008:0491b25": "斯又經六載。樂聽一時不虧。後忽哀叫庭",
    "T50n2060_008:0491b26": "院不肯入堂。自爾二旬。遠便棄世。即。",
    "T50n2060_008:0491b27": "開皇十二年六月二十四日矣。俗年七十僧",
    "T50n2060_008:0491b28": "臘五十。又當終之日。澤州本寺講堂眾柱。及",
    "T50n2060_008:0491b29": "高座四脚。一時同陷。僉議以感通幽顯。勒",
    "T50n2060_008:0491c01": "碑。薛道衡製文。虞世基書。丁氏鐫之。時號",
    "T50n2060_008:0491c02": "為三絕。初遠同聽大乘可六七載。洞達",
    "T50n2060_008:0491c03": "深義神解更新。每於鄴京法集竪難罕敵。",
    "T50n2060_008:0491c04": "由此名冠遠近。異論所推既而勤業曉夕。",
    "T50n2060_008:0491c05": "用心大苦遂成勞疾。十五日內覺觀相續",
    "T50n2060_008:0491c06": "不得眠睡。氣上心痛狀如刀切。食弱形羸殆",
    "T50n2060_008:0491c07": "將欲絕。憶昔林慮巡歷名山見諸禪府備",
    "T50n2060_008:0491c08": "蒙傳法。遂學數息止心於境。剋意尋繹經",
    "T50n2060_008:0491c09": "于半月。便覺漸差少得眠息。方知對治之良",
    "T50n2060_008:0491c10": "驗也。因一夏學定。甚得靜樂身心怡悅。即",
    "T50n2060_008:0491c11": "以己證用問僧稠。稠云。此心住利根之境",
    "T50n2060_008:0491c12": "界也。若善調攝堪為觀行。遠每於講際至",
    "T50n2060_008:0491c13": "於定宗。未嘗不讚美禪那。槃桓累句。信",
    "T50n2060_008:0491c14": "慮求之可得也。自恨徇於眾務無暇調",
    "T50n2060_008:0491c15": "心。以為失耳。七夏在鄴創講十地。一舉榮",
    "T50n2060_008:0491c16": "問眾傾餘席。自是長在講肆。伏聽千餘。意",
    "T50n2060_008:0491c17": "存弘獎。隨講出疏。地持疏五卷。十地疏七",
    "T50n2060_008:0491c18": "卷。華嚴疏七卷。涅槃疏十卷。維摩勝鬘壽觀",
    "T50n2060_008:0491c19": "溫室等並勒為卷部。四字成句。綱目備舉。",
    "T50n2060_008:0491c20": "文旨允當罕用擬倫。又撰大乘義章十四卷。",
    "T50n2060_008:0491c21": "合二百四十九科分為五聚謂教法義法染",
    "T50n2060_008:0491c22": "淨雜也並陳綜義差。始近終遠。則佛法綱",
    "T50n2060_008:0491c23": "要。盡於此焉。學者定宗不可不知也。自",
    "T50n2060_008:0491c24": "遠之通法也。情趣慈心至於深文隱義。每丁",
    "T50n2060_008:0491c25": "寧頻復提撕其耳。唯恨學者受之不速。覽",
    "T50n2060_008:0491c26": "者聽之不盡。一無所惜也。是以自於齊",
    "T50n2060_008:0491c27": "朝至于關輔及畿外要荒。所流章疏五十",
    "T50n2060_008:0491c28": "餘卷。二千三百餘紙。紙別九百四十五言。四",
    "T50n2060_008:0491c29": "十年間曾無痾疹。傳持教導所在弘宣。並",
    "T50n2060_008:0492a01": "皆成誦在心。于今未絕。本住清化祖習涅",
    "T50n2060_008:0492a02": "槃。寺眾百餘。領徒者三十。並大唐之稱首",
    "T50n2060_008:0492a03": "也。而遠勇於法義慈於救生。戒乘不緩偏",
    "T50n2060_008:0492a04": "行拯溺。所得利養並供學徒。衣盋之外片",
    "T50n2060_008:0492a05": "無留惜。嘗製地持疏訖。夢登須彌山頂。四",
    "T50n2060_008:0492a06": "顧周望但唯海水。又見一佛像身色紫金",
    "T50n2060_008:0492a07": "在寶樹下。北首而臥體有塵埃。遠初則禮",
    "T50n2060_008:0492a08": "敬後以衣拂。周遍光淨。覺罷謂所撰文疏頗",
    "T50n2060_008:0492a09": "有順化之益故為此徵耳。又自說云。初作",
    "T50n2060_008:0492a10": "涅槃疏訖。未敢依講。發願乞相。夢見自手",
    "T50n2060_008:0492a11": "造素七佛八菩薩像。形並端峙還自繢飾。",
    "T50n2060_008:0492a12": "所畫既竟像皆次第起行。末後一像彩畫將",
    "T50n2060_008:0492a13": "了。旁有一人來從索筆。代遠成之。覺後",
    "T50n2060_008:0492a14": "思曰。此相有流末世之境也。乃廣開敷",
    "T50n2060_008:0492a15": "之信如夢矣。又未終一年。夢見淨影長竿",
    "T50n2060_008:0492a16": "自倒燈耀自滅。便至歲日所使淨人小兒二",
    "T50n2060_008:0492a17": "人。手放從良分處什物並為功德。又勅二",
    "T50n2060_008:0492a18": "時講前令大眾誦般若波羅蜜呪。限五十",
    "T50n2060_008:0492a19": "遍。以報四恩初不中怠。又傷學眾不能課",
    "T50n2060_008:0492a20": "力。每因講日。如此正義須臾不聞。識者以",
    "T50n2060_008:0492a21": "為達宿命也。及覺輕貶於房外香湯洗",
    "T50n2060_008:0492a22": "浴。即在外宿至曉入房。食粥倚床而臥。",
    "T50n2060_008:0492a23": "問曰早晚。答云今可卯時。乃曰。吾今覺冷",
    "T50n2060_008:0492a24": "氣至臍。去死可二三寸在。可除倚床。自",
    "T50n2060_008:0492a25": "跏其足。正身斂目不許扶侍。未言其卒",
    "T50n2060_008:0492a26": "驗方知化。香若栴檀久而歇滅。後乃臥",
    "T50n2060_008:0492a27": "之。手足柔軟身分並冷。唯頂上暖焉。有沙",
    "T50n2060_008:0492a28": "門智猛者。相人也。伏佩法教每蒙延及。故",
    "T50n2060_008:0492a29": "疏為行狀。擬學者所承。猛談說有偏機會",
    "T50n2060_008:0492b01": "稱善。振名東夏云。",
    "T50n2060_008:0492b02": "續高僧傳卷第八義解四"
}