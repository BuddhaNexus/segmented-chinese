{
    "T13n0405_001:0647c13": "虛空藏菩薩經",
    "T13n0405_001:0647c15": "姚秦罽賓三藏佛陀耶舍譯",
    "T13n0405_001:0647c16": "如是我聞：一時佛住佉羅底翅山，依牟尼仙",
    "T13n0405_001:0647c17": "所住之處，與無量大比丘眾，復與無量無邊",
    "T13n0405_001:0647c18": "阿僧祇恒河沙數菩薩摩訶薩俱，皆從他方",
    "T13n0405_001:0647c19": "異佛剎來。爾時世尊欲為大眾說四辯才三",
    "T13n0405_001:0647c20": "明梵行住破惡業障陀羅尼經。爾時西方過",
    "T13n0405_001:0647c21": "八十恒河沙世界，有一佛剎，名一切香集依，",
    "T13n0405_001:0647c22": "其中眾生成就五濁。彼國有佛，名勝華敷藏",
    "T13n0405_001:0647c23": "如來、應、正遍知、明行足、善逝、世間解、無上士、",
    "T13n0405_001:0647c24": "調御丈夫、天人師、佛、世尊，彼佛今正為諸大",
    "T13n0405_001:0647c25": "眾轉妙法輪。彼有菩薩摩訶薩名虛空藏，已",
    "T13n0405_001:0647c26": "從彼佛聞深妙法得諸禪定。時彼菩薩見於",
    "T13n0405_001:0647c27": "他方無量無邊阿僧祇數諸大菩薩，身昇虛",
    "T13n0405_001:0647c28": "空往詣東方，又復遙見東方世界有大光明，",
    "T13n0405_001:0647c29": "即便往詣勝華敷藏佛所，頭面禮足，遶百千",
    "T13n0405_001:0648a01": "匝，胡跪合掌而白佛言：「世尊！我見他方無量",
    "T13n0405_001:0648a02": "無邊阿僧祇數諸大菩薩，身昇虛空往詣東",
    "T13n0405_001:0648a03": "方，又復遙見東方世界有大光明。以何因緣",
    "T13n0405_001:0648a04": "而有斯事？唯願為我具解說之。」時勝華敷藏",
    "T13n0405_001:0648a05": "佛告虛空藏菩薩言：「善男子！東方去此過八",
    "T13n0405_001:0648a06": "十恒河沙世界，有一佛剎名曰娑婆，其中眾",
    "T13n0405_001:0648a07": "生成就五濁。彼國有佛，名釋迦牟尼如來、應、",
    "T13n0405_001:0648a08": "正遍知、明行足、善逝、世間解、無上士、調御丈夫、",
    "T13n0405_001:0648a09": "天人師、佛、世尊，今者在於佉羅底翅山，依牟",
    "T13n0405_001:0648a10": "尼仙所住之處，為令法流不斷絕故；為令三",
    "T13n0405_001:0648a11": "寶常住世故；為降諸魔建法幢故；為閉生死",
    "T13n0405_001:0648a12": "開般涅槃故；為諸菩薩及以聲聞諸來大眾",
    "T13n0405_001:0648a13": "欲說四辯才三明梵行住破惡業障陀羅尼經",
    "T13n0405_001:0648a14": "故；欲令十方諸佛剎土一切菩薩從歡喜地",
    "T13n0405_001:0648a15": "乃至補處，住不共法不隨他信，善於方便具",
    "T13n0405_001:0648a16": "無礙辯，如此大士悉雲集故，是以彼佛放斯",
    "T13n0405_001:0648a17": "光明。其諸菩薩見此光已，乘虛而往至彼惡",
    "T13n0405_001:0648a18": "世，為諸眾生說破惡業障陀羅尼。彼佛國土",
    "T13n0405_001:0648a19": "亦具五濁，與此世界等無有異。汝今應往娑",
    "T13n0405_001:0648a20": "婆世界，禮拜供養聽受正法，并為彼國諸惡",
    "T13n0405_001:0648a21": "眾生說破惡業障陀羅尼。」時虛空藏菩薩摩",
    "T13n0405_001:0648a22": "訶薩聞佛語已歡喜踊躍，與八十億菩薩同",
    "T13n0405_001:0648a23": "時發聲而白佛言：「世尊！我今渴仰欲見彼佛，",
    "T13n0405_001:0648a24": "今當承佛威神詣娑婆世界釋迦牟尼佛所，",
    "T13n0405_001:0648a25": "禮覲供養聽受正法，亦為彼國諸惡眾生說",
    "T13n0405_001:0648a26": "破惡業障陀羅尼。」時勝華敷藏佛答虛空藏",
    "T13n0405_001:0648a27": "菩薩摩訶薩言：「善哉善哉！汝自知時。」時虛空",
    "T13n0405_001:0648a28": "藏菩薩摩訶薩即與八十億菩薩俱頂禮佛",
    "T13n0405_001:0648a29": "足，身昇虛空詣娑婆世界。爾時西方有如意",
    "T13n0405_001:0648b01": "寶珠光現，以無量釋迦毘楞伽寶而為圍遶。",
    "T13n0405_001:0648b02": "其珠光明，蔽於一切人天八部、聲聞、菩薩、日",
    "T13n0405_001:0648b03": "月星辰地水火風界所有光明，皆不復現。時",
    "T13n0405_001:0648b04": "會大眾唯覩佛光及以珠光無量無邊不可思",
    "T13n0405_001:0648b05": "議不可言說，無復餘色唯見虛空。爾時如來",
    "T13n0405_001:0648b06": "光相照曜，時會大眾各不自見亦不見他，一",
    "T13n0405_001:0648b07": "切諸色悉滅無餘不與眼對，不得自身色相",
    "T13n0405_001:0648b08": "形貌，及於所觸無彼無此亦無中間，隨所視",
    "T13n0405_001:0648b09": "方皆悉如是。亦復不見日月星宿地界水界",
    "T13n0405_001:0648b10": "火界風界，悉皆無有與眼對者。耳不聞聲、鼻",
    "T13n0405_001:0648b11": "不嗅香、舌不知味、身不覺觸，諸心數法亦無",
    "T13n0405_001:0648b12": "所緣，於我我所無復起相，亦無六入分別之",
    "T13n0405_001:0648b13": "想，不得諸大諸來大眾，唯見佛光及以珠光，",
    "T13n0405_001:0648b14": "其珠純以無量釋迦毘楞伽寶而為圍遶。於",
    "T13n0405_001:0648b15": "其會中諸大菩薩，位登十住得首楞嚴三昧",
    "T13n0405_001:0648b16": "及一生補處者，見此相已身心安隱不驚不",
    "T13n0405_001:0648b17": "怖。所以者何？緣解法相自性真實，及以於如",
    "T13n0405_001:0648b18": "第一義空故。其餘菩薩及聲聞眾，天、龍、夜叉、",
    "T13n0405_001:0648b19": "乾闥婆、阿修羅、迦樓羅、緊那羅、摩睺羅伽、鳩",
    "T13n0405_001:0648b20": "槃茶、餓鬼、毘舍遮、富單那、迦吒富單那、人非人",
    "T13n0405_001:0648b21": "等，見此相已驚怖迷悶其心擾亂，各不相見",
    "T13n0405_001:0648b22": "亦無問處，心自思惟：「不知何緣有此異相？亦",
    "T13n0405_001:0648b23": "復不知是誰神力？」爾時眾中有一菩薩摩訶",
    "T13n0405_001:0648b24": "薩名曰梵頂，稽首佛足，長跪合掌而說偈言：",
    "T13n0405_001:0648b25": "「一切法自性，　　眾生無知者，",
    "T13n0405_001:0648b26": "　繫著於色陰，　　六情所愚惑，",
    "T13n0405_001:0648b27": "　不見於一陰，　　推尋求色陰，",
    "T13n0405_001:0648b28": "　於佛法生疑。　　今會有此人，",
    "T13n0405_001:0648b29": "　願說決定法，　　為斷諸疑網，",
    "T13n0405_001:0648c01": "　使知彼此岸，　　逮得虛空忍，",
    "T13n0405_001:0648c02": "　勇健入三昧，　　身相不可說，",
    "T13n0405_001:0648c03": "　如意大寶珠，　　常在其頂上，",
    "T13n0405_001:0648c04": "　釋迦毘楞伽，　　而以圍遶之。",
    "T13n0405_001:0648c05": "　此會諸大士，　　位皆十地者，",
    "T13n0405_001:0648c06": "　得首楞嚴定，　　及一生補處，",
    "T13n0405_001:0648c07": "　斯等諸菩薩，　　悉皆遙見之。",
    "T13n0405_001:0648c08": "　覩此瑞相已，　　必知勝士來，",
    "T13n0405_001:0648c09": "　禮覲無上尊，　　因說深妙法，",
    "T13n0405_001:0648c10": "　安慰怖眾生，　　歸依天人師，",
    "T13n0405_001:0648c11": "　勇猛所行處，　　教化熟眾生。」",
    "T13n0405_001:0648c12": "爾時世尊而說偈言：",
    "T13n0405_001:0648c13": "「善哉如汝說，　　定者所行處，",
    "T13n0405_001:0648c14": "　身相不可見，　　修慧能推求。",
    "T13n0405_001:0648c15": "　此是虛空藏，　　常所行止處，",
    "T13n0405_001:0648c16": "　無依無戲論，　　三昧力示現。",
    "T13n0405_001:0648c17": "　眾生著二見，　　常為所迷惑，",
    "T13n0405_001:0648c18": "　以彼迷惑故，　　不知彼此岸。",
    "T13n0405_001:0648c19": "　欲離於二見，　　修不可說行，",
    "T13n0405_001:0648c20": "　速疾得究竟，　　滿足於諸地。",
    "T13n0405_001:0648c21": "「復次善男子！初發心菩薩摩訶薩，初可說相",
    "T13n0405_001:0648c22": "及攀緣相修六波羅蜜，乃至知於地水火風",
    "T13n0405_001:0648c23": "虛空及識生滅之相如實之性。復知諸法不",
    "T13n0405_001:0648c24": "可言說，無有自性無生無滅，無有攀緣不動",
    "T13n0405_001:0648c25": "不搖空無所有。一切諸法如是修行，離斷常",
    "T13n0405_001:0648c26": "見不生怖畏，於一切法不起觸想，心無攀緣",
    "T13n0405_001:0648c27": "空無所有，如是修行速疾具足六波羅蜜，更",
    "T13n0405_001:0648c28": "不復住斷常見中。」當於如來說此語時，一切",
    "T13n0405_001:0648c29": "大眾見聞覺知如本色像，而於境界不取其",
    "T13n0405_001:0649a01": "相。爾時世尊即申右手指於西方，而作此",
    "T13n0405_001:0649a02": "言：「如斯光瑞，是虛空藏菩薩摩訶薩欲來之",
    "T13n0405_001:0649a03": "相。是菩薩具諸三昧猶如大海，住菩薩戒如",
    "T13n0405_001:0649a04": "須彌山，忍辱之心猶如金剛，精進勇猛猶如",
    "T13n0405_001:0649a05": "疾風，智如虛空慧如恒沙。諸菩薩中如大勝",
    "T13n0405_001:0649a06": "幢，向般涅槃之大導師、善根之地。是貧窮者",
    "T13n0405_001:0649a07": "吉祥之瓶、入闇者日、失道者月、是怖畏者",
    "T13n0405_001:0649a08": "所歸依處、煩惱焦熱甘露之水、善根者杖、般",
    "T13n0405_001:0649a09": "涅槃橋、生天者梯、度生死船、由曠路乘、誹",
    "T13n0405_001:0649a10": "謗惡口熱惱者蓋，降諸外道猶如師子、能淨",
    "T13n0405_001:0649a11": "諸見猶如雨水、破煩惱怨猶如霹靂，毀戒者",
    "T13n0405_001:0649a12": "藥，生善根牙猶若春澤、莊嚴菩薩猶如華",
    "T13n0405_001:0649a13": "鬘、顯善惡行猶如明鏡、無慚愧者上妙衣服、",
    "T13n0405_001:0649a14": "三苦病者之大良醫、是熱渴者明月之珠、疲",
    "T13n0405_001:0649a15": "極者床。具諸三昧猶如日珠、趣菩提路大牛",
    "T13n0405_001:0649a16": "之車、遊禪定者清涼華池、助菩提鬘波羅蜜",
    "T13n0405_001:0649a17": "果，是十地中如意摩尼，是求首楞嚴者波利",
    "T13n0405_001:0649a18": "質多羅樹。伐惡見刀，斷煩惱習猶如金剛。降",
    "T13n0405_001:0649a19": "伏諸魔，生諸功德智慧寶藏，依於一切諸佛",
    "T13n0405_001:0649a20": "功德。是諸緣覺所依窟宅，是聲聞眼、生天者",
    "T13n0405_001:0649a21": "眼，行邪道者正直之路、是畜生歸餓鬼之",
    "T13n0405_001:0649a22": "怙、是地獄救。一切眾生無上福田，三世諸佛",
    "T13n0405_001:0649a23": "第一輔臣，能護法城，已具莊嚴十八不共諸",
    "T13n0405_001:0649a24": "佛祕藏，滿足成就佛之智慧，一切人天所應",
    "T13n0405_001:0649a25": "供養，唯除如來餘無及者。汝等大眾皆應深",
    "T13n0405_001:0649a26": "心恭敬奉迎虛空藏菩薩摩訶薩，隨力所能，",
    "T13n0405_001:0649a27": "應以妙寶幢幡傘蓋、華香瓔珞末香塗香、衣",
    "T13n0405_001:0649a28": "服臥具、歌唄讚歎、平治道路種種莊嚴，尊重",
    "T13n0405_001:0649a29": "供養。汝等大眾皆亦應成如是功德器。」",
    "T13n0405_001:0649b01": "爾時大眾，有從座起向虛空藏菩薩所現瑞",
    "T13n0405_001:0649b02": "方，踊躍歡喜顏貌怡悅，端目專注俱共奉迎。",
    "T13n0405_001:0649b03": "餘菩薩摩訶薩及大聲聞，天主、龍主、夜叉主、",
    "T13n0405_001:0649b04": "乾闥婆主、阿修羅主、迦樓羅主、緊那羅主、摩睺",
    "T13n0405_001:0649b05": "羅伽主、五通仙人主各作是念：「我等當辦何",
    "T13n0405_001:0649b06": "等最上最妙供具而以供養彼大士耶？」",
    "T13n0405_001:0649b07": "爾時虛空藏菩薩摩訶薩，即以神力變娑婆",
    "T13n0405_001:0649b08": "世界，除眾穢惡，及諸丘山瓦礫荊棘坑坎堆",
    "T13n0405_001:0649b09": "阜曠野險隘，風塵雲霧皆悉澄霽，七寶為地",
    "T13n0405_001:0649b10": "平坦如掌，無量眾寶以為林樹，枝葉花果皆",
    "T13n0405_001:0649b11": "以寶成，名華軟草亦復如是，香氣芬烈普熏",
    "T13n0405_001:0649b12": "世界。娑婆界中一切眾生無諸苦患，盲聾瘖",
    "T13n0405_001:0649b13": "瘂癃殘百疾一時除愈，其怨惡者咸生慈心，",
    "T13n0405_001:0649b14": "地獄餓鬼諸楚痛聲皆悉休息，飲食衣服莊",
    "T13n0405_001:0649b15": "嚴之具自然豐足。其諸眾生，妙色端正支節",
    "T13n0405_001:0649b16": "具足威德第一，除諸結使心得寂靜，於諸善",
    "T13n0405_001:0649b17": "根深生欣樂，以清淨信安住三寶。一切大眾",
    "T13n0405_001:0649b18": "兩手皆有如意摩尼，於其珠內出大光明遍",
    "T13n0405_001:0649b19": "照世界并奏天樂，雨種種寶雜色寶衣，又雨",
    "T13n0405_001:0649b20": "種種妙莊嚴具，寶鬘寶蓋、種種寶器、種種天",
    "T13n0405_001:0649b21": "衣、金鏁瓔珞真珠瓔珞、青紅赤白雜色蓮華，",
    "T13n0405_001:0649b22": "雨沈水香牛頭栴檀遍滿世界。其路兩邊有七",
    "T13n0405_001:0649b23": "寶臺如帝釋殿。又其臺中綵女盈滿，顏貌端",
    "T13n0405_001:0649b24": "嚴猶如魔后，作天伎樂出五音聲。又於佛上",
    "T13n0405_001:0649b25": "有天七寶，大梵王蓋懸處虛空供養如來。其",
    "T13n0405_001:0649b26": "蓋周圓百千踰闍那，復以寶網羅覆其上，真",
    "T13n0405_001:0649b27": "珠毦帶垂飾四面，蓋中演出種種樂音，清妙",
    "T13n0405_001:0649b28": "和雅超絕人天。一切大地草木叢林華果枝",
    "T13n0405_001:0649b29": "葉皆出妙聲，宣暢大乘六波羅蜜諸地行法。",
    "T13n0405_001:0649c01": "聞其聲者，於無上道皆不退轉，亦有逮得無",
    "T13n0405_001:0649c02": "生忍者。",
    "T13n0405_001:0649c03": "爾時大眾見虛空藏菩薩摩訶薩神變奇特，",
    "T13n0405_001:0649c04": "心生歡喜歎未曾有，各作是念：「此菩薩摩訶",
    "T13n0405_001:0649c05": "薩既現如斯大神通力，不久必來至此世界。",
    "T13n0405_001:0649c06": "我等今者當設何座以供待之？」當於眾會作",
    "T13n0405_001:0649c07": "此念時，即於佛前有寶蓮華從地踊出，白銀",
    "T13n0405_001:0649c08": "為莖、黃金為葉、金剛為臺、琉璃為實、馬瑙",
    "T13n0405_001:0649c09": "為鬚、梵色寶珠以為鬚本、頗梨為蘂，其華縱",
    "T13n0405_001:0649c10": "廣百踰闍那，有八十億諸寶蓮華周匝圍遶。",
    "T13n0405_001:0649c11": "爾時虛空藏菩薩忽然在彼寶蓮華上結加",
    "T13n0405_001:0649c12": "趺坐，又見頂上如意寶珠，以無量釋迦毘楞",
    "T13n0405_001:0649c13": "伽寶而為圍遶；其八十億菩薩各各坐餘寶",
    "T13n0405_001:0649c14": "蓮華上。",
    "T13n0405_001:0649c15": "爾時彌勒菩薩摩訶薩即便說偈問藥王菩",
    "T13n0405_001:0649c16": "薩摩訶薩言：",
    "T13n0405_001:0649c17": "「我自從昔來，　　見諸菩薩眾，",
    "T13n0405_001:0649c18": "　有來覲世尊，　　先圍遶恭敬，",
    "T13n0405_001:0649c19": "　頭面接足禮，　　然後退就坐。",
    "T13n0405_001:0649c20": "　云何此大士，　　現斯神通力，",
    "T13n0405_001:0649c21": "　不修菩薩儀，　　而坐寶蓮華？」",
    "T13n0405_001:0649c22": "爾時藥王菩薩摩訶薩以偈答曰：",
    "T13n0405_001:0649c23": "「此大智慧士，　　善住深妙法，",
    "T13n0405_001:0649c24": "　不依妄想心，　　而來見世尊。」",
    "T13n0405_001:0649c25": "爾時彌勒菩薩摩訶薩復以偈問：",
    "T13n0405_001:0649c26": "「若不見眾生，　　及以諸法相，",
    "T13n0405_001:0649c27": "　其心常安住，　　諸法真實際，",
    "T13n0405_001:0649c28": "　云何而示現，　　自在神通力？",
    "T13n0405_001:0649c29": "　唯願為演說，　　除我此疑惑。」",
    "T13n0405_001:0650a01": "爾時藥王菩薩摩訶薩復以偈答：",
    "T13n0405_001:0650a02": "「今此大士夫，　　勇健入方便，",
    "T13n0405_001:0650a03": "　為熟眾生故，　　現此神通力。",
    "T13n0405_001:0650a04": "　若不住實際，　　愚惑諸凡夫，",
    "T13n0405_001:0650a05": "　明智開俗諦，　　為入真諦故。」",
    "T13n0405_001:0650a06": "爾時世尊告藥王菩薩摩訶薩：「善哉善哉！善",
    "T13n0405_001:0650a07": "男子！如汝所說。一切凡夫眾生，不能思量一",
    "T13n0405_001:0650a08": "須陀洹解脫行處；一切眾生得須陀洹，不能",
    "T13n0405_001:0650a09": "思量一斯陀含解脫行處；一切眾生得斯陀",
    "T13n0405_001:0650a10": "含，不能思量一阿那含解脫行處；一切眾生",
    "T13n0405_001:0650a11": "得阿那含，不能思量一阿羅漢解脫行處；一",
    "T13n0405_001:0650a12": "切眾生得阿羅漢，不能思量一辟支佛解脫",
    "T13n0405_001:0650a13": "行處；一切眾生成辟支佛，不能思量一與般",
    "T13n0405_001:0650a14": "若波羅蜜相應菩薩摩訶薩方便行處成熟",
    "T13n0405_001:0650a15": "眾生；一切眾生得般若波羅蜜相應菩薩摩",
    "T13n0405_001:0650a16": "訶薩方便行處成熟眾生，不能測量乃至得",
    "T13n0405_001:0650a17": "無生法忍菩薩摩訶薩舉足下足方便行處及",
    "T13n0405_001:0650a18": "解第一義諦成熟眾生；一切眾生得無生法忍",
    "T13n0405_001:0650a19": "菩薩摩訶薩方便行處及解第一義諦成熟眾",
    "T13n0405_001:0650a20": "生，不能測量得四辯才菩薩摩訶薩舉足下",
    "T13n0405_001:0650a21": "足方便行處及解第一義諦成就眾生；一切",
    "T13n0405_001:0650a22": "眾生得四辯才菩薩摩訶薩方便行處及解第",
    "T13n0405_001:0650a23": "一義諦成熟眾生，不能測量住般若波羅蜜",
    "T13n0405_001:0650a24": "究竟首楞嚴三昧菩薩摩訶薩舉足下足方便",
    "T13n0405_001:0650a25": "行處及解第一義諦成熟眾生。「善男子！是虛",
    "T13n0405_001:0650a26": "空藏菩薩摩訶薩，已無量劫得無生忍具無",
    "T13n0405_001:0650a27": "礙辯，究竟滿足首楞嚴定，住最上地決定堅",
    "T13n0405_001:0650a28": "固終無傾動，善知眾生深心所行應覩神變",
    "T13n0405_001:0650a29": "莊嚴之事，又復應見虛空藏菩薩摩訶薩欲",
    "T13n0405_001:0650b01": "來瑞相，又有見虛空藏菩薩摩訶薩得離欲",
    "T13n0405_001:0650b02": "地住地入地，故示入無邊空處三昧，於西方",
    "T13n0405_001:0650b03": "沒而來現此。時諸眾生怖畏惑亂入於俗諦，",
    "T13n0405_001:0650b04": "現大莊嚴，為欲成熟諸眾生故。又善男子！是",
    "T13n0405_001:0650b05": "虛空藏菩薩摩訶薩，若現第一義諦無生莊",
    "T13n0405_001:0650b06": "嚴，諸天及人乃至八地菩薩皆當迷悶，無能",
    "T13n0405_001:0650b07": "見其境界行相，善入如是深妙功德。「善男子！",
    "T13n0405_001:0650b08": "虛空藏菩薩摩訶薩，巧方便慧深入一切諸",
    "T13n0405_001:0650b09": "佛法海，離諸疑惑不依他故，智慧善巧於諸",
    "T13n0405_001:0650b10": "菩薩摩訶薩中最上幢王。「善男子！虛空藏菩",
    "T13n0405_001:0650b11": "薩，是一切眾生生天般涅槃大明導主，能斷",
    "T13n0405_001:0650b12": "一切煩惱心患，善治身毒及四大病。若有眾",
    "T13n0405_001:0650b13": "生起惡邪見，輪迴迷沒生死曠野，無善方便",
    "T13n0405_001:0650b14": "不知生天、般涅槃路。若有眾生稱虛空藏菩",
    "T13n0405_001:0650b15": "薩摩訶薩名，至心歸命，燒堅黑沈水及多伽",
    "T13n0405_001:0650b16": "羅香，恭敬禮拜時，虛空藏菩薩觀此眾生心",
    "T13n0405_001:0650b17": "心善根。若見眾生諸見煩惱之所惑亂，若見",
    "T13n0405_001:0650b18": "過去善根種子心所行業，於佛法僧布施持",
    "T13n0405_001:0650b19": "戒忍辱精進禪定智慧及餘功德，隨所堪能。",
    "T13n0405_001:0650b20": "時虛空藏菩薩摩訶薩觀彼眾生，隨所應見，",
    "T13n0405_001:0650b21": "於其夢中現種種形，即以方便而為說法。「善",
    "T13n0405_001:0650b22": "男子！若有眾生應於寤覺見虛空藏菩薩摩",
    "T13n0405_001:0650b23": "訶薩，即於目前見種種形，即以方便開正直",
    "T13n0405_001:0650b24": "道，破諸眾生惡業邪見惡願惡歸惡處惡取，",
    "T13n0405_001:0650b25": "如是計著悉令解脫，身口意業無諸邪曲，趣",
    "T13n0405_001:0650b26": "正直道正業正見正願正歸正處正取，常獲",
    "T13n0405_001:0650b27": "親近諸善知識，速疾捨離臭結煩惱，永免三",
    "T13n0405_001:0650b28": "塗八難之苦，常行善業得自在力，乃至漸漸",
    "T13n0405_001:0650b29": "入深法忍。若諸眾生種種身病，及心狂亂聾",
    "T13n0405_001:0650c01": "盲瘖瘂、手足拘躃諸根不具，稱虛空藏菩薩",
    "T13n0405_001:0650c02": "摩訶薩名，至心歸命，燒堅黑沈水及多伽羅",
    "T13n0405_001:0650c03": "香，恭敬禮拜，或從乞藥或願除愈。時虛空藏",
    "T13n0405_001:0650c04": "菩薩摩訶薩即隨其願，或現梵天像、或現釋",
    "T13n0405_001:0650c05": "提桓因像、或現毘沙門像、或現四天王像、或",
    "T13n0405_001:0650c06": "現焰摩天像、或現兜率陀天像、或現自在天",
    "T13n0405_001:0650c07": "像、或現大自在天像、或現婆羅門像、或現剎",
    "T13n0405_001:0650c08": "利像、或現長者像、或現居士像、或現大臣官",
    "T13n0405_001:0650c09": "屬像、或現童男童女像、或現父母親屬像、或",
    "T13n0405_001:0650c10": "現執金剛像，或現天、龍、夜叉、乾闥婆、阿修羅、",
    "T13n0405_001:0650c11": "迦樓羅、緊那羅、摩睺羅伽、人非人像，現如是",
    "T13n0405_001:0650c12": "等種種諸像，在於夢者及寤者前為說病相，",
    "T13n0405_001:0650c13": "并為分別諸藥對治：『病狀如此應服此藥，若",
    "T13n0405_001:0650c14": "如是病宜服彼藥。』諸眾生等既聞說已，各隨",
    "T13n0405_001:0650c15": "所應而合諸藥，若自無者菩薩悉與。是諸眾",
    "T13n0405_001:0650c16": "生或有一服二服三服眾病皆愈，或有但見所",
    "T13n0405_001:0650c17": "現之身病即除者。如是善男子！是虛空藏菩",
    "T13n0405_001:0650c18": "薩摩訶薩具大慈悲，若有眾生貧窮困苦欲",
    "T13n0405_001:0650c19": "求大富，欲多誦習欲樂多聞，欲求解脫、欲求",
    "T13n0405_001:0650c20": "離欲、欲求禪定、欲求名稱、欲得第一、欲求善",
    "T13n0405_001:0650c21": "巧、欲得自在、欲得端正、欲求好色、欲得妙聲、",
    "T13n0405_001:0650c22": "欲求好香、欲得上味、欲求好觸、欲得飲食、欲",
    "T13n0405_001:0650c23": "求勇健、欲得種姓高貴、欲願生男欲願求女、",
    "T13n0405_001:0650c24": "欲得眷屬、欲求福德、欲得成就六波羅蜜、欲",
    "T13n0405_001:0650c25": "得巧言、欲求覆護一切眾生、欲得免脫一切",
    "T13n0405_001:0650c26": "牢獄、欲斷一切諸惡律儀，有施心者願建立",
    "T13n0405_001:0650c27": "之，乃至智慧亦復如是。欲得長壽、欲願多財",
    "T13n0405_001:0650c28": "得已能用、欲令慳者能行布施、其毀禁者令",
    "T13n0405_001:0650c29": "堅持戒、若瞋恚者令修忍辱、其懈怠者使住",
    "T13n0405_001:0651a01": "精進、散亂心者教修禪定、其愚癡者令修智",
    "T13n0405_001:0651a02": "慧、不定乘者勸學聲聞、著我眾生教緣覺乘。",
    "T13n0405_001:0651a03": "若有眾生離大慈悲，自惜己身捨諸眾生，願",
    "T13n0405_001:0651a04": "離此心生大慈悲，不自護身攝取眾生，發阿",
    "T13n0405_001:0651a05": "耨多羅三藐三菩提心。善男子！時虛空藏菩",
    "T13n0405_001:0651a06": "薩摩訶薩，知彼心已即現方便，令此眾生捨",
    "T13n0405_001:0651a07": "離先心起大慈悲，不護己身不捨眾生，發菩",
    "T13n0405_001:0651a08": "提心住四梵行。若有眾生樂大慈悲，欲求救",
    "T13n0405_001:0651a09": "濟一切眾生，欲願安住阿耨多羅三藐三菩",
    "T13n0405_001:0651a10": "提，於阿練若處若在林中若於露地，燒堅黑",
    "T13n0405_001:0651a11": "沈水多伽羅香，合掌恭敬向於十方，五體投",
    "T13n0405_001:0651a12": "地至心歸命。虛空藏菩薩摩訶薩而便說此",
    "T13n0405_001:0651a13": "陀羅尼呪：",
    "T13n0405_001:0651a14": "「『阿蜜栗舍阿蜜栗舍　迦樓尼迦　遮羅遮羅",
    "T13n0405_001:0651a15": "毘(薄履反，下皆同)遮羅珊(素干反)遮羅　迦樓尼迦羅",
    "T13n0405_001:0651a16": "母羅母　母樓(力斗反，下同)鞞(步倪反，下皆同)迦陀履摩目",
    "T13n0405_001:0651a17": "佉(去佐反)浮樓闍婆(步可反)奈迦樓尼迦真多摩尼",
    "T13n0405_001:0651a18": "富羅耶迦樓尼迦薩埵(都果反，下同)舍迷(莫隷反吳音讀)他",
    "T13n0405_001:0651a19": "跛夜　阿若(而夜反)陀梨踣(怖得反，下同)鈐(巨耽反，下皆同)踣鈐",
    "T13n0405_001:0651a20": "羅底(都履反，下同)毘鞞迦鈐臺(徒履反)栗致毘鞞迦鈐",
    "T13n0405_001:0651a21": "迦樓尼迦否(方久反)梨夜鬪磨磨(武佐反)阿奢(始迦反)",
    "T13n0405_001:0651a22": "薩埵跛履　波迦夜阿輸迦(居佐反)伽(巨左反)底",
    "T13n0405_001:0651a23": "　娑婆呵』",
    "T13n0405_001:0651a24": "「善男子！是虛空藏菩薩摩訶薩，或現天像或",
    "T13n0405_001:0651a25": "示人像、或麞鹿像或為鳥像、或不現形，隨彼",
    "T13n0405_001:0651a26": "所應以諸方便而為說法，化度無量那由他",
    "T13n0405_001:0651a27": "百千眾生，令住聲聞乘、辟支佛乘及住大乘。",
    "T13n0405_001:0651a28": "又於少時建立眾生，住於大乘得阿鞞跋致，",
    "T13n0405_001:0651a29": "乃至令得諸深三昧及陀羅尼滿足十地者。",
    "T13n0405_001:0651b01": "善男子！是虛空藏菩薩摩訶薩具大慈悲，若",
    "T13n0405_001:0651b02": "人思量乃可能知虛空邊際，無能測量虛空",
    "T13n0405_001:0651b03": "藏菩薩摩訶薩智慧方便大慈大悲及三昧",
    "T13n0405_001:0651b04": "力成熟眾生之邊際者。善男子！是虛空藏菩",
    "T13n0405_001:0651b05": "薩摩訶薩，成就如是不可思議功德智慧。善",
    "T13n0405_001:0651b06": "男子！若有眾生心無諂曲亦不幻偽，其心純",
    "T13n0405_001:0651b07": "至順入正流，所見真實，不譏彼闕不自矜高，",
    "T13n0405_001:0651b08": "不卑他人離諸嫉妬，不自顯異矯惑眾人，心",
    "T13n0405_001:0651b09": "本具足。善男子！是虛空藏菩薩摩訶薩，憐愍",
    "T13n0405_001:0651b10": "此等諸眾生故，以方便智勇猛精進修善方",
    "T13n0405_001:0651b11": "便，除滅此等諸眾生罪，令發阿耨多羅三藐",
    "T13n0405_001:0651b12": "三菩提心，一切善根皆悉迴向無上菩提，得",
    "T13n0405_001:0651b13": "不退轉、獲大勢力及精進力。為欲滿足六波",
    "T13n0405_001:0651b14": "羅蜜故。常勤修習大慈大悲，乃至究竟得阿",
    "T13n0405_001:0651b15": "耨多羅三藐三菩提。善男子！是虛空藏菩薩",
    "T13n0405_001:0651b16": "摩訶薩，成就如是不可思議功德，勇猛成就",
    "T13n0405_001:0651b17": "一切眾生。」爾時彌勒菩薩摩訶薩即從座起，",
    "T13n0405_001:0651b18": "頂禮佛足而白佛言：「世尊！虛空藏菩薩摩訶",
    "T13n0405_001:0651b19": "薩，以何因緣，獨其頂上有此殊妙如意寶珠，",
    "T13n0405_001:0651b20": "以無量釋迦毘楞伽寶而為圍遶，光明顯曜",
    "T13n0405_001:0651b21": "蔽於眾色，不與諸餘菩薩摩訶薩等？」爾時世",
    "T13n0405_001:0651b22": "尊告彌勒菩薩摩訶薩言：「是虛空藏菩薩摩",
    "T13n0405_001:0651b23": "訶薩具大慈悲，能拔眾生危厄險難。若有眾",
    "T13n0405_001:0651b24": "生犯根本罪應墮惡趣，一切善根皆已燒然，",
    "T13n0405_001:0651b25": "虛空藏菩薩摩訶薩，是大無明邪見黑暗清",
    "T13n0405_001:0651b26": "淨朗日；是滅根本罪者之大良師；能拔疑箭，",
    "T13n0405_001:0651b27": "破善法器能令完全。善男子！若有眾生犯波",
    "T13n0405_001:0651b28": "羅夷，斷善根栽趣向地獄，無所歸依智者所",
    "T13n0405_001:0651b29": "棄，悉能濟拔開示真路，能洒眾生臭惡煩",
    "T13n0405_001:0651c01": "惱令離惡趣，是昇人天解脫者梯。若有眾生",
    "T13n0405_001:0651c02": "貪愚惑亂能令覺悟，瞋恚害心及以癡暗，謗",
    "T13n0405_001:0651c03": "無因果，放逸不信不畏未來，貪求無厭極懷",
    "T13n0405_001:0651c04": "嫉妬，具十惡業日夜增長。如此眾生，是虛",
    "T13n0405_001:0651c05": "空藏菩薩摩訶薩，能除如上諸重罪業，安處",
    "T13n0405_001:0651c06": "人天解脫之處猶如大車。善男子！是虛空藏",
    "T13n0405_001:0651c07": "菩薩摩訶薩，是諸天世人所應尊重奉迎供",
    "T13n0405_001:0651c08": "養。」",
    "T13n0405_001:0651c09": "爾時彌勒菩薩摩訶薩白佛言：「世尊！云何名",
    "T13n0405_001:0651c10": "為犯根本罪波羅夷耶？若有眾生犯斯罪者，",
    "T13n0405_001:0651c11": "善根燒然墮於惡趣離安隱處，永失一切天",
    "T13n0405_001:0651c12": "人之樂。是虛空藏菩薩摩訶薩，能令此等諸",
    "T13n0405_001:0651c13": "惡眾生。還得具足人天福樂。」爾時世尊告彌",
    "T13n0405_001:0651c14": "勒菩薩摩訶薩：「善男子！若灌頂剎利王有自",
    "T13n0405_001:0651c15": "在力，犯五根本罪，先所修習皆悉燒然，失安",
    "T13n0405_001:0651c16": "隱處，遠人天樂墮於惡趣。何等名為五根本",
    "T13n0405_001:0651c17": "罪？善男子！所謂灌頂剎利王領國土有自",
    "T13n0405_001:0651c18": "在力，取兜婆物及四方僧物，或教人取，是",
    "T13n0405_001:0651c19": "則名犯初根本罪。復次善男子！灌頂剎利王",
    "T13n0405_001:0651c20": "領國土有自在力，毀謗正法，捨聲聞乘、辟支",
    "T13n0405_001:0651c21": "佛乘、捨無上乘，又制他人不令修學，是名第",
    "T13n0405_001:0651c22": "二犯根本罪。復次善男子！灌頂剎利王領國",
    "T13n0405_001:0651c23": "土有自在力，若復有人以如來故，剃除鬚髮",
    "T13n0405_001:0651c24": "身被法服，持戒毀戒有戒無戒，脫其袈裟逼",
    "T13n0405_001:0651c25": "令還俗，或加杖捶或復繫縛，或截手足乃至",
    "T13n0405_001:0651c26": "斷命，自作使他造如此惡，是名第三犯根本",
    "T13n0405_001:0651c27": "罪。復次善男子！灌頂剎利王領國土有自在",
    "T13n0405_001:0651c28": "力，作五逆罪。何等為五？一者殺母；二者害",
    "T13n0405_001:0651c29": "父；三者殺阿羅漢；四者破和合僧；五者出",
    "T13n0405_001:0652a01": "佛身血。如是五無間罪若犯一者，是則名為",
    "T13n0405_001:0652a02": "犯根本罪，是名第四犯根本罪。復次善男子！",
    "T13n0405_001:0652a03": "灌頂剎利王領國土有自在力，謗無因果不",
    "T13n0405_001:0652a04": "畏未來，造十惡業道，亦教他人令行十惡，是",
    "T13n0405_001:0652a05": "名第五犯根本罪。善男子！是名灌頂剎利五",
    "T13n0405_001:0652a06": "根本罪。若犯一者，此則名為犯波羅夷，先所",
    "T13n0405_001:0652a07": "修習一切善根皆悉燒然，離安隱處失人天",
    "T13n0405_001:0652a08": "樂墮於惡趣。善男子！是虛空藏菩薩摩訶薩，",
    "T13n0405_001:0652a09": "為此人故起大慈悲現生邊地，隨所應見現",
    "T13n0405_001:0652a10": "種種形，或沙門像、婆羅門像、剎利長者居",
    "T13n0405_001:0652a11": "士等像，而為其說一切種智甚深大乘未曾",
    "T13n0405_001:0652a12": "有法諸陀羅尼及忍辱地，以如是等種種妙",
    "T13n0405_001:0652a13": "法而引導之。灌頂剎利既聞法已，心生慚愧",
    "T13n0405_001:0652a14": "極懷怖懼，向說法者發露懺悔，先所犯罪誓",
    "T13n0405_001:0652a15": "不更作，安住布施、持戒、忍辱、精進、禪定、智慧，",
    "T13n0405_001:0652a16": "勤修慈悲，生人天樂般涅槃樂。",
    "T13n0405_001:0652a17": "「復次善男子！大臣亦有五根本罪犯波羅夷。",
    "T13n0405_001:0652a18": "若有犯者，先所修習一切善根皆悉燒然，墮",
    "T13n0405_001:0652a19": "於惡趣離安隱處，永失一切天人之樂。何等",
    "T13n0405_001:0652a20": "為五？謂彼大臣統理國土，依倚王力取兜婆",
    "T13n0405_001:0652a21": "物及四方僧物，或教人取，是則名犯初根本",
    "T13n0405_001:0652a22": "罪。復次善男子！若彼大臣統理國土依倚王",
    "T13n0405_001:0652a23": "力，破壞村邑城郭國土，或教人破，是名第",
    "T13n0405_001:0652a24": "二犯根本罪。復次善男子！若彼大臣統理國",
    "T13n0405_001:0652a25": "土依倚王力，毀謗正法，捨聲聞乘、辟支佛乘、",
    "T13n0405_001:0652a26": "捨無上乘，亦制他人不令修學，是名第三犯",
    "T13n0405_001:0652a27": "根本罪。復次善男子！若彼大臣統理國土依",
    "T13n0405_001:0652a28": "倚王力，若見有人以如來故，剃除鬚髮身被",
    "T13n0405_001:0652a29": "法服，持戒毀戒有戒無戒，脫其袈裟逼令還",
    "T13n0405_001:0652b01": "俗，或加杖捶或復繫縛，或截手足乃至斷命，",
    "T13n0405_001:0652b02": "自作使他造如此惡，是名第四犯根本罪。復",
    "T13n0405_001:0652b03": "次善男子！若彼大臣統理國土依倚王力，作",
    "T13n0405_001:0652b04": "五逆罪。何等為五？一者殺母；二者害父；三",
    "T13n0405_001:0652b05": "者殺阿羅漢；四者破和合僧；五者出佛身血。",
    "T13n0405_001:0652b06": "如是五無間罪若犯一者，是則名為犯根本",
    "T13n0405_001:0652b07": "罪，是名第五犯根本罪。善男子！是名大臣五",
    "T13n0405_001:0652b08": "根本罪。若犯一者，此則名為犯波羅夷，先所",
    "T13n0405_001:0652b09": "修習一切善根皆悉燒然，離安隱處失人天",
    "T13n0405_001:0652b10": "樂墮於惡趣。善男子！是虛空藏菩薩摩訶薩，",
    "T13n0405_001:0652b11": "為此人故起大慈悲現生邊地，隨所應見現",
    "T13n0405_001:0652b12": "種種形，或沙門像、婆羅門像、剎利長者居士",
    "T13n0405_001:0652b13": "等像，而為其說一切種智甚深大乘未曾有",
    "T13n0405_001:0652b14": "法諸陀羅尼及忍辱地，以如是等種種妙法",
    "T13n0405_001:0652b15": "而引導之。彼時大臣既聞法已，心生慚愧極",
    "T13n0405_001:0652b16": "懷怖懼，向說法者發露懺悔，先所犯罪誓不",
    "T13n0405_001:0652b17": "更作，安住布施、持戒、忍辱、精進、禪定、智慧，勤",
    "T13n0405_001:0652b18": "修慈悲，生人天樂般涅槃樂。",
    "T13n0405_001:0652b19": "「復次善男子！聲聞亦有五根本罪犯波羅夷。",
    "T13n0405_001:0652b20": "若有犯者，先所修習一切善根皆悉燒然，墮",
    "T13n0405_001:0652b21": "於惡趣離安隱處失人天樂。何等為五？謂殺",
    "T13n0405_001:0652b22": "生、偷盜、淫泆、妄語、出佛身血。善男子！是名聲",
    "T13n0405_001:0652b23": "聞五根本罪。若犯一者，此則名為犯波羅夷，",
    "T13n0405_001:0652b24": "先所修習一切善根皆悉燒然，離安隱處失",
    "T13n0405_001:0652b25": "人天樂墮於惡趣。善男子！是虛空藏菩薩摩",
    "T13n0405_001:0652b26": "訶薩，為此人故起大慈悲現生邊地，隨所應",
    "T13n0405_001:0652b27": "見現種種形，或沙門像、婆羅門像、剎利長者",
    "T13n0405_001:0652b28": "居士等像，而為其說一切種智甚深大乘未",
    "T13n0405_001:0652b29": "曾有法諸陀羅尼及忍辱地，以如是等種種",
    "T13n0405_001:0652c01": "妙法而引導之。時彼聲聞既聞法已，心生",
    "T13n0405_001:0652c02": "慚愧極懷恐怖，向說法者發露懺悔，先所犯",
    "T13n0405_001:0652c03": "罪誓不更作，安住布施、持戒、忍辱、精進、禪定、",
    "T13n0405_001:0652c04": "智慧，勤修慈悲，生人天樂般涅槃樂。",
    "T13n0405_001:0652c05": "「復次善男子！初發心菩薩趣向大乘，有八根",
    "T13n0405_001:0652c06": "本罪犯波羅夷，先所修習一切善根皆悉燒",
    "T13n0405_001:0652c07": "然，墮於惡趣離安隱處失人天樂，亦失大乘",
    "T13n0405_001:0652c08": "境界之樂，久在生死離善知識。何等為八？謂",
    "T13n0405_001:0652c09": "彼菩薩宿業因緣生五濁世，有餘善根近善",
    "T13n0405_001:0652c10": "知識，歸趣甚深大乘之法，發無上心智慧微",
    "T13n0405_001:0652c11": "淺。是初發心菩薩，又從他聞甚深空法讀誦",
    "T13n0405_001:0652c12": "受持，復於少智愚癡人前讀誦解說，餘人聞",
    "T13n0405_001:0652c13": "已驚疑怖畏，於阿耨多羅三藐三菩提心生",
    "T13n0405_001:0652c14": "退沒樂聲聞乘，是名初發心菩薩犯於第一",
    "T13n0405_001:0652c15": "根本重罪，先所修習一切善根皆悉燒然，墮於",
    "T13n0405_001:0652c16": "惡趣離安隱處，失人天樂及以大乘境界之",
    "T13n0405_001:0652c17": "樂，壞菩提心。是故菩薩，宜應先知眾生善根",
    "T13n0405_001:0652c18": "及了彼心，隨其所堪次第說法，如入大海漸",
    "T13n0405_001:0652c19": "漸至深。善男子！是虛空藏菩薩摩訶薩，隨其",
    "T13n0405_001:0652c20": "所應以種種形現生其土而為說法，令生慚",
    "T13n0405_001:0652c21": "愧，於所犯罪發露懺悔，不墮惡趣增進善根，",
    "T13n0405_001:0652c22": "長養阿耨多羅三藐三菩提心。善男子！又有",
    "T13n0405_001:0652c23": "初發心菩薩犯根本罪，畏墮惡趣，聞虛空藏",
    "T13n0405_001:0652c24": "菩薩摩訶薩名，至心願見，欲發露懺悔所犯",
    "T13n0405_001:0652c25": "罪故，於初夜後分燒堅黑沈水及多伽羅香，",
    "T13n0405_001:0652c26": "至心合掌稱虛空藏菩薩摩訶薩名。善男子！",
    "T13n0405_001:0652c27": "時虛空藏菩薩摩訶薩，隨其所應現種種形，",
    "T13n0405_001:0652c28": "或現自身、或聲聞身、或剎利身婆羅門身，乃",
    "T13n0405_001:0652c29": "至童男童女等身，在彼犯罪初發心菩薩前，",
    "T13n0405_001:0653a01": "教令發露懺悔除罪。以善巧方便，開示甚深",
    "T13n0405_001:0653a02": "無上正真大乘之行三昧總持忍辱之地，捨",
    "T13n0405_001:0653a03": "諸惡趣，得不退轉阿耨多羅三藐三菩提心，",
    "T13n0405_001:0653a04": "精勤修行六波羅蜜，得力堅固猶如金剛，乃",
    "T13n0405_001:0653a05": "至自得阿耨多羅三藐三菩提。又善男子！虛",
    "T13n0405_001:0653a06": "空藏菩薩摩訶薩，若不現身在其人前教發",
    "T13n0405_001:0653a07": "露者，是初發心菩薩應於後夜合掌至心而",
    "T13n0405_001:0653a08": "向東方，燒堅黑沈水及多伽羅香，請明星言：",
    "T13n0405_001:0653a09": "『明星明星成大慈悲，汝今初出照閻浮提，大",
    "T13n0405_001:0653a10": "悲護我，可為我白虛空藏菩薩摩訶薩，願",
    "T13n0405_001:0653a11": "於夢中示我方便，發露懺悔犯根本罪，令得",
    "T13n0405_001:0653a12": "大乘方便智眼。』善男子！彼初發心菩薩即於",
    "T13n0405_001:0653a13": "夢中明相出時，虛空藏菩薩摩訶薩隨其所",
    "T13n0405_001:0653a14": "應而為現身，以諸方便令彼初發心菩薩發",
    "T13n0405_001:0653a15": "露懺悔先所犯罪，示方便智令彼菩薩深懷",
    "T13n0405_001:0653a16": "驚怖，於阿耨多羅三藐三菩提心得不忘三",
    "T13n0405_001:0653a17": "昧堅住大乘，疾得滿足六波羅蜜，不久成就",
    "T13n0405_001:0653a18": "一切種智。「復次善男子！初發心菩薩語餘人",
    "T13n0405_001:0653a19": "言：『汝今不能樂於大乘，亦不能行六波羅蜜，",
    "T13n0405_001:0653a20": "終不能得阿耨多羅三藐三菩提。不如早發",
    "T13n0405_001:0653a21": "聲聞辟支佛心，速盡生死入般涅槃。』餘如上",
    "T13n0405_001:0653a22": "說。是名初發心菩薩犯於第二根本重罪。",
    "T13n0405_001:0653a23": "「復次善男子！初發心菩薩語餘人言：『汝今何",
    "T13n0405_001:0653a24": "用受學波羅提木叉律儀？當速發阿耨多羅",
    "T13n0405_001:0653a25": "三藐三菩提心，受持讀誦大乘經典，先所造",
    "T13n0405_001:0653a26": "作身口意業諸不善行當得清淨，不受未來",
    "T13n0405_001:0653a27": "諸惡果報。』餘如上說。是名初發心菩薩犯於",
    "T13n0405_001:0653a28": "第三根本重罪。「復次善男子！初發心菩薩語",
    "T13n0405_001:0653a29": "餘人言：『汝今不應聽受讀誦聲聞經典，汝當",
    "T13n0405_001:0653b01": "覆蔽聲聞經典，聲聞法中無大果報，不能斷",
    "T13n0405_001:0653b02": "除結使煩惱。汝當聽受讀誦清淨大乘甚深",
    "T13n0405_001:0653b03": "經典，又能消除諸不善業，疾得阿耨多羅三",
    "T13n0405_001:0653b04": "藐三菩提。』作此說已有信受者，二人俱名犯",
    "T13n0405_001:0653b05": "根本罪。餘如上說。是名初發心菩薩犯於第",
    "T13n0405_001:0653b06": "四根本重罪。「復次善男子！初發心菩薩欺妄",
    "T13n0405_001:0653b07": "兩舌，希求名稱利養恭敬，讚大乘經為他解",
    "T13n0405_001:0653b08": "說，而語人言：『我是善解摩訶衍者。』為貪利故，",
    "T13n0405_001:0653b09": "見他解說大乘經典得供養者，憎毀輕疾而",
    "T13n0405_001:0653b10": "自貢高，虛誑妄語得過人法。作此行者離安",
    "T13n0405_001:0653b11": "隱處犯波羅夷，於大乘中為犯最重根本罪也。",
    "T13n0405_001:0653b12": "善男子！譬如有人欲趣寶洲乘船入海，而於",
    "T13n0405_001:0653b13": "中路自壞其船，沒溺而死不自濟命，豈能得",
    "T13n0405_001:0653b14": "寶？如初發心菩薩亦復如是，乘正信船入於",
    "T13n0405_001:0653b15": "大乘深廣法海，始得入海自壞信船失智慧",
    "T13n0405_001:0653b16": "命。如是愚癡初發心菩薩，以嫉妬故虛誑妄",
    "T13n0405_001:0653b17": "語得過人法，而犯大乘重根本罪。餘如上說。",
    "T13n0405_001:0653b18": "是名初發心菩薩犯於第五根本重罪。「復次",
    "T13n0405_001:0653b19": "善男子！未來世中初發心菩薩語在家出",
    "T13n0405_001:0653b20": "家初發心菩薩言：『修多羅中甚深空義，及以",
    "T13n0405_001:0653b21": "三昧諸陀羅尼忍辱之地種種莊嚴，是大明",
    "T13n0405_001:0653b22": "智諸菩薩等所可觀行，受持讀誦大乘經典，",
    "T13n0405_001:0653b23": "又能為他分別演說。我自解了以慈悲故為",
    "T13n0405_001:0653b24": "汝等說，汝等亦當隨所說行，於深妙法而得",
    "T13n0405_001:0653b25": "知見。』彼初發心菩薩不作是言我讀誦思惟",
    "T13n0405_001:0653b26": "從他聞解，而言自得，皆是貪求利養因緣而",
    "T13n0405_001:0653b27": "自衒賣，違負三世諸佛菩薩及眾賢聖，犯於",
    "T13n0405_001:0653b28": "大乘最深重罪，失人天路。尚不能得聲聞辟",
    "T13n0405_001:0653b29": "支佛乘，何由漸進到於大乘？善男子！譬如有",
    "T13n0405_001:0653c01": "人將導眾人遊行曠野，經過叢林極大飢渴。",
    "T13n0405_001:0653c02": "見彼林中有諸美果而棄捨之，取於毒果食",
    "T13n0405_001:0653c03": "已命終。善男子！彼人猶尚不能自濟，況復兼",
    "T13n0405_001:0653c04": "能度於餘人？彼初發心菩薩亦復如是，人身",
    "T13n0405_001:0653c05": "難得今已得之，遇善知識發大乘心，而貪利",
    "T13n0405_001:0653c06": "養輕自衒賣，犯重根本罪，違負三世諸佛菩",
    "T13n0405_001:0653c07": "薩，為諸賢聖之所棄捨，墮於惡趣。是故婆羅",
    "T13n0405_001:0653c08": "門、剎利、毘舍、首陀羅，不應親近此惡菩薩，若",
    "T13n0405_001:0653c09": "親近者亦皆得罪。餘如上說。是名初發心菩",
    "T13n0405_001:0653c10": "薩犯於第六根本重罪。「復次善男子！未來惡",
    "T13n0405_001:0653c11": "世初發心菩薩造作諸雜旃陀羅行，謂剎利",
    "T13n0405_001:0653c12": "旃陀羅、婆羅門旃陀羅、大臣旃陀羅、大將軍",
    "T13n0405_001:0653c13": "旃陀羅、毘舍旃陀羅、首陀羅旃陀羅。何等",
    "T13n0405_001:0653c14": "名為旃陀羅義？彼謂造作諸惡心業。此惡比",
    "T13n0405_001:0653c15": "丘自言智慧、自恃財寶行於布施、放逸憍慢、",
    "T13n0405_001:0653c16": "瞋嫌憎嫉餘善比丘共相鬪諍。恃王臣力、取",
    "T13n0405_001:0653c17": "善比丘物以奉大臣、大臣得已傳以上王；佛",
    "T13n0405_001:0653c18": "法僧物亦復如是。善男子！王與大臣及惡比",
    "T13n0405_001:0653c19": "丘犯根本罪。餘如上說。是名初發心菩薩犯",
    "T13n0405_001:0653c20": "於第七根本重罪。「復次善男子！未來惡世初",
    "T13n0405_001:0653c21": "發心菩薩造作諸雜旃陀羅行，謂剎利旃陀",
    "T13n0405_001:0653c22": "羅、婆羅門旃陀羅、大臣旃陀羅、大將軍旃",
    "T13n0405_001:0653c23": "陀羅、毘舍旃陀羅、首陀羅旃陀羅。此惡比丘",
    "T13n0405_001:0653c24": "恃怙國王及大臣力，自言智慧，自恃財寶行",
    "T13n0405_001:0653c25": "於布施，輕戲毀辱諸善比丘鬪諍惱亂，法說",
    "T13n0405_001:0653c26": "非法、非法說法，捨正經律顛倒義論，斷學般",
    "T13n0405_001:0653c27": "若離慈悲心，不信如來所說經典巧方便戒、",
    "T13n0405_001:0653c28": "違法立制，令諸清淨善行比丘廢於坐禪讀",
    "T13n0405_001:0653c29": "誦經典，無苦惱者生其苦惱，有苦惱者復令",
    "T13n0405_001:0654a01": "增長。恒懷惡心壞善威儀，行住坐臥無復時",
    "T13n0405_001:0654a02": "節毀禁破戒，實非沙門自言沙門，實非梵行",
    "T13n0405_001:0654a03": "自稱梵行，不解經典為他解說，邀致四眾供",
    "T13n0405_001:0654a04": "養恭敬。善男子！王與大臣及惡比丘犯根本",
    "T13n0405_001:0654a05": "罪。餘如上說。是名初發心菩薩犯於第八根",
    "T13n0405_001:0654a06": "本重罪。",
    "T13n0405_001:0654a07": "「善男子！彼善比丘坐禪、誦經，皆是佛法出要",
    "T13n0405_001:0654a08": "正因，是上福田，又是忍辱三昧法器，能說妙",
    "T13n0405_001:0654a09": "法成就眾生，破無明黑暗開世間眼，濟拔眾",
    "T13n0405_001:0654a10": "生煩惱業惡。若彼惱亂，故犯重罪。是善男子",
    "T13n0405_001:0654a11": "犯八根本重罪者，未能深入於佛正法，以功",
    "T13n0405_001:0654a12": "德智慧極微少故。善男子！是初發心菩薩犯",
    "T13n0405_001:0654a13": "此八根本重罪已，先所修習一切善根皆悉",
    "T13n0405_001:0654a14": "燒然，犯波羅夷離安隱處，失人天樂及以大",
    "T13n0405_001:0654a15": "乘境界之樂，壞菩提心墮於惡趣，輪迴生死",
    "T13n0405_001:0654a16": "離善知識。善男子！是虛空藏菩薩摩訶薩，現",
    "T13n0405_001:0654a17": "種種形示生其土，或現剎利形、或現婆羅門",
    "T13n0405_001:0654a18": "形、或現聲聞形、或現辟支佛形，乃至童男",
    "T13n0405_001:0654a19": "童女等形，在彼犯罪初發心菩薩前而為說",
    "T13n0405_001:0654a20": "法，令生慚愧極大驚怖，又教發露懺悔除罪。",
    "T13n0405_001:0654a21": "以善巧便開示甚深無上正真大乘之行三",
    "T13n0405_001:0654a22": "昧總持忍辱之地，捨諸惡趣，得不退轉阿耨",
    "T13n0405_001:0654a23": "多羅三藐三菩提心，精進修行六波羅蜜，得",
    "T13n0405_001:0654a24": "力堅固猶如金剛，乃至疾得無上菩提。又善",
    "T13n0405_001:0654a25": "男子！虛空藏菩薩摩訶薩，若不現身在其人",
    "T13n0405_001:0654a26": "前教發露者，是初發心菩薩應於後夜合掌",
    "T13n0405_001:0654a27": "至心而向東方，燒堅黑沈水及多伽羅香，請",
    "T13n0405_001:0654a28": "明星言：『明星明星成大慈悲。汝今初出照閻",
    "T13n0405_001:0654a29": "浮提，大悲護我，可為我白虛空藏菩薩摩訶",
    "T13n0405_001:0654b01": "薩，願於夢中示我方便，發露懺悔犯根本罪，",
    "T13n0405_001:0654b02": "令得大乘方便智眼。』善男子！彼初發心菩薩",
    "T13n0405_001:0654b03": "即於夢中明相出時，虛空藏菩薩摩訶薩隨",
    "T13n0405_001:0654b04": "其所應而為現身，以諸方便令彼初發心菩",
    "T13n0405_001:0654b05": "薩於所犯罪深懷驚怖，示方便智令彼菩薩",
    "T13n0405_001:0654b06": "發露懺悔，於阿耨多羅三藐三菩提心得不",
    "T13n0405_001:0654b07": "忘三昧堅住大乘，疾得滿足六波羅蜜，不久",
    "T13n0405_001:0654b08": "成就一切種智。善男子！彼虛空藏菩薩摩訶",
    "T13n0405_001:0654b09": "薩勇猛饒益一切眾生故，其頂上得有如此",
    "T13n0405_001:0654b10": "如意寶珠，復以無量百千釋迦毘楞伽寶而",
    "T13n0405_001:0654b11": "為圍遶，不與一切諸菩薩等。善男子！是虛",
    "T13n0405_001:0654b12": "空藏菩薩摩訶薩，成就如斯不可思議方便",
    "T13n0405_001:0654b13": "智慧。復次善男子！若有眾生聞虛空藏菩薩",
    "T13n0405_001:0654b14": "摩訶薩名，或造形像、或設供養，是人現世無",
    "T13n0405_001:0654b15": "諸災患，水不能漂、火不能燒、刀不能傷、毒不",
    "T13n0405_001:0654b16": "能中，人及非人無能為害，亦無囹圄盜賊怨",
    "T13n0405_001:0654b17": "家諸惡疾病飢渴之苦，隨壽長短必無夭橫。",
    "T13n0405_001:0654b18": "臨命終時，眼不見色、耳不聞聲、鼻不聞香、舌",
    "T13n0405_001:0654b19": "不知味、身不覺觸、手足諸根不能為用，唯餘",
    "T13n0405_001:0654b20": "微識及身溫暖。時虛空藏菩薩摩訶薩，隨",
    "T13n0405_001:0654b21": "彼眾生所事之神而現其身，或轉輪聖王",
    "T13n0405_001:0654b22": "身、或提頭賴吒身、或毘沙門身、或毘樓勒迦",
    "T13n0405_001:0654b23": "身、或毘樓博叉身、或餘天身，或龍、夜叉、乾闥",
    "T13n0405_001:0654b24": "婆、阿修羅、迦樓羅、緊那羅、摩睺羅伽、人非人等",
    "T13n0405_001:0654b25": "身，在其人前而說偈言：",
    "T13n0405_001:0654b26": "「『四聖諦義，　　智者應觀，　　若解了者，",
    "T13n0405_001:0654b27": "　　能離生死。』",
    "T13n0405_001:0654b28": "「善男子！時彼眾生於命臨終，既見其昔所事",
    "T13n0405_001:0654b29": "之神，又聞為說如此要偈，既終之後不墮惡",
    "T13n0405_001:0654c01": "趣，因斯力故速免生死。又善男子！若有眾生",
    "T13n0405_001:0654c02": "心樂佛法，虛空藏菩薩摩訶薩於其臨終而",
    "T13n0405_001:0654c03": "現佛形，為說偈言：",
    "T13n0405_001:0654c04": "「『佛智真實，　　度生死海，　　速求佛智，",
    "T13n0405_001:0654c05": "　　得盡諸苦。』",
    "T13n0405_001:0654c06": "「善男子！時彼眾生得見佛身，又聞此偈，至",
    "T13n0405_001:0654c07": "心觀察，歡喜踊躍不能自勝，命終之後得生",
    "T13n0405_001:0654c08": "淨國，永不更在五濁世界，常獲親近彼佛如",
    "T13n0405_001:0654c09": "來，又聞妙法，不久當得阿耨多羅三藐三菩",
    "T13n0405_001:0654c10": "提。善男子！是虛空藏菩薩摩訶薩，隨彼眾生",
    "T13n0405_001:0654c11": "臨終之時，應聞妙法及應見僧亦皆普示。善",
    "T13n0405_001:0654c12": "男子！是虛空藏菩薩摩訶薩，成就如此不可",
    "T13n0405_001:0654c13": "思議方便智慧。",
    "T13n0405_001:0654c14": "「復次善男子！種種眾生欲得三昧自在之力，",
    "T13n0405_001:0654c15": "應於後夜淨自洗浴著新潔衣，燒堅黑沉水",
    "T13n0405_001:0654c16": "及多伽羅香，於一切眾生起慈悲心，向於東",
    "T13n0405_001:0654c17": "方至心合掌，稱虛空藏菩薩名，而作是言：『憶",
    "T13n0405_001:0654c18": "持大智虛空藏得大慈悲，唯願施我不忘三",
    "T13n0405_001:0654c19": "昧。』即便說此陀羅尼言：",
    "T13n0405_001:0654c20": "「『毆(於后反)漏母漏諾踦(去支反)博叉(楚垢反)底(都履反，下皆同)隷",
    "T13n0405_001:0654c21": "(吳音讀之，下同)娑勿陀邏婆(步可反)[多*頁](都可反)隷奈夜奈夜』",
    "T13n0405_001:0654c22": "「『摩訶迦樓尼迦　阿[少/兔](奴后反)播閻(市鹽反)婆(薄賀反，下",
    "T13n0405_001:0654c23": "閻婆皆同)悉寐(莫履反，下皆同)栗底　西伽(巨左反)羅閻婆悉寐",
    "T13n0405_001:0654c24": "栗底跋(薄葛反)闍邏闍婆悉寐栗底盧舍悉寐栗",
    "T13n0405_001:0654c25": "底　阿婆(步可反)遮奈悉寐栗底　浮侈(邪賀反)俱",
    "T13n0405_001:0654c26": "致悉寐栗底　娑婆呵』",
    "T13n0405_001:0654c27": "「善男子！是虛空藏菩薩摩訶薩，即令彼人得",
    "T13n0405_001:0654c28": "於三昧自在之力。",
    "T13n0405_001:0654c29": "「復次善男子！若有眾生樂欲讀誦種種書論",
    "T13n0405_001:0655a01": "欲伏眾生，所謂彼論或是佛說、或菩薩說、",
    "T13n0405_001:0655a02": "或聲聞說、或世人說。是人應於後夜淨自洗",
    "T13n0405_001:0655a03": "浴著新潔衣，燒堅黑沈水及多伽羅香，於一",
    "T13n0405_001:0655a04": "切眾生起慈悲心，向於東方至心合掌，稱虛",
    "T13n0405_001:0655a05": "空藏菩薩摩訶薩名，而便誦此陀羅尼呪：",
    "T13n0405_001:0655a06": "「『阿禰(奴履反)邏闍鞞(步倪反，下皆同)鈐(巨耽反)浮娑闍鞞耶",
    "T13n0405_001:0655a07": "婆奈闍鞞　博廁(初器反)娑迷(莫隸反，吳音讀之)波吒(張伽反)",
    "T13n0405_001:0655a08": "邏闍鞞　他奈婆邏鞞　薩(始達反)多羅伽(已佐反)邏",
    "T13n0405_001:0655a09": "泥(奴帝反)休磨(武佐反，下皆同)休磨　摩訶伽樓尼迦",
    "T13n0405_001:0655a10": "　娑婆呵』",
    "T13n0405_001:0655a11": "「善男子！是虛空藏菩薩摩訶薩，即令彼人得",
    "T13n0405_001:0655a12": "於憶持不忘之力。",
    "T13n0405_001:0655a13": "「善男子！若有眾生欲入大海、欲為商賈、欲服",
    "T13n0405_001:0655a14": "湯藥而求力驗、欲脫繫縛、欲脫枷鏁、欲求",
    "T13n0405_001:0655a15": "免脫輸送財物，若愛別離、若怨憎會、欲避水",
    "T13n0405_001:0655a16": "火、欲避盜賊、欲避師子、欲避虎狼毒蛇之難、",
    "T13n0405_001:0655a17": "欲免疾病飢渴之患、欲求尊位，有如是等諸",
    "T13n0405_001:0655a18": "所求欲，稱虛空藏菩薩摩訶薩名，恭敬供養",
    "T13n0405_001:0655a19": "虛空藏菩薩摩訶薩，皆令滿願。",
    "T13n0405_001:0655a20": "「復次善男子！若有王子貪樂王位，欲希灌頂",
    "T13n0405_001:0655a21": "得自在力，應於後夜淨自洗浴著新潔衣，燒",
    "T13n0405_001:0655a22": "堅黑沈水及多伽羅香，於一切眾生起慈悲",
    "T13n0405_001:0655a23": "心，向於東方至心合掌，稱虛空藏菩薩摩訶",
    "T13n0405_001:0655a24": "薩名，而便誦此陀羅尼呪：",
    "T13n0405_001:0655a25": "「『阿禰(奴履反)邏闍鞞(步倪反，下皆同)鈐(巨耽反)浮沙闍鞞耶",
    "T13n0405_001:0655a26": "婆奈闍鞞　博廁(初器反)娑迷(莫隸反，吳音讀之)波吒(張伽反)",
    "T13n0405_001:0655a27": "邏闍鞞　他奈婆邏鞞　薩(始達反)多邏伽(已佐反)",
    "T13n0405_001:0655a28": "邏泥(奴帝反)休磨(武佐反，下同)休磨摩訶迦樓尼迦　娑",
    "T13n0405_001:0655a29": "婆呵』",
    "T13n0405_001:0655b01": "「善男子！是虛空藏菩薩摩訶薩，皆令彼人得",
    "T13n0405_001:0655b02": "滿所願。",
    "T13n0405_001:0655b03": "「復次善男子！若有婆羅門眾，願樂欲得大婆",
    "T13n0405_001:0655b04": "羅門處，復有眾生求長者處、或居士處、或工",
    "T13n0405_001:0655b05": "巧處、或多聞處、或威力處、或思惟處、或解脫",
    "T13n0405_001:0655b06": "處，應於後夜淨自洗浴著新潔衣，燒堅黑沈",
    "T13n0405_001:0655b07": "水及多伽羅香，於一切眾生起慈悲心，向於",
    "T13n0405_001:0655b08": "東方至心合掌，稱虛空藏菩薩摩訶薩名，而",
    "T13n0405_001:0655b09": "作是言：『唯願施我大慈悲力，令我所求疾得",
    "T13n0405_001:0655b10": "滿足。』時虛空藏菩薩摩訶薩以淨天耳聞彼",
    "T13n0405_001:0655b11": "請已，隨其所應現種種形而為說法，令彼所",
    "T13n0405_001:0655b12": "願皆得滿足。善男子！是虛空藏菩薩摩訶薩，",
    "T13n0405_001:0655b13": "成就如是不可思議方便智慧，久已得入佛",
    "T13n0405_001:0655b14": "功德海。善男子！大海之水乃可有人能知滴",
    "T13n0405_001:0655b15": "數，無能測量虛空藏菩薩摩訶薩巧方便智",
    "T13n0405_001:0655b16": "成就眾生之限數也。又善男子！虛空之量尚",
    "T13n0405_001:0655b17": "可得知，無有能知虛空藏菩薩摩訶薩所可",
    "T13n0405_001:0655b18": "成熟種種眾生及其變化，或作佛形、或菩薩",
    "T13n0405_001:0655b19": "形、辟支佛形、或聲聞形、婆羅門形、或童男童",
    "T13n0405_001:0655b20": "女形，乃至人非人等形，各隨所應或令目覩",
    "T13n0405_001:0655b21": "或使夢見。若有眾生臨命終時，唯除最後極",
    "T13n0405_001:0655b22": "微一息，先造惡業燒諸善根當墮惡趣。是虛",
    "T13n0405_001:0655b23": "空藏菩薩摩訶薩，皆能拔濟令得安立天人",
    "T13n0405_001:0655b24": "之路，如斯等事之邊際者。善男子！是虛空藏",
    "T13n0405_001:0655b25": "菩薩摩訶薩，成就如此不可思議巧方便者，",
    "T13n0405_001:0655b26": "佛功德海久已得入。善男子！以此緣故，頂上",
    "T13n0405_001:0655b27": "得有如意寶珠，以百千釋迦毘楞伽寶而為",
    "T13n0405_001:0655b28": "圍遶，有大光明。」當於如來說此法時，一切大",
    "T13n0405_001:0655b29": "眾咸生奇特歎未曾有，皆悉合掌，向虛空藏",
    "T13n0405_001:0655c01": "菩薩摩訶薩。時虛空藏菩薩摩訶薩即從座",
    "T13n0405_001:0655c02": "起，偏袒右肩，長跪合掌而白佛言：「世尊！今此",
    "T13n0405_001:0655c03": "世界具於五濁眾生愚暗。云何世尊能於其",
    "T13n0405_001:0655c04": "中施作佛事？」爾時世尊告虛空藏菩薩摩訶",
    "T13n0405_001:0655c05": "薩言：「善男子！汝見虛空，無有貪欲無瞋無",
    "T13n0405_001:0655c06": "癡自性清淨，風塵暗障以為不淨。既澄朗已，",
    "T13n0405_001:0655c07": "即見日月星辰，及知剎那羅婆時數。善男子！",
    "T13n0405_001:0655c08": "如來久於第一義空已得自在，見一切法無",
    "T13n0405_001:0655c09": "有貪欲瞋恚愚癡，無縛無解自性清淨，但以",
    "T13n0405_001:0655c10": "眾生客塵煩惱之所覆障不能覺悟。如來慈",
    "T13n0405_001:0655c11": "悲，為此等故方便說法，而為除斷客塵煩惱，",
    "T13n0405_001:0655c12": "開其智眼使見如來淨日照明，現在獲覩甚",
    "T13n0405_001:0655c13": "深妙法，四念處法乃至八聖道法，令諸眾生",
    "T13n0405_001:0655c14": "建立安住，又令疾發阿耨多羅三藐三菩提",
    "T13n0405_001:0655c15": "心，得大慈悲，乃至具足十八不共法，成一",
    "T13n0405_001:0655c16": "切種智。善男子！如來出世則能成熟諸菩薩",
    "T13n0405_001:0655c17": "眾，及以緣覺聲聞之眾。善男子！今是虛空為",
    "T13n0405_001:0655c18": "倚於眼？為倚眼識？為倚眼觸而得住耶？」虛空",
    "T13n0405_001:0655c19": "藏菩薩摩訶薩白佛言：「不也。世尊！」佛言：「善",
    "T13n0405_001:0655c20": "男子！為是內起眼觸之緣生彼三受而倚空",
    "T13n0405_001:0655c21": "耶？」虛空藏菩薩白佛言：「不也。世尊！」佛言：「善",
    "T13n0405_001:0655c22": "男子！耳鼻舌身意亦復如是。」佛言：「善男子！",
    "T13n0405_001:0655c23": "眾生今者為倚於空？為是虛空倚於眾生？」虛",
    "T13n0405_001:0655c24": "空藏菩薩白佛言：「世尊！各各相倚互作境界，",
    "T13n0405_001:0655c25": "又復各各不為境界。一切諸法皆悉空寂，一",
    "T13n0405_001:0655c26": "切諸法皆悉虛假，一切諸法皆依於如及以",
    "T13n0405_001:0655c27": "實際。世尊！猶如虛空無壞無成、無憶想分別、",
    "T13n0405_001:0655c28": "無動無搖無愛無憎、無牙無種子、無果無業",
    "T13n0405_001:0655c29": "無報、離於文字。世尊！一切諸法亦復如是。菩",
    "T13n0405_001:0656a01": "薩若知此者，是名善知諸法之性得無生忍。」",
    "T13n0405_001:0656a02": "爾時虛空藏菩薩摩訶薩即說陀羅尼言：",
    "T13n0405_001:0656a03": "「阿[少/兔](奴侯反)柰阿婢(夫者反)婆(薄賀反)邏闍(市夜反)摩(莫可反)",
    "T13n0405_001:0656a04": "[少/兔](奴后反)叉夜　視柰視柰　闍柰毘(夫尼反)磨(武佐反，下",
    "T13n0405_001:0656a05": "皆同)牟尼呵羅阿柰夜　頗邏(力可反，下同)臼呵(乎賀反)揭",
    "T13n0405_001:0656a06": "(巨謁反)婆禰(奴履反)婆(薄賀反)藪毘(薄履反，下同)毘柰夜　藪",
    "T13n0405_001:0656a07": "舍舍婆　舍柰磨舍柰[多*頁](都可反，下皆同)他(吐賀反)磨柰末",
    "T13n0405_001:0656a08": "兜梵(扶豔反)毘沙(所賀反)舍磨支[多*頁]奈枳(已紙反)黎舍菴",
    "T13n0405_001:0656a09": "(於甘反)復(扶豆反)僧輸沙(踈馬反)泥(奴帝反)娑婆呵」",
    "T13n0405_001:0656a10": "爾時世尊告虛空藏菩薩摩訶薩言：「善哉善",
    "T13n0405_001:0656a11": "哉！汝今說此無盡降伏師子奮迅陀羅尼。一",
    "T13n0405_001:0656a12": "切眾生臨命終時最後神識，有重煩惱障及",
    "T13n0405_001:0656a13": "重惡業，此陀羅尼悉能燒然，令得往生清淨",
    "T13n0405_001:0656a14": "佛國。善男子！汝今善能以此成熟無量眾生，",
    "T13n0405_001:0656a15": "又能成熟無量佛剎村園城邑一切眾生，又",
    "T13n0405_001:0656a16": "隨所應現種種形，又隨其根說種種法，或為",
    "T13n0405_001:0656a17": "演說大乘經典開深法門。若沙門旃陀羅、婆",
    "T13n0405_001:0656a18": "羅門旃陀羅、剎利旃陀羅、毘舍旃陀羅、首",
    "T13n0405_001:0656a19": "陀羅旃陀羅，此諸人等所犯重罪，以因汝故",
    "T13n0405_001:0656a20": "悉得燒然，今於善法建立增長。」爾時世尊而",
    "T13n0405_001:0656a21": "說偈言：",
    "T13n0405_001:0656a22": "「眾生諸貪諍，　　皆因諸根起，",
    "T13n0405_001:0656a23": "　若能攝諸根，　　疾得於解脫。」",
    "T13n0405_001:0656a24": "爾時如來說此經已，有十千人天得無生法",
    "T13n0405_001:0656a25": "忍，無量人天得諸三昧，又無量人天得陀羅",
    "T13n0405_001:0656a26": "尼，又無量人天逮得忍辱，又無量人天於十",
    "T13n0405_001:0656a27": "地中各得增進。爾時世尊告阿難及彌勒菩",
    "T13n0405_001:0656a28": "薩摩訶薩言：「汝等應當恭敬奉持此經。」爾時",
    "T13n0405_001:0656a29": "阿難及彌勒菩薩即從座起，偏袒右肩，長跪",
    "T13n0405_001:0656b01": "合掌白佛言：「世尊！此妙經典我已受持。當何",
    "T13n0405_001:0656b02": "名此經？」佛言：「善男子！此經名『懺悔盡一切罪",
    "T13n0405_001:0656b03": "陀羅尼經』，亦名『不可思議方便智救濟一切",
    "T13n0405_001:0656b04": "眾生經』，亦名『能滿一切眾生所願如如意寶",
    "T13n0405_001:0656b05": "珠經』，亦名『虛空藏菩薩經』。如是奉持。阿難",
    "T13n0405_001:0656b06": "當知，若有善男子善女人，久發阿耨多羅三",
    "T13n0405_001:0656b07": "藐三菩提心，於無量百千阿僧祇劫，修行六",
    "T13n0405_001:0656b08": "波羅蜜，於十方世界一切佛所種種供養，乃",
    "T13n0405_001:0656b09": "至滿無量阿僧祇恒河沙劫。不如有人讀誦",
    "T13n0405_001:0656b10": "書寫為人解說虛空藏菩薩經，及持名號，比",
    "T13n0405_001:0656b11": "前功德，百分千分百千萬億分不及其一，算",
    "T13n0405_001:0656b12": "數譬類所不能知。」爾時阿難及彌勒菩薩白",
    "T13n0405_001:0656b13": "佛言：「世尊！我當如是奉持。」時諸大眾，聞佛所",
    "T13n0405_001:0656b14": "說，歡喜踊躍，以諸供具供養於佛。",
    "T13n0405_001:0656b15": "虛空藏菩薩經"
}