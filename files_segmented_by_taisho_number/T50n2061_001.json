{
    "T50n2061_001:0710b02": "宋高僧傳卷第一",
    "T50n2061_001:0710b04": "宋左街天壽寺通慧大師",
    "T50n2061_001:0710b05": "賜紫沙門贊寧等奉　勅撰",
    "T50n2061_001:0710b06": "1 譯經篇之一譯經篇第一之一正傳三人附見一人",
    "T50n2061_001:0710b07": "唐京兆大薦福寺義淨傳唐京兆大薦福寺義淨傳",
    "T50n2061_001:0710b08": "釋義淨字文明，姓張氏，范陽人也。髫齓之時，",
    "T50n2061_001:0710b09": "辭親落髮，遍詢名匠，廣探群籍，內外閑習，",
    "T50n2061_001:0710b10": "今古博通。年十有五，便萌其志，欲遊西域，",
    "T50n2061_001:0710b11": "仰法顯之雅操，慕玄奘之高風。加以勤無",
    "T50n2061_001:0710b12": "棄時，手不釋卷，弱冠登具，愈堅貞志。咸亨",
    "T50n2061_001:0710b13": "二年，年三十有七，方遂發足。初至番禺，得",
    "T50n2061_001:0710b14": "同志數十人，及將登舶，餘皆退罷。淨奮勵",
    "T50n2061_001:0710b15": "孤行，備歷艱險。所至之境，皆洞言音。凡遇",
    "T50n2061_001:0710b16": "酋長，俱加禮重。鷲峯、雞足，咸遂周遊；鹿苑、",
    "T50n2061_001:0710b17": "祇林，並皆瞻矚。諸有聖迹，畢得追尋。經二十",
    "T50n2061_001:0710b18": "五年，歷三十餘國，以天后證聖元年乙未仲",
    "T50n2061_001:0710b19": "夏，還至河洛。得梵本經律論近四百部，合",
    "T50n2061_001:0710b20": "五十萬頌，金剛座真容一鋪、舍利三百粒。天",
    "T50n2061_001:0710b21": "后親迎于上東門外，諸寺緇伍具幡蓋歌樂",
    "T50n2061_001:0710b22": "前導，勅於佛授記寺安置焉。初與于闐三",
    "T50n2061_001:0710b23": "藏實叉難陀飜《華嚴經》。久視之後乃自專譯。",
    "T50n2061_001:0710b24": "起庚子歲至長安癸卯，於福先寺及雍京西",
    "T50n2061_001:0710b25": "明寺譯《金光明最勝王》、《能斷金剛般若》、《彌勒",
    "T50n2061_001:0710b26": "成佛》、《一字呪王》、《莊嚴王陀羅尼》、《長爪梵志》等",
    "T50n2061_001:0710b27": "經，《根本一切有部毘柰耶》、《尼陀那目得迦》、《百",
    "T50n2061_001:0710b28": "一羯磨》、《攝》等，《掌中》、《取因假設》、《六門教授》等論、",
    "T50n2061_001:0710b29": "及《龍樹勸誡頌》，凡二十部。北印度沙門阿儞",
    "T50n2061_001:0710c01": "真那證梵文義，沙門波崙、復禮、慧表、智積等",
    "T50n2061_001:0710c02": "筆受證文，沙門法寶、法藏、德感、勝莊、神英、仁",
    "T50n2061_001:0710c03": "亮、大儀、慈訓等證義，成均太學助教許觀監",
    "T50n2061_001:0710c04": "護，繕寫進呈。天后製《聖教序》，令標經首。",
    "T50n2061_001:0710c05": "暨和帝神龍元年乙巳，於東洛內道場譯",
    "T50n2061_001:0710c06": "《孔雀王經》，又於大福先寺出《勝光天子》、《香王",
    "T50n2061_001:0710c07": "菩薩呪》、《一切莊嚴王經》四部，沙門盤度讀梵",
    "T50n2061_001:0710c08": "文，沙門玄傘筆受，沙門大儀證文，沙門勝莊、",
    "T50n2061_001:0710c09": "利貞證義，兵部侍郎崔湜、給事中盧粲潤文",
    "T50n2061_001:0710c10": "正字，祕書監駙馬都尉楊慎交監護。帝深崇",
    "T50n2061_001:0710c11": "釋典，特抽叡思，製《大唐龍興三藏聖教序》。",
    "T50n2061_001:0710c12": "又御洛陽西門，宣示群官新飜之經。二年，淨",
    "T50n2061_001:0710c13": "隨駕歸雍京，置飜經院於大薦福寺，居之。",
    "T50n2061_001:0710c14": "三年，詔入內與同飜經沙門九旬坐夏。帝",
    "T50n2061_001:0710c15": "以昔居房部，幽厄無歸，祈念藥師，遂蒙降",
    "T50n2061_001:0710c16": "祉，荷茲往澤，重闡鴻猷。因命法徒更重傳",
    "T50n2061_001:0710c17": "譯於大佛光殿，二卷成文，曰《藥師瑠璃光佛",
    "T50n2061_001:0710c18": "本願功德經》。帝御法筵，手自筆受。睿宗唐",
    "T50n2061_001:0710c19": "隆元年庚戌，於大薦福寺出《浴像功德經》、",
    "T50n2061_001:0710c20": "《毘柰耶雜事》、二眾《戒經》、《唯識寶生》、《所緣釋》等二",
    "T50n2061_001:0710c21": "十部。吐火羅沙門達磨末磨、中印度沙門拔",
    "T50n2061_001:0710c22": "弩證梵義，罽賓沙門達磨難陀證梵文，居士",
    "T50n2061_001:0710c23": "東印度首領伊舍羅證梵本，沙門慧積、居士",
    "T50n2061_001:0710c24": "中印度李釋迦、度頗多讀梵本，沙門文綱、慧",
    "T50n2061_001:0710c25": "沼、利貞、勝莊、愛同、思恒證義，玄傘、智積筆受，",
    "T50n2061_001:0710c26": "居士東印度瞿曇金剛、迦濕彌羅國王子阿順",
    "T50n2061_001:0710c27": "證譯，修文館大學士李嶠、兵部尚書韋嗣立、",
    "T50n2061_001:0710c28": "中書侍郎趙彥昭、吏部侍郎盧藏用、兵部侍",
    "T50n2061_001:0710c29": "郎張說、中書舍人李乂二十餘人次文潤色，",
    "T50n2061_001:0711a01": "左僕射韋巨源、右僕射蘇瓌監護，祕書大監嗣",
    "T50n2061_001:0711a02": "虢王邕同監護。景雲二年辛亥，復於大薦福",
    "T50n2061_001:0711a03": "寺譯《稱讚如來功德神呪》等經，太常卿薛崇",
    "T50n2061_001:0711a04": "嗣監護。自天后久視迄睿宗景雲，都飜",
    "T50n2061_001:0711a05": "出五十六部，二百三十卷。又別撰《大唐西域",
    "T50n2061_001:0711a06": "求法高僧傳》、《南海寄歸內法傳》、《別說罪要行法》、",
    "T50n2061_001:0711a07": "《受用三法水要法》、《護命放生軌儀》，凡五部，九",
    "T50n2061_001:0711a08": "卷。又出《說一切有部跋窣堵》，即諸律中犍度、",
    "T50n2061_001:0711a09": "跋渠之類，蓋梵音有楚、夏耳，約七十八卷。",
    "T50n2061_001:0711a10": "淨雖遍飜三藏，而偏攻律部，譯綴之暇，曲",
    "T50n2061_001:0711a11": "授學徒。凡所行事皆尚急護。漉囊滌穢，特",
    "T50n2061_001:0711a12": "異常倫。學侶傳行，遍于京洛。美哉！亦遺法",
    "T50n2061_001:0711a13": "之盛事也。先天二年卒，春秋七十九，法臘五",
    "T50n2061_001:0711a14": "十九，葬事官供。所出《跋窣堵》唯存真本，未",
    "T50n2061_001:0711a15": "暇覆疏，而逼泥曰。然其傳度經律，與奘",
    "T50n2061_001:0711a16": "師抗衡。比其著述，淨多文性，傳密呪，最",
    "T50n2061_001:0711a17": "盡其妙，二三合聲，爾時方曉矣。今塔在洛京",
    "T50n2061_001:0711a18": "龍門北之高岡焉。",
    "T50n2061_001:0711a19": "系曰：「譯」之言「易」也，謂以所有易所無也。譬",
    "T50n2061_001:0711a20": "諸枳橘焉，由易土而殖，橘化為枳。枳橘之",
    "T50n2061_001:0711a21": "呼雖殊，而辛芳𠏉葉無異。又如西域尼拘",
    "T50n2061_001:0711a22": "律陀樹，即東夏之楊柳，名雖不同，樹體是",
    "T50n2061_001:0711a23": "一。自漢至今皇宋，飜譯之人多矣。晉、魏之",
    "T50n2061_001:0711a24": "際，唯西竺人來，止稱「尼拘」耳。此方參譯之",
    "T50n2061_001:0711a25": "士，因西僧指楊柳，始體言意。其後東僧往",
    "T50n2061_001:0711a26": "彼，識尼拘是東夏之柳。兩土方言，一時洞了",
    "T50n2061_001:0711a27": "焉。唯西唯東，二類之人未為盡善。東僧往",
    "T50n2061_001:0711a28": "西，學盡梵書，解盡佛意，始可稱善。傳譯",
    "T50n2061_001:0711a29": "者，宋、齊已還，不無去彼迴者，若入境觀風",
    "T50n2061_001:0711b01": "必聞其政者，奘師、淨師為得其實。此二師",
    "T50n2061_001:0711b02": "者兩全通達，其猶見璽文知是天子之書，",
    "T50n2061_001:0711b03": "可信也。《周禮》象胥氏通夷狄之言，淨之才",
    "T50n2061_001:0711b04": "智，可謂釋門之象胥也歟！",
    "T50n2061_001:0711b05": "唐洛陽廣福寺金剛智傳唐洛陽廣福寺金剛智傳",
    "T50n2061_001:0711b06": "釋跋日羅菩提，華言金剛智。南印度摩賴耶",
    "T50n2061_001:0711b07": "國人也，華言「光明」，其國境近觀音宮殿補陀",
    "T50n2061_001:0711b08": "落伽山。父婆羅門善五明論，為建支王師。",
    "T50n2061_001:0711b09": "智生數歲，日誦萬言，目覽心傳，終身無忘。",
    "T50n2061_001:0711b10": "年十六，開悟佛理，不樂習尼揵子諸論，乃",
    "T50n2061_001:0711b11": "削染出家，蓋宿植之力也。後隨師往中印",
    "T50n2061_001:0711b12": "度那爛陀寺，學修多羅、阿毘達磨等。洎登",
    "T50n2061_001:0711b13": "戒法，遍聽十八部律。又詣西印度學小乘",
    "T50n2061_001:0711b14": "諸論及瑜伽、三密、陀羅尼門。十餘年全通三",
    "T50n2061_001:0711b15": "藏。次復遊師子國，登楞伽山，東行佛誓、裸",
    "T50n2061_001:0711b16": "人等二十餘國。聞脂那佛法崇盛，泛舶而",
    "T50n2061_001:0711b17": "來，以多難故，累歲方至。開元己未歲，達于",
    "T50n2061_001:0711b18": "廣府，勅迎就慈恩寺，尋徙薦福寺。所住之",
    "T50n2061_001:0711b19": "剎，必建大曼拏羅灌頂道場，度於四眾。大智、",
    "T50n2061_001:0711b20": "大慧二禪師、不空三藏皆行弟子之禮焉。",
    "T50n2061_001:0711b21": "後隨駕洛陽，其年自正月不雨迨于五月，",
    "T50n2061_001:0711b22": "嶽瀆靈祠，禱之無應。乃詔智結壇祈請。於",
    "T50n2061_001:0711b23": "是用不空鉤、依菩薩法，在所住處起壇，深",
    "T50n2061_001:0711b24": "四肘，躬繪七俱胝菩薩像，立期以開光，明",
    "T50n2061_001:0711b25": "日定隨雨焉。帝使一行禪師謹密候之。",
    "T50n2061_001:0711b26": "至第七日，炎氣爞爞，天無浮翳。午後，方開",
    "T50n2061_001:0711b27": "眉眼，即時西北風生，飛瓦拔樹，崩雲泄雨，",
    "T50n2061_001:0711b28": "遠近驚駭。而結壇之地，穿穴其屋，洪注道",
    "T50n2061_001:0711b29": "場。質明，京城士庶皆云：「智獲一龍，穿屋飛",
    "T50n2061_001:0711c01": "去。」求觀其處，日千萬人，斯乃壇法之神驗",
    "T50n2061_001:0711c02": "也。于時帝留心玄牝，未重空門，所司希旨，",
    "T50n2061_001:0711c03": "奏外國蕃僧遣令歸國，行有日矣。侍者聞",
    "T50n2061_001:0711c04": "智，智曰：「吾是梵僧，且非蕃胡，不干明勅，吾",
    "T50n2061_001:0711c05": "終不去。」數日，忽乘傳將之雁門，奉辭，帝大",
    "T50n2061_001:0711c06": "驚，下手詔留住。初，帝之第二十五公主甚",
    "T50n2061_001:0711c07": "鍾其愛，久疾不救，移臥於咸宜外館，閉目",
    "T50n2061_001:0711c08": "不語，已經旬朔。有勅令智授之戒法，此乃",
    "T50n2061_001:0711c09": "料其必終，故有是命。智詣彼，擇取宮中七",
    "T50n2061_001:0711c10": "歲二女子，以緋繒纏其面目，臥於地，使牛",
    "T50n2061_001:0711c11": "仙童寫勅一紙，焚於他所，智以密語呪之。",
    "T50n2061_001:0711c12": "二女冥然誦得，不遺一字。智入三摩地，以",
    "T50n2061_001:0711c13": "不思議力令二女持勅詣琰摩王。食頃間，",
    "T50n2061_001:0711c14": "王令公主亡保母劉氏護送公主魂隨二",
    "T50n2061_001:0711c15": "女至，於是公主起坐開目，言語如常。帝聞",
    "T50n2061_001:0711c16": "之，不俟仗衛，馳騎往于外館。公主奏曰：「冥",
    "T50n2061_001:0711c17": "數難移，今王遣迴，略覲聖顏而已。」可半日",
    "T50n2061_001:0711c18": "間，然後長逝。自爾帝方加歸仰焉。武貴妃",
    "T50n2061_001:0711c19": "寵異六宮，薦施寶玩，智勸貴妃急造金剛",
    "T50n2061_001:0711c20": "壽命菩薩像，又勸河東郡王於毘盧遮那塔",
    "T50n2061_001:0711c21": "中繪像；謂門人曰：「此二人者壽非久矣。」",
    "T50n2061_001:0711c22": "經數月，皆如其言，凡先覺多此類也。智理",
    "T50n2061_001:0711c23": "無不通，事無不驗，經、論、戒律、祕呪餘書，隨",
    "T50n2061_001:0711c24": "問剖陳，如鐘虡受。有登其門者，智一覿",
    "T50n2061_001:0711c25": "其面，永不忘焉。至於語默興居，凝然不改，",
    "T50n2061_001:0711c26": "喜怒逆順，無有異容，瞻禮者莫知津涯，自",
    "T50n2061_001:0711c27": "然率服矣。自開元七年，始屆番禺，漸來神",
    "T50n2061_001:0711c28": "甸，廣敷《密藏》，建曼拏羅，依法製成，皆感靈",
    "T50n2061_001:0711c29": "瑞。沙門一行欽尚斯教，數就諮詢，智一一指",
    "T50n2061_001:0712a01": "授，曾無遺隱。一行自立壇灌頂，遵受斯法，",
    "T50n2061_001:0712a02": "既知利物，請譯流通。十一年，奉勅於資聖",
    "T50n2061_001:0712a03": "寺飜出《瑜伽念誦法》二卷、《七俱胝陀羅尼》二",
    "T50n2061_001:0712a04": "卷，東印度婆羅門大首領直中書伊舍羅譯",
    "T50n2061_001:0712a05": "語，嵩岳沙門溫古筆受。十八年，於大薦福寺",
    "T50n2061_001:0712a06": "又出《曼殊室利五字心陀羅尼》、《觀自在瑜伽",
    "T50n2061_001:0712a07": "法要》各一卷，沙門智藏譯語，一行筆受，刪綴",
    "T50n2061_001:0712a08": "成文。復觀舊《隨求》本中有闕章句，加之滿",
    "T50n2061_001:0712a09": "足。智所譯總持、印契，凡至皆驗，祕密流行，為",
    "T50n2061_001:0712a10": "其最也。兩京稟學，濟度殊多，在家出家，傳之",
    "T50n2061_001:0712a11": "相繼。二十年壬申八月既望，於洛陽廣福寺",
    "T50n2061_001:0712a12": "命門人曰：「白月圓時，吾當去矣。」遂禮毘盧",
    "T50n2061_001:0712a13": "遮那佛，旋繞七匝，退歸本院，焚香發願，頂",
    "T50n2061_001:0712a14": "戴梵夾并新譯教法，付囑訖，寂然而化。壽七",
    "T50n2061_001:0712a15": "十一，臘五十一。其年十一月七日葬於龍門",
    "T50n2061_001:0712a16": "南伊川之右，建塔旌表。傳教弟子不空奏舉，",
    "T50n2061_001:0712a17": "勅諡國師之號。灌頂弟子中書侍郎杜鴻漸，",
    "T50n2061_001:0712a18": "素所歸奉，述碑紀德焉。",
    "T50n2061_001:0712a19": "系曰：五部曼拏羅法，攝取鬼物，必附麗童",
    "T50n2061_001:0712a20": "男處女，去疾除祅也絕易。近世之人，用是",
    "T50n2061_001:0712a21": "圖身口之利，乃寡徵驗，率為時所慢。吁，正",
    "T50n2061_001:0712a22": "法醨薄，一至於此！",
    "T50n2061_001:0712a23": "唐京兆大興善寺不空傳唐京兆大興善寺不空傳慧朗",
    "T50n2061_001:0712a24": "釋不空，梵名阿目佉跋折羅，華言不空金剛，",
    "T50n2061_001:0712a25": "止行二字，略也。本北天竺婆羅門族，幼失所",
    "T50n2061_001:0712a26": "天，隨叔父觀光東國。年十五，師事金剛智",
    "T50n2061_001:0712a27": "三藏，初導以梵本悉曇章及聲明論，浹旬已",
    "T50n2061_001:0712a28": "通徹矣。師大異之，與受菩薩戒，引入金剛",
    "T50n2061_001:0712a29": "界大曼荼羅，驗以擲花，知後大興教法。洎",
    "T50n2061_001:0712b01": "登具戒，善解一切有部，諳異國書語。師之",
    "T50n2061_001:0712b02": "飜經，常令共譯。凡學聲明論，一紀之功，六月",
    "T50n2061_001:0712b03": "而畢。誦《文殊普賢行願》，一年之限，再夕而終。",
    "T50n2061_001:0712b04": "其敏利皆此類也。欲求學新瑜伽、五部、三密",
    "T50n2061_001:0712b05": "法，涉于三載，師未教詔。空擬迴天竺，師夢",
    "T50n2061_001:0712b06": "京城諸寺佛菩薩像皆東行，寐寤乃知空是",
    "T50n2061_001:0712b07": "真法器，遂允所求。授與五部灌頂、護摩、阿",
    "T50n2061_001:0712b08": "闍梨法及《毘盧遮那經》、《蘇悉地軌則》等，盡傳",
    "T50n2061_001:0712b09": "付之。厥後師往洛陽，隨侍之際，遇其示滅，",
    "T50n2061_001:0712b10": "即開元二十年矣。影堂既成，追諡已畢，曾奉",
    "T50n2061_001:0712b11": "遺旨，令往五天并師子國，遂議遐征。初至",
    "T50n2061_001:0712b12": "南海郡，採訪使劉巨隣懇請灌頂，乃於法性",
    "T50n2061_001:0712b13": "寺相次度人百千萬眾。空自對本尊祈請",
    "T50n2061_001:0712b14": "旬日，感文殊現身。及將登舟，採訪使召",
    "T50n2061_001:0712b15": "誡番禺界蕃客大首領伊習賓等曰：「今三藏",
    "T50n2061_001:0712b16": "往南天竺師子國，宜約束船主，好將三藏",
    "T50n2061_001:0712b17": "并弟子含光、慧𧦬等三七人、國信等達彼，無",
    "T50n2061_001:0712b18": "令疎失。」二十九年十二月，附崑崙舶離南",
    "T50n2061_001:0712b19": "海，至訶陵國界，遇大黑風。眾商惶怖，各作",
    "T50n2061_001:0712b20": "本國法禳之，無驗，皆膜拜求哀，乞加救",
    "T50n2061_001:0712b21": "護，慧𧦪等亦慟哭。空曰：「吾今有法，汝等勿",
    "T50n2061_001:0712b22": "憂。」遂右手執五股菩提心杵，左手持《般若",
    "T50n2061_001:0712b23": "佛母經》夾，作法誦《大隨求》一遍，即時風偃",
    "T50n2061_001:0712b24": "海澄。又遇大鯨出水，噴浪若山，甚於前",
    "T50n2061_001:0712b25": "患。眾商甘心委命，空同前作法，令慧𧦪誦",
    "T50n2061_001:0712b26": "《娑竭龍王經》，逡巡，眾難俱息。既達師子國，王",
    "T50n2061_001:0712b27": "遣使迎之。將入城，步騎羽衛，駢羅衢路。王",
    "T50n2061_001:0712b28": "見空，禮足請住宮中，七日供養。日以黃金",
    "T50n2061_001:0712b29": "斛滿盛香水，王為空躬自洗浴，次太子、后",
    "T50n2061_001:0712c01": "妃、輔佐，如王之禮焉。空始見普賢阿闍梨，",
    "T50n2061_001:0712c02": "遂奉獻金寶錦繡之屬，請開十八會《金剛頂》",
    "T50n2061_001:0712c03": "瑜伽法門，毘盧遮那大悲胎藏、建立壇法，并",
    "T50n2061_001:0712c04": "許含光、慧𧦪等同受五部灌頂。空自爾學",
    "T50n2061_001:0712c05": "無常師，廣求密藏及諸經論五百餘部，本",
    "T50n2061_001:0712c06": "三昧耶、諸尊密印、儀形色像、壇法幖幟，文義",
    "T50n2061_001:0712c07": "性相，無不盡源。一日，王作調象戲，人皆登",
    "T50n2061_001:0712c08": "高望之，無敢近者。空口誦、手印，住於慈定，",
    "T50n2061_001:0712c09": "當衢而立，狂象數頭頓皆踼跌，舉國奇之。",
    "T50n2061_001:0712c10": "次遊五印度境，屢彰瑞應。至天寶五載還",
    "T50n2061_001:0712c11": "京，進師子國王尸羅迷伽表及金寶瓔珞，《般",
    "T50n2061_001:0712c12": "若》梵夾、雜珠、白㲲等，奉勅權止鴻臚。續詔入",
    "T50n2061_001:0712c13": "內立壇，為帝灌頂。後移居淨影寺。是歲終",
    "T50n2061_001:0712c14": "夏愆陽，詔令祈雨。制曰：「時不得賒，雨不得",
    "T50n2061_001:0712c15": "暴。」空奏立孔雀王壇，未盡三日，雨已浹洽。",
    "T50n2061_001:0712c16": "帝大悅，自持寶箱賜紫袈裟一副，親為披",
    "T50n2061_001:0712c17": "擐，仍賜絹二百匹。後因一日大風卒起，詔",
    "T50n2061_001:0712c18": "空禳止，請銀缾一枚作法加持，須臾戢",
    "T50n2061_001:0712c19": "靜。忽因池鵝誤觸缾傾，其風又作，急暴過",
    "T50n2061_001:0712c20": "前，勅令再止，隨止隨効。帝乃賜號曰智藏",
    "T50n2061_001:0712c21": "焉。天寶八載，許迴本國，乘驛騎五匹，至南",
    "T50n2061_001:0712c22": "海郡，有勅再留。十二載，勅令赴河、隴節度",
    "T50n2061_001:0712c23": "使哥舒翰所請。十三載，至武威，住開元寺，",
    "T50n2061_001:0712c24": "節度使洎賓從皆願受灌頂，士庶數千人咸",
    "T50n2061_001:0712c25": "登道場，弟子含光等亦受五部法。別為功",
    "T50n2061_001:0712c26": "德使開府李元琮受法，并授金剛界大曼荼",
    "T50n2061_001:0712c27": "羅。是日道場地震，空曰：「群心之至也。」十五載，",
    "T50n2061_001:0712c28": "詔還京，住大興善寺。至德初，鑾駕在靈武、鳳",
    "T50n2061_001:0712c29": "翔，空常密奉表起居，肅宗亦密遣使者求",
    "T50n2061_001:0713a01": "祕密法。洎收京反正之日，事如所料。乾元",
    "T50n2061_001:0713a02": "中，帝請入內，建道場護摩法，為帝受轉輪",
    "T50n2061_001:0713a03": "王位七寶灌頂。上元末，帝不豫，空以大隨求",
    "T50n2061_001:0713a04": "真言祓除，至七過，翼日乃瘳，帝愈加殊禮",
    "T50n2061_001:0713a05": "焉。空表請入山，李輔國宣勅令於終南山",
    "T50n2061_001:0713a06": "智炬寺修功德。念誦之夕，感大樂薩埵舒",
    "T50n2061_001:0713a07": "毫發光，以相證驗，位隣悉地，空曰：「眾生未",
    "T50n2061_001:0713a08": "度，吾安自度耶？」肅宗厭代，代宗即位，恩渥",
    "T50n2061_001:0713a09": "彌厚。譯《密嚴》、《仁王》二經畢，帝為序焉。頒行",
    "T50n2061_001:0713a10": "之日，慶雲俄現，舉朝表賀。永泰元年十一月",
    "T50n2061_001:0713a11": "一日，制授特進試鴻臚卿，加號大廣智三",
    "T50n2061_001:0713a12": "藏。大曆三年，於興善寺立道場，勅賜錦繡",
    "T50n2061_001:0713a13": "褥十二領、繡羅幡三十二首，又賜道場僧二",
    "T50n2061_001:0713a14": "七日齋糧。勅近侍大臣諸禁軍使並入灌",
    "T50n2061_001:0713a15": "頂。四年冬，空奏天下食堂中置文殊菩薩",
    "T50n2061_001:0713a16": "為上座，制許之，此蓋慊憍陳如是小乘教",
    "T50n2061_001:0713a17": "中始度故也。五年夏，有詔請空往五臺山",
    "T50n2061_001:0713a18": "修功德，于時彗星出焉。法事告終，星亦隨",
    "T50n2061_001:0713a19": "沒。秋，空至自五臺，帝以師子驄并御鞍轡",
    "T50n2061_001:0713a20": "遣中使出城迎入，賜沿道供帳。六年十月",
    "T50n2061_001:0713a21": "二日，帝誕節，進所譯之經表云：「爰自幼年",
    "T50n2061_001:0713a22": "承事先師三藏十有四載，稟受瑜伽法門。",
    "T50n2061_001:0713a23": "復遊五印度求所未授者，并諸經論，計五",
    "T50n2061_001:0713a24": "百餘部，天寶五載却至上都。上皇詔入內立",
    "T50n2061_001:0713a25": "灌頂道場，所齎梵經盡許飜度。肅宗於內",
    "T50n2061_001:0713a26": "立護摩及灌頂法。累奉二聖令鳩聚先代",
    "T50n2061_001:0713a27": "外國梵文，或絛索脫落者修，未譯者譯。陛下",
    "T50n2061_001:0713a28": "恭遵遺旨，再使飜傳，利濟群品。起于天寶",
    "T50n2061_001:0713a29": "迄今大曆六年，凡一百二十餘卷，七十七部，",
    "T50n2061_001:0713b01": "并目錄及筆受等僧俗名字，兼略出念誦儀",
    "T50n2061_001:0713b02": "軌，寫畢，遇誕節，謹具進上。」勅付中外，並編",
    "T50n2061_001:0713b03": "入《一切經目錄》中。李憲誠宣勅賜空錦綵絹",
    "T50n2061_001:0713b04": "八百匹，同翻經十大德各賜三十匹。沙門潛",
    "T50n2061_001:0713b05": "真表謝。僧俗弟子賜物有差。又以京師春",
    "T50n2061_001:0713b06": "夏不雨，詔空祈請，如三日內雨，是和尚法",
    "T50n2061_001:0713b07": "力；三日已往而霈然者，非法力也。空受勅",
    "T50n2061_001:0713b08": "立壇，至第二日大雨云足。帝賜紫羅衣并",
    "T50n2061_001:0713b09": "雜綵百匹，弟子衣七副，設千僧齋，以報功",
    "T50n2061_001:0713b10": "也。空進表請造文殊閣，勅允奏。貴妃、韓王、",
    "T50n2061_001:0713b11": "華陽公主同成之，捨內庫錢約三千萬計。",
    "T50n2061_001:0713b12": "復翻《孽路荼王經》，宣賜相繼，旁午道路。至",
    "T50n2061_001:0713b13": "九年，自春抵夏，宣揚妙法，誡勗門人。每語",
    "T50n2061_001:0713b14": "及《普賢願行》、《出生無邊法門經》，勸令誦持，再",
    "T50n2061_001:0713b15": "三歎息。其先受法者，偏令屬意觀菩提心本",
    "T50n2061_001:0713b16": "尊大印，直詮阿字了法，不生證大覺身，若",
    "T50n2061_001:0713b17": "指諸掌，重重囑累。一夜，命弟子趙遷：「持筆",
    "T50n2061_001:0713b18": "硯來，吾略出涅槃茶毘儀軌以貽後代，",
    "T50n2061_001:0713b19": "使準此送終。」遷稽首三請「幸乞慈悲久住。",
    "T50n2061_001:0713b20": "不然，眾生何所依乎？」空笑而已。俄而示疾，",
    "T50n2061_001:0713b21": "上表告辭。勅使勞問，賜醫藥，加開府儀同三",
    "T50n2061_001:0713b22": "司，封肅國公，食邑三千戶，固讓不俞。空甚",
    "T50n2061_001:0713b23": "不悅，且曰：「聖眾儼如舒手相慰，白月圓滿，",
    "T50n2061_001:0713b24": "吾當逝矣。奈何臨終更竊名位？」乃以五股",
    "T50n2061_001:0713b25": "金剛鈴杵先師所傳者，并銀盤子、菩提子、水",
    "T50n2061_001:0713b26": "精數珠留別，附中使李憲誠進。六月十五日，",
    "T50n2061_001:0713b27": "香水澡沐，東首倚臥，北面瞻望闕庭，以大印",
    "T50n2061_001:0713b28": "身定中而寂，享年七十，僧臘五十。弟子慧朗",
    "T50n2061_001:0713b29": "次紹灌頂之位。餘知法者數人。帝聞，輟視",
    "T50n2061_001:0713c01": "朝三日，賜絹布雜物，錢四十萬，造塔錢二百",
    "T50n2061_001:0713c02": "餘萬。勅功德使李元琮知護喪事。空未終",
    "T50n2061_001:0713c03": "前，諸僧夢千仞寶臺摧，文殊新閣頹，金剛",
    "T50n2061_001:0713c04": "杵飛上天。又興善寺後池無故而涸，林竹生",
    "T50n2061_001:0713c05": "實，庭花變萎。七月六日茶毘，帝詔高品劉",
    "T50n2061_001:0713c06": "僊鶴就寺置祭，贈司空，諡曰大辯正廣智",
    "T50n2061_001:0713c07": "三藏。火滅，收舍利數百粒。八十粒進內。其頂",
    "T50n2061_001:0713c08": "骨不然，中有舍利一顆，半隱半現，勅於本",
    "T50n2061_001:0713c09": "院別起塔焉。空之行化利物居多，於總持",
    "T50n2061_001:0713c10": "門最彰殊勝，測其忍位莫定高卑。始者玄",
    "T50n2061_001:0713c11": "宗尤推重焉，嘗因歲旱，勅空祈雨。空曰：「過",
    "T50n2061_001:0713c12": "某日可禱之，或強得之，其暴可怪。」勅請本",
    "T50n2061_001:0713c13": "師金剛智設壇，果風雨不止，坊市有漂溺",
    "T50n2061_001:0713c14": "者，樹木有拔仆者。遽詔空止之。空於寺庭",
    "T50n2061_001:0713c15": "中揑泥媼五六，溜水作梵言罵之，有頃",
    "T50n2061_001:0713c16": "開霽矣。玄宗召術士羅公遠與空捔法，同",
    "T50n2061_001:0713c17": "在便殿。空時時反手搔背。羅曰：「借尊師",
    "T50n2061_001:0713c18": "如意。」時殿上有華石，空揮如意擊碎於其",
    "T50n2061_001:0713c19": "前，羅再三取如意不得，帝欲起取。空曰：「三",
    "T50n2061_001:0713c20": "郎勿起，此影耳。」乃舉手示羅，如意復完然",
    "T50n2061_001:0713c21": "在手。又北邙山有巨蛇，樵采者往往見之，",
    "T50n2061_001:0713c22": "矯首若丘陵，夜常承吸露氣。見空，人語曰：",
    "T50n2061_001:0713c23": "「弟子惡報，和尚如何見度？每欲飜河水陷",
    "T50n2061_001:0713c24": "洛陽城以快所懷也。」空為其受歸戒，說因",
    "T50n2061_001:0713c25": "果，且曰：「汝以瞋心故受今，那復恚恨乎？吾",
    "T50n2061_001:0713c26": "力何及？當思吾言，此身必捨矣。」後樵子見",
    "T50n2061_001:0713c27": "蛇死㵎下，臭聞數里。空凡應詔祈雨，無他",
    "T50n2061_001:0713c28": "軌則，但設一繡座，手簸旋數寸木神子，念",
    "T50n2061_001:0713c29": "呪擲之。當其自立於座上已，伺其吻角牙",
    "T50n2061_001:0714a01": "出目瞬，則雨至矣。又天寶中，西蕃、大石、康三",
    "T50n2061_001:0714a02": "國帥兵圍西涼府，詔空入，帝御于道場。空",
    "T50n2061_001:0714a03": "秉香罏，誦《仁王》密語二七遍，帝見神兵可",
    "T50n2061_001:0714a04": "五百員在于殿庭，驚問空。空曰：「毘沙門天",
    "T50n2061_001:0714a05": "王子領兵救安西，請急設食發遣。」四月二",
    "T50n2061_001:0714a06": "十日果奏云：「二月十一日。城東北三十許里，",
    "T50n2061_001:0714a07": "雲霧間見神兵長偉，鼓角諠鳴，山地崩震，蕃",
    "T50n2061_001:0714a08": "部驚潰。彼營壘中有鼠金色，咋弓弩弦皆",
    "T50n2061_001:0714a09": "絕。城北門樓有光明天王怒視，蕃帥大奔。」",
    "T50n2061_001:0714a10": "帝覽奏謝空，因勅諸道城樓置天王像，此",
    "T50n2061_001:0714a11": "其始也。空既終，三朝所賜墨制一皆進納。",
    "T50n2061_001:0714a12": "生榮死哀，西域傳法僧至此，今古少類矣。",
    "T50n2061_001:0714a13": "嗣其法位，慧朗師也。御史大夫嚴郢為碑，",
    "T50n2061_001:0714a14": "徐浩書之，樹於本院焉。",
    "T50n2061_001:0714a15": "系曰：傳教令輪者，東夏以金剛智為始祖，",
    "T50n2061_001:0714a16": "不空為二祖，慧朗為三祖，已下宗承所損",
    "T50n2061_001:0714a17": "益可知也。自後岐分派別。咸曰：「傳瑜伽大",
    "T50n2061_001:0714a18": "教，多則多矣，而少驗者何？」亦猶羽嘉生應",
    "T50n2061_001:0714a19": "龍，應龍生鳳皇，凰皇已降，生庶鳥矣。欲無",
    "T50n2061_001:0714a20": "變革，其可得乎！",
    "T50n2061_001:0714a21": "宋高僧傳卷第一"
}