{
    "X13n0286_002:0394b22": "大佛頂如來密因修證了義諸菩薩萬行首楞嚴經",
    "X13n0286_002:0394b23": "如說第二卷",
    "X13n0286_002:0394c01": "爾時阿難。及諸大眾。聞佛示誨。身心泰然。念無始來",
    "X13n0286_002:0394c02": "失却本心。忘認緣塵分別影事。今日開悟。如失乳兒。",
    "X13n0286_002:0394c03": "忽遇慈母。合掌禮佛。願聞如來顯出身心真妄虗實。",
    "X13n0286_002:0394c04": "現前生滅與不生滅。二發明性。",
    "X13n0286_002:0394c05": "發明二字。要從理上發顯義看。葢謂真性理中。自",
    "X13n0286_002:0394c06": "有不生不滅。所顯發性。即下一為無量。無量為一。",
    "X13n0286_002:0394c07": "大中現小。小中現大等是也。妄明理中。所顯發性。",
    "X13n0286_002:0394c08": "如下晦昧為空。空晦暗中。結暗為色。色雜妄想。想",
    "X13n0286_002:0394c09": "相為身等是也。",
    "X13n0286_002:0394c10": "時波斯匿王。起立白佛。我昔未承諸佛誨敕。見迦旃",
    "X13n0286_002:0394c11": "延。毗羅胝子。咸言此身死後斷滅。名為涅槃。我雖值",
    "X13n0286_002:0394c12": "佛。今猶狐疑。云何發揮。證知此心不生滅地。今此大",
    "X13n0286_002:0394c13": "眾。諸有漏者。咸皆願聞。佛告大王。汝身現在。今復問",
    "X13n0286_002:0394c14": "汝。汝此肉身。為同金剛常住不朽。為復變壞。世尊。我",
    "X13n0286_002:0394c15": "今此身。終從變滅。佛言。大王。汝未曾滅。云何知滅。世",
    "X13n0286_002:0394c16": "尊。我此無常變壞之身。雖未曾滅。我觀現前。念念遷",
    "X13n0286_002:0394c17": "謝。新新不住。如火成灰。漸漸消殞。殞亡不息。決知此",
    "X13n0286_002:0394c18": "身當從滅盡。佛言。如是。大王。汝今生齡。已從衰老。顏",
    "X13n0286_002:0394c19": "貌何如童子之時。世尊。我昔孩孺。膚[勝力+天]潤澤。年至長",
    "X13n0286_002:0394c20": "成。血氣充滿。而今頹齡。迫於衰耄。形色枯悴。精神昏",
    "X13n0286_002:0394c21": "昧。髮白面皺。逮將不久。如何見比充盛之時。佛言。大",
    "X13n0286_002:0394c22": "王。汝之形容。應不頓朽。王言。世尊。變化密移。我誠不",
    "X13n0286_002:0394c23": "覺。寒暑遷流。漸至於此。何以故。我年二十。雖號年少。",
    "X13n0286_002:0394c24": "顏貌已老初十歲時。三十之年。又衰二十。於今六十。",
    "X13n0286_002:0395a01": "又過於二。觀五十時。宛然強壯。世尊。我見密移。雖此",
    "X13n0286_002:0395a02": "殂落。其間流易。且限十年。若復令我微細思惟。其變",
    "X13n0286_002:0395a03": "寧唯一紀二紀。實為年變。豈唯年變。亦兼月化。何直",
    "X13n0286_002:0395a04": "月化。兼又日遷。沉思諦觀。剎那剎那。念念之間。不得",
    "X13n0286_002:0395a05": "停住。故知我身終從變滅。佛告大王。汝見變化遷改",
    "X13n0286_002:0395a06": "不停。悟知汝滅。亦於滅時。汝知身中有不滅耶。波斯",
    "X13n0286_002:0395a07": "匿王。合掌白佛。我實不知。佛言。我今示汝不生滅性。",
    "X13n0286_002:0395a08": "大王。汝年幾時。見恆河水。王言。我生三歲。慈母擕我",
    "X13n0286_002:0395a09": "謁耆婆天。經過此流。爾時即知是恆河水。佛言。大王。",
    "X13n0286_002:0395a10": "如汝所說。二十之時。衰於十歲。乃至六十。日月歲時。",
    "X13n0286_002:0395a11": "念念遷變。則汝三歲見此河時。至年十三。其水云何。",
    "X13n0286_002:0395a12": "王言。如三歲時。宛然無異。乃至於今。年六十二。亦無",
    "X13n0286_002:0395a13": "有異。佛言。汝今自傷髮白面皺。其面必定皺於童年。",
    "X13n0286_002:0395a14": "則汝今時。觀此恆河。與昔童時觀河之見。有童耄不。",
    "X13n0286_002:0395a15": "王言。不也。世尊。佛言。大王。汝面雖皺。而此見精。性未",
    "X13n0286_002:0395a16": "曾皺。皺者為變。不皺非變變者受滅。彼不變者。元無",
    "X13n0286_002:0395a17": "生滅。云何於中受汝生死。而猶引彼末伽黎等。都言",
    "X13n0286_002:0395a18": "此身死後全滅。王聞是言。信知身後捨生趣生。與諸",
    "X13n0286_002:0395a19": "大眾。踴躍歡喜。得未曾有。",
    "X13n0286_002:0395a20": "阿難願佛就現前身心。拈出不生滅性。此理甚難",
    "X13n0286_002:0395a21": "發揮。且死後難明。故借匿王身心開示。所謂現前",
    "X13n0286_002:0395a22": "拈出也。若現前變滅。則未來亦變滅。現前不變滅。",
    "X13n0286_002:0395a23": "則未來亦不變滅。四卷中杵音之喻云。縱汝形銷。",
    "X13n0286_002:0395a24": "命光遷謝。此性云何為汝銷滅。死後不生滅之性。",
    "X13n0286_002:0395b01": "透底拈出矣○匿王在身上觀察。故成斷滅。世尊",
    "X13n0286_002:0395b02": "在見上發明。故無生滅。",
    "X13n0286_002:0395b03": "阿難即從座起。禮佛合掌。長跪白佛。世尊。若此見聞。",
    "X13n0286_002:0395b04": "必不生滅。云何世尊名我等輩。遺失真性。顛倒行事。",
    "X13n0286_002:0395b05": "願興慈悲。洗我塵垢。",
    "X13n0286_002:0395b06": "上惟舉見。此復兼聞。阿難疑真性不滅。云何遺失",
    "X13n0286_002:0395b07": "而謂顛倒。不知因顛倒而說遺失。非因斷滅而說",
    "X13n0286_002:0395b08": "遺失也。下示顛倒不失之相。",
    "X13n0286_002:0395b09": "即時如來。垂金色臂。輪手下指。示阿難言。汝今見我",
    "X13n0286_002:0395b10": "母陀羅手。為正為倒。阿難言。世間眾生。以此為倒。而",
    "X13n0286_002:0395b11": "我不知誰正誰倒。佛告阿難。若世間人以此為倒。即",
    "X13n0286_002:0395b12": "世間人將何為正。阿難言。如來竪臂。兜羅綿手。上指",
    "X13n0286_002:0395b13": "於空。則名為正。佛即竪臂。告阿難言。若此顛倒。首尾",
    "X13n0286_002:0395b14": "相換。諸世間人。一倍瞻視。則知汝身。與諸如來。清淨",
    "X13n0286_002:0395b15": "法身。比類發明。如來之身。名正徧知。汝等之身。號性",
    "X13n0286_002:0395b16": "顛倒。隨汝諦觀汝身佛身。稱顛倒者。名字何處。號為",
    "X13n0286_002:0395b17": "顛倒。於時阿難。與諸大眾。瞪瞢瞻瞻。目睛不瞬。不知",
    "X13n0286_002:0395b18": "身心顛倒所在。",
    "X13n0286_002:0395b19": "倒與正。同此臂也。特首尾相換耳。正徧知。與性顛",
    "X13n0286_002:0395b20": "倒。同此身也。特迷悟相反耳。可知即遺失顛倒。不",
    "X13n0286_002:0395b21": "妨元不生滅。瞪音正。直視貌。瞢音萌。目不明也。",
    "X13n0286_002:0395b22": "佛興慈悲。哀愍阿難。及諸大眾。發海潮音。徧告同會。",
    "X13n0286_002:0395b23": "諸善男子。我常說言。色心諸緣。及心所使。諸所緣法。",
    "X13n0286_002:0395b24": "唯心所現。汝身汝心。皆是妙明真精妙心中所現物。",
    "X13n0286_002:0395c01": "云何汝等。遺失本玅圓妙明心。寶明妙性。認悟中迷。",
    "X13n0286_002:0395c02": "此下發明顛倒實處也。應不失時。故曰海潮。色總",
    "X13n0286_002:0395c03": "舉根塵。心總舉諸識。諸緣。總指色心生起之緣。心",
    "X13n0286_002:0395c04": "所使。即五十一心所也。諸所緣法。廣舉山河大地。",
    "X13n0286_002:0395c05": "明暗色空等也。唯心所現。如鏡中像。全體是鏡。汝",
    "X13n0286_002:0395c06": "今幻妄身心。皆是妙明心鏡所現。全體是心。此心",
    "X13n0286_002:0395c07": "非攀緣之心。乃妙明真精妙心。故身心皆現其中。",
    "X13n0286_002:0395c08": "今不即幻妄而悟妙體。乃遺本妙而執幻妄。是認",
    "X13n0286_002:0395c09": "悟中迷也。不屬空有曰妙。遠離晦昧曰明。萬法實",
    "X13n0286_002:0395c10": "體曰真精。具此諸義曰妙心。恆不昧此曰正徧知。",
    "X13n0286_002:0395c11": "本來自妙。不假修為。曰本妙。通融流動曰圓。有隨",
    "X13n0286_002:0395c12": "緣意。清淨堅實曰寶。有不動意。心則從妙起明。圓",
    "X13n0286_002:0395c13": "融照了。如鏡之光。性則即明而妙。凝然湛寂。如鏡",
    "X13n0286_002:0395c14": "之體。自色心諸緣。至唯心所現。則會妄歸真。如來",
    "X13n0286_002:0395c15": "藏性已揭于此。後特詳發之耳。",
    "X13n0286_002:0395c16": "晦昧為空。空晦暗中。結暗為色。色雜妄想。想相為身。",
    "X13n0286_002:0395c17": "聚緣內搖。趣外奔逸。昏擾擾相。以為心性。一迷為心。",
    "X13n0286_002:0395c18": "決定惑為色身之內。不知色身。外洎山河虗空大地。",
    "X13n0286_002:0395c19": "咸是妙明真心中物。譬如澄清百千大海棄之。唯認",
    "X13n0286_002:0395c20": "一浮漚體。目為全潮。窮盡瀛渤。汝等即是迷中倍人。",
    "X13n0286_002:0395c21": "如我垂手。等無差別。如來說為可憐愍者。",
    "X13n0286_002:0395c22": "自晦昧為空。至色身之內。所謂認悟中迷也。迷性",
    "X13n0286_002:0395c23": "明而成無明曰晦昧。由此無明。變成頑空。即下經",
    "X13n0286_002:0395c24": "迷妄有虗空也。所變頑空。與能變無明。二法和合。",
    "X13n0286_002:0396a01": "變起四大。為山河依報外色。即想澄成國土也。以",
    "X13n0286_002:0396a02": "四大色。雜妄想心。變眾生正報內色。想謂妄心。相",
    "X13n0286_002:0396a03": "謂妄色。色心和合。五陰備矣。即知覺乃眾生也。妄",
    "X13n0286_002:0396a04": "有緣氣。積聚於內。隨想搖蕩。逐外境而奔逸。此特",
    "X13n0286_002:0396a05": "雜妄緣塵。昏擾之相。而以為身心體性。得非迷哉。",
    "X13n0286_002:0396a06": "既一迷此。決定以心為在幻質之內。不知妙明真",
    "X13n0286_002:0396a07": "心。範圍天地。包含萬象。乃認之於蕞爾身中。何異",
    "X13n0286_002:0396a08": "棄彼無邊剎海。認一浮漚。以為全潮之體。瀛渤之",
    "X13n0286_002:0396a09": "量哉遺大心而認浮想。如棄海認漚。已為迷矣。執",
    "X13n0286_002:0396a10": "浮想為大心。如認漚為海。加一倍迷。如我垂手。正",
    "X13n0286_002:0396a11": "指顛倒所在。本無遺失。而常如遺失。懷珠困窮。故",
    "X13n0286_002:0396a12": "可憐愍。阿難聞呵非心。驚謂捨此更無。將同土木。",
    "X13n0286_002:0396a13": "如來摩頂。許以真心有體而已。未示真心也。至此",
    "X13n0286_002:0396a14": "方指示之。阿難始知緣塵外。有如此廣大心體。",
    "X13n0286_002:0396a15": "阿難承佛悲救深誨。垂泣叉手。而白佛言。我雖承佛",
    "X13n0286_002:0396a16": "如是妙音。悟妙明心。元所圓滿。常住心地。而我悟佛",
    "X13n0286_002:0396a17": "現說法音。現以緣心。允所瞻仰。徒獲此心。未敢認為",
    "X13n0286_002:0396a18": "本元心地。願佛哀愍。宣示圓音。拔我疑根。歸無上道。",
    "X13n0286_002:0396a19": "未敢認。非不肯認也。特以初獲此心。尚未受用。未",
    "X13n0286_002:0396a20": "敢遂認為主人翁。求世尊徹底發明。使得親見本",
    "X13n0286_002:0396a21": "來面目。乃敢承認。此正實參實證處。下文佛以二",
    "X13n0286_002:0396a22": "者敵體相番。一有還。一無還。使阿難分明親見。阿",
    "X13n0286_002:0396a23": "難問意。不重捨妄不得。只重認真不明。世尊答意。",
    "X13n0286_002:0396a24": "不重破除緣心。只重指明真心。",
    "X13n0286_002:0396b01": "佛告阿難。汝等尚以緣心聽法。此法亦緣。非得法性。",
    "X13n0286_002:0396b02": "如人以手。指月示人。彼人因指。當應看月。若復觀指",
    "X13n0286_002:0396b03": "以為月體。此人豈唯亡失月輪。亦亡其指。何以故。以",
    "X13n0286_002:0396b04": "所標指為明月故。豈唯亡指。亦復不識明之與暗。何",
    "X13n0286_002:0396b05": "以故。即以指體為月明性。明暗二性。無所了故。汝亦",
    "X13n0286_002:0396b06": "如是。",
    "X13n0286_002:0396b07": "緣心者。能緣之心。法緣者。所緣之塵。法音。即聲塵。",
    "X13n0286_002:0396b08": "亦非真。法性者。真理也。教詮真理。理是眾生之心。",
    "X13n0286_002:0396b09": "豈可執教為心哉。指喻法。月喻聽法者之自心。說",
    "X13n0286_002:0396b10": "法顯心。聞教自合觀心。若執聲教。不觀自心。豈唯",
    "X13n0286_002:0396b11": "不達自心。亦復不知教意。何以故。以他聲教為己",
    "X13n0286_002:0396b12": "自心。自他不分也。豈惟不知教意。兼不了教心體",
    "X13n0286_002:0396b13": "相。何以故。教屬聲塵。不能覺照。心體靈知。具有覺",
    "X13n0286_002:0396b14": "照。以無照之塵。為有照之心。有照無照。二不別故。",
    "X13n0286_002:0396b15": "阿難迷心迷教。及迷教心體相。亦如是耳。阿難不",
    "X13n0286_002:0396b16": "捨緣心。重佛法也。豈知此法亦緣而當併捨乎。",
    "X13n0286_002:0396b17": "若以分別我說法音。為汝心者。此心自應離分別音。",
    "X13n0286_002:0396b18": "有分別性。譬如有客。寄宿旅亭。暫止便去。終不常住。",
    "X13n0286_002:0396b19": "而掌亭人。都無所去。名為亭主。此亦如是。若真汝心。",
    "X13n0286_002:0396b20": "則無所去。云何離聲無分別性。斯則豈唯聲分別心。",
    "X13n0286_002:0396b21": "分別我容。離諸色相。無分別性如是乃至分別都無。",
    "X13n0286_002:0396b22": "非色非空。拘舍離等。昧為冥諦。離諸法緣。無分別性。",
    "X13n0286_002:0396b23": "則汝心性。各有所還。云何為主。",
    "X13n0286_002:0396b24": "前以客喻身境。此以客喻緣心。而見性為主人。聲",
    "X13n0286_002:0396c01": "分別心。指聲上緣心。即悟佛法音者也。分別我容",
    "X13n0286_002:0396c02": "指色上緣心。即允所瞻仰者也。非但聲分別心。離",
    "X13n0286_002:0396c03": "聲無性。色分別心。離色相亦無性。如是乃至等。兼",
    "X13n0286_002:0396c04": "舉六塵緣影。皆無自性也。一切皆無。故非色。對緣",
    "X13n0286_002:0396c05": "妄有。故非空。既非色空。冥然莫辨。外道昧為冥諦。",
    "X13n0286_002:0396c06": "拘舍離。即末伽黎。離諸四句。結前起後。",
    "X13n0286_002:0396c07": "阿難言。若我心性。各有所還。則如來說妙明元心。云",
    "X13n0286_002:0396c08": "何無還。唯垂哀愍。為我宣說。佛告阿難。且汝見我。見",
    "X13n0286_002:0396c09": "精明元。此見雖非妙精明心。如第二月。非是月影。",
    "X13n0286_002:0396c10": "真月。喻妙精明心。第二月。喻見精明元。水中影。喻",
    "X13n0286_002:0396c11": "緣塵分別。阿難問妙明元心。云何無還。佛以見精",
    "X13n0286_002:0396c12": "為答者。真心無朕。發悟良難。故託見精方便開示。",
    "X13n0286_002:0396c13": "且者。權宜之詞。言放下妙明元心。且託見精而言",
    "X13n0286_002:0396c14": "之也。第二月雖非真月。然因揑目而成。其實一體。",
    "X13n0286_002:0396c15": "例見精明元。雖非妙精明心。元是妙心而出。本無",
    "X13n0286_002:0396c16": "二相。若月影。則有二相。故曰非是。二月雖非真月。",
    "X13n0286_002:0396c17": "然離真月。必無二月可得。見精雖非真心。然離真",
    "X13n0286_002:0396c18": "心。必無見精可得。葢從真所起。全體即真。但當由",
    "X13n0286_002:0396c19": "見精得真心。不可以見精當真心。去見精中之妄。",
    "X13n0286_002:0396c20": "即是真心。去目之揑。即是真月。",
    "X13n0286_002:0396c21": "汝應諦聽。今當示汝無所還地。阿難。此大講堂。洞開",
    "X13n0286_002:0396c22": "東方。日輪升天。則有明曜。中夜黑月。雲霧晦暝。則復",
    "X13n0286_002:0396c23": "昏暗。戶牗之隙。則復見通。牆宇之間。則復觀壅。分別",
    "X13n0286_002:0396c24": "之處。則復見緣。頑虗之中。徧是空性。鬱[土*孛]之象。則紆",
    "X13n0286_002:0397a01": "昏塵。澄霽斂氛。又觀清淨。阿難。汝咸看此諸變化相。",
    "X13n0286_002:0397a02": "吾今各還本所因處。云何本因。阿難。此諸變化。明還",
    "X13n0286_002:0397a03": "日輪。何以故。無日不明。明因屬日。是故還日。暗還黑",
    "X13n0286_002:0397a04": "月。通還戶牖。壅還牆宇。緣還分別。頑虗還空。鬱[土*孛]還",
    "X13n0286_002:0397a05": "塵。清明還霽。則諸世間一切所有。不出斯類。汝見八",
    "X13n0286_002:0397a06": "種見精明性。當欲誰還。何以故。若還於明。則不明時。",
    "X13n0286_002:0397a07": "無復見暗。雖明暗等種種差別。見無差別。諸可還者",
    "X13n0286_002:0397a08": "自然非汝。不汝還者。非汝而誰。則知汝心本妙明淨。",
    "X13n0286_002:0397a09": "汝自迷悶。喪本受輪。於生死中。常被漂溺。是故如來",
    "X13n0286_002:0397a10": "名可憐愍。",
    "X13n0286_002:0397a11": "塵相有還。見性不與塵俱還。離塵別有全性。還日",
    "X13n0286_002:0397a12": "者。隨日輪而俱來。亦與日輪而俱去。八塵於見性",
    "X13n0286_002:0397a13": "之中。自相往來。自相陵奪。而此見體。朗然常住。豈",
    "X13n0286_002:0397a14": "同緣塵之心。與塵俱還乎。汝但知見性無還。則知",
    "X13n0286_002:0397a15": "汝心本妙明淨。欲其由見性而悟本妙明心。非即",
    "X13n0286_002:0397a16": "以見性為本妙明心也。見性屬第八識。猶帶業識。",
    "X13n0286_002:0397a17": "本妙明心。不屬於識。即如來藏妙真如心。迷悶者。",
    "X13n0286_002:0397a18": "執緣心不捨。喪却本妙明淨心。自取輪轉也。",
    "X13n0286_002:0397a19": "阿難言。我雖識此見性無還。云何得知是我真性。",
    "X13n0286_002:0397a20": "阿難意以見性雜在萬物之中。無物而非見。無見",
    "X13n0286_002:0397a21": "而非物。安辨何者是我之見性乎。只重我字。不重",
    "X13n0286_002:0397a22": "真字。欲於現前諸物中。辨其是物是我也。",
    "X13n0286_002:0397a23": "佛告阿難。吾今問汝。今汝未得無漏清淨。承佛神力。",
    "X13n0286_002:0397a24": "見於初禪。得無障礙。而阿那律。見閻浮提。如觀掌中",
    "X13n0286_002:0397b01": "菴摩羅果。諸菩薩等。見百千界。十方如來。窮盡微塵",
    "X13n0286_002:0397b02": "清淨國土。無所不矚。眾生洞視。不過分寸。",
    "X13n0286_002:0397b03": "阿難方見初禪。見一四天下。阿那律證四果。得天",
    "X13n0286_002:0397b04": "眼。見三千大千世界。如觀掌果。此云閻浮。且從近",
    "X13n0286_002:0397b05": "示耳。大千世界。菩薩累至百千。然尚有限。窮盡微",
    "X13n0286_002:0397b06": "塵數國土。則無限矣。佛眼所觀。淨穢皆同清淨。不",
    "X13n0286_002:0397b07": "過分寸者。隔紙膜不見外物。隔皮膚不見五臟也。",
    "X13n0286_002:0397b08": "一初果。二羅漢。三菩薩。四如來。五眾生。見量雖殊。",
    "X13n0286_002:0397b09": "見性不殊。皆可即諸物象。而決擇之。",
    "X13n0286_002:0397b10": "阿難。且吾與汝。觀四天王所住宮殿。中間徧覽水陸",
    "X13n0286_002:0397b11": "空行。雖有昏明種種形像。無非前塵分別留礙。汝應",
    "X13n0286_002:0397b12": "於此分別自他。今吾將汝。擇於見中。誰是我體。誰為",
    "X13n0286_002:0397b13": "物象。阿難。極汝見源。從日月宮。是物非汝。至七金山。",
    "X13n0286_002:0397b14": "周徧諦觀。雖種種光。亦物非汝。漸漸更觀雲騰鳥飛。",
    "X13n0286_002:0397b15": "風動塵起。樹木山川。草芥人畜。咸物非汝。阿難。是諸",
    "X13n0286_002:0397b16": "近遠諸有物性。雖復差殊。同汝見精清淨所矚。則諸",
    "X13n0286_002:0397b17": "物類。自有差別。見性無殊。此精妙明。誠汝見性。",
    "X13n0286_002:0397b18": "就阿難親見者。使自審擇。自即見性。所謂我體也。",
    "X13n0286_002:0397b19": "他即諸物象。極汝見源。如云盡汝眼力。是物非汝。",
    "X13n0286_002:0397b20": "物不是見也。然此物雖復差殊。同汝見精中。清淨",
    "X13n0286_002:0397b21": "本體所矚。物有殊而見無殊。則此精妙明。誠汝見",
    "X13n0286_002:0397b22": "性。見不是物矣。所謂分別自他也。下更反復辨定。",
    "X13n0286_002:0397b23": "總是物象有形可見。見性無形不可見。可見者是",
    "X13n0286_002:0397b24": "物。不可見者是汝之見性也。",
    "X13n0286_002:0397c01": "若見是物。則汝亦可見吾之見。若同見者。名為見吾。",
    "X13n0286_002:0397c02": "吾不見時。何不見吾不見之處。若見不見。自然非彼",
    "X13n0286_002:0397c03": "不見之相。若不見吾不見之地。自然非物。云何非汝。",
    "X13n0286_002:0397c04": "若汝認見為物。吾見亦同是物。汝應可見。同見者。",
    "X13n0286_002:0397c05": "依物之迹也。不見者。離物之體也。若謂吾汝同見",
    "X13n0286_002:0397c06": "一物。是見吾之所見。特迹而已。吾離物不見之時。",
    "X13n0286_002:0397c07": "其體何在。無處可見。定非物矣。云何非汝真見。",
    "X13n0286_002:0397c08": "又則汝今見物之時。汝既見物。物亦見汝。體性紛雜。",
    "X13n0286_002:0397c09": "則汝與我。并諸世間。不成安立。阿難。若汝見時。是汝",
    "X13n0286_002:0397c10": "非我。見性周徧。非汝而誰。云何自疑汝之真性。性汝",
    "X13n0286_002:0397c11": "不真。取我求實。",
    "X13n0286_002:0397c12": "承上見是物義。重辯必非物而結歸真性。若見是",
    "X13n0286_002:0397c13": "物。則物應有見。而有情無情。體性錯亂。不可分辯。",
    "X13n0286_002:0397c14": "故曰不成安立。阿難下。結顯相見分明。不成混濫。",
    "X13n0286_002:0397c15": "故曰汝今見時。是見屬汝。與我無與。絲毫不雜。則",
    "X13n0286_002:0397c16": "知見性離一切相。而能周徧一切。分明照矚。則見",
    "X13n0286_002:0397c17": "性即一切法。如是則汝所見日月宮等。皆是汝之",
    "X13n0286_002:0397c18": "真性周徧。何至混物。而非汝自性乎。非汝而誰。正",
    "X13n0286_002:0397c19": "答云何得知是我真性之問。自疑真性者。本是自",
    "X13n0286_002:0397c20": "性。而疑混於物也。性汝不真。取我求實者。真性在",
    "X13n0286_002:0397c21": "汝。不能自信其真。取我言求實也。",
    "X13n0286_002:0397c22": "阿難白佛言。世尊。若此見性。必我非餘。我與如來。觀",
    "X13n0286_002:0397c23": "四天王勝藏寶殿。居日月宮。此見周圓徧娑婆國。退",
    "X13n0286_002:0397c24": "歸精舍。祇見伽藍。清心戶堂。但瞻簷廡。世尊。此見如",
    "X13n0286_002:0398a01": "是其體本來周徧一界。今在室中。唯滿一室。為復此",
    "X13n0286_002:0398a02": "見縮大為小。為當牆宇夾令斷絕。我今不知斯義所",
    "X13n0286_002:0398a03": "在。願垂弘慈。為我敷演。",
    "X13n0286_002:0398a04": "躡前見性周徧。則知是自非他。應隨處不變。何故",
    "X13n0286_002:0398a05": "大復成小。通復成塞。由他不由自耶。",
    "X13n0286_002:0398a06": "佛告阿難。一切世間大小內外。諸所事業。各屬前塵。",
    "X13n0286_002:0398a07": "不應說言見有舒縮。譬如方器。中見方空。吾復問汝。",
    "X13n0286_002:0398a08": "此方器中所見方空。為復定方。為不定方。若定方者。",
    "X13n0286_002:0398a09": "別安圓器。空應不圓。若不定者。在方器中。應無方空。",
    "X13n0286_002:0398a10": "汝言不知斯義所在。義性如是。云何為在。阿難。若復",
    "X13n0286_002:0398a11": "欲令入無方圓。但除器方。空體無方。不應說言更除",
    "X13n0286_002:0398a12": "虗空方相所在。",
    "X13n0286_002:0398a13": "虗空本無方圓。方圓俱由於器。器除而方圓泯矣。",
    "X13n0286_002:0398a14": "虗空何相可除乎。見性本無大小。大小俱由於塵。",
    "X13n0286_002:0398a15": "塵忘而大小泯矣。見性何相可除乎。入。達解也。",
    "X13n0286_002:0398a16": "若如汝問。入室之時。縮見令小。仰觀日時。汝豈挽見",
    "X13n0286_002:0398a17": "齊於日面。若築牆宇。能夾見斷。穿為小竇。寧無續迹。",
    "X13n0286_002:0398a18": "是義不然。一切眾生。從無始來。迷己為物。失於本心。",
    "X13n0286_002:0398a19": "為物所轉。故於是中觀大觀小。若能轉物。則同如來。",
    "X13n0286_002:0398a20": "身心圓明。不動道場。於一毛端。徧能含受十方國土。",
    "X13n0286_002:0398a21": "覺觀日非舒。自知入室非縮。覺穿無續迹。自知夾",
    "X13n0286_002:0398a22": "無斷痕。挽。引也。面。猶邊也。萬物皆己。而迷己為物。",
    "X13n0286_002:0398a23": "遂失萬物一體之本心。物既不屬於自心。非惟不",
    "X13n0286_002:0398a24": "隨心轉。反以轉心。是故動為物礙。葢自心真性。本",
    "X13n0286_002:0398b01": "來周遍。眾生不自覺知。遂變成業識。及相見二分。",
    "X13n0286_002:0398b02": "於是本來真心。全然遺失。故於前塵境上。觀大觀",
    "X13n0286_002:0398b03": "小。見分又為相分所礙矣。若能內脫身心。外遺世",
    "X13n0286_002:0398b04": "界。中翻業識。則同如來身心。萬物一體。圓而不偏。",
    "X13n0286_002:0398b05": "達物皆己。明而不昧。何物能遷動之。毛端含十方。",
    "X13n0286_002:0398b06": "小攝大。大入小。小中現大。大中現小。自在無礙。何",
    "X13n0286_002:0398b07": "舒縮大小之有。說到同如來。則見性會歸如來藏",
    "X13n0286_002:0398b08": "妙真如性中。但除器方。空體無方。妙葢如此。",
    "X13n0286_002:0398b09": "阿難白佛言。世尊。若此見精。必我妙性。今此妙性。現",
    "X13n0286_002:0398b10": "在我前。見必我真。我今身心。復是何物。而今身心分",
    "X13n0286_002:0398b11": "別有實。彼見無別。分辨我身。若實我心。令我今見。見",
    "X13n0286_002:0398b12": "性實我。而身非我。何殊如來先所難言。物能見我。唯",
    "X13n0286_002:0398b13": "垂大慈。開發未悟。",
    "X13n0286_002:0398b14": "現在我前。承上見性周遍來。阿難至此。信得現前",
    "X13n0286_002:0398b15": "皆是。不復惑為色身之內矣。但見性既真。則虗空",
    "X13n0286_002:0398b16": "大地。融成一體。云何復有我身我心。且此果何物。",
    "X13n0286_002:0398b17": "反有分別之能。而彼真見。反不能分別此身心耶。",
    "X13n0286_002:0398b18": "若謂分別者非我心。而見性實是我心。即我今分",
    "X13n0286_002:0398b19": "別之見。皆是見性所主張者。然則現前之見性實",
    "X13n0286_002:0398b20": "我。而在我之身心非我。與物能見我之說何殊耶。",
    "X13n0286_002:0398b21": "阿難疑處。認見性與身心為二耳。復是何物物字。",
    "X13n0286_002:0398b22": "從前妙明真心中物字來。葢疑實有一物在妙明",
    "X13n0286_002:0398b23": "中。不能和會為一也。不知身心器界。當體本空。全",
    "X13n0286_002:0398b24": "一真見。譬之鏡中影像。即鏡所現。豈真有一物居",
    "X13n0286_002:0398c01": "於鏡中耶。至陰入處界。皆如來藏。妙真如性。則妄",
    "X13n0286_002:0398c02": "即是真。所用身心。即此見性。初無二體矣。",
    "X13n0286_002:0398c03": "佛告阿難。今汝所言見在汝前。是義非實。若實汝前。",
    "X13n0286_002:0398c04": "汝實見者。則此見精。既有方所。非無指示。且今與汝",
    "X13n0286_002:0398c05": "坐祇陀林。徧觀林渠。及與殿堂。上至日月。前對恒河。",
    "X13n0286_002:0398c06": "汝今於我師子座前。舉手指陳。是種種相。陰者是林。",
    "X13n0286_002:0398c07": "明者是日。礙者是壁。通者是空。如是乃至草樹纖毫。",
    "X13n0286_002:0398c08": "大小雖殊。但可有形。無不指著。若必其見現在汝前。",
    "X13n0286_002:0398c09": "汝應以手確實指陳。何者是見。阿難當知。若空是見。",
    "X13n0286_002:0398c10": "既已成見。何者是空。若物是見。既已是見。何者為物。",
    "X13n0286_002:0398c11": "汝可微細披剝萬象。析出精明淨妙見元。指陳示我。",
    "X13n0286_002:0398c12": "同彼諸物分明無惑。阿難言。我今於此重閣講堂。遠",
    "X13n0286_002:0398c13": "洎恒河。上觀日月。舉手所指。縱目所觀。指皆是物。無",
    "X13n0286_002:0398c14": "是見者。世尊。如佛所說。況我有漏初學聲聞。乃至菩",
    "X13n0286_002:0398c15": "薩。亦不能於萬物象前。剖出精見。離一切物。別有自",
    "X13n0286_002:0398c16": "性。佛言。如是如是。佛復告阿難。如汝所言。無有見精。",
    "X13n0286_002:0398c17": "離一切物。別有自性。則汝所指是物之中。無是見者。",
    "X13n0286_002:0398c18": "今復告汝。汝與如來坐祇陀林。更觀林苑。乃至日月。",
    "X13n0286_002:0398c19": "種種象殊。必無見精受汝所指。汝又發明此諸物中。",
    "X13n0286_002:0398c20": "何者非見。阿難言。我實徧見此祇陀林。不知是中何",
    "X13n0286_002:0398c21": "者非見。何以故。若樹非見。云何見樹。若樹即見。復云",
    "X13n0286_002:0398c22": "何樹。如是乃至若空非見。云何見空。若空即見。復云",
    "X13n0286_002:0398c23": "何空。我又思惟。是萬象中。微細發明。無非見者。佛言。",
    "X13n0286_002:0398c24": "如是如是。於是大眾非無學者。聞佛此言。茫然不知",
    "X13n0286_002:0399a01": "是義終始。一時惶悚。失其所守。",
    "X13n0286_002:0399a02": "阿難問意雖多。惟見在我前。是其謬本。故佛但破",
    "X13n0286_002:0399a03": "前相。而諸疑盡釋矣。物不能雜曰精。物不能障曰",
    "X13n0286_002:0399a04": "明。物不能染曰淨。物不能縛曰妙。前如是如是。許",
    "X13n0286_002:0399a05": "其物無是見。即一切物不得也。後如是如是。許其",
    "X13n0286_002:0399a06": "物無非見。離一切物不得也。前用一喝。使阿難矍",
    "X13n0286_002:0399a07": "然。此用雙許。使大眾茫然。葢妄須頓破。故一刀兩",
    "X13n0286_002:0399a08": "段以掃之。真難直說。故委曲擒縱以窮之。",
    "X13n0286_002:0399a09": "如來知其魂慮變慴。心生憐愍。安慰阿難。及諸大眾。",
    "X13n0286_002:0399a10": "諸善男子。無上法王。是真實語。如所如說。不誑不妄。",
    "X13n0286_002:0399a11": "非末伽黎四種不死矯亂論議。汝諦思惟。無忝哀慕。",
    "X13n0286_002:0399a12": "慴音哲。懼思也。決定曰真。實稱理曰如所如。賺誤",
    "X13n0286_002:0399a13": "曰誑。虗偽曰妄。意活不決曰不死。強言曰矯。非理",
    "X13n0286_002:0399a14": "曰亂。忝者。孤負之意。哀慕。猶云悲仰。",
    "X13n0286_002:0399a15": "是時文殊師利法王子。愍諸四眾。在大眾中。即從座",
    "X13n0286_002:0399a16": "起。頂禮佛足。合掌恭敬。而白佛言。世尊。此諸大眾。不",
    "X13n0286_002:0399a17": "悟如來發明二種精見色空。是非是義。世尊。若此前",
    "X13n0286_002:0399a18": "緣色空等象。若是見者。應有所指。若非見者。應無所",
    "X13n0286_002:0399a19": "矚。而今不知是義所歸。故有驚怖。非是疇昔善根輕",
    "X13n0286_002:0399a20": "鮮。唯願如來大慈發明。此諸物象。與此見精。元是何",
    "X13n0286_002:0399a21": "物。於其中間。無是非是。",
    "X13n0286_002:0399a22": "是非是義者。是與非是。二種義也。是義者。無是見",
    "X13n0286_002:0399a23": "之義。非是義者。無非是見之義。缺二無字。語之略",
    "X13n0286_002:0399a24": "耳。謂此見與象。元是何物。而乃無是。又無非是乎。",
    "X13n0286_002:0399b01": "佛告文殊。及諸大眾。十方如來。及大菩薩。於其自住",
    "X13n0286_002:0399b02": "三摩地中。見與見緣。并所想相。如虗空華。本無所有。",
    "X13n0286_002:0399b03": "此見及緣。元是菩提妙淨明體。云何於中有是非是。",
    "X13n0286_002:0399b04": "此會相見而歸真如。發明無是無非是之旨也。三",
    "X13n0286_002:0399b05": "摩地。即前首楞嚴大定。由彼大眾未得大定。故於",
    "X13n0286_002:0399b06": "萬象中。分物分我。分是分非。諸聖住是定中。了知。",
    "X13n0286_002:0399b07": "如下所云。不作是非是見也。見。根也。見緣。塵也。所",
    "X13n0286_002:0399b08": "想相。識也。根塵識三。攝盡萬法。文殊問見精物象。",
    "X13n0286_002:0399b09": "元是何物。今答云元是菩提妙淨明體。諸物若與",
    "X13n0286_002:0399b10": "見精有二體。可說是見及非是見。今唯一菩提妙",
    "X13n0286_002:0399b11": "淨明體。何說是說非是哉○佛初以見為性。不與",
    "X13n0286_002:0399b12": "身心萬物為侶。似謂見獨真。而餘皆妄。令人獨依",
    "X13n0286_002:0399b13": "見性。今乃謂妄。則降見性同是空華。謂真。則升諸",
    "X13n0286_002:0399b14": "法同為真體。將何適從。今試喻之。一真。如大海水。",
    "X13n0286_002:0399b15": "見精。如水之光。諸所物相。如水中映人物等影。世",
    "X13n0286_002:0399b16": "間迷人。如夜半觀海。見彼影相。認為實有。今欲令",
    "X13n0286_002:0399b17": "其舍影認水。無奈水體瑩徹。無形可見。只得指水",
    "X13n0286_002:0399b18": "面之光。令彼認取。故斥影為妄。讚光為真。欲其即",
    "X13n0286_002:0399b19": "光以識水也。而彼愚者。復執光影各自有體。橫起",
    "X13n0286_002:0399b20": "是非。故復告云。光影皆無體惟水是實體耳。光影",
    "X13n0286_002:0399b21": "雖皆虗。然影有生滅。光無去來。影乃外境所映。光",
    "X13n0286_002:0399b22": "實自體無餘。見精與萬法。得失判然。",
    "X13n0286_002:0399b23": "文殊。吾今問汝。如汝文殊。更有文殊。是文殊者。為無",
    "X13n0286_002:0399b24": "文殊。如是。世尊。我真文殊。無是文殊。何以故。若有是",
    "X13n0286_002:0399c01": "者。則二文殊。然我今日。非無文殊。於中實無是非二",
    "X13n0286_002:0399c02": "相。佛言。此見妙明。與諸空塵。亦復如是。本是妙明無",
    "X13n0286_002:0399c03": "上菩提。淨圓真心。妄為色空。及與聞見。如第二月。誰",
    "X13n0286_002:0399c04": "為是月。又誰非月。文殊。但一月真。中間自無是月非",
    "X13n0286_002:0399c05": "月。",
    "X13n0286_002:0399c06": "世尊既與發明。復恐不能信解。令文殊從旁添註。",
    "X13n0286_002:0399c07": "就體發明。故問之曰。即汝此身。是个文殊。還許此",
    "X13n0286_002:0399c08": "文殊外。更添一个文殊。喚作是文殊得麼。還許此",
    "X13n0286_002:0399c09": "文殊外。減却一个文殊。喚作無文殊得麼。文殊是",
    "X13n0286_002:0399c10": "大智慧人。自然同聲相應。故曰即我一个是真文",
    "X13n0286_002:0399c11": "殊。此外不得更添一个是文殊。若更添一个是文",
    "X13n0286_002:0399c12": "殊。則便有兩个文殊。然我有一个真文殊在。又不",
    "X13n0286_002:0399c13": "得喚作無文殊。喻真如體不剩一法。不欠一法。圓",
    "X13n0286_002:0399c14": "同太虗。無欠無餘故也。既知真文殊上。本無是非。",
    "X13n0286_002:0399c15": "則知真體上。亦本無是非也。由彼色空精見。本是",
    "X13n0286_002:0399c16": "淨圓真心。不覺心起而有其念。故迷為業識。轉為",
    "X13n0286_002:0399c17": "見相。妄有色空精見。良以色空精見依真而起。如",
    "X13n0286_002:0399c18": "第二月。既如二月。則知本無。豈可在第二月上。妄",
    "X13n0286_002:0399c19": "生卜度。以為是真月。非真月。不知生是生非。皆未",
    "X13n0286_002:0399c20": "見真月者也。若見真月。則不妄立是非矣。",
    "X13n0286_002:0399c21": "是以汝今觀見與塵。種種發明。名為妄想。不能於中",
    "X13n0286_002:0399c22": "出是非是。由是真精妙覺明性。故能令汝出指非指。",
    "X13n0286_002:0399c23": "承上二喻。觀見塵而發明。終沉妄想。不能出是與",
    "X13n0286_002:0399c24": "非是。由真精而發明。方可出指與非指。出者。超也。",
    "X13n0286_002:0400a01": "指非指。應前既有方所。非無指示。葢初執在前。似",
    "X13n0286_002:0400a02": "有可指。及對物辨。又無可指。既悟一真。斯疑頓絕。",
    "X13n0286_002:0400a03": "阿難白佛言。世尊。誠如法王所說覺緣。徧十方界。湛",
    "X13n0286_002:0400a04": "然常住。性非生滅。與先梵志娑毗迦羅。所談冥諦。及",
    "X13n0286_002:0400a05": "投灰等諸外道種。說有真我徧滿十方。有何差別。",
    "X13n0286_002:0400a06": "覺緣。謂覺性徧緣。無所不在。梵志。此云淨行。娑毗",
    "X13n0286_002:0400a07": "迦羅。此云金頭外道。投灰。苦行外道。妄計身中有",
    "X13n0286_002:0400a08": "一神我。常住不滅。處處受生。徧十方界。以濫真覺。",
    "X13n0286_002:0400a09": "故云有何差別。下不剖此疑者。因緣自然。和合不",
    "X13n0286_002:0400a10": "和合。既已盡破。情窮理極。諸計消亡。真我自顯。故",
    "X13n0286_002:0400a11": "云圓滿菩提。不生滅性。清淨本心。本覺常住。是佛",
    "X13n0286_002:0400a12": "所謂周徧也。豈外道妄計可同哉。楞嚴圓教。全相",
    "X13n0286_002:0400a13": "是性。阿難分性相為二。故疑外道真我。與妙覺混。",
    "X13n0286_002:0400a14": "前云見必我真。我今身心。復是何物。謂身心之外。",
    "X13n0286_002:0400a15": "別有見性。便成和合不和合二相。有一真我在十",
    "X13n0286_002:0400a16": "方中。是和合。真我與十方體不相雜。是不和合。世",
    "X13n0286_002:0400a17": "尊不與分疏。但舉五陰。六入。十二處。十八界。本如",
    "X13n0286_002:0400a18": "來藏妙真如性。七大圓融周遍。乃是遠離和合與",
    "X13n0286_002:0400a19": "不和合。及因緣自然。外道之真我。不辯而判然。",
    "X13n0286_002:0400a20": "世尊。亦曾於楞伽山。為大慧等。敷演斯義。彼外道等。",
    "X13n0286_002:0400a21": "常說自然。我說因緣。非彼境界。我今觀此覺性自然。",
    "X13n0286_002:0400a22": "非生非滅。遠離一切虗妄顛倒。似非因緣。與彼自然。",
    "X13n0286_002:0400a23": "云何開示。不入羣邪。獲真實心妙覺明性。",
    "X13n0286_002:0400a24": "外道說自然。謂內而心性。外而萬物。悉本無因。自",
    "X13n0286_002:0400b01": "然而然。擬無因果。不立修證。故佛廣說因緣破之。",
    "X13n0286_002:0400b02": "因。謂親因種子。緣。謂助發資緣。內而三乘等性。須",
    "X13n0286_002:0400b03": "由宿生根種。復假諸教助緣。方生諸果。外而百穀",
    "X13n0286_002:0400b04": "等物。亦須根種為因。土等為緣。方生芽等。非彼境",
    "X13n0286_002:0400b05": "界者。異於彼所說也。非生非滅。即常義。遠離虗妄",
    "X13n0286_002:0400b06": "顛倒。即徧義。與。類也。似非因緣。而類彼自然矣。云",
    "X13n0286_002:0400b07": "何開示者。阿難實以為自然。但求不同於外道。不",
    "X13n0286_002:0400b08": "知何但不同。且了無自然之義。故佛唯破自然。不",
    "X13n0286_002:0400b09": "復分別外道。我說我字。世尊。我今我字。阿難。",
    "X13n0286_002:0400b10": "佛告阿難。我今如是開示方便。真實告汝。汝猶未悟。",
    "X13n0286_002:0400b11": "惑為自然。阿難。若必自然。自須甄明有自然體。汝且",
    "X13n0286_002:0400b12": "觀此妙明見中。以何為自。此見為復以明為自。以暗",
    "X13n0286_002:0400b13": "為自。以空為自。以塞為自。阿難。若明為自。應不見暗。",
    "X13n0286_002:0400b14": "若復以空為自體者。應不見塞。如是乃至諸暗等相",
    "X13n0286_002:0400b15": "以為自者。則於明時。見性斷滅。云何見明。",
    "X13n0286_002:0400b16": "自然。謂自體本然也。自體本然則不隨境變。今皆",
    "X13n0286_002:0400b17": "隨變。非自然矣。外道不了法空。計有一物為自然",
    "X13n0286_002:0400b18": "體。今推其體。體而無自。誰曰本然。",
    "X13n0286_002:0400b19": "阿難言必此妙見。性非自然。我今發明是因緣生。心",
    "X13n0286_002:0400b20": "猶未明。咨詢如來。是義云何合因緣性。佛言。汝言因",
    "X13n0286_002:0400b21": "緣。吾復問汝。汝今因見。見性現前。此見為復因明有",
    "X13n0286_002:0400b22": "見。因暗有見。因空有見。因塞有見。阿難。若因明有。應",
    "X13n0286_002:0400b23": "不見暗。如因暗有。應不見明。如是乃至因空因塞。同",
    "X13n0286_002:0400b24": "於明暗。復次阿難。此見又復緣明有見。緣暗有見。緣",
    "X13n0286_002:0400c01": "空有見。緣塞有見。阿難。若緣空有。應不見塞。若緣塞",
    "X13n0286_002:0400c02": "有。應不見空。如是乃至緣明緣暗。同於空塞。",
    "X13n0286_002:0400c03": "始疑妙性同外自然。既聞逐破。謂如佛昔說因緣",
    "X13n0286_002:0400c04": "義矣。但未知妙性云何符合。假物為因。循物為緣。",
    "X13n0286_002:0400c05": "既無定趣。非因緣矣。用既隨緣故非自然。體既不",
    "X13n0286_002:0400c06": "變故非因緣。見性是自體。明暗塞空是他法。自體",
    "X13n0286_002:0400c07": "能隨他法。非自然也。他法不能變自體。非因緣也。",
    "X13n0286_002:0400c08": "當知如是精覺妙明。非因非緣。亦非自然。非不自然。",
    "X13n0286_002:0400c09": "無非不非。無是非是。離一切相。即一切法。汝今云何",
    "X13n0286_002:0400c10": "於中措心。以諸世間戲論名相。而得分別。如以手掌",
    "X13n0286_002:0400c11": "撮摩虗空。祇益自勞。虗空云何隨汝執捉。",
    "X13n0286_002:0400c12": "此下重重拂跡。結顯覺性不變隨緣。隨緣不變也。",
    "X13n0286_002:0400c13": "以執自然者。不解隨緣。執隨緣者。不知不變。故有",
    "X13n0286_002:0400c14": "外道小乘之別。若夫不變隨緣。隨緣不變。是世尊",
    "X13n0286_002:0400c15": "說法之弘範。入理之深談。故結示云。當知如是精",
    "X13n0286_002:0400c16": "覺妙明。不屬因緣。不屬自然。不屬非因緣。不屬非",
    "X13n0286_002:0400c17": "自然。以此精覺妙明。元清淨體。本無非與不非。亦",
    "X13n0286_002:0400c18": "無是與不是。以一切情計之相。非一切法自相也。",
    "X13n0286_002:0400c19": "法本無差。情計成過。因緣自然等。皆是世間戲論",
    "X13n0286_002:0400c20": "名相。如何於精覺妙明中。作意妄想戲論分別。",
    "X13n0286_002:0400c21": "阿難白佛言。世尊。必妙覺性。非因非緣。世尊云何常",
    "X13n0286_002:0400c22": "與比丘。宣說見性具四種緣。所謂因空因明。因心因",
    "X13n0286_002:0400c23": "眼。是義云何。佛言。阿難。我說世間諸因緣相。非第一",
    "X13n0286_002:0400c24": "義。阿難。吾復問汝。諸世間人。說我能見。云何名見。云",
    "X13n0286_002:0401a01": "何不見。阿難言。世人因於日月燈光。見種種相。名之",
    "X13n0286_002:0401a02": "為見。若復無此三種光明。則不能見。阿難。若無明時。",
    "X13n0286_002:0401a03": "名不見者。應不見暗。若必見暗。此但無明。云何無見。",
    "X13n0286_002:0401a04": "阿難。若在暗時。不見明故。名為不見。今在明時。不見",
    "X13n0286_002:0401a05": "暗相。還名不見。如是二相。俱名不見。若復二相自相",
    "X13n0286_002:0401a06": "陵奪。非汝見性於中暫無。如是。則知二俱名見。云何",
    "X13n0286_002:0401a07": "不見。",
    "X13n0286_002:0401a08": "因緣自然。二皆被黜。不問自然者。非自教也。因緣",
    "X13n0286_002:0401a09": "自教。故重起問。緣生之法。因空而有。因明而顯。因",
    "X13n0286_002:0401a10": "心而知。因眼而見。乃世間名相。於第一義。皆為戲",
    "X13n0286_002:0401a11": "論。昔說因緣。為對治自然權宜之教。非今所說第",
    "X13n0286_002:0401a12": "一修證了義之教。阿難誤認妙覺性。為因緣法。然",
    "X13n0286_002:0401a13": "不獨妙覺性不屬因緣。即見性何曾屬因緣哉。若",
    "X13n0286_002:0401a14": "謂見性是因緣生者。即如世人各說我為能見。是",
    "X13n0286_002:0401a15": "因何物而成見。復因何物而不見。阿難答世人因",
    "X13n0286_002:0401a16": "日月燈光。故見。因無日月燈光。故不見。此則見與",
    "X13n0286_002:0401a17": "不見。皆屬因緣。故知見性從因緣生。世尊借其語",
    "X13n0286_002:0401a18": "以破之曰。若此見性。無此三種光明。名不見者。應",
    "X13n0286_002:0401a19": "不見暗。若謂雖不見明。必能見暗。斯則但是無明。",
    "X13n0286_002:0401a20": "云何稱為無見。若謂在黑暗中。不見光明。名不見",
    "X13n0286_002:0401a21": "者。則在白晝時。不見黑暗。亦名不見。則見暗見明。",
    "X13n0286_002:0401a22": "俱名不見。有是理乎。若謂明來暗謝。暗來明謝。是",
    "X13n0286_002:0401a23": "明暗二相。自相傾奪。非關見性暫有暫無。則見暗",
    "X13n0286_002:0401a24": "見明。皆名為見。云何見暗之時。名為不見。",
    "X13n0286_002:0401b01": "是故阿難。汝今當知。見明之時。見非是明。見暗之時。",
    "X13n0286_002:0401b02": "見非是暗。見空之時見非是空。見塞之時。見非是塞。",
    "X13n0286_002:0401b03": "四義成就。汝復應知。見見之時。見非是見。見猶離見。",
    "X13n0286_002:0401b04": "見不能及。云何復說因緣自然。及和合相。汝等聲聞。",
    "X13n0286_002:0401b05": "狹劣無識。不能通達清淨實相。吾今誨汝。當善思惟。",
    "X13n0286_002:0401b06": "無得疲怠妙菩提路。",
    "X13n0286_002:0401b07": "將明暗空塞。推論成就。見性離此四塵之義。則見",
    "X13n0286_002:0401b08": "性不屬緣生明矣。見性雖不屬緣生。猶屬自己業",
    "X13n0286_002:0401b09": "識變現。與妙覺性尚隔一層。故復破之。見見三句。",
    "X13n0286_002:0401b10": "下三个見字。是見精。上三个見字。是性體。葢又以",
    "X13n0286_002:0401b11": "見精為妄。而性體為真。所謂第一義。性在見中。名",
    "X13n0286_002:0401b12": "為見精。性離於見。名為見見。葢謂見明見暗。見空",
    "X13n0286_002:0401b13": "見塞。特見耳。妄見也。見此見者。方稱真見。此之真",
    "X13n0286_002:0401b14": "見。已離見矣。非彼見所能及。況因緣自然和合等",
    "X13n0286_002:0401b15": "相。而能及之哉。清淨實相。即真見也。即前之精覺",
    "X13n0286_002:0401b16": "妙明也。前舉精覺妙明。盡拂因緣自然戲論。阿難",
    "X13n0286_002:0401b17": "滯情未解。再引世尊常說因緣為問。故發明真見。",
    "X13n0286_002:0401b18": "而重拂之。明暗塞空。塵也。見此明暗塞空者。見精",
    "X13n0286_002:0401b19": "也。見此見者。性體也。性本超然。見精所不能及。因",
    "X13n0286_002:0401b20": "緣自然和合。總不離塵。豈能及之。故為戲論。",
    "X13n0286_002:0401b21": "阿難白佛言。世尊。如佛世尊為我等輩。宣說因緣及",
    "X13n0286_002:0401b22": "與自然。諸和合相。與不和合。心猶未開。而今更聞見",
    "X13n0286_002:0401b23": "見非見。重增迷悶。伏願弘慈。施大慧目。開示我等覺",
    "X13n0286_002:0401b24": "心明淨。作是語已。悲淚頂禮。承受聖旨。爾時世尊憐",
    "X13n0286_002:0401c01": "愍阿難。及諸大眾。將欲敷演大陀羅尼。諸三摩提。妙",
    "X13n0286_002:0401c02": "修行路。告阿難言。汝雖強記。但益多聞。於奢摩他微",
    "X13n0286_002:0401c03": "密觀照。心猶未了。汝今諦聽。吾當為汝分別開示。亦",
    "X13n0286_002:0401c04": "令將來諸有漏者。獲菩提果。",
    "X13n0286_002:0401c05": "阿難信見性非因緣自然。未知見性是和合。不是",
    "X13n0286_002:0401c06": "和合。已是迷悶。世尊前拈出見性。舉似阿難。尚恐",
    "X13n0286_002:0401c07": "不能承擔。重重開示。阿難領受。已將見性為妙覺",
    "X13n0286_002:0401c08": "性矣。今又說見見非見。則見性似復破。無可依據。",
    "X13n0286_002:0401c09": "故重增迷悶。阿難所迷。心境轉細。如來所示。觀照",
    "X13n0286_002:0401c10": "愈深。以分別覺觀為麤。以反觀之智。為微密觀照。",
    "X13n0286_002:0401c11": "用此而見暗見明。謂之覺觀。用此而反觀見性。破",
    "X13n0286_002:0401c12": "除業識。直見覺性。即名微密觀照。非二物也。",
    "X13n0286_002:0401c13": "阿難。一切眾生。輪迴世間。由二顛倒分別見妄。當處",
    "X13n0286_002:0401c14": "發生。當業輪轉。云何二見。一者眾生別業妄見。二者",
    "X13n0286_002:0401c15": "眾生同分妄見。",
    "X13n0286_002:0401c16": "見妄即起業。業起自輪轉。當處當業。更非異時也。",
    "X13n0286_002:0401c17": "約一人一識。所見根身器界。為別業妄見。一人如",
    "X13n0286_002:0401c18": "此。彼彼皆然。故復約多人多識。所見根身器界。為",
    "X13n0286_002:0401c19": "同分妄見。",
    "X13n0286_002:0401c20": "云何名為別業妄見。阿難。如世間人。目有赤眚。夜見",
    "X13n0286_002:0401c21": "燈光別有圓影。五色重疊。於意云何。此夜燈明所現",
    "X13n0286_002:0401c22": "圓光。為是燈色。為當見色。阿難。此若燈色。則非眚人。",
    "X13n0286_002:0401c23": "何不同見。而此圓影。唯眚之觀。若是見色。見已成色。",
    "X13n0286_002:0401c24": "則彼眚人。見圓影者。名為何等。復次阿難。若此圓影。",
    "X13n0286_002:0402a01": "離燈別有。則合傍觀屏帳几筵。有圓影出。離見別有。",
    "X13n0286_002:0402a02": "應非眼矚。云何眚人目見圓影。",
    "X13n0286_002:0402a03": "此設喻以明別業妄見也。目喻自覺聖智。燈喻本",
    "X13n0286_002:0402a04": "覺真理。赤眚喻無明業識。圓影喻根身器界。色即",
    "X13n0286_002:0402a05": "影也。理智一如。本無能所。無明一動。能所遂分。故",
    "X13n0286_002:0402a06": "有根身器界發現耳。於意下。雙開二關。以辨圓影",
    "X13n0286_002:0402a07": "不即燈見而有。亦不離燈見而有也。若此圓影即",
    "X13n0286_002:0402a08": "燈而有。則無眚人何不同見者。喻如來自住三摩",
    "X13n0286_002:0402a09": "提。見與見緣。本無所有。元是菩提妙淨明體也。而",
    "X13n0286_002:0402a10": "此圓影唯眚之觀者。喻有無明業識。方見有根身",
    "X13n0286_002:0402a11": "器界也。若此圓影。即見而有。此見已成圓影。而能",
    "X13n0286_002:0402a12": "見圓影者。更是何物。喻此根身器界。若從見生。則",
    "X13n0286_002:0402a13": "此見性。已成身器。而見根身器界者。更是何物。故",
    "X13n0286_002:0402a14": "知根身器界。從業識變。非關見性也。若此圓影。離",
    "X13n0286_002:0402a15": "燈而有。則合傍觀屏帳几筵。有圓影出者。喻此根",
    "X13n0286_002:0402a16": "身器界。若離清淨真如。即是無因生。不合云當處",
    "X13n0286_002:0402a17": "出生也。若此圓影。離見別有。應非病眼所矚。喻此",
    "X13n0286_002:0402a18": "根身器界。離見而有。則應有妄見者。不見根身器",
    "X13n0286_002:0402a19": "界。云何有妄見者。必見根身器界也。可見妄元無",
    "X13n0286_002:0402a20": "因。見圓影者。更無他故。只是目眚。恠頭走者。更無",
    "X13n0286_002:0402a21": "他故。只是心狂。眚除即是清淨眼。狂歇即是菩提",
    "X13n0286_002:0402a22": "心。問目眚心狂。獨非因乎。答眚非目所原有。狂非",
    "X13n0286_002:0402a23": "心所本然。若有之。終無除眚歇狂之時矣。",
    "X13n0286_002:0402a24": "是故當知色實在燈。見病為影。影見俱眚。見眚非病。",
    "X13n0286_002:0402b01": "終不應言是燈是見。於是中有非燈非見。如第二月。",
    "X13n0286_002:0402b02": "非體非影。何以故。第二之觀。揑所成故諸有智者。不",
    "X13n0286_002:0402b03": "應說言此揑根元。是形非形。離見非見。此亦如是。目",
    "X13n0286_002:0402b04": "眚所成。今欲名誰是燈是見。何況分別非燈非見。",
    "X13n0286_002:0402b05": "此發明圓影起處也。謂此圓影。既非即燈見而生。",
    "X13n0286_002:0402b06": "又非離燈見而有。然從則何處起。故示之曰。燈上",
    "X13n0286_002:0402b07": "只有光明。眼上曾無圓影。因淨眼有眚。故轉此燈",
    "X13n0286_002:0402b08": "光而成圓影。是則圓影從赤眚生。故曰色實在燈。",
    "X13n0286_002:0402b09": "見病為影。不唯所見圓影。是赤眚生。即能見圓影",
    "X13n0286_002:0402b10": "者。亦是赤眚所成。以目非眚則不病。燈非眚則無",
    "X13n0286_002:0402b11": "影。故曰影見俱眚。然能見眚之見體。未甞墮眚病",
    "X13n0286_002:0402b12": "中。故曰見眚非病。是則圓影從赤眚生。無關燈見。",
    "X13n0286_002:0402b13": "故知以如如智。合如如理。決不見有根身器界。若",
    "X13n0286_002:0402b14": "燈見本無圓影也。因一念不覺。無明妄動。轉此覺",
    "X13n0286_002:0402b15": "性。遂成見分。以有見分。遂成相分。所謂見病為影",
    "X13n0286_002:0402b16": "也。不唯所見根身器界。是無明起。即能見者。亦是",
    "X13n0286_002:0402b17": "從無明起。所謂影見俱眚也。然能照破相見二分。",
    "X13n0286_002:0402b18": "是無明起者。謂之微密觀照。亦名自覺聖智。此則",
    "X13n0286_002:0402b19": "靈光獨照。逈脫根塵。初未甞病。所謂見眚非病也。",
    "X13n0286_002:0402b20": "則知根身器界。從無明業識生。如第二月。非真月",
    "X13n0286_002:0402b21": "體。亦非月影。是揑目所成也。既從揑出。豈應執此",
    "X13n0286_002:0402b22": "是月體生。非月體生。離見生。非離見生。以第二月",
    "X13n0286_002:0402b23": "從一揑生。則知見性從一動起也。",
    "X13n0286_002:0402b24": "云何名為同分妄見。阿難。此閻浮提。除大海水。中間",
    "X13n0286_002:0402c01": "平陸。有三千洲。正中大洲。東西括量。大國凡有二千",
    "X13n0286_002:0402c02": "三百。其餘小洲。在諸海中。其間或有三兩百國。或一",
    "X13n0286_002:0402c03": "或二。至於三十四十五十。阿難。若復此中有一小洲。",
    "X13n0286_002:0402c04": "祇有兩國。唯一國人。同感惡緣。則彼小洲。當土眾生。",
    "X13n0286_002:0402c05": "覩諸一切不祥境界。或見二日。或見兩月。其中乃至",
    "X13n0286_002:0402c06": "暈適珮玦。彗孛飛流。負耳虹蜺。種種惡相。但此國見。",
    "X13n0286_002:0402c07": "彼國眾生。本所不見。亦復不聞。",
    "X13n0286_002:0402c08": "閻浮提。即南贍部洲。在須彌山南。不祥氣現。唯災",
    "X13n0286_002:0402c09": "地見之。彼無災地。不聞不見矣。舉國見之。顯同。他",
    "X13n0286_002:0402c10": "國不見。顯妄。二日。如宋太祖陳橋兵變時。見日下",
    "X13n0286_002:0402c11": "復有一日。兩月。即月食時如有黑月覆障之狀。惡",
    "X13n0286_002:0402c12": "氣環匝曰暈。薄蝕曰適。妖氣近日。狀如珮玦。星芒",
    "X13n0286_002:0402c13": "遍指曰彗。四出曰孛。橫去曰飛。下注曰流。氣夾日",
    "X13n0286_002:0402c14": "如背如耳曰負耳。氣映日或明或暗為虹蜺。",
    "X13n0286_002:0402c15": "阿難。吾今為汝以此二事。進退合明。",
    "X13n0286_002:0402c16": "進退者。先進別業之喻。合明別業之法。以顯一人",
    "X13n0286_002:0402c17": "之妄見為別。次退別業之法。復進別業之喻。以例",
    "X13n0286_002:0402c18": "同分之法。次復退一人別業之喻。進一國同分之",
    "X13n0286_002:0402c19": "法。例大千之同分。以顯多人之妄見為同。合明者。",
    "X13n0286_002:0402c20": "謂以法喻同別。比例發明也。",
    "X13n0286_002:0402c21": "阿難。如彼眾生別業妄見。矚燈光中所現圓影。雖似",
    "X13n0286_002:0402c22": "前境。終彼見者。目眚所成。眚即見勞。非色所造。然見",
    "X13n0286_002:0402c23": "眚者。終無見咎。例汝今日。以目觀見山河國土。及諸",
    "X13n0286_002:0402c24": "眾生。皆是無始見病所成。見與見緣。似現前境。元我",
    "X13n0286_002:0403a01": "覺明見所緣眚。覺見即眚。本覺明心。覺緣非眚。",
    "X13n0286_002:0403a02": "此進別業喻。合明別業法也。雖似前境。目眚所成",
    "X13n0286_002:0403a03": "者。謂此圓影。雖有相現。是赤眚成。非實有也。眚即",
    "X13n0286_002:0403a04": "見勞。非色所造者。謂此目眚。從勞見起。非燈光所",
    "X13n0286_002:0403a05": "自出也。然見眚者。終無見咎者。若能見此赤眚是",
    "X13n0286_002:0403a06": "勞見所起。此見終非有眚。病之妄也。例汝下。以喻",
    "X13n0286_002:0403a07": "合法。目觀。是見分。國土眾生。是相分。合圓影也。皆",
    "X13n0286_002:0403a08": "是無始見病所成者。見病即無明業相。由無明業",
    "X13n0286_002:0403a09": "相。熏熏不已。遂起能見而成所見。故曰見病所成。",
    "X13n0286_002:0403a10": "合上終彼見者目眚所成也。由無明業相。而起見",
    "X13n0286_002:0403a11": "相二分。如目有赤眚。而見圓影也。見與見緣。似現",
    "X13n0286_002:0403a12": "前境者。謂業識轉似二分相見。俱依自證起故。不",
    "X13n0286_002:0403a13": "是實有。合上雖似前境也。元我覺明。見所緣眚者。",
    "X13n0286_002:0403a14": "謂見相二分。元是我本覺妙明心體。忽起一念而",
    "X13n0286_002:0403a15": "成眚妄。遂有能見及所緣耳。非覺明心體本自有",
    "X13n0286_002:0403a16": "也。合上眚即見勞。非色所造也。覺見即眚。本覺明",
    "X13n0286_002:0403a17": "心。覺緣非眚者。若以本覺明心。覺此見精從赤眚",
    "X13n0286_002:0403a18": "生。則此本覺明心。雖徧覺諸緣。實非有眚之妄見",
    "X13n0286_002:0403a19": "可並。合上然見眚者。終無見咎也。",
    "X13n0286_002:0403a20": "覺所覺眚。覺非眚中。此實見見。云何復名覺聞知見。",
    "X13n0286_002:0403a21": "是故汝今見我及汝。并諸世間十類眾生。皆即見眚。",
    "X13n0286_002:0403a22": "非見眚者。彼見真精。性非眚者。故不名見。",
    "X13n0286_002:0403a23": "此答見見非見。重增迷悶之疑也。若以本覺明心。",
    "X13n0286_002:0403a24": "覺此所覺之見性。從眚妄起。而此覺心。不屬眚妄",
    "X13n0286_002:0403b01": "者。即前所說見見之時。見非是見之義也。既知妙",
    "X13n0286_002:0403b02": "覺之性若此。則知見精屬見妄矣。云何將此妙覺",
    "X13n0286_002:0403b03": "明性。而與見聞覺知。齊稱並列。汝今見我。併見十",
    "X13n0286_002:0403b04": "二類生。此見有能有所。皆是目中帶眚之見。如病",
    "X13n0286_002:0403b05": "目見圓影相似。非照見眚病皆虗之見。以彼照見",
    "X13n0286_002:0403b06": "眚病皆虗之見。真而不雜於妄。精而不雜於眚。終",
    "X13n0286_002:0403b07": "日見而不見有世間相。不可以帶眚之見目之。故",
    "X13n0286_002:0403b08": "曰見猶離見。見不能及也。",
    "X13n0286_002:0403b09": "阿難。如彼眾生。同分妄見。例彼妄見別業一人。一病",
    "X13n0286_002:0403b10": "目人。同彼一國。彼見圓影。眚妄所生。此眾同分所見",
    "X13n0286_002:0403b11": "不祥。同見業中瘴惡所起。俱是無始見妄所生。",
    "X13n0286_002:0403b12": "此退別業之法。復進別業之喻。合明同分之法也。",
    "X13n0286_002:0403b13": "何故作此例耶。以別業妄見。虗而易明。同分妄見。",
    "X13n0286_002:0403b14": "實而難信。欲將實者同虗也一病目人所見圓影",
    "X13n0286_002:0403b15": "屬眚妄生。例明一國之人所見不祥。從惡緣起。雖",
    "X13n0286_002:0403b16": "虗實有異。所見不同。然俱屬見妄所生。",
    "X13n0286_002:0403b17": "例閻浮提三千洲中。兼四大海。娑婆世界。并洎十方",
    "X13n0286_002:0403b18": "諸有漏國。及諸眾生。同是覺明無漏妙心。見聞覺知。",
    "X13n0286_002:0403b19": "虗妄病緣。和合妄生。和合妄死。",
    "X13n0286_002:0403b20": "此退別業之喻。進同分之法。以例大千也。既一國",
    "X13n0286_002:0403b21": "所見不祥。從瘴惡起。則南閻浮提。三千洲中。諸國",
    "X13n0286_002:0403b22": "皆然。其餘三大部洲諸國亦然。一日月所統世界",
    "X13n0286_002:0403b23": "既然。則百億日月大千世界。十方諸有漏國亦然。",
    "X13n0286_002:0403b24": "同是覺明無漏妙心。最初一念妄動。轉為見聞覺",
    "X13n0286_002:0403c01": "知。虗妄病緣。而有生死。眼所現見。名為所見。從他",
    "X13n0286_002:0403c02": "傳聞。名為所聞。運己心所思搆。名為所覺。自內所",
    "X13n0286_002:0403c03": "受。及自所證。名為所知。四種根中。積生無始虗習。",
    "X13n0286_002:0403c04": "乃至分劑頭數。和合一處。為虗妄病緣。俱時而生。",
    "X13n0286_002:0403c05": "俱時而死。生死根本。實基於此。",
    "X13n0286_002:0403c06": "若能遠離諸和合緣。及不和合。則復滅除諸生死因。",
    "X13n0286_002:0403c07": "圓滿菩提。不生滅性。清淨本心。本覺常住。",
    "X13n0286_002:0403c08": "此正所謂離見也。和合緣。即下文分為六和合也。",
    "X13n0286_002:0403c09": "不和合。即下文湛入合湛。歸識邊際也。二種俱屬",
    "X13n0286_002:0403c10": "見精。但和合是行陰。不和合是識陰。與首卷二種",
    "X13n0286_002:0403c11": "根本相應。前以攀緣心為生死根本。以識精元明",
    "X13n0286_002:0403c12": "為菩提涅槃。元清淨體。此又以識精中一分妄見。",
    "X13n0286_002:0403c13": "為生死根本。須離此妄見。然後滅除生死根本。純",
    "X13n0286_002:0403c14": "是菩提涅槃。元清淨體。",
    "X13n0286_002:0403c15": "阿難。汝雖先悟本覺妙明。性非因緣。非自然性。而猶",
    "X13n0286_002:0403c16": "未明如是覺元。非和合生。及不知合。阿難。吾今復以",
    "X13n0286_002:0403c17": "前塵問汝。汝今猶以一切世間。妄想和合。諸因緣性。",
    "X13n0286_002:0403c18": "而自疑惑。證菩提心和合起者。",
    "X13n0286_002:0403c19": "前破因緣自然。此破和合與不和合。和則雜而不",
    "X13n0286_002:0403c20": "辨。合則附而不離。上言遠離諸和合緣。及不和合。",
    "X13n0286_002:0403c21": "下言本覺妙明。原無和合與不和合也。緊接以陰",
    "X13n0286_002:0403c22": "入處界。本如來藏妙真如性。求於去來迷悟生死。",
    "X13n0286_002:0403c23": "了無所得。正言無和合與不和合也。",
    "X13n0286_002:0403c24": "則汝今者。妙淨見精。為與明和。為與暗和。為與通和。",
    "X13n0286_002:0404a01": "為與塞和。若明和者。且汝觀明。當明現前。何處雜見。",
    "X13n0286_002:0404a02": "見相可辨。雜何形像。若非見者。云何見明。若即見者。",
    "X13n0286_002:0404a03": "云何見見。必見圓滿。何處和明。若明圓滿。不合見和。",
    "X13n0286_002:0404a04": "見必異明。雜則失彼性明名字。雜失明性。和明非義。",
    "X13n0286_002:0404a05": "彼暗與通。及諸羣塞。亦復如是。",
    "X13n0286_002:0404a06": "仍用見精者。以真見無別體也。明屬前相。見屬內",
    "X13n0286_002:0404a07": "心。齊何處所。而論其雜乎。見之與相。目擊可分。明",
    "X13n0286_002:0404a08": "見相雜。作何形相。若非見者四句。承雜何形像詰",
    "X13n0286_002:0404a09": "之。問明與見雜者。明非見乎。即見乎。若非見者。止",
    "X13n0286_002:0404a10": "有一明。成所見之相。所見安能見所見乎。故曰云",
    "X13n0286_002:0404a11": "何見明。若即見者。止有一見。成能見之相。能見安",
    "X13n0286_002:0404a12": "能見乎。故曰云何見見。全體皆見。見圓滿也。何處",
    "X13n0286_002:0404a13": "容明而與之和。全體皆明。明圓滿也。不合容見而",
    "X13n0286_002:0404a14": "與之和。見必異明者。即前見見之時。見非是明也。",
    "X13n0286_002:0404a15": "雜則見亦可呼為明。明亦可呼為見。各失本名。始",
    "X13n0286_002:0404a16": "云兩和。番成兩失。然則見與明和。決無是義。",
    "X13n0286_002:0404a17": "復次阿難。又汝今者。妙淨見精。為與明合。為與暗合。",
    "X13n0286_002:0404a18": "為與通合。為與塞合。若明合者。至於暗時。明相已滅。",
    "X13n0286_002:0404a19": "此見即不與諸暗合。云何見暗。若見暗時。不與暗合。",
    "X13n0286_002:0404a20": "與明合者。應非見明。既不見明。云何明合。了明非暗。",
    "X13n0286_002:0404a21": "彼暗與通。及諸羣塞。亦復如是。",
    "X13n0286_002:0404a22": "合則不離。見精既與明合。至於暗時。明相已滅。此",
    "X13n0286_002:0404a23": "見亦隨明滅。決不復與暗合。云何暗來又能見暗。",
    "X13n0286_002:0404a24": "若謂雖即見暗。實不與暗合。既許不合方見。則應",
    "X13n0286_002:0404b01": "合反無見。與明合時。應不見明矣。云何無明合時。",
    "X13n0286_002:0404b02": "知其是明而不是暗。今既能見明。復能見暗。決知",
    "X13n0286_002:0404b03": "此見不與明合。和合不成。則菩提非和合起矣。",
    "X13n0286_002:0404b04": "阿難白佛言。世尊。如我思惟。此妙覺元。與諸緣塵。及",
    "X13n0286_002:0404b05": "心念慮。非和合耶。",
    "X13n0286_002:0404b06": "和合不成。即非和合。此計真妄二法。了不相觸。妄",
    "X13n0286_002:0404b07": "計分別。不出自他共無因四性。自然即無因。因緣",
    "X13n0286_002:0404b08": "即共。阿難所執空明心眼四種因緣。空明即他。心",
    "X13n0286_002:0404b09": "眼即自。佛說同別二種見境。見亦自。境亦他。既有",
    "X13n0286_002:0404b10": "自他。必含共性。由共性難破。更作和合而說。然則",
    "X13n0286_002:0404b11": "非和合義。亦從自他開出。為防末習。委曲搜揚。",
    "X13n0286_002:0404b12": "佛言。汝今又言覺非和合。吾復問汝。此妙見精。非和",
    "X13n0286_002:0404b13": "合者。為非明和。為非暗和。為非通和。為非塞和。若非",
    "X13n0286_002:0404b14": "明和。則見與明。必有邊畔。汝且諦觀何處是明。何處",
    "X13n0286_002:0404b15": "是見。在見在明。自何為畔。阿難。若明際中。必無見者。",
    "X13n0286_002:0404b16": "則不相及。自不知其明相所在。畔云何成。彼暗與通。",
    "X13n0286_002:0404b17": "及諸羣塞。亦復如是。",
    "X13n0286_002:0404b18": "若見明時。明見非和。則明之與見。應分邊畔。汝今",
    "X13n0286_002:0404b19": "細審。於見於明。齊何處所。而論邊畔乎。相及則有",
    "X13n0286_002:0404b20": "畔。明中無見。則不相及。且不知明在何處。齊何處",
    "X13n0286_002:0404b21": "而分畔乎。畔既不成。則非非和矣。",
    "X13n0286_002:0404b22": "又妙見精。非和合者。為非明合。為非暗合。為非通合。",
    "X13n0286_002:0404b23": "為非塞合。若非明合。則見與明。性相乖角。如耳與明。",
    "X13n0286_002:0404b24": "了不相觸。見且不知明相所在。云何甄明合非合理。",
    "X13n0286_002:0404c01": "彼暗與通。及諸羣塞。亦復如是。",
    "X13n0286_002:0404c02": "非和。約體不相入。故以際畔推之。非合。約性自差",
    "X13n0286_002:0404c03": "別。故以乖角破之○初卷破心。破見。破業識。以顯",
    "X13n0286_002:0404c04": "如來藏者。以如來藏不變。不與心見等和合故。下",
    "X13n0286_002:0404c05": "文即三科七大。以顯如來藏者。以如來藏隨緣。能",
    "X13n0286_002:0404c06": "與三科七大和合故。",
    "X13n0286_002:0404c07": "阿難。汝猶未明一切浮塵。諸幻化相。當處出生。隨處",
    "X13n0286_002:0404c08": "滅盡。幻妄稱相。其性真為妙覺明體。如是乃至五陰。",
    "X13n0286_002:0404c09": "六入。從十二處。至十八界。因緣和合。虗妄有生。因緣",
    "X13n0286_002:0404c10": "別離。虗妄名滅。殊不能知生滅去來。本如來藏常住",
    "X13n0286_002:0404c11": "妙明。不動周圓。妙真如性。性真常中。求於去來迷悟",
    "X13n0286_002:0404c12": "生死。了無。所得。",
    "X13n0286_002:0404c13": "一切浮塵。諸幻化相。承上明暗塞空等說來。當處",
    "X13n0286_002:0404c14": "出生。來無所從。隨處滅盡。去無所止。則幻妄稱相",
    "X13n0286_002:0404c15": "而已。實無自性。其性即妙覺明之實體。無相而能",
    "X13n0286_002:0404c16": "現相。故稱妙覺明體。妙覺明體如鏡。浮塵幻化如",
    "X13n0286_002:0404c17": "鏡之影。影之體。即鏡之體也。五陰。六入。十二處。十",
    "X13n0286_002:0404c18": "八界。總是色心二字。對機開合。攝盡萬法。廣上一",
    "X13n0286_002:0404c19": "切浮塵。諸幻化相也。曰本如來藏。妙真如性。即相",
    "X13n0286_002:0404c20": "而談性。即性而融相也。色有生滅。心有去來。虗妄",
    "X13n0286_002:0404c21": "而無自體。現此者何物耶。當知本如來藏常住妙",
    "X13n0286_002:0404c22": "明。不動周圓。妙真如性。隨緣所現也。如來藏。即眾",
    "X13n0286_002:0404c23": "生本覺性體也。藏者。含攝眾德也。本無生滅曰常",
    "X13n0286_002:0404c24": "住。不滯明寂曰妙明。本無去來曰不動。無不徧足",
    "X13n0286_002:0405a01": "曰周圓。皆稱真如之德也。妙萬物而至神。性一切",
    "X13n0286_002:0405a02": "而不異。曰妙真如性。幻相有去來生死。真常性體。",
    "X13n0286_002:0405a03": "有何去來生死乎。迷悟在人。性中實無迷悟可得。",
    "X13n0286_002:0405a04": "上文破妄心。破二種妄見。是破妄之極。絲毫混真",
    "X13n0286_002:0405a05": "不得。曰見非是見。曰非因緣。非自然。非和合及不",
    "X13n0286_002:0405a06": "和合。是顯真之極。絲毫容妄不得。阿難剖判明白。",
    "X13n0286_002:0405a07": "不復認漚為海矣。但恐看得真妄迢然。不免離波",
    "X13n0286_002:0405a08": "覓水。故云汝猶未明云云。使知全相是性。全波是",
    "X13n0286_002:0405a09": "水。本無二體。方是事事無礙。一真法界。後剖陰入",
    "X13n0286_002:0405a10": "處界虗妄。本如來藏妙真如性。近五千言。文繁語",
    "X13n0286_002:0405a11": "奧初學急難理會。只將一切浮塵。至了無所得百",
    "X13n0286_002:0405a12": "餘言。熟讀深味。義旨了然。此學經簡要之法。",
    "X13n0286_002:0405a13": "阿難。云何五陰。本如來藏。妙真如性。",
    "X13n0286_002:0405a14": "陰。覆葢也。又積聚也。積聚有為。覆葢真性。陰若有",
    "X13n0286_002:0405a15": "性。則與真如敵體並立。惟其無性全是真如。故下",
    "X13n0286_002:0405a16": "釋中只明無性。",
    "X13n0286_002:0405a17": "阿難。譬如有人。以清淨目。觀晴明空。唯一晴虗。逈無",
    "X13n0286_002:0405a18": "所有。其人無故不動目睛。瞪以發勞。則於虗空。別見",
    "X13n0286_002:0405a19": "狂華。復有一切狂亂非相。色陰當知。亦復如是。阿難。",
    "X13n0286_002:0405a20": "是諸狂華。非從空來。非從目出。如是。阿難。若空來者。",
    "X13n0286_002:0405a21": "既從空來。還從空入。若有出入。即非虗空。空若非空。",
    "X13n0286_002:0405a22": "自不容其華相起滅。如阿難體。不容阿難。若目出者。",
    "X13n0286_002:0405a23": "既從目出。還從目入。即此華性。從目出故。當合有見。",
    "X13n0286_002:0405a24": "若有見者。去既華空。旋合見眼。若無見者。出既翳空。",
    "X13n0286_002:0405b01": "旋當翳眼。又見華時。目應無翳。云何晴空號清明眼。",
    "X13n0286_002:0405b02": "是故當知色陰虗妄。本非因緣。非自然性。",
    "X13n0286_002:0405b03": "一切狂亂非相。如見毛輪第二月之類。以妙覺明。",
    "X13n0286_002:0405b04": "圓照法界。如以清淨目。觀晴明空也。清淨本然。一",
    "X13n0286_002:0405b05": "法叵得。如晴空無有也。性覺必明。妄為明覺。如人",
    "X13n0286_002:0405b06": "無故瞪目也。勞久發塵。如虗空見華也。若有出入。",
    "X13n0286_002:0405b07": "則有實體。故非虗空。非空則實。如阿難體。更無所",
    "X13n0286_002:0405b08": "容。此辨狂華不因空生也。若華從目出。則得目之",
    "X13n0286_002:0405b09": "性。必應有見。無見則應有翳。今旋時既不見眼。又",
    "X13n0286_002:0405b10": "不翳眼。非目出矣。華從目出。則見華時。華已離目。",
    "X13n0286_002:0405b11": "目體全空。應無翳矣。云何見華。目尚有翳。必晴空",
    "X13n0286_002:0405b12": "無華。方號清明眼耶。此辨狂華不因目出也。本無",
    "X13n0286_002:0405b13": "生體曰虗。循業偽現曰妄。既了幻華無因。當知色",
    "X13n0286_002:0405b14": "陰虗妄。本非因緣。非自然。之妙真如性矣。",
    "X13n0286_002:0405b15": "阿難。譬如有人。手足晏安。百骸調適。忽如忘生。性無",
    "X13n0286_002:0405b16": "違順。其人無故。以二手掌。於空相摩。於二手中。妄生",
    "X13n0286_002:0405b17": "澀滑冷熱諸相。受陰當知。亦復如是。阿難。是諸幻觸。",
    "X13n0286_002:0405b18": "不從空來。不從掌出。如是。阿難。若空來者。既能觸掌。",
    "X13n0286_002:0405b19": "何不觸身。不應虗空。選擇來觸。若從掌出。應非待合。",
    "X13n0286_002:0405b20": "又掌出故。合則掌知。離則觸入。臂腕骨髓。應亦覺知",
    "X13n0286_002:0405b21": "入時蹤跡。必有覺心。知出知入。自有一物身中往來。",
    "X13n0286_002:0405b22": "何待合知。要名為觸。是故當知受陰虗妄。本非因緣。",
    "X13n0286_002:0405b23": "非自然性。",
    "X13n0286_002:0405b24": "觸情於境。納境於心。曰受。晏安調適。性無違順。喻",
    "X13n0286_002:0405c01": "藏性本無諸受也。二手空摩。妄生諸相。喻妄觸引",
    "X13n0286_002:0405c02": "起諸受也。若空能生觸。則空無所不觸。豈選擇而",
    "X13n0286_002:0405c03": "觸觸掌乎。若掌能出觸。則孤掌即出。何待合掌乎。",
    "X13n0286_002:0405c04": "合而出時。掌既知矣。離而入時。臂腕骨髓。亦應覺",
    "X13n0286_002:0405c05": "知入時蹤跡。何不覺耶。若說有物身中往來。覺心",
    "X13n0286_002:0405c06": "知出知入。則無問離合。隨時可覺。何待合掌方知。",
    "X13n0286_002:0405c07": "而始名為觸耶。",
    "X13n0286_002:0405c08": "阿難。譬如有人。談說酢梅。口中水出。思蹋懸崖。足心",
    "X13n0286_002:0405c09": "酸澀。想陰當知。亦復如是。阿難。如是酢說。不從梅生。",
    "X13n0286_002:0405c10": "非從口入。如是阿難。若梅生者。梅合自談。何待人說。",
    "X13n0286_002:0405c11": "若從口入。自合口聞。何須待耳。若獨耳聞。此水何不",
    "X13n0286_002:0405c12": "耳中而出。想蹋懸崖。與說相類。是故當知想陰虗妄。",
    "X13n0286_002:0405c13": "本非因緣。非自然性。",
    "X13n0286_002:0405c14": "想無實相。由心成相。說梅思崖。無實相也。口水足",
    "X13n0286_002:0405c15": "酸。由心成相也。凡想如之。若此酢說。是梅生者。梅",
    "X13n0286_002:0405c16": "合自談。口中之水。當從梅生。何待人說。而口中水",
    "X13n0286_002:0405c17": "出。若此酢說。從口入者。口應自聞。而口出水。何待",
    "X13n0286_002:0405c18": "耳聞。而口中水出。若獨耳聞。此水何不從耳中出。",
    "X13n0286_002:0405c19": "而反從口出。既知酢說無根。則知想陰不實矣。",
    "X13n0286_002:0405c20": "阿難。譬如暴流。波浪相續。前際後際。不相踰越。行陰",
    "X13n0286_002:0405c21": "當知。亦復如是。阿難。如是流性。不因空生。不因水有。",
    "X13n0286_002:0405c22": "亦非水性。非離空水。如是。阿難。若因空生。則諸十方",
    "X13n0286_002:0405c23": "無盡虗空。成無盡流。世界自然俱受淪溺。若因水有。",
    "X13n0286_002:0405c24": "則此暴流。性應非水。有所有相。今應現在。若即水性。",
    "X13n0286_002:0406a01": "則澄清時。應非水體。若離空水。空非有外。水外無流。",
    "X13n0286_002:0406a02": "是故當知行陰虗妄。本非因緣。非自然性。",
    "X13n0286_002:0406a03": "行以遷流為義。以能驅役自心。造善不善等故。即",
    "X13n0286_002:0406a04": "是業行。故以瀑流譬之。非水性者。非水一定之性",
    "X13n0286_002:0406a05": "也。不因空生三句。乃非即意。非離空水。總翻此三",
    "X13n0286_002:0406a06": "句。乃非離意。非即非離。行陰無實體矣。流因空生。",
    "X13n0286_002:0406a07": "則此世界。成無盡流。喻行陰若從真如出。則行陰",
    "X13n0286_002:0406a08": "與真如。同一無際。終無破行陰之時矣。流因水有。",
    "X13n0286_002:0406a09": "則水與流。應成兩體。如樹生果。果不是樹。水為能",
    "X13n0286_002:0406a10": "有。流為所有。二相應現在也。今且不然。如何流因",
    "X13n0286_002:0406a11": "水有耶。空非有外。則流不能離空。喻真如本非有",
    "X13n0286_002:0406a12": "外。故非離真如也。水外無流。則流不能離水。喻除",
    "X13n0286_002:0406a13": "却業識。別無行陰。故非離業識也。",
    "X13n0286_002:0406a14": "阿難。譬如有人。取頻伽瓶。塞其兩孔。滿中擎空。千里",
    "X13n0286_002:0406a15": "遠行。用餉他國。識陰當知。亦復如是。阿難。如是虗空。",
    "X13n0286_002:0406a16": "非彼方來。非此方入。如是。阿難。若彼方來。則本瓶中。",
    "X13n0286_002:0406a17": "既貯空去。於本瓶地。應少虗空。若此方入。開孔倒瓶。",
    "X13n0286_002:0406a18": "應見空出。是故當知識陰虗妄。本非因緣。非自然性。",
    "X13n0286_002:0406a19": "識以了別為義。性覺真空。周徧法界。含吐十虗。寧",
    "X13n0286_002:0406a20": "有方所。一迷為心。惑為色身之內。自私自小。故以",
    "X13n0286_002:0406a21": "瓶空為喻。人喻業。瓶喻身。空喻識。塞其兩孔。謂煩",
    "X13n0286_002:0406a22": "惱所知。障塞二空也。業牽身識而走。如人擎瓶空",
    "X13n0286_002:0406a23": "而行也。千里遠行。用餉他國者。三界六道。無處不",
    "X13n0286_002:0406a24": "往也。若彼下。破此識不從彼方來。若此下。破此識",
    "X13n0286_002:0406b01": "不從此方入。則知識陰所自出。便可即識陰而通",
    "X13n0286_002:0406b02": "達實相矣。"
}