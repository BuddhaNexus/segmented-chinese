{
    "T48n2016_050:0708a04": "50宗鏡錄卷第五十",
    "T48n2016_050:0708a06": "慧日永明寺主智覺禪師延壽集",
    "T48n2016_050:0708a07": "夫此第八識。為定是真。是假。答。是真。是假。",
    "T48n2016_050:0708a08": "不可定執。首楞嚴經云。陀那微細識。習氣",
    "T48n2016_050:0708a09": "成瀑流。真非真恐迷我常不開演。釋曰。梵",
    "T48n2016_050:0708a10": "語阿陀那者。此云執持識。此識體淨。被無",
    "T48n2016_050:0708a11": "明熏習。水乳難分。唯佛能了。以不覺妄染故。",
    "T48n2016_050:0708a12": "則為習氣。變起前之七識瀑流波浪。鼓成生",
    "T48n2016_050:0708a13": "死海。若大覺頓了故。則為無漏淨識。執持不",
    "T48n2016_050:0708a14": "斷。盡未來際。作大佛事。能成智慧海。真非真",
    "T48n2016_050:0708a15": "恐迷者。佛意。我若一向說真。則眾生不復進",
    "T48n2016_050:0708a16": "修。墮增上慢。以不染而染。非無客塵垢故。又",
    "T48n2016_050:0708a17": "外道執此識為我。若言即是佛性真我。則扶",
    "T48n2016_050:0708a18": "其邪執。有濫真修。我若一向說不真。則眾生",
    "T48n2016_050:0708a19": "又於自身撥無。生斷見。故無成佛之期。是以",
    "T48n2016_050:0708a20": "對凡夫二乘前。不定開演。恐生迷倒。不達如",
    "T48n2016_050:0708a21": "來密旨。以此根本識。微細難知故。問。此第",
    "T48n2016_050:0708a22": "八識於真俗二諦中。俱建立不。答。染淨之",
    "T48n2016_050:0708a23": "本。真俗俱存。不達真異熟正唯識人。多執俗",
    "T48n2016_050:0708a24": "有真無。強生異見。不知諸佛密意。執遣相空",
    "T48n2016_050:0708a25": "理。以為究竟。此乃破遍計情執。是護過遮",
    "T48n2016_050:0708a26": "詮。便撥依他圓成。悉作空華之相。若無依",
    "T48n2016_050:0708a27": "圓。本識及一切。法皆則無體。既非實有。成大",
    "T48n2016_050:0708a28": "邪見。論云。外道毀謗染淨因果。亦不謂全無。",
    "T48n2016_050:0708a29": "但執非實故。若一切皆非實有。菩薩不應為",
    "T48n2016_050:0708b01": "不捨生死。精勤修集菩提資糧。誰有智者。為",
    "T48n2016_050:0708b02": "除幻敵求石女兒用為軍旅。故應信有能持",
    "T48n2016_050:0708b03": "種心。依之建立染淨因果。彼心即是此第八",
    "T48n2016_050:0708b04": "識。又契經說。有異熟心。善惡業感。若無此",
    "T48n2016_050:0708b05": "識。彼異熟心不應有故。謂眼等識有間斷故。",
    "T48n2016_050:0708b06": "非一切時是業果故。如電光等。非異熟心。異",
    "T48n2016_050:0708b07": "熟不應斷已更續。彼離命根等。無斯事故。眼",
    "T48n2016_050:0708b08": "等六識業所感者。猶如聲等非恒續故。是異",
    "T48n2016_050:0708b09": "熟生。非真異熟。定應許有真異熟心。酬牽引",
    "T48n2016_050:0708b10": "業。遍而無斷。變為身器。作有情依。身器離心。",
    "T48n2016_050:0708b11": "理非有故。不相應法。無實體故。諸轉識等。非",
    "T48n2016_050:0708b12": "恒有故。若無此識。誰變身器。復依何法恒立",
    "T48n2016_050:0708b13": "有情。釋云。外道亦不謂染淨等皆無。現所見",
    "T48n2016_050:0708b14": "故。但執非實。染因不能感惡果。善因不能感",
    "T48n2016_050:0708b15": "善果。以非實故。如空華等。因果不無。可信此",
    "T48n2016_050:0708b16": "識總立三性。若於二諦中分別有無者。我真",
    "T48n2016_050:0708b17": "諦中。亦非無法。但不可說為因為果。言語道",
    "T48n2016_050:0708b18": "斷故。俗諦之中。依他圓成有故。遍計所執是",
    "T48n2016_050:0708b19": "無。真異熟心酬牽引業。遍而無斷者。真異熟",
    "T48n2016_050:0708b20": "心。一切時相續酬牽引業。非餘滿業者。有",
    "T48n2016_050:0708b21": "間斷者。是滿業故。餘轉識不能引業。但來",
    "T48n2016_050:0708b22": "滿善惡之業果。引果之識。遍三界有。六識不",
    "T48n2016_050:0708b23": "遍無色界。無心定等。五識及意無故。無斷者。",
    "T48n2016_050:0708b24": "言恒續故。所以經云。深信大乘。不謗因果。但",
    "T48n2016_050:0708b25": "真諦中。以一切法不可得故。言語道斷故。心",
    "T48n2016_050:0708b26": "智路絕故。或言一切法空。此是第一義空。不",
    "T48n2016_050:0708b27": "可得空。非是外道斷空。小乘但空等。不可",
    "T48n2016_050:0708b28": "起龜毛兔角之心。執蛇足鹽香之見。問。受",
    "T48n2016_050:0708b29": "生命終。既依本識。生時死時。復住何心。答。",
    "T48n2016_050:0708c01": "夫論生滅之事。必住散動之心。經云。有念即",
    "T48n2016_050:0708c02": "魔網。不動即法印。魔網立生死之道。法印成",
    "T48n2016_050:0708c03": "涅槃之門。故知散亂寂靜二途。皆依本識而",
    "T48n2016_050:0708c04": "有。論云。契經說。諸有情類受生命終。必住",
    "T48n2016_050:0708c05": "散心。非無心定。若無此識。生死時心不應有",
    "T48n2016_050:0708c06": "故。謂生死時身心惛昧。如睡無夢。極悶絕時。",
    "T48n2016_050:0708c07": "明了轉識心不現起。又此位中。六種轉識行",
    "T48n2016_050:0708c08": "相所緣。不可知故。如無心位。必不現行。六種",
    "T48n2016_050:0708c09": "轉識行相。所緣。有必可知。如餘時故。真異",
    "T48n2016_050:0708c10": "熟識極微細故。行相所緣。俱不可了。是引業",
    "T48n2016_050:0708c11": "果。一期相續。恒無轉變。是散有心。名生死",
    "T48n2016_050:0708c12": "心。不違正理。又說。五識此位定無。意識取",
    "T48n2016_050:0708c13": "境。或因五識。或因他教。或定為因。生位諸因",
    "T48n2016_050:0708c14": "既不可得故。受生位意識亦無。乃至又將死",
    "T48n2016_050:0708c15": "時。由善惡業。下上身分冷觸漸起。若無此",
    "T48n2016_050:0708c16": "識。彼事不成。轉識不能執受身故。眼等五識",
    "T48n2016_050:0708c17": "各別依故。或不行故。第六意識不住身故。境",
    "T48n2016_050:0708c18": "不定故。遍寄身中恒相續故。不應冷觸由彼",
    "T48n2016_050:0708c19": "漸生。唯異熟心。由先業力恒遍相續。執受身",
    "T48n2016_050:0708c20": "分。捨執受處。冷觸便生。壽煖識三不相離故。",
    "T48n2016_050:0708c21": "冷觸起處。即是非情。雖變亦緣。而不執受。故",
    "T48n2016_050:0708c22": "知定有此第八識。又契經說。識緣名色。名色",
    "T48n2016_050:0708c23": "緣識。如是一一法。展轉相依。譬如束蘆。俱時",
    "T48n2016_050:0708c24": "而轉。若無此識。彼識自體不應有故。謂彼經",
    "T48n2016_050:0708c25": "中自作是釋。名。謂非色四蘊。色。謂羯邏藍等。",
    "T48n2016_050:0708c26": "此二與識。相依而住。如二束蘆。更互為緣。恒",
    "T48n2016_050:0708c27": "俱時轉不相捨離。眼等轉識攝在名中。此識",
    "T48n2016_050:0708c28": "若無。說誰為識。亦不可說名中識蘊為五識",
    "T48n2016_050:0708c29": "身。識。為第六。羯邏藍時無五識故。又諸轉識",
    "T48n2016_050:0709a01": "有間轉故。無力恒時執持名色。意說恒與名",
    "T48n2016_050:0709a02": "色為緣故。彼識言。顯第八識。問。一切有情",
    "T48n2016_050:0709a03": "皆依食住。即是第八識。食約有幾種。行相如",
    "T48n2016_050:0709a04": "何。答。識論云。經說食有四種。一者段食。",
    "T48n2016_050:0709a05": "變壞為相。為欲界繫。香味觸三。於變壞時能",
    "T48n2016_050:0709a06": "為食事。由此色處。非段食攝。以變壞時色無",
    "T48n2016_050:0709a07": "用故。二者觸食。觸境為相。為有漏觸纔取境",
    "T48n2016_050:0709a08": "時。攝受喜等能為食事。此觸雖與諸識相應。",
    "T48n2016_050:0709a09": "屬六識者食義偏勝。觸麁顯境。攝受喜樂。及",
    "T48n2016_050:0709a10": "順益捨。資養勝故。三者意思食。希望為相。",
    "T48n2016_050:0709a11": "謂有漏思與欲俱轉。希可愛境能為食事。此",
    "T48n2016_050:0709a12": "思雖與諸識相應。屬意識者。食義偏勝。意識",
    "T48n2016_050:0709a13": "於境希望勝故。四者識食。執持為相。謂有漏",
    "T48n2016_050:0709a14": "識。由段觸思勢力增長。能為食事。此識雖通",
    "T48n2016_050:0709a15": "諸識自體。而第八識食義偏勝。一類相續。執",
    "T48n2016_050:0709a16": "持勝故。此四能持有情身命。令不壞斷。故名",
    "T48n2016_050:0709a17": "為食。段食唯於欲界有用。觸意思食雖遍三",
    "T48n2016_050:0709a18": "界。而依識轉。隨識有無。眼等轉識有間有",
    "T48n2016_050:0709a19": "轉。非遍恒時能持身命。謂無心定。熟眠。悶絕。",
    "T48n2016_050:0709a20": "無想天中。有間斷故。設有心位。隨所依。緣性",
    "T48n2016_050:0709a21": "界地等有轉易故。於持身命非遍非恒。乃至",
    "T48n2016_050:0709a22": "由此定知。異諸轉識。有異熟識。一類恒遍。執",
    "T48n2016_050:0709a23": "持身命令不斷壞。世尊依此故作是言。一切",
    "T48n2016_050:0709a24": "有情皆依食住。釋云。此觸雖與諸識相應。屬",
    "T48n2016_050:0709a25": "六識者食義偏勝者。此觸食體。皆通八識。雖",
    "T48n2016_050:0709a26": "通與諸識相應。屬六識者。食義偏勝。以所觸",
    "T48n2016_050:0709a27": "之境相麁顯故。別能攝受喜樂受故。能生順",
    "T48n2016_050:0709a28": "益身之捨故。是偏勝義。七八俱觸境微細",
    "T48n2016_050:0709a29": "故。全不能生喜樂受故。雖生捨受。但不為",
    "T48n2016_050:0709b01": "損。而非益故。由此義顯觸生憂苦。非順益捨。",
    "T48n2016_050:0709b02": "即非食體。不資養故。增一經云。世尊告阿那",
    "T48n2016_050:0709b03": "律曰。一切諸法。由食而住。在眼以眠為食。耳",
    "T48n2016_050:0709b04": "以聲為食。鼻以香為食。舌以味為食。身以細",
    "T48n2016_050:0709b05": "滑為食。意以法為食。涅槃以無放逸為食。爾",
    "T48n2016_050:0709b06": "時佛告諸比丘。如此妙法。夫飲食有九事。人",
    "T48n2016_050:0709b07": "間有四食。一段食。二更樂食。三念食。四識",
    "T48n2016_050:0709b08": "食。復有五種。是出世間食。一禪食。二願食。",
    "T48n2016_050:0709b09": "三念食。四八解脫食。五喜食。是出世間之",
    "T48n2016_050:0709b10": "表。當共專念。捨除四種之食。求辦出世之食。",
    "T48n2016_050:0709b11": "所以維摩經云。迦葉住平等法。應次行乞食。",
    "T48n2016_050:0709b12": "為不食故。應行乞食。為壞和合相故。應取摶",
    "T48n2016_050:0709b13": "食。為不受故。應受彼食。斯皆是破五陰法。成",
    "T48n2016_050:0709b14": "涅槃食。問。住滅定者。於八識中滅何等識。",
    "T48n2016_050:0709b15": "答。但滅六識。以第八識持身故。論云。契經",
    "T48n2016_050:0709b16": "說。住滅定者。身語心行無不皆滅。而壽不",
    "T48n2016_050:0709b17": "滅。亦不離煖。根無變壞。識不離身。若無此",
    "T48n2016_050:0709b18": "識。住滅定者。不離身識不應有故。謂眼等識",
    "T48n2016_050:0709b19": "行相麁動。於所緣境起必勞慮。厭患彼故。暫",
    "T48n2016_050:0709b20": "求止息。漸次伏除。至都盡位。依此位立住滅",
    "T48n2016_050:0709b21": "定者。故此定中彼識皆滅。若不許有微細一",
    "T48n2016_050:0709b22": "類。恒遍執持壽等識在。依何而說識不離身。",
    "T48n2016_050:0709b23": "若謂後時彼識還起。如隔日瘧。名不離身。是",
    "T48n2016_050:0709b24": "則不應說心行滅。識與想等起滅同故。壽煖",
    "T48n2016_050:0709b25": "諸根應亦如識。便成大過。故應許識如壽煖",
    "T48n2016_050:0709b26": "等。實不離身。又此位中若全無識。應如瓦礫。",
    "T48n2016_050:0709b27": "非有情數。豈得說為住滅定者。又異熟識。此",
    "T48n2016_050:0709b28": "位若無。誰能執持諸根壽煖。無執持故。皆應",
    "T48n2016_050:0709b29": "壞滅。猶如死屍。便無壽等。既爾。後識必不還",
    "T48n2016_050:0709c01": "生。說不離身。彼何所屬。諸異熟識。捨此身",
    "T48n2016_050:0709c02": "已。離託餘身。無重生故。又若此位持種識。",
    "T48n2016_050:0709c03": "後識無種。如何得生。過去未來不相應法。非",
    "T48n2016_050:0709c04": "實有體。已極成故。諸色等法。離識皆無。受熏",
    "T48n2016_050:0709c05": "持種。亦已遮故。乃至無想等位。類此。應知。又",
    "T48n2016_050:0709c06": "滅定等位稱無心者。未必全無。成業論云。心",
    "T48n2016_050:0709c07": "有二種。一集起心。無量種子集起處故。二種",
    "T48n2016_050:0709c08": "種心。所緣行相差別轉故。滅定等位闕第二",
    "T48n2016_050:0709c09": "心。名無心。如一足馬。闕一足故。亦名無足。",
    "T48n2016_050:0709c10": "問。小乘入滅盡定。云何不能現其威儀。答。",
    "T48n2016_050:0709c11": "小乘是事滅。大乘是理滅。如清涼疏云。一切",
    "T48n2016_050:0709c12": "法滅盡三昧智通者。謂五聚之法。皆當體寂",
    "T48n2016_050:0709c13": "滅故。斯即理滅。不同餘宗滅定。但明事滅。唯",
    "T48n2016_050:0709c14": "滅六七心心所法。不滅第八等。但事滅故。不",
    "T48n2016_050:0709c15": "能即定而用。證理滅故。定散無礙。由即事而",
    "T48n2016_050:0709c16": "理。故不礙滅。即理而事。故不礙用。是以經云。",
    "T48n2016_050:0709c17": "雖念念入。而不廢菩薩道等。亦非心定而身",
    "T48n2016_050:0709c18": "起用。亦不獨明定散雙絕。但是事理無礙故。",
    "T48n2016_050:0709c19": "十地中云。雖行實際。而不作證。能念念入。",
    "T48n2016_050:0709c20": "亦念念起。及淨名經云。不起滅定。現諸威儀。",
    "T48n2016_050:0709c21": "皆斯義也。又古師云。若大乘滅定。由具五蘊。",
    "T48n2016_050:0709c22": "有第八識。及第七淨分末那平等性智在。而",
    "T48n2016_050:0709c23": "能引起種種威儀。小乘唯有色行二蘊。前六",
    "T48n2016_050:0709c24": "識已滅。以小乘所現威儀事。須意識始能引",
    "T48n2016_050:0709c25": "起。既無意識。則無運用之功。與大乘有異。",
    "T48n2016_050:0709c26": "問。大小等乘。皆從意識能起威儀。以第六意",
    "T48n2016_050:0709c27": "識是滅定所厭。即第六意識已無。縱有第七",
    "T48n2016_050:0709c28": "平等性智。且非起威儀之識。第八識雖許持",
    "T48n2016_050:0709c29": "緣。亦非能起威儀。如何說能引起威儀耶。",
    "T48n2016_050:0710a01": "答。古釋云。正入滅定之時。雖無意識。然未滅",
    "T48n2016_050:0710a02": "之前。加行心中。願。我入滅之後。若有眾生合",
    "T48n2016_050:0710a03": "聞我說法。見我威儀。我當教化。以此願故。入",
    "T48n2016_050:0710a04": "定之後。擊發本識化相種子。生起現行。以平",
    "T48n2016_050:0710a05": "等性智。而能現起威儀。然平等性智。雖與第",
    "T48n2016_050:0710a06": "六願樂所現威儀而不相應。若欲起於平等",
    "T48n2016_050:0710a07": "之化。須平等性智也。已上猶是約行相分別。",
    "T48n2016_050:0710a08": "若就理而論。威儀即定。定即威儀。以色心其",
    "T48n2016_050:0710a09": "已久如故。問。百法數中。雖名義差別。窮原",
    "T48n2016_050:0710a10": "究本。但唯一識。經中。云何於命根中。說為三",
    "T48n2016_050:0710a11": "法壽煖識等。答。雖是一識。義別說三。論云。",
    "T48n2016_050:0710a12": "義別說三。如四正勤等。釋云。謂阿賴耶識相",
    "T48n2016_050:0710a13": "分色法。身根所得名煖。此識之種名壽。以能",
    "T48n2016_050:0710a14": "持識故。現行識是識。故言三法。義別說之。",
    "T48n2016_050:0710a15": "非謂別有體性。是則身捨煖時。有餘二不必",
    "T48n2016_050:0710a16": "捨。如無色界生。如餘二捨時。煖必隨捨。然今",
    "T48n2016_050:0710a17": "此三約義別說。但是一體。如四正勤已生未",
    "T48n2016_050:0710a18": "生善惡二法義別。說為四體。但是一體。如四",
    "T48n2016_050:0710a19": "正勤已生未生善惡二法。義別說為四體。但",
    "T48n2016_050:0710a20": "是一精進數。問。識種即是命根者。以何義",
    "T48n2016_050:0710a21": "為根。答。論云。然依親生此識種子。由業所",
    "T48n2016_050:0710a22": "引功能差別。住時決定。假立命根。釋云。言此",
    "T48n2016_050:0710a23": "者。簡親生餘識種子。言識者。簡相應法種。唯",
    "T48n2016_050:0710a24": "取識故。言種者。簡現行。不取第八現。行為命",
    "T48n2016_050:0710a25": "根故。彼所簡者。非皆命根。今取親生之名",
    "T48n2016_050:0710a26": "言種上。由先世業所引持身差別功能。令色",
    "T48n2016_050:0710a27": "心等住時決定。依此功能。說為命根。非取生",
    "T48n2016_050:0710a28": "現行識義。以此種子為業力故。有持一報之",
    "T48n2016_050:0710a29": "身功能差別。令得決定。若此種子無此功能。",
    "T48n2016_050:0710b01": "身便爛壞。阿賴耶識現行。由此種故。能緣。及",
    "T48n2016_050:0710b02": "任持於眼等法。亦名能持。此種正能持於現",
    "T48n2016_050:0710b03": "行之識。若不爾者。現行之識應不得有。及無",
    "T48n2016_050:0710b04": "能持餘根等法。由此功能故。識持於身。現行",
    "T48n2016_050:0710b05": "內種力故。生。及緣持法。不名命根。非根本",
    "T48n2016_050:0710b06": "故。由種生故。此種不由現行有故。種為諸法",
    "T48n2016_050:0710b07": "之根本故。又現行識是所持故。從所持說。能",
    "T48n2016_050:0710b08": "持種識。名命根。命根之法持體。非命根。今",
    "T48n2016_050:0710b09": "六處住時決定故。故種子為命根。餘現行色",
    "T48n2016_050:0710b10": "心等非命根。不恒續故。非業所引故。然業正",
    "T48n2016_050:0710b11": "牽時。唯牽此種子。種子方能造生現行。非謂",
    "T48n2016_050:0710b12": "現行名命根故。唯種是根。又夫命根者。依心",
    "T48n2016_050:0710b13": "假立。命為能依。心為所依。生法師云。焚薪之",
    "T48n2016_050:0710b14": "火。旋之成輪。輪必攬火而成照。情亦如之。",
    "T48n2016_050:0710b15": "必資心成用也。命之依心。如情之依心矣。",
    "T48n2016_050:0710b16": "問。諸心法等。為有差別。為無差別。答。法",
    "T48n2016_050:0710b17": "性無差。約相有異。雖然有異。互不相違。瑜伽",
    "T48n2016_050:0710b18": "論云。如諸心法。雖心法性無有差別。然相異",
    "T48n2016_050:0710b19": "故。於一身中一時俱轉。如是阿賴耶識。與諸",
    "T48n2016_050:0710b20": "轉識。於一身中一時俱轉。當知更互。亦不相",
    "T48n2016_050:0710b21": "違。如一瀑流。有多波浪。又如於一清淨鏡面。",
    "T48n2016_050:0710b22": "有多影像。一時而轉。互不相違。如是於一阿",
    "T48n2016_050:0710b23": "賴耶識。有多轉識一時俱轉。當知更互。亦不",
    "T48n2016_050:0710b24": "相違。又如一眼識。於一時間。於一事境。唯",
    "T48n2016_050:0710b25": "取一類無異色相。或於一時。頓取非一種種",
    "T48n2016_050:0710b26": "色相。及耳鼻舌身識。乃至分別意識。於一時",
    "T48n2016_050:0710b27": "間。或取一境相。或取非一種種境相。當知道",
    "T48n2016_050:0710b28": "理。亦不相違。並末那亦恒與阿賴耶識俱轉。",
    "T48n2016_050:0710b29": "常與俱生任運我慢等四種煩惱。一時相應。",
    "T48n2016_050:0710c01": "問。淨名經云。從無住本。立一切法。無住本。",
    "T48n2016_050:0710c02": "即阿賴耶識。云何說此識為一切法本。答。",
    "T48n2016_050:0710c03": "此識建立有情無情。發生染法淨法。若有知",
    "T48n2016_050:0710c04": "有覺。則眾生界起。若無想無慮。則國土緣生。",
    "T48n2016_050:0710c05": "因染法而六趣迴旋。隨淨法而四聖階降。可",
    "T48n2016_050:0710c06": "謂凡聖之本。身器之由。了此識原。何法非悟。",
    "T48n2016_050:0710c07": "證斯心性。何境不真。可謂絕學之門。栖神之",
    "T48n2016_050:0710c08": "地矣。瑜伽論云。阿賴耶識。是一切雜染根本。",
    "T48n2016_050:0710c09": "所以者何。由此識。是有情世間生起根本。能",
    "T48n2016_050:0710c10": "生諸根。根所依處。及轉識等故。亦是器世間",
    "T48n2016_050:0710c11": "生起根本。由能生起器世間故。亦是有情互",
    "T48n2016_050:0710c12": "起根本。一切有情相望。互為增上緣故。所以",
    "T48n2016_050:0710c13": "者何。無有有情與餘有情互相見等時。不生",
    "T48n2016_050:0710c14": "苦樂等。更相受用。由此道理。當知有情界互",
    "T48n2016_050:0710c15": "為增上緣。又即此阿賴耶識。能持一切法種",
    "T48n2016_050:0710c16": "子故。於現在世是苦諦體。亦是未來苦諦生",
    "T48n2016_050:0710c17": "因。又是現在集諦生因。如是能生有情世間",
    "T48n2016_050:0710c18": "故。能生器世間故。乃至阿賴耶識所攝持。順",
    "T48n2016_050:0710c19": "解脫分。及順決擇分等善法種子。及眼識等。",
    "T48n2016_050:0710c20": "十八界。經云。惡叉聚喻。由於阿賴耶識中有",
    "T48n2016_050:0710c21": "多界故。問。若成就阿賴耶識。亦成就轉識",
    "T48n2016_050:0710c22": "不。答。應作四句分別。瑜伽論云。或有成就",
    "T48n2016_050:0710c23": "阿賴耶識。非轉識。謂無心睡眠。無心悶絕。入",
    "T48n2016_050:0710c24": "無想定。入滅盡定。生無想天。或有成就轉",
    "T48n2016_050:0710c25": "識。非阿賴耶識。謂阿羅漢。若諸獨覺。不退菩",
    "T48n2016_050:0710c26": "薩。及諸如來。住有心位。或有俱成就。謂餘有",
    "T48n2016_050:0710c27": "情住有心位。或有俱不成就。謂阿羅漢。若諸",
    "T48n2016_050:0710c28": "獨覺。不退菩薩。及諸如來。入滅盡定。處無",
    "T48n2016_050:0710c29": "餘依般涅槃界。問。至聖垂慈。覺王應跡。以",
    "T48n2016_050:0711a01": "廣長之舌相。出誠實之微言。於無名相中。布",
    "T48n2016_050:0711a02": "難思之教海。以假名相說。演無盡之義宗。",
    "T48n2016_050:0711a03": "且如第八識心。本無名相。隨位立號。因執得",
    "T48n2016_050:0711a04": "名。至何位次之中。而捨虛假之稱。答。唯識",
    "T48n2016_050:0711a05": "論云。第八識。雖諸有情皆悉成就。而隨義別。",
    "T48n2016_050:0711a06": "立種種名。謂或名心。由種種法熏習種子。所",
    "T48n2016_050:0711a07": "積習故。或名阿陀那。執持種子及諸色根而",
    "T48n2016_050:0711a08": "不壞故。或名所知依。能與染淨所知諸法。為",
    "T48n2016_050:0711a09": "依止故。或名種子識。能遍任持世出世間法",
    "T48n2016_050:0711a10": "種子故。此等諸名。通一切位。或名阿賴耶識。",
    "T48n2016_050:0711a11": "藏一切雜染品法。令不失故。我見等執藏。以",
    "T48n2016_050:0711a12": "為自內我故。此名唯在異生有學。非無學位。",
    "T48n2016_050:0711a13": "不退菩薩。有雜染法執藏義故。或名異熟。能",
    "T48n2016_050:0711a14": "引生死善不善業異熟果故。此名唯在異生",
    "T48n2016_050:0711a15": "二乘。諸菩薩位。非如來地。猶有異熟無記法故。",
    "T48n2016_050:0711a16": "或名無垢識。最極清淨諸無漏法。所依止故。",
    "T48n2016_050:0711a17": "此名唯在如來地有。菩薩二乘及異生位。持",
    "T48n2016_050:0711a18": "有漏種可受熏習。未得善淨第八識故。如契",
    "T48n2016_050:0711a19": "經偈說。如來無垢識。是淨無漏界。解脫一切",
    "T48n2016_050:0711a20": "障。圓鏡智相應。阿賴耶識名。過失重故。最初",
    "T48n2016_050:0711a21": "捨故。此中偏說。異熟識體。菩薩將得菩提時",
    "T48n2016_050:0711a22": "捨。聲聞獨覺。入無餘依涅槃時捨。無垢識體。",
    "T48n2016_050:0711a23": "無有捨時。利樂有情無盡時故。心等通故。隨",
    "T48n2016_050:0711a24": "義應說。釋云。積集義。是心義。集起義。是心",
    "T48n2016_050:0711a25": "義。以能集生多種子故。或能熏種於此識中。",
    "T48n2016_050:0711a26": "既能積集。復起諸法。故說此識名為心義。阿",
    "T48n2016_050:0711a27": "陀那者。此云執持。執持諸種有色根故。此通",
    "T48n2016_050:0711a28": "凡聖。所知依者。即三性與彼為依。名所知依。",
    "T48n2016_050:0711a29": "又古德云。阿賴耶識。名為藏義。良以真心不",
    "T48n2016_050:0711b01": "守自性。隨熏和合。似一似常。故諸愚者。以似",
    "T48n2016_050:0711b02": "為真。取為內我。我見所攝。故名為藏。又能藏",
    "T48n2016_050:0711b03": "自體於諸法中。又能藏諸法於自體內。二種",
    "T48n2016_050:0711b04": "我見永不起位。即失賴耶名。又云。第八識名",
    "T48n2016_050:0711b05": "者。八地已上無阿賴耶名。唯有異熟識。第七",
    "T48n2016_050:0711b06": "但執異熟識為法。又第八識本無阿賴耶名。",
    "T48n2016_050:0711b07": "由第七執第八見分為我。令第八得阿賴耶",
    "T48n2016_050:0711b08": "名。若不執時。但名異熟識。第八或名為心",
    "T48n2016_050:0711b09": "者。由種種法積集種子。故名為心。雖受熏持",
    "T48n2016_050:0711b10": "種。積集集起義得名心者。唯自證分也。喻如",
    "T48n2016_050:0711b11": "倉庫能藏諸物。能持一切種子故。後令種子",
    "T48n2016_050:0711b12": "生起現行。與種子為依持生起二因也。即知",
    "T48n2016_050:0711b13": "第八受熏持種。得名心也。因中持新舊種子。",
    "T48n2016_050:0711b14": "故名為心。果位持舊種一切無漏種子。故名",
    "T48n2016_050:0711b15": "心也。此亦名持種心。或名質多。此名有為",
    "T48n2016_050:0711b16": "心。或名牟呼栗多。此云貞實心。即是真如。",
    "T48n2016_050:0711b17": "此是無為心。或名阿陀那。此云。執持識。能執",
    "T48n2016_050:0711b18": "持種子根身。生相續義。即是界趣生義。此通",
    "T48n2016_050:0711b19": "一切位。執持有三。一執持根身令不爛壞。二。",
    "T48n2016_050:0711b20": "執持種子令不散失。三執取結生相續者。即",
    "T48n2016_050:0711b21": "有情於中有身臨末位。第八識初一念受生",
    "T48n2016_050:0711b22": "時。有執取結生相續義。結者。繫也。屬也。於母",
    "T48n2016_050:0711b23": "腹中一念受生。便繫屬彼故。亦如磁毛石吸",
    "T48n2016_050:0711b24": "鐵。鐵如父母精血二點。第八識如磁毛石。一",
    "T48n2016_050:0711b25": "剎那間。便攬而住。同時根塵等種。從自識中",
    "T48n2016_050:0711b26": "亦生現行。名為執取結生故。在胎五位者。初",
    "T48n2016_050:0711b27": "七日內名雜穢。狀如薄酪。父精母血相和名",
    "T48n2016_050:0711b28": "雜。自體不淨名穢。二七日內名靤。猶如豌豆",
    "T48n2016_050:0711b29": "瘡。靤之形表裏如酪。未生肉故。三七日內名",
    "T48n2016_050:0711c01": "凝結。謂稍凝結形。如就了血。四七日內名凝",
    "T48n2016_050:0711c02": "厚。漸次堅硬。五七日內名形位。內風所吹。生",
    "T48n2016_050:0711c03": "諸根形。一身四支。生差別故。用此三十五日。",
    "T48n2016_050:0711c04": "盡其五根皆足。六七日內名髮毛爪齒位。七",
    "T48n2016_050:0711c05": "七日內名具根位。以五根圓滿。漸次生識。即",
    "T48n2016_050:0711c06": "未具空明等緣。或名種子識。問。此識與心義",
    "T48n2016_050:0711c07": "何別。答。種子與心義別。即取第八識現行。亦",
    "T48n2016_050:0711c08": "名種子故。但是種。能生現行故。名種子識。此",
    "T48n2016_050:0711c09": "識現行。能起前七識。即有能生法種。功能義",
    "T48n2016_050:0711c10": "邊。第八識名種子識。前言心者。但是積集集",
    "T48n2016_050:0711c11": "起義名心。又第八識。而隨義別立種種名。或",
    "T48n2016_050:0711c12": "名根本識。流轉因。還滅因。界趣生體。引果",
    "T48n2016_050:0711c13": "總報主。阿賴耶者。此云我愛執藏。異熟識者。",
    "T48n2016_050:0711c14": "此是善惡業果位。以善惡業果為因。即招感",
    "T48n2016_050:0711c15": "得此引果故。前世業為因。因是善惡。今世感",
    "T48n2016_050:0711c16": "第八識。是無記異熟。即果異於因。故名異熟。",
    "T48n2016_050:0711c17": "又具四義。一實。二常。三遍。四無雜。是名真",
    "T48n2016_050:0711c18": "異熟識。問。第八真異熟識。如何名引果。答。",
    "T48n2016_050:0711c19": "為善惡業為能引。第八為所引。是能引家之",
    "T48n2016_050:0711c20": "果故。名引果。故是總報主。前六識名為滿",
    "T48n2016_050:0711c21": "果。有一分善惡別報來滿故。此滿業所招。名",
    "T48n2016_050:0711c22": "異熟生。非真異熟也。不具四義。唯第八是",
    "T48n2016_050:0711c23": "引果。真異熟識。具四義故。此通異生至十地。",
    "T48n2016_050:0711c24": "皆有異熟識名。至金剛心末。一剎那間永捨",
    "T48n2016_050:0711c25": "也。解脫道中。即成無垢識。名阿摩羅。即果中",
    "T48n2016_050:0711c26": "第八識。一純無漏。不攝一切染法種子故。",
    "T48n2016_050:0711c27": "不與雜染種現為所依故。唯與鏡智相應。名",
    "T48n2016_050:0711c28": "無垢識。又心之別名有六。一集起名心。唯屬",
    "T48n2016_050:0711c29": "第八。集諸種子起現行故。二積集名心。屬前",
    "T48n2016_050:0712a01": "七轉識。能熏積集諸法種故。或初集起屬前",
    "T48n2016_050:0712a02": "七轉識。現行共集熏起種故。後積集名心屬",
    "T48n2016_050:0712a03": "於第八。含藏積集諸法種故。此上二解雖各",
    "T48n2016_050:0712a04": "有能集所集之義。今唯取能集名心。如理應",
    "T48n2016_050:0712a05": "思。三緣慮名心。俱能緣慮自分境故。四或名",
    "T48n2016_050:0712a06": "為識。了別義故。五或名為意。等無間故。六或",
    "T48n2016_050:0712a07": "名心。又廣釋。一集起名心者。即第八識。集諸",
    "T48n2016_050:0712a08": "種子。起現行故。言集諸種子者。即色心人天",
    "T48n2016_050:0712a09": "三界有漏無漏一切諸法種子。皆是他第八",
    "T48n2016_050:0712a10": "識能集。猶如世間人庫藏。言起現行故者。為",
    "T48n2016_050:0712a11": "三界五趣有漏無漏一切色心等現行。皆從",
    "T48n2016_050:0712a12": "第八識生起。即第八識是能集起。一切色心",
    "T48n2016_050:0712a13": "等種子。是所集起。今但取能集起名心。今正",
    "T48n2016_050:0712a14": "取第八心王自證分。名集起心。相分是色。見",
    "T48n2016_050:0712a15": "分是用。證自證分落後邊故。為自證分。能集",
    "T48n2016_050:0712a16": "諸法種子。令不散失。復能起諸種現行功能。",
    "T48n2016_050:0712a17": "從無始來更不間斷故。獨有集起義。即知第",
    "T48n2016_050:0712a18": "八自證分。與識中種子為二因。便是此中集",
    "T48n2016_050:0712a19": "起二義。一為依持因。即是集義。二與力令生",
    "T48n2016_050:0712a20": "起因。即是起義。二積集名心者。亦第八識中",
    "T48n2016_050:0712a21": "持諸三界五趣種子故。第八得名含藏。積集。",
    "T48n2016_050:0712a22": "即第八自證分。能持舊種。故名積。又能集新",
    "T48n2016_050:0712a23": "熏。故名集。即知積集集起以解心。第八識獨",
    "T48n2016_050:0712a24": "名心。為正義故。唯識論云。能遍任持世出世",
    "T48n2016_050:0712a25": "間諸法種故。是藏識義。即自證分。是能任持。",
    "T48n2016_050:0712a26": "能積集。一切種子是所任持。所積集。前七名",
    "T48n2016_050:0712a27": "轉識者。轉為改轉。是不定義。即三性三量三",
    "T48n2016_050:0712a28": "境易脫不定。方名轉識。今第八唯是一類無",
    "T48n2016_050:0712a29": "記。又唯性境唯現量故。名不轉識。又集起名",
    "T48n2016_050:0712b01": "心。亦屬第七轉識。集者為集前七現行。言起",
    "T48n2016_050:0712b02": "者。即前七現行。各自有力。能熏生新種名起。",
    "T48n2016_050:0712b03": "且如眼識緣色時。必假同時意識。共集熏種。",
    "T48n2016_050:0712b04": "餘四識亦爾。問。若明了意識。與五同緣所名",
    "T48n2016_050:0712b05": "共集。且如獨頭意識緣十八界時。不與餘識",
    "T48n2016_050:0712b06": "同緣。亦熏起種。何有共集之義。答。由第七為",
    "T48n2016_050:0712b07": "所依。第六方轉熏種。亦名共集。三緣慮名心",
    "T48n2016_050:0712b08": "者。謂能緣慮自分境故。即八箇識。各能緣慮",
    "T48n2016_050:0712b09": "自分之境。緣謂緣持。慮即思慮。若緣慮以解",
    "T48n2016_050:0712b10": "心。是通名。前五識唯緣五塵。是自分境。除諸",
    "T48n2016_050:0712b11": "根互用。及佛果位。第六識緣十八界及三世法。",
    "T48n2016_050:0712b12": "并一切有漏無漏世出世間法。為自分境。第七",
    "T48n2016_050:0712b13": "識緣第八見分。為自分境。第八識緣三境。為",
    "T48n2016_050:0712b14": "自分境。是頓常緣三境。以第八是常識。境常",
    "T48n2016_050:0712b15": "有故。不同前六識有間斷。所緣境又非常有。",
    "T48n2016_050:0712b16": "其第八正義。若欲界繫者。即緣欲界根身器",
    "T48n2016_050:0712b17": "界為自分境。若種子。即通緣三界為自分境。",
    "T48n2016_050:0712b18": "上二界亦爾。只除無漏種不能緣。以有漏無",
    "T48n2016_050:0712b19": "漏種。不相順故。由是但能持而不能緣。以持",
    "T48n2016_050:0712b20": "義通。緣義狹。喻如赤眼人把火。亦如頂上戴",
    "T48n2016_050:0712b21": "物。但持而不緣。只持令不散。不離識故。第",
    "T48n2016_050:0712b22": "四名了別識。即八箇識見分。皆能了別自所",
    "T48n2016_050:0712b23": "緣境。即眼識能了別色。乃至第八識能了別",
    "T48n2016_050:0712b24": "根身器界種子。即了別以解識。八識通名識。",
    "T48n2016_050:0712b25": "若了別麁境以解識。即於六轉名識。第五",
    "T48n2016_050:0712b26": "或名為意者。等無間故。即前念八識。與後",
    "T48n2016_050:0712b27": "念八識為依止。今取前念八識名意。若前念",
    "T48n2016_050:0712b28": "心不滅者。後念無因得生。依前滅處後方得",
    "T48n2016_050:0712b29": "生。於等無間。自類心不間隔。名等無間。大乘",
    "T48n2016_050:0712c01": "有二種。一思量意。即七識。二無間意。通八",
    "T48n2016_050:0712c02": "識。意者。是依止義。即如第七與第六為依止。",
    "T48n2016_050:0712c03": "故名意。若為等無間以解意。八識通名意。若",
    "T48n2016_050:0712c04": "思量以解意。第七獨名意。第六名心者。或第",
    "T48n2016_050:0712c05": "八名心。第七名意。第六名識。此第六義。是",
    "T48n2016_050:0712c06": "約勝彰名。謂積集集起以解心。第八獨名心。",
    "T48n2016_050:0712c07": "思量以解意。第七獨名意。了別麁境以解識。",
    "T48n2016_050:0712c08": "前六獨名識。即於八識。各具通別二名。為第",
    "T48n2016_050:0712c09": "八具二義名心。一積集集起義。二緣慮義。第",
    "T48n2016_050:0712c10": "七亦二。一思量義。二等無間義。前六名識亦",
    "T48n2016_050:0712c11": "二。一了別義。二了別麁境義。具四義名麁。",
    "T48n2016_050:0712c12": "一易可了知。乃至兒童亦知。二共許有。即三",
    "T48n2016_050:0712c13": "乘共許。三行相麁。為了別行相顯故。四所緣",
    "T48n2016_050:0712c14": "麁。即五塵是麁境。又九識中總分四段。每識",
    "T48n2016_050:0712c15": "別立十名。一第六識十名者。一對根得名。名",
    "T48n2016_050:0712c16": "為六識。二能籌量是非。名為意識。三能應涉",
    "T48n2016_050:0712c17": "塵境。名攀緣識。四能遍緣五塵。名巡舊識。",
    "T48n2016_050:0712c18": "五念念流散。名波浪識。六能辯前境。名分",
    "T48n2016_050:0712c19": "別事識。七所在壞他。名人我識。八愛業牽",
    "T48n2016_050:0712c20": "生。名四住識。九令正解不生。名煩惱障識。",
    "T48n2016_050:0712c21": "十感報終盡。心境兩別。名分段死識。二第七",
    "T48n2016_050:0712c22": "識十名者。一六後得稱。名為七識。二根塵不",
    "T48n2016_050:0712c23": "會。名為轉識。三不覺習氣。忽然念起。名妄",
    "T48n2016_050:0712c24": "想識。四無間生滅。名相續識。五障理不明。名",
    "T48n2016_050:0712c25": "無明識。六返迷從正。能斷四住煩惱。名為解",
    "T48n2016_050:0712c26": "識。七與涉玄途。順理生善。名為行識。八解",
    "T48n2016_050:0712c27": "三界生死。盡是我心。更無外法。名無畏識。九",
    "T48n2016_050:0712c28": "照了分明。如鏡顯像。名為現識。十法既妄起。",
    "T48n2016_050:0712c29": "恃智為懷。令真性不顯。名智障識。三第八識",
    "T48n2016_050:0713a01": "十名者。一七後得稱。名為八識。二真偽雜",
    "T48n2016_050:0713a02": "間。名為和合識。三蘊積諸法。名為藏識。四",
    "T48n2016_050:0713a03": "住持起發。名熏變識。五凡成聖。名為出生",
    "T48n2016_050:0713a04": "識。六藏體無斷。名金剛智識。七體非靜亂。",
    "T48n2016_050:0713a05": "名寂滅識。八中實非假。名為體識。九藏體非",
    "T48n2016_050:0713a06": "迷。名本覺識。十功德圓滿。名一切種智識。",
    "T48n2016_050:0713a07": "四第九識十名者。一自體非偽。名為真識。二",
    "T48n2016_050:0713a08": "體非有無。名無相識。三軌用不改。名法性識。",
    "T48n2016_050:0713a09": "四真覺常存。體非隱顯。名佛性真識。五性絕",
    "T48n2016_050:0713a10": "虛假。名實際識。六大用無方。名法身識。七",
    "T48n2016_050:0713a11": "隨流不染。名自性清淨識。八阿摩羅識。此翻",
    "T48n2016_050:0713a12": "名無垢識。九體非一異。名真如識。十勝妙絕",
    "T48n2016_050:0713a13": "待。號不可名目識。解節經云。佛告廣慧菩薩。",
    "T48n2016_050:0713a14": "此識或說名阿陀那。何以故。由此本識。能執",
    "T48n2016_050:0713a15": "持身故。或說名阿梨耶識。何以故。此本識於",
    "T48n2016_050:0713a16": "身常藏隱。同成壞故。或說名質多。何以故。此",
    "T48n2016_050:0713a17": "識色聲香味觸等。諸塵所生長故。廣慧。此本",
    "T48n2016_050:0713a18": "識。是識聚得生。謂眼識。乃至意識。依有識。眼",
    "T48n2016_050:0713a19": "根。緣外色塵。眼識得生。與眼識同一時共",
    "T48n2016_050:0713a20": "境。有分別意識起。若一眼識生。是時一分別",
    "T48n2016_050:0713a21": "意識生。與眼識共境。此眼識。若共二識。或三",
    "T48n2016_050:0713a22": "四五共起。是時一有分別意識。與五識共緣",
    "T48n2016_050:0713a23": "境生。如大水流。若有一能起浪因至。則一浪",
    "T48n2016_050:0713a24": "起。若二若多能起浪因至。則多浪起。是水常",
    "T48n2016_050:0713a25": "流。不廢不斷。復次於清淨圓鏡面中。若有一",
    "T48n2016_050:0713a26": "能起影因至。則一影起。若二若多能起影因",
    "T48n2016_050:0713a27": "至。則多影起。是圓鏡面不轉成影。亦無損滅。",
    "T48n2016_050:0713a28": "此本識猶如流水。及鏡面等。又成業論云。心",
    "T48n2016_050:0713a29": "有二種。一集起心。無量種子集起處故。二",
    "T48n2016_050:0713b01": "名種種心。所緣行相差別轉故。天台淨名疏",
    "T48n2016_050:0713b02": "云。一法異名者。諸經異名說真性實相。或",
    "T48n2016_050:0713b03": "言一實諦。或言自性清淨心。或言如來藏。或",
    "T48n2016_050:0713b04": "言如如。或言實際。或言實相般若。或言一",
    "T48n2016_050:0713b05": "乘。或言即是首楞嚴。或言法性。或言法身。",
    "T48n2016_050:0713b06": "或言中道。或言畢竟空。或言正因佛性。性淨",
    "T48n2016_050:0713b07": "涅槃。如是等種種異名。以皆是實相之異稱。",
    "T48n2016_050:0713b08": "故大智論偈云。般若是一法。佛說種種名。隨",
    "T48n2016_050:0713b09": "諸眾生類。為之立異字。大涅槃經云。如天",
    "T48n2016_050:0713b10": "帝釋。有千種名。解脫亦爾。多諸名字。又云。",
    "T48n2016_050:0713b11": "佛性者。有五種名。故皆是赴機利物。為立異",
    "T48n2016_050:0713b12": "名也。而法體是一。未曾有異。如帝釋千名。",
    "T48n2016_050:0713b13": "名雖不同。終是目於天主。豈有聞異名故。而",
    "T48n2016_050:0713b14": "言非實相理。如人供養帝釋。毀憍尸迦。供養",
    "T48n2016_050:0713b15": "憍尸迦。毀於帝釋。如此供養。未必得福。末代",
    "T48n2016_050:0713b16": "弘法者亦爾。或信賴耶自性清淨心。而毀畢",
    "T48n2016_050:0713b17": "竟空。或信畢竟空無所有。毀賴耶識自性清",
    "T48n2016_050:0713b18": "淨心。或言般若明實相。法華明一乘。皆非佛",
    "T48n2016_050:0713b19": "性。此之求福。豈不慮禍。若知名異體一。則",
    "T48n2016_050:0713b20": "隨喜之善。遍於法界。何所諍乎。又諸經內逗",
    "T48n2016_050:0713b21": "緣稱機。更有多名。隨處安立。以廣大義邊。目",
    "T48n2016_050:0713b22": "之為海。以圓明理顯。稱之曰珠。以萬法所",
    "T48n2016_050:0713b23": "宗。號之曰王。以能生一切。詺之曰母。但是無",
    "T48n2016_050:0713b24": "義之真義。多亦不多。無心之真心。一亦不一。",
    "T48n2016_050:0713b25": "故華嚴私記云。取決斷義。以智言之。取能",
    "T48n2016_050:0713b26": "生長。以地言之。取其高顯。以山言之。取其深",
    "T48n2016_050:0713b27": "廣。以海言之。取其圓淨。以珠言之。此上約有",
    "T48n2016_050:0713b28": "名。尚乃無數。更有無名。豈可測量。如大法炬",
    "T48n2016_050:0713b29": "陀羅尼經云。佛告諸菩薩。汝等勿謂。天定天",
    "T48n2016_050:0713c01": "也。人定人也。餓鬼定餓鬼也。乃至如一事有",
    "T48n2016_050:0713c02": "種種名。如一人有種種名。如一天。乃至餓鬼",
    "T48n2016_050:0713c03": "畜生。有種種名。亦復如是。亦有多餓鬼全無",
    "T48n2016_050:0713c04": "名字。於一彈指頃。轉變身體作種種形。如是",
    "T48n2016_050:0713c05": "眾生。於一時間現無量色身。云何可得呼其",
    "T48n2016_050:0713c06": "名也。若餓鬼等。有生處名字。受食名字。及壽",
    "T48n2016_050:0713c07": "命名字。若地獄眾生無有名字生處者。則其",
    "T48n2016_050:0713c08": "形亦無定。彼中惡業因緣未盡故。於一念中",
    "T48n2016_050:0713c09": "種種變身。釋曰。如地獄中。一日一夜之中。萬",
    "T48n2016_050:0713c10": "生萬死。又無間獄中。一一身無間。各各盡遍",
    "T48n2016_050:0713c11": "八萬四千由旬地獄之量。不相障礙。如云清",
    "T48n2016_050:0713c12": "淨妙法身。湛然應一切。今時人。將謂諸佛法",
    "T48n2016_050:0713c13": "身。能分能遍。不信眾生。亦一身無量身。以眾",
    "T48n2016_050:0713c14": "生業果不可思議故。是以經云。佛界不可思",
    "T48n2016_050:0713c15": "議。眾生界亦不可思議。",
    "T48n2016_050:0713c16": "宗鏡錄卷第五十",
    "T48n2016_050:0713c17": "　　　　　　丁未歲分司大藏都監開板"
}