{
    "X84n1583_010:0460c03": "續燈正統卷十",
    "X84n1583_010:0460c05": "南海普陀嗣祖沙門西蜀　性統　編集",
    "X84n1583_010:0460c06": "　　臨濟宗",
    "X84n1583_010:0460c07": "　　　大鑑下第十七世",
    "X84n1583_010:0460c08": "大慧杲禪師法嗣",
    "X84n1583_010:0460c09": "福州府雪峰崇聖普慈蘊聞禪師洪州沈氏子。示眾。",
    "X84n1583_010:0460c10": "栴檀叢林。栴檀圍繞。師子叢林。師子圍繞。虎狼叢林。",
    "X84n1583_010:0460c11": "虎狼圍繞。荊棘叢林。荊棘圍繞。大眾。四種叢林。合向",
    "X84n1583_010:0460c12": "那一種叢林安居好。若也明得。九十日內管取。箇箇",
    "X84n1583_010:0460c13": "成佛作祖。其或未然。般若叢林歲歲凋。無明荒草年",
    "X84n1583_010:0460c14": "年長。",
    "X84n1583_010:0460c15": "處州府連雲道能禪師成都漢州何氏子。僧問。鏡清",
    "X84n1583_010:0460c16": "六刮。意旨如何。師曰。穿却你鼻孔。曰學人有鼻孔即",
    "X84n1583_010:0460c17": "穿。無鼻孔又穿箇甚麼。師曰。抱贓呌屈。曰如何是就",
    "X84n1583_010:0460c18": "毛刮塵。師曰。筠袁虔吉。頭上插筆。曰如何是就皮刮",
    "X84n1583_010:0460c19": "毛。師曰。石城虔化。說話廝罵。曰如何是就肉刮皮。師",
    "X84n1583_010:0460c20": "曰。嘉眉果閬。懷裡有狀。曰如何是就骨刮肉。師曰。漳",
    "X84n1583_010:0460c21": "泉福建。頭匾如扇。曰如何是就髓刮骨。師曰。洋瀾左",
    "X84n1583_010:0460c22": "蠡。無風浪起。曰髓又如何刮。師曰。十八十九。癡人夜",
    "X84n1583_010:0460c23": "走。曰六刮已蒙師指示。一言直截意如何。師曰。結舌",
    "X84n1583_010:0460c24": "有分。",
    "X84n1583_010:0461a01": "杭州府靈隱最菴道印禪師漢州人。上堂。大雄山下",
    "X84n1583_010:0461a02": "虎。南山鼈鼻虵。等閒撞著。抱賞歸家。若也不惜好手。",
    "X84n1583_010:0461a03": "便與㧞出重牙。有麼有麼。上堂。五五二十五。擊碎",
    "X84n1583_010:0461a04": "虗空鼓。大地不容針。十方無寸土。春生夏長復何云。",
    "X84n1583_010:0461a05": "甜者甜兮苦者苦。中秋上堂。舉馬大師與西堂百",
    "X84n1583_010:0461a06": "丈南泉翫月話。師曰。馬祖垂絲千尺。意在深潭。西堂",
    "X84n1583_010:0461a07": "振鬣。百丈擺尾。雖則衝波激浪。未免上他鉤線。南泉",
    "X84n1583_010:0461a08": "自謂躍過禹門。誰知依前落在巨網。即今莫有絕羅",
    "X84n1583_010:0461a09": "籠出窠臼底麼。也好出來露箇消息。貴知華藏門下。",
    "X84n1583_010:0461a10": "不致寂寥。其或未然。此夜一輪滿。清光何處無。",
    "X84n1583_010:0461a11": "建寧府竹原宗元菴主本郡連氏子。久依大慧。分座",
    "X84n1583_010:0461a12": "西禪。丞相張浚帥三山。以數院迎之。不就。歸舊里結",
    "X84n1583_010:0461a13": "茆。號眾妙園。宿衲士夫。交請開法。示眾。若究此事。如",
    "X84n1583_010:0461a14": "失却鎖匙相似。祇管尋來尋去。忽然撞著。噁。在者裡。",
    "X84n1583_010:0461a15": "開箇鎖子。便見自家庫藏。一切受用。無不具足。不假",
    "X84n1583_010:0461a16": "他求。別有甚麼事。示眾。諸方為人抽釘拔楔。解黏",
    "X84n1583_010:0461a17": "去縛。我者裡。為人添釘著楔。加繩加縛了。送向深潭",
    "X84n1583_010:0461a18": "裡。待他自去理會。示眾。主法之人。氣吞宇宙。為大",
    "X84n1583_010:0461a19": "法王。若是釋迦老子達磨大師出來。也教伊叉手。向",
    "X84n1583_010:0461a20": "我背後立地。直得寒毛卓竪。亦未為分外。一日舉",
    "X84n1583_010:0461a21": "世尊初生天上天下唯我獨尊話。師曰。見怪不怪。其",
    "X84n1583_010:0461a22": "怪自壞。垂語曰。者一些子。恰如撞著殺人漢相似。",
    "X84n1583_010:0461a23": "你若不殺他。他便殺了你。",
    "X84n1583_010:0461a24": "杭州府徑山了明禪師身長八尺。腹大十圍。所至人",
    "X84n1583_010:0461b01": "必聚觀之。始妙喜謫梅州。州縣防送甚嚴。師為荷枷",
    "X84n1583_010:0461b02": "以行。間關辛苦。未曾少怠。既至貶所。衲子追隨問道",
    "X84n1583_010:0461b03": "者。以數百計。杲以食不給且慮禍。勉之令去。師輙不",
    "X84n1583_010:0461b04": "肯。以身任齋粥。每自肩栲栳行乞。至晚。食用之屬。成",
    "X84n1583_010:0461b05": "列以歸。如是者十七年如一日。及被旨復僧衣住育",
    "X84n1583_010:0461b06": "王。皆未常離。妙喜室中。不許衲子下喝。師入室。必振",
    "X84n1583_010:0461b07": "聲一喝而退。妙喜榜曰。下喝者。罰一貫錢。師乃密具",
    "X84n1583_010:0461b08": "千錢於袖。至室中。先頓於地。高聲一喝便出。如是者",
    "X84n1583_010:0461b09": "數矣。妙喜無如之何。再榜曰。下喝者。罰當日堂供一",
    "X84n1583_010:0461b10": "中。師乃往庫司語曰。和尚要十兩金。主事不疑即與",
    "X84n1583_010:0461b11": "之。師袖入方丈。復頓於地。高聲一喝。喜大駭。入室罷。",
    "X84n1583_010:0461b12": "徐問知其然。喜為一笑。且曰。你者肥漢。如是會禪。驢",
    "X84n1583_010:0461b13": "年也未夢見在。久之。舉令出世舒州投子。先是。投子",
    "X84n1583_010:0461b14": "諸庄。牛遭疫。死斃幾盡。師以願力。化牛二百隻以實",
    "X84n1583_010:0461b15": "之。連歲大稔倍常。頗有異跡。遷住長蘆。衲子輻凑。及",
    "X84n1583_010:0461b16": "妙喜住徑山。師來省覲。洎歸長蘆。妙喜送以偈曰。人",
    "X84n1583_010:0461b17": "言棒頭出孝子。我道憐兒不覺醜。長蘆長老恁麼來。",
    "X84n1583_010:0461b18": "妙喜空費一張口。從教四海妄流傳。野干能作師子",
    "X84n1583_010:0461b19": "吼。孰云無物贈伊行。喝下鐵圍山倒走。後奉詔住徑",
    "X84n1583_010:0461b20": "山。先是。楊和王。夢一異僧。長大皤腹緩行。言欲化蘇",
    "X84n1583_010:0461b21": "州一庄。覺而異之。翌旦師至。和王出見。與夢無異。遽",
    "X84n1583_010:0461b22": "呼其眷屬出觀之。眷屬竝炷香作禮。茶罷。師首言。大",
    "X84n1583_010:0461b23": "王庄田至多。可施蘇州一庄。以為徑山供佛齋僧。王",
    "X84n1583_010:0461b24": "未有可否。因令辦齋。師飯罷便出。更無他語。時內外",
    "X84n1583_010:0461c01": "傳言。和王以蘇州庄施徑山。孝宗聞。會和王入朝。上",
    "X84n1583_010:0461c02": "曰。聞卿捨蘇州一庄施徑山。朕當為蠲免稅賦。和王",
    "X84n1583_010:0461c03": "謝恩歸。次日以書請師。而師前二日已遷化矣。自是。",
    "X84n1583_010:0461c04": "和王宴居寤寐之際。或少倦交睫。即見師在前。曰六",
    "X84n1583_010:0461c05": "度之大。施度為先。善始善終。斯為究竟。和王即以庄",
    "X84n1583_010:0461c06": "隸本山。師有大因緣。所在衲子臻萃。佛事殊勝。江浙",
    "X84n1583_010:0461c07": "兩湖。因號布袋和尚再來云。",
    "X84n1583_010:0461c08": "近禮侍者三山人。久侍大慧。甞默究竹篦話。無所入。",
    "X84n1583_010:0461c09": "一日入室罷求指示。慧曰。你是福州人。我說箇喻向",
    "X84n1583_010:0461c10": "你。如將名品茘枝。和皮殻一時剝了。以手送在你口",
    "X84n1583_010:0461c11": "裡。祇是你不解吞。師不覺失笑曰。和尚吞却即禍事。",
    "X84n1583_010:0461c12": "慧後問師曰。前日吞了底茘枝。祇是你不知滋味。師",
    "X84n1583_010:0461c13": "曰。若知滋味。轉見禍事。",
    "X84n1583_010:0461c14": "溫州府淨居尼妙道禪師延平尚書黃裳之女。上堂。",
    "X84n1583_010:0461c15": "問答罷。乃曰。問話且止。直饒有傾湫之辯。倒嶽之機。",
    "X84n1583_010:0461c16": "衲僧門下。一點用不著。且佛未出世時。一事全無。我",
    "X84n1583_010:0461c17": "祖西來。便有許多建立。至今累及兒孫。山僧於人天",
    "X84n1583_010:0461c18": "眾前。無風起浪。語默該不盡底。彌亘大方。言詮說不",
    "X84n1583_010:0461c19": "及處。徧周沙界。通身是眼。覿面當機。電卷星馳。如何",
    "X84n1583_010:0461c20": "湊泊。有時一喝。生殺全威。有時一喝。佛祖莫辨。有時",
    "X84n1583_010:0461c21": "一喝。八面受敵。有時一喝。自救不了。遂喝一喝曰。且",
    "X84n1583_010:0461c22": "道。者一喝。是生殺全威邪。是佛祖莫辨邪。是八面受",
    "X84n1583_010:0461c23": "敵邪。是自救不了邪。若向者裡辨別得。堪報不報之",
    "X84n1583_010:0461c24": "恩。脫或未然。山僧無夢說夢去也。拈起拂子曰。還見",
    "X84n1583_010:0462a01": "麼。若見。被見刺所障。擊禪牀曰。還聞麼。若聞。被聲塵",
    "X84n1583_010:0462a02": "所惑。直饒離見絕聞。正是二乘小果。跳出一步。葢色",
    "X84n1583_010:0462a03": "騎聲。全放全收。主賓互換。所以道。欲知佛性義。當觀",
    "X84n1583_010:0462a04": "時節因緣。敢問諸人。即今是甚麼時節。蕩蕩仁風扶",
    "X84n1583_010:0462a05": "聖化。熙熙和氣助昇平。擲拂子下座。問。如何是佛。",
    "X84n1583_010:0462a06": "師曰。非佛。曰如何是佛法大意。師曰。骨底骨董。問。",
    "X84n1583_010:0462a07": "言無展事。語不投機時如何。師曰。未屙已前。墮坑落",
    "X84n1583_010:0462a08": "壍。",
    "X84n1583_010:0462a09": "蘇州府資壽尼無著妙總禪師丞相蘇頌孫女也。年",
    "X84n1583_010:0462a10": "三十許。厭世浮休。脫去緣飾。咨參諸老。已入正信。作",
    "X84n1583_010:0462a11": "夏徑山。大慧陞堂。舉藥山初參石頭。後見馬祖因緣。",
    "X84n1583_010:0462a12": "師豁然省悟。慧下座。馮濟川。逐段著語曰。恁麼也不",
    "X84n1583_010:0462a13": "得。囌囉娑婆訶。不恁麼也不得。[口*悉]哩娑婆訶。恁麼不",
    "X84n1583_010:0462a14": "恁麼總不得。囌囉[口*悉]哩娑婆訶。慧舉似師。師曰。曾見",
    "X84n1583_010:0462a15": "郭象註莊子。識者曰。却是莊子註郭象。慧見其語異。",
    "X84n1583_010:0462a16": "復舉巖頭婆子話問之。師答偈曰。一葉扁舟泛渺茫。",
    "X84n1583_010:0462a17": "呈橈舞棹別宮商。雲山海月都拋却。贏得莊周蝶夢",
    "X84n1583_010:0462a18": "長。慧休去。馮疑其所悟不根。後過無錫。招至舟中。問",
    "X84n1583_010:0462a19": "曰。婆生七子。六箇不遇知音。祇者一箇。也不消得。便",
    "X84n1583_010:0462a20": "棄水中。大慧老師言。道人理會得。且如何會。師曰。已",
    "X84n1583_010:0462a21": "上供通。竝是詣實。馮大驚。慧挂牌次。師入室。慧問。",
    "X84n1583_010:0462a22": "古人不出方丈。為甚麼却去莊上喫油餈。師曰。和尚",
    "X84n1583_010:0462a23": "放妙總過。妙總方敢通箇消息。慧曰。我放你過。你試",
    "X84n1583_010:0462a24": "道看。師曰。妙總亦放和尚過。慧曰。爭奈油餈何。師喝",
    "X84n1583_010:0462b01": "一喝而出。於是聲聞四方。孝宗隆興癸未。舍人張",
    "X84n1583_010:0462b02": "孝祥。來守是郡。以資壽挽開法。入院上堂。宗乘一唱。",
    "X84n1583_010:0462b03": "三藏絕詮。祖令當行。十方坐斷。二乘聞之怖走。十地",
    "X84n1583_010:0462b04": "到此猶疑。若是俊流。未言而諭。設使用移星換斗底",
    "X84n1583_010:0462b05": "手段。施攙旗奪鼓底機關。猶是空拳。豈有實義。向上",
    "X84n1583_010:0462b06": "一路。千聖不傳。學者勞形。如猿捉影。靈山付囑。俯徇",
    "X84n1583_010:0462b07": "時機。演唱三乘。各隨根器。山僧今日與此界他方。乃",
    "X84n1583_010:0462b08": "佛乃祖。山河大地。草木叢林。現前四眾。各轉大法輪。",
    "X84n1583_010:0462b09": "交光相羅。如寶絲網。若一草一木不轉法輪。則不得",
    "X84n1583_010:0462b10": "名為轉大法輪。所以道。於一毫端。現寶王剎。坐微塵",
    "X84n1583_010:0462b11": "裡。轉大法輪。乘時於其中間。作無量無邊廣大佛事。",
    "X84n1583_010:0462b12": "周遍法界。一為無量。無量為一。小中現大。大中現小。",
    "X84n1583_010:0462b13": "不動步游彌勒樓閣。不返聞入觀音普門。情與無情。",
    "X84n1583_010:0462b14": "性相平等。不是神通妙用。亦非法爾如然。於此倜儻",
    "X84n1583_010:0462b15": "分明。皇恩佛恩。一時報足。且道。如何是報恩一句。天",
    "X84n1583_010:0462b16": "高羣象正。海濶百川朝。上堂。舉雲門示眾。十五日",
    "X84n1583_010:0462b17": "已前則不問。十五日已後。道將一句來。自代云。日日",
    "X84n1583_010:0462b18": "是好日。師曰。日日是好日。佛法世法盡周畢。不須特",
    "X84n1583_010:0462b19": "地覓幽玄。祇管盋盂兩度溼。問。如何是奪人不奪",
    "X84n1583_010:0462b20": "境。師曰。野華開滿路。徧地是清香。曰如何是奪境不",
    "X84n1583_010:0462b21": "奪人。師曰。茫茫宇宙人無數。幾箇男兒是丈夫。曰如",
    "X84n1583_010:0462b22": "何是人境俱不奪。師曰。處處綠楊堪繫馬。家家門首",
    "X84n1583_010:0462b23": "透長安。曰如何是人境兩俱奪。師曰。雪覆蘆華。舟橫",
    "X84n1583_010:0462b24": "斷岸。曰人場已蒙師指示。向上宗乘事若何。師便打。",
    "X84n1583_010:0462c01": "侍郎無垢居士張九成未第時。因客談楊文公呂微",
    "X84n1583_010:0462c02": "仲諸名儒。所造精妙。皆由禪學而至。於是心慕之。聞",
    "X84n1583_010:0462c03": "寶印明居淨慈。往問入道之要。明曰。此事唯念念不",
    "X84n1583_010:0462c04": "捨。久久純熟。時節到來。自然證入。乃舉趙州栢樹子",
    "X84n1583_010:0462c05": "話。令時時提撕。公久無所省。辭謁善權清。問。此事人",
    "X84n1583_010:0462c06": "人有分。箇箇圓成。是否。清曰然。曰為甚麼九成毫無",
    "X84n1583_010:0462c07": "箇入處。清於袖中出數珠示之曰。此是誰底。公俛仰",
    "X84n1583_010:0462c08": "無對。清復袖之曰。是汝底。則拈取去。纔涉思惟。即不",
    "X84n1583_010:0462c09": "是汝底。公悚然。一夕如廁聞蛙鳴。釋然契入。有偈曰。",
    "X84n1583_010:0462c10": "春天月夜一聲蛙。撞破乾坤共一家。正恁麼時誰會",
    "X84n1583_010:0462c11": "得。嶺頭脚痛有玄沙。屆明。謁法印一。機語頗契。適",
    "X84n1583_010:0462c12": "私忌。就明靜菴供雲水。主僧惟尚。纔見乃展手。公便",
    "X84n1583_010:0462c13": "喝。尚批公頰。公趍前。尚曰。張學錄。何得謗大般若。公",
    "X84n1583_010:0462c14": "曰。某見處祇如此。和尚又作麼生。尚舉馬祖陞堂百",
    "X84n1583_010:0462c15": "丈卷席話。詰之。敘語未終。公推倒桌子。尚大呼張學",
    "X84n1583_010:0462c16": "錄殺人。公躍起。問旁僧曰。汝又作麼生。僧罔措。公毆",
    "X84n1583_010:0462c17": "之。顧尚曰。祖禰不了。殃及兒孫。尚大笑。公獻偈曰。卷",
    "X84n1583_010:0462c18": "席因緣也大奇。諸方聞舉盡攢眉。臺盤趯倒人星散。",
    "X84n1583_010:0462c19": "直漢從來不受欺。尚答曰。從來高價不饒伊。百戰場",
    "X84n1583_010:0462c20": "中奮兩眉。奪角衝關君會也。叢林誰敢更相欺。紹",
    "X84n1583_010:0462c21": "興癸丑。魁多士復謁尚於東菴。尚曰。浮山圓鑑云。饒",
    "X84n1583_010:0462c22": "你入得汾陽室。始到浮山門。亦未見老僧在。公作麼",
    "X84n1583_010:0462c23": "生。公叱侍僧曰。何不祗對。僧罔措。公打僧一掌曰。蝦",
    "X84n1583_010:0462c24": "蟆窟裡。果沒蛟龍。丁巳秋。大慧董徑山。公閱其語要。",
    "X84n1583_010:0463a01": "嘆曰。是知宗門有人。持以語尚。恨未一見。及為禮部",
    "X84n1583_010:0463a02": "侍郎。偶劉參政。請慧說法於天竺。公三往不值。暨慧",
    "X84n1583_010:0463a03": "報謁。公見但寒暄而已。慧亦默識之。尋奉祠還里。至",
    "X84n1583_010:0463a04": "徑山。與馮給事諸公議格物。慧曰。公祇知有格物。而",
    "X84n1583_010:0463a05": "不知有物格。公茫然。慧大笑。公曰。師能開諭乎。慧曰。",
    "X84n1583_010:0463a06": "不見小說載。唐人有與安祿山謀叛者。其人先為閬",
    "X84n1583_010:0463a07": "守。有畵像在焉。明皇幸蜀見之。怒令侍臣以劍擊其",
    "X84n1583_010:0463a08": "像。時閬守居陝西。首忽墮地。公聞頓領深旨。題不動",
    "X84n1583_010:0463a09": "軒壁曰。子韶格物。妙喜物格。欲識一貫。兩箇五百。慧",
    "X84n1583_010:0463a10": "始許可。後守邵陽。丁父難。過徑山飯僧。秉鈞者。意慧",
    "X84n1583_010:0463a11": "議及朝政。遂竄慧於衡陽。令公居家守服。服除。安置",
    "X84n1583_010:0463a12": "南安。丙子春。蒙恩北還。道次新淦。而慧適至。與聯舟",
    "X84n1583_010:0463a13": "劇談宗要。未甞語往事。繼鎮永嘉。丁丑秋。丐祠枉",
    "X84n1583_010:0463a14": "道訪慧於育王。越明年。慧得旨。復領徑山。謁公於慶",
    "X84n1583_010:0463a15": "善院。公曰。某每於夢中。必誦語孟何如。慧舉圓覺曰。",
    "X84n1583_010:0463a16": "由寂靜故。十方世界諸如來心。於中顯現。如鏡中像。",
    "X84n1583_010:0463a17": "公曰。非老師。莫聞此論也。其頌黃龍三關曰。我手",
    "X84n1583_010:0463a18": "何似佛手。天下衲僧無口。縱饒撩起便行。也是鬼窟",
    "X84n1583_010:0463a19": "裡走。諱不得。我脚何似驢脚。又被黐膠粘著。翻身直",
    "X84n1583_010:0463a20": "上兜率天。已是遭他老鼠藥。吐不出。人人有箇生緣",
    "X84n1583_010:0463a21": "處。鐵圍山下幾千年。三災直到四禪天。者驢猶自在",
    "X84n1583_010:0463a22": "旁邊。煞得工夫。",
    "X84n1583_010:0463a23": "參政李邴居士字漢老。醉心祖道有年。聞大慧排默",
    "X84n1583_010:0463a24": "照為邪禪。疑怒相半。及見慧示眾。舉趙州庭栢垂語",
    "X84n1583_010:0463b01": "曰。趙州栢樹子。今日重新舉。打破趙州關。特地尋言",
    "X84n1583_010:0463b02": "語。敢問大眾。既是打破趙州關。為甚麼却特地尋言",
    "X84n1583_010:0463b03": "語。良久曰。當初祇道茆長短。燒了方知地不平。公領",
    "X84n1583_010:0463b04": "悟。謂慧曰。無老師後語幾蹉過。後以書咨決曰。某比",
    "X84n1583_010:0463b05": "蒙誨答。備悉深旨。某自騐者三。一事無逆順。隨緣即",
    "X84n1583_010:0463b06": "應。不留胸中。二宿習濃厚。不加排遣。自爾輕微。三古",
    "X84n1583_010:0463b07": "人公案。舊所茫然。時復瞥地。此非自昧者。前書大法",
    "X84n1583_010:0463b08": "未明之語。葢恐得少為足。當廣而充之。豈別求勝解",
    "X84n1583_010:0463b09": "耶。淨勝現流。理則不無。敢不銘佩。",
    "X84n1583_010:0463b10": "寶學劉彥修居士字子羽。出知永嘉。問道於大慧。慧",
    "X84n1583_010:0463b11": "曰。僧問趙州。狗子還有佛性也無。趙州道無。但恁麼",
    "X84n1583_010:0463b12": "看。公久之發明。有頌曰。趙州栢樹太無端。境上追尋",
    "X84n1583_010:0463b13": "也大難。處處綠楊堪繫馬。家家門底透長安。",
    "X84n1583_010:0463b14": "提刑吳偉明居士字元昭。久參真歇。得自受用三昧",
    "X84n1583_010:0463b15": "為極致。後訪大慧於洋嶼。隨眾入室。慧舉狗子無佛",
    "X84n1583_010:0463b16": "性話為問。公擬答。慧以竹篦便打。公無對。遂留咨參。",
    "X84n1583_010:0463b17": "一日慧謂曰。不須呈伎倆。直須啐地折嚗地斷。方敵",
    "X84n1583_010:0463b18": "得生死。若祇呈伎倆。有甚了期。即辭去。道次延平。倏",
    "X84n1583_010:0463b19": "然契悟。連書數頌寄慧。皆室中所問者。有曰。不是心",
    "X84n1583_010:0463b20": "不是佛不是物。通身一具金鎖骨。趙州親見老南泉。",
    "X84n1583_010:0463b21": "解道鎮州出蘿蔔。慧即說偈證之曰。通身一具金鎖",
    "X84n1583_010:0463b22": "骨。堪與人天為軌則。要識臨濟小廝兒。便是當年白",
    "X84n1583_010:0463b23": "拈賊。",
    "X84n1583_010:0463b24": "門司黃彥節居士字節夫。號妙德。於大慧一喝下。疑",
    "X84n1583_010:0463c01": "情頓脫。慧印之。甞舉首山竹篦話。至葉縣奪得拗折",
    "X84n1583_010:0463c02": "擲向堦下曰。是甚麼。山曰瞎。公曰。妙德到者裡。百色",
    "X84n1583_010:0463c03": "無能。但記得甞作蠟梅詩。有曰。擬嚼枝頭蠟。驚香却",
    "X84n1583_010:0463c04": "肖蘭。前村深雪裡。莫作嶺梅看。",
    "X84n1583_010:0463c05": "秦國夫人計氏法真自寡處。屏去紛華。甞蔬食。習有",
    "X84n1583_010:0463c06": "為法。因大慧遣謙禪。致問其子魏公。公留謙以祖道",
    "X84n1583_010:0463c07": "誘之。真一日問謙曰。徑山和尚。尋常如何為人。謙曰。",
    "X84n1583_010:0463c08": "和尚祇教人看狗子無佛性。及竹篦子話。祇是不得",
    "X84n1583_010:0463c09": "下語。不得思量。不得向舉起處會。不得向開口處承",
    "X84n1583_010:0463c10": "當。狗子還有佛性也無。無祇恁麼教人看。真遂諦信。",
    "X84n1583_010:0463c11": "於是夜坐力究。忽爾洞然無滯。謙辭歸。真親書入道",
    "X84n1583_010:0463c12": "槩略。作數偈呈慧。其後曰。逐日看經文。如逢舊識人。",
    "X84n1583_010:0463c13": "莫言頻有礙。一舉一回新。",
    "X84n1583_010:0463c14": "大鑑下第十八世",
    "X84n1583_010:0463c15": "教忠彌光禪師法嗣",
    "X84n1583_010:0463c16": "泉州府法石中菴慧空禪師贛州蔡氏子。春日上堂。",
    "X84n1583_010:0463c17": "拈拄杖卓一下曰。先打春牛頭。又卓一下曰。後打春",
    "X84n1583_010:0463c18": "牛尾。驚起虗空。入藕絲孔裡。釋迦無路潛蹤。彌勒急",
    "X84n1583_010:0463c19": "走千里。文殊却知落處。拊掌大笑歡喜。且道。歡喜箇",
    "X84n1583_010:0463c20": "甚麼。春風昨夜入門來。便見千花生碓[此/束]。上堂。千",
    "X84n1583_010:0463c21": "家樓閣。一霎秋風。祇知襟袖凉生。不覺園林落葉。於",
    "X84n1583_010:0463c22": "斯薦得。觸處全真。其或未然。且作寒溫相見。上堂。",
    "X84n1583_010:0463c23": "釋迦老子道。爾所國土中所有眾生若干種心。如來",
    "X84n1583_010:0463c24": "悉知。何以故。如來。說諸心皆為非心。是名為心。要會",
    "X84n1583_010:0464a01": "麼。春風得意馬蹄疾。一日看盡長安花。僧問。先佛",
    "X84n1583_010:0464a02": "垂範。禁足安居。未審是何宗旨。師曰。瑠璃盋內拓須",
    "X84n1583_010:0464a03": "彌。僧便喝。師便打。",
    "X84n1583_010:0464a04": "杭州府淨慈混源曇密禪師天台盧氏子。依資福道",
    "X84n1583_010:0464a05": "榮出家。十六圓具。習台教。棄參大慧於徑山。次謁雪",
    "X84n1583_010:0464a06": "巢一此菴元。入閩留東西禪。無省發。之泉南參教忠。",
    "X84n1583_010:0464a07": "聞舉香嚴擊竹因緣。豁然契悟。述偈呈忠。忠以玄沙",
    "X84n1583_010:0464a08": "未徹語詰之。無滯。忠曰。子方可見妙喜。即辭往梅陽。",
    "X84n1583_010:0464a09": "服勤四載。住後上堂。諸佛出世。打劫殺人。祖師西",
    "X84n1583_010:0464a10": "來。吹風放火。古今善知識。佛口虵心。天下衲僧。自投",
    "X84n1583_010:0464a11": "籠檻。莫有天然氣槩。特達丈夫。為宗門出一隻手。主",
    "X84n1583_010:0464a12": "張佛法者麼。良久曰。設有。也須斬為三段。上堂。德",
    "X84n1583_010:0464a13": "山小參不答話。千古叢林成話&#;。問話者三十棒。慣",
    "X84n1583_010:0464a14": "能說訶說夯。時有僧出。的能破的。德山便打。風流儒",
    "X84n1583_010:0464a15": "雅。某甲話也未問。頭上著枷。脚下著匣。你是那裡人。",
    "X84n1583_010:0464a16": "一回相見一傷神。新羅人。把手笑欣欣。未跨船舷好",
    "X84n1583_010:0464a17": "與三十棒。依前相廝誑混源。今日恁麼批判責情。好",
    "X84n1583_010:0464a18": "與三十棒。且道。是賞是罰。具參學眼者。試辨看。上",
    "X84n1583_010:0464a19": "堂。舉雲門問僧光明寂照徧河沙因緣。頌曰。平地摝",
    "X84n1583_010:0464a20": "魚鰕。遼天射飛鶚。跛脚老雲門。千錯與萬錯。後示寂。",
    "X84n1583_010:0464a21": "塔於本山。",
    "X84n1583_010:0464a22": "吉安府青原信菴唯禋禪師福州長樂李氏子。幼出",
    "X84n1583_010:0464a23": "閩。依盱江禪悅廣獲僧服。一日。廣以佛國白五十三",
    "X84n1583_010:0464a24": "知識頌。授諸維那。師侍其旁。聞止住林有時要見十",
    "X84n1583_010:0464b01": "方佛無事閒觀一片心之句。便得要領。廣異之。還閩",
    "X84n1583_010:0464b02": "謁鼓山佛心才。及東禪月菴果。西禪嬾菴需諸老。時",
    "X84n1583_010:0464b03": "晦菴住龜山。師往叩。一日夜半。模索淨巾次。恍然大",
    "X84n1583_010:0464b04": "徹。黎明趨方丈。呈偈曰。業識茫茫。本無所據。昨夜三",
    "X84n1583_010:0464b05": "更。回頭一覰。一段靈光。本來獨露。菴頷之。復出嶺。見",
    "X84n1583_010:0464b06": "顏卍菴於薦福。入室應對敏捷。顏厲聲曰。者福州子。",
    "X84n1583_010:0464b07": "被人教壞了也。未幾。復往梅陽見大慧。慧曰。如何是",
    "X84n1583_010:0464b08": "佛。師曰。覿面相逢。更無別有。慧曰。如何保任。師曰。饑",
    "X84n1583_010:0464b09": "來喫飯。困來打眠。既而隨慧北還。住育王。遷徑山。慧",
    "X84n1583_010:0464b10": "一日問。許多人入室。幾人道得著。幾人道不著。師曰。",
    "X84n1583_010:0464b11": "唯禋只管看。慧忽展手曰。我手何似佛手。師曰。天寒。",
    "X84n1583_010:0464b12": "且請和尚通袖。慧遽打一竹篦曰。且道。是賞你罰你。",
    "X84n1583_010:0464b13": "師遂以佛祖機緣。頌十數則呈慧。其世尊初生曰。撞",
    "X84n1583_010:0464b14": "出頭來早自錯。那堪開口更稱尊。當時若解深藏舌。",
    "X84n1583_010:0464b15": "免得閒愁到子孫。慧為擊節。後開法天台真如。遷報",
    "X84n1583_010:0464b16": "恩。豫章上藍。吉州青原。僧問。三聖道。我逢人則出。",
    "X84n1583_010:0464b17": "出則不為人。意旨如何。師曰。移華兼蝶至。曰興化道。",
    "X84n1583_010:0464b18": "我逢人則不出。出則便為人。又作麼生。師曰。買石得",
    "X84n1583_010:0464b19": "雲饒。上堂。舉僧問雲門。樹凋葉落時如何。門曰。體",
    "X84n1583_010:0464b20": "露金風。師曰。雲門袖頭打領。腋下剜襟。不妨好手。子",
    "X84n1583_010:0464b21": "細看來。未免牽絲帶綫。或問報恩樹凋葉落時如何。",
    "X84n1583_010:0464b22": "只向他道。來年更有新條在。惱亂春風卒未休。上",
    "X84n1583_010:0464b23": "堂。拈拄杖曰。十方國土中。唯有一乘法。者箇是橫泉",
    "X84n1583_010:0464b24": "拄杖子。那箇是一乘法。卓一下曰。千峰勢倒嶽邊止。",
    "X84n1583_010:0464c01": "萬派聲歸海上消。宋光宗紹熙壬子六月示疾。十",
    "X84n1583_010:0464c02": "九日書偈曰。末後一句。覿面分付。擬議思量。世諦流",
    "X84n1583_010:0464c03": "布。遂跏趺而逝。羅湖瑩仲溫。狀其行。",
    "X84n1583_010:0464c04": "東林顏禪師法嗣",
    "X84n1583_010:0464c05": "荊州府公安遯菴祖珠禪師南平人。上堂。不是心不",
    "X84n1583_010:0464c06": "是佛不是物。瀝盡野狐涎。趯翻山鬼窟。平田淺草裡。",
    "X84n1583_010:0464c07": "打起焦尾大蟲。太虗寥廓中。放出遼天俊鶻。阿呵呵",
    "X84n1583_010:0464c08": "露風骨。等閒拈出眾人前。畢竟分明是何物。咄咄。",
    "X84n1583_010:0464c09": "上堂。玉露垂青草。金風動白蘋。一聲寒鴈呌。喚起未",
    "X84n1583_010:0464c10": "惺人。",
    "X84n1583_010:0464c11": "汀州府報恩法演禪師果州人。上堂。舉俱胝竪指因",
    "X84n1583_010:0464c12": "緣。頌曰。佳人睡起懶梳頭。把得金釵插便休。大抵還",
    "X84n1583_010:0464c13": "他肌骨好。不塗紅粉也風流。",
    "X84n1583_010:0464c14": "杭州府淨慈肯堂彥充禪師於潛盛氏子。幼依明空",
    "X84n1583_010:0464c15": "院出家。首參大愚宏智正堂大圓諸老。後聞東林示",
    "X84n1583_010:0464c16": "眾曰。我此間別無玄妙。祇有木札羹鐵釘飯。任汝咬",
    "X84n1583_010:0464c17": "嚼。師竊喜之。直造焉。陳所見。林曰。據汝見處。正坐在",
    "X84n1583_010:0464c18": "鑒覺中。師於是。遂將從前所得底。一時颺下。一日。聞",
    "X84n1583_010:0464c19": "僧舉南泉時人見此一株華如夢相似語。默有所覺。",
    "X84n1583_010:0464c20": "曰打草祇要蛇驚。次日入室。林問。那裡是巖頭密啟",
    "X84n1583_010:0464c21": "其意處。師曰。今日捉敗者老賊。林曰。達磨大師性命。",
    "X84n1583_010:0464c22": "在汝手裡。師擬開口。林攔胸一拳。師大悟。直得汗流",
    "X84n1583_010:0464c23": "浹背。點首自謂曰。臨濟道。黃檗佛法無多子。豈虗語",
    "X84n1583_010:0464c24": "邪。遂呈頌曰。為人須為徹。殺人須見血。德山與巖頭。",
    "X84n1583_010:0465a01": "萬里一條鐵。林然之。住後上堂。世尊不說說。迦葉",
    "X84n1583_010:0465a02": "不聞聞。卓拄杖曰。水流黃葉來何處。牛帶寒鴉過遠",
    "X84n1583_010:0465a03": "村。上堂。舉雪峰示眾。盡大地是箇解脫門。因甚把",
    "X84n1583_010:0465a04": "手拽不入。師曰。大小雪峰。話作兩橛。既盡大地是箇",
    "X84n1583_010:0465a05": "解脫門。用拽作麼。上堂。一向與麼去。法堂前草深",
    "X84n1583_010:0465a06": "一丈。一向與麼來。脚跟下泥深三尺。且道。如何即是。",
    "X84n1583_010:0465a07": "三年逢一閏。鷄向五更啼。上堂。舉卍菴先師道。坐",
    "X84n1583_010:0465a08": "佛牀斫佛脚。不敬東家孔夫子。却向他鄉習禮樂。師",
    "X84n1583_010:0465a09": "曰。入泥入水即不無先師。爭奈寒蟬抱枯木。泣盡不",
    "X84n1583_010:0465a10": "回頭。卓拄杖曰。灼然有不回頭底。淨慈向升子裡。禮",
    "X84n1583_010:0465a11": "汝三拜。上堂。三世諸佛。無中說有。[菛@良][卄/碭]拾花針。六",
    "X84n1583_010:0465a12": "代祖師。有裡尋無。猿猴探水月。去此二途。如何話會。",
    "X84n1583_010:0465a13": "儂家不管興亡事。盡日和雲占洞庭。元菴受智者",
    "X84n1583_010:0465a14": "請。引座曰。南山有箇老魔王。烱烱雙眸放電光。口似",
    "X84n1583_010:0465a15": "血盆呵佛祖。牙如劍樹罵諸方。幾度業風吹不動。吹",
    "X84n1583_010:0465a16": "得動雲黃山畔。與嵩頭陀傅大士。一火破落戶。依舊",
    "X84n1583_010:0465a17": "孟八郎。賺他無限癡男女。開眼堂堂入鑊湯。忽有箇",
    "X84n1583_010:0465a18": "衲僧出來道。既是善知識。為甚賺人入鑊湯。只向他",
    "X84n1583_010:0465a19": "道。非公境界。後示寂。塔於寺之南菴。",
    "X84n1583_010:0465a20": "金華府智者元菴真慈禪師潼川李氏子。初依成都",
    "X84n1583_010:0465a21": "正法出家。具戒後。聽講圓覺。至四大各離今者妄身",
    "X84n1583_010:0465a22": "當在何處畢竟無體實同幻化。因而有省。作頌曰。一",
    "X84n1583_010:0465a23": "顆明珠。在我者裡。撥著動著。放光動地。歸以呈其師。",
    "X84n1583_010:0465a24": "師舉狗子無佛性話詰之。師曰。雖百千萬億公案。不",
    "X84n1583_010:0465b01": "出此頌也。其師以為不遜。乃叱出。師因南遊。至廬山",
    "X84n1583_010:0465b02": "圓通挂搭。時卍菴為西堂。為眾入室。舉僧問雲門。撥",
    "X84n1583_010:0465b03": "塵見佛時如何。門曰。佛亦是塵。師隨聲便喝。以手指",
    "X84n1583_010:0465b04": "胸曰。佛亦是塵。師復頌曰。撥塵見佛。佛亦是塵。問了",
    "X84n1583_010:0465b05": "答了。直下翻身。勸君更盡一杯酒。西出陽關無故人。",
    "X84n1583_010:0465b06": "又頌塵塵三昧曰。盋裡飯桶裡水。別寶崑崙坐潭底。",
    "X84n1583_010:0465b07": "一塵塵上走須彌。明眼波斯笑彈指。笑彈指。珊瑚枝",
    "X84n1583_010:0465b08": "上清風起。卍菴深肯之。",
    "X84n1583_010:0465b09": "成都府昭覺紹淵禪師上堂。鎔瓶盤釵釧作一金。攪",
    "X84n1583_010:0465b10": "酥酪醍醐成一味。直是主賓道合。內外安和。放行則",
    "X84n1583_010:0465b11": "細雨濛濛。把住則朔風凜凜。且道。放行為人好。把住",
    "X84n1583_010:0465b12": "為人好。復曰。等閒一似秋風至。無意凉人人自凉。",
    "X84n1583_010:0465b13": "上堂。舉僧問雲門。樹凋葉落時如何。門曰。體露金風。",
    "X84n1583_010:0465b14": "師曰。雲門具逸羣三昧。擊節叩關。向閃電光中。與人",
    "X84n1583_010:0465b15": "解粘去縛。不妨好手。細檢將來。大似與賊過梯。昭覺",
    "X84n1583_010:0465b16": "即不然。忽有問樹凋葉落時如何。只答他道。落霞與",
    "X84n1583_010:0465b17": "孤鶩齊飛。秋水共長天一色。上堂。舉趙州初見南",
    "X84n1583_010:0465b18": "泉。問如何是道。泉曰。平常心是道。曰還假趣向也無。",
    "X84n1583_010:0465b19": "泉曰。擬向即乖。曰不擬爭知是道。泉曰。道不屬知。不",
    "X84n1583_010:0465b20": "屬不知。知是妄覺。不知是無記。若真達不疑之道。廓",
    "X84n1583_010:0465b21": "然如太虗空。無有障礙。師曰。奇怪趙州。雖是沙彌初",
    "X84n1583_010:0465b22": "學。一撥便轉。南泉如善射者發箭。箭箭中的。若不是",
    "X84n1583_010:0465b23": "趙州。也大難承當。是他便能向平常心是道處。撥轉",
    "X84n1583_010:0465b24": "關棙子。去却胸中物。喪却目前機。頭頭上明。物物上",
    "X84n1583_010:0465c01": "顯。信脚行信口道。等閒拈出。著著有出身之路。以何",
    "X84n1583_010:0465c02": "為騐。豈不見。僧問如何是祖師西來意。庭前栢樹子。",
    "X84n1583_010:0465c03": "萬法歸一。一歸何處。我在青州。作一領布衫重七斤。",
    "X84n1583_010:0465c04": "如何是趙州。東門西門南門北門。與人解粘去縛。抽",
    "X84n1583_010:0465c05": "釘拔楔。坐斷天下人舌頭。穿過天下人鼻孔。且不是",
    "X84n1583_010:0465c06": "飣鬬底言語。排疊底章句。推人在死水裡。者箇便是",
    "X84n1583_010:0465c07": "沙彌底樣子應當學。欲行千里。一步為初。白日青天。",
    "X84n1583_010:0465c08": "快著精彩。",
    "X84n1583_010:0465c09": "徽州府簡上座參大慧於徑山。時卍菴為首座。一日",
    "X84n1583_010:0465c10": "為眾入室。問師。一二三四五六七。明眼衲僧數不出。",
    "X84n1583_010:0465c11": "你試數看。師便喝。菴曰。七六五四三二一。你又作麼",
    "X84n1583_010:0465c12": "生。師擬對。菴便打曰。你且莫亂道。師於言下有省。述",
    "X84n1583_010:0465c13": "偈曰。你且莫亂道。皮毛卓竪寒。只知梅子熟。不覺鼻",
    "X84n1583_010:0465c14": "頭酸。頌狗子無佛性話曰。趙州老漢。渾無面目。言",
    "X84n1583_010:0465c15": "下乖宗。神號鬼哭。年僅三十而終。",
    "X84n1583_010:0465c16": "蘇州府崑山資福遂翁處良禪師山陰劉氏子。十三",
    "X84n1583_010:0465c17": "游方。初為妙喜侍者。長從卍菴顏。為書記。能善文詞。",
    "X84n1583_010:0465c18": "人咸以良書記稱。甞居秀州法喜院。拈香為卍菴嗣。",
    "X84n1583_010:0465c19": "再歲。廬會稽海山。尤太常守臨海。起師領紫櫜。次領",
    "X84n1583_010:0465c20": "崑山薦嚴資福。淳熙丁未六月戊寅。以疾逝。遺言藏",
    "X84n1583_010:0465c21": "骨廬山智林寺。寺為卍菴與師所同建也。",
    "X84n1583_010:0465c22": "西禪需禪師法嗣",
    "X84n1583_010:0465c23": "福州府鼓山木菴安永禪師閩縣吳氏子。弱冠為僧。",
    "X84n1583_010:0465c24": "首謁懶菴於雲門。一日入室。菴曰。不問有言。不問無",
    "X84n1583_010:0466a01": "言。世尊良久。不得向世尊良久處會。隨後便喝。師當",
    "X84n1583_010:0466a02": "下契悟。作禮曰。不因今日問。幾喪目前機。菴許之。師",
    "X84n1583_010:0466a03": "住後上堂。要明箇事。須是具擊石火閃電光底手段。",
    "X84n1583_010:0466a04": "方能嶮峻巖頭。全身放捨。白雲深處。得大安居。如其",
    "X84n1583_010:0466a05": "覰地覓金針。直下腦門須迸裂。到者裡。假饒見機而",
    "X84n1583_010:0466a06": "作。不犯鋒鋩。全身獨脫。猶涉泥水。祇如本分全提一",
    "X84n1583_010:0466a07": "句。又作麼生道。擊拂子曰。淬出七星光燦爛。倒拈天",
    "X84n1583_010:0466a08": "下任橫行。上堂。舉睦州示眾曰。諸人未得箇入處。",
    "X84n1583_010:0466a09": "須得箇入處。既得箇入處。不得忘却老僧。師曰。恁麼",
    "X84n1583_010:0466a10": "說話。面皮厚多少。木菴則不然。諸人未得箇入處。須",
    "X84n1583_010:0466a11": "得箇入處。既得箇入處。直須颺下入處始得。上堂。",
    "X84n1583_010:0466a12": "拈拄杖曰。臨濟小廝兒。未曾當頭道著。今日全身放",
    "X84n1583_010:0466a13": "憨。也要諸人知有。擲拄杖下座。僧問。須彌頂上翻",
    "X84n1583_010:0466a14": "身倒卓時如何。師曰。未曾見毛頭星現。曰恁麼則傾",
    "X84n1583_010:0466a15": "湫倒嶽去也。師曰。莫亂做。僧便喝。師曰。雷聲浩大。雨",
    "X84n1583_010:0466a16": "點全無。乾道癸巳八月卒。瘞骨于鼓山之西崦。",
    "X84n1583_010:0466a17": "溫州府龍翔栢堂南雅禪師上堂。瑞峰頂上。棲鳳亭",
    "X84n1583_010:0466a18": "邊。一杯淡粥相依。百衲蒙頭打坐。二祖禮三拜依位",
    "X84n1583_010:0466a19": "而立。已是周遮。達磨老臊胡。分盡髓皮。一場狼籍。其",
    "X84n1583_010:0466a20": "餘之輩。何足道哉。栢堂恁麼道。還免諸方檢責也無。",
    "X84n1583_010:0466a21": "拍繩牀曰。洎合停囚長智。上堂。大機貴直截。大用",
    "X84n1583_010:0466a22": "貴頓發。縱有嚙鏃機。一鎚須打殺。何故。我王庫內。無",
    "X84n1583_010:0466a23": "如是刀。上堂。紫蕨伸拳笋破梢。楊華飛盡綠陰交。",
    "X84n1583_010:0466a24": "分明西祖單傳句。黃栗留鳴燕語巢。者裡見得。諦信",
    "X84n1583_010:0466b01": "得及。若約諸方。決定明窓下安排。龍翔門下。直是一",
    "X84n1583_010:0466b02": "槌槌殺。何故。不是與人難共住。大都緇素要分明。",
    "X84n1583_010:0466b03": "福州府天王志清禪師上堂。竪起拂子曰。只者箇。天",
    "X84n1583_010:0466b04": "不能葢。地不能載。徧界徧空。成團成塊。到者裡。三世",
    "X84n1583_010:0466b05": "諸佛。向甚麼處摸索。六代祖師。向甚麼處提持。天下",
    "X84n1583_010:0466b06": "衲僧。向甚麼處名邈。除非自得自證。便乃敲唱雙行。",
    "X84n1583_010:0466b07": "雖然如是。未是衲僧行履處。且作麼生是衲僧行履",
    "X84n1583_010:0466b08": "處。是非海裡橫身入。豺虎叢中縱步行。",
    "X84n1583_010:0466b09": "延平府劍門安分菴主少與木菴同。肄業安國。後依",
    "X84n1583_010:0466b10": "懶菴。未有深證。辭謁徑山大慧。行次江干。仰瞻宮闕。",
    "X84n1583_010:0466b11": "聞街司喝侍郎來。釋然大悟。作偈曰。幾年箇事掛胸",
    "X84n1583_010:0466b12": "懷。問盡諸方眼不開。肝膽此時俱裂破。一聲江上侍",
    "X84n1583_010:0466b13": "郎來。遂徑回西禪。懶菴付以伽黎。後菴劍門。化被嶺",
    "X84n1583_010:0466b14": "表。學者從之。所作偈頌。走手而成。凡千餘首。盛行於",
    "X84n1583_010:0466b15": "世。示眾。者一片田地。問汝諸人。且道。天地未分已",
    "X84n1583_010:0466b16": "前。在甚麼處。直下徹去。已是鈍置你不少。更若擬議",
    "X84n1583_010:0466b17": "思量。何啻白雲萬里。驀拈拄杖打散。示眾。上至諸",
    "X84n1583_010:0466b18": "佛。下及眾生。性命總在山僧手裡。山僧有沒量罪過。",
    "X84n1583_010:0466b19": "還有檢點得出者麼。卓拄杖一下曰。冤有頭債有主。",
    "X84n1583_010:0466b20": "良久。左右顧視曰。自出洞來無敵手。得饒人處且饒",
    "X84n1583_010:0466b21": "人。示眾。十五日以前。天上有星皆拱北。十五日以",
    "X84n1583_010:0466b22": "後。人間無水不朝東。以前以後總拈却。到處鄉談各",
    "X84n1583_010:0466b23": "不同。乃屈指曰。一二三四五六七八九十十一十二",
    "X84n1583_010:0466b24": "十三十四。諸兄弟。今日是幾。良久曰。本店買賣分文",
    "X84n1583_010:0466c01": "不賒。",
    "X84n1583_010:0466c02": "東禪岳禪師法嗣",
    "X84n1583_010:0466c03": "福州府鼓山宗逮禪師上堂。世尊道。應如是知。如是",
    "X84n1583_010:0466c04": "見。如是信解。不生法相。遂喝曰。玉本無瑕却有瑕。",
    "X84n1583_010:0466c05": "杭州府徑山寓菴德灊禪師興化人。初住徑山。至山",
    "X84n1583_010:0466c06": "門。彈指一下便入。",
    "X84n1583_010:0466c07": "福州府鼓山石菴知玿禪師僧問。坐斷雲山事已彰。",
    "X84n1583_010:0466c08": "可憐雲水自茫茫。今日石門通一綫。端然衣錦便還",
    "X84n1583_010:0466c09": "鄉。且道。還鄉一曲。作麼生唱。師曰。罕遇知音。曰祇如",
    "X84n1583_010:0466c10": "未跨石門一句。作麼生道。師曰。百襍碎。曰已跨石門。",
    "X84n1583_010:0466c11": "又作麼生。師曰。依舊却囫圇。曰直得大頂峰點頭。屴",
    "X84n1583_010:0466c12": "崱峰震動。師曰。未為分外。曰祇今晏國師撫掌呵呵",
    "X84n1583_010:0466c13": "大笑曰。幸得與老師相見也。師曰。不是冤家不聚頭。",
    "X84n1583_010:0466c14": "僧禮拜。師曰。放汝三十棒。上堂。昔在東溪日。華開",
    "X84n1583_010:0466c15": "葉落時。幾擬以黃金。鑄作鍾子期。古人恁麼道。大似",
    "X84n1583_010:0466c16": "焦桐挂壁。罕遇知音。白雲今日幸遇李深卿陳仲齡",
    "X84n1583_010:0466c17": "二知音到來。正值六合風清。萬籟俱息。不免再理朱",
    "X84n1583_010:0466c18": "絃。試彈一曲。橫按拄杖曰。諸人還聞麼。聞即不無。且",
    "X84n1583_010:0466c19": "道。是何曲調。卓拄杖曰。太古希聲無限意。知音知後",
    "X84n1583_010:0466c20": "更誰知。上堂。語是謗默是誑。不語不默。轉增虗妄。",
    "X84n1583_010:0466c21": "喝一喝。春風吹落桃李華。淡煙疎雨籠青嶂。頌趙州",
    "X84n1583_010:0466c22": "鎮州蘿蔔話曰。些兒活計口皮邊。點著風馳紫電旋。",
    "X84n1583_010:0466c23": "謾說鎮州蘿蔔大。何曾親見老南泉。",
    "X84n1583_010:0466c24": "西禪淨禪師法嗣",
    "X84n1583_010:0467a01": "福州府乾元鈍菴宗穎禪師上堂。卓拄杖曰。性燥漢。",
    "X84n1583_010:0467a02": "祇在一槌。靠拄杖曰。伶俐人。不勞再舉。而今莫有伶",
    "X84n1583_010:0467a03": "俐底麼。良久曰。比擬張麟。兔亦不遇。",
    "X84n1583_010:0467a04": "興化府華嚴別峰雲禪師初住福州支提。次遷福泉",
    "X84n1583_010:0467a05": "華嚴。上堂。千種言萬般解。只要教君長不昧。且道。不",
    "X84n1583_010:0467a06": "昧箇甚麼。喚作竹篦則觸。不喚作竹篦則背。上堂。",
    "X84n1583_010:0467a07": "彌勒大士。朝入伽藍。暮成正覺。總似者般鈍漢。有甚",
    "X84n1583_010:0467a08": "用處。直饒隔山望見支提。雙童峰便回去。脚跟下好",
    "X84n1583_010:0467a09": "與三十。上堂。舉真淨道。也無禪。也無道。也無玄。也",
    "X84n1583_010:0467a10": "無妙。快活須明者一竅。師曰。既無禪道。又無玄妙。甚",
    "X84n1583_010:0467a11": "處得者一竅。若有一竅可明。如何得快活去。諸人即",
    "X84n1583_010:0467a12": "今要得快活麼。便下座。上堂。過去諸如來。斯門已",
    "X84n1583_010:0467a13": "成就。是甚語話。現在諸菩薩。今各入圜明。誣人之罪。",
    "X84n1583_010:0467a14": "未來修學人。當依如是法。莫鈍置他好。其奈茫茫宇",
    "X84n1583_010:0467a15": "宙人無數。幾箇男兒是丈夫。",
    "X84n1583_010:0467a16": "福州府中濟無禪立才禪師上堂。雪竇道。三分光陰",
    "X84n1583_010:0467a17": "二早過。靈臺一點不揩磨。貪生逐日區區去。喚不回",
    "X84n1583_010:0467a18": "頭爭奈何。雪竇老漢。顢顢頇頇。儱儱侗侗。更添三十",
    "X84n1583_010:0467a19": "年。也未會禪在。然雖如是。土曠人稀。試聽下箇註脚。",
    "X84n1583_010:0467a20": "瞎却摩醯三隻眼。南北東西路不分。千林落葉無人",
    "X84n1583_010:0467a21": "掃。獨自松門展脚眠。上堂。舉趙州喫茶去話。師曰。",
    "X84n1583_010:0467a22": "趙州逢人喫茶。誰知事出急家。翻手作雲作雨。順風",
    "X84n1583_010:0467a23": "撒土撒沙。引得洞山無意智。問佛也道三斤麻。示",
    "X84n1583_010:0467a24": "眾。南海波斯持密呪。千言萬語少人知。春風一陣來",
    "X84n1583_010:0467b01": "何處。吹落桃華三四枝。",
    "X84n1583_010:0467b02": "開善謙禪師法嗣",
    "X84n1583_010:0467b03": "建寧府仙州山吳十三道人每以己事叩諸禪宿。無",
    "X84n1583_010:0467b04": "所入。及開善歸結茅附近。日勤參究。紹興庚申三月",
    "X84n1583_010:0467b05": "八日夜。釋然啟悟。占偈呈善曰。元來無縫罅。觸著便",
    "X84n1583_010:0467b06": "光輝。既是千金寶。何須彈雀兒。善答曰。啐地折時真",
    "X84n1583_010:0467b07": "慶快。死生凡聖盡平沉。仙州山下呵呵笑。月老風高",
    "X84n1583_010:0467b08": "萬古心。",
    "X84n1583_010:0467b10": "續燈正統卷之十"
}