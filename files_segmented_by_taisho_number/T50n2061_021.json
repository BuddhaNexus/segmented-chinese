{
    "T50n2061_021:0843a02": "宋高僧傳卷第二十一",
    "T50n2061_021:0843a04": "宋左街天壽寺通慧大師",
    "T50n2061_021:0843a05": "賜紫沙門贊寧等奉　勅撰",
    "T50n2061_021:0843a06": "感通篇第六之四(正傳十八人附見三人)",
    "T50n2061_021:0843a07": "唐五臺山法華院神英傳",
    "T50n2061_021:0843a08": "釋神英。罔知姓氏。滄州人也。宿緣悟道丱",
    "T50n2061_021:0843a09": "歲從師。諷誦精勤日夜匪懈。年當應法受",
    "T50n2061_021:0843a10": "具。後乃枝錫萍遊尋訪知識。早通玄話兼",
    "T50n2061_021:0843a11": "擅論經。相次參神會禪師。謂英曰。汝於五",
    "T50n2061_021:0843a12": "臺山有緣速。宜往彼瞻禮文殊兼訪遺",
    "T50n2061_021:0843a13": "跡。既承指授。以開元四年六月中旬到山",
    "T50n2061_021:0843a14": "瞻禮。於僧厨止泊。一日食畢遊於西林。忽",
    "T50n2061_021:0843a15": "見一院題曰法華。英遂入中見多寶塔一",
    "T50n2061_021:0843a16": "座。瑋曄繁華如法華經說同也。其四門玉石",
    "T50n2061_021:0843a17": "功德細妙光彩。神工罕測。後面有護國仁王",
    "T50n2061_021:0843a18": "樓。上有玉石文殊普賢之像。前有三門一十",
    "T50n2061_021:0843a19": "三間。內門兩畔有行宮道場。是文殊普賢儀",
    "T50n2061_021:0843a20": "仗。三門外狀臺山十寺。杳然物外觀瞻浩蕩",
    "T50n2061_021:0843a21": "神情恍惝。英試出院又見眾僧。且非恒所",
    "T50n2061_021:0843a22": "見者。而多詭異。疑豫未決。遂出門東行可",
    "T50n2061_021:0843a23": "三十步。忽聞閉戶鏗然。迴目視之了無一",
    "T50n2061_021:0843a24": "物。英乃悲泣曰。此大聖警悟我邪。於此地",
    "T50n2061_021:0843a25": "必有緣矣。遂於髣髴多寶塔處。結庵而止。",
    "T50n2061_021:0843a26": "乃發願曰。我依化院建置一所住持。日居",
    "T50n2061_021:0843a27": "月諸信施如林歸依者眾。遂召工匠有高價",
    "T50n2061_021:0843a28": "者。誓不酬之。乃於易州千里取乎玉石用",
    "T50n2061_021:0843a29": "造功德。細妙光瑩功侔所見。其壁乃王府",
    "T50n2061_021:0843b01": "友吳道子之跡。六法絕妙為世所尚。此院前",
    "T50n2061_021:0843b02": "後工畢。因號法華耳。英說法住持。其齊整",
    "T50n2061_021:0843b03": "若剪裁焉後無疾召門人囑付而終。春秋",
    "T50n2061_021:0843b04": "七十五。今墳塔存矣。",
    "T50n2061_021:0843b05": "唐五臺山華嚴寺牛雲傳",
    "T50n2061_021:0843b06": "釋牛雲。俗姓趙。雁門人也。童蒙之歲有似",
    "T50n2061_021:0843b07": "神不足。遣入鄉校終日不知一字。惟見",
    "T50n2061_021:0843b08": "僧尼合掌有畏憚之貌。年甫十二。二親送",
    "T50n2061_021:0843b09": "往五臺華嚴寺善住閣院。出家禮淨覺為",
    "T50n2061_021:0843b10": "師。每令負薪汲水。時眾輕其朴鈍。多以",
    "T50n2061_021:0843b11": "謔浪歸之。年滿受具益難誦習。及年三十",
    "T50n2061_021:0843b12": "有六乃言曰。我聞臺上恒有文殊現形。我",
    "T50n2061_021:0843b13": "今跣足而去。儻見文殊惟求聰明學誦經",
    "T50n2061_021:0843b14": "法耳。時冒寒雪情無退屈。至東臺頂見",
    "T50n2061_021:0843b15": "一老人然火而坐。雲問曰。如此雪寒從何",
    "T50n2061_021:0843b16": "而來。老人曰。吾從川下來。雲曰。從何道上",
    "T50n2061_021:0843b17": "何無屨跡。曰吾雪前來。老人却問雲曰。有",
    "T50n2061_021:0843b18": "何心願犯雪徒跣而至。豈不苦也。雲曰。吾",
    "T50n2061_021:0843b19": "雖為僧自恨昏鈍不能誦念經法。此來欲",
    "T50n2061_021:0843b20": "求見文殊只乞聰明果報。老人曰。奇哉。又",
    "T50n2061_021:0843b21": "曰。此處不見文殊更欲何之。雲曰。欲上",
    "T50n2061_021:0843b22": "北臺去。老人曰。吾意亦然。曰請師先行。雲",
    "T50n2061_021:0843b23": "乃遊遍臺頂告別。老人自西而去。薄暮方",
    "T50n2061_021:0843b24": "到北臺。又見老人然火而坐。頗為驚怪。問",
    "T50n2061_021:0843b25": "曰。適於東臺相別。為何先至。老人曰。師不",
    "T50n2061_021:0843b26": "知要路所以來遲。雲雖承此語心乃猶豫。",
    "T50n2061_021:0843b27": "只此老人莫應文殊也。雲乃嗚足禮拜。老",
    "T50n2061_021:0843b28": "人曰。吾俗人也不應作禮。唯貪設禮情屬",
    "T50n2061_021:0843b29": "不移。良久老人云。休禮。候吾入定觀汝前",
    "T50n2061_021:0843c01": "身作何行業而昏鈍也。老人閉目。倏爾開",
    "T50n2061_021:0843c02": "顏語雲曰。汝前生為牛來。因載藏經今得",
    "T50n2061_021:0843c03": "為僧。而闇鈍耳。汝於龍堂邊取一钁來。",
    "T50n2061_021:0843c04": "與汝斸却心頭淤肉即明快也。雲遂得钁",
    "T50n2061_021:0843c05": "度與。老人曰。汝但閉目。候吾教開即開。因",
    "T50n2061_021:0843c06": "閉目。次有似當心施钁身無痛苦。心乃豁",
    "T50n2061_021:0843c07": "然。似闇室立於明燈。巨夜懸於圓月也。",
    "T50n2061_021:0843c08": "雲開目。乃見老人現文殊像。語雲曰。汝自",
    "T50n2061_021:0843c09": "後誦念經法歷耳無忘。又於華嚴寺澗東",
    "T50n2061_021:0843c10": "院大有因緣。無得退轉。雲乃行悲行泣。接",
    "T50n2061_021:0843c11": "足而禮。未舉頭頃不見菩薩矣。雲後下",
    "T50n2061_021:0843c12": "山四支無損。凡曰經典。目所一覽輒誦於",
    "T50n2061_021:0843c13": "口。明年夏五月遶育王塔。行道念經。至更",
    "T50n2061_021:0843c14": "初乃見一道直光。從北臺頂連瑞塔基。久",
    "T50n2061_021:0843c15": "而不散。於光明中現寶閣一所。前有金牌",
    "T50n2061_021:0843c16": "題云善住雲憶菩薩授記之言。依光中所現",
    "T50n2061_021:0843c17": "之閣而建置焉。道化施行人咸貴重。於開元",
    "T50n2061_021:0843c18": "二十三年無疾而終。俗齡六十三。法臘四十",
    "T50n2061_021:0843c19": "四矣。雲名亡上字。承文殊記識本迹為牛。",
    "T50n2061_021:0843c20": "故時號之焉。",
    "T50n2061_021:0843c21": "唐五臺山清涼寺道義傳",
    "T50n2061_021:0843c22": "釋道義。江東衢州人也。開元中至臺山於",
    "T50n2061_021:0843c23": "清涼寺粥院居止。典座普請運柴負重登",
    "T50n2061_021:0843c24": "高。頗有難色。義將竹鞋一緉轉貿人荷擔。",
    "T50n2061_021:0843c25": "因披三事納衣。東北而行可五里。來於楞",
    "T50n2061_021:0843c26": "伽山下逢一老僧。其貌古陋引一童子。名",
    "T50n2061_021:0843c27": "字覺一。老僧前行。童子呼請義東邊寺內啜",
    "T50n2061_021:0843c28": "茶去。乃相隨入寺遍禮諸院。見大閣三層",
    "T50n2061_021:0843c29": "上下九間總如金色閃爍其目。老僧令遣",
    "T50n2061_021:0844a01": "義早還所止。山寒難住。唯諾辭出寺。行及",
    "T50n2061_021:0844a02": "百步迴顧唯是山林。乃知化寺也。却回長",
    "T50n2061_021:0844a03": "安。大曆元載具此事由奏寶應元聖文武皇",
    "T50n2061_021:0844a04": "帝。蒙勅置金閣寺。宣十節度助緣。遂召",
    "T50n2061_021:0844a05": "蓋造都料。一僧名純陀。為度土木造金閣",
    "T50n2061_021:0844a06": "一寺。陀元是西域那爛陀寺喜鵲院僧。寺成",
    "T50n2061_021:0844a07": "後勅賜不空三藏焉。義不測其終。",
    "T50n2061_021:0844a08": "唐五臺山竹林寺法照傳",
    "T50n2061_021:0844a09": "釋法照。不知何許人也。大曆二年棲止衡",
    "T50n2061_021:0844a10": "州雲峯寺。勤修不懈。於僧堂內粥鉢中忽",
    "T50n2061_021:0844a11": "覩五彩祥雲。雲內現山寺。寺之東北五十",
    "T50n2061_021:0844a12": "里已來有山。山下有澗。澗北有石門。入可",
    "T50n2061_021:0844a13": "五里有寺。金牓題云大聖竹林寺。雖目擊",
    "T50n2061_021:0844a14": "分明而心懷隕穫。他日齋時還於鉢中五",
    "T50n2061_021:0844a15": "色雲內現其五臺諸寺。盡是金地無有山林",
    "T50n2061_021:0844a16": "穢惡。純是池臺樓觀眾寶莊嚴。文殊一萬聖",
    "T50n2061_021:0844a17": "眾而處其中。又現諸佛淨國。食畢方滅。心",
    "T50n2061_021:0844a18": "疑未決。歸院問僧。還有曾遊五臺山已",
    "T50n2061_021:0844a19": "否。時有嘉延曇暉二師言曾到。言與鉢內",
    "T50n2061_021:0844a20": "所見一皆符合。然尚未得臺山消息。暨四",
    "T50n2061_021:0844a21": "年夏於衡州湖東寺內有高樓臺。九旬起",
    "T50n2061_021:0844a22": "五會念佛道場。六月二日未時。遙見祥雲彌",
    "T50n2061_021:0844a23": "覆臺寺。雲中有諸樓閣。閣中有數梵僧。各",
    "T50n2061_021:0844a24": "長丈許。執錫行道。衡州舉郭咸見彌陀佛",
    "T50n2061_021:0844a25": "與文殊普賢一萬菩薩俱在此會。其身高",
    "T50n2061_021:0844a26": "大。見之者皆深泣血設禮。至酉方滅。照其",
    "T50n2061_021:0844a27": "日晚於道場外遇一老人。告照云。師先發",
    "T50n2061_021:0844a28": "願往金色世界奉覲大聖。今何不去。照怪",
    "T50n2061_021:0844a29": "而答曰。時難路艱何可往也。老人言。但亟去。",
    "T50n2061_021:0844b01": "道路固無留難。言訖不見。照驚入道場重",
    "T50n2061_021:0844b02": "發誠願。夏滿約往前。任是火聚氷何終無退",
    "T50n2061_021:0844b03": "衂。至八月十三日。於南嶽與同志數人惠",
    "T50n2061_021:0844b04": "然肯來。果無沮礙。則五年四月五日到五臺",
    "T50n2061_021:0844b05": "縣遙見佛光寺南數道白光。六日到佛光",
    "T50n2061_021:0844b06": "寺。果如鉢中所見略無差脫。其夜四更見",
    "T50n2061_021:0844b07": "一道光從北山下來射照。照忙入堂內。乃",
    "T50n2061_021:0844b08": "問眾云此何祥也。吉凶焉在。有僧答言。此",
    "T50n2061_021:0844b09": "大聖不思議光。常答有緣。照聞已即具威",
    "T50n2061_021:0844b10": "儀尋光至寺。東北五十里間果有山。山下",
    "T50n2061_021:0844b11": "有澗。澗北有一石門。見二青衣可年八九",
    "T50n2061_021:0844b12": "歲。顏貌端正立于門首。一稱善財二曰難",
    "T50n2061_021:0844b13": "陀。相見歡喜問訊設禮。引照入門。向北行",
    "T50n2061_021:0844b14": "五里已來。見一金門樓。漸至門所乃是一",
    "T50n2061_021:0844b15": "寺。寺前有大金牓。題曰大聖竹林寺。一如",
    "T50n2061_021:0844b16": "鉢中所見者。方圓可二十里。一百二十院",
    "T50n2061_021:0844b17": "皆有寶塔莊嚴。其地純是黃金。流渠華樹充",
    "T50n2061_021:0844b18": "滿其中。照入寺至講堂中。見文殊在西普",
    "T50n2061_021:0844b19": "賢在東。各據師子之座。說法之音歷歷可",
    "T50n2061_021:0844b20": "聽。文殊左右菩薩萬餘。普賢亦無數菩薩圍",
    "T50n2061_021:0844b21": "繞。照至二賢前作禮問言。末代凡夫去聖",
    "T50n2061_021:0844b22": "時遙知識轉劣垢障尤深。佛性無由顯現佛",
    "T50n2061_021:0844b23": "法浩澣。未審修行於何法門最為其要。唯",
    "T50n2061_021:0844b24": "願大聖斷我疑網。文殊報言。汝今念佛。今正",
    "T50n2061_021:0844b25": "是時。諸修行門無過念佛。供養三寶福慧",
    "T50n2061_021:0844b26": "雙修。此之二門最為徑要。所以者何。我於",
    "T50n2061_021:0844b27": "過去劫中因觀佛故。因念佛故。因供養",
    "T50n2061_021:0844b28": "故。今得一切種智。是故一切諸法般若波羅",
    "T50n2061_021:0844b29": "蜜甚深禪定。乃至諸佛。皆從念佛而生。故",
    "T50n2061_021:0844c01": "知念佛諸法之王。汝當常念無上法王令",
    "T50n2061_021:0844c02": "無休息。照又問。當云何念。文殊言。此世界",
    "T50n2061_021:0844c03": "西有阿彌陀佛。彼佛願力不可思議。汝當繼",
    "T50n2061_021:0844c04": "念令無間斷。命終之後決定往生永不退",
    "T50n2061_021:0844c05": "轉。說是語已。時二大聖各舒金手摩照頂",
    "T50n2061_021:0844c06": "為授記別。汝已念佛故不久證無上正等",
    "T50n2061_021:0844c07": "菩提。若善男女等願疾成佛者無過念佛。",
    "T50n2061_021:0844c08": "則能速證無上菩提。語已時二大聖互說伽",
    "T50n2061_021:0844c09": "陀。照聞已歡喜踊躍疑網悉除。又更作禮。禮",
    "T50n2061_021:0844c10": "已合掌。文殊言。汝可往詣諸菩薩院次第",
    "T50n2061_021:0844c11": "巡禮。授教已次第瞻禮。遂至七寶果園。其果",
    "T50n2061_021:0844c12": "纔熟其大如盌。便取食之。食已身意泰然。",
    "T50n2061_021:0844c13": "造大聖前作禮辭退。還見二青衣送至門",
    "T50n2061_021:0844c14": "外。禮已舉頭遂失所在。倍增悲感乃立石",
    "T50n2061_021:0844c15": "記至今存焉。復至四月八日。於華嚴寺西",
    "T50n2061_021:0844c16": "樓下安止。洎十三日照與五十餘僧同往",
    "T50n2061_021:0844c17": "金剛窟。到無著見大聖處。處心禮三十",
    "T50n2061_021:0844c18": "五佛名。照禮纔十遍。忽見其處廣博嚴淨瑠",
    "T50n2061_021:0844c19": "璃宮殿。文殊普賢一萬菩薩及佛陀波利。居",
    "T50n2061_021:0844c20": "在一處。照見已惟自慶喜。隨眾歸寺。其夜",
    "T50n2061_021:0844c21": "三更於華嚴院西樓上。忽見寺東山半有五",
    "T50n2061_021:0844c22": "聖燈。其大方尺餘。照呪言。請分百燈歸一",
    "T50n2061_021:0844c23": "畔。便分如願。重謂分為千炬。言訖便分千",
    "T50n2061_021:0844c24": "數。行行相對遍於山半。又更獨詣金剛窟",
    "T50n2061_021:0844c25": "所。願見大聖。三更盡到見梵僧。稱是佛陀",
    "T50n2061_021:0844c26": "波利。引之入聖寺。語在覺救傳。至十二月",
    "T50n2061_021:0844c27": "初。遂於華嚴寺華嚴院入念佛道場。絕粒",
    "T50n2061_021:0844c28": "要期誓生淨土。至于七日初夜正念佛時。",
    "T50n2061_021:0844c29": "又見一梵僧入乎道場。告云。汝所見臺山",
    "T50n2061_021:0845a01": "境界何故不說。言訖不見。照疑此僧亦擬",
    "T50n2061_021:0845a02": "不說。翌日申時正念誦次又見一梵僧。年",
    "T50n2061_021:0845a03": "可八十。乃言照曰。師所見臺山靈異。胡不",
    "T50n2061_021:0845a04": "流布普示眾生令使見聞發菩提心獲大",
    "T50n2061_021:0845a05": "利樂乎。照曰。實無心祕蔽聖道恐生疑",
    "T50n2061_021:0845a06": "謗。故所以不說。僧云。大聖文殊見在此山。",
    "T50n2061_021:0845a07": "尚招人謗。況汝所見境界。但使眾生見聞",
    "T50n2061_021:0845a08": "之者發菩提心作毒鼓緣耳。照聞斯語便",
    "T50n2061_021:0845a09": "隨憶念錄之。時江東釋慧從。以大曆六年",
    "T50n2061_021:0845a10": "正月內。與華嚴寺崇暉明謙等三十餘人。隨",
    "T50n2061_021:0845a11": "照至金剛窟所。親示般若院立石標記。于",
    "T50n2061_021:0845a12": "時徒眾誠心瞻仰。悲喜未已。遂聞鐘聲。其",
    "T50n2061_021:0845a13": "音雅亮節解分明。眾皆聞之驚異尤甚。驗乎",
    "T50n2061_021:0845a14": "所見不虛。故書于屋壁。普使見聞同發勝",
    "T50n2061_021:0845a15": "心共期佛慧。自後照又依所見化竹林寺題",
    "T50n2061_021:0845a16": "額處建寺一區。莊嚴精麗便號竹林焉。又",
    "T50n2061_021:0845a17": "大曆十二年九月十三日。照與弟子八人於",
    "T50n2061_021:0845a18": "東臺覩白光數四。次有異雲靉靆。雲開見",
    "T50n2061_021:0845a19": "五色通身光。光內有圓光紅色文殊乘青",
    "T50n2061_021:0845a20": "毛師子。眾皆明見。乃霏微下雪。及五色圓光",
    "T50n2061_021:0845a21": "遍於山谷。其同見弟子純一惟秀歸政智遠",
    "T50n2061_021:0845a22": "沙彌惟英優婆塞張希俊等。照後篤鞏其心",
    "T50n2061_021:0845a23": "修鍊無曠。不知其終。絳州兵掾王士詹述",
    "T50n2061_021:0845a24": "聖寺記云。",
    "T50n2061_021:0845a25": "系曰。佛成就三身必居三土。顯正依報莊",
    "T50n2061_021:0845a26": "嚴故。菩薩未霑國土名。但云住處。修淨佛",
    "T50n2061_021:0845a27": "國因隨生佛家。故華嚴經有菩薩住處品",
    "T50n2061_021:0845a28": "焉。經云。唯佛一人居淨土此下不僣上也。",
    "T50n2061_021:0845a29": "若八字陀羅尼經云文殊大願力與佛同境",
    "T50n2061_021:0845b01": "界。境界淨則說法淨。則三土義齊也。問諸經",
    "T50n2061_021:0845b02": "中佛住王舍城等。可非住處邪。通曰。此義",
    "T50n2061_021:0845b03": "同名別。或可上得兼下也。又如兜率宮院",
    "T50n2061_021:0845b04": "是補處淨域寶陀落清涼支提等山。皆是菩",
    "T50n2061_021:0845b05": "薩淨識所變剎土也。若然者淨土與住處義",
    "T50n2061_021:0845b06": "同名異耳。如法照入竹林聖寺見文殊淨",
    "T50n2061_021:0845b07": "境也。諸於山嶺見老人童子等。則穢土見",
    "T50n2061_021:0845b08": "聖人。",
    "T50n2061_021:0845b09": "唐清涼山祕魔巖常遇傳",
    "T50n2061_021:0845b10": "釋常遇。俗姓陰。苑陽人也。出家於燕北安集",
    "T50n2061_021:0845b11": "寺。襟懷灑落道貌清奇。晦跡林泉避脫聲",
    "T50n2061_021:0845b12": "利。大中四年杖錫離燕孤征朔雪。祁冱千",
    "T50n2061_021:0845b13": "里徑涉五峯。詣華嚴寺菩薩堂矚文殊睟",
    "T50n2061_021:0845b14": "容。施右手中指。沃以香膏爇以星焰。光騰",
    "T50n2061_021:0845b15": "半日怡顏宛然。次遍遊聖境終始兩朞。其所",
    "T50n2061_021:0845b16": "覩祥瑞不可勝紀。後至西臺遇古聖跡",
    "T50n2061_021:0845b17": "曰祕魔巖。乃文殊降龍之處也。遇稽首之際",
    "T50n2061_021:0845b18": "忽見輕雲金光。爛爛駭目。漸分雉堞方勢",
    "T50n2061_021:0845b19": "如城。咸曰金色世界也。化事畢復問其處。",
    "T50n2061_021:0845b20": "僧曰。是地古德甞止。國贈金光照大師。名",
    "T50n2061_021:0845b21": "節孤峻神異不測。載錄圖記人具爾瞻。遇",
    "T50n2061_021:0845b22": "悲喜交感久而不已。始結茅茲地滌慮澄",
    "T50n2061_021:0845b23": "神。入三摩呬多四十九日。鳥排華雨人萃",
    "T50n2061_021:0845b24": "香雲揚袂摳衣歸依若市。乃剏興佛廟僧",
    "T50n2061_021:0845b25": "宇。十有七年不下山頂。日以九會雜華五",
    "T50n2061_021:0845b26": "部等法。翫味精課不遺寸陰。覺聖力潛通",
    "T50n2061_021:0845b27": "道出凡境。事或禮問他見莫尋。士嚮庶歸克",
    "T50n2061_021:0845b28": "念如聖。洎懿皇運末。遇易舊規。或拊掌大",
    "T50n2061_021:0845b29": "咍。或擊石異語。類不輕之海記。同楚客之",
    "T50n2061_021:0845c01": "佯狂。及禍發中原寇盜交騁夷撤宮壺鑾",
    "T50n2061_021:0845c02": "輅蒙塵。因省師言。其若合契矣。時屬河東",
    "T50n2061_021:0845c03": "武皇遙嚮真德就山致信。迨文德元年夏",
    "T50n2061_021:0845c04": "四月。命憲州刺史馬師素傳意邀請遇曰。",
    "T50n2061_021:0845c05": "浮世之寵辱我何累哉。堅拒遠徵確乎不拔。",
    "T50n2061_021:0845c06": "以其年七月十八日召門弟子曰。爾可檢",
    "T50n2061_021:0845c07": "護戒足。好住餘生。吾與汝決矣言訖儼然",
    "T50n2061_021:0845c08": "蟬蛻。俗歲七十二。僧夏五十一。門人太文等",
    "T50n2061_021:0845c09": "哀慟哽絕。龍紀初祀四月十八日。闍維獲設",
    "T50n2061_021:0845c10": "利羅凡數十粒。文公堅貯孝思旌建靈塔。",
    "T50n2061_021:0845c11": "銜哀出入投詣天府。武皇賵贈加等。文武",
    "T50n2061_021:0845c12": "崇烈及嵐憲等州牧守。例刻清俸。俾助良",
    "T50n2061_021:0845c13": "因建乎墳塔。即以九月二十五日封窆基",
    "T50n2061_021:0845c14": "[土*遂]也。",
    "T50n2061_021:0845c15": "唐成都府永安傳",
    "T50n2061_021:0845c16": "釋永安。眉州洪雅人也。身裁么麼面色黧[黑*干]。",
    "T50n2061_021:0845c17": "言音鄙惡而識量寬舒。大抵不可貲也。大中",
    "T50n2061_021:0845c18": "八年三月中詣成都云。造謁府帥白公敏",
    "T50n2061_021:0845c19": "中。請奏寺額。以其足跋肩輿而至。人皆未",
    "T50n2061_021:0845c20": "甞見其登圊而旋溺也。故時呼為無漏師。",
    "T50n2061_021:0845c21": "安置聖壽寺中。且十日白中令俾差僧五",
    "T50n2061_021:0845c22": "六。晝夜互守之而伺察焉。內外飲食亦略",
    "T50n2061_021:0845c23": "同常人。而無解衣去二行之意詳其十辰",
    "T50n2061_021:0845c24": "之積。便旋何所。畢不可知司徒白公奏額。",
    "T50n2061_021:0845c25": "到日便辭歸眉郡。判官盧求見之謂為小沙",
    "T50n2061_021:0845c26": "彌耳。人云此師年已八十餘矣。",
    "T50n2061_021:0845c27": "系曰。蜀人謂安公為無漏師者非也。夫斷",
    "T50n2061_021:0845c28": "煩惱不復隨增。故永無種習。乃稱之無漏。",
    "T50n2061_021:0845c29": "今以飲食之餘歸于九孔。安公止二竅不",
    "T50n2061_021:0846a01": "流耳。瑜伽云無內逼惱分也然其位次忍住",
    "T50n2061_021:0846a02": "難知。啜茹如常何緣不流二竅。觀夫對法",
    "T50n2061_021:0846a03": "論中。有清淨依止住。食示現依止住食二種。",
    "T50n2061_021:0846a04": "則羅漢菩薩佛也。若然者安公是示現依止",
    "T50n2061_021:0846a05": "住食。雖食不食滓穢奚生。必也正名以召",
    "T50n2061_021:0846a06": "其體哉。",
    "T50n2061_021:0846a07": "唐衢州靈石寺慧聞傳",
    "T50n2061_021:0846a08": "釋慧聞。信安人也。多勸勉檀那以福業為",
    "T50n2061_021:0846a09": "最。常言未預聖位。於五道中流轉。非福",
    "T50n2061_021:0846a10": "何憑。甞於濲江鑄丈八金身像。州未聽",
    "T50n2061_021:0846a11": "許銅何從致。且曰。待大施主。居無何有清",
    "T50n2061_021:0846a12": "溪縣夫妻二人。將嫁資鑑來捨。聞為誓呪",
    "T50n2061_021:0846a13": "之曰。此鑑鼓鑄若當佛心前。乃是夫妻發心",
    "T50n2061_021:0846a14": "之至也。迨脫摹露像。果然鑑當佛心胸間",
    "T50n2061_021:0846a15": "矣。又甞往豫章。勸化獲黃金數鎰。俄遇賊",
    "T50n2061_021:0846a16": "劫掠。事急遂投金水中曰。慮損君子福田。",
    "T50n2061_021:0846a17": "請自撈摝捨聞。聞去賊徒泳水求之不得。",
    "T50n2061_021:0846a18": "及聞到州。金冥然已在其院中。若役人用",
    "T50n2061_021:0846a19": "匠不避譏嫌。得物見多自提魚貫彘肩",
    "T50n2061_021:0846a20": "飼工人焉。又山路虎豹聞或逢之。將杖叩",
    "T50n2061_021:0846a21": "其腦曰。汝勿害人。吾造功德何不入緣。",
    "T50n2061_021:0846a22": "明日虎銜野猪投聞前。弭尾而去。凡舉事",
    "T50n2061_021:0846a23": "皆成。歸信如流。率多奇異焉。",
    "T50n2061_021:0846a24": "唐朔方靈武下院無漏傳",
    "T50n2061_021:0846a25": "釋無漏。姓金氏。新羅國王第三子也。本土以",
    "T50n2061_021:0846a26": "其地居嫡長將立儲副。而漏幼募延陵之",
    "T50n2061_021:0846a27": "讓。故願為釋迦法王子耳。遂逃附海艦達",
    "T50n2061_021:0846a28": "于華土。欲遊五竺禮佛八塔。既度沙漠",
    "T50n2061_021:0846a29": "涉于闐已西至葱嶺之墟入大伽藍。其中",
    "T50n2061_021:0846b01": "比丘皆不測之僧也。問漏攸往之意。未有",
    "T50n2061_021:0846b02": "奇節。而詣天竺。僧曰。舊記無名未可輒去。",
    "T50n2061_021:0846b03": "此有毒龍池可往教化。如其有驗方利涉",
    "T50n2061_021:0846b04": "也。漏依請登池岸。唯見一胡床。乃據而坐。",
    "T50n2061_021:0846b05": "至夜將艾。霆雷交作。其怪物吐氣。蓬勃種",
    "T50n2061_021:0846b06": "種變現眩曜無恒。漏瞑目不搖。譬如建木",
    "T50n2061_021:0846b07": "挺拔。豈微風可能傾動邪。持久乃有巨蛇",
    "T50n2061_021:0846b08": "驤首于膝上。漏悲憫之極為受三歸而去。",
    "T50n2061_021:0846b09": "復作老人形來致謝曰。蒙師度脫義無久",
    "T50n2061_021:0846b10": "居。吾三日後捨鱗介苦依。得生勝處。此去",
    "T50n2061_021:0846b11": "南有磐石。是弟子捨形之所。亦望閑預相",
    "T50n2061_021:0846b12": "尋遺骸可矣。後見長偉而夭矯僵于石上",
    "T50n2061_021:0846b13": "歟。寺僧咸默許之。又曰。必須願往天竺者。",
    "T50n2061_021:0846b14": "此有觀音聖像。禱無虛應可祈告之。得吉",
    "T50n2061_021:0846b15": "祥兆可去勿疑。漏乃立于像前入於禪定。",
    "T50n2061_021:0846b16": "如是度四十九日。身嬰虛腫略無傾倚。旋",
    "T50n2061_021:0846b17": "有鼠兒猶彈丸許。咋左脛潰。黃色薄膿可",
    "T50n2061_021:0846b18": "累斗而愈。漏限滿獲應。群僧語之曰觀師化",
    "T50n2061_021:0846b19": "緣合在唐土。心存化物所利滋多。足倦遊",
    "T50n2061_021:0846b20": "方空加聞見不可強化。師所知乎。漏意其",
    "T50n2061_021:0846b21": "賢聖之言必無唐發。如是却迴臨行謂漏",
    "T50n2061_021:0846b22": "曰。逢蘭即住。所還之路山名賀蘭。乃馮",
    "T50n2061_021:0846b23": "前記遂入其中。得白草谷結茅栖止。無何",
    "T50n2061_021:0846b24": "安史兵亂兩京版蕩。玄宗幸蜀。肅宗訓兵靈",
    "T50n2061_021:0846b25": "武。帝屢夢有金色人念寶勝佛於御前。翌",
    "T50n2061_021:0846b26": "日以夢中事問左右。或對曰。有沙門行迹",
    "T50n2061_021:0846b27": "不群居于北山。兼恒誦此佛號。肅宗乃宣",
    "T50n2061_021:0846b28": "徵不起。命朔方副元帥中書令郭子儀親往",
    "T50n2061_021:0846b29": "諭之。漏乃爰來。帝視之曰。真夢中人也。迨",
    "T50n2061_021:0846c01": "乎羯虜盪平翠華旋復。置之內寺供養。諒乎",
    "T50n2061_021:0846c02": "猴輕金鎖鳥厭雕籠。累上表章願還舊",
    "T50n2061_021:0846c03": "隱。帝心眷重答詔遲留。未遂歸山。俄云示",
    "T50n2061_021:0846c04": "滅焉。一日忽於內門右闔之上化成雙足。",
    "T50n2061_021:0846c05": "形不及地者數尺。閽吏上奏。帝乘步輦親",
    "T50n2061_021:0846c06": "臨其所。得遺表乞歸葬舊隱山之下。即時",
    "T50n2061_021:0846c07": "依可。葬務官供。乃宣卸門扇置之設奠。遣",
    "T50n2061_021:0846c08": "中使監護。鹵簿送導。先是漏行化多由懷遠",
    "T50n2061_021:0846c09": "縣。因置廨署。謂之下院喪至此神座不可",
    "T50n2061_021:0846c10": "輒舉。眾議移入構別堂宇安之。則上元三",
    "T50n2061_021:0846c11": "年也。至今真體端然曾無變壞。所臥中禁",
    "T50n2061_021:0846c12": "戶扇。乃當時之現瑞者存焉。",
    "T50n2061_021:0846c13": "唐杭州靈隱寺寶達傳",
    "T50n2061_021:0846c14": "釋寶達者。不知何許人也。遁是名山高乎",
    "T50n2061_021:0846c15": "道望。號剎利法師。以持密呪為恒務。其院",
    "T50n2061_021:0846c16": "中有印沙床照佛鑑。往者浙江也。驚濤巨浪",
    "T50n2061_021:0846c17": "為害實深。其潮大至則激射今湖上諸山",
    "T50n2061_021:0846c18": "焉。達哀其桑麻之地悉變為江。遂誦呪止",
    "T50n2061_021:0846c19": "濤神之患。一夜江濤中有偉人。玄冠朱衣導",
    "T50n2061_021:0846c20": "從甚繁而至。謂達曰。弟子是吳伍員。復仇",
    "T50n2061_021:0846c21": "雪恥者。非他人也。師慈心為物。員已聞命",
    "T50n2061_021:0846c22": "矣言訖而滅。明日寺僧怪問。昨夜車馬之喧",
    "T50n2061_021:0846c23": "為誰。具言其事。其冥感神理多此類也。自",
    "T50n2061_021:0846c24": "爾西岸沙漲彌年。還為百姓殖利。時所推",
    "T50n2061_021:0846c25": "稱翕然敷化。後罔知所終。",
    "T50n2061_021:0846c26": "系曰。印沙床者何。通曰。有道之士居山必非",
    "T50n2061_021:0846c27": "寶器。疑其範築江沙巧成坐榻歟。照佛鑑",
    "T50n2061_021:0846c28": "者何。通曰。即鑑燈耳。以其陸鴻漸貞元中多",
    "T50n2061_021:0846c29": "遊是山述記。記達師節儉而明心之調度",
    "T50n2061_021:0847a01": "也。",
    "T50n2061_021:0847a02": "唐代州北臺山隱峯傳(亡名雉鳩和尚)",
    "T50n2061_021:0847a03": "釋隱峯。俗姓鄧氏。建州邵武人也。稚歲憨狂",
    "T50n2061_021:0847a04": "不侚父母之命。出家納法後往觀方。見池",
    "T50n2061_021:0847a05": "陽南泉禪師令取澡罐。提舉相應為願公",
    "T50n2061_021:0847a06": "所許焉。終認嗣馬禪師耳。峯元和中言遊",
    "T50n2061_021:0847a07": "五臺山。路出淮西。屬吳元濟阻兵違拒王",
    "T50n2061_021:0847a08": "命官軍與賊遇交鋒未決勝負。峯曰。我去",
    "T50n2061_021:0847a09": "解其殺戮。乃擲錫空中飛身冉冉隨去。介",
    "T50n2061_021:0847a10": "兩軍陣過。戰士各觀僧飛騰。不覺抽戈匣",
    "T50n2061_021:0847a11": "刃焉。既而遊遍靈跡。忽於金剛窟前倒立",
    "T50n2061_021:0847a12": "而死。亭亭然其直如植。時議靈穴之前當",
    "T50n2061_021:0847a13": "舁就爇。屹定如山併力不動。遠近瞻覩驚",
    "T50n2061_021:0847a14": "歎希奇。峯有妹為尼。入五臺瞋目咄之",
    "T50n2061_021:0847a15": "曰。老兄疇昔為不循法律。死且熒惑於人。",
    "T50n2061_021:0847a16": "時眾已知。妹雖骨肉豈敢携貳。請從恒度。",
    "T50n2061_021:0847a17": "以手輕攘僨然而仆。遂荼毘之收舍利入",
    "T50n2061_021:0847a18": "塔。號鄧隱峯。遺一頌云。獨絃琴子為君",
    "T50n2061_021:0847a19": "彈。松柏長青不怯寒。金鑛相和性自別。任",
    "T50n2061_021:0847a20": "向君前試取看。",
    "T50n2061_021:0847a21": "系曰。僵屍累足於事一同。立逝坐亡為修",
    "T50n2061_021:0847a22": "三昧。此者頭搘厚載履蹈青冥。逆恒理以",
    "T50n2061_021:0847a23": "難知諒。是人而不測若斯倒置。振古一人。",
    "T50n2061_021:0847a24": "其妹尼之攘也若屈平為女嬃之罵焉。如",
    "T50n2061_021:0847a25": "幻之功善權大矣。或曰。淮西之役唐書胡弗",
    "T50n2061_021:0847a26": "載隱峯飛錫解陣邪。通曰。小說所傳或得",
    "T50n2061_021:0847a27": "其實。是故春秋一經。五家作傳可得同乎。",
    "T50n2061_021:0847a28": "又漢州開化寺釋亡名。先因入寺見瑞應交",
    "T50n2061_021:0847a29": "現。遂誓捨身剋苦為期。忽於殿中焚香",
    "T50n2061_021:0847b01": "次。俄覩地屋皆為瑠璃色。有菩薩乘五色",
    "T50n2061_021:0847b02": "雲。下庭中曰。汝極堅至必當得道。吾求證",
    "T50n2061_021:0847b03": "汝。亡名叩頭禮拜。斯須不見。寺僧至云。學",
    "T50n2061_021:0847b04": "院內皆變瑠璃色。歎嗟不已。其僧復勤節",
    "T50n2061_021:0847b05": "行焉。",
    "T50n2061_021:0847b06": "又鄧州有僧亡名。年且衰朽遊行穰鄧州",
    "T50n2061_021:0847b07": "間。日食二雉鳩。僧俗共非之。老僧終無避",
    "T50n2061_021:0847b08": "迴。嘗饌羞之次有貧士求飡。分其二足與",
    "T50n2061_021:0847b09": "之食。食訖老僧盥漱雙鳩從口而出。一則能",
    "T50n2061_021:0847b10": "行。一則匍匐在地貧士驚怪亦吐其飯其鳩",
    "T50n2061_021:0847b11": "二足復全。其僧實不食此禽。自爾眾人崇",
    "T50n2061_021:0847b12": "重號曰南陽鴙鳩和尚也。有歎之曰。昔青",
    "T50n2061_021:0847b13": "城山香闍黎飲酒啖肴。然後吐出鷄羊肉。",
    "T50n2061_021:0847b14": "皆化作本形。飛鳴而入坑穴中同也。",
    "T50n2061_021:0847b15": "唐興元府梁山寺上座亡名傳",
    "T50n2061_021:0847b16": "釋亡名者。不知何許人也。居褒城西數十",
    "T50n2061_021:0847b17": "里。號中梁山。數峯迴負翠碧凝空。處于厥",
    "T50n2061_021:0847b18": "中。行終詭異言語不常。恒見者弗驚。乍親",
    "T50n2061_021:0847b19": "者可怪。平常酷嗜酒而食肉。麁重公行。又",
    "T50n2061_021:0847b20": "綱任眾事且多折中。僧亦畏焉。號為上座。",
    "T50n2061_021:0847b21": "時群緇。伍一皆倣習。唯此無懼。上座察知而",
    "T50n2061_021:0847b22": "興歎曰。未住淨心地何敢逆行。逆行非諸",
    "T50n2061_021:0847b23": "人境界。且世云。金以火試。待吾一日一時",
    "T50n2061_021:0847b24": "試過。開成中忽作大餅招集徒眾曰。與汝",
    "T50n2061_021:0847b25": "曹遊尸陀林去。蓋城外山野多墳塚。人所",
    "T50n2061_021:0847b26": "棄屍於此。故云也。上座踞地舒餅。裹腐",
    "T50n2061_021:0847b27": "爛死屍向口便啖。俊快之狀頗嘉。同遊諸僧",
    "T50n2061_021:0847b28": "皆掩鼻唾地而走。上座大叫曰。汝等能餧",
    "T50n2061_021:0847b29": "此肉。方可餧他肉也已。自此緇徒警悟化",
    "T50n2061_021:0847c01": "成精苦焉。遠近歸信。時右僕射柳仲郢任",
    "T50n2061_021:0847c02": "梁府。親往禮重。終時云年可八九十。真影存",
    "T50n2061_021:0847c03": "于山寺。至今梁益三輔間止呼為興元上座",
    "T50n2061_021:0847c04": "云。奇蹤異迹不少。未極詳焉。",
    "T50n2061_021:0847c05": "系曰。上座始則爾之教矣。後則民胥効矣。曾",
    "T50n2061_021:0847c06": "不知果證之人。逆化於物終作佛事。用警",
    "T50n2061_021:0847c07": "未萌。故若歸其實。乃對法論中諸大威德菩",
    "T50n2061_021:0847c08": "薩示現食力住故也。如有妄云得果此例",
    "T50n2061_021:0847c09": "而行。則如何野干鳴擬學師子吼者乎。",
    "T50n2061_021:0847c10": "唐太原崇福寺文爽傳",
    "T50n2061_021:0847c11": "釋文爽。不詳姓氏何許人也。早解塵纓抉",
    "T50n2061_021:0847c12": "開愛網。從師問道。天然不睡。縱困憊之極",
    "T50n2061_021:0847c13": "亦唯趺坐。此行長坐頭陀也。後獨棲丘隴",
    "T50n2061_021:0847c14": "間。霖雨浹旬旁無童侍。有蛇入爽手中蟠",
    "T50n2061_021:0847c15": "屈。時有人召齋。彼怪至時不赴。主重來",
    "T50n2061_021:0847c16": "請。見蛇驚懼失聲。蛇乃徐徐而下。固命往",
    "T50n2061_021:0847c17": "食。爽辭過中不食。終夕翌日有狼。呀張",
    "T50n2061_021:0847c18": "其口。奮躍欲噬咋之狀者三。爽憫其饑火",
    "T50n2061_021:0847c19": "所熬。復自念曰。穢囊無悋施汝一飡。願疾",
    "T50n2061_021:0847c20": "成堅固之身。汝受吾施同歸善會。斯須狼",
    "T50n2061_021:0847c21": "乃弭耳而退。及乎卒日。空中鐘磬交響。遲",
    "T50n2061_021:0847c22": "久方息。門徒鄉人聚送殯之。爾日有旛數",
    "T50n2061_021:0847c23": "十口。蔽空前導。異香普熏。舉眾悲歎。如失",
    "T50n2061_021:0847c24": "恃怙焉。",
    "T50n2061_021:0847c25": "唐福州保福寺本淨傳",
    "T50n2061_021:0847c26": "釋本淨者。未詳何許人也。道氣高抗人覩",
    "T50n2061_021:0847c27": "肅然。響閩嶺多禪宗知識。故歷參之。聞長",
    "T50n2061_021:0847c28": "溪縣霍童山多神仙洞府。乃經中所謂天冠",
    "T50n2061_021:0847c29": "菩薩領徒侶居此說華嚴性海法。採樵者",
    "T50n2061_021:0848a01": "多聞天樂異香鳥獸之瑞。然山中不容凡",
    "T50n2061_021:0848a02": "惡。故多被斥逐。淨入山結茅為室。有石",
    "T50n2061_021:0848a03": "穴謂之毒窟。淨居于穴側。其龍夭矯而出",
    "T50n2061_021:0848a04": "變現無恒。遂呼召之而馴擾焉。又諸猛虎",
    "T50n2061_021:0848a05": "橫路為害採樵者不敢深入。淨撫其頭。誡",
    "T50n2061_021:0848a06": "約丁寧弭耳而去。甞清宵有九人冠幘袴褶",
    "T50n2061_021:0848a07": "稱寄宿。盡納諸庵內。明旦告辭。偕化為鶴。",
    "T50n2061_021:0848a08": "鳴唳空中而去。淨罔知其終也。",
    "T50n2061_021:0848a09": "唐成都府法聚寺法江傳(興善寺異僧)",
    "T50n2061_021:0848a10": "釋法江者。江東人也。來遊岷蜀居于法聚",
    "T50n2061_021:0848a11": "寺。寺即隋蜀王秀之造也。寺內有仁壽中文",
    "T50n2061_021:0848a12": "帝樹舍利塔。江以慈憫為懷。多逆知其來",
    "T50n2061_021:0848a13": "言無少誤。甞在房中謂門人曰。外有萬餘",
    "T50n2061_021:0848a14": "人盡戴帽形且攣䠰。從吾乞救。汝速出寺",
    "T50n2061_021:0848a15": "外求之不見人物。弟子怪師之言何其倒",
    "T50n2061_021:0848a16": "亂。徙倚之間有數十人。荷檐竹器中螺子",
    "T50n2061_021:0848a17": "至。江曰。此之是歟。命取錢贖之投于水中",
    "T50n2061_021:0848a18": "矣。",
    "T50n2061_021:0848a19": "又長安大興善寺本隋舍衛寺也。至唐先天",
    "T50n2061_021:0848a20": "中火災殿宇蕩然。唯遺基耳。明慶中東明觀",
    "T50n2061_021:0848a21": "道士李榮者。本巴西人也。好事薄徒多與",
    "T50n2061_021:0848a22": "釋子爭競優劣。榮來玄都觀。因率黃冠指",
    "T50n2061_021:0848a23": "其灰燼而嘲之曰。道善何曾善。言興且不",
    "T50n2061_021:0848a24": "興。如來燒赤盡唯有一群僧。僧中有憤其",
    "T50n2061_021:0848a25": "異宗譏誚者。急慕勸重新締構復廣於前。十",
    "T50n2061_021:0848a26": "二畝之地。化緣雖日盈千萬計未能成。僧",
    "T50n2061_021:0848a27": "眾搔首躇蹰。未知何理克成。忽有一僧。衣",
    "T50n2061_021:0848a28": "服麁弊形容憔悴。負一破囊入緣言。速了",
    "T50n2061_021:0848a29": "佛殿步驟而去。啟視之則黃金也。校耒之",
    "T50n2061_021:0848b01": "一千兩矣。時人奇之。由此檀施日繁。殿速",
    "T50n2061_021:0848b02": "成矣。",
    "T50n2061_021:0848b03": "唐彭州九隴茶籠山羅僧傳",
    "T50n2061_021:0848b04": "釋羅僧者。蜀聖寺。中得果位人也。甞寢疾",
    "T50n2061_021:0848b05": "於五臺山。同會僧人俱不測也。而瞻視之",
    "T50n2061_021:0848b06": "曾無怠慢。將及九旬而病愈。臨訣之際曰。",
    "T50n2061_021:0848b07": "深感所苦而煩看視。今遂平復由師之力。",
    "T50n2061_021:0848b08": "我住在劍外九隴郡之茶籠山爾。異日遊",
    "T50n2061_021:0848b09": "方無忘相訪也。暮歲而至蜀。歷訪群峯",
    "T50n2061_021:0848b10": "遍訊老樵輩。且曰。未甞聞茲山名。乃歎曰。",
    "T50n2061_021:0848b11": "噫病禪之妄也。將迴遇山童曰。某是彼巖",
    "T50n2061_021:0848b12": "之聚沙者。即前導而去。俄覩殿塔儼空房",
    "T50n2061_021:0848b13": "廊環肅。果值昔之臥病者。迎門敘故。日將",
    "T50n2061_021:0848b14": "暮矣。而謂之曰。茲寺非得漏盡通不能",
    "T50n2061_021:0848b15": "至此。爾以我宿緣一諧遘止。言寄宵乎。斯",
    "T50n2061_021:0848b16": "為未可爾。其克勤修證至此胡難。乃命舊",
    "T50n2061_021:0848b17": "童送師歸去。其僧迴望但見巖壁峭峻杉檜",
    "T50n2061_021:0848b18": "莽蒼而已。則開成中也。時悟達國師知玄著",
    "T50n2061_021:0848b19": "傳之次。得僧可思尤閑地理。命為玄作他",
    "T50n2061_021:0848b20": "日安塋兆之地。得景丹前峯。其山若雉堞",
    "T50n2061_021:0848b21": "狀。雖高低起伏而中砥平。俄有里人耆老",
    "T50n2061_021:0848b22": "曰。古相傳云。茶籠山矣。",
    "T50n2061_021:0848b23": "唐明州奉化縣契此傳",
    "T50n2061_021:0848b24": "釋契此者。不詳氏族。或云四明人也。形裁",
    "T50n2061_021:0848b25": "腲脮蹙頞皤腹。言語無恒寢臥隨處。常以",
    "T50n2061_021:0848b26": "杖荷布囊入鄽肆。見物則乞至于醯醬魚",
    "T50n2061_021:0848b27": "菹纔接入口。分少許入囊。號為長汀子",
    "T50n2061_021:0848b28": "布袋師也。曾於雪中臥而身上無雪。人以",
    "T50n2061_021:0848b29": "此奇之。有偈云。彌勒真彌勒時人皆不識",
    "T50n2061_021:0848c01": "等句。人言。慈氏垂迹也。又於大橋上立。或",
    "T50n2061_021:0848c02": "問和尚在此何為。曰我在此覓人。常就人",
    "T50n2061_021:0848c03": "乞啜。其店則物售。袋囊中皆百一供身具也。",
    "T50n2061_021:0848c04": "示人吉凶必現相表兆。亢陽即曳高齒木",
    "T50n2061_021:0848c05": "屐。市橋上竪膝而眠。水潦則係濕草屨。人",
    "T50n2061_021:0848c06": "以此驗知。以天復中終于奉川。鄉邑共埋",
    "T50n2061_021:0848c07": "之。後有他州見此公。亦荷布袋行。江浙之",
    "T50n2061_021:0848c08": "間多圖畫其像焉。",
    "T50n2061_021:0848c09": "唐鄴都開元寺智辯傳",
    "T50n2061_021:0848c10": "釋智辯。不知何許人也。少而英偉長勤梵",
    "T50n2061_021:0848c11": "學。凡諸經論一聽入神。其所講宣也音辯",
    "T50n2061_021:0848c12": "瀏亮。每臨臺座自謂超絕。所患者聽眾無",
    "T50n2061_021:0848c13": "幾。虞其以水傳器。器器不空繄我獨無。乃",
    "T50n2061_021:0848c14": "辜佛意。遂負箱帙遍歷名山以詢智者。末",
    "T50n2061_021:0848c15": "至衡嶽寺憩息月餘。甞於寺閑齋。獨自尋",
    "T50n2061_021:0848c16": "繹疏義。復自咎責曰。所解義理莫違聖意",
    "T50n2061_021:0848c17": "乎。況思兀然。偶舉首見老僧振錫而入",
    "T50n2061_021:0848c18": "曰。師讀何經論窮何義理。辯疑其名嶽之",
    "T50n2061_021:0848c19": "內車轍原中羅漢混凡曾何可測。乃自述本",
    "T50n2061_021:0848c20": "緣。因加悔責。又曰。儻蒙賢達指南請受甘",
    "T50n2061_021:0848c21": "心。鈐口結舌不復開演矣。老僧笑曰。師識",
    "T50n2061_021:0848c22": "至廣豈不知此義。大聖猶不能度無緣之",
    "T50n2061_021:0848c23": "人。況其初心乎。師只是與眾生無緣耳。辯",
    "T50n2061_021:0848c24": "曰。豈終世若此乎。老僧曰。吾試為爾結緣。",
    "T50n2061_021:0848c25": "遂問辯。今有幾貲糧耶。辯曰。自北徂南。",
    "T50n2061_021:0848c26": "裂裳裹足。已經萬里。所齎皆罄竭矣。見受",
    "T50n2061_021:0848c27": "持九條衣而已。老僧曰。只此可矣。必宜鬻",
    "T50n2061_021:0848c28": "之以所易之直皆作麋餅油食之調。辯如",
    "T50n2061_021:0848c29": "言作之。約數十人食遂相與至埛野之中",
    "T50n2061_021:0849a01": "散掇餅餌。焚香長跪。呪曰。今日食我施者。",
    "T50n2061_021:0849a02": "願當來之世與我為法屬。我當教之得至",
    "T50n2061_021:0849a03": "菩提。言訖烏鳥亂下啄拾地上。螻螘蠅蠁莫",
    "T50n2061_021:0849a04": "徵其數。老僧曰。爾後二十年方可歸開法",
    "T50n2061_021:0849a05": "席。今且周遊未宜講說也。言訖而去辯由",
    "T50n2061_021:0849a06": "是精進道力不倦研摩。義味滋多。志在傳",
    "T50n2061_021:0849a07": "授。至二十年。却歸河比。盛化鄴中。聽眾",
    "T50n2061_021:0849a08": "盈千數人。皆年二十已來。其老者無二三",
    "T50n2061_021:0849a09": "人焉。",
    "T50n2061_021:0849a10": "系曰。中有末位變定難移。今世所修必招",
    "T50n2061_021:0849a11": "當果。今智辯依異僧之教。令二十年後待",
    "T50n2061_021:0849a12": "聽徒。一如其言。如此則當生修當生果。故",
    "T50n2061_021:0849a13": "弗誣矣。詩曰。俟河之清人壽幾何。將知永",
    "T50n2061_021:0849a14": "壽之人河清屢見矣。",
    "T50n2061_021:0849a15": "唐鳳翔府寗師傳",
    "T50n2061_021:0849a16": "釋寗師者。岐陽人也。亡其名。時以姓呼之",
    "T50n2061_021:0849a17": "耳。往來無恒止出處如常僧。昭宗即位初",
    "T50n2061_021:0849a18": "年。居山寺中。忽暴終安臥。體暖忽忽如爛",
    "T50n2061_021:0849a19": "寢焉。僧徒環守不敢殯斂。三日而蘇。眾驚",
    "T50n2061_021:0849a20": "奔問之曰。我為冥司追攝。初見一判官。云",
    "T50n2061_021:0849a21": "和尚壽在而無祿。乃召吏語之與檢覆。吏",
    "T50n2061_021:0849a22": "曰。只有乾荷葉三石。因令注於簿。又命一",
    "T50n2061_021:0849a23": "人引之巡歷觀遊。去乃入一門見數殿。各",
    "T50n2061_021:0849a24": "有牓於是徙步至一殿署云李克用。於牖",
    "T50n2061_021:0849a25": "間。窺有一黑龍眇一目。中立鐵柱連鎖縶",
    "T50n2061_021:0849a26": "維之。次一殿署曰朱全忠。乃青鞟白額虎鎖",
    "T50n2061_021:0849a27": "繫如初而前有食噉人血狼藉之狀。次署",
    "T50n2061_021:0849a28": "曰王建。黃金床上臥一白兔焉。次署曰李",
    "T50n2061_021:0849a29": "茂貞。具冠冕如王者。左右數侍女焉。次署",
    "T50n2061_021:0849b01": "曰楊行密。窓牖痺黑不能細瞻。問使者曰。",
    "T50n2061_021:0849b02": "此諸怪狀者何邪。曰將來王者也。旁廂數殿",
    "T50n2061_021:0849b03": "望之黯黯。使者不容引去還至本所。判官",
    "T50n2061_021:0849b04": "廳事謂使者曰。好送師迴。但多轉念功德",
    "T50n2061_021:0849b05": "經。寗問曰。孰是功德經曰。金剛般若是歟。此",
    "T50n2061_021:0849b06": "經冥間濟拔功力無比。及乎穌醒。四顧久",
    "T50n2061_021:0849b07": "之。乃述前事。聞者駭然遂聞于官。後岐帥",
    "T50n2061_021:0849b08": "怪宏迂而妄。都不之信。厥後茂貞果封秦",
    "T50n2061_021:0849b09": "王。李克用枉濫殺戮號獨眼龍也。朱氏革",
    "T50n2061_021:0849b10": "于唐命。殘害安忍傅翼擇肉。非虎而何。蜀",
    "T50n2061_021:0849b11": "王建屬兔阻兵自固。天祐丁卯僣偽號以",
    "T50n2061_021:0849b12": "金飾床也。諸皆符合。寗自此每斷中。唯荷",
    "T50n2061_021:0849b13": "葉湯而已。其諸食饌逆口不飡。秦隴之人往",
    "T50n2061_021:0849b14": "往請寗入冥預言吉凶。更無蹉跌。或請齋",
    "T50n2061_021:0849b15": "爭辦淨池嫰荷。號為入冥和尚。終于岐下。",
    "T50n2061_021:0849b16": "系曰。入冥之說與夢略同。穆王將化人歡",
    "T50n2061_021:0849b17": "宴。秦穆得上帝剪鶉。形在人間神遊上界。",
    "T50n2061_021:0849b18": "前言既發後事必然。是知六候八徵諒非虛",
    "T50n2061_021:0849b19": "也。寗師入冥。與後唐馬珣見天符下以",
    "T50n2061_021:0849b20": "潞王為天子無異。寗所見殿中物象題牓",
    "T50n2061_021:0849b21": "終符其述。謂之為夢想。夢想有徵。謂之",
    "T50n2061_021:0849b22": "為神遊。神遊不謬。將知覺夢惟一。明昧有",
    "T50n2061_021:0849b23": "殊。如攝論云。如夢等覺時一切處唯有識",
    "T50n2061_021:0849b24": "也。有若古莽國多眠五旬一覺以夢為實",
    "T50n2061_021:0849b25": "以覺為妄。若然者覺之所為為夢之先兆",
    "T50n2061_021:0849b26": "也。而取實於夢中。真實也。夢覺反用其猶",
    "T50n2061_021:0849b27": "一歟。寗師非妄者。果梁革唐命。二李王楊",
    "T50n2061_021:0849b28": "皆與天子抗衡。諸殿遠望者得非餘割據",
    "T50n2061_021:0849b29": "群雄偏覇者乎。所食荷葉與隋僧法慶同。",
    "T50n2061_021:0849c01": "故幽冥等錄中康何德次李山龍入冥而返",
    "T50n2061_021:0849c02": "說事。皆驗焉經云猶如睡夢人知一切諸",
    "T50n2061_021:0849c03": "物有身不移本處是也。",
    "T50n2061_021:0849c04": "宋高僧傳卷第二十一"
}