{
    "X86n1608_002:0627a01": "八十八祖傳贊卷之二",
    "X86n1608_002:0627a02": "匡廬憨山釋　德清　述",
    "X86n1608_002:0627a03": "秀水寓公　高承埏　補",
    "X86n1608_002:0627a04": "嘉興上士　錢應金　較",
    "X86n1608_002:0627a05": "康居尊者傳",
    "X86n1608_002:0627a06": "康僧會者。康居國大丞相之子也。彼國出家。有神異。",
    "X86n1608_002:0627a07": "因望震旦國。有光燭天。曰此佛舍利光也。遂尋光而",
    "X86n1608_002:0627a08": "來于吳。赤烏四年。至金陵止。長于里。營立茅茨。設像",
    "X86n1608_002:0627a09": "行道。國人初見沙門。以為異。有司以聞。吳主孫權曰。",
    "X86n1608_002:0627a10": "是漢明帝所夢佛道之遺風耶。詔至。問狀。會曰。如來",
    "X86n1608_002:0627a11": "大師。入滅已千年矣。然靈骨舍利。神應無方。昔阿育",
    "X86n1608_002:0627a12": "王奉之。為八萬四千塔。此其遺化也。權以為誇已。曰",
    "X86n1608_002:0627a13": "舍利可得。當為塔之。若其不驗。國有常刑。會請立壇",
    "X86n1608_002:0627a14": "求之。期七日無驗。又展二七無驗。權曰。趣烹之。會默",
    "X86n1608_002:0627a15": "念佛名真慈。豈違吾願哉。更請展期又七日。五鼓矣。",
    "X86n1608_002:0627a16": "聞鏗然有聲。起視瓶中。光明錯發。黎明進之。權與公",
    "X86n1608_002:0627a17": "卿聚觀。歎曰。希世之瑞也。會又言。舍利威神。一切世",
    "X86n1608_002:0627a18": "間。無能壞者。權使力士錐之砧碎。而光明自若。乃為",
    "X86n1608_002:0627a19": "建塔于建業之佛陀里。又為寺。奉會居之。曰建初寺。",
    "X86n1608_002:0627a20": "即今之大報恩寺。乃江南塔寺之始也。贊曰。",
    "X86n1608_002:0627a21": "　法身舍利普徧大地　　光明照耀無處不是",
    "X86n1608_002:0627a22": "　爰有至人尋光而來　　懇求出現梵剎初開",
    "X86n1608_002:0627a23": "佛圖澄禪師傳",
    "X86n1608_002:0627a24": "天竺佛圖澄和尚。至洛。自言百餘歲。常積日不食。善",
    "X86n1608_002:0627b01": "誦呪。役使鬼神。腹傍有孔。以綿塞之。夜則拔綿。光出",
    "X86n1608_002:0627b02": "照室。每臨溪。出腸胃洗濯。還納腹中。能聽鈴音。言吉",
    "X86n1608_002:0627b03": "凶。莫不奇驗。會洛陽宼亂。潛伏草萊。以觀時變。時石",
    "X86n1608_002:0627b04": "勒屯葛陂。多殘殺。澄杖錫謁勒。勒試以道術。澄取滿",
    "X86n1608_002:0627b05": "鉢水呪之。俄青蓮華生鉢中。光色耀日。勒由是神敬。",
    "X86n1608_002:0627b06": "延之軍中。及勒稱趙王。行皇帝事。敬澄彌篤。勒殂。弟",
    "X86n1608_002:0627b07": "季龍襲其位。徙都鄴城。尤傾心事澄。令乘雕輦。朝會",
    "X86n1608_002:0627b08": "引見。常侍御史。悉助舉轝升殿。太子諸公。扶翼而前。",
    "X86n1608_002:0627b09": "坐者皆起。勅司空李農。朝夕問候。時支道林聞之曰。",
    "X86n1608_002:0627b10": "澄公其以季龍。為鷗鳥耶。季龍因問曰。佛法不殺。朕",
    "X86n1608_002:0627b11": "為天下掌生殺。恐違佛戒。澄曰。帝王事佛。在恭儉慈",
    "X86n1608_002:0627b12": "忍。顯讚佛道。不為暴虐。不害無辜民。有為惡化之不",
    "X86n1608_002:0627b13": "悛者。其可不罰乎。但殺不可濫。刑不可不恤耳。將去",
    "X86n1608_002:0627b14": "世。詣辭。季龍驚曰。大和尚遽棄我乎。澄曰。出生入死。",
    "X86n1608_002:0627b15": "道之常也。脩短分定。無由增損。但道貴行全。德貴不",
    "X86n1608_002:0627b16": "怠。苟德無玷。雖死如生。咸無焉千歲何益哉。言訖。安",
    "X86n1608_002:0627b17": "坐而逝。後有僧。自雍州來。見澄入關。以聞。季龍發塚",
    "X86n1608_002:0627b18": "視之。惟塊石存焉。贊曰。",
    "X86n1608_002:0627b19": "　至人隱顯其行莫測　　透體光明其用自別",
    "X86n1608_002:0627b20": "　出入帝庭如狎鷗鳥　　脫然歸去由來時道",
    "X86n1608_002:0627b21": "東林遠禪師傳",
    "X86n1608_002:0627b22": "東林遠禪師。諱惠遠。雁門樓煩人。姓賈氏。少為儒。博",
    "X86n1608_002:0627b23": "極羣書。尤邃周易老莊。甞與其弟惠持。造道安法師。",
    "X86n1608_002:0627b24": "聞講般若經。遂開悟。歎曰。九流異議。特粃糠耳。遂與",
    "X86n1608_002:0627c01": "其弟惠持投簪。授業安師。門徒數千。師居第一座。安",
    "X86n1608_002:0627c02": "師甞臨眾歎曰。使道流東國。其在遠乎。師後隨安師。",
    "X86n1608_002:0627c03": "遊襄陽。值時亂。安師徒屬。分散臨岐。皆蒙誨益。惟師",
    "X86n1608_002:0627c04": "不聞一言。即跪請曰。獨無訓勅。懼非人類。安師曰。如",
    "X86n1608_002:0627c05": "汝者復何所慮。師東遊于晉。抵潯陽。見廬山。愛之。乃",
    "X86n1608_002:0627c06": "止。龍泉精舍惠永。先居西林。師乃建寺于東。號稱東",
    "X86n1608_002:0627c07": "林。經營之際。山神降靈。其夕大雨雷震。詰旦良木奇",
    "X86n1608_002:0627c08": "材。羅列其處。乃建其殿。名曰神運。時晉天下奇才。多",
    "X86n1608_002:0627c09": "隱居不仕。聞廬山遠公之道。皆來從之。師謂劉程之",
    "X86n1608_002:0627c10": "等曰。諸君倘有淨土之遊。當加勉勵。遂同發志。于無",
    "X86n1608_002:0627c11": "量壽佛立誓。期生淨土。由是集十八高賢。結社念佛。",
    "X86n1608_002:0627c12": "率眾至一百二十三人。同盟棲心淨業。獨陶淵明。嗜",
    "X86n1608_002:0627c13": "酒。聞山中無酒。乃攢眉而去。謝靈運鑿二池。以栽蓮。",
    "X86n1608_002:0627c14": "僧惠要刻十二葉芙蕖浮水。以定時晷。稱為蓮漏。至",
    "X86n1608_002:0627c15": "今淨土一宗有七祖。東林遠公。是為初祖云。贊曰。",
    "X86n1608_002:0627c16": "　曠志高懷游心淨土　　剏開東土以為初步",
    "X86n1608_002:0627c17": "　蓮漏清聲流韵至今　　凡有聞者靡不歸心",
    "X86n1608_002:0627c18": "附錄錢塘虞淳熈蓮宗十祖贊(昔止七祖。至是升祔三祖。稱為十祖)",
    "X86n1608_002:0627c19": "初祖廬山辯覺正覺圓悟法師(慧遠師道安)",
    "X86n1608_002:0627c20": "　遠公開宗首明心要　　像浮神運集賢契玅",
    "X86n1608_002:0627c21": "　夢分法海十支澄照　　蓮社之名千秋永劭",
    "X86n1608_002:0627c22": "二祖長安光明法師(善導云。是彌陀化身)",
    "X86n1608_002:0627c23": "　導師化身而示厭身　　力竭汗流廢寢離裀",
    "X86n1608_002:0627c24": "　口吐億光隨聲接人　　燈續無量帶累行因",
    "X86n1608_002:0628a01": "三祖南嶽般舟法師(承遠)",
    "X86n1608_002:0628a02": "　般舟僕隷帝王遙禮　　糲食草土委擲錢米",
    "X86n1608_002:0628a03": "　勤誘專念教魁普濟　　惡衣侍佛宏域先啟",
    "X86n1608_002:0628a04": "四祖長安五會法師(法照善導後身。師承遠　傳見後)",
    "X86n1608_002:0628a05": "　法照教主依七佛師　　分燈華嚴傳聲宸居",
    "X86n1608_002:0628a06": "　內外五會願力難思　　證無上覺俄返西池",
    "X86n1608_002:0628a07": "五祖新定臺巖法師(少康)",
    "X86n1608_002:0628a08": "　臺巖康公來自安養　　錢誘千兒口吐萬象",
    "X86n1608_002:0628a09": "　放光西逝一光無兩　　生已久生往實不往",
    "X86n1608_002:0628a10": "六祖永明智覺禪師(延壽　傳見後)",
    "X86n1608_002:0628a11": "　永明神棲珍域無邊　　萬善同歸七度順緣",
    "X86n1608_002:0628a12": "　宗鏡攝色巢裓安禪　　定光口證即佛入廛",
    "X86n1608_002:0628a13": "七祖昭慶圓淨法師(省常)",
    "X86n1608_002:0628a14": "　錢塘造微西湖佛日　　淨行淨侶公卿牧伯",
    "X86n1608_002:0628a15": "　遠擬匡山近誰入室　　迴耀交光非二非一",
    "X86n1608_002:0628a16": "八祖天目中峰禪師(明本　傳見後)",
    "X86n1608_002:0628a17": "　中峰立地成無量光　　本性彌陀而自贊揚",
    "X86n1608_002:0628a18": "　既參半偈更吐百章　　騰輝南詔歸主樂邦",
    "X86n1608_002:0628a19": "九祖天寧楚石禪師(梵琦)",
    "X86n1608_002:0628a20": "　楚石文雄名聞禁闥　　三觀百吟一齊四達",
    "X86n1608_002:0628a21": "　目覩勝蓮青光寥濶　　東西有無臨行一喝",
    "X86n1608_002:0628a22": "十祖雲棲蓮池禪師(袾宏　傳見後)",
    "X86n1608_002:0628a23": "　蓮池稱理早護牟尼　　秘大現凡行若嬰兒",
    "X86n1608_002:0628a24": "　返念自性爰答予詞　　疏鈔重輪日耀西垂",
    "X86n1608_002:0628b01": "寶誌公禪師傳",
    "X86n1608_002:0628b02": "寶誌公大士。初金陵東陽民。朱氏之婦。上巳日。聞兒",
    "X86n1608_002:0628b03": "啼鷹窠中。梯樹得之。舉以為子。七歲依鍾山大沙門",
    "X86n1608_002:0628b04": "僧儉出家。至後顯跡。以剪尺拂子挂杖頭。負之而行。",
    "X86n1608_002:0628b05": "於是往來皖山劒水之下。髮而徒跣。著錦袍。俗呼為",
    "X86n1608_002:0628b06": "誌公。面方而瑩徹如鏡。手足皆鳥爪。經行聚落。兒童",
    "X86n1608_002:0628b07": "譁逐之。或微索酒。或累日不食。甞遇食鱠者。從求之。",
    "X86n1608_002:0628b08": "食者分啗之。而有輕薄心。誌即吐水中。皆成活魚。時",
    "X86n1608_002:0628b09": "時題詩。初不可解。後皆有驗。齊武帝怒大士惑眾。收",
    "X86n1608_002:0628b10": "逮獄。是日國人咸見大士遊行市井。既而簡較。仍在",
    "X86n1608_002:0628b11": "獄中。是後亦多異跡。梁武帝初年。詔大士寶誌。跡拘",
    "X86n1608_002:0628b12": "塵垢。神遊冥寂。水火不能焦濡。蛇虎不能侵懼。語其",
    "X86n1608_002:0628b13": "佛理。則聲聞已上。談其隱淪。則遁仙高者。豈可以俗",
    "X86n1608_002:0628b14": "法常情空相疑忌。自今中外。任便宣化。帝令張僧繇。",
    "X86n1608_002:0628b15": "畵大士像。下筆輙不自定。誌自以指剺面門分。披出",
    "X86n1608_002:0628b16": "十二面觀音。玅相殊麗。竟不能畵。一日與帝。臨江縱",
    "X86n1608_002:0628b17": "望。有物泝流而上。公以杖引之而至。乃紫栴檀也。即",
    "X86n1608_002:0628b18": "以屬供奉。雕誌像。頃刻而成。神彩如生。帝每以事問。",
    "X86n1608_002:0628b19": "無不預言。莫能悟。及帝問國祚有留難否。公指其頸。",
    "X86n1608_002:0628b20": "意在侯景也。先自卜塟地于鍾山。贊曰。",
    "X86n1608_002:0628b21": "　至人潛行跡不可知　　從何處來為鷹之兒",
    "X86n1608_002:0628b22": "　遊行世間人莫能測　　擘破面皮又何必說",
    "X86n1608_002:0628b23": "慧約國師傳(補)",
    "X86n1608_002:0628b24": "智者慧約國師。字德素。姓婁。東陽烏傷人。母留氏。夢",
    "X86n1608_002:0628c01": "長人擎金像令吞之。又見紫花繞身。因而有孕。便覺",
    "X86n1608_002:0628c02": "精神爽發。思理明悟。及誕之日。光香充滿。童時即以",
    "X86n1608_002:0628c03": "佛事為戲。見鄉俗養蠶。遂不服縑纊。季父喜獵。屢勸",
    "X86n1608_002:0628c04": "不改。遂絕腥羶。季父夜夢赤衣使者。手持矛戟。謂之",
    "X86n1608_002:0628c05": "曰。汝終日殺生。菩薩教化不從。捉來就死。驚覺汗流。",
    "X86n1608_002:0628c06": "因改業。師心欲出俗。莫知所適。忽見一僧。問之。僧東",
    "X86n1608_002:0628c07": "指曰。剡中佛法甚盛。遂不見方。悟為神。年十七。始落",
    "X86n1608_002:0628c08": "髮于上虞東山寺。事南林沙門慧靜。及靜遷化。巖棲",
    "X86n1608_002:0628c09": "却粒餌。唯松术。齊中書郎周顒。創草堂寺以居之。太",
    "X86n1608_002:0628c10": "宰褚淵。太尉王儉。交請開法。淵甞寢疾。見梵僧曰。菩",
    "X86n1608_002:0628c11": "薩當至。俄而師至。病遂豁然。即請受五戒。師所居。甞",
    "X86n1608_002:0628c12": "異香滿室。猛獸馴階。靈異不可殫述。梁武帝大興戒",
    "X86n1608_002:0628c13": "法。請師為闍黎。尊之曰智者。太子諸王。公卿道俗。從",
    "X86n1608_002:0628c14": "師受戒者。四萬八千人。說戒時。甞有一乾鵲二孔雀。",
    "X86n1608_002:0628c15": "來集聽之。帝躬稟菩薩大戒。自是入見。別設漆榻。帝",
    "X86n1608_002:0628c16": "先作禮。後乃就坐。及將入滅。香滿法界。師勉眾畢。合",
    "X86n1608_002:0628c17": "掌而化。帝親臨訣。哭之慟。勅葬寶誌公塔左。所乘青",
    "X86n1608_002:0628c18": "牛。吼淚不息。建塔之始。白鶴一雙。繞塔悲鳴。至葬後",
    "X86n1608_002:0628c19": "始去。贊曰。",
    "X86n1608_002:0628c20": "　此大菩薩現比丘身　　戒從性發通豈修成",
    "X86n1608_002:0628c21": "　作帝王師為教化主　　誌公是隣白鶴翔舞",
    "X86n1608_002:0628c22": "二十八祖菩提達磨尊者傳",
    "X86n1608_002:0628c23": "二十八祖菩提達磨大師者。南天竺國香至國王第",
    "X86n1608_002:0628c24": "三子。般若多羅。既付法已。謂曰。待吾滅後六十七載。",
    "X86n1608_002:0629a01": "當往震旦。設大法藥。直接上根。慎勿速行。衰于日下。",
    "X86n1608_002:0629a02": "師演化國中。久之思震旦緣熟。即至海濵。寄載商舶。",
    "X86n1608_002:0629a03": "以梁大通元年。達南海。刺史蕭昂表聞。詔入見。帝問",
    "X86n1608_002:0629a04": "曰。朕造寺寫經度僧。有何功德。師曰。竝無功德。帝曰。",
    "X86n1608_002:0629a05": "何以無功德。師曰。此但人天小果。有漏之因耳。帝曰。",
    "X86n1608_002:0629a06": "如何是真實功德。師曰。淨智玅圓。體自空寂。如是功",
    "X86n1608_002:0629a07": "德。不以世求。帝曰。如何是聖諦第一義。師曰。廓然無",
    "X86n1608_002:0629a08": "聖。帝曰。對朕者誰。師曰不識。帝不悟。師知機不契。遂",
    "X86n1608_002:0629a09": "渡江入魏。止嵩山少林寺。終日壁觀。時有僧神光。聞",
    "X86n1608_002:0629a10": "師乃往。晨夕參承。值天大雪。光堅立不動。遲明積雪",
    "X86n1608_002:0629a11": "過膝。師愍而問曰。汝當何求。光悲泣哀請。師責其慢",
    "X86n1608_002:0629a12": "心。光潛取利刀。自斷左臂。置于師前。師知是法器。乃",
    "X86n1608_002:0629a13": "曰。今汝斷臂求法。此亦可在。易名慧可。可曰。諸佛法",
    "X86n1608_002:0629a14": "印。可得聞乎。師曰。諸佛法印。匪從人得。可曰。我心未",
    "X86n1608_002:0629a15": "安。師曰。將心來。與汝安。可曰。覓心了不可得。師曰。與",
    "X86n1608_002:0629a16": "汝安心竟。光大悟。告曰。昔如來以正法眼藏。付迦葉。",
    "X86n1608_002:0629a17": "展轉至我。今付與汝。汝當護持。并袈裟以為法信。又",
    "X86n1608_002:0629a18": "楞伽四卷。可為心印。偈曰。吾本來茲土。傳法救迷情。",
    "X86n1608_002:0629a19": "一花開五葉。結果自然成。是為此土初祖。贊曰。",
    "X86n1608_002:0629a20": "　師心甚急其來太早　　一語不投此心不了",
    "X86n1608_002:0629a21": "　冷坐少林幸得神光　　一臂墮落其道大昌",
    "X86n1608_002:0629a22": "二十九祖慧可大祖禪師傳",
    "X86n1608_002:0629a23": "二祖慧可大師者。武牢人也。姓姬氏。父寂。初無子。禱",
    "X86n1608_002:0629a24": "之既久。一夕感異光照室。母因有娠。生以照室之瑞。",
    "X86n1608_002:0629b01": "遂名神光。幼志不羣。先依香山寶律禪師。出家授具。",
    "X86n1608_002:0629b02": "遊歷講肆三十年。却返終日宴坐。靜中見一神人。告",
    "X86n1608_002:0629b03": "以授道之緣。為換頭骨。聞達磨大師默坐少林。徑造",
    "X86n1608_002:0629b04": "竟。得其心印。自達磨西歸。大師繼闡玄風。博求法嗣。",
    "X86n1608_002:0629b05": "後見一居士。年踰四十。不言名氏。聿來設禮。問曰。弟",
    "X86n1608_002:0629b06": "子身纏風恙。請師懺罪。師曰。將罪來。與汝懺。士良久",
    "X86n1608_002:0629b07": "曰。覓罪了不可得。師曰。與汝懺罪竟。宜依佛法僧住。",
    "X86n1608_002:0629b08": "士曰。今見和尚。已知是僧。未審何名佛法。師曰。是心",
    "X86n1608_002:0629b09": "是佛。是心是法。法佛無二。僧寶亦然。士曰。今日始知。",
    "X86n1608_002:0629b10": "罪性不在內。不在外。不在中間。如其心然。佛法無二",
    "X86n1608_002:0629b11": "也。師深器之。即為剃髮云。是吾寶也。宜名僧璨。其年",
    "X86n1608_002:0629b12": "三月十八日。于光福寺授具。自茲疾漸愈。執侍二載。",
    "X86n1608_002:0629b13": "師乃告曰。菩提達磨。遠自西竺來。以正法眼藏并信",
    "X86n1608_002:0629b14": "衣。密付與吾。吾今授汝。汝當守護。勿令斷絕。聽吾偈",
    "X86n1608_002:0629b15": "曰。本來緣有地。因地種花生。本來無有種。華亦不曾",
    "X86n1608_002:0629b16": "生。是為此土二祖。贊曰。",
    "X86n1608_002:0629b17": "　航海特來多少苦心　　震旦國裡祇得一人",
    "X86n1608_002:0629b18": "　覓不可得如水任器　　以此傳家是為第二",
    "X86n1608_002:0629b19": "三十祖僧璨鑑智禪師傳",
    "X86n1608_002:0629b20": "三祖僧璨大師者。不知何許人。以白衣謁二祖。受度",
    "X86n1608_002:0629b21": "傳法。隱于舒州之皖公山。屬後周武帝破滅佛法。師",
    "X86n1608_002:0629b22": "往來太湖司空山。居無常處。積十餘年。時人無能知",
    "X86n1608_002:0629b23": "者。至隋開皇十二年。有沙彌道信。年始十四。來禮祖",
    "X86n1608_002:0629b24": "曰。願和尚慈悲。乞與解脫法門。祖曰。誰縛汝。曰無人",
    "X86n1608_002:0629c01": "縛。祖曰。何更求解脫乎。信于言下大悟。服勞九載。後",
    "X86n1608_002:0629c02": "于吉州受戒。侍奉尤謹。祖屢試以玄微。知其緣熟。乃",
    "X86n1608_002:0629c03": "付衣法。偈曰。華種雖因地。從地種華生。若無人下種。",
    "X86n1608_002:0629c04": "華地盡無生。是為此土三祖。贊曰。",
    "X86n1608_002:0629c05": "　通身是病不知來處　　忽逢醫王猛省其故",
    "X86n1608_002:0629c06": "　心空骨剛且便行脚　　遇有力者一擔付託",
    "X86n1608_002:0629c07": "三十一祖道信大毉禪師傳",
    "X86n1608_002:0629c08": "四祖道信大師者。姓司馬氏。世居河內。後徙于蘄州",
    "X86n1608_002:0629c09": "廣濟縣。生而超異。幼慕空宗諸解脫門。宛如宿習。既",
    "X86n1608_002:0629c10": "見三祖嗣法。攝心無寐。脇不至席者。葢六十年。隋大",
    "X86n1608_002:0629c11": "業十三載。領徒眾抵吉州。值羣盜圍城。七旬不解。萬",
    "X86n1608_002:0629c12": "眾惶怖。祖愍之。教念摩訶般若。時賊眾望雉堞間。若",
    "X86n1608_002:0629c13": "有神兵。乃相謂曰。城中必有異人。不可攻矣。稍稍引",
    "X86n1608_002:0629c14": "退。唐武德甲申歲。師却返蘄。春住破頭山。學侶雲臻。",
    "X86n1608_002:0629c15": "一日往黃梅縣。路逢女子。攜一小兒。骨相奇秀。異乎",
    "X86n1608_002:0629c16": "常童。祖問曰。子何姓。答曰。姓即有不是常姓。祖曰。是",
    "X86n1608_002:0629c17": "何姓。答曰。是佛性。祖曰。汝無姓耶。答曰。性空故無。祖",
    "X86n1608_002:0629c18": "默識其法器。即俾侍者。至其母所。乞令出家。母以夙",
    "X86n1608_002:0629c19": "緣故。殊無難色。遂捨為弟子。以至傳法付衣。偈曰。華",
    "X86n1608_002:0629c20": "種有生性。因地華生生。大緣與性合。當生生不生。遂",
    "X86n1608_002:0629c21": "以學徒委之。是為此土四祖。贊曰。",
    "X86n1608_002:0629c22": "　少年出家利根捷疾　　六十餘年脇不至席",
    "X86n1608_002:0629c23": "　學侶雲臻何待小兒　　以有夙約觀者不知",
    "X86n1608_002:0629c24": "三十二祖弘忍大滿禪師傳",
    "X86n1608_002:0630a01": "五祖弘忍大師者。蘄州黃梅人。先為破頭山栽松道",
    "X86n1608_002:0630a02": "者。甞請于四祖曰。法道可得聞乎。祖曰。汝已老脫。有",
    "X86n1608_002:0630a03": "聞其能廣化耶。儻若再來。尚可遲汝。乃去行水邊。見",
    "X86n1608_002:0630a04": "一女子浣衣。揖曰寄宿。女曰。我有父母。可往求之。曰",
    "X86n1608_002:0630a05": "諾。我即敢行。女首肯之。遂回策而去。女周氏季子也。",
    "X86n1608_002:0630a06": "歸輙孕。父母大惡。逐之。女無所歸。日傭紡里中。夕止",
    "X86n1608_002:0630a07": "于眾館之下。已而生一子。以為不祥。因拋濁港中。明",
    "X86n1608_002:0630a08": "日見之。泝流而上。氣體鮮明。大驚。遂舉之。成童隨母",
    "X86n1608_002:0630a09": "乞食。里人呼為無姓兒。逢一智者。歎曰。此子缺七種",
    "X86n1608_002:0630a10": "相。不逮如來。後遇信大師得法。嗣化于破頭山。咸亨",
    "X86n1608_002:0630a11": "中有一居士。姓盧。名慧能。自新州來。參祖。問曰。汝自",
    "X86n1608_002:0630a12": "何來。曰嶺南來。祖曰。欲須何事。曰惟求作佛。祖曰。嶺",
    "X86n1608_002:0630a13": "南人無佛性。曰人有南北。佛性豈有南北乎。祖知是",
    "X86n1608_002:0630a14": "異人。乃曰。著槽廠去。盧入碓房。腰石舂米。八閱月。一",
    "X86n1608_002:0630a15": "日祖求法嗣。令眾各書偈呈解。上座神秀。書偈于壁",
    "X86n1608_002:0630a16": "曰。身是菩提樹。心如明鏡臺。時時勤拂拭。勿使惹塵",
    "X86n1608_002:0630a17": "埃。祖知未悟。盧書偈曰。菩提本無樹。明鏡亦非臺。本",
    "X86n1608_002:0630a18": "來無一物。何處惹塵埃。祖見知之。自入碓房。令三更",
    "X86n1608_002:0630a19": "入室。遂付衣鉢。偈曰。有情來下種。因地果還生。無情",
    "X86n1608_002:0630a20": "既無種。無性亦無生。是為此土五祖。贊曰。",
    "X86n1608_002:0630a21": "　來歷不明出身恰好　　一件未完兩家都了",
    "X86n1608_002:0630a22": "　破頭山中黃梅路上　　往來自由具大人相",
    "X86n1608_002:0630a23": "三十三祖慧能大鑒禪師傳",
    "X86n1608_002:0630a24": "六祖慧能大師者。俗姓盧氏。其先范陽人。父行瑫。武",
    "X86n1608_002:0630b01": "德中。左官于新州。遂籍焉。師生三歲喪父。其母守志",
    "X86n1608_002:0630b02": "鞠育。及長家貧。採樵以給。一日負薪入市。聞客讀金",
    "X86n1608_002:0630b03": "剛經。至應無所住而生其心。遂悟。問客曰。此何法也。",
    "X86n1608_002:0630b04": "得于何人。客曰。此名金剛經。得于黃梅忍大師。祖遂",
    "X86n1608_002:0630b05": "告母。以為法尋師之意。先至韶州。遇無盡尼。說涅槃",
    "X86n1608_002:0630b06": "義。遂修曹溪寶林寺。以居之。頃即之黃梅。謁大師。一",
    "X86n1608_002:0630b07": "見默識之。遂傳衣法。令隱于懷集。四會之間。獵人隊",
    "X86n1608_002:0630b08": "中。十有六年。至儀鳳元年正月。屆南海法性寺。時印",
    "X86n1608_002:0630b09": "宗法師。講涅槃經。座下有二僧。見風吹旛動。論動義",
    "X86n1608_002:0630b10": "未決。祖曰。非風非旛。仁者心動。印宗聞之。知是異人。",
    "X86n1608_002:0630b11": "問之。祖以實告。遂出示衣鉢。一眾驚歎。乃集眾剃髮",
    "X86n1608_002:0630b12": "于菩提樹下。智光律師。授具足戒。印宗集緇白千人。",
    "X86n1608_002:0630b13": "送歸寶林。開法于曹溪座下。開悟者三十餘人。獨青",
    "X86n1608_002:0630b14": "原思南嶽讓二大師為上首。自此道分兩派。祖一日",
    "X86n1608_002:0630b15": "告眾曰。吾忝受忍大師衣法。今為汝等說法。不付其",
    "X86n1608_002:0630b16": "衣。葢為汝等。信根淳熟。決定不疑。堪任大事。聽吾偈",
    "X86n1608_002:0630b17": "曰。心地含諸種。普雨悉皆生。頓悟華情已。菩提果自",
    "X86n1608_002:0630b18": "成。是為此土六祖。贊曰。",
    "X86n1608_002:0630b19": "　樵斧纔拋以石墜腰　　靈根久植從此抽條",
    "X86n1608_002:0630b20": "　源出曹溪橫流大地　　直至于今無處不是",
    "X86n1608_002:0630b21": "章安結集灌頂法師傳",
    "X86n1608_002:0630b22": "章安法師。諱灌頂。臨海章安人。姓吳氏。始生三月。能",
    "X86n1608_002:0630b23": "隨母稱三寶名。有僧過門。謂其母曰。此子非凡。因以",
    "X86n1608_002:0630b24": "為名。七歲依攝靜寺慧極出家。日記萬言。年二十受",
    "X86n1608_002:0630c01": "具戒。天縱慧解。一聞不忘。陳至德初。謁天台智者于",
    "X86n1608_002:0630c02": "修禪寺。稟受觀法。研繹既久。頓蒙印可。因為侍者。隨",
    "X86n1608_002:0630c03": "所住處。所說法門。悉能領解。隨智者大師。聽講法華",
    "X86n1608_002:0630c04": "于金陵光澤。受法華玄義及圓頓止觀于江陵玉泉。",
    "X86n1608_002:0630c05": "至于餘處。講說聽受之次。悉與結集。大小部袠百有",
    "X86n1608_002:0630c06": "餘部。傳諸未聞。天台一家教觀。師大有功焉。智者亡",
    "X86n1608_002:0630c07": "後。師應皇太子。令入京講法華玄義。復送還山。著涅",
    "X86n1608_002:0630c08": "槃玄義二卷疏二十卷。時隋末。兵興宼盜羣起。師自",
    "X86n1608_002:0630c09": "序曰。推度聖文。凡歷五載。何年不見兵火。何月不見",
    "X86n1608_002:0630c10": "干戈。菜食水齋。氷床雪被。其勞苦有若此焉。疏成。烈",
    "X86n1608_002:0630c11": "火焚之。不爇。壽七十二。入滅。是為台宗九祖之一。先",
    "X86n1608_002:0630c12": "是同學智晞。臨終曰。吾生兜率。見先師智者寶座。行",
    "X86n1608_002:0630c13": "列皆已有人。惟虗一座。彼天人曰。却後六年。頂法師",
    "X86n1608_002:0630c14": "來升此座。計歲論期。晞言不謬。贊曰。",
    "X86n1608_002:0630c15": "　影響法化雲龍風虎　　凡立幟者必有其伍",
    "X86n1608_002:0630c16": "　一家教觀至師大昌　　入多聞海源遠流長",
    "X86n1608_002:0630c17": "附錄台宗十七祖",
    "X86n1608_002:0630c18": "高祖龍樹尊者二祖北齊尊者(慧文)",
    "X86n1608_002:0630c19": "三祖南岳尊者(慧思)四祖天台智者(智顗)",
    "X86n1608_002:0630c20": "五祖章安尊者(灌頂)六祖法華尊者(智威)",
    "X86n1608_002:0630c21": "七祖天宮尊者(慧威)八祖左溪尊者(玄朗)",
    "X86n1608_002:0630c22": "九祖荊溪尊者(湛然)十祖興道尊者(道邃)",
    "X86n1608_002:0630c23": "十一祖至行尊者(廣修)十二祖正定尊者(物外)",
    "X86n1608_002:0630c24": "十三祖玅說尊者(元琇)十四祖高論尊者(清竦)",
    "X86n1608_002:0631a01": "十五祖淨光尊者(羲寂)十六祖寶雲尊者(義通)",
    "X86n1608_002:0631a02": "十七祖法智尊者(知禮傳見後)",
    "X86n1608_002:0631a03": "慈恩玄奘法師傳",
    "X86n1608_002:0631a04": "慈恩玄奘法師。洛陽陳氏子。幼出家授具。年十一即",
    "X86n1608_002:0631a05": "能誦通維摩法華。及長負笈西遊。謁道基法師。受阿",
    "X86n1608_002:0631a06": "毗曇婆沙雜心等論。基讚之曰。予遊講肆多矣。未見",
    "X86n1608_002:0631a07": "少年神悟若此。貞觀三年。詣闕上表。往西域取經。帝",
    "X86n1608_002:0631a08": "不許。師私遁出玉關。抵高昌葉護等國而去。途歷四",
    "X86n1608_002:0631a09": "載。至中印度。即遇大乘居士。授瑜珈師地論。入王舍",
    "X86n1608_002:0631a10": "城。止那蘭陁寺。從戒賢論師。受瑜珈唯識相宗之旨。",
    "X86n1608_002:0631a11": "周遊西域。十有餘年。閱百三十國。凡如來所化之地。",
    "X86n1608_002:0631a12": "諸所遺跡。無處不至。總得梵本諸經論。六百五十七",
    "X86n1608_002:0631a13": "部。五時之教。大小乘論。與外道六家七宗異執之計。",
    "X86n1608_002:0631a14": "及五明六釋之義。靡不該練。收羅研究。悉得其文。以",
    "X86n1608_002:0631a15": "貞觀十九年。歸自西域。至京師。留守房玄齡表聞。詔",
    "X86n1608_002:0631a16": "見于儀殿。帝曰。師去何不相報。師曰。去時表三上。不",
    "X86n1608_002:0631a17": "蒙諒許。乃輙私行。帝曰。師能委命求法。惠利蒼生。朕",
    "X86n1608_002:0631a18": "甚嘉焉。勅就弘福寺。翻譯諸經論。命玄齡監護。資備",
    "X86n1608_002:0631a19": "所須。一從天府。譯完。帝為製大唐三藏聖教序。皇太",
    "X86n1608_002:0631a20": "子撰述聖記。賜金磨衲寶剃刀。後于慈恩寺。建大塔",
    "X86n1608_002:0631a21": "安奉新經。是為慈恩宗二祖。贊曰。",
    "X86n1608_002:0631a22": "　大教東流其法未普　　爰有應真委命往取",
    "X86n1608_002:0631a23": "　般若流光相宗大啟　　苦海舟航利濟無已",
    "X86n1608_002:0631a24": "附錄慈恩三祖",
    "X86n1608_002:0631b01": "初祖西天戒賢法師二祖三藏玄奘法師",
    "X86n1608_002:0631b02": "三祖慈恩窺基法師(傳見後)",
    "X86n1608_002:0631b03": "南山宣律師傳",
    "X86n1608_002:0631b04": "律師諱道宣。京兆人。姓錢氏。吏部尚書申之子。母夢",
    "X86n1608_002:0631b05": "月輪貫懷而孕。生時母夢。梵僧語之曰。所孕者。梁之",
    "X86n1608_002:0631b06": "佑律師也。及長出家。以律自持。感天送供。天童為給",
    "X86n1608_002:0631b07": "使。行道心勞疾作。忽毗沙門天王。授以補心之方。即",
    "X86n1608_002:0631b08": "今之補心丹也。師以戒壇未合律。躬自負土。準律新",
    "X86n1608_002:0631b09": "之。師行道中夜。臨砌蹶仆。有少年介冑擁衛之。師問。",
    "X86n1608_002:0631b10": "汝為誰。神曰。弟子博叉天王子。張瓊也。以師戒德。故",
    "X86n1608_002:0631b11": "給侍耳。師問。以世尊在世及滅度之事。瓊一一言之。",
    "X86n1608_002:0631b12": "計三千八百事。隨問隨錄。為感通傳。神又以所寶佛",
    "X86n1608_002:0631b13": "牙授之。靈異之事甚多。師撰有內典錄。感通錄。釋迦",
    "X86n1608_002:0631b14": "譜。四分羯磨。戒本律疏。續高僧傳。廣弘明集等書。八",
    "X86n1608_002:0631b15": "十一卷。並行於世。是為南山律宗第九祖。贊曰。",
    "X86n1608_002:0631b16": "　如來設教三學為師　　定慧所發以戒為基",
    "X86n1608_002:0631b17": "　大法東流此教未光　　南山杰出一振其綱",
    "X86n1608_002:0631b18": "附錄律宗九祖",
    "X86n1608_002:0631b19": "始祖曇無德尊者二祖曇摩迦羅尊者",
    "X86n1608_002:0631b20": "三祖北臺法聰律師四祖雲中道覆律師",
    "X86n1608_002:0631b21": "五祖大覺慧光律師六祖北齊道雲律師",
    "X86n1608_002:0631b22": "七祖河北道洪律師八祖弘福智首律師",
    "X86n1608_002:0631b23": "九祖南山道宣律師",
    "X86n1608_002:0631b24": "慈恩窺基法師傳",
    "X86n1608_002:0631c01": "窺基法師者。代郡人。鄂忠武公尉遲敬德之弟。敬宗",
    "X86n1608_002:0631c02": "之子也。母裴氏。夢吞月而生。六歲聰慧過人。頭有玉",
    "X86n1608_002:0631c03": "枕。指文如印。未成童便能著書。初奘師齋于其第。宗",
    "X86n1608_002:0631c04": "命出拜。師就其父。求之出家。宗曰。此子悍暴。不堪受",
    "X86n1608_002:0631c05": "訓。師曰。郎君器度。非將軍不生。非貧道不識。宗竟許",
    "X86n1608_002:0631c06": "之。帝特旨命度沙彌窺基為大僧。入大慈恩寺。參譯",
    "X86n1608_002:0631c07": "經正義。基每覧疏記。過目成誦。師時年十七。稟受奘",
    "X86n1608_002:0631c08": "師瑜珈師地唯識宗旨撰述疏鈔。及于百部。時號百",
    "X86n1608_002:0631c09": "部論師。師性豪侈。每出必治三車。經書食饌。時呼之",
    "X86n1608_002:0631c10": "曰。三車法師。初梵本唯識論十家百卷。文浩義博。師",
    "X86n1608_002:0631c11": "請奘師。糅成十卷。至今遵行。是為慈恩宗三祖。贊曰。",
    "X86n1608_002:0631c12": "　唯識幽宗義深且玄　　惟師揭之如日麗天",
    "X86n1608_002:0631c13": "　定從兜率預稟彌勒　　不從中來安知其訣",
    "X86n1608_002:0631c14": "賢首法藏法師傳",
    "X86n1608_002:0631c15": "賢首法師。諱法藏。康居國人。來居長安。年十六。詣四",
    "X86n1608_002:0631c16": "明阿育王舍利塔。煉一指。誓學華嚴。則天朝。策名宮",
    "X86n1608_002:0631c17": "禁。通天元年。詔于太原寺。開講華嚴宗旨。感白光昱",
    "X86n1608_002:0631c18": "然自口而出。須臾成葢。萬眾歡呼。則天有旨。命京城",
    "X86n1608_002:0631c19": "十大德。為授滿分戒。賜號賢首戒師。詔入大遍空寺。",
    "X86n1608_002:0631c20": "佐實叉難陀。譯華嚴經。次講新經。至華嚴世界品。京",
    "X86n1608_002:0631c21": "師地為之震動。召對長生殿。問華嚴宗旨。師指殿前",
    "X86n1608_002:0631c22": "金獅子。說六相十玄五教之義。則天忽然領解。著其",
    "X86n1608_002:0631c23": "說。為金獅子章。睿宗受內禪。請師授菩薩大戒。師糞",
    "X86n1608_002:0631c24": "衣糲食。講華嚴三十餘遍。楞伽密嚴起信論。皆有義",
    "X86n1608_002:0632a01": "疏。先天元年。終于大薦福寺。贈鴻臚卿。是為華嚴三",
    "X86n1608_002:0632a02": "祖。贊曰。",
    "X86n1608_002:0632a03": "　大法界網聖凡羅列　　獨有一綱惟師能挈",
    "X86n1608_002:0632a04": "　引萬派流同歸性海　　五教齊收終古不改",
    "X86n1608_002:0632a05": "附錄華嚴五祖",
    "X86n1608_002:0632a06": "初祖帝心大師(法順)二祖雲華大師(智儼)",
    "X86n1608_002:0632a07": "三祖賢首大師(法藏)",
    "X86n1608_002:0632a08": "四祖清涼大師(澄觀　傳見後)",
    "X86n1608_002:0632a09": "五祖圭峰大師(宗密　傳見後)",
    "X86n1608_002:0632a10": "(雲棲以西天馬鳴大師為初祖。龍樹大師為二祖。後祀帝心至圭峰稱七祖)。",
    "X86n1608_002:0632a11": "法照禪師傳",
    "X86n1608_002:0632a12": "法照國師。唐大曆間。止衡州雲封寺。為時所宗。甞于",
    "X86n1608_002:0632a13": "食鉢中。覩五色雲。中有梵剎。金書題曰。大聖竹林寺。",
    "X86n1608_002:0632a14": "他日復于鉢中。見雲中樓。觀萬菩薩眾。雜處其中。師",
    "X86n1608_002:0632a15": "以所見。訪問知識。曰據所見形勢。乃五臺耳。師由是",
    "X86n1608_002:0632a16": "即願遊之。後居郡之湖東寺。開五會念佛。感祥雲彌",
    "X86n1608_002:0632a17": "覆。雲中樓閣。覩阿彌陀佛。及二菩薩。身滿虗空。有數",
    "X86n1608_002:0632a18": "梵師。執錫行道。復有一老人。謂曰。汝先發願。遊金色",
    "X86n1608_002:0632a19": "界。禮覲十大僧。今何輙止。師遂與同志。遠詣五臺佛",
    "X86n1608_002:0632a20": "光寺。一如鉢中所見。至大山澗。有石門。時二青衣童",
    "X86n1608_002:0632a21": "子。引師入門。見金碧樓觀。金榜題曰。大聖竹林寺。方",
    "X86n1608_002:0632a22": "約二十里。一百院皆金地寶池。華臺玉樹。入講堂。見",
    "X86n1608_002:0632a23": "文殊在西。普賢在東。踞獅子座。為眾說法。菩薩萬眾。",
    "X86n1608_002:0632a24": "共相圍繞。師于二菩薩前作禮。問曰。末代凡夫。未審",
    "X86n1608_002:0632b01": "修何法門。文殊告曰。諸修行者。無如念佛。阿彌陀佛",
    "X86n1608_002:0632b02": "願力難思。汝當繫念。決取往生。時二大士。同舒金臂。",
    "X86n1608_002:0632b03": "以摩其頂。記曰。汝以念佛力故。畢竟證無上覺。文殊",
    "X86n1608_002:0632b04": "復曰。汝可往詣諸菩薩前。作禮承教。師一一巡禮眾",
    "X86n1608_002:0632b05": "聖。復詣文殊前。作禮辭退。二青衣送至門外。舉頭俱",
    "X86n1608_002:0632b06": "失。後代宗詔至宮中。加國師號。是為淨土四祖。贊曰。",
    "X86n1608_002:0632b07": "　曼殊大士將期一見　　故金色界鉢中先現",
    "X86n1608_002:0632b08": "　及至入門如從舊遊　　直指極樂是所歸投",
    "X86n1608_002:0632b09": "瑜珈不空三藏法師傳",
    "X86n1608_002:0632b10": "不空三藏法師者。西域人。幼隨叔父。觀光上國。值金",
    "X86n1608_002:0632b11": "剛智上師。從之傳瑜珈義。智授梵本聲明論。旬日成",
    "X86n1608_002:0632b12": "誦。奇之。引入金剛道場。驗以擲花。謂為勝己。師初求",
    "X86n1608_002:0632b13": "法。夢京像皆東行。窹以問智。智曰。汝有受道之資。吾",
    "X86n1608_002:0632b14": "何靳哉。即授五部及蘇悉地儀軌。智沒奉遺教。西遊",
    "X86n1608_002:0632b15": "天竺。至師子國。遇龍智。授十八會金剛灌頂及大悲",
    "X86n1608_002:0632b16": "胎藏建壇之法。傳經論五百餘部。二十九年。自師子",
    "X86n1608_002:0632b17": "國。歸至廣州。採訪使劉巨濟。請建灌頂壇。感文殊現",
    "X86n1608_002:0632b18": "身。天寶元年。西城大石康。居五國。入宼安西。召師入",
    "X86n1608_002:0632b19": "內。上親秉香爐。師誦仁王護國密語。上忽見。神兵帶",
    "X86n1608_002:0632b20": "甲荷戈。立于殿庭。師曰。此毗沙天王第二子。副陛下",
    "X86n1608_002:0632b21": "意。往救安西。請設食以遣之。頃之安西奏。城東北黑",
    "X86n1608_002:0632b22": "雲中。見金甲神人丈餘。空中皷角大鳴。聲震天地。宼",
    "X86n1608_002:0632b23": "人帳幕間。有金鼠囓斷弓弦。五國即時奔潰。須臾城",
    "X86n1608_002:0632b24": "樓上。見天王形。謹圖其像以進。驗之即誦呪日也。至",
    "X86n1608_002:0632c01": "後每誦呪。有奇驗。肅代兩朝。尊為灌頂國師。後加開",
    "X86n1608_002:0632c02": "府儀同三司肅國公食邑三千戶。故今瑜珈密教實",
    "X86n1608_002:0632c03": "宗之。贊曰。",
    "X86n1608_002:0632c04": "　毗盧灌頂是為心印　　正令全提佛魔聽命",
    "X86n1608_002:0632c05": "　奔走神龍潛消百怪　　是故智者得大自在",
    "X86n1608_002:0632c06": "附錄瑜珈五祖",
    "X86n1608_002:0632c07": "初祖金剛智灌頂國師",
    "X86n1608_002:0632c08": "二祖不空灌頂國師三祖慧朗灌頂法師",
    "X86n1608_002:0632c09": "四祖龍門無畏法師",
    "X86n1608_002:0632c10": "五祖大慧一行法師(傳見後)",
    "X86n1608_002:0632c12": "八十八祖傳贊卷之二"
}