{
    "T38n1767_004:0057c14": "大般涅槃經疏卷第四",
    "T38n1767_004:0057c16": "隋章安頂法師撰",
    "T38n1767_004:0057c17": "唐天台沙門湛然再治",
    "T38n1767_004:0057c18": "純陀品中",
    "T38n1767_004:0057c19": "二何以故去即釋施也。釋初釋後中間可知。",
    "T38n1767_004:0057c20": "此意非但後教開常開初亦爾。既舉諸教例",
    "T38n1767_004:0057c21": "知行位證人亦復如是。是常法印印於一切",
    "T38n1767_004:0057c22": "無不是常。初後供養即是行常。初後法施即",
    "T38n1767_004:0057c23": "是教常。初後二施必有其人。即是人常。初後",
    "T38n1767_004:0057c24": "果報即是證常。證必有位即是位常。等無差",
    "T38n1767_004:0057c25": "別即是法常(云云)。復次等無差別者。若依答文",
    "T38n1767_004:0057c26": "有種種義。或初後皆受皆食皆不食故等。或",
    "T38n1767_004:0057c27": "初後皆得五果故等。或初後皆見佛性皆斷",
    "T38n1767_004:0057c28": "煩惱皆能說法故等。若依楞嚴初後皆如皆",
    "T38n1767_004:0057c29": "空故等。若依釋論初後皆是諸法實相故等。",
    "T38n1767_004:0058a01": "若此中意即是初後皆常故等。常者即是非",
    "T38n1767_004:0058a02": "常非無常之常故等。若得非常非無常意歷",
    "T38n1767_004:0058a03": "一切法教行位人等無差別。問一切眾生常",
    "T38n1767_004:0058a04": "為現為當。答已如上說三世皆常。問若現常",
    "T38n1767_004:0058a05": "者眾生即佛耶。答如胎中子豈不同父姓。若",
    "T38n1767_004:0058a06": "同父姓寧責耆少。凡有六即。一切眾生即是",
    "T38n1767_004:0058a07": "理常。聞大涅槃解知佛性即名字常。知性能",
    "T38n1767_004:0058a08": "修即觀行常。如夜見杌即相似常。金錍抉眼",
    "T38n1767_004:0058a09": "三指分明即分真常。無上大覺即究竟常。如",
    "T38n1767_004:0058a10": "此諸常疑何等常。阿耨菩提翻名釋義如常",
    "T38n1767_004:0058a11": "可見。受最後供一期事畢法理具足。汝聞見",
    "T38n1767_004:0058a12": "此依而行施檀必具足。三純陀設難文為二。",
    "T38n1767_004:0058a13": "初總非。不然後別作難。冶城作四難。開善作",
    "T38n1767_004:0058a14": "五難。名目不同(云云)。今明五難。一有智斷無",
    "T38n1767_004:0058a15": "智斷。二有聖號無聖號。三具四身三身。四具",
    "T38n1767_004:0058a16": "度眼不具度眼。五得五果不得五果(云云)。初",
    "T38n1767_004:0058a17": "一難具論自他。後四難唯論於自。此難本明",
    "T38n1767_004:0058a18": "受者福他。初既備舉後不煩文是故略之。然",
    "T38n1767_004:0058a19": "此五難芰角難解。何者至理寂滅無大。無小。",
    "T38n1767_004:0058a20": "若垂迹化物緣有利鈍應有勝劣。小緣所見",
    "T38n1767_004:0058a21": "初後俱劣。大緣所見初後俱勝。若始坐樹下",
    "T38n1767_004:0058a22": "受牧女乳麋食。此食已十力充滿此小緣劣",
    "T38n1767_004:0058a23": "見。若始坐華臺眷屬菩薩悉坐華葉。十方諸",
    "T38n1767_004:0058a24": "佛放眉間光入華臺頂。諸佛眷屬放眉間光",
    "T38n1767_004:0058a25": "入華葉頂。華臺菩薩三昧受職成於報佛。華",
    "T38n1767_004:0058a26": "葉菩薩成於應佛。此大緣見勝。當知牧女與",
    "T38n1767_004:0058a27": "諸佛不同乳麋與光明永異。此即大小二佛",
    "T38n1767_004:0058a28": "最初受施。若見佛自行乞食到純陀舍食檀",
    "T38n1767_004:0058a29": "耳羹。中夜入滅輿向雙林以火焚身此小緣",
    "T38n1767_004:0058b01": "劣見。若見純陀悲感但獻八斛四斗不思。議",
    "T38n1767_004:0058b02": "供充飽一切。見十方佛遣大弟子鉢盛香飯",
    "T38n1767_004:0058b03": "奉佛涅槃大緣見勝。當知乞食與送食不同",
    "T38n1767_004:0058b04": "香飯與檀耳永異。大小二佛最後受施其相",
    "T38n1767_004:0058b05": "若此。例推智斷乃至五果亦應各異。純陀芰",
    "T38n1767_004:0058b06": "角將大緣之後並小緣之初構差別之難。佛",
    "T38n1767_004:0058b07": "約大緣所見初後無差以答。則涇渭皎然初",
    "T38n1767_004:0058b08": "後不二。今更引經而分別之。勝天王中。初坐",
    "T38n1767_004:0058b09": "樹下有四種相。或見坐祥草。或見坐天衣。或",
    "T38n1767_004:0058b10": "見坐七寶。或見坐虛空。像法決疑經。佛入涅",
    "T38n1767_004:0058b11": "槃亦四種相。或見拘尸土石樹林。或見是七",
    "T38n1767_004:0058b12": "寶莊嚴。或見是三世諸佛菩薩所游居處。或",
    "T38n1767_004:0058b13": "見是真如實相純佛境界。前後既現四相不",
    "T38n1767_004:0058b14": "同。例推智斷乃至五果亦應各異。今更對教",
    "T38n1767_004:0058b15": "主而略說之。若三藏佛初受乳麋未有智斷。",
    "T38n1767_004:0058b16": "不能化他令得智斷。凡法未離不得聖號苦",
    "T38n1767_004:0058b17": "行體羸外須雜食。無漏未發內有煩惱果縛",
    "T38n1767_004:0058b18": "尚在是後邊身必歸磨滅是無常身。雖行事",
    "T38n1767_004:0058b19": "檀未得理度檀不具足。乃至般若亦復如是。",
    "T38n1767_004:0058b20": "父母之身但是肉眼未有通明故無四眼。既",
    "T38n1767_004:0058b21": "受食已自得五益能五益他。觀純陀言專引",
    "T38n1767_004:0058b22": "三藏佛初成為難。若通教佛菩薩道時已斷",
    "T38n1767_004:0058b23": "正使無漏現前自得智斷。亦令他得已捨凡",
    "T38n1767_004:0058b24": "法入聖人位。誓願扶習現坐道場示受食身。",
    "T38n1767_004:0058b25": "無復四住但有習氣。名無常身後邊之身。非",
    "T38n1767_004:0058b26": "是正使無常之身後邊之身已具亡三檀波羅",
    "T38n1767_004:0058b27": "蜜乃至般若。已得四眼未得佛眼。示消揣食",
    "T38n1767_004:0058b28": "福利於他令得五果。純陀所難都未涉此。若",
    "T38n1767_004:0058b29": "別圓佛初受施時如佛所答我成佛來無量阿",
    "T38n1767_004:0058c01": "僧祇劫久具智斷令他智斷。乃至久已不食",
    "T38n1767_004:0058c02": "不消無五事果示現初成初受後成後受。豈",
    "T38n1767_004:0058c03": "可以劣見之初難勝見之後。初後二果等無",
    "T38n1767_004:0058c04": "差別其義明矣。四佛答為兩。初正答五難。次",
    "T38n1767_004:0058c05": "普受大會。初答第三四身三身之難者。身有",
    "T38n1767_004:0058c06": "離合故有四三。常是此教之首故超而答之。",
    "T38n1767_004:0058c07": "但純陀先舉三藏佛初以作難。三藏之佛六",
    "T38n1767_004:0058c08": "年苦行精氣殆絕乳麋資益身力充滿則是食",
    "T38n1767_004:0058c09": "身。如是食身從業緣現故是煩惱身。三十四",
    "T38n1767_004:0058c10": "心斷子縛盡唯果縛在是後邊身。終必入滅",
    "T38n1767_004:0058c11": "是無常身。故舉為難。佛今以三破四正言後",
    "T38n1767_004:0058c12": "邊與無常同故合為一無常身也。汝舉四身",
    "T38n1767_004:0058c13": "乃小緣所見大緣所覩則無此四。何者光明",
    "T38n1767_004:0058c14": "者即是智慧。智慧者即是常住。常住之身則",
    "T38n1767_004:0058c15": "非食身。又光明者即是智慧。智慧之光破煩",
    "T38n1767_004:0058c16": "惱闇非煩惱身。若始斷煩惱猶有果縛是後",
    "T38n1767_004:0058c17": "邊身。今非始斷故非後邊。四大果縛可是無",
    "T38n1767_004:0058c18": "常。常住智慧猶如金剛故非無常。大緣所覩",
    "T38n1767_004:0058c19": "唯三無四。何況如來已於無量阿僧祇劫無",
    "T38n1767_004:0058c20": "此四身。大小雙非四三俱遣。即是非食非不",
    "T38n1767_004:0058c21": "食非常非無常。非煩惱非不煩惱。非法非非",
    "T38n1767_004:0058c22": "法。非邊非非邊。非金剛非不金剛。能赴兩緣",
    "T38n1767_004:0058c23": "作四作三。而於如來非四非三玄而復玄。是",
    "T38n1767_004:0058c24": "故二施果報無差明矣。次從善男子未見佛",
    "T38n1767_004:0058c25": "性去。答第一有智斷無智斷難純陀引三藏",
    "T38n1767_004:0058c26": "佛為菩薩時納妃生子棄國捐王。樹下坐草",
    "T38n1767_004:0058c27": "起洗受食。是時未斷一毫煩惱不能化物據",
    "T38n1767_004:0058c28": "此為難。佛以大緣所見為答。破於藏通二緣",
    "T38n1767_004:0058c29": "成佛。何者二緣所見非但三藏未受食時不",
    "T38n1767_004:0059a01": "見佛性。受已作佛亦不見性。通佛亦爾。當知",
    "T38n1767_004:0059a02": "未見性者雙破二教。若華臺菩薩受佛職。時",
    "T38n1767_004:0059a03": "入金剛定登佛職位。得三菩提明見佛性常",
    "T38n1767_004:0059a04": "身法身金剛之身。即名為智無四種身。即是",
    "T38n1767_004:0059a05": "於斷亦能令他具足智斷。又入金剛三昧即",
    "T38n1767_004:0059a06": "金剛身。破無常身即一番智斷。得三菩提即",
    "T38n1767_004:0059a07": "是法身破煩惱身又一番智斷。究竟見性即",
    "T38n1767_004:0059a08": "是常身破於食身又一番智斷。亦能令他具",
    "T38n1767_004:0059a09": "足智斷。是故二施果報無差。智斷無殊得名",
    "T38n1767_004:0059a10": "時異。三從菩薩爾時破壞四魔去。答第二有",
    "T38n1767_004:0059a11": "尊號無尊號難。純陀據三藏菩薩在家之日",
    "T38n1767_004:0059a12": "有輪王相是人中天。從出家來至受食時猶",
    "T38n1767_004:0059a13": "未得道尚劣生天何得尊號。亦非生天之天。",
    "T38n1767_004:0059a14": "乃至不得作生淨天之天。既無此號故言猶是",
    "T38n1767_004:0059a15": "眾生。佛今不以三藏為答。乃以大緣所覩華",
    "T38n1767_004:0059a16": "臺。華臺菩薩已破四魔。故釋論云得菩薩道",
    "T38n1767_004:0059a17": "破煩惱魔。得法性身破陰死魔。得不動三昧",
    "T38n1767_004:0059a18": "破天子魔。今經亦爾。入金剛定是金剛身破",
    "T38n1767_004:0059a19": "天子魔。即是生天。得三菩提即是法身破煩",
    "T38n1767_004:0059a20": "惱陰。得見佛性即是常身破於死魔。如此功",
    "T38n1767_004:0059a21": "德豈非生天淨天天中之天。今入涅槃亦破無",
    "T38n1767_004:0059a22": "常等四倒之魔。無四倒故破煩惱魔。無煩惱",
    "T38n1767_004:0059a23": "陰死即無天魔。初成後滅既俱破四魔俱非眾",
    "T38n1767_004:0059a24": "生。俱得尊號是天中天等無差別。四從菩薩",
    "T38n1767_004:0059a25": "爾時雖不廣說去。答第四六度五眼難。純陀",
    "T38n1767_004:0059a26": "據三藏中棄國捨位不見說法但有捨財不見",
    "T38n1767_004:0059a27": "理檀。故言猶未具足檀波羅蜜乃至般若。但",
    "T38n1767_004:0059a28": "見障內故言唯有肉眼無有佛眼乃至慧眼。",
    "T38n1767_004:0059a29": "佛今乃以華臺大緣所見雖不說法。先已通",
    "T38n1767_004:0059b01": "達財法事理檀波羅蜜。乃至般若皆已具足。",
    "T38n1767_004:0059b02": "過於人天二乘菩薩之所見也。亦分得佛眼",
    "T38n1767_004:0059b03": "今佛答法檀一事。餘度五眼準此可知故略",
    "T38n1767_004:0059b04": "不答。先廣通達今為眾生廣顯通達。是故二",
    "T38n1767_004:0059b05": "施等無差別。五從善男子如來之身去答第",
    "T38n1767_004:0059b06": "五有五果無五果難。純陀以三藏中施食五",
    "T38n1767_004:0059b07": "德命色力安語施主還得五種果報。今聞佛",
    "T38n1767_004:0059b08": "說我實不食施主亦應無五事果。佛今以本",
    "T38n1767_004:0059b09": "地初成答之。我無量劫不受不食畢竟清淨。",
    "T38n1767_004:0059b10": "小緣初見口受乳糜。大緣初見頂受光明。而",
    "T38n1767_004:0059b11": "於法身非食非不食。小緣後見受於檀羹。大",
    "T38n1767_004:0059b12": "緣後見普受大會。而於如來無乞無受。是",
    "T38n1767_004:0059b13": "故初後二施果報等無差別。次普受者從我",
    "T38n1767_004:0059b14": "今去。是受眾供次請住文為四。一因請。二",
    "T38n1767_004:0059b15": "騰請。三遮請。四重請。先生起四意眾咸獻",
    "T38n1767_004:0059b16": "供請住。供既不允請住未申。佛因純陀許受",
    "T38n1767_004:0059b17": "眾供。眾因純陀更請佛住。純陀順旨仍騰眾",
    "T38n1767_004:0059b18": "心。佛受眾供普開於常。常法非住不應請住。",
    "T38n1767_004:0059b19": "常法深奧眾未能達。眾意殷勤是故重請。興",
    "T38n1767_004:0059b20": "皇解云大眾同聞聲。告不久當滅。聞答難云",
    "T38n1767_004:0059b21": "法身常身。又初聞滅謂如燈盡聞常謂恒在",
    "T38n1767_004:0059b22": "世。夫如來者本無去住。何曾如彼見住見去",
    "T38n1767_004:0059b23": "只去是住只住是去。不起寂滅現身餘會。去",
    "T38n1767_004:0059b24": "相宛然而恒在住相不去而常去。若爾如來",
    "T38n1767_004:0059b25": "去。住於眾何益(云云)。今明佛無去住緣宜不",
    "T38n1767_004:0059b26": "同。略有四種。或有見去而自慶。乃言無量眾",
    "T38n1767_004:0059b27": "生墮佛前後。我今有幸見佛始終自慰為得。",
    "T38n1767_004:0059b28": "此是世界因緣見去。或悲泣懊惱拍頭號哭",
    "T38n1767_004:0059b29": "三業戀慕。此是為人因緣見去。或有見去破",
    "T38n1767_004:0059c01": "無量惡。如來尚去我云何著。是為對治因緣",
    "T38n1767_004:0059c02": "見去。或有見去入祕密藏至佛至處了了見",
    "T38n1767_004:0059c03": "性與法王子等。是為第一義因緣見去。或可",
    "T38n1767_004:0059c04": "一人具四。或但三但二。或可四人各一種種。",
    "T38n1767_004:0059c05": "不同而於如來都無去住。且舉純陀。或時悲",
    "T38n1767_004:0059c06": "感。或時歡喜。或云如來不般涅槃而我不能",
    "T38n1767_004:0059c07": "不懷憂惱。或時自云我今已與文殊師利法王",
    "T38n1767_004:0059c08": "子等。若眾無緣純陀豈然。故知純陀不爾悉",
    "T38n1767_004:0059c09": "為緣耳。於去一句四緣不同餘住亦去亦住",
    "T38n1767_004:0059c10": "非去非住。三句準知。初因請文為二。初長行。",
    "T38n1767_004:0059c11": "二偈頌。初為二。謂喜歎。初不納供是故悲塞。",
    "T38n1767_004:0059c12": "今聞普納咸皆歡喜喜由純陀是故稱歎。欲",
    "T38n1767_004:0059c13": "遂本心所以進請。就歎為兩一略二廣。略舉",
    "T38n1767_004:0059c14": "四歎。謂名利德願。名者嘉名先立妙義後興。",
    "T38n1767_004:0059c15": "將後驗前名不虛稱故同聲歎云希有純陀。",
    "T38n1767_004:0059c16": "言大義者橫闊無涯。言妙義者竪深無底。又",
    "T38n1767_004:0059c17": "常非常是深義一常一切當是大義。非常非",
    "T38n1767_004:0059c18": "非常是妙義。已如前說。次汝今下利者吉祥",
    "T38n1767_004:0059c19": "福地。率土同集十方響會。旛懸梵世蓋覆",
    "T38n1767_004:0059c20": "三千。如來默然一無所納。純陀後請前供普",
    "T38n1767_004:0059c21": "收。如此聲譽絕倫蓋世。故眾歎言汝今現世",
    "T38n1767_004:0059c22": "得大名利。德者即德之一字十讓居後五果",
    "T38n1767_004:0059c23": "當先。一人而已八斛微小用滿檀度此其德",
    "T38n1767_004:0059c24": "也。願者願等三字滿足貫上四俱足。故前佛",
    "T38n1767_004:0059c25": "立誓今佛願圓故言願滿。從甚奇純陀去。廣",
    "T38n1767_004:0059c26": "歎從後向前以歎四德。初更舉六難廣歎第",
    "T38n1767_004:0059c27": "四願滿。諸天命盡五衰相現。其餘天子為",
    "T38n1767_004:0059c28": "呪願云。願生善處願得善利。處是人道利是",
    "T38n1767_004:0059c29": "持戒。下文云。十方土多爪上土少。捨人天身",
    "T38n1767_004:0060a01": "得三惡多。捨人天身得人天少。捨天得天諸",
    "T38n1767_004:0060a02": "天不喜。捨天得人諸天所願。猶如兩人在兩",
    "T38n1767_004:0060a03": "須彌。一彼豎竪孔一因風放。綖得入鍼孔此",
    "T38n1767_004:0060a04": "事甚難。若在人中能持戒者復難於此。海底",
    "T38n1767_004:0060a05": "盲龜千年一出值浮木孔入孔中居此事甚",
    "T38n1767_004:0060a06": "難。若在人中值世有佛難復過此。仰鍼於地",
    "T38n1767_004:0060a07": "梵宮投芥墮在鍼鋒此事甚難。值佛生信復",
    "T38n1767_004:0060a08": "難於是。生信聞法復難於是。辦最後供復難",
    "T38n1767_004:0060a09": "於是。此六於他為難純陀則易。故大眾歎言",
    "T38n1767_004:0060a10": "甚奇純陀復得難得無上之利。如優曇華者華",
    "T38n1767_004:0060a11": "表輪王。能最後供得五事果必作法王大眾已",
    "T38n1767_004:0060a12": "為授記。廣歎願滿竟。次從南無去是廣歎德。",
    "T38n1767_004:0060a13": "南無或言救我。或言歸命。或言屈膝。謂屈雙",
    "T38n1767_004:0060a14": "膝。其有十讓五果檀度之德故今歎之。又南",
    "T38n1767_004:0060a15": "無者具有三義。口稱是口業屈膝即身業歸。",
    "T38n1767_004:0060a16": "命即意業。三從猶如秋月去。廣歎其利秋是",
    "T38n1767_004:0060a17": "陰時月是陰精。至時即盛映蓋眾星孤明獨",
    "T38n1767_004:0060a18": "秀麗天皎地一切瞻仰純陀亦爾既有妙利。",
    "T38n1767_004:0060a19": "與勝妙時會建立妙義。在大眾前眾莫能",
    "T38n1767_004:0060a20": "先。對佛開常蒙普受供。一切大眾三業歸",
    "T38n1767_004:0060a21": "崇。四從南無純陀心如佛心下。廣歎其名。上",
    "T38n1767_004:0060a22": "云名斛妙義名與法合。心如佛心名與佛合。",
    "T38n1767_004:0060a23": "真是佛子名與僧合。與三寶合即顯其身一",
    "T38n1767_004:0060a24": "體三寶。亦是五果三點四德五佛。性等一切",
    "T38n1767_004:0060a25": "法界具如向說歎其得主心如佛心。歎其得",
    "T38n1767_004:0060a26": "師名解妙義歎其得親如羅喉羅(云云)。次偈頌",
    "T38n1767_004:0060a27": "中二。初一偈頌上歎。次三偈請。初文云汝者",
    "T38n1767_004:0060a28": "汝即純陀頌上名也。生人道者六難之一頌",
    "T38n1767_004:0060a29": "願滿也。超第六天而等梵王請佛開常即頌",
    "T38n1767_004:0060b01": "德也。我及一切眾頌譽也。上同聲讚。此云我",
    "T38n1767_004:0060b02": "及一切也。如有端首推下論義似如文殊為",
    "T38n1767_004:0060b03": "請首也。次請中二。先二行為眾為一切(云云)。",
    "T38n1767_004:0060b04": "次一行要請。要之以命者。佛不在世不蒙甘",
    "T38n1767_004:0060b05": "露法身慧。命將不全也。次騰請為二。初長行",
    "T38n1767_004:0060b06": "經家所敘。次偈是純陀請詞。初長行中云卒",
    "T38n1767_004:0060b07": "喪者略耳。具足應言喪主親師(云云)。前奉聲光",
    "T38n1767_004:0060b08": "大眾奔躄流血灑地故今言卒喪。蒙施常命",
    "T38n1767_004:0060b09": "色力安辯。該統法界許主師親故言忽然還",
    "T38n1767_004:0060b10": "活。時眾大喜於前純陀慶悅於後復是一讓。",
    "T38n1767_004:0060b11": "次偈中十八行半為兩。初十一行半騰眾歎。",
    "T38n1767_004:0060b12": "次七行騰眾請。初文中略騰三歎。初騰歎願",
    "T38n1767_004:0060b13": "中先騰六難。後猶如下作譬結。初云獲已利。",
    "T38n1767_004:0060b14": "騰歎善利難人身善處難。蠲除等是善利所",
    "T38n1767_004:0060b15": "離。金寶聚者騰佛世難。不懼者所離也。優曇",
    "T38n1767_004:0060b16": "華者騰生信難。投鍼鋒者騰最後供難佛不染",
    "T38n1767_004:0060b17": "世法去騰聞法難。我今所奉食去騰歎德也。",
    "T38n1767_004:0060b18": "因供發願願無上果不願諸有。如伊蘭出栴檀",
    "T38n1767_004:0060b19": "去。因於微少充足大眾。又因食顯不食非食",
    "T38n1767_004:0060b20": "非不食。道香德風開發一切悉非常非無常。",
    "T38n1767_004:0060b21": "我今得現報去。騰歎利如文。從一切諸世間",
    "T38n1767_004:0060b22": "去。正騰眾請為三。初兩偈騰悲苦意。次三偈",
    "T38n1767_004:0060b23": "騰請住益意。後兩偈結二意。文云世間無調",
    "T38n1767_004:0060b24": "御者。無主親師生大苦惱。次文如來在僧中",
    "T38n1767_004:0060b25": "去。總明三寶益。如須彌山別明師益。山若映",
    "T38n1767_004:0060b26": "水水同山色。師若說法如法奉行故是師益。",
    "T38n1767_004:0060b27": "佛智能善斷半行是智度益。雲起清涼是善",
    "T38n1767_004:0060b28": "權益。此兩明親益。如來善能除去是主益。",
    "T38n1767_004:0060b29": "煩惱之賊寇亂行人佛日照除撥亂反正故是",
    "T38n1767_004:0060c01": "主益。三結者若失三益增戀悲慟結上苦惱",
    "T38n1767_004:0060c02": "意也。若得三益信心增長結上請住意也。從",
    "T38n1767_004:0060c03": "佛告純陀如是如是去第三遮請有長行偈",
    "T38n1767_004:0060c04": "頌。長行為二。初述歎難。次以難遮請。初文",
    "T38n1767_004:0060c05": "者。夫六難展轉相依三種無佛時亦有。三種",
    "T38n1767_004:0060c06": "佛出乃有。今述佛出時三難。餘者可知(云云)。",
    "T38n1767_004:0060c07": "次以難遮請為三。初以難遮請。二以佛境界",
    "T38n1767_004:0060c08": "遮請。三以二用遮請。以諸難遮請者。汝騰眾",
    "T38n1767_004:0060c09": "四歎自快六難。六難之與四歎由我涅槃施汝",
    "T38n1767_004:0060c10": "常命種種功德普及一切。我若久住無最後供。",
    "T38n1767_004:0060c11": "誓若不滿眾不稱譽。名亦虛設自失己利。又",
    "T38n1767_004:0060c12": "障他人那忽自欣後供而請久住。久住無後",
    "T38n1767_004:0060c13": "供後供無久住。汝自矛盾故遮言不應意正有",
    "T38n1767_004:0060c14": "此。次汝今下。舉佛境遮者。佛之境界唯佛能",
    "T38n1767_004:0060c15": "知非下地圖度。言語道斷心行處滅。至存彌",
    "T38n1767_004:0060c16": "亡至亡彌存。非存非亡即住不住。不住即住",
    "T38n1767_004:0060c17": "非住非不住。如此境界言之者訥取之者失。",
    "T38n1767_004:0060c18": "絕其情慮故遮云不應。問純陀住十住地那忽",
    "T38n1767_004:0060c19": "遮之同凡不知。答知有六種(云云)。亦是為下而",
    "T38n1767_004:0060c20": "抑於高高尚不應下自息望。三悉皆下。舉二",
    "T38n1767_004:0060c21": "用遮請者。但佛境玄妙及佛勝用汝所不知。",
    "T38n1767_004:0060c22": "謂常無常二鳥雙游去住適宜稱機隱顯。或",
    "T38n1767_004:0060c23": "時用住或用不住。只不住即住亦是非住非",
    "T38n1767_004:0060c24": "不住。昔用無常施得五果一切諸行悉皆無",
    "T38n1767_004:0060c25": "常。若定無常何得今教施常五果遍一切法",
    "T38n1767_004:0060c26": "悉開無常。當知非常非無常能常能無常。又",
    "T38n1767_004:0060c27": "昔用無常論五門觀謂他境界今教用常論五",
    "T38n1767_004:0060c28": "門觀即自境界。豈定自他能作如此之自他",
    "T38n1767_004:0060c29": "耶。當知皆是佛之勝用若用於常故無勞請。",
    "T38n1767_004:0061a01": "若用無常復不須請。故舉二用遮言不應。十",
    "T38n1767_004:0061a02": "一行半偈為兩。初十行半明無常用。後一行",
    "T38n1767_004:0061a03": "明常用。初又二。前九行通明諸行無常。後一",
    "T38n1767_004:0061a04": "行半正用無常。初又五。初三行半無常觀。次",
    "T38n1767_004:0061a05": "一行苦觀。次一行空觀。次二行無我觀。次一",
    "T38n1767_004:0061a06": "行半不淨觀。問諸天化生豈是不淨。答雖無",
    "T38n1767_004:0061a07": "臭薉賢聖所訶亦是不淨。次諸欲下。明正是",
    "T38n1767_004:0061a08": "無常用。如瑞應云。出四城門起於厭患故不",
    "T38n1767_004:0061a09": "貪著。離欲思惟六年苦行。證真實法。三十四",
    "T38n1767_004:0061a10": "心發無漏慧。今日當涅槃即最後無餘。次我",
    "T38n1767_004:0061a11": "度有彼岸一行。即常用。度者度此彼之彼岸。",
    "T38n1767_004:0061a12": "亦度非此非彼之彼岸。於諸此彼而得自在。",
    "T38n1767_004:0061a13": "故我非但過一切苦亦過諸樂及無苦樂。乃名",
    "T38n1767_004:0061a14": "大樂。我淨例然(云云)。他判前九行半是佛同於",
    "T38n1767_004:0061a15": "常無常行亦是真不真義。後兩行即是諸行",
    "T38n1767_004:0061a16": "同於如來無常常不真真義。此常無常顯非",
    "T38n1767_004:0061a17": "常非無常真實法也。今言若爾常無常是二",
    "T38n1767_004:0061a18": "方便。因兩方便得顯真實。即如纓絡二觀方",
    "T38n1767_004:0061a19": "便得入中道第一義諦。此乃淺深三諦之意",
    "T38n1767_004:0061a20": "菩薩境界。云何得與佛境界同。此文分明云",
    "T38n1767_004:0061a21": "當觀諸佛境界。佛境界者三諦一諦一諦三",
    "T38n1767_004:0061a22": "諦。非一非三而三而一。一空一切空三諦皆",
    "T38n1767_004:0061a23": "空。一假一切假三諦皆假。一中一切中三諦",
    "T38n1767_004:0061a24": "皆中。只中是俗真只俗真是中無二無別如",
    "T38n1767_004:0061a25": "此乃名諸佛境界。所以用佛境界而遮請者。",
    "T38n1767_004:0061a26": "若一空一切空云何請住。乃至一中一切中",
    "T38n1767_004:0061a27": "云何請住。遮請之意正在於此。云何以菩薩",
    "T38n1767_004:0061a28": "境界釋佛境界耶。若但隨文難見此意。今更",
    "T38n1767_004:0061a29": "就偈文以顯此意。前九行半明一空一切空。",
    "T38n1767_004:0061b01": "離欲一偈明一假一切假。我度一偈明一中",
    "T38n1767_004:0061b02": "一切中。偈中廣出還釋長行佛境界意。且點",
    "T38n1767_004:0061b03": "其意在後更釋(云云)。四重請者。或云非重請佛",
    "T38n1767_004:0061b04": "不重答故。或言兩向望前為重請望後為論",
    "T38n1767_004:0061b05": "端。於中為三。初領旨。次謙謝。三正請。領旨",
    "T38n1767_004:0061b06": "從以難遮請生六難由佛誠如聖言。謙謝從",
    "T38n1767_004:0061b07": "佛境界生諸佛境界浩無涯底。豈是蚊蚋能",
    "T38n1767_004:0061b08": "知邊表。分知非究竟知知是謙也。謝者從於",
    "T38n1767_004:0061b09": "用生。蒙佛受供成最後檀。慳結漏斷等於文",
    "T38n1767_004:0061b10": "殊蒙佛受供成彼岸智均大菩薩。故舉龍象",
    "T38n1767_004:0061b11": "喻於智斷。又舉幼年自況。以初具戒況於先",
    "T38n1767_004:0061b12": "達。拔淵泉之下處雲霄之上者。蓋佛菩薩之",
    "T38n1767_004:0061b13": "恩。是故須謝謝無常用。三正請常住之用。能",
    "T38n1767_004:0061b14": "生物善大眾苦至如來未然是故重請。有法",
    "T38n1767_004:0061b15": "譬合。初法如文。次譬中言變吐者有二解。一",
    "T38n1767_004:0061b16": "云譬大眾戀慕饑渴願如來住終無變吐。故",
    "T38n1767_004:0061b17": "文云我今欲令如來久住。故知為眾生作譬。",
    "T38n1767_004:0061b18": "二云為佛作譬物思物機亦如饑渴願佛住世",
    "T38n1767_004:0061b19": "亦無變吐。故合譬云唯願世尊亦復如是。故",
    "T38n1767_004:0061b20": "知為佛作譬。夫聖言巧密不可偏取(云云)。第三",
    "T38n1767_004:0061b21": "旁論者。何名旁論。先釋名次帖文釋名又三。",
    "T38n1767_004:0061b22": "一釋名二出意三料簡。初釋名言。旁論者前",
    "T38n1767_004:0061b23": "獻供為正為無為是旁。又時眾是旁人時眾",
    "T38n1767_004:0061b24": "未解為旁故論。又兩人實慧為正方便為旁。",
    "T38n1767_004:0061b25": "興斯問答是其權巧故名旁論。又如來境界",
    "T38n1767_004:0061b26": "為正二用為旁。今之所論論於二用故言旁",
    "T38n1767_004:0061b27": "論。斯乃四悉意。思之出意者何故旁論。佛因",
    "T38n1767_004:0061b28": "獻供施常以破無常。又明二施等無差別利",
    "T38n1767_004:0061b29": "者玄解非常無常。惑者便生勝負之見。鄙無",
    "T38n1767_004:0061c01": "常而崇於常。如來又因請住以不住破住。又",
    "T38n1767_004:0061c02": "明諸佛境界不可思議。利者即解非住非不",
    "T38n1767_004:0061c03": "住。惑者又謂不住勝住。迴惑自迷不能。得解。",
    "T38n1767_004:0061c04": "是故文殊以無常不住訶其請住。純陀以常",
    "T38n1767_004:0061c05": "住難其無常不住拒抗紛紜彰其非理故云有",
    "T38n1767_004:0061c06": "為無為且共置之。懸指如來後當廣說。舉是",
    "T38n1767_004:0061c07": "顯非昭然可解。為是義故故須旁論。復次上",
    "T38n1767_004:0061c08": "純陀自云文殊師利法王子等。時眾懷疑文",
    "T38n1767_004:0061c09": "殊古佛行遠解深能問能答。純陀初心位淺",
    "T38n1767_004:0061c10": "解微。上雖能問未見其答。云何稱等是故旁",
    "T38n1767_004:0061c11": "論。文殊深而墮負純陀淺而獲勝。淺勝非勝",
    "T38n1767_004:0061c12": "深負非負。非負非勝方顯其等。約斯事理顯",
    "T38n1767_004:0061c13": "旁論意。大略可見不俟多釋。料簡者。問文殊",
    "T38n1767_004:0061c14": "明空三昧而為正法應是無為。純陀對有論",
    "T38n1767_004:0061c15": "無無待有成還應是有。那忽言文殊執有純",
    "T38n1767_004:0061c16": "陀執無。解云文殊扶昔教之空望大是有。純",
    "T38n1767_004:0061c17": "陀扶於今教對有論無。有去無無還得是無。",
    "T38n1767_004:0061c18": "又復純陀始具足檀則行淺不應云勝。文殊",
    "T38n1767_004:0061c19": "古佛則深故不應負。解云適物所宜更互椎",
    "T38n1767_004:0061c20": "砧非定勝負不負而負於深無損。不勝而勝",
    "T38n1767_004:0061c21": "於淺無增。文殊且共置之則勝負雙捨。又文",
    "T38n1767_004:0061c22": "殊執昔。就昔為是望今為非。純陀執今。就今",
    "T38n1767_004:0061c23": "為是望昔為非。若作四句。各執二用顯體為",
    "T38n1767_004:0061c24": "俱是。各執二用傷體無俱非。各辨體用各有",
    "T38n1767_004:0061c25": "一是一非。即用而體即俱非是非非。文為二。",
    "T38n1767_004:0061c26": "一旁論。二復宗。旁論又三。一文殊訶勸。次純",
    "T38n1767_004:0061c27": "陀訶勸。三文殊稱美。初文殊訶勸又二。先訶",
    "T38n1767_004:0061c28": "次勸。先訶中牒其請辭汝今不應發如是言",
    "T38n1767_004:0061c29": "即訶也。次汝今當觀應如是學即勸也。次純",
    "T38n1767_004:0062a01": "陀訶勸又二。先雙訶說觀。次雙勸說觀。就雙",
    "T38n1767_004:0062a02": "訶又二。初訶說觀之非。次雙結觀說之過。初",
    "T38n1767_004:0062a03": "訶說觀之非又二。先訶說次訶觀。初訶說又",
    "T38n1767_004:0062a04": "三。一不應摧勝號同劣號。二不應舉劣法同",
    "T38n1767_004:0062a05": "勝法。三結其失辱。初文者夫如來者通是諸",
    "T38n1767_004:0062a06": "佛之極號。今古不異故曰如來。豈可以極尊",
    "T38n1767_004:0062a07": "同於諸行。夫諸行者生死賤名卑鄙底下群",
    "T38n1767_004:0062a08": "有勞累。若以如來同諸行者。摧常住為遷滅",
    "T38n1767_004:0062a09": "屈涅槃作生死豈可然乎。次譬如水泡去。舉",
    "T38n1767_004:0062a10": "三見一聞不應以劣法同於勝法。勝法者即",
    "T38n1767_004:0062a11": "四德也。劣法者即四倒也。水泡譬無常。車",
    "T38n1767_004:0062a12": "輪譬苦。我聞諸天壽命極長。極長天者即是",
    "T38n1767_004:0062a13": "非想。非想無色不可見故。故言我聞。舉長對",
    "T38n1767_004:0062a14": "短短即墮胎落孕。此舉不淨問無色云何是",
    "T38n1767_004:0062a15": "不淨耶。答雖非惡色賢聖所訶亦是不淨。如",
    "T38n1767_004:0062a16": "聚落主失勢力者譬無我也。當知不應。舉四",
    "T38n1767_004:0062a17": "倒法同四德法。三世尊亦爾去。彰其失辱若",
    "T38n1767_004:0062a18": "摧勝同劣則失天中之尊號。亦失四德之勝",
    "T38n1767_004:0062a19": "法。若舉劣同勝則辱諸佛世尊之勝名。亦辱",
    "T38n1767_004:0062a20": "常等之勝法。從是故文殊下。是訶其觀亦為",
    "T38n1767_004:0062a21": "三。一不應觀勝名同劣名。文云勿觀如來同",
    "T38n1767_004:0062a22": "於諸行。二不應觀劣法同勝法。文云為知而",
    "T38n1767_004:0062a23": "說不知而說。若知如來非是諸行強說同者",
    "T38n1767_004:0062a24": "令下法同上法。若不知如來非是諸行而言",
    "T38n1767_004:0062a25": "同者。即闇惑上法混和下法。三彰其失辱。若",
    "T38n1767_004:0062a26": "使如來同諸行者則不得稱為天中天。則失",
    "T38n1767_004:0062a27": "尊勝名及尊勝法。若使諸行同如來者。則辱",
    "T38n1767_004:0062a28": "尊勝之名亦辱尊勝之法(云云)。次從譬如人王",
    "T38n1767_004:0062a29": "去。兩譬雙結觀說之過。初譬結觀過。次譬結",
    "T38n1767_004:0062b01": "說過。初文又二先譬次合。初譬中云王者譬",
    "T38n1767_004:0062b02": "眾生力士譬佛。力士為王施功。佛為眾生施",
    "T38n1767_004:0062b03": "化。王見力士多技藝者厚賜封祿。眾生得佛",
    "T38n1767_004:0062b04": "恩深四事供養。力士以技德伏物不以威加",
    "T38n1767_004:0062b05": "如來但以智慧神通非那羅延力。佛具功德",
    "T38n1767_004:0062b06": "汝今云何憶想分別觀於如來同諸行耶。此",
    "T38n1767_004:0062b07": "豈非結觀之過明矣。次短壽譬結其說過亦",
    "T38n1767_004:0062b08": "二。先譬次合。初譬中云父母譬眾生。子譬於",
    "T38n1767_004:0062b09": "佛。相師譬文殊。眾生感佛譬如父母佛隨機",
    "T38n1767_004:0062b10": "應譬如生子。佛實長壽文殊說短。豈非訶說",
    "T38n1767_004:0062b11": "之過此文明矣。次從譬如貧女者。是雙勸說",
    "T38n1767_004:0062b12": "勸。舊云貧女譬生解。丈夫譬護法。開善云貧",
    "T38n1767_004:0062b13": "女譬生解。丈夫譬捨迷。冶城云貧女譬護解。",
    "T38n1767_004:0062b14": "丈夫譬慚愧。招提云貧女譬說佛無為。丈夫",
    "T38n1767_004:0062b15": "譬覆佛有為。今以女譬慈。生子譬說。丈夫譬",
    "T38n1767_004:0062b16": "剛。遠行譬觀。譬文自現。又承躡上來非徒臆",
    "T38n1767_004:0062b17": "說然對聖訓凡寓上誡下非訶勸文殊。又勸",
    "T38n1767_004:0062b18": "博地無益極聖不勞勸。不上不下發心已去",
    "T38n1767_004:0062b19": "未足已還正須訶勸。譬文自明矣(云云)。初勸說",
    "T38n1767_004:0062b20": "譬有開有合此開六慈。謂理乃至究竟。貧女",
    "T38n1767_004:0062b21": "至加復病苦。以譬理慈。貧譬無智。病譬無斷。",
    "T38n1767_004:0062b22": "無有居家譬無常住五果。無救護者譬無主",
    "T38n1767_004:0062b23": "無親女雖貧病有生子義。理無智斷而有解",
    "T38n1767_004:0062b24": "說之義。下文云慈是一切諸善根本(云云)。饑渴",
    "T38n1767_004:0062b25": "所逼游行乞匃者即名字慈。無智為饑無定",
    "T38n1767_004:0062b26": "為渴。癡散所逼欲求靜慧則素絲易染。薄知",
    "T38n1767_004:0062b27": "名數微達方隅名字慈也。止他客舍觀行慈",
    "T38n1767_004:0062b28": "也。觀五陰如逆旅暮合朝散觀六入如空聚",
    "T38n1767_004:0062b29": "貪者求物。觀六塵如惡賊愚不知避焚灼。憫",
    "T38n1767_004:0062c01": "之豈非觀行慈也。齊此慈來通名解說。解說",
    "T38n1767_004:0062c02": "未彰如女雖能生而子未顯。可譬懷胎寄生",
    "T38n1767_004:0062c03": "一子相似慈也。向觀陰舍生清淨解。如寄生",
    "T38n1767_004:0062c04": "子此慈說已彰譬子生出。通前慈說悉有障",
    "T38n1767_004:0062c05": "難。至相似時慈悉倚伏更五彊弱故於此位",
    "T38n1767_004:0062c06": "說諸障難實通前也。舍主驅者。此譬報障障",
    "T38n1767_004:0062c07": "於慧解。義言驅去慈解同體故言抱兒。向涅",
    "T38n1767_004:0062c08": "槃城故至他國。名字慈後。分真慈前兩楹之",
    "T38n1767_004:0062c09": "間故言中路。遇惡風雨即內業障。蚊虻啑食",
    "T38n1767_004:0062c10": "即外業障。經由恒河即煩惱障。抱兒而度者。",
    "T38n1767_004:0062c11": "於三障中不捨正說。說陰界入非常非無常",
    "T38n1767_004:0062c12": "說諸惡業非縛非脫。說諸煩惱非明非闇。以",
    "T38n1767_004:0062c13": "相似慈及相似解。障不能障故言而度水漂",
    "T38n1767_004:0062c14": "疾者三障力彊激奪慈說。慈說體妙不屈三",
    "T38n1767_004:0062c15": "障。故言而不放捨。於是母子遂共俱沒者。慈",
    "T38n1767_004:0062c16": "與解觀俱從相似轉入分真故言俱沒。如是",
    "T38n1767_004:0062c17": "女人慈念功德生於梵天。天者通是分真究",
    "T38n1767_004:0062c18": "竟兩慈觀。下合譬其義自顯(云云)。從文殊若有",
    "T38n1767_004:0062c19": "善男子去。合譬先通合四慈。後通合兩慈。通",
    "T38n1767_004:0062c20": "塗明者。從前理慈已來。不應偏渾偏解偏說。",
    "T38n1767_004:0062c21": "初文為三。一者正護不得偏說。二者引過不",
    "T38n1767_004:0062c22": "得偏說。三者乖理不得偏說。偏說非正護正",
    "T38n1767_004:0062c23": "護不偏說。偏說無慧眼慧眼不偏說。偏說乖",
    "T38n1767_004:0062c24": "正理正理豈偏說。此中三文廣有所破(云云)。從",
    "T38n1767_004:0062c25": "若正見去。合後兩慈合前許圓說不許偏說。",
    "T38n1767_004:0062c26": "合後開偏說不云圓說。若通論前後皆有偏",
    "T38n1767_004:0062c27": "圓而互現者前未見機理宜但許圓止偏。是",
    "T38n1767_004:0062c28": "故文云自責愚癡後見機理尚許偏說何況圓",
    "T38n1767_004:0062c29": "耶。是故文云正見者也。又正見者即是圓見。",
    "T38n1767_004:0063a01": "若見有無不名無為。具有無者方乃名圓。就",
    "T38n1767_004:0063a02": "文為四。先開偏說。次釋見機。三牒譬合初沒。",
    "T38n1767_004:0063a03": "四牒譬合後證。初開偏如文。次釋見機者。能",
    "T38n1767_004:0063a04": "為眾生是見世界機。生善法故見為人機。亦",
    "T38n1767_004:0063a05": "是見第一義機。生憐憫心即對治機。三四如",
    "T38n1767_004:0063a06": "文。次從如人遠行是勸觀有譬合譬又二初",
    "T38n1767_004:0063a07": "正勸次重勸。初文者六卷名為丈夫譬。此開",
    "T38n1767_004:0063a08": "六種觀義。謂理觀乃至究竟觀。遠行譬理觀。",
    "T38n1767_004:0063a09": "去後位遙名遠。理寂而照名行。中道譬名字",
    "T38n1767_004:0063a10": "觀。始末兩間通稱中耳。疲極者煩惱勞累生",
    "T38n1767_004:0063a11": "死拘逼謙卑請益皆是疲極寄止他舍譬觀行",
    "T38n1767_004:0063a12": "觀。三界幻居猶如寄止五欲非己為他。權託",
    "T38n1767_004:0063a13": "陰入如舍。無明所壓如臥沈昏不醒如寐。忽",
    "T38n1767_004:0063a14": "然火起火是無常來無徑路故言卒起。卒起無",
    "T38n1767_004:0063a15": "常即報障也。上具三障此略舉一。即時驚寤",
    "T38n1767_004:0063a16": "譬相似觀。昔來未得而今得之為驚。似解隣",
    "T38n1767_004:0063a17": "真為寤。言定死者解惑相排惑雖彊盛不久",
    "T38n1767_004:0063a18": "摩滅如入海見平故言定死。雖知定死即猶",
    "T38n1767_004:0063a19": "未死。未能入聖但在白法故言慚愧。衣纏身",
    "T38n1767_004:0063a20": "者衣以譬觀。身以譬境。若作偏觀照境不周",
    "T38n1767_004:0063a21": "是為可恥。圓觀圓境無所可恥故言纏身。便",
    "T38n1767_004:0063a22": "命終者。他以被問難屈為死。然被難死死者",
    "T38n1767_004:0063a23": "無量應生梵天。既不生者當知非也。今言死",
    "T38n1767_004:0063a24": "者似觀轉謝。生忉利天者分真觀起此譬兩",
    "T38n1767_004:0063a25": "成就三十二臣即分真義。若就一主即究竟",
    "T38n1767_004:0063a26": "義。而言梵王及輪王者更譬究竟觀。不生等",
    "T38n1767_004:0063a27": "顯其所離。善男子下重勸勿觀。從文殊如來",
    "T38n1767_004:0063a28": "真實去。合譬但合上即便命終分真觀去。若",
    "T38n1767_004:0063a29": "能如是去。合上生忉利天。他以此文三十二",
    "T38n1767_004:0063b01": "相合者乃是合主不是合臣。若爾八十反應",
    "T38n1767_004:0063b02": "合八十種好。輪王無敵應合十八不共法耶。",
    "T38n1767_004:0063b03": "今云八十種好亦不與他共故皆合究竟。",
    "T38n1767_004:0063b04": "大般涅槃經疏卷第四"
}