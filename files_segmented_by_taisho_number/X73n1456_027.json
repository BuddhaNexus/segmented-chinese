{
    "X73n1456_027:0652b09": "憨山老人夢遊集卷第二十七",
    "X73n1456_027:0652b11": "侍　者　　福　善　日錄",
    "X73n1456_027:0652b12": "門　人　　通　炯　編輯",
    "X73n1456_027:0652b13": "嶺南弟子　劉起相　重較",
    "X73n1456_027:0652b14": "塔銘",
    "X73n1456_027:0652b15": "徑山達觀可禪師塔銘",
    "X73n1456_027:0652b16": "夫大地生死。顛瞑長夜。情關固閉。識鎻難開。有能蹶",
    "X73n1456_027:0652b17": "起一擊碎之。掉臂獨往者。自非雄猛丈夫。具超世之",
    "X73n1456_027:0652b18": "量者。未易及也。歷觀傳燈諸老。咸其人哉。余今於達",
    "X73n1456_027:0652b19": "觀禪師見之矣。師諱真可。字達觀。晚號紫栢。門人稱",
    "X73n1456_027:0652b20": "尊者。重法故也。其先。句曲人。父沈連。世居吳江。太湖",
    "X73n1456_027:0652b21": "之灘缺。師其季子也。母夢異人授其附葉大鮮桃。寤",
    "X73n1456_027:0652b22": "而香滿室。遂有娠。師生。五歲不語。有異僧過其門。摩",
    "X73n1456_027:0652b23": "頂。謂其父曰。此兒出家。當為人天師。言訖。忽不見。師",
    "X73n1456_027:0652b24": "遂能語。先時見巨人跡下於庭。自是不復見。髫年性",
    "X73n1456_027:0652c01": "雄猛。慷慨激烈。貌偉不羣。弱不好弄。生不喜見婦人。",
    "X73n1456_027:0652c02": "浴不許先。一日。姊誤前就浴。師大怒。自後。至親戚婦",
    "X73n1456_027:0652c03": "女。無敢近者。長志日益大。父母不能拘。嘗有詩曰。屠",
    "X73n1456_027:0652c04": "狗雄心未易消。葢實錄也。年十七。方仗劒遠遊塞上。",
    "X73n1456_027:0652c05": "行至蘇州閶門。遊市中。天大雨。值虎邱僧明覺。相顧",
    "X73n1456_027:0652c06": "盻。壯其貌。因以傘蔽之。遂同歸寺。具晚飡驩甚。聞僧",
    "X73n1456_027:0652c07": "夜誦八十八佛名。心大快悅。侵晨。入覺室。曰吾兩人",
    "X73n1456_027:0652c08": "有大寶。何以污在此中耶。解腰纏十餘金授覺。令設",
    "X73n1456_027:0652c09": "驚請剃髮。遂禮覺為師。是夜即兀坐達旦。每私語三",
    "X73n1456_027:0652c10": "嘆曰。視之無肉。喫之有味。覺欲化鐵萬斤。造大鐘。師",
    "X73n1456_027:0652c11": "曰。吾助之。遂往平湖巨室。門外趺坐。主人進食。師不",
    "X73n1456_027:0652c12": "食。主問何所須。師曰。化鐵萬斤造大鐘。有即受食。主",
    "X73n1456_027:0652c13": "人立出鐵萬斤於門外。師笑。食畢。徑載回虎邱。歸即",
    "X73n1456_027:0652c14": "閉戶讀書。年半不越閫。見僧有飲酒茹葷者。師曰。出",
    "X73n1456_027:0652c15": "家兒如此。可殺也。僧咸畏憚之。年二十。從講師受具",
    "X73n1456_027:0652c16": "戒。嘗至常熟。遇相國嚴養齋翁。識為奇器。留月餘。之",
    "X73n1456_027:0652c17": "嘉興東塔寺。見僧書華嚴經。跪看良久。歎曰。吾輩能",
    "X73n1456_027:0652c18": "此足矣。遂之武塘景德寺。掩關三年。復回吳門辭覺",
    "X73n1456_027:0652c19": "曰。吾當去行脚諸方。歷參知識。究明大事。遂策杖去。",
    "X73n1456_027:0652c20": "一日聞僧誦張拙見道偈。至斷除妄想重增病。趨向",
    "X73n1456_027:0652c21": "真如亦是邪。師曰。錯也。當云方無病。不是邪。僧云。你",
    "X73n1456_027:0652c22": "錯他不錯。師大疑之。到處書二語於壁閒。疑至頭面",
    "X73n1456_027:0652c23": "俱腫。一日齋次忽悟。頭面立消。自是凌躒諸方。嘗曰",
    "X73n1456_027:0652c24": "使我在臨濟德山座下。一掌便醒。安用如何如何。過",
    "X73n1456_027:0653a01": "匡山。窮相宗奧義。一日行二十里。足痛。師以石砥脚",
    "X73n1456_027:0653a02": "底至日行二百里乃止。遊五臺。至峭壁空巖。有老宿",
    "X73n1456_027:0653a03": "孤坐。師作禮。因問一念未生時如何。宿竪一指。又問",
    "X73n1456_027:0653a04": "既生後如何。宿展兩手。師於言下領旨。尋跡之。失其",
    "X73n1456_027:0653a05": "處。至京師。參徧融大老。融問從何來。曰江南來。又問",
    "X73n1456_027:0653a06": "來此作麼。曰習講。又問習講作麼。曰貫通經旨。代佛",
    "X73n1456_027:0653a07": "揚化。融曰。你須清淨說法。師曰只今不染一塵。融命",
    "X73n1456_027:0653a08": "褫師直裰。施傍僧。顧謂師曰。脫了一層還一層。師笑",
    "X73n1456_027:0653a09": "領之。遂留掛塔。知識嘯巖法主。暹理諸大老師。皆及",
    "X73n1456_027:0653a10": "門去。九年復歸虎邱省覺。乃之淞江。掩關百日。之吳",
    "X73n1456_027:0653a11": "縣。聊城傅君光宅為縣令。其子利根。命禮師。子不懌。",
    "X73n1456_027:0653a12": "子一日。搦二花問師云。是一是二。師曰是一。子開手",
    "X73n1456_027:0653a13": "曰。此花是二。師何言一。師曰。我言其本。汝言其末。子",
    "X73n1456_027:0653a14": "遂作禮。之天池。遇管公東溟。聞其語。深器之。師因拈",
    "X73n1456_027:0653a15": "薔薇一蒂二花問公。公曰。此花同本生也。師分為二。",
    "X73n1456_027:0653a16": "德問公。公無語。因罰齋一供。遂相與莫逆。時　上御",
    "X73n1456_027:0653a17": "極之三年。大千潤公開堂於少林。師結友巢林介如",
    "X73n1456_027:0653a18": "輩。往參叩。及至。見上堂講公案。以口耳為心印。以帕",
    "X73n1456_027:0653a19": "子為真傳。師耻之。歎曰。西來意固如是邪。遂不入眾。",
    "X73n1456_027:0653a20": "尋即南還。至嘉禾。見太宰陸五臺翁。心大相契。先是",
    "X73n1456_027:0653a21": "有密藏道開者。南昌人。棄青衿出家。披剃於南海。聞",
    "X73n1456_027:0653a22": "師風。往歸之。師知為法器。留為侍者。郡城楞嚴寺。為",
    "X73n1456_027:0653a23": "長水疏經處。久廢。有力者侵為園亭。師有詩弔之曰。",
    "X73n1456_027:0653a24": "明月一輪簾外冷。夜深曾照坐禪人。志欲恢復。乃囑",
    "X73n1456_027:0653b01": "開公任恢復之事。而屬太宰為護法。太宰公弟。雲臺",
    "X73n1456_027:0653b02": "公。施建禪堂五楹。既成。請師題其柱。師為聯語曰。若",
    "X73n1456_027:0653b03": "不究心。坐禪徒增業苦。如能護念。罵佛猶益真修。遂",
    "X73n1456_027:0653b04": "引錐刺臂。流血盈碗書之。自是接納往來。後二十餘",
    "X73n1456_027:0653b05": "年。太守槐亭蔡公。始克修復。葢師願力所持也。師見",
    "X73n1456_027:0653b06": "象季法道陵遲。惟以弘法利生為家務。念大藏卷帙",
    "X73n1456_027:0653b07": "重多。遐方僻陬。有終不聞佛法名字者。欲刻方冊。易",
    "X73n1456_027:0653b08": "為流通。普使見聞作金剛種子。即有謗者。罪當自代。",
    "X73n1456_027:0653b09": "遂與太宰公。及司成馮公夢禎。廷尉曾公同亨。冏卿",
    "X73n1456_027:0653b10": "瞿公汝稷等定議。命開公董其事。萬曆己丑。創刻於",
    "X73n1456_027:0653b11": "五臺。居四年。以氷雪苦寒。復移於徑山寂照庵。工既",
    "X73n1456_027:0653b12": "行。開公以病隱去。續蕆其役者。弟子寒灰如奇。奇子",
    "X73n1456_027:0653b13": "幻予本及。最後弟子澹居鎧也。初桐城吳公用先。為",
    "X73n1456_027:0653b14": "儀曹郎。參師入室。從容及刻藏事。師遽曰。君與此法。",
    "X73n1456_027:0653b15": "有大因緣。師化後。吳公出長浙藩。用馮司成初議。修",
    "X73n1456_027:0653b16": "復化城。為徑山下院。藏貯經版。固吳公信力。亦師預",
    "X73n1456_027:0653b17": "讖云。師於嘉禾刻藏有成議。乃返吳門。省得度師覺",
    "X73n1456_027:0653b18": "公。覺已還俗。以醫名。聞師來。慴甚。師偽為賈人裝。僵",
    "X73n1456_027:0653b19": "臥小舟中。請覺診視。覺見師大驚。師涕泣曰。爾何迷",
    "X73n1456_027:0653b20": "至此耶。今且奈何。覺曰。唯命是聽。師立命剃髮載去。",
    "X73n1456_027:0653b21": "覺慚服。願執弟子禮親近之。師來之日。覺夕飡。飯盂",
    "X73n1456_027:0653b22": "忽墮地迸裂。其誠感如此。師初過吳江。沈周二氏。聚",
    "X73n1456_027:0653b23": "族而歸之。至曲阿金沙。賀孫于王四氏。合族歸禮。師",
    "X73n1456_027:0653b24": "於于園。書法華經以報二親。顏書經處。曰墨光亭。今",
    "X73n1456_027:0653c01": "在焉。聞妙峰師建鐵塔于蘆芽。乃送經安置塔中。且",
    "X73n1456_027:0653c02": "與計藏事。復之都門。乃訪予於東海。萬曆丙戌秋七",
    "X73n1456_027:0653c03": "月也。予以五臺因緣。有聞於內。避名於東海那羅延",
    "X73n1456_027:0653c04": "窟。慈聖皇大后。為保聖躬。延國祚。印施大藏十五部。",
    "X73n1456_027:0653c05": "皇上頒降海內名山。首及東海。予以謝　恩入長安。",
    "X73n1456_027:0653c06": "師携開公走海上。至膠西。秋水泛漲。眾度必不能渡。",
    "X73n1456_027:0653c07": "師解衣先涉。疾呼眾。水已及肩。師躍然而前。既渡。顧",
    "X73n1456_027:0653c08": "謂弟子曰。死生關頭。須直過為得耳。眾心欽服。予在",
    "X73n1456_027:0653c09": "長安聞之。亟促裝歸。兼程至即墨。師已出山。在脚院。",
    "X73n1456_027:0653c10": "詰朝將長發。是夜。一見大歡笑。明發。請還山。留旬日。",
    "X73n1456_027:0653c11": "心相印契。師即以予為知言。許生平矣。師返都門。訪",
    "X73n1456_027:0653c12": "石經山。禮隋琬公塔。念琬公慮三災劫壞。正法澌滅。",
    "X73n1456_027:0653c13": "創刻石藏經。藏於巖洞。感其護法深心。淚下如雨。琬",
    "X73n1456_027:0653c14": "公塔院地。已歸豪右。矢復之而未果。乃決策西游峨",
    "X73n1456_027:0653c15": "嵋。由三晉。歷關中。跨棧道至蜀。禮普賢大士。順流下",
    "X73n1456_027:0653c16": "瞿塘。過荊襄。登太和。至匡廬。尋歸宗故址。唯古松一",
    "X73n1456_027:0653c17": "株。寺僧售米五斗。匠石將伐之。丐者憐而乞米贖之。",
    "X73n1456_027:0653c18": "以存寺蹟。師聞而興感。樹根為樵斧剝斵。勢將折。師",
    "X73n1456_027:0653c19": "砌石填土。呪願復生。以卜寺重興兆。後樹日長。寺竟",
    "X73n1456_027:0653c20": "復。其願力固如此。江州孝廉邢懋學。延居長松館。師",
    "X73n1456_027:0653c21": "為說法語。名長松茹退。鄒給諫爾瞻。丁大參勺原。留",
    "X73n1456_027:0653c22": "駐錫匡山未果。遂行。過安慶。阮君自華。請遊皖公山",
    "X73n1456_027:0653c23": "馬祖庵。師喜其境超絕。屬建梵剎。江陰居士趙我聞。",
    "X73n1456_027:0653c24": "謁請出家。遂薙髮於山中。師詺名曰法鎧。所謂最後",
    "X73n1456_027:0654a01": "弟子也。師復北遊至潭柘。　慈聖聖母聞師至。命近",
    "X73n1456_027:0654a02": "侍陳儒致齋供。特賜紫伽黎。師固讓曰。自慚貧骨難",
    "X73n1456_027:0654a03": "披紫。施與高人福倍增。儒隨師過雲居。禮石經於雷",
    "X73n1456_027:0654a04": "音寺。啟石室。佛座下得金函。貯佛舍利三枚。光燭巖",
    "X73n1456_027:0654a05": "壑。因請舍利入　內。供三日。出帑金。重藏于石窟。以",
    "X73n1456_027:0654a06": "　聖母齋襯餘金。贖琬公塔。遂拉予偕往瞻禮。屬予",
    "X73n1456_027:0654a07": "作記。回寓慈壽。同居西郊園中。對談四十晝夜。目不",
    "X73n1456_027:0654a08": "交睫。信為生平至快事。徧融老已入滅。為文弔之。有",
    "X73n1456_027:0654a09": "嗣德不嗣法之語。師在潭柘。居常禮佛後方食。一日",
    "X73n1456_027:0654a10": "客至。誤先舉一食。乃對知事曰。今日有犯戒者。命爾",
    "X73n1456_027:0654a11": "痛責三十棒。輕則陪之。知事愕。不知為誰。頃師授杖。",
    "X73n1456_027:0654a12": "自伏地。于佛前受責如數。兩股如墨。乃云。眾生無始",
    "X73n1456_027:0654a13": "習氣。如油入麵。牢不可破。苟折情不痛。未易調伏也。",
    "X73n1456_027:0654a14": "師與予計。修我　朝傳燈錄。予以禪宗凋敝。與師約。",
    "X73n1456_027:0654a15": "往濬曹溪。以開法脉。師先至匡山以待。癸巳秋七月",
    "X73n1456_027:0654a16": "也。越三年乙未。予供奉　聖母賜大藏經。建海印寺",
    "X73n1456_027:0654a17": "成。以別緣觸　聖怒。詔逮下獄。鞫無他辭。蒙　恩免",
    "X73n1456_027:0654a18": "死。遣戍雷陽。毀其寺。師在匡山聞報。許誦法華經百",
    "X73n1456_027:0654a19": "部。冀祐不死。即往探曹溪回。將赴都下救予。聞予南",
    "X73n1456_027:0654a20": "放。遂待於江滸。是年十一月。會師於下關旅泊庵。師",
    "X73n1456_027:0654a21": "執予手歎曰。公以死荷負大法。古人為法。有程嬰公",
    "X73n1456_027:0654a22": "孫杵臼之心。我何人哉。公不生還。吾不有生日。予慰",
    "X73n1456_027:0654a23": "之再三。瀕行。師囑曰。吾他日即先公死。後事屬公。遂",
    "X73n1456_027:0654a24": "長別。予度嶺之五年。庚子。上以三殿工。榷礦稅。中使",
    "X73n1456_027:0654b01": "者駐湖口。南康太守吳寶秀劾　奏被逮。其夫人哀",
    "X73n1456_027:0654b02": "憤。以繯死。師在匡山聞之曰。時事至此。其如世道何。",
    "X73n1456_027:0654b03": "遂策杖赴都門。吳入獄。師多方調護。授以毗舍浮佛",
    "X73n1456_027:0654b04": "半偈。囑誦滿十萬。當出獄。吳持至八萬。蒙　上意解。",
    "X73n1456_027:0654b05": "得末減。師以予未歸初服。每歎曰。法門無人矣。若坐",
    "X73n1456_027:0654b06": "視法幢之摧。則紹隆三寶者。當於何處用心耶。老憨",
    "X73n1456_027:0654b07": "不歸。則我出世一大負。礦稅不止。則我救世一大負。",
    "X73n1456_027:0654b08": "傳燈未續。則我慧命一大負。若釋此三負。當不復走",
    "X73n1456_027:0654b09": "王舍城矣。癸卯秋。予在曹溪飛書屬門人計偕者。招",
    "X73n1456_027:0654b10": "師入山中。報書。直云捨此一具貧骨。居無何。忽妖書",
    "X73n1456_027:0654b11": "發。震動中外。忌者乘閒劾師。師竟以是罹難。先是",
    "X73n1456_027:0654b12": "　聖上以輪主乘願力。敬重大法。手書金剛般若。偶汗",
    "X73n1456_027:0654b13": "下漬紙。疑當更易。遣近侍曹公質於師。師以偈進曰。",
    "X73n1456_027:0654b14": "御汗一滴。萬世津梁。無窮法藏。從此放光。上覧之大",
    "X73n1456_027:0654b15": "悅。由是注意。適見章奏。意甚憐之。在法不能免。因逮",
    "X73n1456_027:0654b16": "及。　旨下云。著審而已。金吾訊鞫。但以三負事對。絕",
    "X73n1456_027:0654b17": "無他辭。送司冦。時執政欲死師。師聞之曰。世法如此。",
    "X73n1456_027:0654b18": "久住何為。乃索浴罷。囑侍者小道人性田曰。吾去矣。",
    "X73n1456_027:0654b19": "幸謝江南諸護法。道人哭。師叱之曰。爾侍予二十年。",
    "X73n1456_027:0654b20": "仍作這般去就耶。乃說偈訖。端坐安然而逝。御史曹",
    "X73n1456_027:0654b21": "公學程。以建言逮繫。問道於師。聞之急趨至。撫之曰。",
    "X73n1456_027:0654b22": "師去得好。師復開目微笑而別。癸卯十二月十七日",
    "X73n1456_027:0654b23": "也。師生於癸卯六月十二日。世壽六十有一。法臘四",
    "X73n1456_027:0654b24": "十有奇。師生平行履。疑信相半。即此末後快便一著。",
    "X73n1456_027:0654c01": "上下聞之。無不歎服。於戲。師於死生。視四大如脫敝",
    "X73n1456_027:0654c02": "屣。何法所致哉。師常以毗舍浮佛偈示人。予問曰。師",
    "X73n1456_027:0654c03": "亦持否。師曰。吾持二十餘年。已熟句半。若熟兩句。吾",
    "X73n1456_027:0654c04": "於死生無慮矣。豈其驗耶。師化後。待　命六日。顏色",
    "X73n1456_027:0654c05": "不改。及出。徙身浮塟於慈慧寺外。次年春夏霖雨。及",
    "X73n1456_027:0654c06": "秋。陸長公西源。欲致師肉身南還。啟之。安然不動。予",
    "X73n1456_027:0654c07": "弟子大義。奉師龕至。經潞河。馬侍御經綸。以感師與",
    "X73n1456_027:0654c08": "李卓吾事。心最慟。因啟龕拂面。痛哭之。至京口。金沙",
    "X73n1456_027:0654c09": "曲阿諸弟子。奉歸徑山。供寂照庵。師臨終有偈云。怪",
    "X73n1456_027:0654c10": "來雙徑為雙樹。貝葉如雲日自屯。以是故耳。時甲辰",
    "X73n1456_027:0654c11": "秋九月也。越十一年乙卯。弟子塟師全身於雙徑山",
    "X73n1456_027:0654c12": "後。司成朱公國禎。禮師塔。知有水。囑弟子法鎧啟之。",
    "X73n1456_027:0654c13": "俗弟子繆希雍。相得五峰內大慧塔後。開山第二代",
    "X73n1456_027:0654c14": "之左。曰文殊臺。卜於丙辰十一月十九日茶毗。廿三",
    "X73n1456_027:0654c15": "日歸靈骨。塔於此。予始在行閒。聞師訃。欲親往弔。因",
    "X73n1456_027:0654c16": "循一紀。未遂本懷。頃從南嶽數千里來。無意與期會。",
    "X73n1456_027:0654c17": "而預定祭日。蓋精神感孚亦奇矣。師後事。予幸目擊。",
    "X73n1456_027:0654c18": "得以少盡心焉。於戲。師生平行履。豈易及哉。始自出",
    "X73n1456_027:0654c19": "家。即脇不至席。四十餘年。性剛猛精進。律身至嚴。近",
    "X73n1456_027:0654c20": "者不寒而慄。常露坐不避風霜。幼奉母訓不坐閾。則",
    "X73n1456_027:0654c21": "盡命立不近閫。秉金剛心。獨以荷負大法為懷。每見",
    "X73n1456_027:0654c22": "古剎荒廢。必至恢復。始從楞嚴。終至歸宗雲居等。重",
    "X73n1456_027:0654c23": "興梵剎一十五所。除刻大藏。凡古名尊宿語錄。若寂",
    "X73n1456_027:0654c24": "音尊者。所著諸經論文集。及蘇長公易解。盡搜出刻",
    "X73n1456_027:0655a01": "行於世。性躭山水。生平雲行鳥飛。一衲無餘。無容足",
    "X73n1456_027:0655a02": "地。嚴重君親忠孝之大節。入佛殿。見　萬歲牌。必致",
    "X73n1456_027:0655a03": "敬。閱曆書。必加額而後覧。偶讀長沙志。見忠臣李芾。",
    "X73n1456_027:0655a04": "城垂陷。不欲死於賊。授部將一劒。令斬其全家。部將",
    "X73n1456_027:0655a05": "慟哭奉命。既推刃。因復自殺。師至此。淚直迸灑。弟子",
    "X73n1456_027:0655a06": "有傍。侍者不哭。師呵曰。當推墮汝於崖下。其忠義感",
    "X73n1456_027:0655a07": "激。類如此。師氣雄體豐。面目嚴冷。其立心最慈。每示",
    "X73n1456_027:0655a08": "弟子。必令自參。以發其悟。直至疑根盡拔而後已。接",
    "X73n1456_027:0655a09": "人不以常情為法。求人如蒼鷹攫兔。一見即欲生擒。",
    "X73n1456_027:0655a10": "故凡入室不契者。心愈慈而恨愈深。一棒之下。直欲",
    "X73n1456_027:0655a11": "頓斷命根。故親近者希。凄然暖然。師實有焉。於戲。師",
    "X73n1456_027:0655a12": "豈常人哉。即其見地直捷穩密。當上追古人。其悲願",
    "X73n1456_027:0655a13": "利生。弘護三寶。是名應身大士。有人問師何如人。予",
    "X73n1456_027:0655a14": "曰。正法可無臨濟德山。末法不可無此老也。師每慨",
    "X73n1456_027:0655a15": "五家綱宗不振。常提此示人。予嘗嘆曰。綱宗之不振。",
    "X73n1456_027:0655a16": "其如慧命何。原其曹洞。則專主少林。溈仰圓相久隱。",
    "X73n1456_027:0655a17": "雲門自韓大伯後。則難見其人。法眼大盛於永明。後",
    "X73n1456_027:0655a18": "則流入高麗。獨臨濟一派。流布寰區。至宋大慧。中興",
    "X73n1456_027:0655a19": "其道。及國初楚石無念諸大老。後傳至弘正末。有濟",
    "X73n1456_027:0655a20": "關主。其門人。為先師雲谷和尚。典則尚存。五十年來。",
    "X73n1456_027:0655a21": "師絃絕響。近則蒲團未穩。正眼未明。遂妄自尊稱。臨",
    "X73n1456_027:0655a22": "濟幾十幾代。於戲。邪魔亂法。可不悲乎。予以師之見",
    "X73n1456_027:0655a23": "地。誠可遠追臨濟。上接大慧。以前無師派。未敢妄推。",
    "X73n1456_027:0655a24": "若據堯舜之道。傳至孔子孟軻。軻死不得其傳。至宋",
    "X73n1456_027:0655b01": "濂雒諸儒。遙續其脉。以此證之。師固不忝為轉輪真",
    "X73n1456_027:0655b02": "子矣。姑錄大略。以俟後之明眼宗匠。續傳燈者采焉。",
    "X73n1456_027:0655b03": "以師未出世。故無上堂普說示眾諸語。但就參請機",
    "X73n1456_027:0655b04": "緣開示。門人緝之。有內外集若干卷。行於世。入室緇",
    "X73n1456_027:0655b05": "白弟子甚多。而宰官居士尤眾。師生平行履。不能具",
    "X73n1456_027:0655b06": "載。別有傳。乃為之銘。銘曰。",
    "X73n1456_027:0655b07": "佛未出世。祖未西來。擊塗毒鼓。誰其人哉。鷲嶺拈花。",
    "X73n1456_027:0655b08": "少室面壁。只道快便。翻成狼籍。黃梅夜半。老盧竊逃。",
    "X73n1456_027:0655b09": "誰料嶺南。有此獦獠。南嶽青原。擦膿涕漢。多少癡人。",
    "X73n1456_027:0655b10": "被他誆賺。五家手快。如撫舜琴。南熏倐至。辨者知音。",
    "X73n1456_027:0655b11": "兒孫惡辣。觸者先亡。但放一線。其家永昌。門戶孤單。",
    "X73n1456_027:0655b12": "命在一絲。有救之者。定是嫡兒。如漢張良。為韓報仇。",
    "X73n1456_027:0655b13": "縱然國破。宗祧可求。是生吾師。如石迸笋。出則凌霄。",
    "X73n1456_027:0655b14": "孰知其本。為法力戰。通身汗血。大似李陵。空拳不怯。",
    "X73n1456_027:0655b15": "身雖陷虜。其心不亡。千秋之下。畢竟歸王。師金剛心。",
    "X73n1456_027:0655b16": "盡化為骨。逼塞虗空。豈在山麓。師不知我。誰當知師。",
    "X73n1456_027:0655b17": "一死一生。春在花枝。",
    "X73n1456_027:0655b18": "雲棲蓮池宏大師塔銘",
    "X73n1456_027:0655b19": "師諱袾宏。字佛慧。別號蓮池。志所歸也。俗姓沈氏。古",
    "X73n1456_027:0655b20": "杭仁和人。世為名族。父德鑑。號明齋先生。母周氏。師",
    "X73n1456_027:0655b21": "生而頴異。世味澹如。年十七。補邑庠。試屢冠諸生。以",
    "X73n1456_027:0655b22": "學行重一時。於科第猶掇之也。顧志在出世。每書生",
    "X73n1456_027:0655b23": "死事大四字於案頭。從遊講藝。必折歸佛理。業已棲",
    "X73n1456_027:0655b24": "心淨土矣。家戒殺生。祭必素。居常太息曰。人命過隙",
    "X73n1456_027:0655c01": "耳。浮生幾何。吾三十不售。定超然長往。何終身事齷",
    "X73n1456_027:0655c02": "齪哉。前婦張氏。生一子殤。婦亡。即不欲娶。母強之。議",
    "X73n1456_027:0655c03": "婚湯氏。湯貧女齋蔬。有富者。欲得師為佳壻。陰閒之。",
    "X73n1456_027:0655c04": "師竟納湯。然意不欲成夫婦禮。年二十七。父喪。三十",
    "X73n1456_027:0655c05": "一。母喪。因涕泣曰。親恩罔極。正吾報答時也。至是。長",
    "X73n1456_027:0655c06": "往之志決矣。嘉靖乙丑。除日。師命湯點茶。捧至案。盞",
    "X73n1456_027:0655c07": "裂。師笑曰。因緣無不散之理。明年丙寅。訣湯曰。恩愛",
    "X73n1456_027:0655c08": "不常。生死莫代。吾往矣。汝自為計。湯亦灑然曰。君先",
    "X73n1456_027:0655c09": "往。吾徐行耳。師乃作一筆勾詞。竟投性天理和尚祝",
    "X73n1456_027:0655c10": "髮。乞昭慶寺無塵玉律師。就壇受具。居頃。即單瓢隻",
    "X73n1456_027:0655c11": "杖遊諸方。遍參知識。北遊五臺。感文殊放光。至伏牛",
    "X73n1456_027:0655c12": "隨眾煉廣。入京師。參徧融笑巖二大老。皆有開發。過",
    "X73n1456_027:0655c13": "東昌。忽有語。作偈曰。二十年前事可疑。三千里外遇",
    "X73n1456_027:0655c14": "何奇。焚香擲戟渾如夢。魔佛空爭是與非。師以母服",
    "X73n1456_027:0655c15": "未闋。乃懷木主以遊。每食必供。居必奉。其哀慕如此。",
    "X73n1456_027:0655c16": "至金陵瓦官寺。病幾絕。時即欲就茶毗。師微曰。吾一",
    "X73n1456_027:0655c17": "息尚存耳。乃止。病閒歸。越中多禪期。師與會者五。終",
    "X73n1456_027:0655c18": "不知隣單性字。隆慶辛未。師乞食梵村。見雲棲山水",
    "X73n1456_027:0655c19": "幽寂。遂有終焉之志。山故伏虎禪師剎也。楊國柱陳",
    "X73n1456_027:0655c20": "如玉等。為結茅三楹以棲之。師弔影寒巖。曾絕糧七",
    "X73n1456_027:0655c21": "日。倚壁危坐而已。村多虎。環山四十里。歲傷不下數",
    "X73n1456_027:0655c22": "十人。居民最苦之。師發悲懇。為諷經施食。虎患遂寧。",
    "X73n1456_027:0655c23": "歲亢旱。村民乞師禱雨。師笑曰。吾但知念佛。無他術",
    "X73n1456_027:0655c24": "也。眾堅請。師不得已出。乃擊木魚循田念佛。時雨隨",
    "X73n1456_027:0656a01": "注。如是所及。民異之。相與纍纍然。挈材木。荷鋤钁。競",
    "X73n1456_027:0656a02": "發其地。得柱礎而指之曰。此雲棲寺故物也。師福吾",
    "X73n1456_027:0656a03": "村。吾願鼎新之。以永吾福。不日成蘭若。外無崇門。中",
    "X73n1456_027:0656a04": "無大殿。惟禪堂安僧。法堂奉經像。餘取蔽風雨耳。自",
    "X73n1456_027:0656a05": "此法道大振。海內衲子歸心。遂成叢林。師悲末法。教",
    "X73n1456_027:0656a06": "網滅裂。禪道不明。眾生業深垢重。以醍醐而貯穢器。",
    "X73n1456_027:0656a07": "吾所懼也。且佛設三學以化羣生。戒為基本。基不立。",
    "X73n1456_027:0656a08": "定慧何依。思行利導。必固本根。第　國制。南北戒壇",
    "X73n1456_027:0656a09": "久禁不行。予即願振頺綱。亦何敢違憲令。因令眾半",
    "X73n1456_027:0656a10": "月半月。誦梵網戒經。及比丘諸戒品。由是遠近皆歸。",
    "X73n1456_027:0656a11": "師以精嚴律制為第一行。著沙彌要略。具戒便蒙。梵",
    "X73n1456_027:0656a12": "網經疏發隱。以發明之。初師發足參方。從參究念佛",
    "X73n1456_027:0656a13": "得力。至是遂開淨土一門。普攝三根。極力主張。乃著",
    "X73n1456_027:0656a14": "彌陀疏鈔十萬餘言。融會事理。指歸唯心。又憶昔見",
    "X73n1456_027:0656a15": "高峰語錄。謂自來參究此事。最極精銳。無逾此師之",
    "X73n1456_027:0656a16": "純鋼鑄就者。向懷之行脚。惟時師意。併匡山永明而",
    "X73n1456_027:0656a17": "一之。更錄古德機緣中喫緊語。編之曰禪關策進。併",
    "X73n1456_027:0656a18": "刻之。以示參究之訣。蓋顯禪淨雙修。不出一心。是知",
    "X73n1456_027:0656a19": "師之化權微矣。萬曆戊子。歲大疫。日斃千人。太守余",
    "X73n1456_027:0656a20": "公良樞。請公詣靈芝寺禳之。疫遂止。梵村舊有朱橋。",
    "X73n1456_027:0656a21": "潮汐衝塌。行者病涉。余公請師倡造。師云。欲我為者。",
    "X73n1456_027:0656a22": "無論貧富貴賤。人施銀八分而止。獨用八者。意取坤",
    "X73n1456_027:0656a23": "土以制水也。或言工大施微。恐難峻事。師云。心力多。",
    "X73n1456_027:0656a24": "則功自不朽。不日累千金。鳩工築基。每下一樁。持呪",
    "X73n1456_027:0656b01": "百遍。潮汐不至者數日。橋竟成。昔錢王以萬弩射潮。",
    "X73n1456_027:0656b02": "師以一心力當之。何術哉。師道價日增。十方衲子如",
    "X73n1456_027:0656b03": "歸。師一以慈接之。弟子日集。居日隘。師意不莊嚴屋",
    "X73n1456_027:0656b04": "宇。取安適。支閣而已。其設清規益肅。眾有通堂。若精",
    "X73n1456_027:0656b05": "進。若老病。若十方。各別有堂。百執事各有寮。一一具",
    "X73n1456_027:0656b06": "鎻鑰。啟閉以時。各有警策語。依期宣說。夜有巡警。擊",
    "X73n1456_027:0656b07": "板念佛。聲傳山谷。即倦者。眠不安。寢不夢。布薩羯磨。",
    "X73n1456_027:0656b08": "舉功過。行賞罰。凜若氷霜。即佛住祇桓。尚有六羣擾",
    "X73n1456_027:0656b09": "眾。此中無一敢諍而故犯者。不盡局百丈規繩。而適",
    "X73n1456_027:0656b10": "時救獘。古今叢林。未有如今日者。具如僧規約。及諸",
    "X73n1456_027:0656b11": "警語。赫如也。極意戒殺生。崇放生。著文久行於世。海",
    "X73n1456_027:0656b12": "內多奉尊之。曾講圓覺經於淨慈。聽者日數萬指。如",
    "X73n1456_027:0656b13": "屏四匝。因贖寺前萬工池為放生池。師八十誕辰。又",
    "X73n1456_027:0656b14": "增拓之。今城中上方長壽兩池。歲費計百餘金。山中",
    "X73n1456_027:0656b15": "設放生所。救贖飛走諸生物。充牣於中。眾僧減口以",
    "X73n1456_027:0656b16": "養之。歲約費栗二百石。亦有警策守者。依期往宣白。",
    "X73n1456_027:0656b17": "即羽族善鳴噪者。聞木魚聲。悉寂然而聽。宣罷。乃鼓",
    "X73n1456_027:0656b18": "翅暄鳴。非佛性哉。噫。佛說孝名為戒。儒呵有養無敬。",
    "X73n1456_027:0656b19": "師於物養而敬。且有禮者也。非達孝哉。師道風日播。",
    "X73n1456_027:0656b20": "海內賢豪。無論朝野。靡不歸心感化。若大司馬宋公",
    "X73n1456_027:0656b21": "應昌。大宰陸光公祖。宮諭張公元忭。司成馮公夢禎。",
    "X73n1456_027:0656b22": "陶公望齡。次第及門問道者。以百計。皆扣關擊節。徵",
    "X73n1456_027:0656b23": "究大事。靡不心折。盡入陶鑄。監司守相。下車伏謁。及",
    "X73n1456_027:0656b24": "賢豪候參者。無加禮。不設饌。皆甘糲飯。臥敗蓆。任蜥",
    "X73n1456_027:0656c01": "緣蚊嘬。無改容。皆忘形屈勢。至則空其所有。非精誠",
    "X73n1456_027:0656c02": "感物。何能至是哉。侍郎王公宗沐。問夜來老鼠唧唧。",
    "X73n1456_027:0656c03": "說盡一部華嚴經。師云。猫兒突出時如何。王無語。師",
    "X73n1456_027:0656c04": "自代云。走却法師。留下講案。又書頌曰。老鼠唧唧。華",
    "X73n1456_027:0656c05": "嚴歷歷。奇哉王侍郎。却被畜生惑。猫兒突出畫堂前。",
    "X73n1456_027:0656c06": "床頭說法無消息。無消息。大方廣佛華嚴經。世主妙",
    "X73n1456_027:0656c07": "嚴品第一。侍御左公宗郢。問念佛得悟否。師曰。返聞",
    "X73n1456_027:0656c08": "聞自性。性成無上道。又何疑返念念自性耶。仁和令",
    "X73n1456_027:0656c09": "樊公良樞。問心雜亂如何得靜。師曰。置之一處。無事",
    "X73n1456_027:0656c10": "不辦。坐中一士曰。專格一物。是置之一處。辦得何事。",
    "X73n1456_027:0656c11": "師曰。論格物。只當依朱子豁然貫通去。何事不辦得。",
    "X73n1456_027:0656c12": "或問師。何不貴前知。師云。譬如兩人觀琵琶記。一人",
    "X73n1456_027:0656c13": "不曾經見。一人曾見而預道之。畢竟同觀。終場能增",
    "X73n1456_027:0656c14": "減一齣否。　今上慈聖皇太后。崇重三寶。偶見師放",
    "X73n1456_027:0656c15": "生文。甚嘉歎。遣內侍賷紫袈裟齋資往供。問法要。師",
    "X73n1456_027:0656c16": "拜受。以偈答之。師極意悲幽冥苦趣。自習焰口。時親",
    "X73n1456_027:0656c17": "設放。嘗有見師座上。現如來相者。蓋觀力然也。師天",
    "X73n1456_027:0656c18": "性朴實簡淡。無緣飾。虗懷應物。貌溫粹。弱不勝衣。而",
    "X73n1456_027:0656c19": "聲若洪鐘。胸無崖岸。而守若嚴城。禦若堅兵。善藏其",
    "X73n1456_027:0656c20": "用。文理密察。經濟洪纖。不遺針芥。即畫叢林日用。量",
    "X73n1456_027:0656c21": "施利。酌厚薄。覈因果。明罪福。養老病。公眾僧。不滲滴",
    "X73n1456_027:0656c22": "水。自有叢林以來。五十年中。未嘗妄用一錢。居常數",
    "X73n1456_027:0656c23": "千指。不設化主。聽其自至。稍有盈餘。輙散施諸山。庫",
    "X73n1456_027:0656c24": "無儲蓄。凡設齋外。別持金銀作供者。隨手散去。施衣",
    "X73n1456_027:0657a01": "藥。救貧病。略無虗日。偶檢私記。近七載中。實用五千",
    "X73n1456_027:0657a02": "餘金。不屬常住。則前此歲歲可知已。師生平惜福。嘗",
    "X73n1456_027:0657a03": "著三十二條自警。垂老自浣濯。出溺器。亦不勞侍者。",
    "X73n1456_027:0657a04": "終身衣布素。一麻布幃。乃丁母艱時物。今尚存。他可",
    "X73n1456_027:0657a05": "知已。總師之操履。以平等大悲。攝化一切。非佛言不",
    "X73n1456_027:0657a06": "言。非佛行不行。非佛事不作。佛囑末世護持正法者。",
    "X73n1456_027:0657a07": "依四安樂行。師實以之。歷觀從上諸祖。單提正令。未",
    "X73n1456_027:0657a08": "必盡修萬行。若夫即萬行以彰一心。即塵勞而見佛",
    "X73n1456_027:0657a09": "性者。古今除永明。惟師一人而已。先儒稱寂音為僧",
    "X73n1456_027:0657a10": "中班馬。予則謂師為法門之周孔。以荷法即任道也。",
    "X73n1456_027:0657a11": "惟師之才。足以經世。悟。足以傳心。教。足以契機。戒。足",
    "X73n1456_027:0657a12": "以護法。操。足以勵世。規。足以救獘。至若慈能與樂。悲",
    "X73n1456_027:0657a13": "能拔苦。廣運六度。何莫而非妙行耶。出世始終。無一",
    "X73n1456_027:0657a14": "可議者。可謂法門得佛之全體大用者也。非夫應身",
    "X73n1456_027:0657a15": "大士。朗末法之重昏者。何能至此哉。臨終時。預於半",
    "X73n1456_027:0657a16": "月前。入城別諸弟子。及故舊。但曰。吾將他往矣。還山。",
    "X73n1456_027:0657a17": "連下堂。具茶湯設供。與眾話別。云此處吾不住。將他",
    "X73n1456_027:0657a18": "往矣。中元設盂蘭盆。各薦先宗。師曰。今歲我不與會",
    "X73n1456_027:0657a19": "矣。有簿記。師密題曰。雲棲寺直院僧。代為堂上蓮池",
    "X73n1456_027:0657a20": "和尚。追薦沈氏宗親云。過後始知其懸祀也。七月朔",
    "X73n1456_027:0657a21": "晚。入堂坐。囑大眾曰。我言眾不聽。我如風中燭。燈盡",
    "X73n1456_027:0657a22": "油乾矣。只待一撞一跌。纔信我也。明日要遠行。眾留",
    "X73n1456_027:0657a23": "之。師作三可惜。十可嘆。以警眾。淞江居士徐琳等。五",
    "X73n1456_027:0657a24": "人在寺。令侍者送遺囑五本。次夜入丈室。示微疾。瞑",
    "X73n1456_027:0657b01": "目無語。城中諸弟子至。圍繞。師復開目云。大眾老實",
    "X73n1456_027:0657b02": "念佛。毋揑怪。毋壞我規矩。眾問誰可主叢林。師曰。戒",
    "X73n1456_027:0657b03": "行雙全者。又問目前。師曰。姑依戒次。言訖面西念佛。",
    "X73n1456_027:0657b04": "端然而逝。萬曆四十三年七月初四日午時也。師生",
    "X73n1456_027:0657b05": "於嘉靖乙未。世壽八十有一。僧臈五十。師自卜寺左",
    "X73n1456_027:0657b06": "嶺下。遂全身塔於此。其先耦湯氏。後師祝髮。建孝義",
    "X73n1456_027:0657b07": "庵。為女叢林主。先一載而化。亦塔於寺外之右山。師",
    "X73n1456_027:0657b08": "得度弟子廣孝等。為最初上首。其及門授戒得度者。",
    "X73n1456_027:0657b09": "不下數千計。在家無與焉。縉紳士君子。及門者亦以",
    "X73n1456_027:0657b10": "千計。私淑者無與焉。其所著述。除經疏。餘雜錄如竹",
    "X73n1456_027:0657b11": "窗三筆等。二十餘種。行於世。率皆警發語。師素誡弟",
    "X73n1456_027:0657b12": "子。貴真修。勿顯異。故多靈異不具載。嗚呼。我聞世尊。",
    "X73n1456_027:0657b13": "深念末法眾生雖度。恐斷慧命。靈山會上。求護正法",
    "X73n1456_027:0657b14": "者。即親蒙授記。亦不敢入。惟地湧之眾力任之。且曰。",
    "X73n1456_027:0657b15": "我等末世持經。當具大忍力。大精進力。即有現身此",
    "X73n1456_027:0657b16": "中。亦不自言其本。泄佛密因。但臨終陰有以示之耳。",
    "X73n1456_027:0657b17": "觀師之行事。潛神密用。安忍精進之力。豈非地湧之",
    "X73n1456_027:0657b18": "一乎。抑自淨土而來乎。不然。從凡夫地。求自利尚不",
    "X73n1456_027:0657b19": "足。安能廣行利他。護持正法。始終無缺者乎。予有感",
    "X73n1456_027:0657b20": "而來。略拾師之行事。以昭來世。其他具諸別傳。乃為",
    "X73n1456_027:0657b21": "之銘曰。",
    "X73n1456_027:0657b22": "三毒焰熾。五熱周章。孰能藥石。頓使清涼。欲海橫流。",
    "X73n1456_027:0657b23": "波浪滔天。誰能濟度。駕大法船。惟我大師。實乘願力。",
    "X73n1456_027:0657b24": "放身其中。隨宜調適。蚤斷愛根。如獅脫索。纔出塵勞。",
    "X73n1456_027:0657c01": "便露頭角。開淨土門。張法界網。撈漉三根。其赴如響。",
    "X73n1456_027:0657c02": "以金剛鎞。刮瞖眼膜。根本不生。枝葉自落。大冶紅鑪。",
    "X73n1456_027:0657c03": "慈悲忍力。入此陶鎔。癡狂頓息。毛孔光明。通身手眼。",
    "X73n1456_027:0657c04": "從無用中。法輪常轉。若非付囑。定是地湧。豈屬尋常。",
    "X73n1456_027:0657c05": "具大勇猛。師徒空來。亦從空去。雖善藏身。欲隱彌露。",
    "X73n1456_027:0657c06": "鐘鼓交參。雲霞綺互。塔影高標。法身常住。",
    "X73n1456_027:0657c07": "勅賜清涼山竹林寺空印澄法師塔銘",
    "X73n1456_027:0657c08": "諸佛法身。托於文字般若。故如來應世。獨重持經法",
    "X73n1456_027:0657c09": "師。欲其慧命不斷故也。爰自白毫斂耀。像季弘經。則",
    "X73n1456_027:0657c10": "馬鳴龍樹無著天親。性相標宗。各擅其美。及大法東",
    "X73n1456_027:0657c11": "流。惟清涼大師。濬法界之源。綱維教網。撈摝人天。以",
    "X73n1456_027:0657c12": "其自性宗通。而弘四辨之說。無礙圓融。圭山而下。難",
    "X73n1456_027:0657c13": "其人矣。近代遠紹芳規。傑然師表者。惟我竹林空印",
    "X73n1456_027:0657c14": "澄公大師。師諱鎮澄。別號空印。金臺宛平桑峪李氏",
    "X73n1456_027:0657c15": "子。父仲武。母呂氏。初夢一僧持錫入室。覺而遂生。幼",
    "X73n1456_027:0657c16": "聰慧不羣。為兒嬉喜佛事。蚤有出世志。年十五。即投",
    "X73n1456_027:0657c17": "禮西山廣應寺引公為師。得度為沙彌。服勤三年。登",
    "X73n1456_027:0657c18": "壇受具。一江澧。西峰深。守菴中。諸大法師。弘教於大",
    "X73n1456_027:0657c19": "都。師尋依講肆。參窮性相宗旨。融貫華嚴。靡不該練。",
    "X73n1456_027:0657c20": "如是者十餘年。復從小山笑巖二大知識。究西來密",
    "X73n1456_027:0657c21": "意。妙契心印。一時義學推為上首。先是予遊京師。法",
    "X73n1456_027:0657c22": "會眾中。獨目師當為法匠。既而同妙峰禪師。結隱五",
    "X73n1456_027:0657c23": "臺。將建無遮法會。集海內耆碩。囑妙峰力招。師果至。",
    "X73n1456_027:0657c24": "予大喜。為臺山得人。時萬曆壬午歲也。法會罷。予與",
    "X73n1456_027:0658a01": "妙師分携。瀕行。不忍與師別。夜談連宵。力勸師曰。時",
    "X73n1456_027:0658a02": "當末運。法門寥落。撑持者難得其人。公慎勿住人閒。",
    "X73n1456_027:0658a03": "當留心此山。深畜利器。他時當為金色主人。師問其",
    "X73n1456_027:0658a04": "故。予曰。昔司馬頭陀相溈山。以形與山相稱耳。師欣",
    "X73n1456_027:0658a05": "然應諾。予即以所居紫霞蘭若居之。師住此壁觀三",
    "X73n1456_027:0658a06": "年。大有開悟。塔院主人大方廣公。請修清涼傳。隨留",
    "X73n1456_027:0658a07": "講諸經。聲光赫奕。四方學者日益集。未幾與雪峰創",
    "X73n1456_027:0658a08": "獅子窟。建萬佛琉璃塔。遂成叢林。於中講演華嚴大",
    "X73n1456_027:0658a09": "經。學者數千指。坐寒巖氷雪。儼在金剛窟中也。聖母",
    "X73n1456_027:0658a10": "　皇上為國祈福。注意臺山。聞師風雅重之。　特賜大",
    "X73n1456_027:0658a11": "藏尊經安供。尋復命師。於都城千佛寺。講師自著楞",
    "X73n1456_027:0658a12": "嚴正觀。復於慈因寺。講演諸經。時妙師造千佛銅殿。",
    "X73n1456_027:0658a13": "安置大顯通寺。　上嘉其功行。命重修。改賜額永明。",
    "X73n1456_027:0658a14": "建七處九會道場。延諸大法師。講演華嚴。以師主第",
    "X73n1456_027:0658a15": "一座會罷。師以古竹林寺。文殊現身處也。廢久復緝。",
    "X73n1456_027:0658a16": "所用多出內帑。未幾幻出一大道場。乃集諸弟子。重",
    "X73n1456_027:0658a17": "講華殿疏一周。復修南臺。為文殊化境。師自是疲於",
    "X73n1456_027:0658a18": "津梁矣。遂謝諸弟子。單提末後一著。默然兀坐。眾有",
    "X73n1456_027:0658a19": "請說法者。師曰。吾隨幻緣。力任大法。恒以生死大事",
    "X73n1456_027:0658a20": "為念。今老矣。人世幾何。學者以究心為要。豈復以播",
    "X73n1456_027:0658a21": "弄唇吻為得耶。爾輩當以此自勉。吾將行矣。居頃之。",
    "X73n1456_027:0658a22": "示微恙。危坐三日夜。談笑如常。中夜寂然而逝。萬曆",
    "X73n1456_027:0658a23": "丁巳六月十四日也。師生而安重。寡言笑。律身嚴。御",
    "X73n1456_027:0658a24": "眾寬。不肅而威。說法三十餘年。三演華嚴。雖登華座。",
    "X73n1456_027:0658b01": "萬指圍繞。意若無人。天厨日至。而麤糲自如。居嘗專",
    "X73n1456_027:0658b02": "注理觀。脇不至席。淵沉靜默。老無惰容。受法弟子。以",
    "X73n1456_027:0658b03": "千百計。出其門者。率皆質樸無浮習。葢有以師表之。",
    "X73n1456_027:0658b04": "其於講演。提綱挈要。時出新意。北方法席之盛。稽之",
    "X73n1456_027:0658b05": "前輩。無有出其右者。所著有楞嚴正觀。金剛正眼。般",
    "X73n1456_027:0658b06": "若照真論。因明。起信。攝論。永嘉集諸解。行於世。師生",
    "X73n1456_027:0658b07": "於嘉靖丁未。世壽七十有一。僧臈五十有奇。全身塟",
    "X73n1456_027:0658b08": "於竹林之左。　上聞師遷化。賜帑金建窣堵波。額曰",
    "X73n1456_027:0658b09": "空印大法師應身之塔。惟我　國初。禪講諸師。多啟",
    "X73n1456_027:0658b10": "宸衷。膺　寵渥。二百年來。未有福德深厚。上致　眷",
    "X73n1456_027:0658b11": "顧隆恩之若此者。豈非曼室應身而來者耶。抑清涼",
    "X73n1456_027:0658b12": "之影響耶。師得度弟子。惟棟等七人。受法門人。遠清",
    "X73n1456_027:0658b13": "等數百人。多能開化一方。明年戊午冬。法孫方茂。門",
    "X73n1456_027:0658b14": "人大謙。持師行狀。遠來匡山。求為塔上之銘。予與師",
    "X73n1456_027:0658b15": "稱法門知己。銘捨予孰為之。乃為銘曰。",
    "X73n1456_027:0658b16": "法身無形。遇物而彰。文字煥發。般若之光。故持經者。",
    "X73n1456_027:0658b17": "慧命是託。了達性空。說不可說。西天此土。代不乏人。",
    "X73n1456_027:0658b18": "爰有清涼。曼室化身。性海波翻。義天星燦。法界圓融。",
    "X73n1456_027:0658b19": "炳然齊現。居金色界。據寶華座。出廣長舌。雜華紛播。",
    "X73n1456_027:0658b20": "千載而下。適生大師。芳規遠紹。獅子的兒。高踞窟中。",
    "X73n1456_027:0658b21": "發大哮吼。百獸震驚。聞聲奔走。雙提性相。大開寶藏。",
    "X73n1456_027:0658b22": "一雨普滋。三根應量。名聞九重。隆恩眷顧。梵剎聿興。",
    "X73n1456_027:0658b23": "法幢高竪。三十餘年。誨人不倦。以知見力。隨順方便。",
    "X73n1456_027:0658b24": "律身精嚴。潛神澹泊。迴彼狂飇。還醇返樸。示幻此身。",
    "X73n1456_027:0658c01": "人天師表。於末法中。實為僧寶。塔影撑空。法身獨露。",
    "X73n1456_027:0658c02": "風動水流。圓音彌布。千尺寒巖。萬年氷雪。日月無窮。",
    "X73n1456_027:0658c03": "光明不滅。",
    "X73n1456_027:0658c05": "憨山老人夢遊集卷第二十七"
}