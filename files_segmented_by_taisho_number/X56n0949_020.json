{
    "X56n0949_020:0895b18": "閑居編第二十",
    "X56n0949_020:0895b20": "宋孤山沙門　智圓　著",
    "X56n0949_020:0895b21": "勉學上(并序)",
    "X56n0949_020:0895b22": "中人之性知務學而或墮於學乃作勉學。",
    "X56n0949_020:0895b23": "嗚呼學不可須臾怠道不可須臾離道由學而明學",
    "X56n0949_020:0895b24": "可怠乎聖賢之域由道而至道可離乎肆凡民之學",
    "X56n0949_020:0895c01": "不怠可以至於賢賢人之學不怠可以至於聖冉求",
    "X56n0949_020:0895c02": "之學可以至於顏淵而不逮具體者中心怠耳故曰",
    "X56n0949_020:0895c03": "非不說子之道力不足也子曰患力不足者中道廢",
    "X56n0949_020:0895c04": "今汝畫顏淵之學可以至於夫子而不齊於聖師者",
    "X56n0949_020:0895c05": "短命死耳如不死安知其不如仲尼哉以其學之不",
    "X56n0949_020:0895c06": "怠也故曰有顏氏子好學不幸短命死矣今也則亡",
    "X56n0949_020:0895c07": "或問聖人學邪曰是何言歟是何言歟凡民與賢猶",
    "X56n0949_020:0895c08": "知學豈聖人怠於學邪夫天之剛也而能學柔於地",
    "X56n0949_020:0895c09": "故不干四時焉地之柔也而能學剛於天故能出金",
    "X56n0949_020:0895c10": "石焉陽之發生也而亦學肅殺於陰故靡草死焉陰",
    "X56n0949_020:0895c11": "之肅殺也而亦學發生於陽故薺麥生焉夫為天乎",
    "X56n0949_020:0895c12": "地乎陽乎陰乎交相學而不怠所以成萬物天不學",
    "X56n0949_020:0895c13": "柔則無以覆地不學剛則無以載陽不學陰則無以",
    "X56n0949_020:0895c14": "啟陰不學陽則無以閉聖人無它也則天地陰陽而",
    "X56n0949_020:0895c15": "行者四者學不怠聖人惡乎怠或者避席曰予之孤",
    "X56n0949_020:0895c16": "陋也幸子發其蒙願聞聖人之學中庸子曰復坐吾",
    "X56n0949_020:0895c17": "語汝書不云乎惟狂克念作聖惟聖罔念作狂是故",
    "X56n0949_020:0895c18": "聖人造次顛沛未甞不念正道而學之也夫子大聖",
    "X56n0949_020:0895c19": "人也拔乎其萃出乎其類自生民以來未有如夫子",
    "X56n0949_020:0895c20": "者入太廟每事問則是學於廟人也三人行擇其善",
    "X56n0949_020:0895c21": "者而從之則是學於偕行也入周則問禮於老子則",
    "X56n0949_020:0895c22": "是學於柱史也豈仲尼之聖不若廟人行人柱史邪",
    "X56n0949_020:0895c23": "蓋聖人懼夫不念正道而學之則至於狂也矣故曰",
    "X56n0949_020:0895c24": "必有如丘之忠信焉不如丘之好學也曰聖人生而",
    "X56n0949_020:0896a01": "知之何必學為曰知而學聖人也學而知常人也雖",
    "X56n0949_020:0896a02": "聖人常人莫有不由於學焉孔子曰君子不可不學",
    "X56n0949_020:0896a03": "子路曰南山有竹不柔自直斬而用之達乎犀革以",
    "X56n0949_020:0896a04": "此言之何學之有孔子曰括而羽之鏃而礪之其入",
    "X56n0949_020:0896a05": "之不亦深乎子路再拜曰敬受教矣噫聖人之學無",
    "X56n0949_020:0896a06": "乃括羽鏃礪使深入乎豈生而知之者亢然不學邪。",
    "X56n0949_020:0896a07": "勉學下",
    "X56n0949_020:0896a08": "夫聖且賢必務於學聖賢以下安有不學而成人哉",
    "X56n0949_020:0896a09": "學猶飲食衣服也人有聖乎賢乎眾庶乎雖三者異",
    "X56n0949_020:0896a10": "而飢索食渴索飲寒索衣則不異矣學也豈得異乎",
    "X56n0949_020:0896a11": "惟禽獸土木不必學也嗚呼愚夫嗜飲食而不怠冐",
    "X56n0949_020:0896a12": "貸利而不休及就于學朝學而夕怠者有矣夫有春",
    "X56n0949_020:0896a13": "學而冬怠者有矣夫苟如嗜飲食冐貨利之不知怠",
    "X56n0949_020:0896a14": "者何患於不為博聞乎不為君子乎曰世有至愚者",
    "X56n0949_020:0896a15": "不辨菽麥之異不知寒暑之變豈令學邪豈可教邪",
    "X56n0949_020:0896a16": "曰至愚由不教也由不學也苟師教之不倦彼心之",
    "X56n0949_020:0896a17": "不怠者聖域可躋而陞乎何憂菽麥之不辨乎且愚",
    "X56n0949_020:0896a18": "者渴而知飲飢而知食寒而知衣既知斯三者則與",
    "X56n0949_020:0896a19": "草木殊矣惡乎不可學也不可教也人之至愚豈不",
    "X56n0949_020:0896a20": "能日記一言邪積日至月則記三十言矣積月至年",
    "X56n0949_020:0896a21": "則記三百六十言矣積之數年而不怠者亦幾於博",
    "X56n0949_020:0896a22": "聞乎又日取一小善而學行之積日至月則身有三",
    "X56n0949_020:0896a23": "十善矣積月至年則身有三百六十善矣積之數年",
    "X56n0949_020:0896a24": "而不怠者不亦幾於君子乎為愚為小人而不變者",
    "X56n0949_020:0896b01": "由不學耳中庸子喟然歎曰吾甞見恥智之不逮才",
    "X56n0949_020:0896b02": "之不敏而輟於學者未見恥飲食不如它人之多而",
    "X56n0949_020:0896b03": "輟飲食者輟飲食則殞其命何必恥於不多邪輟學",
    "X56n0949_020:0896b04": "問則同夫禽獸土木何必恥才智之不如它人邪苟",
    "X56n0949_020:0896b05": "恥才智不如則不學則亦應恥飲食不如它人則廢",
    "X56n0949_020:0896b06": "飲食以是觀之豈不大誤乎吾亦至愚也每揣才與",
    "X56n0949_020:0896b07": "智不逮它人者遠矣由知飲食之不可輟而不敢怠",
    "X56n0949_020:0896b08": "於學也行年四十有四矣雖病且困而手未甞釋卷",
    "X56n0949_020:0896b09": "所以懼同於土木禽獸耳非敢求臻聖域也亦非求",
    "X56n0949_020:0896b10": "乎聞達也雖或傍佯戶庭夷猶原野以暫頤養目觀",
    "X56n0949_020:0896b11": "心思亦未甞敢廢於學也由是登山則思學其高臨",
    "X56n0949_020:0896b12": "水則思學其清坐石則思學其堅看松則思學其貞",
    "X56n0949_020:0896b13": "對月則思學其明萬境森列各有所長吾悉得師而",
    "X56n0949_020:0896b14": "學之萬境無言而尚可學人之能言雖萬惡必有一",
    "X56n0949_020:0896b15": "善也師一善以學之其誰曰不然乎中庸子曰世有",
    "X56n0949_020:0896b16": "求之而或不得者也世有求之而必得者也求之而",
    "X56n0949_020:0896b17": "或不得者利也求之而必得者道也小人之於利也",
    "X56n0949_020:0896b18": "雖或萬求而萬不得而求之彌勇君子之於道也求",
    "X56n0949_020:0896b19": "之必得而望塗懷怯自念力不足者此求利小人之",
    "X56n0949_020:0896b20": "罪耳仲尼曰仁遠乎哉我欲仁斯仁至矣言求之而",
    "X56n0949_020:0896b21": "必得也。",
    "X56n0949_020:0896b23": "閑居編第二十"
}