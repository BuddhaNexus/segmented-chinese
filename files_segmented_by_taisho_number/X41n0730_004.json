{
    "X41n0730_004:0383b09": "曇無德部四分律刪補隨機羯磨卷第四",
    "X41n0730_004:0383b11": "唐京兆崇義寺沙門　道宣　撰集",
    "X41n0730_004:0383b12": "金陵華山後學比丘　讀體　續釋",
    "X41n0730_004:0383b13": "●諸戒受法篇第三",
    "X41n0730_004:0383b14": "戒法理通。義該道俗。以五戒有犯。則具戒成難。故",
    "X41n0730_004:0383b15": "須條貫始終。體相明練。七眾所受。次如下列。",
    "X41n0730_004:0383b16": "釋　戒法而言諸者。此篇總攝唯三。開列四十二",
    "X41n0730_004:0383b17": "法。初二句引善生經出義。彼經優波離問佛。菩薩",
    "X41n0730_004:0383b18": "摩訶薩。云何成就戒。成就善戒。成就利益眾生戒。",
    "X41n0730_004:0383b19": "佛答言。先當具優婆塞戒沙彌戒比丘戒。若不具",
    "X41n0730_004:0383b20": "優婆塞戒。得沙彌戒者無有是處。不具沙彌戒。得",
    "X41n0730_004:0383b21": "比丘戒者亦無是處。若言不具如是三種戒。而得",
    "X41n0730_004:0383b22": "菩薩戒者亦無是處。譬如重樓四級次第而登。不",
    "X41n0730_004:0383b23": "由初級至二級。無有是處。乃至不由三級至四級",
    "X41n0730_004:0383b24": "者。亦無是處。故云戒法理通義該道俗。次二句引",
    "X41n0730_004:0383c01": "薩婆多論。申明上義。彼論云。破五戒中重戒。若更",
    "X41n0730_004:0383c02": "受八戒十戒具戒禪無漏戒。一切不得。若破五戒",
    "X41n0730_004:0383c03": "中重戒已。若捨五戒更受者。無有是處。八戒十戒",
    "X41n0730_004:0383c04": "具戒亦爾。今撰文云。以五戒有犯。則具戒成難也。",
    "X41n0730_004:0383c05": "故須始從三歸。終至具戒。條貫出法。其中若體若",
    "X41n0730_004:0383c06": "相預當明練。七眾所受次如下列。",
    "X41n0730_004:0383c07": "○受三歸法",
    "X41n0730_004:0383c08": "釋　此受三歸。並下五戒八戒法。今唯依文釋義。",
    "X41n0730_004:0383c09": "其授受開導。懺悔加儀。准別集授。三歸五戒八戒",
    "X41n0730_004:0383c10": "正範詳明。",
    "X41n0730_004:0383c11": "薩婆多論云。以三寶為所歸。欲令救護。不得侵凌",
    "X41n0730_004:0383c12": "故也。",
    "X41n0730_004:0383c13": "釋　以三寶為所歸者。由三寶具足無量真淨功",
    "X41n0730_004:0383c14": "德。欲懇慈愍救護於己。俾四魔諸苦不得侵損。顯",
    "X41n0730_004:0383c15": "通論云。是救濟義。以歸依三寶。能息無邊生死苦",
    "X41n0730_004:0383c16": "輪。遠離一切大怖畏故。義同多論。毗尼母論云。有",
    "X41n0730_004:0383c17": "五種三歸。一飜邪三歸。二五戒三歸。三八戒三歸。",
    "X41n0730_004:0383c18": "四十戒三歸。五具戒三歸。此乃第一也。所言飜邪",
    "X41n0730_004:0383c19": "者。佛未出世。邪師說法。言皆是妄。法不契理。盲引",
    "X41n0730_004:0383c20": "癡愚。欲昇反墜。佛出世間。智證無等。窮徹因果。稱",
    "X41n0730_004:0383c21": "性說法。濟拔眾生。引入正道。故云翻邪三歸。此法",
    "X41n0730_004:0383c22": "如來始遊波羅奈國。耶輸伽父信歸發起。人到於",
    "X41n0730_004:0383c23": "今。咸沾恩錫。",
    "X41n0730_004:0383c24": "歸依佛者。歸於法身。謂一切智無學功德。五分所",
    "X41n0730_004:0384a01": "成。",
    "X41n0730_004:0384a02": "釋　歸於法身佛者。佛具三身。於法身中攝報化",
    "X41n0730_004:0384a03": "故。法身有二。一理法身。理即性德也。謂性淨明體。",
    "X41n0730_004:0384a04": "本來離念。等虗空界。無所不徧。諸佛眾生皆同一",
    "X41n0730_004:0384a05": "相。是名理法身。二功德法身。謂如來往昔經三祇",
    "X41n0730_004:0384a06": "劫。修六度萬行功德為因。而成法身之果。故名功",
    "X41n0730_004:0384a07": "德法身。文云一切智等所成。正明功德法身。以含",
    "X41n0730_004:0384a08": "理法身也。三世如來皆具此二種法身。今言佛者。",
    "X41n0730_004:0384a09": "謂歸依三世諸佛故。下二句釋上。若詳明之。一切",
    "X41n0730_004:0384a10": "智者。謂於一切內法內名能知能解。一切外法外",
    "X41n0730_004:0384a11": "名能知能解。內法名者。謂理內所詮法相。及能詮",
    "X41n0730_004:0384a12": "名字。葢佛教依理而說。故名理內也。外法名者。即",
    "X41n0730_004:0384a13": "理外所詮法相。及能詮名字。葢外道等違理橫計。",
    "X41n0730_004:0384a14": "故名理外也。此乃能觀之智用。無漏功德者。謂發",
    "X41n0730_004:0384a15": "心修行。於中不求人天小果。皆願迴向菩提濟度",
    "X41n0730_004:0384a16": "眾生。故云無漏。佛證法身。由此無漏功德五分所",
    "X41n0730_004:0384a17": "成法身。言五分者。分謂分齊。法即戒定慧諸法也。",
    "X41n0730_004:0384a18": "身者聚也。聚積諸法以成其身也。一戒身。因持淨",
    "X41n0730_004:0384a19": "戒。戒法成就。得證此身。二定身。因修無漏淨禪。得",
    "X41n0730_004:0384a20": "證此身。三慧身。因修無漏智慧。得證此身。四解脫",
    "X41n0730_004:0384a21": "身。解脫有二。一有為解脫。謂以無漏智。斷有漏煩",
    "X41n0730_004:0384a22": "惱。二無為解脫。謂一切煩惱滅盡無餘。煩惱既盡。",
    "X41n0730_004:0384a23": "理本無為。由二種解脫。得證此身。五解脫知見身。",
    "X41n0730_004:0384a24": "知以智知。見以眼見。謂因此智眼。於一切法知覺",
    "X41n0730_004:0384b01": "照了。當體即空。悉皆如幻。得證此身。故云五分法",
    "X41n0730_004:0384b02": "身也。",
    "X41n0730_004:0384b03": "歸依法者。歸於自他盡處。謂斷欲無欲滅諦涅槃。",
    "X41n0730_004:0384b04": "釋　法言自他盡處者。自謂我執。就中有二。一俱",
    "X41n0730_004:0384b05": "生我執。二分別我執。如原序所明。他謂法執。亦有",
    "X41n0730_004:0384b06": "二種。一俱生法執。謂諸眾生無始時來。虗妄熏習。",
    "X41n0730_004:0384b07": "於一切法妄生執著。恒與身俱。二分別法執。謂於",
    "X41n0730_004:0384b08": "邪教及邪師所說之法。分別計度。執為實法。盡處",
    "X41n0730_004:0384b09": "二字。謂二空理觀也。一人空。人空即我空。亦曰生",
    "X41n0730_004:0384b10": "空也。謂凡夫如上執我。佛為破此計故。說五蘊無",
    "X41n0730_004:0384b11": "我。二乘悟之。入無我理。是名人空。二法空。謂二乘",
    "X41n0730_004:0384b12": "人未達法空之理。猶計五蘊等法實有。佛為破此",
    "X41n0730_004:0384b13": "執故。說般若深慧。徹見五蘊自性皆空。菩薩悟之。",
    "X41n0730_004:0384b14": "入法空理。是名法空。下二句釋上。謂二空理者。是",
    "X41n0730_004:0384b15": "斷欲無欲滅諦涅槃也。若詳明之。此二句總攝四",
    "X41n0730_004:0384b16": "諦法。斷欲無欲即集諦。由知三界生死實苦。推因",
    "X41n0730_004:0384b17": "諦審。煩惱惑業實能招集生死之苦。若斷諸煩惱。",
    "X41n0730_004:0384b18": "苦因不集。則生死輪息。永無苦果。然以集諦煩惱",
    "X41n0730_004:0384b19": "眾多。而特舉欲者。葢我法二執貪欲為本。貪欲若",
    "X41n0730_004:0384b20": "斷。諸惑易除。滅諦涅槃者。滅即寂滅。由厭生死極",
    "X41n0730_004:0384b21": "苦。諦審涅槃實為寂滅之樂。必依戒定慧道修行。",
    "X41n0730_004:0384b22": "二空理顯。方能通至涅槃。",
    "X41n0730_004:0384b23": "歸依僧者。歸於第一義僧。謂良祐福田。聲聞學無",
    "X41n0730_004:0384b24": "學功德也。",
    "X41n0730_004:0384c01": "釋　第一義僧者。准成唯識論中四勝義諦釋之。",
    "X41n0730_004:0384c02": "此是證得勝義也。謂聲聞證得二空真如之理。即",
    "X41n0730_004:0384c03": "是勝妙之義。下二句釋上。謂第一義僧。是真淨福",
    "X41n0730_004:0384c04": "田。所具功德。能福祐眾生。若歸依者。獲益無量。然",
    "X41n0730_004:0384c05": "此聲聞功德復分有學無學。所言聲聞者。謂聞佛",
    "X41n0730_004:0384c06": "聲教。依修悟入。有學謂前三果並四向是。無學謂",
    "X41n0730_004:0384c07": "四果阿羅漢。諸漏已盡。無復煩惱。准經律中。凡夫",
    "X41n0730_004:0384c08": "僧能持禁戒者。皆稱福田僧。以戒體為良福田故",
    "X41n0730_004:0384c09": "善見論云。並須師授。言音相順。若言不出。或不具",
    "X41n0730_004:0384c10": "足。不稱名。不解故不成應言。",
    "X41n0730_004:0384c11": "我(某甲)盡形壽歸依佛。歸依法。歸依僧。",
    "X41n0730_004:0384c12": "如是三說。得屬法已。",
    "X41n0730_004:0384c13": "釋　得屬法者。一切眾生若未受三歸已前。則屬",
    "X41n0730_004:0384c14": "於魔。被生死諸苦所繫。不得解脫故。若至誠信歸",
    "X41n0730_004:0384c15": "三寶已後。則屬於佛。以法救護故。諸魔邪等莫如",
    "X41n0730_004:0384c16": "之何。向下結成所歸。",
    "X41n0730_004:0384c17": "我(某甲)盡形壽歸依佛竟。歸依法竟。歸依僧竟。",
    "X41n0730_004:0384c18": "三結已。律無受法。諸論文具出此。但受歸法。無有",
    "X41n0730_004:0384c19": "戒法。故論云。三歸已下有所加得歸及戒。若無加",
    "X41n0730_004:0384c20": "者有歸無戒也。",
    "X41n0730_004:0384c21": "釋　凡受三歸竟。當曉得失。以便遵守。然在所授",
    "X41n0730_004:0384c22": "者教之。准善生經云。若有人能歸三寶已。雖不受",
    "X41n0730_004:0384c23": "戒。斷一切惡。修一切善。雖復在家。如法而住。是亦",
    "X41n0730_004:0384c24": "名優婆塞也。又云。若有造作種種業。為受樂故修",
    "X41n0730_004:0385a01": "於善事。如市易法。其心不能慈愍眾生。如是之人",
    "X41n0730_004:0385a02": "不得三歸。又云。若人為護舍宅身命祀祠諸鬼。是",
    "X41n0730_004:0385a03": "人不名失三歸。若聞諸天有曾見佛。功德勝己。禮",
    "X41n0730_004:0385a04": "拜供養。是人不名失三歸。若是人信其能救一切",
    "X41n0730_004:0385a05": "怖畏。禮拜一切外道。則失三歸。或時禮拜自在天",
    "X41n0730_004:0385a06": "主應如禮拜世間諸王長者貴人。亦復不失三歸。",
    "X41n0730_004:0385a07": "雖復禮拜。所說邪法。慎勿愛之。處處經。佛告彌",
    "X41n0730_004:0385a08": "勒偈云。汝所三會人。是吾先所化。九十六",
    "X41n0730_004:0385a09": "億人。受吾三歸者。次是三破人。九十二億",
    "X41n0730_004:0385a10": "者。一稱南無佛。皆得成佛道(文)此明但受歸",
    "X41n0730_004:0385a11": "法。而無戒法。向下准論明三歸。已下有所加得歸",
    "X41n0730_004:0385a12": "及五戒八戒法也。",
    "X41n0730_004:0385a13": "○受五戒法",
    "X41n0730_004:0385a14": "經云。有善男女。布施滿四天下眾生。四事供養。盡",
    "X41n0730_004:0385a15": "於百年。不如一日一夜持戒功德。以戒法類通情",
    "X41n0730_004:0385a16": "非情境故也。",
    "X41n0730_004:0385a17": "釋　世間欲求安樂事。無一不從三寶生。若無三",
    "X41n0730_004:0385a18": "歸五戒。則人天之徑絕矣。故先引經校證。謂此布",
    "X41n0730_004:0385a19": "施雖境寬人多。供養如意。年歲復久。其功德可為",
    "X41n0730_004:0385a20": "殊勝。然不如一日一夜持戒功德者。以示戒法利",
    "X41n0730_004:0385a21": "益通於情境非情境故。薩婆多論云。於眾生上得",
    "X41n0730_004:0385a22": "四戒於非眾生上得不飲酒戒。若眾生可殺不可",
    "X41n0730_004:0385a23": "殺。可盜不可盜。可婬不可婬。可妄語不可妄語。一",
    "X41n0730_004:0385a24": "切得戒。下至阿鼻地獄。上至非非想處。及三千世",
    "X41n0730_004:0385b01": "界乃至如來一切有命之類。盡得此四戒。以初受",
    "X41n0730_004:0385b02": "戒時。一切不殺。乃至一切不妄語。無所限齊故。得",
    "X41n0730_004:0385b03": "不飲酒戒時。此一身始終。三千世界內一切所有",
    "X41n0730_004:0385b04": "酒上。咽咽得戒色。以受戒時。一切酒盡不飲故。設",
    "X41n0730_004:0385b05": "酒滅盡。戒常成就而不失也。由是功德。倍於布施",
    "X41n0730_004:0385b06": "滿四天下眾生。",
    "X41n0730_004:0385b07": "論云。由戒故施得清淨也。",
    "X41n0730_004:0385b08": "釋　薩婆多論略優婆塞戒經亦有此義。謂優婆",
    "X41n0730_004:0385b09": "塞行施有二種。一物淨。謂非偷盜聖遮物。非供眾",
    "X41n0730_004:0385b10": "物。非三寶物。非施一人迴與多人。不惱他得。不誑",
    "X41n0730_004:0385b11": "他得。不欺人得。二心淨。施時不為生死善果。名稱",
    "X41n0730_004:0385b12": "勝他。得色力才。不斷家法。眷屬多饒。唯為莊嚴佛",
    "X41n0730_004:0385b13": "果菩提故施。調伏眾生故施。此明持戒之人公平",
    "X41n0730_004:0385b14": "守分。資生不欺。凡有布施。俱是淨財。一切捨中皆",
    "X41n0730_004:0385b15": "兼二利。若反此者。則施不清淨。故所引也。",
    "X41n0730_004:0385b16": "當於受戒前。具問遮難。故善生經云。汝不盜現前",
    "X41n0730_004:0385b17": "僧物不。於六親所比丘比丘尼所行不淨行不。父",
    "X41n0730_004:0385b18": "母師長有病棄去不。殺發菩提心眾生不。如是等",
    "X41n0730_004:0385b19": "具問已。若無者。應語言。此戒甚難。能為聲聞菩薩",
    "X41n0730_004:0385b20": "戒。而作根本。",
    "X41n0730_004:0385b21": "釋　此明慎重戒法。應擇機施。若非具問於前授",
    "X41n0730_004:0385b22": "受。恐無利益。現前僧物者。乃淨信誠敬。所施報福。",
    "X41n0730_004:0385b23": "最為殊勝。若盜取此物。罪報亦復殊勝。六親者。父",
    "X41n0730_004:0385b24": "六親。謂伯叔兄弟子孫。母六親。謂舅姨兄弟兒孫",
    "X41n0730_004:0385c01": "父母者。父恩等天。母恩配地。生成覆育。粉骨難酬。",
    "X41n0730_004:0385c02": "師長者此有二種。一世俗教訓有恩之師。二僧倫",
    "X41n0730_004:0385c03": "教誡佛法之師。菩提者略也。具云阿耨多羅三藐",
    "X41n0730_004:0385c04": "三菩提。此翻無上正等正覺。發此心者。決志上成",
    "X41n0730_004:0385c05": "佛道。下化眾生。若殺此人。是斷佛種也。如是七難",
    "X41n0730_004:0385c06": "一一。具問已。若答無者。應語言。此優婆塞五禁戒",
    "X41n0730_004:0385c07": "甚是難受難持。能為聲聞菩薩戒而作根本。宜當",
    "X41n0730_004:0385c08": "慎敬。切勿輕心。",
    "X41n0730_004:0385c09": "善男子。戒有五種。始從不殺。乃至不飲酒。若受一",
    "X41n0730_004:0385c10": "戒。是名一分優婆塞。具持五戒。名為滿分優婆塞。",
    "X41n0730_004:0385c11": "汝今欲受何分之戒。當隨意受。爾時智者應隨語",
    "X41n0730_004:0385c12": "為受。",
    "X41n0730_004:0385c13": "釋　五戒聽開一分少分半分多分滿分。受者欲",
    "X41n0730_004:0385c14": "顯持守功德故。全五戒則人相具足。兼十善則天",
    "X41n0730_004:0385c15": "報恒隨。一戒二戒尚得人身。壽夭尊卑。由戒多少。",
    "X41n0730_004:0385c16": "設臨時不忖。受後多犯。一戒能持猶勝不受。佛慈",
    "X41n0730_004:0385c17": "就機善導如是。",
    "X41n0730_004:0385c18": "阿含等經云。於受前懺罪已。然後受法。應如是授",
    "X41n0730_004:0385c19": "言。",
    "X41n0730_004:0385c20": "我(某甲)歸依佛。歸依法。歸依僧。一日一夜盡形壽為",
    "X41n0730_004:0385c21": "(一戒一分。五戒滿分)優婆(塞夷)如來至真等正覺。是我世尊。",
    "X41n0730_004:0385c22": "三授已。告云。向授三歸。正是戒體。今又三結。示戒",
    "X41n0730_004:0385c23": "所歸也。",
    "X41n0730_004:0385c24": "我(某甲)已歸依佛竟。歸依法竟。歸依僧竟。(一日一夜盡形壽為",
    "X41n0730_004:0386a01": "一戒一分五戒滿分)優婆(塞夷)如來至真等正覺。是我世尊。",
    "X41n0730_004:0386a02": "釋　梵語多陀阿伽度此飜如來。若云無所從來",
    "X41n0730_004:0386a03": "亦無所去。故名如來。即約法身釋。若云如法自性",
    "X41n0730_004:0386a04": "來成正覺。即約報身釋。若云乘如實道。來度眾生。",
    "X41n0730_004:0386a05": "即約化身釋也。梵語阿羅訶。此飜應供。亦飜應真。",
    "X41n0730_004:0386a06": "今翻至真。為世福田故名應供。冥自真性故名至",
    "X41n0730_004:0386a07": "真。由冥真故堪作福田也。梵語三藐三佛陀。此翻",
    "X41n0730_004:0386a08": "正徧知。今翻等正覺。等即徧義。具明差別法門。名",
    "X41n0730_004:0386a09": "之為等。此異二乘深知無差別性。名之為正。此異",
    "X41n0730_004:0386a10": "凡外也。今於十號中。唯舉三號。餘七皆攝。以顯三",
    "X41n0730_004:0386a11": "德故。如來是法身德。應供是解脫德。正徧知是般",
    "X41n0730_004:0386a12": "若德也。",
    "X41n0730_004:0386a13": "三結已告言。今當示汝戒相。汝諦聽受之。",
    "X41n0730_004:0386a14": "盡形壽不殺生。是優婆(塞夷)戒。能持不。(答言)能持。",
    "X41n0730_004:0386a15": "盡形壽不盜。是優婆(塞夷)戒。能持不。(答言)能持。",
    "X41n0730_004:0386a16": "盡形壽不邪婬。是優婆(塞夷)戒。能持不。(答言)能持。",
    "X41n0730_004:0386a17": "盡形壽不妄語。是優婆(塞夷)戒。能持不。(答言)能持。",
    "X41n0730_004:0386a18": "盡形壽不飲酒。是優婆(塞夷)戒。能持不。(答言)能持。",
    "X41n0730_004:0386a19": "並准上具。問答已。餘有六重二十八輕。諸雜行相。",
    "X41n0730_004:0386a20": "廣如善生經。及行事鈔中說。發願同行八戒。",
    "X41n0730_004:0386a21": "釋　准上具問答已者。此結但受五戒竟。薩婆多",
    "X41n0730_004:0386a22": "論云。欲受五戒者。先受三歸。受三歸竟。爾時已得",
    "X41n0730_004:0386a23": "五戒。所以說五戒名者。欲使前人識五戒名故。此",
    "X41n0730_004:0386a24": "五戒。前四是實罪。飲酒一戒是遮罪。飲酒得與四",
    "X41n0730_004:0386b01": "罪同類結為戒者。以飲酒是放逸之本。能犯四戒。",
    "X41n0730_004:0386b02": "如昔迦葉佛時。有一優婆塞。以飲酒故。邪婬他婦。",
    "X41n0730_004:0386b03": "盜他雞殺。他人問言。何以故爾。答言不作。以酒亂",
    "X41n0730_004:0386b04": "故。一時能破四戒。文贅云。問答已餘有六重二十",
    "X41n0730_004:0386b05": "八輕者。謂優婆塞如是受五戒已。欲發大心。乞受",
    "X41n0730_004:0386b06": "在家菩薩戒者。當依善生經。受此六重二十八輕",
    "X41n0730_004:0386b07": "戒。乃預示法儀。以備用故。令對梵網以觀機故。謂",
    "X41n0730_004:0386b08": "諸雜行相。廣如善生經及行事鈔中說者。然鈔依",
    "X41n0730_004:0386b09": "經撰文。以明得失是非。故鈔雖無有經可據。今復",
    "X41n0730_004:0386b10": "錄二三。俾知大槩。彼經云。佛言。一切施中。施無怖",
    "X41n0730_004:0386b11": "畏最為第一。是故我說五大施者。即是五戒。如是",
    "X41n0730_004:0386b12": "五戒。能令眾生。離五怖畏故。又云。有五善法。圍",
    "X41n0730_004:0386b13": "繞是戒。一慈。二悲。三喜。四忍。五信。若人能破重邪",
    "X41n0730_004:0386b14": "見。心無疑網。則具正念。莊嚴清淨。根本清淨。離惡",
    "X41n0730_004:0386b15": "覺觀。若能遠離五惡事者。是名受戒。遠離一切身",
    "X41n0730_004:0386b16": "口意惡。若言離五戒已。度生死者。無有是處。欲度",
    "X41n0730_004:0386b17": "生死大海。應當至心受持五戒。是五戒中。四於後",
    "X41n0730_004:0386b18": "世成無作戒。唯愛難斷故不得成。以是因緣。愛欲",
    "X41n0730_004:0386b19": "纏綿。應當至心慎無放逸。又云。如是五戒有五",
    "X41n0730_004:0386b20": "種果。一無作果(謂以清淨五戒為因。漸得出家。受具成就。無作戒體故)。二報",
    "X41n0730_004:0386b21": "果(謂以五戒因。兼修上品十善。報感生天。受諸妙樂故。尚不能超脫。以第三戒未淨故)三餘",
    "X41n0730_004:0386b22": "果(謂持五戒為因得人道。由戒功德未盡。復生人中。受世諸樂故)。四作果(謂持五戒者。能",
    "X41n0730_004:0386b23": "守護一戒。感一戒之善果報。若犯一戒。感一戒之罪果報故)。五解脫果(謂當來世修行",
    "X41n0730_004:0386b24": "入道。解脫輪迴。得證聖果。皆以此五戒。而為根本正因故)。又云。若優婆塞常能",
    "X41n0730_004:0386c01": "出至寺廟僧坊。到已親近諸比丘等。咨問法味。聽",
    "X41n0730_004:0386c02": "已受持。憶念不忘。能分別義。轉化眾生。是名優婆",
    "X41n0730_004:0386c03": "塞。自利利他。若不能習學所說。輕慢比丘。為求過",
    "X41n0730_004:0386c04": "失。而往聽法。無信敬心。奉事外道。見其功德。深信",
    "X41n0730_004:0386c05": "日月五星諸宿。是優婆塞不名堅固如法住。又",
    "X41n0730_004:0386c06": "云。雖不自作五惡之業。教人作。若先取他物。許為",
    "X41n0730_004:0386c07": "了事。若典知關津。稅賣估物。若計價治病。治已賣",
    "X41n0730_004:0386c08": "物。若違官私制。如是皆非如法住。若自不作惡。不",
    "X41n0730_004:0386c09": "教他作。心不念惡。名如法住。又云。若優婆塞因",
    "X41n0730_004:0386c10": "客煩惱所起之罪作。己不生慚愧悔心。非如法住。",
    "X41n0730_004:0386c11": "若為身命故。作諸惡事。非如法住。按薩婆多論",
    "X41n0730_004:0386c12": "云。優婆塞得聽販賣。但不得作五業。一者不得販",
    "X41n0730_004:0386c13": "賣畜生以此為業。二者不得販賣弓箭刀杖以此",
    "X41n0730_004:0386c14": "為業。三者不得沽酒為業。四者不得壓油為業。以",
    "X41n0730_004:0386c15": "油多虫故。五者不得作五大色染為業。此謂據經",
    "X41n0730_004:0386c16": "論略明鈔義也。文云。發願同行八戒者。謂例後八",
    "X41n0730_004:0386c17": "戒法之願文。唯改八關齋三字為五戒。餘詞無異",
    "X41n0730_004:0386c18": "也。",
    "X41n0730_004:0386c19": "○受八戒法",
    "X41n0730_004:0386c20": "善生經增一阿含云。佛告優婆塞。當於八日十四",
    "X41n0730_004:0386c21": "日十五日。往詣長老比丘所。一一受八戒。一一受",
    "X41n0730_004:0386c22": "之。勿令失次。",
    "X41n0730_004:0386c23": "釋　此先明受戒期限及施戒之師也。准佛說齋",
    "X41n0730_004:0386c24": "經云。道弟子六齋之日受八戒。六齋日者。謂月初",
    "X41n0730_004:0387a01": "八日十四日十五日二十三日二十九日三十日。",
    "X41n0730_004:0387a02": "四天王經佛說六齋日。若於初八日二十三日。四",
    "X41n0730_004:0387a03": "天王差使者。下察人間善惡。若於十四日二十九",
    "X41n0730_004:0387a04": "日。四王太子下察人間。若於十五日三十日。四王",
    "X41n0730_004:0387a05": "自下人間。觀察眾生。布施持戒孝順父母少者。便",
    "X41n0730_004:0387a06": "上忉利。以啟帝釋。諸天心皆不悅而言。阿修羅種",
    "X41n0730_004:0387a07": "多。諸天種減少。若布施持戒孝順父母多者。諸天",
    "X41n0730_004:0387a08": "帝釋心皆歡喜而言。減損阿修羅。增廣諸天眾。今",
    "X41n0730_004:0387a09": "但言八日十四日十五日者。以單攝雙故。行詣長",
    "X41n0730_004:0387a10": "老比丘所受者。謂崇德臘也。",
    "X41n0730_004:0387a11": "論中令五眾授之。成實云。若無人時。但心念口言。",
    "X41n0730_004:0387a12": "乃至我持八戒。亦得成受。",
    "X41n0730_004:0387a13": "釋　薩婆多論令出家五眾授之者。此開有二義。",
    "X41n0730_004:0387a14": "一為應期。二為擇人。然此八戒必在六齋八王日。",
    "X41n0730_004:0387a15": "受恐過期則少利益。若無比丘就比丘尼所受。乃",
    "X41n0730_004:0387a16": "至若無沙彌就沙彌尼所受。此謂應期也。擇人者。",
    "X41n0730_004:0387a17": "其施戒人必自持戒。乃可為師。若有比丘不持戒。",
    "X41n0730_004:0387a18": "應從持戒尼所受。乃至若有沙彌不持戒。應從持",
    "X41n0730_004:0387a19": "戒沙彌尼所受。復引成實論。若無人時。但心念口",
    "X41n0730_004:0387a20": "言。受者雖亦應期急用。然機不能攝其初心。須久",
    "X41n0730_004:0387a21": "發心。一往恒受八戒者。方知戒相。自言無紊。設有",
    "X41n0730_004:0387a22": "如法人。而故作心念。縱說明了。若有疑慢。亦不成",
    "X41n0730_004:0387a23": "受。",
    "X41n0730_004:0387a24": "俱舍論云。若先作意。於齋日受者。雖食竟亦得。",
    "X41n0730_004:0387b01": "釋　薩婆多論亦有此說。今准釋之。彼云。若人欲",
    "X41n0730_004:0387b02": "受八齋。先咨情女色。或作音樂。或貪欲飲噉。種種",
    "X41n0730_004:0387b03": "戲笑。如是等放逸事。盡心作已。而後受齋。不問中",
    "X41n0730_004:0387b04": "前中後。盡不得齋。若本無心受齋。而作種種放逸",
    "X41n0730_004:0387b05": "事。後遇善知識。即受齋者。不問中前中後。一切得",
    "X41n0730_004:0387b06": "齋。若欲受齋。而以事難自礙。不得自在。事難解已。",
    "X41n0730_004:0387b07": "而受齋者。不問中前中後。一切得齋。俱舍引者。正",
    "X41n0730_004:0387b08": "此後一義。故今以廣之。",
    "X41n0730_004:0387b09": "前受戒者。下心合掌。隨施戒人語。勿前勿俱。若違",
    "X41n0730_004:0387b10": "不成。",
    "X41n0730_004:0387b11": "釋　此明法儀也。前受戒者。謂如前長老比丘。得",
    "X41n0730_004:0387b12": "五眾所受戒者。並須起敬法謙下之心。拈香頂禮。",
    "X41n0730_004:0387b13": "長跪合掌。隨施戒人語。待彼說竟。聽明後答不及",
    "X41n0730_004:0387b14": "未竟前答。亦不得彼此俱言。若違則不成受。謂人",
    "X41n0730_004:0387b15": "法事皆非也。",
    "X41n0730_004:0387b16": "論云。若受八戒。應言一日一夜。莫使與終身戒相",
    "X41n0730_004:0387b17": "亂。成實云。五戒八戒隨日月長短。或一年一月乃",
    "X41n0730_004:0387b18": "至半日半夜。重受減並受得。",
    "X41n0730_004:0387b19": "釋　薩婆多論云。佛本制一日一夜不得過限。若",
    "X41n0730_004:0387b20": "有力能受。一日過已。次第更受。如是隨力終身戒。",
    "X41n0730_004:0387b21": "謂盡形受持之五戒也。復引成實云。隨日月長短",
    "X41n0730_004:0387b22": "者。此謂一受經年歷月。不須日日頻受。今亦附者。",
    "X41n0730_004:0387b23": "致備用有據也。而云半日半夜受者。法無如是。為",
    "X41n0730_004:0387b24": "顯戒德故。重受者若年若月竟。欲受再重。受減受",
    "X41n0730_004:0387c01": "者謂不足年月。隨意約期受。但有至誠心並得。若",
    "X41n0730_004:0387c02": "受時施戒者。應如是授言。",
    "X41n0730_004:0387c03": "我(某甲)歸依佛。歸依法。歸依僧(一日一夜一年一月)為淨行優",
    "X41n0730_004:0387c04": "婆(塞夷)(如是三授)。",
    "X41n0730_004:0387c05": "我(某甲)歸依佛竟。歸依法竟。歸依僧竟。(一日一夜一年一月)為",
    "X41n0730_004:0387c06": "淨行優婆(塞夷)竟(三結已次授戒相言)。",
    "X41n0730_004:0387c07": "如諸佛盡壽不殺生。(某甲)一日一夜不殺生。能持不",
    "X41n0730_004:0387c08": "(答言)。能持。",
    "X41n0730_004:0387c09": "如諸佛盡壽不盜。(某甲)一日一夜不盜。能持不。(答言)能",
    "X41n0730_004:0387c10": "持。",
    "X41n0730_004:0387c11": "如諸佛盡壽不婬。(某甲)一日一夜不婬。能持不(答言)能",
    "X41n0730_004:0387c12": "持。",
    "X41n0730_004:0387c13": "如諸佛盡壽不妄語。(某甲)一日一夜不妄語。能持不",
    "X41n0730_004:0387c14": "(答言)。能持。",
    "X41n0730_004:0387c15": "如諸佛盡壽不飲酒。(某甲)一日一夜不飲酒。能持不",
    "X41n0730_004:0387c16": "(答言)。能持。",
    "X41n0730_004:0387c17": "如諸佛盡壽離華香瓔珞香油塗身。(某甲)一日一夜",
    "X41n0730_004:0387c18": "離華香瓔珞香油塗身。能持不。(答言)能持。",
    "X41n0730_004:0387c19": "如諸佛盡壽離高勝牀上坐及作倡伎樂故往觀聽",
    "X41n0730_004:0387c20": "(某甲)。一日一夜離高勝牀上坐及作倡伎樂故往觀",
    "X41n0730_004:0387c21": "聽。能持不。(答言)能持。",
    "X41n0730_004:0387c22": "如諸佛盡壽離非時食。(某甲)一日一夜離非時食。能",
    "X41n0730_004:0387c23": "持不。(答言)能持。",
    "X41n0730_004:0387c24": "阿含經云。如上次第授已。當教發願言。",
    "X41n0730_004:0388a01": "我今以此八關齋功德。不墮惡趣八難邊地。持此功",
    "X41n0730_004:0388a02": "德。攝取一切眾生之惡。所有功德惠施彼人。使成無",
    "X41n0730_004:0388a03": "上正真之道。亦使將來彌勒佛世三會。得度生老病",
    "X41n0730_004:0388a04": "死。",
    "X41n0730_004:0388a05": "釋　凡修行業應當發願。若有行無願。其行必孤。",
    "X41n0730_004:0388a06": "若有願無行。其願必虗。若行願相資。乃成慧用也。",
    "X41n0730_004:0388a07": "八關齋者。以不非時食而為齋體。以八事閉惡。而",
    "X41n0730_004:0388a08": "助成齋。良由生死正因無如婬欲。生死助緣無如",
    "X41n0730_004:0388a09": "飲食故。首楞嚴云。一切眾生皆依婬欲。而正性命。",
    "X41n0730_004:0388a10": "一切眾生皆依食住其居家。二眾不能永捨家業",
    "X41n0730_004:0388a11": "眷屬緣累。所以終身五戒。但除邪婬。不禁非時食。",
    "X41n0730_004:0388a12": "若受八戒。唯制一日一夜者。嚴禁過午之食。不令",
    "X41n0730_004:0388a13": "入咽婬欲之念。不得毫動。一一皆如諸佛。盡壽堅",
    "X41n0730_004:0388a14": "持其功德。故超勝於五戒也。不墮惡趣八難者。此",
    "X41n0730_004:0388a15": "明自願離惡。持此功德。攝取一切眾生之惡者。亦",
    "X41n0730_004:0388a16": "願諸眾生皆離惡也。八難者。一在地獄難。謂南贍",
    "X41n0730_004:0388a17": "部洲下過五百由旬。有八寒八熱等地獄。眾生因",
    "X41n0730_004:0388a18": "惡業所感。墮於彼處。長夜冥冥受苦無間。障於見",
    "X41n0730_004:0388a19": "佛聞法。名地獄難。二在畜生難。謂畜生種類不一。",
    "X41n0730_004:0388a20": "亦各隨因受報。常受鞭打殺害。或互相吞噉受苦",
    "X41n0730_004:0388a21": "無窮。障於見佛聞法。故名畜生難。三餓鬼難。謂餓",
    "X41n0730_004:0388a22": "鬼有三種。一業最重者。長劫不聞漿水之名。一業",
    "X41n0730_004:0388a23": "次重者。唯在人間。伺求蕩滌。膿血糞穢。三業輕者。",
    "X41n0730_004:0388a24": "時或一飽。加以刀杖驅逼。填河塞海。受苦無量。障",
    "X41n0730_004:0388b01": "於見佛聞法。故名餓鬼難。四長壽天難。謂此天以",
    "X41n0730_004:0388b02": "五百劫為壽。即色界第四禪中無想天也。言無想",
    "X41n0730_004:0388b03": "者。以其心想不行。如氷魚蟄蟲。外道修行多生其",
    "X41n0730_004:0388b04": "處。障於見佛聞法。故名長壽天難。五在北鬱單越",
    "X41n0730_004:0388b05": "難。梵語鬱單越。華言勝處。謂此處感報勝。東西南",
    "X41n0730_004:0388b06": "三洲也。其人壽一千歲。命無中夭。為著樂故。不受",
    "X41n0730_004:0388b07": "教化。是以聖人不出其中。不得見佛聞法。故名鬱",
    "X41n0730_004:0388b08": "單越難。六盲聾瘖瘂難。謂此等人雖生中國。而業",
    "X41n0730_004:0388b09": "障深重。盲聾瘖瘂。諸根不具。值佛出世而不能見。",
    "X41n0730_004:0388b10": "佛雖說法亦不能聞。故名盲聾瘖瘂難。七世智辯",
    "X41n0730_004:0388b11": "聰難。謂世間之人邪智聰利者。唯務耽習外道經",
    "X41n0730_004:0388b12": "書。不信出世王法。故名世智辯聰難。八生在佛前",
    "X41n0730_004:0388b13": "佛後難。謂佛出現於世。為大導師。令諸眾生離生",
    "X41n0730_004:0388b14": "死苦。得涅槃樂。人有緣者。乃得值遇其生。在佛前",
    "X41n0730_004:0388b15": "佛後者。由業重緣薄。既不見佛。亦不聞法。故名生",
    "X41n0730_004:0388b16": "在佛前佛後難。所有功德惠施。彼人使成無上正",
    "X41n0730_004:0388b17": "真之道者。此明自他願種成佛之因也。亦使將來",
    "X41n0730_004:0388b18": "彌勒佛世三會得度生老病死者。此明自他得值",
    "X41n0730_004:0388b19": "佛解脫之願也。三會者。准彌勒下生經云。彌勒菩",
    "X41n0730_004:0388b20": "薩即於出家之日。便得成佛。坐於龍華樹下華林",
    "X41n0730_004:0388b21": "園中。三會說法。第一會度九十六百億聲聞眾。記",
    "X41n0730_004:0388b22": "云。若諸國王大臣長者居士男女一切施主。於今",
    "X41n0730_004:0388b23": "釋迦牟尼佛正法中。能作佛事。自種善根。或教他",
    "X41n0730_004:0388b24": "種。以七寶金銀鍮石銅鐵木石泥土。或繒縷或綵",
    "X41n0730_004:0388c01": "畫作佛像及窣堵波。若大若小乃至最小如指節",
    "X41n0730_004:0388c02": "大。或以香華諸妙供具而為供養。由如是善根力",
    "X41n0730_004:0388c03": "故。至彌勒如來成正覺時。善得人身。於第一會中。",
    "X41n0730_004:0388c04": "剃髮出家。乘宿願力。便得涅槃。第二會度九十四",
    "X41n0730_004:0388c05": "百億聲聞眾。記云。若國王及以臣庶。於今釋迦牟",
    "X41n0730_004:0388c06": "尼佛正法中。能為法事。謂於諸大乘經典。或律或",
    "X41n0730_004:0388c07": "論。若讀若誦。或恭敬供養。或於經卷以諸雜綵。而",
    "X41n0730_004:0388c08": "嚴飾之。由是善根力故。至彌勒如來成正覺時。善",
    "X41n0730_004:0388c09": "得人身。於第二會中。剃髮出家。乘宿願力。便得涅",
    "X41n0730_004:0388c10": "槃。第三會度九十二百億聲聞眾。記云。若諸國王",
    "X41n0730_004:0388c11": "及臣庶等。於今釋迦牟尼佛正法中。能為僧事。自",
    "X41n0730_004:0388c12": "種善根。或教他種。於每月初一日。或初八日十五",
    "X41n0730_004:0388c13": "日設齋。供養比丘比丘尼。或供養修禪定者。或供",
    "X41n0730_004:0388c14": "養說法者。或施坐臥等具。供養眾僧。由是善根力",
    "X41n0730_004:0388c15": "故。至彌勒佛成正覺時。善得人身。於第三會中。剃",
    "X41n0730_004:0388c16": "髮出家。乘宿願力。便得涅槃。今文故云亦使將來",
    "X41n0730_004:0388c17": "彌勒佛世三會得度生老病死也。",
    "X41n0730_004:0388c18": "經云。設有善男子善女人。不發此願。而持八齋者。",
    "X41n0730_004:0388c19": "得少許福田。引古證云。",
    "X41n0730_004:0388c20": "釋　謂上發願。准經乃引古為證。以出其文。若不",
    "X41n0730_004:0388c21": "如是迴向發願。是自利心。不求解脫。所以但得少",
    "X41n0730_004:0388c22": "許福田。是故凡受五戒八戒者。日日以持戒功德。",
    "X41n0730_004:0388c23": "至晚課竟。向諸佛菩薩像前。焚香禮拜。長跪合掌。",
    "X41n0730_004:0388c24": "至誠發願。祈聖證盟。以遂所欲也。今復略明行相。",
    "X41n0730_004:0389a01": "俾知功德有無。據持不唐。准薩婆多論云。若受八",
    "X41n0730_004:0389a02": "戒已。鞭打眾生。齋不清淨。雖即日不鞭打。若待明",
    "X41n0730_004:0389a03": "日鞭打。亦不清淨。以要言之。若身口作不威儀事。",
    "X41n0730_004:0389a04": "雖不破齋。齋不清淨。設身口清淨。若心起貪欲瞋",
    "X41n0730_004:0389a05": "恚惱害之念。亦名齋不清淨。若受八戒已。精修六",
    "X41n0730_004:0389a06": "念。是名齋清淨。所言六念者。一念佛。謂念佛具足",
    "X41n0730_004:0389a07": "十號。大慈大悲。智慧光明。神通無量。能拔眾苦。我",
    "X41n0730_004:0389a08": "以清淨質直之心。得親近佛。心生歡喜。以歡喜故",
    "X41n0730_004:0389a09": "身得快樂。以快樂故其心得定。以得定故其心平",
    "X41n0730_004:0389a10": "等。修念佛觀。必趣涅槃。是名念佛。二念法。謂念",
    "X41n0730_004:0389a11": "法是如來所有功德。即十力四無所畏等。我以清",
    "X41n0730_004:0389a12": "淨質直之心。得親近法。心生歡喜。乃至修念法觀。",
    "X41n0730_004:0389a13": "必趣涅槃。是名念法。三念僧。謂僧是如來弟子。",
    "X41n0730_004:0389a14": "得無漏法。具戒定慧。能為世間眾生作良福田。應",
    "X41n0730_004:0389a15": "當恭敬。我以清淨質直之心。得親近僧。心生歡喜。",
    "X41n0730_004:0389a16": "乃至修念僧觀。必趣涅槃。是名念僧。四念戒。謂",
    "X41n0730_004:0389a17": "念諸禁戒。能遮諸惡煩惱。我以清淨質直之心。得",
    "X41n0730_004:0389a18": "親近戒。心生歡喜。乃至修戒念想。必趣涅槃。是名",
    "X41n0730_004:0389a19": "念戒。五念施。謂念己所施獲得善。利一切世間。",
    "X41n0730_004:0389a20": "為慳嫉所覆。我於今者。得離如是慳貪之垢。住捨",
    "X41n0730_004:0389a21": "心中。於一切物。心無恡惜。持用布施。既布施已。我",
    "X41n0730_004:0389a22": "心應喜。以喜心故身得快樂。乃至修念施想。必趣",
    "X41n0730_004:0389a23": "涅槃。是名念施。六念天。謂念欲界天等。悉因往",
    "X41n0730_004:0389a24": "昔。戒施善根得生彼處。受天快樂。我亦見有如是",
    "X41n0730_004:0389b01": "戒施功德。捨命之時。必生彼天。以念天故。離於惡",
    "X41n0730_004:0389b02": "法。心生歡喜。心歡喜故身得快樂。得快樂故其心",
    "X41n0730_004:0389b03": "得定。以得定故其心平等。修念天想。必趣天道。是",
    "X41n0730_004:0389b04": "名念天。此則持八戒為因。六念為助也。須知第六",
    "X41n0730_004:0389b05": "念天。因非涅槃。果招有漏。而亦令念者。其義有二。",
    "X41n0730_004:0389b06": "一彰戒施功有所歸故。二明念專齋無所染故。所",
    "X41n0730_004:0389b07": "以諸經通明六念。",
    "X41n0730_004:0389b08": "○出家授受戒法",
    "X41n0730_004:0389b09": "七分明之。一明出家功由菩薩。二明有益超世。三",
    "X41n0730_004:0389b10": "明障出大損。四明既出家已行於罪行。五明既出",
    "X41n0730_004:0389b11": "家行凡福行。六明出家修道要業。七明大小正行",
    "X41n0730_004:0389b12": "三學為本。廣如鈔中。",
    "X41n0730_004:0389b13": "釋　此乃總標大義。廣釋詳如鈔中者。今准經律",
    "X41n0730_004:0389b14": "略釋。則鈔義不無也。",
    "X41n0730_004:0389b15": "一明出家功由菩薩者。菩薩即護明菩薩。降生淨",
    "X41n0730_004:0389b16": "飯王宮。名曰悉達太子。乃釋迦佛之因號也。迦葉",
    "X41n0730_004:0389b17": "佛出人壽二萬。彼佛滅度。已後經歷正像末法。人",
    "X41n0730_004:0389b18": "壽漸減。以至於百。世間眾生長夜癡冥。不聞三寶。",
    "X41n0730_004:0389b19": "唯造諸惡。備嬰眾苦。趣三塗以為故宅。受四生猶",
    "X41n0730_004:0389b20": "如更衣。護明菩薩愍斯沉淪。將補佛處。出世利生",
    "X41n0730_004:0389b21": "橫約諸有。無思離染。故樹出家。樂處閑靜。若有貪",
    "X41n0730_004:0389b22": "著。終成金鎻。引出方便。唯此一道。華嚴經云。若有",
    "X41n0730_004:0389b23": "不識出家法。樂著生死。不求脫。是故菩薩捨國財",
    "X41n0730_004:0389b24": "為之出家。求寂靜。按普曜經。釋迦如來初欲出家。",
    "X41n0730_004:0389c01": "發此四誓願。度脫眾生。一謂願濟眾生困厄。謂我",
    "X41n0730_004:0389c02": "設成正覺。得一切智。時眾生困厄。塗諸惱患。我當",
    "X41n0730_004:0389c03": "濟脫。令斷恩愛。二謂願除眾生惑障。謂眾生沒在",
    "X41n0730_004:0389c04": "生死苦海。無明暗蔽。悉無所知。我當為其顯示。如",
    "X41n0730_004:0389c05": "清淨眼。內外無障。令其出離。三謂願斷眾生邪見。",
    "X41n0730_004:0389c06": "謂眾生在世。我慢自大。尊己賤彼。心存邪見。不慕",
    "X41n0730_004:0389c07": "聖道。我當開化。令入正真。四謂願度眾生苦輪。謂",
    "X41n0730_004:0389c08": "眾生處於生死之苦輪。轉無際滅。智慧眼不能自",
    "X41n0730_004:0389c09": "濟。我當為其說法。令得度脫。故云出家功由菩薩",
    "X41n0730_004:0389c10": "也。",
    "X41n0730_004:0389c11": "二明有益超世者。謂真誠出家。怖四怨苦。思不遷",
    "X41n0730_004:0389c12": "性。諸佛數內。豈無有我。雜類報中。何以甘受。辭六",
    "X41n0730_004:0389c13": "親至愛捨。五欲深著。如是出家方可紹隆三寶。度",
    "X41n0730_004:0389c14": "脫四生。應知剃染非是。泛流超俗。還須上志。故云",
    "X41n0730_004:0389c15": "有益超世也。",
    "X41n0730_004:0389c16": "三明障出大損者。謂好心出家。續賢聖種。為眾生",
    "X41n0730_004:0389c17": "眼。世若無僧。三寶絕斷。滔滔苦海。孰架慈航。茫茫",
    "X41n0730_004:0389c18": "業徑。誰指迷道。准出家功德經云。若能放人出家",
    "X41n0730_004:0389c19": "受戒。功德無量。譬如四天下滿中羅漢。百年供養。",
    "X41n0730_004:0389c20": "不如有人為涅槃故於一日一夜出家受戒功德",
    "X41n0730_004:0389c21": "(謂猶前施雖多有竭。是欲界繫。為法出家。非三界業。故說過前)。又云。若障出家為",
    "X41n0730_004:0389c22": "作留難。緣此罪報。墮三惡道。常盲無眼。若生為人。",
    "X41n0730_004:0389c23": "在母腹中。受胎無眼。於百歲中。以無礙智。說是罪",
    "X41n0730_004:0389c24": "報。亦不可盡。於四道中。常盲我終。不記此人。得解",
    "X41n0730_004:0390a01": "脫故。由障出家故。又法苑珠林引經云。若為出家。",
    "X41n0730_004:0390a02": "苦作留礙。破壞抑制。此人即斷佛種。諸惡集身。猶",
    "X41n0730_004:0390a03": "如大海。現身癩病。死入黑闇地獄。無有出期。准經",
    "X41n0730_004:0390a04": "損義兼二。一自損。二損他。故云障出大損也。",
    "X41n0730_004:0390a05": "四明既出家已行於罪行者。謂初心向道。避苦求",
    "X41n0730_004:0390a06": "安。落髮披緇。背安趣苦。四口三破。豈任恣為繫草",
    "X41n0730_004:0390a07": "鵝珠。寧無倣效。今不憶古。欲昇反墜。皆由自愚。志",
    "X41n0730_004:0390a08": "不超凡。乏師良導。按遺教經云。不得販賣貿易和",
    "X41n0730_004:0390a09": "合湯藥占相吉凶。節身時食。清淨自活。不得參預",
    "X41n0730_004:0390a10": "世事。通致使命。呪術仙藥。結好貴人。親厚媟嫚。皆",
    "X41n0730_004:0390a11": "不應作。當自端心。正念求度。不包藏瑕疵。顯異惑",
    "X41n0730_004:0390a12": "眾。於四供養。知量知足。趣得供事。不應畜積。若依",
    "X41n0730_004:0390a13": "經奉行者。是名梵行。若違教輒作者。是名罪行。故",
    "X41n0730_004:0390a14": "云既出家已行於罪行也。",
    "X41n0730_004:0390a15": "五明既出家行凡福行者。謂真心脫塵。家出二死。",
    "X41n0730_004:0390a16": "凡福勤修因。非聖乘教。談三無漏。學內徒熏修律",
    "X41n0730_004:0390a17": "明。七有為福。外眾隨辦。否則自棄涅槃。而求暫樂。",
    "X41n0730_004:0390a18": "樂盡苦生。人天道險。若能以智為先導。事事迴向。",
    "X41n0730_004:0390a19": "眾生莊嚴。佛國無取著。心無求報想。則行攝普賢。",
    "X41n0730_004:0390a20": "益難讚迷。由無智用。致行成凡。故云既出家行凡",
    "X41n0730_004:0390a21": "福行也。",
    "X41n0730_004:0390a22": "六明出家修道要業者。謂凡情未盡。道業難成。未",
    "X41n0730_004:0390a23": "盡之情愛欲為本。難成之道淨戒為基。出家要業",
    "X41n0730_004:0390a24": "唯持戒。斷欲而為先務。四十二章經云。人懷愛欲。",
    "X41n0730_004:0390b01": "不見道者。譬如澄水致手攪之。眾人共臨。無有覩",
    "X41n0730_004:0390b02": "其影者。人以愛欲交錯。心中濁興。故不見道。當捨",
    "X41n0730_004:0390b03": "愛欲。愛欲垢盡。道可見矣。遺教經云。依因此戒。得",
    "X41n0730_004:0390b04": "生諸禪定。及滅苦智慧。是故當持淨戒。戒為第一",
    "X41n0730_004:0390b05": "安隱功德住處。故云出家修道要業也。",
    "X41n0730_004:0390b06": "七明大小正行三學為本者。三謂戒定慧。皆云學",
    "X41n0730_004:0390b07": "者。學猶飾也。器不飾則無以成美。觀人不學。則無",
    "X41n0730_004:0390b08": "以成聖德故。依此而修者。必證聖果。名曰正行。良",
    "X41n0730_004:0390b09": "以眾生迷心為惑。動慮成業。由業感報。生死無窮。",
    "X41n0730_004:0390b10": "欲脫苦果當除苦因。故先以戒治其業。次以定慧",
    "X41n0730_004:0390b11": "澄其惑業。分善惡故。止作兩行以相翻惑。唯昏散",
    "X41n0730_004:0390b12": "故。定慧二法而對破。病因藥差。機藉教修。然後業",
    "X41n0730_004:0390b13": "盡惑除。情亡性顯。教門雖廣。豈越於斯。大小同修。",
    "X41n0730_004:0390b14": "證中有別。故云大小正行三學為本也。",
    "X41n0730_004:0390b15": "○乞度人法",
    "X41n0730_004:0390b16": "時諸比丘輙便度人。不知教授。已愚癡故。彼不被",
    "X41n0730_004:0390b17": "教授。不按威儀。著衣不齊整。乞食不如法。處處受",
    "X41n0730_004:0390b18": "不淨鉢食。於大食小食上。高聲大喚。如婆羅門聚",
    "X41n0730_004:0390b19": "會法。諸比丘以此事白佛。佛言。聽僧與授具足戒",
    "X41n0730_004:0390b20": "者。白二羯磨。彼欲度人者。當往眾中。偏露右肩。脫",
    "X41n0730_004:0390b21": "革屣禮。僧足右膝。著地合掌。應作如是乞言。",
    "X41n0730_004:0390b22": "釋　准通儀式。應先鳴槌集眾。彼欲度人者。具修",
    "X41n0730_004:0390b23": "威儀。先禮僧中上座已。合掌跪乞言。",
    "X41n0730_004:0390b24": "大德僧聽。我(某甲)比丘。求眾僧乞度人授具足戒。願",
    "X41n0730_004:0390c01": "僧聽我(某甲)比丘度人授具足戒。慈愍故。",
    "X41n0730_004:0390c02": "三乞律中。准羯磨文。為授具足戒者。須乞畜眾法。",
    "X41n0730_004:0390c03": "若按受戒揵度中。前具列和尚德已。總結文云。如",
    "X41n0730_004:0390c04": "是畜依止。畜沙彌亦爾。故知並須以無德不合故",
    "X41n0730_004:0390c05": "也。",
    "X41n0730_004:0390c06": "釋　此准律明例用之法也。前具列和尚德者。按",
    "X41n0730_004:0390c07": "律中。佛言。有五法成就不得。授人具足戒。無信。無",
    "X41n0730_004:0390c08": "慚無愧。懶惰多忘。成就五法。得授人具足戒(反上五法)。",
    "X41n0730_004:0390c09": "復有五法不得。破增上戒。增上見。增上威儀。少聞。",
    "X41n0730_004:0390c10": "無智慧(反上五法得授)。復有五法不得。一不瞻視病弟子。",
    "X41n0730_004:0390c11": "不能使人瞻視。乃至令差若命終。二若弟子不樂",
    "X41n0730_004:0390c12": "住處。不能方便移至異處。三若有生疑事。不能開",
    "X41n0730_004:0390c13": "解其意。如法律除之。四不能教捨惡見住善見。五",
    "X41n0730_004:0390c14": "若減十歲(反上五法得授)。復有五法不得不知。增戒。增心。",
    "X41n0730_004:0390c15": "增慧。不知白。不知羯磨(反上五法得授　此但略錄四五。廣如律中)。不",
    "X41n0730_004:0390c16": "得與依止。得與依止。不得畜沙彌。得畜沙彌。所制",
    "X41n0730_004:0390c17": "具德。咸如和尚。此則為師不易。具得實難也。",
    "X41n0730_004:0390c18": "○與度人法",
    "X41n0730_004:0390c19": "佛言當觀察此人。若不堪教授。復不以二事攝取。",
    "X41n0730_004:0390c20": "一者法。二者衣食。當語言。大德。止。勿度人。若有智",
    "X41n0730_004:0390c21": "慧堪能教授。又以二事攝者。應與羯磨。",
    "X41n0730_004:0390c22": "釋　彼三乞已。作禮起立。羯磨者作前方便答云。",
    "X41n0730_004:0390c23": "與度人法。羯磨秉法者。作是白言。",
    "X41n0730_004:0390c24": "大德僧聽。此(某甲)比丘。今從眾僧乞度人授具足戒。",
    "X41n0730_004:0391a01": "若僧時到僧忍聽。僧今與(某甲)比丘。度人授具足戒。",
    "X41n0730_004:0391a02": "白如是。",
    "X41n0730_004:0391a03": "大德僧聽。此(某甲)比丘。今從眾僧乞度人授具足戒。",
    "X41n0730_004:0391a04": "僧今與(某甲)比丘。度人授具足戒。誰諸長老。忍僧與",
    "X41n0730_004:0391a05": "(某甲)比丘。度人授具足戒者默然。誰不忍者說。僧已",
    "X41n0730_004:0391a06": "忍與(某甲)比丘。度人授具足戒竟。僧忍默然故。是事",
    "X41n0730_004:0391a07": "如是持。",
    "X41n0730_004:0391a08": "釋　乞度人授具。乃為和尚也。梵本正名鄔波遮",
    "X41n0730_004:0391a09": "迦。傳至于闐。翻為和尚。傳到此土。什法師翻名力",
    "X41n0730_004:0391a10": "生。此義准舍利弗問經云。夫出家者。捨其父母生",
    "X41n0730_004:0391a11": "死之家。入法門中。受微妙法。葢師之力生長。法身",
    "X41n0730_004:0391a12": "出功德財養智慧命。功莫大焉。若無佛法法身慧",
    "X41n0730_004:0391a13": "命。不能生長。若無衣食。色質道器不能資助。若此",
    "X41n0730_004:0391a14": "二事無乏。十臘滿已。眾中羯磨僧方忍聽。此一",
    "X41n0730_004:0391a15": "羯磨為人法故作。是屬私也。",
    "X41n0730_004:0391a16": "非　一人非。一界不和。十臘未滿。少聞不善。毗尼",
    "X41n0730_004:0391a17": "多愚。有犯過等。二法非。乞詞錯脫。羯磨顛倒。言",
    "X41n0730_004:0391a18": "說不明。紊前方便。三事非。二攝有闕等。四人",
    "X41n0730_004:0391a19": "法非。乃至七具三非。取前互後合。具顯非。",
    "X41n0730_004:0391a20": "○度沙彌法",
    "X41n0730_004:0391a21": "律中度羅睺羅。為最初。",
    "X41n0730_004:0391a22": "釋　此出制緣也。羅睺羅此翻覆障。謂阿修羅食",
    "X41n0730_004:0391a23": "月時。障月明也。羅睺羅六年處母胎。所覆障故。因",
    "X41n0730_004:0391a24": "以為名。舊云羅怙羅。准受戒揵度云。佛住迦毗羅",
    "X41n0730_004:0391b01": "國尼拘律園時。佛時到。著衣持鉢。入城乞食。食已",
    "X41n0730_004:0391b02": "還出城。於時羅睺羅與母在高樓上。見佛來語子",
    "X41n0730_004:0391b03": "言。彼來者是汝父。時羅睺羅疾疾下樓。至如來所。",
    "X41n0730_004:0391b04": "頭面禮足。在一面立。世尊以手摩彼頭。彼自念。從",
    "X41n0730_004:0391b05": "生以來。未曾得如是細滑柔輭樂。佛問言。汝能出",
    "X41n0730_004:0391b06": "家學道否。答云。能出家。佛舒一指。與羅睺羅。將至",
    "X41n0730_004:0391b07": "僧迦藍中。告舍利弗言。汝度此童子。出家與受沙",
    "X41n0730_004:0391b08": "彌十戒。此制緣也。",
    "X41n0730_004:0391b09": "僧祇云。若年七歲解知好惡。與出家。過七十臥起",
    "X41n0730_004:0391b10": "須人。不得度。若能修習諸業。聽出家。若初欲出家",
    "X41n0730_004:0391b11": "者。為說苦事。一食一住一眠。多學問答。能持者度。",
    "X41n0730_004:0391b12": "釋　此引僧祇。明稱量機宜也。彼律中因諸比丘",
    "X41n0730_004:0391b13": "度八十九十歲人。出家頭白。背瘻諸根。不禁進止。",
    "X41n0730_004:0391b14": "須人洟唾。污僧淨地。世人譏呵。佛故制此。若年七",
    "X41n0730_004:0391b15": "歲解知好惡者聽度。謂知世是苦。出家寂靜。此則",
    "X41n0730_004:0391b16": "年雖少。宿根正見。終成道品。若過七十臥起須人",
    "X41n0730_004:0391b17": "者不得度。此非無慈不納。正是憐愍遮之。謂出家",
    "X41n0730_004:0391b18": "所須來處。由信道業。不修施報。當酬臥起。尚且須",
    "X41n0730_004:0391b19": "人功行。終無克辦。若過七十。形雖潦倒。色力精強。",
    "X41n0730_004:0391b20": "志不自惰。此亦許度。凡欲出家。無論老少。當先為",
    "X41n0730_004:0391b21": "說出家苦事。令彼忖量可否。若問欣樂答能。斯則",
    "X41n0730_004:0391b22": "信無疑退。若憂慮默然。此則怖恐未堪而事言苦",
    "X41n0730_004:0391b23": "者。謂寒暑不遷。精勤不怠。唯道可修。無身可惜。此",
    "X41n0730_004:0391b24": "苦乃出世之樂因也。一食。謂非時不[(歹*又)/食]。一住。謂跏",
    "X41n0730_004:0391c01": "趺修定。一眠。謂夜三時中初後加功。以補晝之不",
    "X41n0730_004:0391c02": "足。中夜神疲。聽其惜養。寢安多學。謂讀律攻行。受",
    "X41n0730_004:0391c03": "經問義。此四以禪誦熏修。食眠練質。若果能者。則",
    "X41n0730_004:0391c04": "諸行業俱無憚矣。梵語沙彌。此翻云息慈。謂息世",
    "X41n0730_004:0391c05": "染之情。以慈濟羣生也。又云。初入佛法。多存俗情。",
    "X41n0730_004:0391c06": "故須息惡以行慈也。最下七歲至十三者。皆名驅",
    "X41n0730_004:0391c07": "烏沙彌。若年十四至十九。名應法沙彌。若年二十",
    "X41n0730_004:0391c08": "已上皆號。名字沙彌。",
    "X41n0730_004:0391c09": "○與剃髮法",
    "X41n0730_004:0391c10": "時諸比丘輙度人故。眾僧不知。佛言。汝若欲僧伽",
    "X41n0730_004:0391c11": "藍中剃髮。當白一切僧。若不得和合。房房語令知",
    "X41n0730_004:0391c12": "已與剃髮。若和合。作白已剃髮。",
    "X41n0730_004:0391c13": "釋　此引制緣也。按受戒揵度中。有一巧師子。至",
    "X41n0730_004:0391c14": "僧伽藍中。求諸比丘出家為道。諸比丘輒度之。時",
    "X41n0730_004:0391c15": "彼父母啼泣。來至伽藍。問諸比丘。皆報不見。父母",
    "X41n0730_004:0391c16": "即於僧房中求覔。得已譏嫌眾僧。故有此制。應知",
    "X41n0730_004:0391c17": "既出家已。則居止同僧。施沾僧分。若眾不知。來源",
    "X41n0730_004:0391c18": "語已。未允剃髮。豈但諱俗譏呵。恐玷法門。抑且盜",
    "X41n0730_004:0391c19": "用僧物。罪歸師範。寧無慎歟。而令房房語知。為眾",
    "X41n0730_004:0391c20": "集難。若僧和集。作單白羯磨已。然後剃髮。此是俗",
    "X41n0730_004:0391c21": "不現前制。應遣求出家者離聞處。眾中能羯磨人",
    "X41n0730_004:0391c22": "作前方便答云。與剃髮羯磨。作是白言。",
    "X41n0730_004:0391c23": "大德僧聽。彼(某甲)欲求(某甲)比丘剃髮。若僧時到僧",
    "X41n0730_004:0391c24": "忍聽。與(某甲)剃髮白如是。",
    "X41n0730_004:0392a01": "作白已。喚入眾中。與剃髮度人法式。廣如鈔中。五",
    "X41n0730_004:0392a02": "分云。先與受五戒已。後受十戒。",
    "X41n0730_004:0392a03": "釋　度人法式。余曾撰集剃度沙彌正範。於內兼",
    "X41n0730_004:0392a04": "五分授法儀式詳明。辯譌有據。閱之自了。指歸行",
    "X41n0730_004:0392a05": "用。誠補玄化。茲不繁引。",
    "X41n0730_004:0392a06": "○授十戒法",
    "X41n0730_004:0392a07": "佛言。若在僧伽藍中。度令出家者。當白一切僧。已",
    "X41n0730_004:0392a08": "聽與出家。應作如是白。",
    "X41n0730_004:0392a09": "大德僧聽。此(某甲)從(某甲)比丘求出家。若僧時到僧",
    "X41n0730_004:0392a10": "忍聽。與(某甲)出家。白如是。",
    "X41n0730_004:0392a11": "釋　此二單白羯磨。制有先後。用知總別。若前日",
    "X41n0730_004:0392a12": "剃髮。次日授十戒者。二法前後。俱用羯磨。應各作",
    "X41n0730_004:0392a13": "前方便。前答與剃髮羯磨。後答與出家羯磨。此謂",
    "X41n0730_004:0392a14": "用有別也。若剃髮已。即隨授十戒者。唯作前白後",
    "X41n0730_004:0392a15": "白略之。僧既聽忍。二皆無過。以剃髮中攝受戒故",
    "X41n0730_004:0392a16": "此謂用有總也。此二羯磨是為人作。皆屬私也。",
    "X41n0730_004:0392a17": "非　餘非准上。其間唯異人非。謂受者老少違",
    "X41n0730_004:0392a18": "制等。",
    "X41n0730_004:0392a19": "○受戒體法",
    "X41n0730_004:0392a20": "善見云。阿闍黎告言。汝隨我語。教汝受三歸。答言",
    "X41n0730_004:0392a21": "爾。又應問某遮難發戒緣起准。如經律例。須具問",
    "X41n0730_004:0392a22": "方。乃授云。",
    "X41n0730_004:0392a23": "釋　梵語阿闍黎。此飜軌範。亦云正行。謂能令弟",
    "X41n0730_004:0392a24": "子效其軌則。以紏正心行故。其和尚臨座。並略問",
    "X41n0730_004:0392b01": "遮難等。俱載三壇傳戒正範詳明。此唯明阿闍黎",
    "X41n0730_004:0392b02": "授歸戒法云。",
    "X41n0730_004:0392b03": "我(某甲)歸依佛。歸依法。歸依僧。我今隨佛出家。(某甲)",
    "X41n0730_004:0392b04": "為和尚。如來至真等正覺。是我世尊。",
    "X41n0730_004:0392b05": "三授已便得戒。",
    "X41n0730_004:0392b06": "我(某甲)歸依佛竟。歸依法竟。歸依僧竟。我今隨佛出",
    "X41n0730_004:0392b07": "家已。(某甲)為和尚。如來至真等正覺。是我世尊。",
    "X41n0730_004:0392b08": "三結已與戒相。",
    "X41n0730_004:0392b09": "盡形壽不殺生。是沙彌戒。能持不。(答言)能持。",
    "X41n0730_004:0392b10": "盡形壽不偷盜。是沙彌戒。能持不。(答言)能持。",
    "X41n0730_004:0392b11": "盡形壽不婬欲。是沙彌戒。能持不。(答言)能持。",
    "X41n0730_004:0392b12": "盡形壽不妄語。是沙彌戒。能持不。(答言)能持。",
    "X41n0730_004:0392b13": "盡形壽不飲酒。是沙彌戒。能持不。(答言)能持。",
    "X41n0730_004:0392b14": "盡形壽不著華鬘香油塗身。是沙彌戒。能持不。(答言)能",
    "X41n0730_004:0392b15": "持。",
    "X41n0730_004:0392b16": "盡形壽不得歌舞倡伎及故往觀聽。是沙彌戒。能持",
    "X41n0730_004:0392b17": "不。(答言)能持。",
    "X41n0730_004:0392b18": "盡形壽不得高大牀上坐。是沙彌戒。能持不。(答言)能持。",
    "X41n0730_004:0392b19": "盡形壽不非時食。是沙彌戒。能持不。(答言)能持。",
    "X41n0730_004:0392b20": "盡形壽不得捉持生像金銀寶物。是沙彌戒。能持不",
    "X41n0730_004:0392b21": "(答言)能將。",
    "X41n0730_004:0392b22": "此是沙彌十支淨戒。盡形壽一一不得犯。能持不。(答言)",
    "X41n0730_004:0392b23": "能持。",
    "X41n0730_004:0392b24": "釋　此沙彌十支戒。前四是性重根本。若犯則應",
    "X41n0730_004:0392c01": "滅擯。不得與清淨沙彌同法事及共止宿。亦不得",
    "X41n0730_004:0392c02": "如餘沙彌得與大比丘過二宿。後六是遮罪。有犯",
    "X41n0730_004:0392c03": "容懺心。度故誤罪結重輕。唯一突吉羅治其間。釋",
    "X41n0730_004:0392c04": "義當閱雲棲要略。欲明開遮。應學隨律威儀。",
    "X41n0730_004:0392c05": "如請僧福田經。沙彌應知五德。一者發心出家懷",
    "X41n0730_004:0392c06": "佩道故。二者毀其形好應法服故。三者永割親愛",
    "X41n0730_004:0392c07": "無適莫故。四者委棄身命遵崇道故。五者志求大",
    "X41n0730_004:0392c08": "乘為度人故。",
    "X41n0730_004:0392c09": "釋　此引諸德福田經。然斯五德不特小眾終身",
    "X41n0730_004:0392c10": "行之。始終通於五眾。俱堪物養。師範人天。故使誦",
    "X41n0730_004:0392c11": "持。無輕受體及形服也。彼經云。時天帝釋白佛。夫",
    "X41n0730_004:0392c12": "人種德。欲求景福。豈有良田果報。無限種絲髮之",
    "X41n0730_004:0392c13": "德本。獲無量之福乎。佛告天帝。眾僧有淨德。名曰",
    "X41n0730_004:0392c14": "福田。一發心出家。乃至志求大乘。此五事名曰福",
    "X41n0730_004:0392c15": "田。為良為美。為無旱衰。供之得福。難為喻矣。此五",
    "X41n0730_004:0392c16": "下句乃宣祖事鈔所註也。一發心出家懷佩道故",
    "X41n0730_004:0392c17": "者。謂出家之人。發勇猛心。脫離凡俗。習佛菩提。而",
    "X41n0730_004:0392c18": "能懷佩妙道。為世福田。是為初淨德也。二毀其",
    "X41n0730_004:0392c19": "形好應法服故者。謂出家之人。剃除鬚髮。毀壞相",
    "X41n0730_004:0392c20": "好。去世俗之塵。衣著如來之法服。具佛威儀為世",
    "X41n0730_004:0392c21": "福田。是為第二淨德也。三永割親愛無適莫故",
    "X41n0730_004:0392c22": "者。謂既已投佛出家。割絕父母情愛。無復專主俗",
    "X41n0730_004:0392c23": "業。眷戀不肯斷捨。當一心精進修道。以報父母生",
    "X41n0730_004:0392c24": "成之德。兼能為世福田。是為第三淨德也。四委",
    "X41n0730_004:0393a01": "棄身命遵崇道故者。謂出家之人。能委棄身命。無",
    "X41n0730_004:0393a02": "所顧惜。唯務一心求證佛道。兼能為世福田。是為",
    "X41n0730_004:0393a03": "第四淨德也。五志求大乘為度人故者。謂出家",
    "X41n0730_004:0393a04": "之人。常懷濟物之心。專志勤求大乘之法。度脫一",
    "X41n0730_004:0393a05": "切有情。為世福田。是為第五淨德。沙彌應當習具",
    "X41n0730_004:0393a06": "也。",
    "X41n0730_004:0393a07": "如僧祇律。應為說十數。一者一切眾生皆依飲食。",
    "X41n0730_004:0393a08": "二者名色。三者痒痛想。四者四諦。五者五陰。六者",
    "X41n0730_004:0393a09": "六入。七者七覺意。八者八正道。九者九眾生居。十",
    "X41n0730_004:0393a10": "者十一切。入其列數。釋相對治顯正並廣如行事",
    "X41n0730_004:0393a11": "鈔說。",
    "X41n0730_004:0393a12": "釋　此之十數。今准教典。仍列法數。釋相俾知觀",
    "X41n0730_004:0393a13": "境對治。以顯正修。不晦聖制也。",
    "X41n0730_004:0393a14": "一謂一切眾生皆依飲食者。按楞嚴經云。如是世",
    "X41n0730_004:0393a15": "界十二類生。不能自全。依四食住。演義鈔云。一段",
    "X41n0730_004:0393a16": "食。段即分段。食有資益之義。謂以香味觸三塵為",
    "X41n0730_004:0393a17": "體。入腹變壞。資益諸根。古譯經律皆為摶食。以手",
    "X41n0730_004:0393a18": "團曰摶。後譯復言。漿飲等不可摶。遂譯為段食。",
    "X41n0730_004:0393a19": "二觸食。觸即對也。謂六識所對色等諸塵。柔輭細",
    "X41n0730_004:0393a20": "滑冷暖等。觸而生喜樂。俱能資益諸根。故名觸食。",
    "X41n0730_004:0393a21": "設觸非食。何以觀戲劇等。終日不食而不饑也。",
    "X41n0730_004:0393a22": "三思食。思即意思。謂第六識思。於可愛之境。生希",
    "X41n0730_004:0393a23": "望意。而能潤益諸根。如人饑渴。至飲食處。望得飲",
    "X41n0730_004:0393a24": "食。而身不死。故名思食。四識食。識以執持為義。",
    "X41n0730_004:0393b01": "即第八識也。由前三食勢分所資。能令此識增勝。",
    "X41n0730_004:0393b02": "執持諸根。故名識食。若約三界辯之。段食唯在欲",
    "X41n0730_004:0393b03": "界。以色無色界無香味二塵。餘之三食徧通三界。",
    "X41n0730_004:0393b04": "故云一者一切眾生皆依飲食也。",
    "X41n0730_004:0393b05": "二謂名色者。准智度論云。一切諸法中。但有名與",
    "X41n0730_004:0393b06": "色。若欲如實觀。但當觀名色。雖癡心多想分別。於",
    "X41n0730_004:0393b07": "異事更無有一法。出於名色者。一名者。心但有字。",
    "X41n0730_004:0393b08": "故曰名也。即是心及相應所法。雖有能緣之用。而",
    "X41n0730_004:0393b09": "無質礙可尋。既異於色。復有心意識及諸所數法",
    "X41n0730_004:0393b10": "種種之別名。故謂之為名也。二色者。有形質礙",
    "X41n0730_004:0393b11": "等法。謂之為色。即世界一切依報及五蘊之初。皆",
    "X41n0730_004:0393b12": "是質礙之法。並無知覺之用。既異於心意識。故稱",
    "X41n0730_004:0393b13": "為色。故云二名色也。",
    "X41n0730_004:0393b14": "三謂痒痛想者。准阿差末菩薩經云。菩薩自觀痛",
    "X41n0730_004:0393b15": "痒。觀他痛痒。而得意止。擇求聖慧。慕樂求寂。正使",
    "X41n0730_004:0393b16": "遭樂。不係在欲。然此痒痛想。即三受中之苦受也。",
    "X41n0730_004:0393b17": "受乃領納義。謂六根之識。領受六塵之境。三受者。",
    "X41n0730_004:0393b18": "一苦受。謂於六塵違情之境。而有逼迫之苦。是名",
    "X41n0730_004:0393b19": "苦受。二樂受。謂於六塵之境。而有適悅之樂。是",
    "X41n0730_004:0393b20": "名樂受。三不苦不樂受。謂於六受不違不順之",
    "X41n0730_004:0393b21": "境。所受非苦非樂。是名不苦不樂受。故云三者痒",
    "X41n0730_004:0393b22": "痛想也。",
    "X41n0730_004:0393b23": "四謂四諦者。准四教儀。藏教生滅四諦釋之。藏教",
    "X41n0730_004:0393b24": "者。三藏之教也。生滅者。此教詮因緣生法。有生有",
    "X41n0730_004:0393c01": "滅。四諦者。諦即審實之義。謂聲聞人用析空觀。諦",
    "X41n0730_004:0393c02": "審苦集滅道之法。一一不虗(因緣生法者。六根為因。六塵為緣。根塵相",
    "X41n0730_004:0393c03": "對所起之心。名為生法。析空者。析即分析。謂分析五蘊等法。皆空也)。一苦諦。苦即逼",
    "X41n0730_004:0393c04": "迫之義。有三苦八苦。總而言之。不出三界生死。聲",
    "X41n0730_004:0393c05": "聞人諦審生死實苦。故名苦諦。二集諦。集即招",
    "X41n0730_004:0393c06": "集之義。謂聲聞人諦審煩惱惑業。實能招集生死",
    "X41n0730_004:0393c07": "之苦。故名集諦。三滅諦。滅即寂滅。謂聲聞人既",
    "X41n0730_004:0393c08": "厭生死之苦。諦審涅槃實。為寂滅之樂。故名滅諦。",
    "X41n0730_004:0393c09": "四道諦。道即能通之義。謂聲聞人諦審戒定慧",
    "X41n0730_004:0393c10": "之道。實能通至涅槃。故名道諦。故云四者四諦也",
    "X41n0730_004:0393c11": "五謂五陰者。准大乘廣五蘊論云。蘊者積聚之義。",
    "X41n0730_004:0393c12": "謂眾生由此五法。積聚成身。復因此身積聚有為",
    "X41n0730_004:0393c13": "煩惱等法。能受無量生死也。亦名五陰。陰即葢覆",
    "X41n0730_004:0393c14": "之義。謂能葢覆真性也。蘊陰合而言之。謂積聚有",
    "X41n0730_004:0393c15": "為。葢覆真性故。一色蘊。色即質礙之義。謂眼耳鼻",
    "X41n0730_004:0393c16": "舌身諸根和合積聚。故名色蘊。二受蘊。受即領",
    "X41n0730_004:0393c17": "納之義。謂六識與六塵相應。而有六受和合積聚。",
    "X41n0730_004:0393c18": "故名受蘊。三想蘊。想即思想之義。謂意識與六",
    "X41n0730_004:0393c19": "塵相應。而成六想和合積聚。故名想蘊。四行蘊",
    "X41n0730_004:0393c20": "行即遷流造作之義。謂因六識思想。諸塵造作善",
    "X41n0730_004:0393c21": "惡諸行。和合積聚。故名行蘊。五識蘊。識即了別",
    "X41n0730_004:0393c22": "之義。謂以眼耳鼻舌身意六種之識。於諸塵境上。",
    "X41n0730_004:0393c23": "照了分別。和合積聚。故名識蘊。故云五者五蘊也。",
    "X41n0730_004:0393c24": "六謂六入者。准法界次第云。入即趣入之義。謂六",
    "X41n0730_004:0394a01": "根為六識所依。能入六塵。故名六入。一眼入。謂眼",
    "X41n0730_004:0394a02": "根為識所依。能入於色。二耳入。謂耳根為識所",
    "X41n0730_004:0394a03": "依。能入於聲。三鼻入。謂鼻根為識所依。能入於",
    "X41n0730_004:0394a04": "香。四舌入。謂舌根為識所依。能入於味。五身",
    "X41n0730_004:0394a05": "入。謂身根為識所依。能入於觸。六意入。謂意根",
    "X41n0730_004:0394a06": "分別五塵。能入於法。故云六者六入也。",
    "X41n0730_004:0394a07": "七謂七覺意者。准法界次第云。亦名七覺分。又名",
    "X41n0730_004:0394a08": "七覺支。覺即覺了。所修之法是真是偽也。分謂此",
    "X41n0730_004:0394a09": "七種法。各有支派分齊。不相雜亂。故名分名支也。",
    "X41n0730_004:0394a10": "擇進喜三覺分屬慧。除捨定三覺分屬定。念覺分",
    "X41n0730_004:0394a11": "兼屬定慧。修此七覺。即得入道。一擇法覺分。擇即",
    "X41n0730_004:0394a12": "揀擇。謂用慧智觀察諸法之時。善能簡別真偽而",
    "X41n0730_004:0394a13": "不謬。取虗偽之法。故名擇法覺分。二精進覺分。",
    "X41n0730_004:0394a14": "不雜名精。無間名進。謂修諸道法之時。善能覺了。",
    "X41n0730_004:0394a15": "不行無益苦行。而於真正法中。常能用心專一。無",
    "X41n0730_004:0394a16": "有間歇。故名精進覺分。三喜覺分。喜即歡喜。謂",
    "X41n0730_004:0394a17": "心契悟真法。得歡喜時。善能覺了。此喜不從顛倒",
    "X41n0730_004:0394a18": "生。住真法喜。故名喜覺分。四除覺分。除即斷除。",
    "X41n0730_004:0394a19": "謂斷除諸見煩惱之時。善能覺了。除去虗偽之法。",
    "X41n0730_004:0394a20": "增長真正善根。故名除覺分。五捨覺分。捨即捨",
    "X41n0730_004:0394a21": "離。謂捨離所見念著之境。善能覺了。虗偽不實。永",
    "X41n0730_004:0394a22": "不追憶。故名捨覺分。六定覺分。定即禪定。謂發",
    "X41n0730_004:0394a23": "禪定之時。善能覺了諸禪。不生煩惱妄想。是名定",
    "X41n0730_004:0394a24": "覺分。七念覺分。念即思念。謂修諸道法之時。善",
    "X41n0730_004:0394b01": "能覺了。常使定慧均平。若心昏沉之時。當念用擇",
    "X41n0730_004:0394b02": "法精進喜三覺分。觀察諸法。令不昏沉。若心浮動",
    "X41n0730_004:0394b03": "之時。當念用除覺分。除身口之過非。用捨覺分。捨",
    "X41n0730_004:0394b04": "於觀智。用定覺分。入正禪定。攝其散心。令不浮動。",
    "X41n0730_004:0394b05": "是名念覺分。故云七者七覺意也。",
    "X41n0730_004:0394b06": "八謂八正道者。准法界次第云。謂此八法不依偏",
    "X41n0730_004:0394b07": "邪。故名為正。復能通至涅槃。故名為道。一正見。謂",
    "X41n0730_004:0394b08": "修無漏道見四諦。分明破外道有無等種種邪見。",
    "X41n0730_004:0394b09": "是為正見。二正思惟。謂見四諦時。正念思惟。觀",
    "X41n0730_004:0394b10": "察籌量。令觀增長。是為正思惟。三正語。謂以無",
    "X41n0730_004:0394b11": "漏智慧。常攝口業。遠離一切虗妄不實之語。是為",
    "X41n0730_004:0394b12": "正語。四正業。謂以無漏智慧。修攝其心。住於清",
    "X41n0730_004:0394b13": "淨正業。斷除一切邪妄之行。是為正業。五正命。",
    "X41n0730_004:0394b14": "謂出家之人當離五種邪命利養。常以乞食。自活",
    "X41n0730_004:0394b15": "其命。是為正命。六正精進。謂勤修戒定慧之道。",
    "X41n0730_004:0394b16": "一心專精。無有間歇。是名正精進。七正念。謂思",
    "X41n0730_004:0394b17": "念戒定慧正道。及五停心助道之法。堪能進至涅",
    "X41n0730_004:0394b18": "槃。是名正念(五停心者。多散亂眾生數息觀。多貪眾生不淨觀。多瞋眾生慈悲觀。愚癡",
    "X41n0730_004:0394b19": "眾生因緣觀。多障眾生念佛觀)。八正定。謂攝諸散亂。身心寂靜。",
    "X41n0730_004:0394b20": "正住真空之理。決定不移。是名正定。故云八者八",
    "X41n0730_004:0394b21": "正道也。九謂九眾生居者。准釋氏要覽云。即三",
    "X41n0730_004:0394b22": "界九地也。謂欲界雜居一地。色界四禪分為四地。",
    "X41n0730_004:0394b23": "無色界四空分為四地。共為九地。地者有持載義。",
    "X41n0730_004:0394b24": "九界眾生依之而居。忉利天以下及四趣。皆為地",
    "X41n0730_004:0394c01": "居。夜摩天已上至非非想天。皆為空居。一五趣雜",
    "X41n0730_004:0394c02": "居地。五趣者。欲界。六天人。餓鬼。畜生。地獄也。本該",
    "X41n0730_004:0394c03": "六趣。以阿修羅通於諸趣。故但言五。雜居者。五趣",
    "X41n0730_004:0394c04": "果報苦樂不同。總居於欲界故也。二離生喜樂",
    "X41n0730_004:0394c05": "地。即色界初禪天。謂此天已離欲界欲惡之法。得",
    "X41n0730_004:0394c06": "覺觀禪定。而生喜樂。住於此定。一切苦惱皆不能",
    "X41n0730_004:0394c07": "逼也(覺觀者初心在緣曰覺。細心分別曰觀也)。三定生喜樂地。即色",
    "X41n0730_004:0394c08": "界二禪天。謂此天已離初禪覺觀。動散攝心。在定",
    "X41n0730_004:0394c09": "澹然。凝靜而生。勝定喜樂。住於此定。如人從暗室",
    "X41n0730_004:0394c10": "中出見日月光明朗然洞徹也。四離喜妙樂地。",
    "X41n0730_004:0394c11": "即色界三禪天。謂此天已離二禪天喜之踊。動因",
    "X41n0730_004:0394c12": "攝心。諦觀泯然。入定而得勝妙之樂。住於此定。樂",
    "X41n0730_004:0394c13": "法增長。徧滿身中也。五捨念清淨地。即色界四",
    "X41n0730_004:0394c14": "禪天。謂此天捨二禪之喜及三禪之樂。心無憎愛。",
    "X41n0730_004:0394c15": "一念平等。清淨無雜。住於此定。空明寂靜。萬象皆",
    "X41n0730_004:0394c16": "現也。六空無邊處地。即無色第一天。謂此天厭",
    "X41n0730_004:0394c17": "色界。色質為礙。不得自在。故加功用行。滅一切色",
    "X41n0730_004:0394c18": "相。而入虗空處定。住於此定。其心明淨。無礙自在",
    "X41n0730_004:0394c19": "也。七識無邊處地。即無色界第二天。謂此天厭",
    "X41n0730_004:0394c20": "空處無邊。轉心緣識。與識相應。心定不動。三世之",
    "X41n0730_004:0394c21": "識悉現定中。住於此定。清淨寂靜也。八無所有",
    "X41n0730_004:0394c22": "處地。即無色界第三天。謂此天厭空處無邊識處。",
    "X41n0730_004:0394c23": "三世流轉無際。捨此二處。而入無所有處定。住於",
    "X41n0730_004:0394c24": "此定。怡然寂靜。諸想不起也。九非非想處地。即",
    "X41n0730_004:0395a01": "無色界第四天。謂此天厭無所有處。如癡故捨之。",
    "X41n0730_004:0395a02": "而入非非想處定。住於此定。不見有無相貌。泯然",
    "X41n0730_004:0395a03": "寂絕。清淨無為也。故云九者九眾生居。然此九界",
    "X41n0730_004:0395a04": "皆非聖位。不能超越生死。得大解脫。出家志趣涅",
    "X41n0730_004:0395a05": "槃。故令知九界乃眾生所居也。",
    "X41n0730_004:0395a06": "十謂十一切入者。即十徧處定也。准法界次第云。",
    "X41n0730_004:0395a07": "智度論謂八背捨為初門。八勝處為中。行徧一切",
    "X41n0730_004:0395a08": "為成就。此三種觀具足禪體。始得成就此定。謂之",
    "X41n0730_004:0395a09": "徧一切處者。從所觀境。徧滿得名也。一青徧一",
    "X41n0730_004:0395a10": "切處定。謂於定中。還取八背捨。八處勝中所見青",
    "X41n0730_004:0395a11": "色。使徧一切處皆青。故名青徧一切處定。其黃赤",
    "X41n0730_004:0395a12": "白地水火風空識九。徧一切處定亦爾。故云十者",
    "X41n0730_004:0395a13": "十一切入也。",
    "X41n0730_004:0395a15": "毗尼作持續釋卷四"
}