{
    "T51n2087_010:0926a02": "大唐西域記卷第十十七國",
    "T51n2087_010:0926a04": "三藏法師玄奘奉　詔譯",
    "T51n2087_010:0926a05": "大總持寺沙門辯機撰",
    "T51n2087_010:0926a06": "十七國伊爛拏鉢伐多國瞻波國",
    "T51n2087_010:0926a07": "羯朱嗢祇羅國奔那伐彈那國",
    "T51n2087_010:0926a08": "迦摩縷波國三摩呾吒國",
    "T51n2087_010:0926a09": "耽摩栗底國羯羅拏蘇伐剌那國",
    "T51n2087_010:0926a10": "烏荼國恭御陀國",
    "T51n2087_010:0926a11": "羯𩜁力甑反伽國憍薩羅國",
    "T51n2087_010:0926a12": "案達羅國馱那羯磔迦國",
    "T51n2087_010:0926a13": "珠利耶國達羅毘荼國",
    "T51n2087_010:0926a14": "秣羅矩吒國",
    "T51n2087_010:0926a15": "伊爛拏鉢伐多國伊爛拏鉢伐多國，周三千餘里。國大都城北",
    "T51n2087_010:0926a16": "臨殑伽河，周二十餘里。稼穡滋植，花菓具",
    "T51n2087_010:0926a17": "繁。氣序和暢，風俗淳質。伽藍十餘所，僧徒四",
    "T51n2087_010:0926a18": "千餘人，多學小乘正量部法。天祠二十餘所，",
    "T51n2087_010:0926a19": "異道雜居。近有隣王廢其國君，以大都城",
    "T51n2087_010:0926a20": "持施眾僧。於此城中建二伽藍，各減千",
    "T51n2087_010:0926a21": "僧，並學小乘教說一切有部。",
    "T51n2087_010:0926a22": "大城側，臨殑伽河，有伊爛拏山，含吐烟霞，",
    "T51n2087_010:0926a23": "蔽虧日月，古今仙聖繼踵棲神，今有天祠",
    "T51n2087_010:0926a24": "尚遵遺則。在昔如來亦嘗居此，為諸天、人",
    "T51n2087_010:0926a25": "廣說妙法。大城南有窣堵波，如來於此三",
    "T51n2087_010:0926a26": "月說法。其傍則有過去三佛坐及經行遺迹",
    "T51n2087_010:0926a27": "之所。",
    "T51n2087_010:0926a28": "三佛經行西不遠，有窣堵波，是室縷多頻設",
    "T51n2087_010:0926a29": "底拘胝唐言聞二百億。舊譯曰億耳，謬也苾芻生處。昔此城有",
    "T51n2087_010:0926b01": "長者，豪貴巨富，晚有繼嗣，時有報者，輒",
    "T51n2087_010:0926b02": "賜金錢二百億，因名其子聞二百億。洎乎",
    "T51n2087_010:0926b03": "成立，未曾履地，故其足跖毛長尺餘，光潤",
    "T51n2087_010:0926b04": "細軟，色若黃金。珍愛此兒，備諸玩好，自",
    "T51n2087_010:0926b05": "其居家以至雪山，亭傳連隅，僮僕交路，凡",
    "T51n2087_010:0926b06": "須妙藥，遞相告語，轉而以授，曾不踰時，",
    "T51n2087_010:0926b07": "其豪富如此。世尊知其善根將發，也命沒",
    "T51n2087_010:0926b08": "特伽羅子而往化焉。既至門下，莫由自",
    "T51n2087_010:0926b09": "通。長者家祠日天，每晨朝時東向以拜。是",
    "T51n2087_010:0926b10": "時尊者以神通力，從日輪中降立於前。長",
    "T51n2087_010:0926b11": "者子疑日天也，因施香飯而歸，其飯香氣",
    "T51n2087_010:0926b12": "遍王舍城。時頻毘娑羅王駭其異馥，命使",
    "T51n2087_010:0926b13": "歷問，乃竹林精舍沒特伽羅子自長者家持",
    "T51n2087_010:0926b14": "來，因知長者子有此奇異，乃使召焉。長者",
    "T51n2087_010:0926b15": "承命，思何安步？泛舟鼓棹，有風波之危；",
    "T51n2087_010:0926b16": "乘車馭象，懼蹶躓之患。於是自其居家，",
    "T51n2087_010:0926b17": "至王舍城，鑿渠通漕，流滿芥子，御舟安止，",
    "T51n2087_010:0926b18": "長縆以引。至王舍城，先禮世尊。世尊告曰：",
    "T51n2087_010:0926b19": "「頻毘娑羅王命使召汝，無過欲見足下毛",
    "T51n2087_010:0926b20": "耳。王欲觀者，宜結跏坐。伸脚向王，國法",
    "T51n2087_010:0926b21": "當死。」長者子受誨而往，引入廷謁。王欲",
    "T51n2087_010:0926b22": "視毛，乃跏趺坐，王善其有禮，特深珍愛。",
    "T51n2087_010:0926b23": "亦既得歸，還至佛所。如來是時說法誨喻，",
    "T51n2087_010:0926b24": "聞而感悟，遂即出家。於是精勤修習，思求",
    "T51n2087_010:0926b25": "果證，經行不捨，足遂流血。世尊告曰：「汝善",
    "T51n2087_010:0926b26": "男子，在家之時知鼓琴耶？」曰：「知。」「若然者，以",
    "T51n2087_010:0926b27": "此為喻。絃急則聲不合韻，絃緩則調不和",
    "T51n2087_010:0926b28": "雅，非急非緩，其聲乃和。夫修行者亦然。急",
    "T51n2087_010:0926b29": "則身疲心怠，緩則情舒志逸。」承佛指教，奉以",
    "T51n2087_010:0926c01": "周旋，如是不久，便獲果證。",
    "T51n2087_010:0926c02": "國西界殑伽河南，至小孤山，重巘嶜崟，昔",
    "T51n2087_010:0926c03": "佛於此三月安居，降薄句羅藥叉。山東南",
    "T51n2087_010:0926c04": "巖下大石上，有佛坐跡，入石寸餘，長五尺",
    "T51n2087_010:0926c05": "二寸，廣二尺一寸，其上則建窣堵波焉。次南",
    "T51n2087_010:0926c06": "石上則有佛置捃稚迦即澡瓶也。舊曰軍持，訛略也跡，",
    "T51n2087_010:0926c07": "深寸餘，作八出花文。佛坐跡東南不遠，",
    "T51n2087_010:0926c08": "有薄句羅藥叉脚跡，長尺五六寸，廣七八",
    "T51n2087_010:0926c09": "寸，深減二寸。藥叉跡後有石佛坐像，高六",
    "T51n2087_010:0926c10": "七尺。次西不遠有佛經行之處。其山頂上",
    "T51n2087_010:0926c11": "有藥叉故室。次北有佛足跡，長尺有八寸，",
    "T51n2087_010:0926c12": "廣餘六寸，深可半寸，其跡上有窣堵波。",
    "T51n2087_010:0926c13": "如來昔日降伏藥叉，令不殺人食肉，敬受",
    "T51n2087_010:0926c14": "佛戒，後得生天。此西有溫泉六七所，其水",
    "T51n2087_010:0926c15": "極熱。國南界大山林中多諸野象，其形偉大。",
    "T51n2087_010:0926c16": "從此順殑伽河南岸東行三百餘里，至瞻",
    "T51n2087_010:0926c17": "波國中印度境。",
    "T51n2087_010:0926c18": "瞻波國瞻波國，周四千餘里。國大都城北背殑伽",
    "T51n2087_010:0926c19": "河，周四十餘里。土地墊濕，稼穡滋盛。氣序溫",
    "T51n2087_010:0926c20": "暑，風俗淳質。伽藍數十所，多有傾毀，僧徒二",
    "T51n2087_010:0926c21": "百餘人，習小乘教。天祠二十餘所，異道雜",
    "T51n2087_010:0926c22": "居。都城壘甎，其高數丈，基址崇峻，却敵高",
    "T51n2087_010:0926c23": "險。在昔劫初，人物伊始，野居穴處，未知宮",
    "T51n2087_010:0926c24": "室。後有天女，降迹人中，遊殑伽河，濯流",
    "T51n2087_010:0926c25": "自媚，感靈有娠，生四子焉。分贍部洲，各",
    "T51n2087_010:0926c26": "擅區宇，建都築邑，封畺畫界，此則一子",
    "T51n2087_010:0926c27": "之國都，贍部洲諸城之始也。城東百四五十",
    "T51n2087_010:0926c28": "里，殑伽河南，水環孤嶼，崖巘崇峻，上有",
    "T51n2087_010:0926c29": "天祠，神多靈感。鑿崖為室，引流成沼，花林",
    "T51n2087_010:0927a01": "奇樹，巨石危峯，仁智所居，觀者忘返。國南",
    "T51n2087_010:0927a02": "境山林中，野象猛獸群遊千數。自此東行四",
    "T51n2087_010:0927a03": "百餘里，至羯朱嗢祇羅國彼俗或謂羯蠅揭羅國。中印度境。",
    "T51n2087_010:0927a04": "羯朱嗢祇羅國羯朱嗢祇羅國，周二千餘里。土地泉濕，稼穡",
    "T51n2087_010:0927a05": "豐盛，氣序溫，風俗順。敦尚高才，崇貴學",
    "T51n2087_010:0927a06": "藝。伽藍六七所，僧徒三百餘人。天祠十所，異",
    "T51n2087_010:0927a07": "道雜居。自數百年，王族絕嗣，役屬隣國，所",
    "T51n2087_010:0927a08": "以城郭丘墟，多居村邑。故戒日王遊東印度，",
    "T51n2087_010:0927a09": "於此築宮，理諸國務，至則葺茅為宇，去",
    "T51n2087_010:0927a10": "則縱火焚燒。國南境多野象。北境去殑",
    "T51n2087_010:0927a11": "伽河不遠，有大高臺，積壘甎石，而以建",
    "T51n2087_010:0927a12": "焉，基址廣峙，刻雕奇製，周其方面鏤眾",
    "T51n2087_010:0927a13": "聖像，佛及天形區別而作。自此東渡殑伽",
    "T51n2087_010:0927a14": "河，行六百餘里，至奔那伐彈那國中印度境。",
    "T51n2087_010:0927a15": "奔那伐彈那國奔那伐彈那國，周四千餘里。國大都城周三",
    "T51n2087_010:0927a16": "十餘里。居人殷盛，池館花林往往相間。土地",
    "T51n2087_010:0927a17": "卑濕，稼穡滋茂。般核娑菓既多且貴，其菓",
    "T51n2087_010:0927a18": "大如冬瓜，熟則黃赤，剖之中有數十小",
    "T51n2087_010:0927a19": "菓，大如鶴卵，又更破之，其汁黃赤，其味甘",
    "T51n2087_010:0927a20": "美。或在樹枝，如眾菓之結實，或在樹根，",
    "T51n2087_010:0927a21": "若伏苓之在土。氣序調暢，風俗好學。伽藍",
    "T51n2087_010:0927a22": "二十餘所，僧徒三千餘人，大小二乘，兼功綜",
    "T51n2087_010:0927a23": "習。天祠百所，異道雜居，露形尼乾寔繁其",
    "T51n2087_010:0927a24": "黨。",
    "T51n2087_010:0927a25": "城西二十餘里有跋始婆僧伽藍。庭宇顯敞，",
    "T51n2087_010:0927a26": "臺閣崇高。僧徒七百餘人，並學大乘教法，東",
    "T51n2087_010:0927a27": "印度境碩學名僧多在於此。其側不遠有",
    "T51n2087_010:0927a28": "窣堵波，無憂王之所建也。昔者如來三月在",
    "T51n2087_010:0927a29": "此為諸天、人說法之處，或至齋日，時燭",
    "T51n2087_010:0927b01": "光明。其側則有四佛坐及經行遺跡之所。",
    "T51n2087_010:0927b02": "去此不遠復有精舍，中作觀自在菩薩像，",
    "T51n2087_010:0927b03": "神鑒無隱，靈應有徵，遠近之人，絕粒祈請。自",
    "T51n2087_010:0927b04": "此東行九百餘里，渡大河，至迦摩縷波國",
    "T51n2087_010:0927b05": "東印度境。",
    "T51n2087_010:0927b06": "迦摩縷波國迦摩縷波國，周萬餘里。國大都城周三十餘",
    "T51n2087_010:0927b07": "里。土地泉濕，稼穡時播。般核娑菓、那羅雞",
    "T51n2087_010:0927b08": "羅菓，其樹雖多，彌復珍貴。河流湖陂，交帶城",
    "T51n2087_010:0927b09": "邑。氣序和暢，風俗淳質。人形卑小，容貌釐",
    "T51n2087_010:0927b10": "黑。語言少異中印度。性甚獷暴，志存強學。",
    "T51n2087_010:0927b11": "宗事天神，不信佛法。故自佛興以迄于",
    "T51n2087_010:0927b12": "今，尚未建立伽藍，招集僧侶。其有淨信之",
    "T51n2087_010:0927b13": "徒，但竊念而已。天祠數百，異道數萬。",
    "T51n2087_010:0927b14": "今王本那羅延天之祚胤，婆羅門之種也，字",
    "T51n2087_010:0927b15": "婆塞羯羅伐摩唐言日胄，號拘摩羅唐言童子。自據",
    "T51n2087_010:0927b16": "畺土，奕葉君臨，逮於今王，歷千世矣。",
    "T51n2087_010:0927b17": "君上好學，眾庶從化，遠方高才，慕義客遊，",
    "T51n2087_010:0927b18": "雖不淳信佛法，然敬高學沙門。初，聞有",
    "T51n2087_010:0927b19": "至那國沙門在摩揭陀那爛陀僧伽藍，自遠",
    "T51n2087_010:0927b20": "方來，學佛深法，殷勤往復者再三，未從來",
    "T51n2087_010:0927b21": "命。時尸羅跋陀羅論師曰：「欲報佛恩，當弘",
    "T51n2087_010:0927b22": "正法，子其行矣，勿憚遠涉。拘摩羅王世宗",
    "T51n2087_010:0927b23": "外道，今請沙門，斯善事也，因茲改轍，福利",
    "T51n2087_010:0927b24": "弘遠。子昔起廣大心，發弘誓，願孤遊異",
    "T51n2087_010:0927b25": "域，遺身求法，普濟含靈，豈徒鄉國？宜忘得",
    "T51n2087_010:0927b26": "喪，勿拘榮辱，宣揚聖教，開導群迷，先物",
    "T51n2087_010:0927b27": "後身，忘名弘法。」於是辭不獲免，遂與使",
    "T51n2087_010:0927b28": "偕行，而會見焉。拘摩羅王曰：「雖則不才，常",
    "T51n2087_010:0927b29": "慕高學，聞名雅尚，敢事延請。」曰：「寡能褊智，",
    "T51n2087_010:0927c01": "猥蒙流聽。」拘摩羅王曰：「善哉！慕法好學，",
    "T51n2087_010:0927c02": "顧身若浮，踰越重險，遠遊異域。斯則王",
    "T51n2087_010:0927c03": "化所由，國風尚學。今印度諸國多有歌",
    "T51n2087_010:0927c04": "頌摩訶至那國《秦王破陣樂》者，聞之久矣，",
    "T51n2087_010:0927c05": "豈大德之鄉國耶？」曰：「然，此歌者，美我",
    "T51n2087_010:0927c06": "君之德也。」拘摩羅王曰：「不意大德是此國",
    "T51n2087_010:0927c07": "人，常慕風化，東望已久，山川道阻，無由自",
    "T51n2087_010:0927c08": "致。」曰：「我",
    "T51n2087_010:0927c09": "大君聖德遠洽，仁化遐被，殊俗異域拜闕稱",
    "T51n2087_010:0927c10": "臣者眾矣。」拘摩羅王曰：「覆載若斯，心冀朝",
    "T51n2087_010:0927c11": "貢。今戒日王在羯朱嗢祇羅國，將設大施，",
    "T51n2087_010:0927c12": "崇樹福慧，五印度沙門、婆羅門有學業者，",
    "T51n2087_010:0927c13": "莫不召集。今遣使來請，願與同行。」於是",
    "T51n2087_010:0927c14": "遂往焉。此國東山阜連接，無大國都，境接西",
    "T51n2087_010:0927c15": "南夷，故其人類蠻獠矣。詳問土俗，可兩",
    "T51n2087_010:0927c16": "月行，入蜀西南之境，然山川險阻，嶂氣氛",
    "T51n2087_010:0927c17": "沴，毒蛇毒草，為害滋甚。國之東南野象群",
    "T51n2087_010:0927c18": "暴，故此國中象軍特盛。從此南行千二三",
    "T51n2087_010:0927c19": "百里，至三摩呾吒國東印度境。",
    "T51n2087_010:0927c20": "三摩呾吒國三摩呾吒國，周三千餘里。濱近大海，地遂卑",
    "T51n2087_010:0927c21": "濕。國大都城周二十餘里。稼穡滋植，花菓繁",
    "T51n2087_010:0927c22": "茂。氣序和，風俗順。人性剛烈，形卑色黑，好學",
    "T51n2087_010:0927c23": "勤勵，邪正兼信。伽藍三十餘所，僧徒二千餘",
    "T51n2087_010:0927c24": "人，並皆遵習上座部學。天祠百所，異道雜",
    "T51n2087_010:0927c25": "居，露形尼乾，其徒甚盛。去城不遠有窣堵",
    "T51n2087_010:0927c26": "波，無憂王之所建也。昔者如來為諸天、人",
    "T51n2087_010:0927c27": "於此七日說深妙法。傍有四佛坐及經行",
    "T51n2087_010:0927c28": "遺迹之所。去此不遠，伽藍中有青玉佛像，",
    "T51n2087_010:0927c29": "其高八尺，相好圓備，靈應時効。從此東北大",
    "T51n2087_010:0928a01": "海濱山谷中，有室利差呾羅國。次東南大海",
    "T51n2087_010:0928a02": "隅有迦摩浪迦國。次東有墮羅鉢底國。次東",
    "T51n2087_010:0928a03": "有伊賞那補羅國。次東有摩訶瞻波國，即此",
    "T51n2087_010:0928a04": "云林邑是也。次西南有閻摩那洲國。凡此",
    "T51n2087_010:0928a05": "六國，山川道阻，不入其境，然風俗壤，界聲",
    "T51n2087_010:0928a06": "聞可知。自三摩呾吒國西行九百餘里，",
    "T51n2087_010:0928a07": "至耽摩栗底國東印度境。",
    "T51n2087_010:0928a08": "耽摩栗底國耽摩栗底國，周千四五百里。國大都城周十",
    "T51n2087_010:0928a09": "餘里。濱近海垂，土地卑濕。稼穡時播，花菓",
    "T51n2087_010:0928a10": "茂盛。氣序溫暑，風俗躁烈。人性剛勇，邪正兼",
    "T51n2087_010:0928a11": "信。伽藍十餘所，僧眾千餘人。天祠五十餘",
    "T51n2087_010:0928a12": "所，異道雜居。國濱海隅，水陸交會，奇珍異",
    "T51n2087_010:0928a13": "寶，多聚此國，故其國人大抵殷富。城側窣堵",
    "T51n2087_010:0928a14": "波，無憂王所建也。其傍則有過去四佛坐及",
    "T51n2087_010:0928a15": "經行遺迹之所。自此西北行七百餘里，至",
    "T51n2087_010:0928a16": "羯羅拏蘇伐剌那國東印度境。",
    "T51n2087_010:0928a17": "羯羅拏蘇伐剌那國羯羅拏蘇伐剌那國，周四千四五百里。國大",
    "T51n2087_010:0928a18": "都城周二十餘里。居人殷盛，家室富饒。土地",
    "T51n2087_010:0928a19": "下濕，稼穡時播，眾花滋茂，珍菓繁植。氣序",
    "T51n2087_010:0928a20": "調暢，風俗淳和。好尚學藝，邪正兼信。伽藍十",
    "T51n2087_010:0928a21": "餘所，僧徒二千餘人，習學小乘正量部法。",
    "T51n2087_010:0928a22": "天祠五十餘所，異道寔多。別有三伽藍，不",
    "T51n2087_010:0928a23": "食乳酪，遵提婆達多遺訓也。",
    "T51n2087_010:0928a24": "大城側有絡多未知僧伽藍唐言赤泥。庭宇顯敞，",
    "T51n2087_010:0928a25": "臺閣崇峻。國中高才達學、聰敏有聞者，咸",
    "T51n2087_010:0928a26": "集其中，警誡相成，琢磨道德。初，此國未信",
    "T51n2087_010:0928a27": "佛法時，南印度有一外道，腹錮銅鍱，首戴",
    "T51n2087_010:0928a28": "明炬，杖策高步，來入此城，振擊論鼓，求欲",
    "T51n2087_010:0928a29": "談議。或者問曰：「首腹何異？」曰：「吾學藝多能，",
    "T51n2087_010:0928b01": "恐腹拆裂；悲諸愚闇，所以持照。」時經旬",
    "T51n2087_010:0928b02": "日，人無問者，詢訪髦彥，莫有異人。王曰：",
    "T51n2087_010:0928b03": "「合境之內，豈無明哲？客難不酬，為國深",
    "T51n2087_010:0928b04": "恥。宜更營求，訪諸幽隱。」或曰：「大林中有異",
    "T51n2087_010:0928b05": "人，其自稱曰沙門，強學是務，今屏居幽寂，久",
    "T51n2087_010:0928b06": "矣于茲，非夫體法合德，何能若此者乎？」王",
    "T51n2087_010:0928b07": "聞之，躬往請焉。沙門對曰：「我，南印度人也，",
    "T51n2087_010:0928b08": "客遊止此，學業膚淺，恐黜所聞。敢承來",
    "T51n2087_010:0928b09": "旨，不復固辭。論議無負，請建伽藍，招集",
    "T51n2087_010:0928b10": "僧徒，光讚佛法。」王曰：「敬聞，不敢忘德。」沙門",
    "T51n2087_010:0928b11": "受請，往赴論場。外道於是誦其宗致，三萬",
    "T51n2087_010:0928b12": "餘言。其義遠，其文約，苞含名相，網羅視",
    "T51n2087_010:0928b13": "聽。沙門一聞究覽，辭義無謬，以數百言，辯",
    "T51n2087_010:0928b14": "而釋之，因問宗致。外道辭窮理屈，杜口不",
    "T51n2087_010:0928b15": "酬。既折其名，負恥而退。王深敬德，建此伽",
    "T51n2087_010:0928b16": "藍，自時厥後，方弘法教。",
    "T51n2087_010:0928b17": "伽藍側不遠有窣堵波，無憂王所建也，在",
    "T51n2087_010:0928b18": "昔如來於此七日說法開導。其側精舍，過去",
    "T51n2087_010:0928b19": "四佛坐及經行遺迹之所。有數窣堵波，並是",
    "T51n2087_010:0928b20": "如來說法之處，無憂王之所建也。從此西",
    "T51n2087_010:0928b21": "南行七百餘里，至烏荼國東印度境。",
    "T51n2087_010:0928b22": "烏荼國烏荼國，周七千餘里。國大都城周二十餘里。",
    "T51n2087_010:0928b23": "土地膏腴，穀稼茂盛，凡諸菓實，頗大諸國，異",
    "T51n2087_010:0928b24": "草名花，難以稱述。氣序溫暑，風俗獷烈。人貌",
    "T51n2087_010:0928b25": "魁梧，容色釐黮。言辭風調，異中印度。好學",
    "T51n2087_010:0928b26": "不倦，多信佛法，伽藍百餘所，僧徒萬餘人，",
    "T51n2087_010:0928b27": "並皆習學大乘法教。天祠五十所，異道雜",
    "T51n2087_010:0928b28": "居。諸窣堵波凡十餘所，並是如來說法之處，",
    "T51n2087_010:0928b29": "無憂王之所建也。",
    "T51n2087_010:0928c01": "國西南境大山中，有補澁波祇釐僧伽藍，其",
    "T51n2087_010:0928c02": "石窣堵波極多靈異，或至齋日，時燭光明。",
    "T51n2087_010:0928c03": "故諸淨信，遠近咸會，持妙花蓋，競修供養。",
    "T51n2087_010:0928c04": "承露盤下，覆鉢勢上，以花蓋笴，置之便住，",
    "T51n2087_010:0928c05": "若礠石之吸針也。此西北山伽藍中有窣堵",
    "T51n2087_010:0928c06": "波，所異同前。此二窣堵波者，神鬼所建，靈",
    "T51n2087_010:0928c07": "奇若斯。",
    "T51n2087_010:0928c08": "國東南境臨大海濱，有折利呾羅城唐言發行。周",
    "T51n2087_010:0928c09": "二十餘里，入海商人、遠方旅客，往來中止之",
    "T51n2087_010:0928c10": "路也。其城堅峻，多諸奇寶。城外鱗次有五伽",
    "T51n2087_010:0928c11": "藍，臺閣崇高，尊像工麗。南去僧伽羅國二",
    "T51n2087_010:0928c12": "萬餘里，靜夜遙望，見彼國佛牙窣堵波上寶",
    "T51n2087_010:0928c13": "珠光明。離然如明炬之懸燭也。自此",
    "T51n2087_010:0928c14": "西南大林中行千二百餘里，至恭御陀國",
    "T51n2087_010:0928c15": "東印度境。",
    "T51n2087_010:0928c16": "恭御陀國恭御陀國，周千餘里。國大都城周二十餘里。",
    "T51n2087_010:0928c17": "濱近海隅，山阜隱軫，土地墊濕，稼穡時播。",
    "T51n2087_010:0928c18": "氣序溫暑，風俗勇烈。其形偉，其貌黑。粗有禮",
    "T51n2087_010:0928c19": "義，不甚欺詐。至於文字，同中印度，語言",
    "T51n2087_010:0928c20": "風調，頗有異焉。崇敬外道，不信佛法。天祠",
    "T51n2087_010:0928c21": "百餘所，異道萬餘人。國境之內，數十小城，接",
    "T51n2087_010:0928c22": "山嶺，據海交，城既堅峻，兵又敢勇，威雄隣",
    "T51n2087_010:0928c23": "境，遂無強敵。國臨海濱，多有奇寶，螺貝珠",
    "T51n2087_010:0928c24": "璣，斯為貨用。出大青象，超乘致遠。從此西",
    "T51n2087_010:0928c25": "南入大荒野，深林巨木，干霄蔽日，行千四五",
    "T51n2087_010:0928c26": "百里，至羯𩜁力甑反伽國南印度境。",
    "T51n2087_010:0928c27": "羯𩜁伽國羯𩜁伽國，周五千餘里。國大都城周二十餘",
    "T51n2087_010:0928c28": "里。稼穡時播，花果具繁，林藪聯綿，動數百里。",
    "T51n2087_010:0928c29": "出青野象，隣國所奇。氣序暑熱，風俗躁暴，",
    "T51n2087_010:0929a01": "性多狷獷，志存信義。言語輕捷，音調質正，",
    "T51n2087_010:0929a02": "辭旨風則，頗與中印度異焉。少信正法，",
    "T51n2087_010:0929a03": "多遵外道，伽藍十餘所，僧徒五百餘人，習",
    "T51n2087_010:0929a04": "學大乘上座部法。天祠百餘所，異道甚眾，多",
    "T51n2087_010:0929a05": "是尼乾之徒也。",
    "T51n2087_010:0929a06": "羯𩜁伽國在昔之時，民俗殷盛，肩摩轂擊，舉",
    "T51n2087_010:0929a07": "袂成帷。有五通仙棲巖養素，人或陵觸，",
    "T51n2087_010:0929a08": "退失神通，以惡呪術殘害國人，少長無",
    "T51n2087_010:0929a09": "遺，賢愚俱喪。人煙斷絕，多歷年所，頗漸遷居，",
    "T51n2087_010:0929a10": "猶未充實，故今此國人戶尚少。",
    "T51n2087_010:0929a11": "城南不遠有窣堵波，高百餘尺，無憂王之所",
    "T51n2087_010:0929a12": "建也。傍有過去四佛坐及經行遺迹之所。",
    "T51n2087_010:0929a13": "國境北垂，大山嶺上有石窣堵波，高百餘尺，",
    "T51n2087_010:0929a14": "是劫初時人壽無量歲，有獨覺於此入寂",
    "T51n2087_010:0929a15": "滅焉。自此西北山林中行千八百餘里，至",
    "T51n2087_010:0929a16": "憍薩羅國中印度境。",
    "T51n2087_010:0929a17": "憍薩羅國憍薩羅國，周六千餘里，山嶺周境，林藪連接。",
    "T51n2087_010:0929a18": "國大都城周四十餘里。土壤膏腴，地利滋盛。",
    "T51n2087_010:0929a19": "邑里相望，人戶殷實。其形偉，其色黑。風俗剛",
    "T51n2087_010:0929a20": "猛，人性勇烈。邪正兼信，學藝高明。王，剎帝",
    "T51n2087_010:0929a21": "利也。崇敬佛法，仁慈深遠。伽藍百餘所，僧",
    "T51n2087_010:0929a22": "徒減萬人，並皆習學大乘法教。天祠七十餘",
    "T51n2087_010:0929a23": "所，異道雜居。",
    "T51n2087_010:0929a24": "城南不遠有故伽藍，傍有窣堵波，無憂王",
    "T51n2087_010:0929a25": "之所建也。昔者，如來曾於此處現大神通，",
    "T51n2087_010:0929a26": "摧伏外道。後龍猛菩薩止此伽藍，時此國王",
    "T51n2087_010:0929a27": "號娑多婆訶唐言引正。珍敬龍猛，周衛門廬。時提",
    "T51n2087_010:0929a28": "婆菩薩自執師子國來求論義，謂門者",
    "T51n2087_010:0929a29": "曰：「幸為通謁。」時門者遂為白。龍猛雅知",
    "T51n2087_010:0929b01": "其名，盛滿鉢水，命弟子曰：「汝持是水，示",
    "T51n2087_010:0929b02": "彼提婆。」提婆見水，默而投針。弟子持鉢，懷",
    "T51n2087_010:0929b03": "疑而返。龍猛曰：「彼何辭乎？」對曰：「默無所",
    "T51n2087_010:0929b04": "說，但投針於水而已。」龍猛曰：「智矣哉，若",
    "T51n2087_010:0929b05": "人也！知幾其神，察微亞聖，盛德若此，宜速",
    "T51n2087_010:0929b06": "命入。」對曰：「何謂也？無言妙辯，斯之是歟？」曰：",
    "T51n2087_010:0929b07": "「夫水也者，隨器方圓，逐物清濁，彌漫無",
    "T51n2087_010:0929b08": "間，澄湛莫測。滿而示之，比我學之智周",
    "T51n2087_010:0929b09": "也；彼乃投針，遂窮其極。此非常人，宜速",
    "T51n2087_010:0929b10": "召進。」而龍猛風範懍然肅物，言談者皆伏抑",
    "T51n2087_010:0929b11": "首。提婆素挹風徽，久希請益，方欲受",
    "T51n2087_010:0929b12": "業，先騁機神，雅懼威嚴，昇堂僻坐，談玄",
    "T51n2087_010:0929b13": "永日，辭義清高。龍猛曰：「後學冠世，妙辯光",
    "T51n2087_010:0929b14": "前，我惟衰耄，遇斯俊彥，誠乃寫瓶有寄，傳",
    "T51n2087_010:0929b15": "燈不絕，法教弘揚，伊人是賴。幸能前席，雅",
    "T51n2087_010:0929b16": "談玄奧。」提婆聞命，心獨自負，將開義府，先",
    "T51n2087_010:0929b17": "遊辯囿，提振辭端，仰視質義。忽覩威顏，",
    "T51n2087_010:0929b18": "忘言杜口，避坐引責，遂請受業。龍猛曰：",
    "T51n2087_010:0929b19": "「復坐，今將授子至真妙理，法王誠教。」提婆",
    "T51n2087_010:0929b20": "五體投地，一心歸命，曰：「而今而後，敢聞命矣。」",
    "T51n2087_010:0929b21": "龍猛菩薩善閑藥術，飡餌養生，壽年數百，",
    "T51n2087_010:0929b22": "志貌不衰。引正王既得妙藥，壽亦數百。王",
    "T51n2087_010:0929b23": "有稚子，謂其母曰：「如我何時得嗣王位？」",
    "T51n2087_010:0929b24": "母曰：「以今觀之，未有期也。父王年壽已數",
    "T51n2087_010:0929b25": "百歲，子孫老終者蓋亦多矣。斯皆龍猛福力",
    "T51n2087_010:0929b26": "所加，藥術所致。菩薩寂滅，王必殂落。夫龍",
    "T51n2087_010:0929b27": "猛菩薩智慧弘遠，慈悲深厚，周給群有，身",
    "T51n2087_010:0929b28": "命若遺。汝宜往彼，試從乞頭，若遂此志，",
    "T51n2087_010:0929b29": "當果所願。」王子恭承母命，來至伽藍，門者",
    "T51n2087_010:0929c01": "敬懼，故得入焉。時龍猛菩薩方讚誦經行，",
    "T51n2087_010:0929c02": "忽見王子，佇而謂曰：「今夕何因，降跡僧",
    "T51n2087_010:0929c03": "坊，若危若懼，疾驅而至？」對曰：「我承慈母餘",
    "T51n2087_010:0929c04": "論，語及行捨之士，以為含生寶命，經語",
    "T51n2087_010:0929c05": "格言，未有輕捨報身，施諸求欲。我慈母曰：",
    "T51n2087_010:0929c06": "『不然。十方善逝，三世如來，在昔發心，逮乎",
    "T51n2087_010:0929c07": "證果，勤求佛道，修習戒忍。或投身𩚅獸，",
    "T51n2087_010:0929c08": "或割肌救鴿，月光王施婆羅門頭，慈力王",
    "T51n2087_010:0929c09": "飲餓藥叉血，諸若此類，羌難備舉。求之先",
    "T51n2087_010:0929c10": "覺，何代無人？』今龍猛菩薩篤斯高志，我有",
    "T51n2087_010:0929c11": "所求，人頭為用，招募累歲，未之有捨。欲行",
    "T51n2087_010:0929c12": "暴劫殺，則罪累尤多，虐害無辜，穢德彰顯。",
    "T51n2087_010:0929c13": "惟菩薩修習聖道，遠期佛果，慈霑有識，惠",
    "T51n2087_010:0929c14": "及無邊，輕生若浮，賤身如朽，不違本願，",
    "T51n2087_010:0929c15": "垂允所求！」龍猛曰：「俞，誠哉是言也！我求佛",
    "T51n2087_010:0929c16": "聖果，我學佛能捨，是身如響，是身如泡，流",
    "T51n2087_010:0929c17": "轉四生，去來六趣，宿契弘誓，不違物欲。",
    "T51n2087_010:0929c18": "然王子！有一不可者，其將若何？我身既終，汝",
    "T51n2087_010:0929c19": "父亦喪，顧斯為意，誰能濟之？」龍猛俳佪顧",
    "T51n2087_010:0929c20": "視，求所絕命，以乾茅葉自刎其頸，若利",
    "T51n2087_010:0929c21": "劍斷割，身首異處。王子見已，驚奔而去。門",
    "T51n2087_010:0929c22": "者上白，具陳始末，王聞哀感，果亦命終。國",
    "T51n2087_010:0929c23": "西南三百餘里至跋邏末羅耆釐山唐言黑蜂。",
    "T51n2087_010:0929c24": "岌然特起，峯巖峭險，既無崖谷，宛如全石。",
    "T51n2087_010:0929c25": "引正王為龍猛菩薩鑿此山中，建立伽藍。",
    "T51n2087_010:0929c26": "去山十數里，鑿開孔道，當其山下，仰鑿疏",
    "T51n2087_010:0929c27": "石。其中則長廊步簷，崇臺重閣，閣有五層，",
    "T51n2087_010:0929c28": "層有四院，竝建精舍，各鑄金像，量等佛身，",
    "T51n2087_010:0929c29": "妙窮工思，自餘莊嚴，唯飾金寶。從山高峯",
    "T51n2087_010:0930a01": "臨注飛泉，周流重閣，交帶廊廡。疎寮外穴，",
    "T51n2087_010:0930a02": "明燭中宇。初，引正王建此伽藍也，人力疲",
    "T51n2087_010:0930a03": "竭，府庫空虛，功猶未半，心甚憂慼。龍猛謂曰：",
    "T51n2087_010:0930a04": "「大王何故若有憂負？」王曰：「輒運大心，敢",
    "T51n2087_010:0930a05": "樹勝福，期之永固，待至慈氏。功績未成，財",
    "T51n2087_010:0930a06": "用已竭，每懷此恨，坐而待旦。」龍猛曰：「勿憂。",
    "T51n2087_010:0930a07": "崇福勝善，其利不窮，有興弘願，無憂不",
    "T51n2087_010:0930a08": "濟。今日還宮，當極歡樂，後晨出遊，歷覽山",
    "T51n2087_010:0930a09": "野，已而至此，平議營建。」王既受誨，奉以周",
    "T51n2087_010:0930a10": "旋。龍猛菩薩以神妙藥，滴諸大石，竝變為",
    "T51n2087_010:0930a11": "金。王遊見金，心口相賀，迴駕至龍猛所曰：",
    "T51n2087_010:0930a12": "「今日畋遊，神鬼所惑，山林之中，時見金聚。」",
    "T51n2087_010:0930a13": "龍猛曰：「非鬼惑也。至誠所感，故有此金，宜",
    "T51n2087_010:0930a14": "時取用，濟成勝業。」遂以營建，功畢有餘。於",
    "T51n2087_010:0930a15": "是五層之中，各鑄四大金像，餘尚盈積，充諸",
    "T51n2087_010:0930a16": "帑藏。招集千僧，居中禮誦。龍猛菩薩以釋",
    "T51n2087_010:0930a17": "迦佛所宣教法，及諸菩薩所演述論，鳩集",
    "T51n2087_010:0930a18": "部別，藏在其中。故上第一層唯置佛像及",
    "T51n2087_010:0930a19": "諸經論，下第五層居止淨人、資產、什物，中間",
    "T51n2087_010:0930a20": "三層僧徒所舍。聞諸先志曰：引正王營建已畢，",
    "T51n2087_010:0930a21": "計工人所食鹽價，用九拘胝拘胝者，唐言億金錢。",
    "T51n2087_010:0930a22": "其後僧徒忿諍，就王平議。時諸淨人更相謂",
    "T51n2087_010:0930a23": "曰：「僧徒諍起，言議相乖，凶人伺隙，毀壞伽",
    "T51n2087_010:0930a24": "藍。」於是重閣反拒，以擯僧徒。自爾已來，",
    "T51n2087_010:0930a25": "無復僧眾。遠矚山巖，莫知門徑。時引善",
    "T51n2087_010:0930a26": "醫方者入中療疾，蒙面入出，不識其路。",
    "T51n2087_010:0930a27": "從此大林中南行九百餘里，至案達羅國",
    "T51n2087_010:0930a28": "南印度境。",
    "T51n2087_010:0930a29": "案達羅國案達羅國，周三千餘里。國大都城周二十餘",
    "T51n2087_010:0930b01": "里，號瓶耆羅。土地良沃，稼穡豐盛。氣序溫",
    "T51n2087_010:0930b02": "暑，風俗猛暴。語言辭調異中印度，至於文",
    "T51n2087_010:0930b03": "字，軌則大同。伽藍二十餘所，僧徒三千餘人。",
    "T51n2087_010:0930b04": "天祠三十餘所，異道寔多。",
    "T51n2087_010:0930b05": "瓶耆羅城側不遠有大伽藍，重閣層臺，製窮",
    "T51n2087_010:0930b06": "剞劂，佛像聖容，麗極工思。伽藍前有石窣",
    "T51n2087_010:0930b07": "堵波，高數百尺，並阿折羅唐言所行阿羅漢之所",
    "T51n2087_010:0930b08": "建也。",
    "T51n2087_010:0930b09": "所行羅漢伽藍西南不遠有窣堵波，無憂王",
    "T51n2087_010:0930b10": "之所建也，如來在昔於此說法，現大神通，",
    "T51n2087_010:0930b11": "度無量眾。",
    "T51n2087_010:0930b12": "所行羅漢伽藍西南行二十餘里，至孤山，山",
    "T51n2087_010:0930b13": "嶺有石窣堵波，陳那唐言授菩薩於此作《因",
    "T51n2087_010:0930b14": "明論》。陳那菩薩者，佛去世後，承風染衣。智",
    "T51n2087_010:0930b15": "願廣大，慧力深固，愍世無依，思弘聖教。以",
    "T51n2087_010:0930b16": "為因明之論，言深理廣，學者虛功，難以成",
    "T51n2087_010:0930b17": "業，乃匿迹幽巖，拪神寂定，觀述作之利",
    "T51n2087_010:0930b18": "害，審文義之繁約。是時崖谷震響，煙雲變",
    "T51n2087_010:0930b19": "釆，山神捧菩薩高數百尺，唱如是言：「昔",
    "T51n2087_010:0930b20": "佛世尊善權導物，以慈悲心，說《因明論》，綜",
    "T51n2087_010:0930b21": "括妙理，深究微言。如來寂滅，大義泯絕。今者，",
    "T51n2087_010:0930b22": "陳那菩薩福智悠遠，深達聖旨，因明之論，重",
    "T51n2087_010:0930b23": "弘茲日。」菩薩乃放大光明，照燭幽昧。時此",
    "T51n2087_010:0930b24": "國王深生尊敬，見此光明相，疑入金剛定，",
    "T51n2087_010:0930b25": "因請菩薩證無生果。陳那曰：「吾入定觀察，",
    "T51n2087_010:0930b26": "欲釋深經，心期正覺，非願無生果也。」王",
    "T51n2087_010:0930b27": "曰：「無生之果，眾聖欣仰，斷三界欲，洞三明",
    "T51n2087_010:0930b28": "智，斯盛事也，願疾證之。」陳那是時心悅王",
    "T51n2087_010:0930b29": "請，方欲證受無學聖果。時妙吉祥菩薩知",
    "T51n2087_010:0930c01": "而惜焉，欲相警誡，乃彈指悟之，而告曰：「惜",
    "T51n2087_010:0930c02": "哉！如何捨廣大心，為狹劣志，從獨善之懷，",
    "T51n2087_010:0930c03": "棄兼濟之願？欲為善利，當廣傳說慈氏菩",
    "T51n2087_010:0930c04": "薩所製《瑜伽師地論》，導誘後學，為利甚大。」",
    "T51n2087_010:0930c05": "陳那菩薩敬受指誨，奉以周旋。於是覃",
    "T51n2087_010:0930c06": "思沈研，廣因明論。猶恐學者懼其文微辭",
    "T51n2087_010:0930c07": "約也，乃舉其大義，綜其微言，作《因門論》，以",
    "T51n2087_010:0930c08": "導後進。自茲已後，宣暢瑜伽，盛業門人，",
    "T51n2087_010:0930c09": "有知當世。從此林野中南行千餘里，至馱",
    "T51n2087_010:0930c10": "那羯磔迦國亦謂大安達邏國。南印度境。",
    "T51n2087_010:0930c11": "馱那羯磔迦國馱那羯磔迦國，周六千餘里。國大都城周四",
    "T51n2087_010:0930c12": "十餘里。土地膏腴，稼穡殷盛。荒野多，邑居少。",
    "T51n2087_010:0930c13": "氣序溫暑，人貌釐黑。性猛烈，好學藝。伽藍",
    "T51n2087_010:0930c14": "鱗次，荒蕪已甚，存者二十餘所，僧徒千餘人，",
    "T51n2087_010:0930c15": "並多習學大眾部法。天祠百餘所，異道寔",
    "T51n2087_010:0930c16": "多。",
    "T51n2087_010:0930c17": "城東據山有弗婆勢羅唐言東山僧伽藍，城西據",
    "T51n2087_010:0930c18": "山有阿伐羅勢羅唐言西山僧伽藍，此國先王為",
    "T51n2087_010:0930c19": "佛建焉。奠川通徑，疏崖峙閣，長廊步簷，",
    "T51n2087_010:0930c20": "枕巖接岫，靈神警衛，聖賢遊息。自佛寂滅，",
    "T51n2087_010:0930c21": "千年之內，每歲有千凡夫僧同入安居，其",
    "T51n2087_010:0930c22": "解安居日，皆證羅漢，以神通力凌虛而",
    "T51n2087_010:0930c23": "去；千年之後，凡、聖同居；自百餘年，無復僧",
    "T51n2087_010:0930c24": "侶，而山神易形，或作豺狼，或為猨狖，驚恐",
    "T51n2087_010:0930c25": "行人，以故空荒，閴無僧眾。城南不遠有大",
    "T51n2087_010:0930c26": "山巖，婆毘吠伽唐言清辯論師住阿素洛宮待",
    "T51n2087_010:0930c27": "見慈氏菩薩成佛之處。論師雅量弘遠，至德",
    "T51n2087_010:0930c28": "深邃，外示僧佉之服，內弘龍猛之學。聞摩",
    "T51n2087_010:0930c29": "揭陀國護法菩薩宣揚法教，學徒數千，有",
    "T51n2087_010:0931a01": "懷談議，杖錫而往。至波吒釐城，知護法菩",
    "T51n2087_010:0931a02": "薩在菩提樹，論師乃命門人曰：「汝行詣菩",
    "T51n2087_010:0931a03": "提樹護法菩薩所，如我辭曰：『菩薩宣揚遺",
    "T51n2087_010:0931a04": "教，導誘迷徒，仰德虛心，為日已久。然以宿",
    "T51n2087_010:0931a05": "願未果，遂乖禮謁。菩提樹者，誓不空見，見",
    "T51n2087_010:0931a06": "當有證，稱天人師。』」護法菩薩謂其使曰：「人",
    "T51n2087_010:0931a07": "世如幻，身命若浮，渴日勤誠，未遑談議。」人",
    "T51n2087_010:0931a08": "信往復，竟不會見。論師既還本土，靜而思",
    "T51n2087_010:0931a09": "曰：「非慈氏成佛，誰決我疑？」於觀自在菩",
    "T51n2087_010:0931a10": "薩像前誦《隨心陀羅尼》，絕粒飲水，時歷三",
    "T51n2087_010:0931a11": "歲。觀自在菩薩乃現妙色身，謂論師曰：「何",
    "T51n2087_010:0931a12": "所志乎？」對曰：「願留此身，待見慈氏。」觀自在",
    "T51n2087_010:0931a13": "菩薩曰：「人命危脆，世間浮幻，宜修勝善願，",
    "T51n2087_010:0931a14": "生覩史多天，於斯禮覲，尚速待見。」論師",
    "T51n2087_010:0931a15": "曰：「志不可奪，心不可貳。」菩薩曰：「若然者，",
    "T51n2087_010:0931a16": "宜往馱那羯磔迦國城南山巖執金剛神所，",
    "T51n2087_010:0931a17": "至誠誦持《執金剛陀羅尼》者，當遂此願。」論",
    "T51n2087_010:0931a18": "師於是往而誦焉。三歲之後，神乃謂曰：",
    "T51n2087_010:0931a19": "「伊何所願，若此勤勵？」論師曰：「願留此身，待",
    "T51n2087_010:0931a20": "見慈氏。觀自在菩薩指遣來請，成我願者，",
    "T51n2087_010:0931a21": "其在神乎？」神乃授祕方，而謂之曰：「此巖石",
    "T51n2087_010:0931a22": "內有阿素洛宮，如法行請，石壁當開，開即",
    "T51n2087_010:0931a23": "入中，可以待見。」論師曰：「幽居無覩，詎知佛",
    "T51n2087_010:0931a24": "興？」執金剛曰：「慈氏出世，我當相報。」論師受",
    "T51n2087_010:0931a25": "命，專精誦持，復歷三歲，初無異想，呪芥",
    "T51n2087_010:0931a26": "子以擊石，巖壁豁而洞開。是時百千萬眾觀",
    "T51n2087_010:0931a27": "覩忘返，論師跨其戶而告眾曰：「吾久祈請，",
    "T51n2087_010:0931a28": "待見慈氏，聖靈警祐，大願斯遂，宜可入此，",
    "T51n2087_010:0931a29": "同見佛興。」聞者怖駭，莫敢履戶，謂是毒蛇",
    "T51n2087_010:0931b01": "之窟，恐喪身命。再三告語，唯有六人從入。",
    "T51n2087_010:0931b02": "論師顧謝時眾，從容而入，入之既已，石壁還",
    "T51n2087_010:0931b03": "合，眾皆怨嗟，恨前言之過也。自此西南行",
    "T51n2087_010:0931b04": "千餘里，至珠利耶國南印度境。",
    "T51n2087_010:0931b05": "珠利耶國珠利耶國，周二千四五百里。國大都城周十",
    "T51n2087_010:0931b06": "餘里。土野空曠，藪澤荒蕪。居戶寡少，群盜公",
    "T51n2087_010:0931b07": "行。氣序溫暑，風俗姦宄。人性獷烈，崇信外",
    "T51n2087_010:0931b08": "道。伽藍頹毀，粗有僧徒。天祠數十所，多露",
    "T51n2087_010:0931b09": "形外道也。",
    "T51n2087_010:0931b10": "城東南不遠有窣堵波，無憂王之所建也。",
    "T51n2087_010:0931b11": "如來在昔曾於此處現大神通，說深妙法，",
    "T51n2087_010:0931b12": "摧伏外道，度諸天人。",
    "T51n2087_010:0931b13": "城西不遠有故伽藍，提婆菩薩與羅漢論",
    "T51n2087_010:0931b14": "議之處。初，提婆菩薩聞此伽藍有嗢呾羅",
    "T51n2087_010:0931b15": "唐言上阿羅漢，得六神通，具八解脫，遂來遠尋，",
    "T51n2087_010:0931b16": "觀其風範。既至伽藍，投羅漢宿。羅漢少",
    "T51n2087_010:0931b17": "欲知足，唯置一床。提婆既至，無以為席，乃",
    "T51n2087_010:0931b18": "聚落葉，指令就坐。羅漢入定，夜分方出。提",
    "T51n2087_010:0931b19": "婆於是陳疑請決，羅漢隨難為釋，提婆尋",
    "T51n2087_010:0931b20": "聲重質，第七轉已，杜口不酬，竊運神通力，",
    "T51n2087_010:0931b21": "往覩史多天請問慈氏。慈氏為釋，因而告",
    "T51n2087_010:0931b22": "曰：「彼提婆者，曠劫修行，賢劫之中，當紹佛",
    "T51n2087_010:0931b23": "位，非爾所知，宜深禮敬。」如彈指頃，還復本",
    "T51n2087_010:0931b24": "座，乃復抑揚妙義，剖析微言。提婆謂曰：「此",
    "T51n2087_010:0931b25": "慈氏菩薩聖智之釋也，豈仁者所能詳究哉？」",
    "T51n2087_010:0931b26": "羅漢曰：「然，如來旨。」於是避席禮謝，深加",
    "T51n2087_010:0931b27": "敬歎。從此南入林野中，行千五六百里，至",
    "T51n2087_010:0931b28": "達羅毘荼國南印度境。",
    "T51n2087_010:0931b29": "達羅毘荼國達羅毘荼國，周六千餘里，國大都城號逮",
    "T51n2087_010:0931c01": "志補羅，周三十餘里。土地沃壤，稼穡豐盛，多",
    "T51n2087_010:0931c02": "花菓，出寶物。氣序溫暑，風俗勇烈。深篤信",
    "T51n2087_010:0931c03": "義，高尚博識，而語言、文字少異中印度。伽",
    "T51n2087_010:0931c04": "藍百餘所，僧徒萬餘人，皆遵學上座部法。",
    "T51n2087_010:0931c05": "天祠八十餘所，多露形外道也。如來在世，",
    "T51n2087_010:0931c06": "數遊此國，說法度人，故無憂王於諸聖迹",
    "T51n2087_010:0931c07": "皆建窣堵波。逮志補羅城者，即達磨波羅",
    "T51n2087_010:0931c08": "唐言護法菩薩本生之城。菩薩，此國大臣之長子也。",
    "T51n2087_010:0931c09": "幼懷雅量，長而弘遠。年方弱冠，王姬下降。禮",
    "T51n2087_010:0931c10": "筵之夕，憂心慘悽，對佛像前殷懃祈請。至",
    "T51n2087_010:0931c11": "誠所感，神負遠遁，去此數百里，至山伽藍，",
    "T51n2087_010:0931c12": "坐佛堂中。有僧開戶，見此少年，疑其盜",
    "T51n2087_010:0931c13": "也，更詰問之，菩薩具懷指告，因請出家。眾",
    "T51n2087_010:0931c14": "咸驚異，遂允其志。王乃宣命，推求遐邇，",
    "T51n2087_010:0931c15": "乃知菩薩神負遠塵。王之知也，增深敬異。",
    "T51n2087_010:0931c16": "自染衣已，篤學精勤，令問風範，語在前",
    "T51n2087_010:0931c17": "記。",
    "T51n2087_010:0931c18": "城南不遠有大伽藍，國中聰叡同類萃止。",
    "T51n2087_010:0931c19": "有窣堵波，高百餘尺，無憂王所建也。如來",
    "T51n2087_010:0931c20": "在昔於此說法，摧伏外道，廣度人、天。其",
    "T51n2087_010:0931c21": "側則有過去四佛坐及經行遺迹之所。自此",
    "T51n2087_010:0931c22": "南行三千餘里，至秣羅矩吒國亦謂枳秣羅國。南印度境。",
    "T51n2087_010:0931c23": "秣羅矩吒國秣羅矩吒國，周五千餘里。國大都城周四十",
    "T51n2087_010:0931c24": "餘里。土田舃鹵，地利不滋。海渚諸珍，多聚",
    "T51n2087_010:0931c25": "此國。氣序炎熱，人多釐黑。志性剛烈，邪正",
    "T51n2087_010:0931c26": "兼崇。不尚遊藝，唯善逐利。伽藍故基，寔多",
    "T51n2087_010:0931c27": "餘址，存者既少，僧徒亦寡。天祠數百，外道甚",
    "T51n2087_010:0931c28": "眾，多露形之徒也。",
    "T51n2087_010:0931c29": "城東不遠有故伽藍，庭宇荒蕪，基址尚在，無",
    "T51n2087_010:0932a01": "憂王弟大帝之所建也。其東有窣堵波，崇基",
    "T51n2087_010:0932a02": "已陷，覆鉢猶存，無憂王之所建立。在昔如來",
    "T51n2087_010:0932a03": "於此說法，現大神通，度無量眾，用彰聖迹，",
    "T51n2087_010:0932a04": "故此標建。歲久彌神，祈願或遂。",
    "T51n2087_010:0932a05": "國南濱海有秣剌耶山，崇崖峻嶺，洞谷深㵎。",
    "T51n2087_010:0932a06": "其中則有白檀香樹、栴檀儞婆樹。樹類白",
    "T51n2087_010:0932a07": "檀，不可以別，唯於盛夏，登高遠瞻，其",
    "T51n2087_010:0932a08": "有大蛇縈者，於是知之。猶其木性涼冷，",
    "T51n2087_010:0932a09": "故蛇盤也。既望見已，射箭為記，冬蟄之後，",
    "T51n2087_010:0932a10": "方乃採伐。羯布羅香樹松身異葉，花菓斯",
    "T51n2087_010:0932a11": "別，初採既濕，尚未有香，木乾之後，循理",
    "T51n2087_010:0932a12": "而析，其中有香，狀若雲母，色如氷雪，此所",
    "T51n2087_010:0932a13": "謂龍腦香也。",
    "T51n2087_010:0932a14": "秣剌耶山東有布呾洛迦山，山徑危險，巖",
    "T51n2087_010:0932a15": "谷敧傾，山頂有池，其水澄鏡，流出大河，",
    "T51n2087_010:0932a16": "周流繞山二十匝，入南海。池側有石天宮，",
    "T51n2087_010:0932a17": "觀自在菩薩往來遊舍。其有願見菩薩者，",
    "T51n2087_010:0932a18": "不顧身命，厲水登山，忘其艱險，能達之",
    "T51n2087_010:0932a19": "者，蓋亦寡矣。而山下居人，祈心請見，或作",
    "T51n2087_010:0932a20": "自在天形，或為塗灰外道，慰喻其人，果遂其",
    "T51n2087_010:0932a21": "願。從此山東北海畔有城，是往南海僧伽",
    "T51n2087_010:0932a22": "羅國路。聞諸土俗曰：從此入海，東南可三",
    "T51n2087_010:0932a23": "千餘里，至僧伽羅國唐言執師子，非印度之境。",
    "T51n2087_010:0932a24": "大唐西域記卷第十"
}