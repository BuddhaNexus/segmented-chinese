{
    "T29n1562_036:0545b10": "阿毘達磨順正理論卷第三十六",
    "T29n1562_036:0545b12": "尊者眾賢造",
    "T29n1562_036:0545b13": "三藏法師玄奘奉　詔譯",
    "T29n1562_036:0545b14": "辯業品第四之四",
    "T29n1562_036:0545b15": "已辯業門略有二種。謂思思已業差別故。復",
    "T29n1562_036:0545b16": "有三種。謂身語意業差別故。復有五種。謂身",
    "T29n1562_036:0545b17": "語二各表無表。及思惟一業差別故。如是五",
    "T29n1562_036:0545b18": "業性及界地建立云何。頌曰。",
    "T29n1562_036:0545b19": "　無表記餘三　　不善唯在欲",
    "T29n1562_036:0545b20": "　無表遍欲色　　表唯有伺二",
    "T29n1562_036:0545b21": "　欲無有覆表　　以無等起故",
    "T29n1562_036:0545b22": "論曰。無表唯通善不善性無有無記。所以者",
    "T29n1562_036:0545b23": "何。是強力心所等起故。無記心劣無有功能",
    "T29n1562_036:0545b24": "為因等起引強力業。令於後後餘心位中。及",
    "T29n1562_036:0545b25": "無心時亦恒續起。所言餘者。謂二表及思三",
    "T29n1562_036:0545b26": "謂皆通善不善無記。於中不善在欲非餘。有",
    "T29n1562_036:0545b27": "不善根無慚愧故。善及無記隨其所應三",
    "T29n1562_036:0545b28": "界皆有。不別遮故。欲色二界皆有無表。決定",
    "T29n1562_036:0545b29": "不在無色界中。以無色界中有伏色想故。厭",
    "T29n1562_036:0545c01": "背諸色入無色定。故彼定中不能生色。或隨",
    "T29n1562_036:0545c02": "何處有身語轉唯是處有身語律儀。有作是",
    "T29n1562_036:0545c03": "言。以無色界無大種故無無表色。彼但能遮",
    "T29n1562_036:0545c04": "有漏無表。無漏無表無理能遮。謂無色中無",
    "T29n1562_036:0545c05": "大種故。墮界繫地有漏律儀必定無容是別界",
    "T29n1562_036:0545c06": "地大種所造故。無色無無漏律儀。既許得為",
    "T29n1562_036:0545c07": "別界別地大種所造。無色界有何理能遮。是",
    "T29n1562_036:0545c08": "故前說於理無過。毘婆沙師作如是說。為治",
    "T29n1562_036:0545c09": "惡戒故起尸羅。唯欲界中有諸惡戒。無色於",
    "T29n1562_036:0545c10": "欲具四種遠。一所依遠。二行相遠。三所緣遠。",
    "T29n1562_036:0545c11": "四對治遠。所依遠者。謂於等至入出位中。等",
    "T29n1562_036:0545c12": "無間緣為所依體。無容有故。行相遠者。謂無",
    "T29n1562_036:0545c13": "色心畢竟無能於欲界法作苦麁等諸行相",
    "T29n1562_036:0545c14": "故。所緣遠義類此應知。由無色心但能以下",
    "T29n1562_036:0545c15": "第四靜慮有漏諸法。為苦麁等行相所緣。對",
    "T29n1562_036:0545c16": "治遠者。謂若未離欲界貪時。必定無容起無",
    "T29n1562_036:0545c17": "色定。能為欲界惡戒等法厭壞及斷二對治",
    "T29n1562_036:0545c18": "故。非不能緣可能厭壞。故無色界無無表色。",
    "T29n1562_036:0545c19": "表色唯在二有伺地。謂通欲界初靜慮中。非",
    "T29n1562_036:0545c20": "上地中可言有表。說有伺者。為顯一切初靜",
    "T29n1562_036:0545c21": "慮中遍有表業。若於上地表業全無。語表既",
    "T29n1562_036:0545c22": "無何有聲處。有外大種為因發聲不遮外聲",
    "T29n1562_036:0545c23": "故無有失。有餘師說。上三靜慮亦有無覆無",
    "T29n1562_036:0545c24": "記表業理必應爾。上三地中起三識身既無",
    "T29n1562_036:0545c25": "有失。如何不起發表業心。然善染心上不起",
    "T29n1562_036:0545c26": "下下善下染劣故斷故。由是生上無善染表。",
    "T29n1562_036:0545c27": "前說為善。所以者何。雖彼現前非彼繫故。有",
    "T29n1562_036:0545c28": "覆無記表欲界定無。唯初靜慮中可得說有。",
    "T29n1562_036:0545c29": "曾聞大梵有誑諂言。謂自眾中為避馬勝所",
    "T29n1562_036:0546a01": "徵問故矯自歎等。復以何緣二定以上都無",
    "T29n1562_036:0546a02": "表業。於欲界中無有有覆無記表業。以無發",
    "T29n1562_036:0546a03": "業等起心故。有尋伺心能發表業。二定以上",
    "T29n1562_036:0546a04": "都無此心。豈不前言生上三地如亦得起下",
    "T29n1562_036:0546a05": "三識身。發表業心如何不起。豈不已說依上",
    "T29n1562_036:0546a06": "地身雖得現前而非彼繫。有作是說。依餘地",
    "T29n1562_036:0546a07": "身非起餘地心能發身語表。若爾經說世尊",
    "T29n1562_036:0546a08": "一時升淨居天。彼諸天眾禮拜讚歎供養世",
    "T29n1562_036:0546a09": "尊。此經應成有語無義。又聞經說淨居天等",
    "T29n1562_036:0546a10": "來詣佛所讚禮問難。故生餘地起餘地心發",
    "T29n1562_036:0546a11": "身語表於理無失。然如識身等非彼地所繫。",
    "T29n1562_036:0546a12": "又發表心唯修所斷。見所斷惑內門轉故。以",
    "T29n1562_036:0546a13": "欲界中決定無有有覆無記修所斷惑。是故",
    "T29n1562_036:0546a14": "表業上三地都無。欲界中無有覆無記表。為",
    "T29n1562_036:0546a15": "但由等起令諸法成善不善性等。不爾。云何。",
    "T29n1562_036:0546a16": "由四種因成善性等。一由勝義。二由自性。三",
    "T29n1562_036:0546a17": "由相應。四由等起。何法何性由何因成。頌",
    "T29n1562_036:0546a18": "曰。",
    "T29n1562_036:0546a19": "　勝義善解脫　　自性慚愧根",
    "T29n1562_036:0546a20": "　相應彼相應　　等起色業等",
    "T29n1562_036:0546a21": "　翻此名不善　　勝無記二常",
    "T29n1562_036:0546a22": "論曰。勝義善者。謂真解脫以安隱義說名為",
    "T29n1562_036:0546a23": "善。謂涅槃中眾苦永寂最極安隱猶如無病。",
    "T29n1562_036:0546a24": "此由勝義安立善名。是故涅槃名勝義善。或",
    "T29n1562_036:0546a25": "真解脫是勝是義得勝義名。勝謂最尊無與等",
    "T29n1562_036:0546a26": "者。義謂別有真實體性。此顯涅槃無等實有",
    "T29n1562_036:0546a27": "故名勝義。如是勝義安隱名善。如是涅槃是",
    "T29n1562_036:0546a28": "善常故。於一切法其體最尊。是故獨摽為勝",
    "T29n1562_036:0546a29": "義善。自性善者。謂慚愧根。以有為中唯慚與",
    "T29n1562_036:0546b01": "愧及無貪等三種善根。不待相應及餘等起",
    "T29n1562_036:0546b02": "體性是善。猶如良藥。相應善者。謂彼相應",
    "T29n1562_036:0546b03": "以心心所要與慚愧善根相應方成善性。若",
    "T29n1562_036:0546b04": "不與彼慚等相應善性不成。如雜藥水。等起",
    "T29n1562_036:0546b05": "善者。謂身語業生等及得二無心定。以是自",
    "T29n1562_036:0546b06": "性及相應善所等起故立等起名。如良藥汁",
    "T29n1562_036:0546b07": "所引生乳。因異類心亦起諸得。如因靜慮得",
    "T29n1562_036:0546b08": "通果心。勝無記心現在前故。得諸染法。勝",
    "T29n1562_036:0546b09": "染污心現在前故。得諸善法。此等如何成善",
    "T29n1562_036:0546b10": "等性。以就彼法俱生得故密作是言。非異類",
    "T29n1562_036:0546b11": "心不作緣起故無有失。雖異類心亦為緣起。",
    "T29n1562_036:0546b12": "而成善等非待彼心。或復因彼諸得等起。即",
    "T29n1562_036:0546b13": "待彼故成善等性故。得由等起成善等性異。",
    "T29n1562_036:0546b14": "如說善性四種差別。不善四種與此相違。云",
    "T29n1562_036:0546b15": "何相違。勝義不善。謂生死法由生死中。諸法",
    "T29n1562_036:0546b16": "皆以苦為自性。極不安隱猶如痼疾。自性不",
    "T29n1562_036:0546b17": "善。謂無慚愧三不善根。由有漏中唯無慚愧",
    "T29n1562_036:0546b18": "及貪瞋等三不善根不待相應及餘等起。體",
    "T29n1562_036:0546b19": "是不善猶如毒藥。相應不善。謂彼相應由心",
    "T29n1562_036:0546b20": "心所法。要與無慚愧不善根相應。方成不善",
    "T29n1562_036:0546b21": "性。異則不然如雜毒水。等起不善。謂身語",
    "T29n1562_036:0546b22": "業生等及得。以是自性相應不善所等起故。",
    "T29n1562_036:0546b23": "如毒藥汁所引生乳。若爾應無一有漏法是",
    "T29n1562_036:0546b24": "無記或善。皆生死攝故一切皆應是不善攝。",
    "T29n1562_036:0546b25": "雖據勝義理實應然。而於此中約異熟說。諸",
    "T29n1562_036:0546b26": "有漏法若不能記異熟果者立無記名。於中",
    "T29n1562_036:0546b27": "若能記愛異熟說名為善。有為無記有漏善",
    "T29n1562_036:0546b28": "法以起少苦猶如輕病。亦得名為勝義不善。",
    "T29n1562_036:0546b29": "如善不善既有勝義。亦有勝義無記法耶。亦",
    "T29n1562_036:0546c01": "有。云何。謂二常法以非擇滅及太虛空更無",
    "T29n1562_036:0546c02": "異門。唯無記性。是故獨立勝義無記。無別",
    "T29n1562_036:0546c03": "自性相應等起。無一心所唯無記性。與無記",
    "T29n1562_036:0546c04": "心遍相應故。設方便立自性等三亦攝不盡",
    "T29n1562_036:0546c05": "無記多故。由是無記唯有二種。一者勝義。二",
    "T29n1562_036:0546c06": "者自性。有為無記是自性攝。不待別因成無",
    "T29n1562_036:0546c07": "記故。無為無記是勝義攝。以性是常無異門",
    "T29n1562_036:0546c08": "故。若等起力令身語業成善不善。此身語業",
    "T29n1562_036:0546c09": "所依大種例亦應然。俱從一心所等起故。此",
    "T29n1562_036:0546c10": "難非理。以作者心本欲起業非大種故。謂無",
    "T29n1562_036:0546c11": "作者於大種中發起樂欲。我當引發如是種",
    "T29n1562_036:0546c12": "類大種現前。由此為門善惡心起。又世現見",
    "T29n1562_036:0546c13": "身語二業待心而生。未曾見有身語二業離",
    "T29n1562_036:0546c14": "心而起。然四大種離心亦生。故知彼法非待",
    "T29n1562_036:0546c15": "心起。又如眼等不待心生。其性便無善等差",
    "T29n1562_036:0546c16": "別。如是大種不待心生。故理亦無善等差別。",
    "T29n1562_036:0546c17": "若爾諸得及生等相。應無等起善等差別。以",
    "T29n1562_036:0546c18": "非本心所欲起故。無心位中亦現起故。此難",
    "T29n1562_036:0546c19": "非理。由法勢力安立善等差別成故。謂得四",
    "T29n1562_036:0546c20": "相依法而立。非如大種無待自成。有為法中",
    "T29n1562_036:0546c21": "無有一法不待心力成善不善。是故諸得及",
    "T29n1562_036:0546c22": "生等相如所屬法。要由心力成善等性其理",
    "T29n1562_036:0546c23": "善成。生已離心雖相續轉亦無有過。即是前",
    "T29n1562_036:0546c24": "心勢力所引令其轉故。隨定無表定等力生",
    "T29n1562_036:0546c25": "理亦應成。等起善性天眼天耳應善性攝。以",
    "T29n1562_036:0546c26": "是善心所等起故。此難非理。以彼二通解脫",
    "T29n1562_036:0546c27": "道心是無記故。彼二與道俱時生故。通斯似",
    "T29n1562_036:0546c28": "難何費劬勞。如上所言身語二業由等起力成",
    "T29n1562_036:0546c29": "善不善。等起有幾。何等起力令身語業成善",
    "T29n1562_036:0547a01": "不善。等起相望差別云何。頌曰。",
    "T29n1562_036:0547a02": "　等起有二種　　因及彼剎那",
    "T29n1562_036:0547a03": "　如次第應知　　名轉名隨轉",
    "T29n1562_036:0547a04": "　見斷識唯轉　　唯隨轉五識",
    "T29n1562_036:0547a05": "　修斷意通二　　無漏異熟非",
    "T29n1562_036:0547a06": "　於轉善等性　　隨轉各容三",
    "T29n1562_036:0547a07": "　牟尼善必同　　無記隨或善",
    "T29n1562_036:0547a08": "論曰。身語二業等起有二。謂因等起。剎那等",
    "T29n1562_036:0547a09": "起。在先為因故。彼剎那有故。如次初名轉。第",
    "T29n1562_036:0547a10": "二名隨轉。謂因等起將作業時作是思惟。我",
    "T29n1562_036:0547a11": "今當作如是如是所應作業。能引發故說名",
    "T29n1562_036:0547a12": "為轉。剎那等起正作業時。與先轉心所引發",
    "T29n1562_036:0547a13": "業。俱時行故說名隨轉。若無隨轉雖有先因",
    "T29n1562_036:0547a14": "為能引發。如無心位或如死屍。表應不轉隨",
    "T29n1562_036:0547a15": "轉。於表有轉功能無表不依隨轉而轉。無心",
    "T29n1562_036:0547a16": "亦有無表轉故。如上所言見所斷惑內門轉",
    "T29n1562_036:0547a17": "故不能發表。若爾何緣薄伽梵說由邪見故",
    "T29n1562_036:0547a18": "起邪思惟邪語邪業及邪命等。此不相違見",
    "T29n1562_036:0547a19": "所斷識於發表業但能為轉。於能起表尋伺",
    "T29n1562_036:0547a20": "生中為資糧故不為隨轉。於外門心正起業",
    "T29n1562_036:0547a21": "時此無有故。由此故說見所斷心為因等起",
    "T29n1562_036:0547a22": "發身語業。定不能為剎那等起見所斷識。雖",
    "T29n1562_036:0547a23": "能思量而無功能動身發語。然於動發一表",
    "T29n1562_036:0547a24": "業中。容有多心思量動發。唯後一念與表俱",
    "T29n1562_036:0547a25": "行。異此表應非剎那性見所斷識。雖能為轉",
    "T29n1562_036:0547a26": "發有表業然非表業。於此識後無間即生內",
    "T29n1562_036:0547a27": "門轉心。不能引起與身語表俱行識故。若異",
    "T29n1562_036:0547a28": "此者見所斷心亦應於表業為剎那等起。以",
    "T29n1562_036:0547a29": "修所斷加行意識能無間引表俱行心。亦與",
    "T29n1562_036:0547b01": "表俱行為剎那等起故。見所斷雖能為因引",
    "T29n1562_036:0547b02": "諸表業。離修所斷因等起心表俱行心無容",
    "T29n1562_036:0547b03": "得起。是故欲界無有有覆無記表業。然契經",
    "T29n1562_036:0547b04": "中但據展轉為因等起。密作是言。由邪見故",
    "T29n1562_036:0547b05": "起邪語等。阿毘達磨據彼不能無間引生表",
    "T29n1562_036:0547b06": "俱行識。故密意說見所斷心內門轉故不能",
    "T29n1562_036:0547b07": "發表。是故經論理不相違。又見所斷若發",
    "T29n1562_036:0547b08": "表色。此色則應是見所斷。色非見斷已廣成",
    "T29n1562_036:0547b09": "立。若五識身唯作隨轉無分別故外門起故。",
    "T29n1562_036:0547b10": "修斷意識有通二種。有分別故外門起故。由",
    "T29n1562_036:0547b11": "此應成四句分別。有轉非隨轉。謂見所斷",
    "T29n1562_036:0547b12": "心。有隨轉非轉。謂眼等五識。有轉亦隨轉。",
    "T29n1562_036:0547b13": "謂修所斷一分意識。有非轉非隨轉。謂餘",
    "T29n1562_036:0547b14": "一切修所成識。以修所成無分別故。然說無",
    "T29n1562_036:0547b15": "漏異熟非者。此有太減及太過失。有漏定心",
    "T29n1562_036:0547b16": "亦俱非故。諸異熟識但可非轉能為隨轉何",
    "T29n1562_036:0547b17": "理能遮。然經主言。不由加行任運轉故。諸異",
    "T29n1562_036:0547b18": "熟識非轉隨轉。有餘復言。此唯先業勢力所",
    "T29n1562_036:0547b19": "引餘心息位方可現前故非二種。設此能起",
    "T29n1562_036:0547b20": "身語表業是何性類。為異熟生為威儀路為",
    "T29n1562_036:0547b21": "工巧處。且非異熟生現加行起故。亦非餘",
    "T29n1562_036:0547b22": "二種異熟心起故。如是理趣但可能遮。異熟",
    "T29n1562_036:0547b23": "生心為因等起餘心為轉。所發表業異熟生",
    "T29n1562_036:0547b24": "心外門轉故能為隨轉。何理相違。且若無心",
    "T29n1562_036:0547b25": "表業不轉許表業轉。用異熟識為隨轉因斯",
    "T29n1562_036:0547b26": "有何過。又但應說異熟生心勢微劣故非因",
    "T29n1562_036:0547b27": "等起。不應說言不由加行任運轉故。勿生得",
    "T29n1562_036:0547b28": "善亦不為因發有表業。亦非加行任運轉故。",
    "T29n1562_036:0547b29": "由此經主有減增失。因復非因智者應了。轉",
    "T29n1562_036:0547c01": "隨轉識性必同耶。不爾。云何。謂前轉識若是",
    "T29n1562_036:0547c02": "善性。後隨轉識通善等三。不善無記為轉亦",
    "T29n1562_036:0547c03": "爾。唯牟尼尊轉隨轉識多分同性少有不同。",
    "T29n1562_036:0547c04": "謂轉若善心隨轉亦善。轉心若無記隨轉亦",
    "T29n1562_036:0547c05": "然。於續剎那定無迷故。而或有位善隨無",
    "T29n1562_036:0547c06": "記轉。曾無有時無記隨善轉。以佛世尊於說",
    "T29n1562_036:0547c07": "法等心或增長無萎歇故。有餘部說。諸佛世",
    "T29n1562_036:0547c08": "尊常在定故心唯是善無無記心。故契經說。",
    "T29n1562_036:0547c09": "　那伽行在定　　那伽住在定",
    "T29n1562_036:0547c10": "　那伽坐在定　　那伽臥在定",
    "T29n1562_036:0547c11": "毘婆沙師作如是釋。此顯佛意必正知生。亦",
    "T29n1562_036:0547c12": "無有心不隨欲起。於境無亂故立定名。非佛",
    "T29n1562_036:0547c13": "世尊無威儀路異熟生識及通果心。起此等",
    "T29n1562_036:0547c14": "心於理無失。既說善等轉隨轉各三。准此標",
    "T29n1562_036:0547c15": "釋中足為明證。所發諸業成善惡等。隨因",
    "T29n1562_036:0547c16": "等起非隨剎那。異此善心所引發業。既與",
    "T29n1562_036:0547c17": "不善無記心俱。何理能遮成惡無記。是則",
    "T29n1562_036:0547c18": "應有從別思惟為因引生別性類業。如是勤",
    "T29n1562_036:0547c19": "勵欲為善者。翻有不善無記業生。或此相違",
    "T29n1562_036:0547c20": "便乖正理故。業成善等定由轉力。非由隨轉",
    "T29n1562_036:0547c21": "力。其理善成。然隨定心諸無表業與俱時",
    "T29n1562_036:0547c22": "起心一果故。由隨轉力善性得成。定屬此",
    "T29n1562_036:0547c23": "心而得生故。經主於此標釋理中不審了知。",
    "T29n1562_036:0547c24": "復作是責。諸有表業成善等性。為如轉心",
    "T29n1562_036:0547c25": "為如隨轉。設爾何失。若如轉者則欲界中",
    "T29n1562_036:0547c26": "應有有覆無記表業。身見邊見能為轉故。或",
    "T29n1562_036:0547c27": "應簡別非一切種見所斷心皆能為轉。若如",
    "T29n1562_036:0547c28": "隨轉惡無記心俱得別解脫表應非善性。於",
    "T29n1562_036:0547c29": "此徵難應設劬勞。未審此言何密意說。為",
    "T29n1562_036:0548a01": "勸對法諸大論師令設劬勞為當自勸。若勸",
    "T29n1562_036:0548a02": "對法諸大論師。彼於此中已勤方便善思善",
    "T29n1562_036:0548a03": "說何復勸為。如其自勸即知經主於斯義理",
    "T29n1562_036:0548a04": "未設劬勞。今正見生方能自省。未能解了對",
    "T29n1562_036:0548a05": "法所宗。幸自精勤求標釋理。又作是說。若",
    "T29n1562_036:0548a06": "表不由隨轉心力成善等者。則不應言彼經",
    "T29n1562_036:0548a07": "但據前因等起非據剎那。故欲界中定無有",
    "T29n1562_036:0548a08": "覆無記表業。彼謂此說表成善等性決定。但",
    "T29n1562_036:0548a09": "由剎那等起力故。見所斷惑雖為因等起。而",
    "T29n1562_036:0548a10": "欲界定無有覆無記業。此由經主不達我宗",
    "T29n1562_036:0548a11": "所有言義故作是說。此說意言若見所斷惑",
    "T29n1562_036:0548a12": "為剎那等起與業俱行。是則不應隔修所斷",
    "T29n1562_036:0548a13": "能起表業因等起心。則欲界中何緣無有有",
    "T29n1562_036:0548a14": "覆無記身語表業。然見所斷惑。尚不能為因",
    "T29n1562_036:0548a15": "無間引生業俱行識。何能自作剎那等起。說",
    "T29n1562_036:0548a16": "不能作剎那等起。顯不能為近因等起。但有",
    "T29n1562_036:0548a17": "能作近因等起者。此必能為剎那等起。故身",
    "T29n1562_036:0548a18": "見邊見雖為遠因引身語表。而由修斷近因",
    "T29n1562_036:0548a19": "勢力成不善性。是故說言彼經但據前因等",
    "T29n1562_036:0548a20": "起非據剎那。故欲界中定無有覆無記表業。",
    "T29n1562_036:0548a21": "若不爾者。則不應言彼經但據前因等起。前",
    "T29n1562_036:0548a22": "言為顯隔近因故。簡近因故說前因言。故彼",
    "T29n1562_036:0548a23": "此中不達言義辨業界地。傍論已周。復應",
    "T29n1562_036:0548a24": "辨前表無表相。頌曰。",
    "T29n1562_036:0548a25": "　無表三律儀　　不律儀非二",
    "T29n1562_036:0548a26": "論曰。應知無表略說有三。一者律儀。二不",
    "T29n1562_036:0548a27": "律儀。三者非二。謂非律儀非不律儀。能遮能",
    "T29n1562_036:0548a28": "滅惡戒相續故名律儀。如是律儀差別有幾。",
    "T29n1562_036:0548a29": "頌曰。",
    "T29n1562_036:0548b01": "　律儀別解脫　　靜慮及道生",
    "T29n1562_036:0548b02": "論曰。律儀差別略有三種一別解脫律儀。謂",
    "T29n1562_036:0548b03": "欲廛戒。二靜慮生律儀。謂色廛戒。三道生",
    "T29n1562_036:0548b04": "律儀。謂無漏戒。初律儀相差別云何。頌曰。",
    "T29n1562_036:0548b05": "　初律儀八種　　實體唯有四",
    "T29n1562_036:0548b06": "　形轉名異故　　各別不相違",
    "T29n1562_036:0548b07": "論曰。別解脫律儀相差別有八。一苾芻律儀。",
    "T29n1562_036:0548b08": "二苾芻尼律儀。三正學律儀。四勤策律儀。五",
    "T29n1562_036:0548b09": "勤策女律儀。六鄔波索迦律儀。七鄔波斯迦",
    "T29n1562_036:0548b10": "律儀。八鄔波婆娑律儀。如是八種律儀相差",
    "T29n1562_036:0548b11": "別。總名第一別解脫律儀。此中依能修離惡",
    "T29n1562_036:0548b12": "行及離欲行補特伽羅。安立前五律儀差別。",
    "T29n1562_036:0548b13": "以如是類補特伽羅。乃至命終能離殺等諸",
    "T29n1562_036:0548b14": "惡行故。及能遠離非梵行故。次復依能修離",
    "T29n1562_036:0548b15": "惡行非離欲行補特伽羅。安立盡形在家二",
    "T29n1562_036:0548b16": "眾律儀差別。以如是類補特伽羅乃至命終",
    "T29n1562_036:0548b17": "能離殺等諸惡行故。不能遠離非梵行故。由",
    "T29n1562_036:0548b18": "是經中但作是說。離欲邪行非非梵行。後復",
    "T29n1562_036:0548b19": "依能修非全離惡行欲行補特伽羅。安立在",
    "T29n1562_036:0548b20": "家一晝一夜律儀差別。以如是類補特伽羅",
    "T29n1562_036:0548b21": "不能全離惡行諸欲。為令漸習全離惡行及",
    "T29n1562_036:0548b22": "諸欲行方便住。故雖名有八實體唯四。一苾",
    "T29n1562_036:0548b23": "芻律儀。二勤策律儀。三近事律儀。四近住律",
    "T29n1562_036:0548b24": "儀。唯此四種別解律儀皆有體實相各別故。",
    "T29n1562_036:0548b25": "所以者何。離苾芻律儀無別苾芻尼律儀。離",
    "T29n1562_036:0548b26": "勤策律儀無別正學勤策女律儀。離近事律",
    "T29n1562_036:0548b27": "儀無別近事女律儀。云何知然。由形改轉。體",
    "T29n1562_036:0548b28": "雖無捨得而名有異故。形謂形相即男女根。",
    "T29n1562_036:0548b29": "由此二根男女形別。但由形轉令諸律儀名",
    "T29n1562_036:0548c01": "為苾芻苾芻尼等。謂轉根位令本苾芻律儀",
    "T29n1562_036:0548c02": "名苾芻尼律儀。或苾芻尼律儀名苾芻律儀。",
    "T29n1562_036:0548c03": "令本勤策律儀名勤策女律儀。或勤策女律",
    "T29n1562_036:0548c04": "儀及正學律儀名勤策律儀。令本近事律儀",
    "T29n1562_036:0548c05": "名近事女律儀。或近事女律儀名近事律儀。",
    "T29n1562_036:0548c06": "非轉根位有捨先得得先未得律儀因緣。故",
    "T29n1562_036:0548c07": "四律儀非異三體。若從近事律儀受勤策律",
    "T29n1562_036:0548c08": "儀。復從勤策律儀受苾芻律儀。此三律儀為",
    "T29n1562_036:0548c09": "由增足遠離方便立別別名。如隻雙金錢及",
    "T29n1562_036:0548c10": "五十二十為體各別。具足頓生三種律儀。體",
    "T29n1562_036:0548c11": "不相雜其相各別。具足頓生三律儀中具三",
    "T29n1562_036:0548c12": "離殺。一一離殺其體各異。餘隨所應當知亦",
    "T29n1562_036:0548c13": "爾。由因緣別故體不同。如如求受多種學處。",
    "T29n1562_036:0548c14": "如是如是能離多種高廣床座飲諸酒等憍逸",
    "T29n1562_036:0548c15": "處時。即離眾多殺等緣起。以諸遠離依因緣",
    "T29n1562_036:0548c16": "發。故因緣別遠離有異。若無此事捨苾芻律",
    "T29n1562_036:0548c17": "儀。爾時則應三律儀皆捨。前二攝在後一中",
    "T29n1562_036:0548c18": "故。既不許然故三各別。然此三種互不相違。",
    "T29n1562_036:0548c19": "於一身中俱時而轉。非由受後捨前律儀勿",
    "T29n1562_036:0548c20": "捨苾芻戒便非近事等。先已捨彼二律儀故。",
    "T29n1562_036:0548c21": "若有勤策受近事律儀。或有苾芻受前二種",
    "T29n1562_036:0548c22": "戒為受得不。有作是言。此不應責。若前已有",
    "T29n1562_036:0548c23": "無更得理。先已得故。若前未有則非勤策亦",
    "T29n1562_036:0548c24": "非苾芻。以先不受近事律儀必無受得勤策戒",
    "T29n1562_036:0548c25": "理。若先不受勤策律儀亦無受得苾芻戒理。",
    "T29n1562_036:0548c26": "是則不可立彼二名。以此推尋受應不得。有",
    "T29n1562_036:0548c27": "餘師說。不受前律儀亦有即能受得後戒理。",
    "T29n1562_036:0548c28": "故持律者作是誦言。雖於先時不受勤策戒。",
    "T29n1562_036:0548c29": "而今但受具足律儀者亦名善受具足律儀。",
    "T29n1562_036:0549a01": "由此勤策容有受得近事律儀。苾芻容有受",
    "T29n1562_036:0549a02": "得勤策近事戒理。豈不勤策。不應自稱唯願",
    "T29n1562_036:0549a03": "證知我是近事。苾芻亦爾不應自稱唯願證",
    "T29n1562_036:0549a04": "知我是前二。非離如是自稱號言有得近事",
    "T29n1562_036:0549a05": "勤策戒理。此難非理俱可稱故。謂可稱言我",
    "T29n1562_036:0549a06": "是勤策亦是近事唯願證知。苾芻亦應如應",
    "T29n1562_036:0549a07": "而說。然就勝戒顯彼二名亦無有失。若爾勤",
    "T29n1562_036:0549a08": "策及苾芻等。亦應受得近住律儀。如得近事",
    "T29n1562_036:0549a09": "許亦何過。然由下劣無欣受者。近事近住勤",
    "T29n1562_036:0549a10": "策苾芻四種律儀云何安立。頌曰。",
    "T29n1562_036:0549a11": "　受離五八十　　一切所應離",
    "T29n1562_036:0549a12": "　立近事近住　　勤策及苾芻",
    "T29n1562_036:0549a13": "論曰。應知此中如數次第依四遠離立四律",
    "T29n1562_036:0549a14": "儀。謂受離五所應離法。建立第一近事律儀。",
    "T29n1562_036:0549a15": "何等為五所應離法。一者殺生。二不與取。三",
    "T29n1562_036:0549a16": "欲邪行。四虛誑語。五飲諸酒。若受離八所",
    "T29n1562_036:0549a17": "應離法。建立第二近住律儀。何等為八所應",
    "T29n1562_036:0549a18": "離法。一者殺生。二不與取。三非梵行。四虛",
    "T29n1562_036:0549a19": "誑語。五飲諸酒。六塗飾香鬘舞歌觀聽。七眠",
    "T29n1562_036:0549a20": "坐高廣嚴麗床座。八食非時食。若受離十所",
    "T29n1562_036:0549a21": "應離法。建立第三勤策律儀。何等為十所應",
    "T29n1562_036:0549a22": "離法。謂於前八塗飾香鬘舞歌觀聽開為二",
    "T29n1562_036:0549a23": "種。復加受畜金銀等寶以為第十。為引怖怯",
    "T29n1562_036:0549a24": "眾多學處在家有情顯易受持。故於八戒合",
    "T29n1562_036:0549a25": "二為一。如佛為栗氏子略說學處有三。若受",
    "T29n1562_036:0549a26": "離一切應離身語業。建立第四苾芻律儀。別",
    "T29n1562_036:0549a27": "解脫律儀眾名差別者。頌曰。",
    "T29n1562_036:0549a28": "　俱得名尸羅　　妙行業律儀",
    "T29n1562_036:0549a29": "　唯初表無表　　名別解業道",
    "T29n1562_036:0549b01": "論曰。以清涼故名曰尸羅。此中尸羅是平治",
    "T29n1562_036:0549b02": "義。故字相處作是釋言。平治義中置尸羅界。",
    "T29n1562_036:0549b03": "戒能平險業故得名尸羅。智者稱揚故名妙",
    "T29n1562_036:0549b04": "行。或修行此得愛果故。所作自體故名為業。",
    "T29n1562_036:0549b05": "雖契經中說諸無表名為非造。亦名非作。以",
    "T29n1562_036:0549b06": "有慚恥受無表力不造惡故。而有作義如前",
    "T29n1562_036:0549b07": "已辨。亦名律儀如前已釋。如是應知別解脫",
    "T29n1562_036:0549b08": "戒通初後位無差別名。唯初剎那表及無表。",
    "T29n1562_036:0549b09": "得別解脫及業道名。謂受戒時初表無表別",
    "T29n1562_036:0549b10": "別棄捨種種惡故。依初別捨義立別解脫名。",
    "T29n1562_036:0549b11": "或初所應修故名別解脫。或彼初起最能超",
    "T29n1562_036:0549b12": "過如獄險惡趣故名別解脫。即初剎那表與",
    "T29n1562_036:0549b13": "無表。亦得名為根本業道。初防身語暢思業",
    "T29n1562_036:0549b14": "故從第二念乃至未捨不名別解脫。名別解",
    "T29n1562_036:0549b15": "脫律儀。不名業道名為後起。已辨安立差別",
    "T29n1562_036:0549b16": "律儀。當辯律儀成就差別。誰成就何律儀。頌",
    "T29n1562_036:0549b17": "曰。",
    "T29n1562_036:0549b18": "　八成別解脫　　得靜慮聖者",
    "T29n1562_036:0549b19": "　成靜慮道生　　後二隨心轉",
    "T29n1562_036:0549b20": "論曰。八眾皆成就別解脫律儀。謂從苾芻乃",
    "T29n1562_036:0549b21": "至近住。外道無有所受戒耶。雖有不名別解",
    "T29n1562_036:0549b22": "脫戒。由彼所受無有功能永脫諸惡。依著有",
    "T29n1562_036:0549b23": "故。靜慮生者。謂此律儀由從或依靜慮生故。",
    "T29n1562_036:0549b24": "若得靜慮者定成此律儀。靜慮眷屬亦名靜",
    "T29n1562_036:0549b25": "慮。道生律儀聖者皆成就。此復二種。謂學及",
    "T29n1562_036:0549b26": "無學。於前所說三律儀中。何等律儀隨心而",
    "T29n1562_036:0549b27": "轉。唯後二種。謂靜慮生及道生。二非別解脫。",
    "T29n1562_036:0549b28": "所以者何。異心無心亦恒轉故。靜慮無漏二",
    "T29n1562_036:0549b29": "種律儀亦名斷律儀。依何位建立。頌曰。",
    "T29n1562_036:0549c01": "　未至九無間　　俱生二名斷",
    "T29n1562_036:0549c02": "論曰。未至定中九無間道俱生靜慮無漏律",
    "T29n1562_036:0549c03": "儀。以能永斷欲廛惡戒及能起惑名斷律",
    "T29n1562_036:0549c04": "儀。唯未至定中有斷對治故。由此但攝九無",
    "T29n1562_036:0549c05": "間道。此中尸羅滅惡戒故。由此或有靜慮",
    "T29n1562_036:0549c06": "律儀非斷律儀。應作四句。第一句者。除未",
    "T29n1562_036:0549c07": "至定九無間道有漏律儀。所餘有漏靜慮律",
    "T29n1562_036:0549c08": "儀。第二句者。依未至定九無間道無漏律儀。",
    "T29n1562_036:0549c09": "第三句者。依未至定九無間道有漏律儀。第",
    "T29n1562_036:0549c10": "四句者。除未至定九無間道無漏律儀。所餘",
    "T29n1562_036:0549c11": "一切無漏律儀。如是或有無漏律儀非斷律",
    "T29n1562_036:0549c12": "儀。應作四句。謂前四句逆次應知。若爾世尊",
    "T29n1562_036:0549c13": "所說略戒。",
    "T29n1562_036:0549c14": "　身律儀善哉　　善哉語律儀",
    "T29n1562_036:0549c15": "　意律儀善哉　　善哉遍律儀",
    "T29n1562_036:0549c16": "又契經說。應善守護應善安住眼根律儀。此",
    "T29n1562_036:0549c17": "意根律儀以何為自性。此二自性非無表色。",
    "T29n1562_036:0549c18": "若爾是何。頌曰。",
    "T29n1562_036:0549c19": "　正知正念合　　名意根律儀",
    "T29n1562_036:0549c20": "論曰。意根律儀一一各用正知正念合為自",
    "T29n1562_036:0549c21": "體。故契經說。眼見色已不喜不憂。恒安住",
    "T29n1562_036:0549c22": "捨正知正念。如是乃至意了法已。列別名已",
    "T29n1562_036:0549c23": "重說合言遮謂二律儀如次二為體。今應思",
    "T29n1562_036:0549c24": "擇表及無表誰成就何齊何時分。且辨成無",
    "T29n1562_036:0549c25": "表律儀不律儀。頌曰。",
    "T29n1562_036:0549c26": "　住別解無表　　未捨恒成現",
    "T29n1562_036:0549c27": "　剎那後成過　　不律儀亦然",
    "T29n1562_036:0549c28": "　得靜慮律儀　　恒成就過未",
    "T29n1562_036:0549c29": "　聖初除過去　　住定道成中",
    "T29n1562_036:0550a01": "論曰。住別解脫補特伽羅從初剎那乃至未",
    "T29n1562_036:0550a02": "遇捨學處等諸捨戒緣恒成現世。此別解脫",
    "T29n1562_036:0550a03": "律儀無表初剎那後亦成過去。前未捨言遍",
    "T29n1562_036:0550a04": "流至後。前生所得別解脫戒。於今受戒最初",
    "T29n1562_036:0550a05": "剎那。如靜慮律儀何不成過去。此責非理。此",
    "T29n1562_036:0550a06": "戒與心非同果故。離染心等皆同一果故。彼",
    "T29n1562_036:0550a07": "戒如心得過去生者。又別解脫未曾得故。應",
    "T29n1562_036:0550a08": "如勝品靜慮律儀。非初剎那中得過去生者。",
    "T29n1562_036:0550a09": "如說安住別解律儀。住不律儀應知亦爾。謂",
    "T29n1562_036:0550a10": "從初念乃至未過。受律儀等捨惡戒緣。恒",
    "T29n1562_036:0550a11": "成現世惡戒無表。初剎那後亦成過去。諸有",
    "T29n1562_036:0550a12": "獲得靜慮律儀。乃至未捨恒成過未。前生所",
    "T29n1562_036:0550a13": "失過去定律儀。今初剎那必還得彼故。此中",
    "T29n1562_036:0550a14": "應作簡別而說。以順決擇分所攝定律儀。初",
    "T29n1562_036:0550a15": "剎那中不成過去。餘生所得命終時捨。今生",
    "T29n1562_036:0550a16": "無容重得彼故。又非一切有情曾起有涅槃",
    "T29n1562_036:0550a17": "法者方可有彼故。一切聖者無漏律儀過去",
    "T29n1562_036:0550a18": "未來亦恒成就。有差別者謂初剎那必成未",
    "T29n1562_036:0550a19": "來非成過去。此類聖道先未起故。昔曾未得",
    "T29n1562_036:0550a20": "創得名初。先得已失今創得時亦得過去。已",
    "T29n1562_036:0550a21": "曾生者初剎那後乃至未捨亦成過去。乃至",
    "T29n1562_036:0550a22": "未般無餘依位恒成未來。若有現住靜慮彼",
    "T29n1562_036:0550a23": "道如次成現在靜慮道律儀。非出觀時有成",
    "T29n1562_036:0550a24": "現在。理應但說在定道時。成現在世定道無",
    "T29n1562_036:0550a25": "表。不應言住如住果言。唯說果成非果現起。",
    "T29n1562_036:0550a26": "今但言住云何得知定道現前非但成就。是",
    "T29n1562_036:0550a27": "故彼說猶令生疑。不能定顯成現無表故應",
    "T29n1562_036:0550a28": "但說在定道言。雖說住言勞而無用。今詳彼",
    "T29n1562_036:0550a29": "意前文已說成就去來。此句正明。成就中世。",
    "T29n1562_036:0550b01": "故知說住顯起非成。以非唯成證成現故。定",
    "T29n1562_036:0550b02": "道無表隨心轉故。散心現前必無彼故。已辨",
    "T29n1562_036:0550b03": "安住善惡律儀。住中云何。頌曰。",
    "T29n1562_036:0550b04": "　住中有無表　　初成中後二",
    "T29n1562_036:0550b05": "論曰。言住中者謂非律儀非不律儀。彼所起",
    "T29n1562_036:0550b06": "業不必一切皆有無表。若有無表即是善戒。",
    "T29n1562_036:0550b07": "或是惡戒種類所攝。或非二類彼初剎那但",
    "T29n1562_036:0550b08": "成中世。謂成現在此是過去未來中故。初剎",
    "T29n1562_036:0550b09": "那後未捨以來。恒成過現二世無表。若有安",
    "T29n1562_036:0550b10": "住律不律儀。亦有成惡善無表不。設有成者",
    "T29n1562_036:0550b11": "為經幾時。頌曰。",
    "T29n1562_036:0550b12": "　住律不律儀　　起染淨無表",
    "T29n1562_036:0550b13": "　初成中後二　　至染淨勢終",
    "T29n1562_036:0550b14": "論曰。若住律儀由勝煩惱。作殺縛等諸不善",
    "T29n1562_036:0550b15": "業。由此便發不善無表。住不律儀由淳淨信。",
    "T29n1562_036:0550b16": "作禮佛等諸勝善業。由此亦發諸善無表。乃",
    "T29n1562_036:0550b17": "至此二心未斷來所發無表恒時相續。然其",
    "T29n1562_036:0550b18": "初念唯成現在。第二念等通成過現。已辨成",
    "T29n1562_036:0550b19": "無表。成表業云何。頌曰。",
    "T29n1562_036:0550b20": "　表正作成中　　後成過非未",
    "T29n1562_036:0550b21": "　有覆及無覆　　唯成就現在",
    "T29n1562_036:0550b22": "論曰。一切安住律不律儀。及住中者乃至正",
    "T29n1562_036:0550b23": "作。諸表業來恒成現表。初剎那後至未捨來。",
    "T29n1562_036:0550b24": "恒成過去必無成就。未來表者不隨心色。勢",
    "T29n1562_036:0550b25": "微劣故。諸散無表亦同此釋。有覆無覆二",
    "T29n1562_036:0550b26": "無記表。定無有能成就過未。法力劣故。唯",
    "T29n1562_036:0550b27": "能引起法俱行得。得力劣故。不能引生自類",
    "T29n1562_036:0550b28": "相續。可法滅已追得言成。亦無功能逆得當",
    "T29n1562_036:0550b29": "法。豈不此表如能起心。亦應有成去來世者。",
    "T29n1562_036:0550c01": "此表力劣由彼劣故。此責非理所起劣於能",
    "T29n1562_036:0550c02": "起心故。所以然者。如無記心能發表業。所發",
    "T29n1562_036:0550c03": "表業不生無表。故知所起劣能起心。如律儀",
    "T29n1562_036:0550c04": "名既有差別。不律儀號亦有別耶。亦有云何。",
    "T29n1562_036:0550c05": "頌曰。",
    "T29n1562_036:0550c06": "　惡行惡戒業　　業道不律儀",
    "T29n1562_036:0550c07": "論曰。此惡行等五種異名。是不律儀名之差",
    "T29n1562_036:0550c08": "別。是諸智者所訶厭故。果非愛故立惡行名。",
    "T29n1562_036:0550c09": "障淨尸羅故名惡戒。身語所造故名為業。根",
    "T29n1562_036:0550c10": "本所攝能暢業思。業所遊路故名業道。不靜",
    "T29n1562_036:0550c11": "身語名不律儀。然業道名唯目初念。通初後",
    "T29n1562_036:0550c12": "位立餘四名。今應思擇若成就表亦無表耶。",
    "T29n1562_036:0550c13": "應作四句。頌曰。",
    "T29n1562_036:0550c14": "　成表非無表　　住中劣思作",
    "T29n1562_036:0550c15": "　捨未生表聖　　成無表非表",
    "T29n1562_036:0550c16": "論曰。唯成就表非無表者。謂住非律非不律",
    "T29n1562_036:0550c17": "儀。劣善惡思造善造惡。身語二業唯能發表。",
    "T29n1562_036:0550c18": "此尚不能發無表業。況諸無記思所發表除",
    "T29n1562_036:0550c19": "有依福及成業道。彼雖劣思起亦發無表故",
    "T29n1562_036:0550c20": "唯成無表。非表業者謂異生聖補特伽羅。今",
    "T29n1562_036:0550c21": "表未生先生已捨。豈不已得靜慮異生。今表",
    "T29n1562_036:0550c22": "未生先生已失。亦成無表非表業耶。何故頌",
    "T29n1562_036:0550c23": "中但摽於聖。非異生者理亦可然。何故釋",
    "T29n1562_036:0550c24": "中摽異生者俱成非句。如理應思。",
    "T29n1562_036:0550c25": "說一切有部順正理論卷第三十六"
}