{
    "X11n0270_001:0776a08": "首楞嚴經要解序",
    "X11n0270_001:0776a09": "前住福州上生禪院嗣祖沙門及南撰",
    "X11n0270_001:0776a10": "像季已還。道術既裂。明心之士。妄認緣塵為物所轉。",
    "X11n0270_001:0776a11": "義學之徒。虗驕多聞不全道力。奇才茂器。皆流為蒸",
    "X11n0270_001:0776a12": "砂迷客說食飢夫。首楞嚴王。懸知其然。誕敷祕典。力",
    "X11n0270_001:0776a13": "救倒妄。淘汰啟迪。諄諄之慈靡所不至。而末世初機",
    "X11n0270_001:0776a14": "罕能究盡。溫陵環師。一生掩關。與世異好。獨陪黃卷",
    "X11n0270_001:0776a15": "聖賢。冥搜博訪。藉其筌筏以探如來藏。游徧知海而",
    "X11n0270_001:0776a16": "造乎一切畢竟之地。思與同志共因為是解。昔月蓋",
    "X11n0270_001:0776a17": "比丘。甞問藥王如來法供養義。藥王告言。諸佛所說",
    "X11n0270_001:0776a18": "難信深經。清淨無染。能令眾生成最正覺離眾魔事。",
    "X11n0270_001:0776a19": "若於是經。方便解說。依義不依語。依智不依識。依了",
    "X11n0270_001:0776a20": "義不依不了義。依法不依人。直使無明生死畢竟滅",
    "X11n0270_001:0776a21": "盡而無滅盡相。是名最上法之供養。月蓋蒙教。通達",
    "X11n0270_001:0776a22": "妙道。得無礙辯。即於藥王所轉法輪。隨順分布。化百",
    "X11n0270_001:0776a23": "萬億人。於無上覺立不退轉。環師既達妙道。仰睎月",
    "X11n0270_001:0776a24": "蓋。於釋迦如來所轉法輪。最初華嚴。最後法華。及此",
    "X11n0270_001:0776b01": "楞嚴無上寶印。皆以方便徤相分別。逈脫語言。離心",
    "X11n0270_001:0776b02": "意識。唯義所在。曾不依人。覺眚見病廓無纖翳。於清",
    "X11n0270_001:0776b03": "淨經能不染污。我願以此流布無窮。其所化人何啻",
    "X11n0270_001:0776b04": "億萬。直如一燈然百千燈。使冥者皆明。而明終不盡。",
    "X11n0270_001:0776b05": "故述序引。翼贊流通。於塵墨劫作法供養。建炎改元",
    "X11n0270_001:0776b06": "中秋日吉善集堂序",
    "X11n0270_001:0776b12": "大佛頂如來密因修證了義諸菩",
    "X11n0270_001:0776b13": "薩萬行首楞嚴經要解卷第一",
    "X11n0270_001:0776b15": "唐天竺沙門般剌密帝譯",
    "X11n0270_001:0776b16": "烏萇國沙門彌伽釋迦譯語",
    "X11n0270_001:0776b17": "菩薩戒弟子前正議大夫同中書",
    "X11n0270_001:0776b18": "門下平章事清河房融筆受",
    "X11n0270_001:0776b19": "溫陵開元蓮寺比丘戒環解",
    "X11n0270_001:0776b20": "△開釋科三。初通釋經題。",
    "X11n0270_001:0776b21": "如來果體其體本然。何假密因。菩薩道用其用無",
    "X11n0270_001:0776b22": "作。孰為萬行。無因無行。無修無證。無了不了。大小",
    "X11n0270_001:0776b23": "名相。一切不立。此真首楞嚴畢竟堅固者也。特以",
    "X11n0270_001:0776b24": "眾生如來隱於藏心。非密因不顯。眾生菩薩淪於",
    "X11n0270_001:0776c01": "七趣。非萬行不修。覺皇於是。示之以大法。使不迷",
    "X11n0270_001:0776c02": "於小道。而默得乎無外之體。喻之以佛頂。使不滯",
    "X11n0270_001:0776c03": "於相見。而妙極乎無上之致。指如來密因。使明本",
    "X11n0270_001:0776c04": "妙心。知三世諸佛。皆依此為初因。明修證了義。使",
    "X11n0270_001:0776c05": "悟究竟法。知一切聖人皆依此而證果。乃至具足",
    "X11n0270_001:0776c06": "菩薩清淨萬行。一切事法無不究竟。至於實相堅",
    "X11n0270_001:0776c07": "固不壞。故名大佛頂如來密因修證了義諸菩薩",
    "X11n0270_001:0776c08": "萬行首楞嚴經。通有五名。今題處三焉。以約該博",
    "X11n0270_001:0776c09": "也。若所謂徧知海妙蓮華王十方佛母即餘二也。",
    "X11n0270_001:0776c10": "所謂悉怛多般怛囉無上寶印清淨海眼灌頂章",
    "X11n0270_001:0776c11": "句通前三也。悉怛多般怛囉者。云白傘盖也。即如",
    "X11n0270_001:0776c12": "來藏心。廣大無染。周覆法界之體。此經即為是心",
    "X11n0270_001:0776c13": "之印。是心之眼也。以是寶印印。使七大萬法咸契",
    "X11n0270_001:0776c14": "本心。以是海眼照。了陰入處界皆如來藏。繇是證",
    "X11n0270_001:0776c15": "菩提心。入佛智海。作妙蓮華王。於染淨萬境自在",
    "X11n0270_001:0776c16": "開敷。為十方佛母。於塵毛國土隨緣降誕。乃至成",
    "X11n0270_001:0776c17": "就果德。受灌頂位。則一切畢竟堅固之事。皆備於",
    "X11n0270_001:0776c18": "我矣。首楞嚴此云一切事畢竟堅固。亦云徤相分",
    "X11n0270_001:0776c19": "別。一切畢竟。已如前釋。餘稱金剛觀察覺明分折。",
    "X11n0270_001:0776c20": "始於徵心辯見。終於破陰褫魔。無非徤相分別事",
    "X11n0270_001:0776c21": "也。經即能詮之文而已。詮猶筌也。知經為筌則從",
    "X11n0270_001:0776c22": "而釋之者皆筌也。非魚也。學者慎勿執筌為魚。然",
    "X11n0270_001:0776c23": "後首楞真經可得矣。",
    "X11n0270_001:0776c24": "△二通敘科判。",
    "X11n0270_001:0777a01": "楞嚴自唐至宋科判疏釋。十有餘家。愚及見者。若",
    "X11n0270_001:0777a02": "長水璿師孤山圓師閩中度師長慶巘師泐潭月",
    "X11n0270_001:0777a03": "師舒王張觀文之說。其末及見者。亦髣髴遺意矣。",
    "X11n0270_001:0777a04": "然其科經。皆執匿王琉璃異代。謂非一會頓說。其",
    "X11n0270_001:0777a05": "判教。皆局持地耶輸等事。而斷為法華之後。愚竊",
    "X11n0270_001:0777a06": "疑焉。請先質之。夫夜壑負趨。速於反掌。匿王代謝。",
    "X11n0270_001:0777a07": "可唯旦暮。而楞嚴法會。自夏徂冬。此不應執異王",
    "X11n0270_001:0777a08": "疑異會也。法華自燈明已還。諸佛無時不說。菩薩",
    "X11n0270_001:0777a09": "無時不證。持地既曰聞諸如來宣妙蓮華。豈止釋",
    "X11n0270_001:0777a10": "迦歟。經稱摩登由神呪力。消其愛欲。與耶輸同悟",
    "X11n0270_001:0777a11": "宿因。或得出纏。或蒙授記。若執授記為法華之事。",
    "X11n0270_001:0777a12": "則靈山會上當有摩登。乃可言同。且曰由神呪力。",
    "X11n0270_001:0777a13": "灼非法華。況有道記果記之異。疑今經所言道記",
    "X11n0270_001:0777a14": "耳。非法華果記也。此又不應局授記而定先後也。",
    "X11n0270_001:0777a15": "經言最後垂範者。彼乃結辯魔文。當第十卷末。實",
    "X11n0270_001:0777a16": "楞嚴法會最後。非臨滅之最後也。舊引多說。不可",
    "X11n0270_001:0777a17": "縷疏。皆未足為科判准繩。科判失准則理義自差。",
    "X11n0270_001:0777a18": "今准吾佛設教之序。未知其可也。請陳管見。夫法",
    "X11n0270_001:0777a19": "王說法。有條不紊。初說一乘頓教以立本。即華嚴",
    "X11n0270_001:0777a20": "也。次說三乘漸教以逗機。即阿含方等般若也。後",
    "X11n0270_001:0777a21": "說一乘圓教以顯實。即法華也。楞嚴即般若法華",
    "X11n0270_001:0777a22": "之中。實大乘終極之教。故如來密因菩薩萬行修",
    "X11n0270_001:0777a23": "證之法一切畢竟。自此已往。無復進修。直造一乘",
    "X11n0270_001:0777a24": "圓妙之道。故法華會上更無地位之說。純談妙法。",
    "X11n0270_001:0777b01": "隨根印可授記作佛而已。蓋出興大事。於法華至",
    "X11n0270_001:0777b02": "矣盡矣。不可有加矣。法華之後便說涅槃。扶律談",
    "X11n0270_001:0777b03": "常而終焉。其扶律者。所以囑後事。談常者。所以示",
    "X11n0270_001:0777b04": "真寂。此獨臨滅遺付之事。非有加於法華也。說者",
    "X11n0270_001:0777b05": "不本扶律之意。輙判楞嚴在法華後。亦稱扶律談",
    "X11n0270_001:0777b06": "常。然則進修既畢而又進修。扶律之後而又扶律。",
    "X11n0270_001:0777b07": "前則加於法華。後則贅於涅槃。是乃倒置枝駢。紊",
    "X11n0270_001:0777b08": "於法王之法矣。夫進修之事。譬稼穡猶耘耨。譬芙",
    "X11n0270_001:0777b09": "蕖猶敷華。既號法華秋穫涅槃捃拾。則不應穫拾",
    "X11n0270_001:0777b10": "之中又耘耨也。既號法華廢權立實。如華落蓮現。",
    "X11n0270_001:0777b11": "則不應廢落之後又敷華也。以經證之。竛竮之子。",
    "X11n0270_001:0777b12": "隨領寶藏。復何所求。化城之人。既到寶所。復何前",
    "X11n0270_001:0777b13": "進。燈明說法華已。便於中夜涅槃。釋尊說法華已。",
    "X11n0270_001:0777b14": "便於四眾唱滅。復何枝蔓於楞嚴哉。如必楞嚴居",
    "X11n0270_001:0777b15": "後。則阿難既於法華諸漏已盡。而復於楞嚴未盡",
    "X11n0270_001:0777b16": "諸漏。既於法華堪任佛記。而復於楞嚴未全道力。",
    "X11n0270_001:0777b17": "既先領悟妙法。而復不知真際所詣。既已安住佛",
    "X11n0270_001:0777b18": "道。而復為彼所轉溺於婬舍。是皆倒置。理自不然。",
    "X11n0270_001:0777b19": "故判楞嚴在般若之後也。蓋般若之後。慧學方盛。",
    "X11n0270_001:0777b20": "定力未全。人或溺於多聞。失於正受。於是示首楞",
    "X11n0270_001:0777b21": "之大定。資般若之大慧。使定慧均等學行兩全。而",
    "X11n0270_001:0777b22": "究竟趣於一乘實相。此楞嚴所以作也。論三經大",
    "X11n0270_001:0777b23": "致。無非為一大事因緣。而必先藉般若發明。次由",
    "X11n0270_001:0777b24": "楞嚴修證。終至法華印可。然後盡諸佛能事。序固",
    "X11n0270_001:0777c01": "如是也。然導達禪乘。決擇正見。無尚楞嚴矣。其科",
    "X11n0270_001:0777c02": "准常。大分為三。初序分。二正宗。三流通。序分文二。",
    "X11n0270_001:0777c03": "初陳時處主伴以證信。次陳阿難示迹以發起。正",
    "X11n0270_001:0777c04": "宗文五。一見道分。初由七徵。以顯常住真心性淨",
    "X11n0270_001:0777c05": "明體。(即第一卷)次由八還。以辯妙淨見精顯如來藏。(第二",
    "X11n0270_001:0777c06": "第三)後即山河萬象。宣勝義中真勝義性。(四初至中)皆使",
    "X11n0270_001:0777c07": "行人明心見性為修證密因。故名見道分。二修道",
    "X11n0270_001:0777c08": "分。首示初心二決定義。令審因心果覺。又審煩惱",
    "X11n0270_001:0777c09": "根本。為修行真基。(四中至末)次示六根舒結倫次。令解",
    "X11n0270_001:0777c10": "結心。而得妙圓通。為修行真要。(五至六中)此利根修進",
    "X11n0270_001:0777c11": "之一終也。故阿難至此。明了菩提所歸道路。自謂",
    "X11n0270_001:0777c12": "已悟成佛法門。而願度末世。復請安立道場。攝心",
    "X11n0270_001:0777c13": "軌則。遂聞三無漏學四種律儀及大神呪。(六中七末)總",
    "X11n0270_001:0777c14": "為修行方便。故名修道分。三證果分。始從凡夫。終",
    "X11n0270_001:0777c15": "大涅槃。歷示增進五十五位。至盡妙覺。成無上道。",
    "X11n0270_001:0777c16": "故名證果分。(七末八中)四結經分。列示五名。結顯大旨",
    "X11n0270_001:0777c17": "也(八中)五助道分。初明天獄七趣一唯心造。次明奢",
    "X11n0270_001:0777c18": "摩他中微細魔事。恐諸行人。洗心非正。失錯墮落。",
    "X11n0270_001:0777c19": "故名助道也。(八中十末)夫見道然後修道。修道然後證",
    "X11n0270_001:0777c20": "果。修證事畢。於是結經。楞嚴法要止此而已。而世",
    "X11n0270_001:0777c21": "尊大慈。復欲持戒眾生謹潔無犯。真修行者不遭",
    "X11n0270_001:0777c22": "枝歧。故說助道之法。為最後垂範。遂入流通而終",
    "X11n0270_001:0777c23": "會焉。此乃一經綸貫。連環不斷。不可判為異會科",
    "X11n0270_001:0777c24": "為異義也。此其大略耳。隨文科釋。乃盡其詳。然以",
    "X11n0270_001:0778a01": "今視昔稍多違戾。專門舊學不免矛盾。惟通人攷",
    "X11n0270_001:0778a02": "之。",
    "X11n0270_001:0778a03": "△三正釋經文三。初序分二。初證信序二。初說法",
    "X11n0270_001:0778a04": "時處。",
    "X11n0270_001:0778a05": "如是我聞。一時。佛在室羅筏城祇桓精舍。",
    "X11n0270_001:0778a06": "如是之法。我從佛聞。此集者。依佛立言證法有所",
    "X11n0270_001:0778a07": "授而已。不必他說。一時之語亦因佛立。諸經通用。",
    "X11n0270_001:0778a08": "故不定指也。室羅筏亦曰舍衛。祇桓猶云祇樹也。",
    "X11n0270_001:0778a09": "△二法會聽眾二。一常隨眾三。一總標。",
    "X11n0270_001:0778a10": "與大比丘眾千二百五十人俱。",
    "X11n0270_001:0778a11": "內祕菩薩。外現聲聞。破惡怖魔曰大比丘。千二百。",
    "X11n0270_001:0778a12": "即憍陳如三迦葉鶖子目連之徒。△二嘆德。",
    "X11n0270_001:0778a13": "皆是無漏大阿羅漢。佛子住持。善超諸有。能於國土",
    "X11n0270_001:0778a14": "成就威儀。從佛轉輪妙堪遺囑。嚴淨毗尼弘範三界。",
    "X11n0270_001:0778a15": "應身無量度脫眾生。拔濟未來越諸塵累。",
    "X11n0270_001:0778a16": "智水妙湛。不隨欲有無明惑業而出名無漏。離分",
    "X11n0270_001:0778a17": "段生。應人天供。殺無明賊。名阿羅漢。華嚴嘆眾。住",
    "X11n0270_001:0778a18": "一切菩薩智所住境。護持諸佛正法之輪。所謂佛",
    "X11n0270_001:0778a19": "子住持也。法華嘆眾。盡諸有結心得自在。所謂善",
    "X11n0270_001:0778a20": "超諸有也。能於國土成就威儀者。隨剎現身正容",
    "X11n0270_001:0778a21": "悟物也。從佛轉輪妙堪遺囑者。道能助化。德足利",
    "X11n0270_001:0778a22": "生也。而又嚴毗尼而作範。示應身而度生。意非利",
    "X11n0270_001:0778a23": "彼一時。直欲拔濟未來使皆超諸有塵累耳。此阿",
    "X11n0270_001:0778a24": "難同列之德也。凡經序眾皆隨緣起。此經以阿難",
    "X11n0270_001:0778b01": "起教示墮婬室。疑若未能住持佛法善超諸有。虧",
    "X11n0270_001:0778b02": "威儀。汙戒律。不堪遺囑度生拔濟未來。故因嘆同",
    "X11n0270_001:0778b03": "列之德。以顯阿難示迹。實無虧汙。意在拔濟也。△",
    "X11n0270_001:0778b04": "三列名。",
    "X11n0270_001:0778b05": "其名曰大智舍利弗。摩訶目犍連。摩訶拘絺羅。富樓",
    "X11n0270_001:0778b06": "邪彌多羅尼子。須菩提。優波尼沙陀等。而為上首。",
    "X11n0270_001:0778b07": "舍利弗。智慧無雙。決了第一。大目連。圓明洞達。神",
    "X11n0270_001:0778b08": "通第一。俱絺羅。根性聰敏。博學第一。富樓那。具大",
    "X11n0270_001:0778b09": "辯才。說法第一。須菩提。從曠劫來。證得空性。優波",
    "X11n0270_001:0778b10": "尼沙陀。於六塵中。了悟色性。眾有千二。特舉六名",
    "X11n0270_001:0778b11": "者。表入法大旨也。夫欲於一切事畢竟堅固。必以",
    "X11n0270_001:0778b12": "智為先導。決了諸法。使圓明洞達。又博學以貫之。",
    "X11n0270_001:0778b13": "辯說以明之。了空了色。圓融自在。則首楞嚴王最",
    "X11n0270_001:0778b14": "初方便。如此而已。△二來集眾二。一聲聞眾。",
    "X11n0270_001:0778b15": "復有無量辟支無學并其初心。同來佛所。屬諸比丘",
    "X11n0270_001:0778b16": "休夏自恣。十方菩薩。諮決心疑。欽奉慈嚴。將求密義。",
    "X11n0270_001:0778b17": "辟支此云獨覺。無學即羅漢。初心即有學也。自有",
    "X11n0270_001:0778b18": "愆失恣任僧舉曰自恣。九旬禁足莫由覲佛。故於",
    "X11n0270_001:0778b19": "休夏。咨決心疑。自恣決疑。皆所以考九旬德業也。",
    "X11n0270_001:0778b20": "欽奉如來。而稱慈嚴者。慈以恩言。嚴以威言。",
    "X11n0270_001:0778b21": "即時如來。敷座宴安。為諸會中宣示深奧。法筵清眾",
    "X11n0270_001:0778b22": "得未曾有。迦陵仙音徧十方界。",
    "X11n0270_001:0778b23": "宣示深奧。所以為楞嚴發起。如法華以無量義為",
    "X11n0270_001:0778b24": "發起也。迦陵頻伽仙禽也。其音和雅。佛音如之。△",
    "X11n0270_001:0778c01": "二菩薩眾。",
    "X11n0270_001:0778c02": "恒沙菩薩來聚道場。文殊師利而為上首。",
    "X11n0270_001:0778c03": "文殊此云妙德。表根本智。楞嚴會上為擇法眼。故",
    "X11n0270_001:0778c04": "居上首。△二發起序八。初佛赴王命。",
    "X11n0270_001:0778c05": "時波斯匿王。為其父王諱日營齋。請佛宮掖。自迎如",
    "X11n0270_001:0778c06": "來。廣設珍羞無上妙味。兼復親延諸大菩薩。",
    "X11n0270_001:0778c07": "匿王舍衛國王也。宮掖王之內庭也。於內庭延佛。",
    "X11n0270_001:0778c08": "敬之至也。△二聖眾分應。",
    "X11n0270_001:0778c09": "城中復有長者居士。同時飯僧。佇佛來應。佛敕文殊。",
    "X11n0270_001:0778c10": "分領菩薩及阿羅漢。應諸齋主。",
    "X11n0270_001:0778c11": "△三阿難獨異。",
    "X11n0270_001:0778c12": "唯有阿難。先受別請。遠遊未還。不遑僧次。既無上座",
    "X11n0270_001:0778c13": "及阿闍棃。途中獨歸。其日無供。即時阿難。執持應器。",
    "X11n0270_001:0778c14": "於所遊城次第循乞。心中初求最後檀越以為齋主。",
    "X11n0270_001:0778c15": "無問淨穢剎利尊姓及旃陀羅。方行等慈。不擇微賤。",
    "X11n0270_001:0778c16": "發意圓成一切眾生無量功德。",
    "X11n0270_001:0778c17": "此敘其誤墮淫室之由也。律制僧遠出侶須三人。",
    "X11n0270_001:0778c18": "一上座一軌範師。所以嚴行止防誤失也。鉢曰應",
    "X11n0270_001:0778c19": "器。最後檀越謂未飯僧者。平等之慈。於己等心而",
    "X11n0270_001:0778c20": "化。使彼等心而施。於食等者於。法亦等。所以能成",
    "X11n0270_001:0778c21": "無量功德。若摩登者。即穢而微賤。阿難既無簡擇。",
    "X11n0270_001:0778c22": "所以誤墮也。剎帝利王族。旃陀羅云殺者。即屠膾",
    "X11n0270_001:0778c23": "婬酒之家。",
    "X11n0270_001:0778c24": "阿難已知如來世尊訶須菩提及大迦葉。為阿羅漢",
    "X11n0270_001:0779a01": "心不均平。欽仰如來開闡無遮度諸疑謗。經彼城隍。",
    "X11n0270_001:0779a02": "徐步郭門。嚴整威儀。肅恭齋法。",
    "X11n0270_001:0779a03": "此敘平等行慈之意也。空生捨貧。飲光捨富。一謂",
    "X11n0270_001:0779a04": "富者易施。一為貧者植因。如來呵之。欲其心無遮",
    "X11n0270_001:0779a05": "限。而息不均之疑謗故。阿難欽仰以肅恭齋法。齋",
    "X11n0270_001:0779a06": "法者。齊整莊重次第行乞之謂也。或局維摩經謂",
    "X11n0270_001:0779a07": "非如來呵責。安知如來不呵獨淨名哉。△四示遇",
    "X11n0270_001:0779a08": "惡緣。",
    "X11n0270_001:0779a09": "爾時阿難。因乞食次。經歷婬室。遭大幻術摩登伽女",
    "X11n0270_001:0779a10": "以娑毗迦羅先梵天呪攝入婬席。婬躬撫摩將毀戒",
    "X11n0270_001:0779a11": "體。",
    "X11n0270_001:0779a12": "摩登伽妓女也。娑毗迦羅此云黃髮外道。所傳幻",
    "X11n0270_001:0779a13": "呪名先梵天。實妖術耳。婬躬撫摩將毀戒體者。以",
    "X11n0270_001:0779a14": "身逼近欲染淨戒之體也。後云心清淨故尚未淪",
    "X11n0270_001:0779a15": "溺。則將毀而已。阿難於空王佛所。同佛發心功行",
    "X11n0270_001:0779a16": "固已侔佛。但本願常樂多聞。護持法藏。不取佛果。",
    "X11n0270_001:0779a17": "則今之示迹。乃所以護持也。蓋般若之後。慧學方",
    "X11n0270_001:0779a18": "盛。迷己之流。一向多聞。不修正定。為物所轉。易遭",
    "X11n0270_001:0779a19": "邪染。宛轉零落。則佛之法藏。殆無以護持。故假多",
    "X11n0270_001:0779a20": "聞之人邪染之事起教。以首楞之大定。資般若之",
    "X11n0270_001:0779a21": "大慧。使定慧均等學行雙明。則倒妄可消。妙湛可",
    "X11n0270_001:0779a22": "得。不為物轉。而能轉物。同如來矣。當知。阿難方便",
    "X11n0270_001:0779a23": "真慈。俯為末學。後經轍迹。無非策礪也。△五佛慈",
    "X11n0270_001:0779a24": "垂救。",
    "X11n0270_001:0779b01": "如來知彼婬術所加。齋畢旋歸。王及大臣長者居士。",
    "X11n0270_001:0779b02": "俱來隨佛。願聞法要。",
    "X11n0270_001:0779b03": "佛常齋畢為施者說法。今遽歸故。王臣隨之以願",
    "X11n0270_001:0779b04": "聞。",
    "X11n0270_001:0779b05": "于時世尊。頂放百寶無畏光明。光中出生千葉寶蓮。",
    "X11n0270_001:0779b06": "有佛化身。結跏趺坐宣說神呪。敕文殊師利。將呪往",
    "X11n0270_001:0779b07": "護。惡呪銷滅。提獎阿難及摩登伽。歸來佛所。",
    "X11n0270_001:0779b08": "頂門為無上果。光有百寶色。謂之無畏者。能懾魔",
    "X11n0270_001:0779b09": "外。物無以勝也。世尊不自說呪。而於頂光化佛說",
    "X11n0270_001:0779b10": "者。示此呪乃無為心佛無上心法也。△六阿難反",
    "X11n0270_001:0779b11": "省。",
    "X11n0270_001:0779b12": "阿難見佛。頂禮悲泣。恨無始來一向多聞未全道力。",
    "X11n0270_001:0779b13": "多聞之慧。必得正定。道力乃全。而不為邪攝。△七",
    "X11n0270_001:0779b14": "因求今法。",
    "X11n0270_001:0779b15": "殷勤啟請。十方如來得成菩提妙奢摩他三摩禪那",
    "X11n0270_001:0779b16": "最初方便。",
    "X11n0270_001:0779b17": "奢摩他云止。三摩鉢提云觀。禪那云靜慮。即圓覺",
    "X11n0270_001:0779b18": "靜幻寂三觀也。靜觀依覺滅塵。所以處己。幻觀從",
    "X11n0270_001:0779b19": "定發行。所以應物。寂觀雙忘起滅。所以泯迹。三者",
    "X11n0270_001:0779b20": "齊運非三非一。故以妙稱。即首楞正定之初門也。",
    "X11n0270_001:0779b21": "十方如來得成菩提。凡資始於此。△八時眾樂聞。",
    "X11n0270_001:0779b22": "於時復有恒沙菩薩及諸十方大阿羅漢辟支佛等。",
    "X11n0270_001:0779b23": "俱願樂聞。退坐默然。承受聖旨。",
    "X11n0270_001:0779b24": "上序分竟。",
    "X11n0270_001:0779c01": "△二正宗分五。一見道分三。初決擇真妄以為密",
    "X11n0270_001:0779c02": "因二。初明心見失真沉妄二。初顯大要因愛染起。",
    "X11n0270_001:0779c03": "佛告阿難。汝我同氣。情均天倫。當初發心。於我法中。",
    "X11n0270_001:0779c04": "見何勝相。頓捨世間深重恩愛。",
    "X11n0270_001:0779c05": "問捨愛之因發起下文也。阿難斛飯王子。同氣共",
    "X11n0270_001:0779c06": "本也。天倫兄弟也。",
    "X11n0270_001:0779c07": "阿難白佛。我見如來三十二相。勝妙殊絕。形體映徹",
    "X11n0270_001:0779c08": "猶如琉璃。常自思惟。此相非是欲愛所生。何以故。欲",
    "X11n0270_001:0779c09": "氣麤濁。腥臊交遘。膿血雜亂。不能發生勝淨妙明紫",
    "X11n0270_001:0779c10": "金光聚。是以渴仰。從佛剃落。",
    "X11n0270_001:0779c11": "答捨愛之因。意顯欲漏麤惡能障妙明。欲復真淨。",
    "X11n0270_001:0779c12": "當離愛染也。棄濁染。發妙明。正此經緣起。餘說則",
    "X11n0270_001:0779c13": "疎矣。三十二相。始於足下安平。終於頂相高圓。",
    "X11n0270_001:0779c14": "佛言善哉阿難。汝等當知。一切眾生從無始來生死",
    "X11n0270_001:0779c15": "相續。皆由不知常住真心性淨明體。用諸妄想。此想",
    "X11n0270_001:0779c16": "不真。故有輪轉。",
    "X11n0270_001:0779c17": "眾生生死輪轉。由不自知常心妙體妄纏愛想。今",
    "X11n0270_001:0779c18": "阿難獨能知省厭捨。所以稱善。△二明倒妄因于",
    "X11n0270_001:0779c19": "心目二。初徵顯妄本。",
    "X11n0270_001:0779c20": "汝今欲研無上菩提真發明性。應當直心酬我所問。",
    "X11n0270_001:0779c21": "十方如來同一道故。出離生死皆以直心。心言直故。",
    "X11n0270_001:0779c22": "如是乃至終始地位中間。永無諸委曲相。",
    "X11n0270_001:0779c23": "道固坦直。因妄而曲。將與研窮正道革去倒妄。故",
    "X11n0270_001:0779c24": "敕以直答。心言之直。則道可徑造矣。一道謂皆以",
    "X11n0270_001:0780a01": "直心也。",
    "X11n0270_001:0780a02": "阿難。我今問汝。當汝發心。緣於如來三十二相將何",
    "X11n0270_001:0780a03": "所見。誰為愛樂。阿難白佛言世尊。如是愛樂。用我心",
    "X11n0270_001:0780a04": "目。由目觀見如來勝相心生愛樂。故我發心願捨生",
    "X11n0270_001:0780a05": "死。",
    "X11n0270_001:0780a06": "問誰愛樂。徵起妄本也。答因心目。正顯妄本也。△",
    "X11n0270_001:0780a07": "二推窮妄體。",
    "X11n0270_001:0780a08": "佛告阿難。如汝所說。真所愛樂。因于心目。",
    "X11n0270_001:0780a09": "惑業轉徙。一切由此。",
    "X11n0270_001:0780a10": "若不識知心目所在。則不能得降伏塵勞。譬如國王",
    "X11n0270_001:0780a11": "為賊所侵。發兵討除。是兵要當知賊所在。使汝流轉",
    "X11n0270_001:0780a12": "心目為咎。吾今問汝。唯心與目今何所在。",
    "X11n0270_001:0780a13": "自此有七重徵破。皆顯妄心妄見本無實體。由攀",
    "X11n0270_001:0780a14": "緣起。是謂無始生死根本。故須破斷。△初在內二。",
    "X11n0270_001:0780a15": "一徵。",
    "X11n0270_001:0780a16": "阿難白佛言世尊。一切世間十種異生。同將識心居",
    "X11n0270_001:0780a17": "在身內。縱觀如來青蓮華眼亦在佛面。我今觀此浮",
    "X11n0270_001:0780a18": "根四塵。秪在我面。如是識心實居身內。",
    "X11n0270_001:0780a19": "謂心在內目在外。自眾生至如來阿難皆然。文互",
    "X11n0270_001:0780a20": "見也。異生有十二類。除土木空散非心眼倫也。眼",
    "X11n0270_001:0780a21": "根外浮假地水火風四塵以成。及其散也。還歸於",
    "X11n0270_001:0780a22": "塵。故以塵名。△二破二。初引事辯定。",
    "X11n0270_001:0780a23": "佛告阿難。汝今現坐如來講堂。觀祇陀林。今何所在。",
    "X11n0270_001:0780a24": "世尊。此大重閣清淨講堂。在給孤園。今祇陀林。實在",
    "X11n0270_001:0780b01": "堂外。",
    "X11n0270_001:0780b02": "定內外境。欲明在內之心當次第見。",
    "X11n0270_001:0780b03": "阿難。汝今堂中先何所見。世尊。我在堂中。先見如來。",
    "X11n0270_001:0780b04": "次觀大眾。如是外望方矚林園。",
    "X11n0270_001:0780b05": "定先後見。欲破在內之心不先見內。",
    "X11n0270_001:0780b06": "阿難。汝矚林園。因何有見。世尊。此大講堂戶牖開豁。",
    "X11n0270_001:0780b07": "故我在堂。得遠瞻見。",
    "X11n0270_001:0780b08": "皆且引事辯定。下乃牒破。△二正破非內二。初發",
    "X11n0270_001:0780b09": "令諦聽。",
    "X11n0270_001:0780b10": "爾時世尊。在大眾中。舒金色臂。摩阿難頂。告示阿難",
    "X11n0270_001:0780b11": "及諸大眾。有三摩提。名大佛頂首楞嚴王具足萬行。",
    "X11n0270_001:0780b12": "十方如來。一門超出妙莊嚴路。汝今諦聽。阿難頂禮",
    "X11n0270_001:0780b13": "伏受慈旨。",
    "X11n0270_001:0780b14": "三摩提亦云三摩地。亦云三昧。此云正定。首楞三",
    "X11n0270_001:0780b15": "昧千聖共由。故曰一門。妙莊嚴海由此而至。故謂",
    "X11n0270_001:0780b16": "之路。△二躡前推破。",
    "X11n0270_001:0780b17": "佛告阿難。如汝所言。身在講堂。戶牖開豁。遠矚林園。",
    "X11n0270_001:0780b18": "亦有眾生在此堂中不見如來見堂外者。阿難答言。",
    "X11n0270_001:0780b19": "世尊。在堂不見如來能見林泉。無有是處。",
    "X11n0270_001:0780b20": "身在堂中合先見內。",
    "X11n0270_001:0780b21": "阿難汝亦如是。汝之心靈一切明了。若汝現前所明",
    "X11n0270_001:0780b22": "了心。實在身內。爾時先合了知內身。頗有眾生。先見",
    "X11n0270_001:0780b23": "身中後觀外物。",
    "X11n0270_001:0780b24": "心在身內合見身中。頗猶可也。引眾以問決不能",
    "X11n0270_001:0780c01": "也。",
    "X11n0270_001:0780c02": "縱不能見心肝脾胃。爪生髮長筋轉脉搖誠合明了。",
    "X11n0270_001:0780c03": "如何不知。必不內知。云何知外。",
    "X11n0270_001:0780c04": "心胃內藏縱不能知。爪脉外浮云何不曉。既不內",
    "X11n0270_001:0780c05": "知。果非在內矣。",
    "X11n0270_001:0780c06": "是故應知。汝言覺了能知之心住在身內。無有是處。",
    "X11n0270_001:0780c07": "結破也。△二在外二。一徵。",
    "X11n0270_001:0780c08": "阿難稽首而白佛言。我聞如來如是法音。悟知我心",
    "X11n0270_001:0780c09": "實居身外。所以者何。譬如燈光然於室中。是燈必能",
    "X11n0270_001:0780c10": "先照室內。從其室門後及庭際。一切眾生。不見身中",
    "X11n0270_001:0780c11": "獨見身外。亦如燈光居在室外不能照室。是義必明",
    "X11n0270_001:0780c12": "將無所惑。同佛了義。得無妄耶。",
    "X11n0270_001:0780c13": "因破非內復生妄計。謂心在外為決了義。△二破",
    "X11n0270_001:0780c14": "二。初引喻辯定。",
    "X11n0270_001:0780c15": "佛告阿難。是諸比丘。適來從我。室羅筏城循乞摶食。",
    "X11n0270_001:0780c16": "歸祇陀林。我已宿齋。汝觀比丘。一人食時諸人飽不。",
    "X11n0270_001:0780c17": "阿難答言不也世尊。何以故。是諸比丘。雖阿羅漢。軀",
    "X11n0270_001:0780c18": "命不同。云何一人能令眾飽。",
    "X11n0270_001:0780c19": "彼食不能飽。此則外心不能知身矣。言乞食歸林。",
    "X11n0270_001:0780c20": "乃舉見前方食之眾。故云我已宿齋。宿預也。食有",
    "X11n0270_001:0780c21": "四種。謂段觸思識摶即段食也。有形段可摶取。揀",
    "X11n0270_001:0780c22": "非思食識食也。△二正破非外。",
    "X11n0270_001:0780c23": "佛告阿難。若汝覺了知見之心實在身外。身心相外。",
    "X11n0270_001:0780c24": "自不相干。則心所知。身不能覺。覺在身際。心不能知。",
    "X11n0270_001:0781a01": "辯非外也。",
    "X11n0270_001:0781a02": "我今示汝兜羅綿手。汝眼見時。心分別不。阿難答言。",
    "X11n0270_001:0781a03": "如是世尊。佛告阿難。若相知者云何在外。",
    "X11n0270_001:0781a04": "驗非外也。兜羅綿其色如霜。佛手柔軟如之。",
    "X11n0270_001:0781a05": "是故應知。汝言覺了能知之心住在身外。無有是處。",
    "X11n0270_001:0781a06": "△三潛根二。一徵。",
    "X11n0270_001:0781a07": "阿難白佛言世尊。如佛所言。不見內故不居身內。身",
    "X11n0270_001:0781a08": "心相知不相離故不在身外。我今思惟。知在一處。佛",
    "X11n0270_001:0781a09": "言處今何在。阿難言。此了知心。既不知內而能見外。",
    "X11n0270_001:0781a10": "知我思忖。潛伏根裏。",
    "X11n0270_001:0781a11": "復計心潛眼根之裏。下喻可明。",
    "X11n0270_001:0781a12": "猶如有人取琉璃椀合其兩眼。雖有物合。而不留礙。",
    "X11n0270_001:0781a13": "彼根隨見隨即分別。然我覺了能知之心。不見內者。",
    "X11n0270_001:0781a14": "為在根故。分明矚外無障礙者。潛根內故。",
    "X11n0270_001:0781a15": "琉璃籠根。喻眼根藏心也。以在根故不見腑藏。以",
    "X11n0270_001:0781a16": "根淨故明見外境。故說潛根。△二破。",
    "X11n0270_001:0781a17": "佛告阿難。如汝所言。潛根內者猶如琉璃。彼人當以",
    "X11n0270_001:0781a18": "琉璃籠眼。當見山河見琉璃不。如是世尊。是人當以",
    "X11n0270_001:0781a19": "琉璃籠眼。實見琉璃。佛告阿難。汝心若同琉璃合者。",
    "X11n0270_001:0781a20": "當見山河何不見眼。若見眼者。眼即同境。不得成隨。",
    "X11n0270_001:0781a21": "若不能見。云何說言此了知心潛在根內如琉璃合。",
    "X11n0270_001:0781a22": "事理俱違。非潛根矣。不成隨者。前云隨即分別。今",
    "X11n0270_001:0781a23": "眼為所見。則隨義不成。",
    "X11n0270_001:0781a24": "是故應知。汝言覺了能知之心潛伏根裏如琉璃合。",
    "X11n0270_001:0781b01": "無有是處。",
    "X11n0270_001:0781b03": "大佛頂如來密因修證了義諸菩薩萬行首楞嚴經",
    "X11n0270_001:0781b04": "要解卷第一",
    "X11n0270_001:0781b06": "音釋",
    "X11n0270_001:0781b07": "筏(房發切)。桓(胡官切)。範(音犯)。累(力水切)。絺(音癡)。屬(音燭會也)。匿(女力切)。",
    "X11n0270_001:0781b08": "諱(虗貴切)。掖(音亦)。羞(音修)。佇(直呂切)。遑(音皇)。循(音旬)。均(居旬切)。隍(音皇)。",
    "X11n0270_001:0781b09": "整(蒸字上聲)。奢(式車切)。遘(古候切)。牖(與久切)。摶(度官切)。"
}