{
    "X30n0603_007:0421b05": "玅法蓮華經合論卷第七",
    "X30n0603_007:0421b07": "經　姚秦三藏法師　鳩摩羅什　譯",
    "X30n0603_007:0421b08": "論　宋寶覺圓明禪師　慧洪　造",
    "X30n0603_007:0421b09": "(附論)　宋丞相無盡居士　張商英　撰",
    "X30n0603_007:0421b10": "玅法蓮華經玅音菩薩品第二十四",
    "X30n0603_007:0421b11": "爾時釋迦(至)甚深智慧。",
    "X30n0603_007:0421b12": "論曰放大人相肉髻光明者開示頂法故及放眉",
    "X30n0603_007:0421b13": "間白毫相光者顯發中道義故頂法無上而覆以",
    "X30n0603_007:0421b14": "肉髻無自見相無他見相故眉間毫相不高不下",
    "X30n0603_007:0421b15": "而適於中故前文佛亦放眉間白毫相光止照東",
    "X30n0603_007:0421b16": "方萬八千土此則加以肉髻之光徧照東方至百",
    "X30n0603_007:0421b17": "八萬億那由他恒河沙等諸佛世界葢其廣大殊",
    "X30n0603_007:0421b18": "勝十倍過之也問曰肉髻之光廣大殊勝足矣何",
    "X30n0603_007:0421b19": "必更放眉間之光乎曰欲顯發中道義則示因緣",
    "X30n0603_007:0421b20": "果報靈驗之瑞耳如前所論如是因緣果報本末",
    "X30n0603_007:0421b21": "究竟等者非為中道義為第一義也如前所放眉",
    "X30n0603_007:0421b22": "間毫相光者密示無量義處三昧之體如人以指",
    "X30n0603_007:0421b23": "指月也而今放眉間毫相光者顯示因緣果報靈",
    "X30n0603_007:0421b24": "驗之瑞又如以指月之指染羮也若謂此指但可",
    "X30n0603_007:0421c01": "指月不可染羮則陋矣妙音菩薩因中以十萬種",
    "X30n0603_007:0421c02": "伎樂供養雲雷音王佛故今成菩薩號妙音又以",
    "X30n0603_007:0421c03": "八萬四千寶鉢為施故今獲種種三昧眷屬莊嚴",
    "X30n0603_007:0421c04": "又以解一切眾生語言陀羅尼故今得一切色身",
    "X30n0603_007:0421c05": "三昧其因果報施之清淨非止如此而已夫大人",
    "X30n0603_007:0421c06": "相者大相海也有三十二種大人之相八十種隨",
    "X30n0603_007:0421c07": "形之好較其勝異自足至頂倍倍增勝徧體毛孔",
    "X30n0603_007:0421c08": "功德不及一好眾好功德不及一相眾相功德不",
    "X30n0603_007:0421c09": "及眉間毫相功德而肉髻功德冠於諸相此淨業",
    "X30n0603_007:0421c10": "之相從弟子孝順其師所致而放此光所召弟子",
    "X30n0603_007:0421c11": "則又知染羮之指或可以撚楊柳枝也其因果報",
    "X30n0603_007:0421c12": "施之清淨又非止於如此而已諸佛國土皆以金",
    "X30n0603_007:0421c13": "繩界道寶樹行列而為莊嚴獨此佛國唯以淨光",
    "X30n0603_007:0421c14": "莊嚴豈妙音菩薩所成就法因中清淨殊勝而致",
    "X30n0603_007:0421c15": "然邪寶鉢清淨之器一切眾生語言陀羅尼無分",
    "X30n0603_007:0421c16": "別智之光也維摩經曰因其心淨即佛土淨夫豈",
    "X30n0603_007:0421c17": "不然哉。",
    "X30n0603_007:0421c18": "得妙幢相(至)藥上菩薩。",
    "X30n0603_007:0421c19": "論曰此十六種三昧十地菩薩所遊行處唯證乃",
    "X30n0603_007:0421c20": "知其未證者但以一切聖教而知如道路之人聞",
    "X30n0603_007:0421c21": "從都邑來者說紛華盛麗雖非目見猶賢於不聞",
    "X30n0603_007:0421c22": "唐僧窺基者曰妙幢相者如幢高顯眾德莊嚴故",
    "X30n0603_007:0421c23": "法華者達一佛乘法故淨德者斷雜染得勝德故",
    "X30n0603_007:0421c24": "宿王戲者如星之光明如王之遊戲以是三昧開",
    "X30n0603_007:0422a01": "悟眾生故無緣者即滅盡定無所緣定離攀緣故",
    "X30n0603_007:0422a02": "智印者以智為印印三世一念無始終故解眾生",
    "X30n0603_007:0422a03": "語言者即詞無礙定離一切分別故集一切功德",
    "X30n0603_007:0422a04": "者即集福王定得如意自在故清淨者能生七淨",
    "X30n0603_007:0422a05": "九淨四淨等故四淨則所謂所依淨所緣淨及心",
    "X30n0603_007:0422a06": "淨智淨也神通遊戲者即資發變化定以能起大",
    "X30n0603_007:0422a07": "神通故慧炬者照明真俗諸境界故莊嚴王者能",
    "X30n0603_007:0422a08": "具內外莊嚴故淨光明者放神光故淨藏者含眾",
    "X30n0603_007:0422a09": "德故不共者不共二乘得故日旋者如日之明徧",
    "X30n0603_007:0422a10": "照四生故三昧者正定也華嚴論曰冬至之月為",
    "X30n0603_007:0422a11": "一陽十二月為二陽正月為三陽則三為定也方",
    "X30n0603_007:0422a12": "五蘊冥昧未有分別時則昧為定也圓覺經又曰",
    "X30n0603_007:0422a13": "三昧正受則於正定中不受諸受故。",
    "X30n0603_007:0422a14": "爾時淨華(至)那由他佛。",
    "X30n0603_007:0422a15": "論曰文殊師利菩薩於耆闍崛山釋迦牟尼佛法",
    "X30n0603_007:0422a16": "座之前見八萬四千蓮華皆眾寶所成就光明開",
    "X30n0603_007:0422a17": "敷問佛所以發現此瑞而佛告之曰有妙音菩薩",
    "X30n0603_007:0422a18": "者當自淨華宿王智佛國而來也於是文殊師利",
    "X30n0603_007:0422a19": "有願見妙音之意而致詞焉佛許之曰多寶佛當",
    "X30n0603_007:0422a20": "為汝現其相即時多寶佛謂妙音曰文殊師利欲",
    "X30n0603_007:0422a21": "見汝身自是觀之則多寶佛葢與妙音周旋之舊",
    "X30n0603_007:0422a22": "也不然何以能與文殊為地哉已而妙音見釋迦",
    "X30n0603_007:0422a23": "牟尼佛則有詞曰久滅度多寶如來在七寶塔中",
    "X30n0603_007:0422a24": "來聽法不又致辭于多寶如來曰安隱少惱堪忍",
    "X30n0603_007:0422b01": "久住不乃白釋迦牟尼佛曰我今欲見多寶佛於",
    "X30n0603_007:0422b02": "是佛語多寶如來曰妙音菩薩欲得相見自是觀",
    "X30n0603_007:0422b03": "之則妙音方藉釋迦牟尼佛為之先容以求見多",
    "X30n0603_007:0422b04": "寶如來則葢雅未相識矣文殊則求於多寶願見",
    "X30n0603_007:0422b05": "妙音而妙音則求於釋迦轉語多寶則其不相知",
    "X30n0603_007:0422b06": "明矣然前則嘗與妙音相語是其已相識亦明矣",
    "X30n0603_007:0422b07": "釋迦多寶之兩佛文殊妙音之二菩薩既已相語",
    "X30n0603_007:0422b08": "矣而不相知經之旨其安在哉曰皆象也亦此品",
    "X30n0603_007:0422b09": "敘因緣果報靈驗之瑞然因緣果報之相皆無生",
    "X30n0603_007:0422b10": "之相故也何以知之華嚴經文殊師利問覺首菩",
    "X30n0603_007:0422b11": "薩言佛子心性是一云何見有種種差別所謂往",
    "X30n0603_007:0422b12": "善趣惡趣諸根滿缺受生同異端正醜陋苦樂不",
    "X30n0603_007:0422b13": "同業不知心心不知業受不知報報不知受心不",
    "X30n0603_007:0422b14": "知受受不知心因不知緣緣不知因智不知境境",
    "X30n0603_007:0422b15": "不知智時覺首菩薩以頌答曰仁今問是義為曉",
    "X30n0603_007:0422b16": "悟童蒙我如其性答惟仁應諦聽諸法無作用亦",
    "X30n0603_007:0422b17": "無有體性是故彼一切各各不相知譬如河中水",
    "X30n0603_007:0422b18": "湍流競奔逝各各不相知諸法亦如是亦如大火",
    "X30n0603_007:0422b19": "聚猛燄同時發各各不相知諸法亦如是又如長",
    "X30n0603_007:0422b20": "風起遇物成鼓扇各各不相知諸法亦如是又如",
    "X30n0603_007:0422b21": "眾地界展轉因依住各各不相知諸法亦如是眼",
    "X30n0603_007:0422b22": "耳鼻舌身心意諸情根以此常流轉而無能轉者",
    "X30n0603_007:0422b23": "法性本無生亦現而有生是中無能現亦無所現",
    "X30n0603_007:0422b24": "物眼耳鼻舌身心意諸情根一切空無性妄心分",
    "X30n0603_007:0422c01": "別有如理而觀察一切皆無性法眼不思議此見",
    "X30n0603_007:0422c02": "非顛倒若實若不實若妄若非妄世間出世間但",
    "X30n0603_007:0422c03": "有假言說以是頌證因緣果報靈驗之瑞弗差毫",
    "X30n0603_007:0422c04": "髮而求其作用體相皆不可得文殊根本智也一",
    "X30n0603_007:0422c05": "切眾生因之而迷因之而悟圓覺會中首問本起",
    "X30n0603_007:0422c06": "因地法行者也釋迦報身佛也般若會上謂眾曰",
    "X30n0603_007:0422c07": "我於一切法無所執故報得常光一尋者也釋迦",
    "X30n0603_007:0422c08": "文殊則因緣果報之象而不相知因緣果報之無",
    "X30n0603_007:0422c09": "生也多寶如來寂滅之體自心之象妙音菩薩清",
    "X30n0603_007:0422c10": "淨之行無作妙力淨業之象然亦不相知心不知",
    "X30n0603_007:0422c11": "業業不知心而心與業皆無生也。",
    "X30n0603_007:0422c12": "華德汝但見(至)得法華三昧。",
    "X30n0603_007:0422c13": "論曰於此敘一切色身三昧一切色身三昧者所",
    "X30n0603_007:0422c14": "證之法而以妙音菩薩為能證之人故經言善男",
    "X30n0603_007:0422c15": "子其三昧名現一切色身妙音菩薩住是三昧中",
    "X30n0603_007:0422c16": "也葢慈善根力冥熏法界故能不動真際應迹十",
    "X30n0603_007:0422c17": "方經言妙音菩薩其身在此而是菩薩現種種身",
    "X30n0603_007:0422c18": "為諸眾生說是經者推涅槃經三機之義若合符",
    "X30n0603_007:0422c19": "契所謂聖行天行梵行為三種慈悲妙音於此三",
    "X30n0603_007:0422c20": "機能圓應之故言或現梵王身或現帝釋身或現",
    "X30n0603_007:0422c21": "自在天身乃至或現優婆塞優婆夷身者以天行",
    "X30n0603_007:0422c22": "慈悲應其機而令其各各自然見如是身也又言",
    "X30n0603_007:0422c23": "或現長者居士婦女身或現婆羅門婦女身乃至",
    "X30n0603_007:0422c24": "摩睺羅伽人非人等身而為說是經諸有地獄餓",
    "X30n0603_007:0423a01": "鬼畜生及眾難處皆能救濟乃至於王後宮變為",
    "X30n0603_007:0423a02": "女身而說是經者以聖行慈悲應其機而令其各",
    "X30n0603_007:0423a03": "各自然見如是身施是無畏事也又言若應以聲",
    "X30n0603_007:0423a04": "聞形得度者現聲聞形而為說法應以辟支佛形",
    "X30n0603_007:0423a05": "得度者現辟支佛形而為說法乃至如是種種隨",
    "X30n0603_007:0423a06": "所應度而現其形乃至應以滅度而得度者示現",
    "X30n0603_007:0423a07": "滅度者以梵行慈悲應其機而令其各各自然見",
    "X30n0603_007:0423a08": "如是身也是所謂現一切色身三昧皆依慈善根",
    "X30n0603_007:0423a09": "力故華嚴經曰諸菩薩摩訶薩以一念智普知三",
    "X30n0603_007:0423a10": "世一念遍入一切三昧如來智日常照其心於一",
    "X30n0603_007:0423a11": "切法無有分別了一切佛悉皆平等如來及我一",
    "X30n0603_007:0423a12": "切眾生等無有二知一切法自性清淨無有思慮",
    "X30n0603_007:0423a13": "無有動搖而能普入一切世間離諸分別住佛法",
    "X30n0603_007:0423a14": "印悉能開悟一切眾生所言無有思慮無有動搖",
    "X30n0603_007:0423a15": "者即妙音菩薩其身在此之意也所言而能普入",
    "X30n0603_007:0423a16": "一切世間者即而是菩薩現種種身處處為諸眾",
    "X30n0603_007:0423a17": "生說是經之意也。",
    "X30n0603_007:0423a18": "無盡居士張商英論曰宣說此經不離六根合掌",
    "X30n0603_007:0423a19": "恭敬以身說法也作是思惟以意說法也瞻仰世",
    "X30n0603_007:0423a20": "尊以眼說法也聞未曾有以耳說法也聞香悉知",
    "X30n0603_007:0423a21": "以鼻說法也宣說顯示舌說法也六門說法苟非",
    "X30n0603_007:0423a22": "舌出妙音耳聞普聞則開示悟入於斯路絕此妙",
    "X30n0603_007:0423a23": "音菩薩觀世音菩薩二品所以次於囑累之後也",
    "X30n0603_007:0423a24": "佛放大人相肉髻光及眉間白毫相光徧照東方",
    "X30n0603_007:0423b01": "百八萬億那由他恒河沙等諸佛世界過是數已",
    "X30n0603_007:0423b02": "有世界名淨光莊嚴其國有佛號淨華宿王智有",
    "X30n0603_007:0423b03": "一菩薩名曰妙音久已成就百千萬億諸大三昧",
    "X30n0603_007:0423b04": "白彼佛而來禮拜親近釋迦佛及見文殊藥王勇",
    "X30n0603_007:0423b05": "施宿王華等菩薩前此放光止於萬八千今放光",
    "X30n0603_007:0423b06": "百倍而又倍之者光愈遠世界愈不可窮非妙音",
    "X30n0603_007:0423b07": "孰宣之哉故於普門品曰妙音觀世音梵音海潮",
    "X30n0603_007:0423b08": "音此二菩薩現一切天龍四眾等應身說法功德",
    "X30n0603_007:0423b09": "略同葢說而知之聞而修之所以成此經之終也",
    "X30n0603_007:0423b10": "觀世音以聞思修入佛法不曰聞而曰觀所謂耳",
    "X30n0603_007:0423b11": "如眼眼如鼻鼻如舌一根返源而六根解脫矣。",
    "X30n0603_007:0423b12": "玅法蓮華經觀世音菩薩普門品第二十五",
    "X30n0603_007:0423b13": "爾時無盡意(至)皆得解脫。",
    "X30n0603_007:0423b14": "論曰一切音聲語言之相從耳所聞之境一切形",
    "X30n0603_007:0423b15": "色分別之相從眼所見之境是諸眾生無始戲論",
    "X30n0603_007:0423b16": "六妄分隔而成於自分境不相踰越而經言觀其",
    "X30n0603_007:0423b17": "音聲皆得解脫則是以眼觀聲音語言之相也聲",
    "X30n0603_007:0423b18": "音語言之相若可以眼觀而了別則形色差殊之",
    "X30n0603_007:0423b19": "相亦可以耳聞而成就矣耳不可見形色差殊之",
    "X30n0603_007:0423b20": "相則眼豈能觀聲音語言之相乎而名為觀世音",
    "X30n0603_007:0423b21": "者根境俱絕非特見聞之境俱絕而已凡六根所",
    "X30n0603_007:0423b22": "對之境皆然故言皆得解脫也首楞嚴經曰觀世",
    "X30n0603_007:0423b23": "音菩薩即從座起頂禮佛足而白佛言世尊憶念",
    "X30n0603_007:0423b24": "我昔於無數恒河沙劫於時有佛出現於世名觀",
    "X30n0603_007:0423c01": "世音我從彼佛發菩提心彼佛教我從聞思修入",
    "X30n0603_007:0423c02": "三摩地初於聞中入流亡所所入既寂動靜二相",
    "X30n0603_007:0423c03": "了然不生如是漸增聞所聞盡盡聞不住覺所覺",
    "X30n0603_007:0423c04": "空空覺極圓空所空滅生滅既滅寂滅現前問曰",
    "X30n0603_007:0423c05": "何以分生滅寂滅乎曰如鐘鼓俱擊而不同知此",
    "X30n0603_007:0423c06": "不同者即生滅之法也然知鐘非鼓鼓亦非鐘兩",
    "X30n0603_007:0423c07": "者之聲同時而不相參即寂滅也問曰觀世音之",
    "X30n0603_007:0423c08": "名義幸已聞其旨然勸請說法菩薩名無盡意其",
    "X30n0603_007:0423c09": "必有謂也邪曰示度生必乘願力故爾阿差末經",
    "X30n0603_007:0423c10": "曰菩薩行六波羅蜜四攝法等種種妙行誓度眾",
    "X30n0603_007:0423c11": "生眾生界盡菩薩之意乃盡眾生未盡菩薩之意",
    "X30n0603_007:0423c12": "無盡故名無盡意也。",
    "X30n0603_007:0423c13": "若有持是(至)巍巍如是。",
    "X30n0603_007:0423c14": "論曰修多羅曰假使百千劫所作業不亡因緣會",
    "X30n0603_007:0423c15": "遇時果報還自受則經之所敘遭水火之焚溺入",
    "X30n0603_007:0423c16": "羅剎之鬼國臨形致冦鎻禁桎梏經歷險難虎狼",
    "X30n0603_007:0423c17": "蛇虺之怖邂逅冤仇呪咀毒藥之厄皆其定業會",
    "X30n0603_007:0423c18": "遇因緣者也而經言誦持觀世音名皆得解脫審",
    "X30n0603_007:0423c19": "如此義則百千劫不亡之論為非若如百千劫不",
    "X30n0603_007:0423c20": "亡之論則此義可疑也何以明之曰涅槃經曰未",
    "X30n0603_007:0423c21": "入佛法名決定業已入佛法名不定業金剛般若",
    "X30n0603_007:0423c22": "經曰若有善男子善女人受持讀誦此經若為人",
    "X30n0603_007:0423c23": "輕賤是人先世罪業應墮惡道以今世人輕賤故",
    "X30n0603_007:0423c24": "先世罪業則為消滅當得阿耨多羅三藐三菩提",
    "X30n0603_007:0424a01": "夫所謂業者果何物哉若有決定則不可轉重以",
    "X30n0603_007:0424a02": "為輕而登佛果矣方其未受持經則有惡道可墮",
    "X30n0603_007:0424a03": "則涅槃經所言未入佛法者也及其既受持經矣",
    "X30n0603_007:0424a04": "則有佛果可得則涅槃經所言已入佛法者也自",
    "X30n0603_007:0424a05": "是而觀之則業之體相遂離生滅如空中華而瑜",
    "X30n0603_007:0424a06": "伽論又曲折其詞曰業有二種一定異熟業謂思",
    "X30n0603_007:0424a07": "業若作若增長業二不定異熟業謂故思已作而",
    "X30n0603_007:0424a08": "不增長故思已作猶言悔作之也葢諸作不增長",
    "X30n0603_007:0424a09": "業若無追悔不修對治當可受果名增長業若追",
    "X30n0603_007:0424a10": "悔等則名不增長然則於所作不亡之業會遇險",
    "X30n0603_007:0424a11": "難之中稱觀世音菩薩名者追悔之謂也菩薩之",
    "X30n0603_007:0424a12": "愛念苦難眾生如慈母之不忘念其亡子子佚蕩",
    "X30n0603_007:0424a13": "不歸無懷仰慈母之意則百年莫由相見亡子猛",
    "X30n0603_007:0424a14": "省念母疾馳而返則見慈母必矣眾生之哀號於",
    "X30n0603_007:0424a15": "菩薩大悲願力其忍不一援手哉首楞嚴三昧經",
    "X30n0603_007:0424a16": "曰佛告堅意有一藥樹名曰除滅大軍鬬時有無",
    "X30n0603_007:0424a17": "量人為毒箭所中是時良醫持藥王樹用塗鼓面",
    "X30n0603_007:0424a18": "於眾人中擊之出聲無量毒箭一時自拔諸佛菩",
    "X30n0603_007:0424a19": "薩住首楞嚴三昧力故有人稱名懷念之者無量",
    "X30n0603_007:0424a20": "罪垢自然除滅如一醍醐能愈眾患經言觀世音",
    "X30n0603_007:0424a21": "菩薩摩訶薩威神之力巍巍如是者首楞嚴三昧",
    "X30n0603_007:0424a22": "之力歟。",
    "X30n0603_007:0424a23": "若有眾生(至)福德之利。",
    "X30n0603_007:0424a24": "論曰彌勒菩薩曰貪瞋嫉妬放逸憍慢自以為明",
    "X30n0603_007:0424b01": "不知是暗放逸味著欲而加貪多於婬欲者也嫉",
    "X30n0603_007:0424b02": "妬為執礙而加憍慢多於愚癡者也瞋而恚則多",
    "X30n0603_007:0424b03": "於瞋者也三者皆喑相眾生顛倒反以為明觀世",
    "X30n0603_007:0424b04": "音亦名光世音能以智慧破諸結業之暗故經偈",
    "X30n0603_007:0424b05": "曰無垢清淨光慧日破諸暗寶積經曰佛言譬如",
    "X30n0603_007:0424b06": "然燈一切黑暗皆自無有無所從來去無所至非",
    "X30n0603_007:0424b07": "東方來去亦不至南西北方四維上下不從彼來",
    "X30n0603_007:0424b08": "去亦不至而此燈明無有是念我能滅暗但因燈",
    "X30n0603_007:0424b09": "明法自無暗明暗俱空無作無取如是迦葉實智",
    "X30n0603_007:0424b10": "慧生無智便滅智與無智二相俱空無作無取迦",
    "X30n0603_007:0424b11": "葉譬如千歲冥室未曾見明若然燈時於意云何",
    "X30n0603_007:0424b12": "暗寧有念我久住此不欲去邪不也世尊若然燈",
    "X30n0603_007:0424b13": "時是闇無力而不欲去必當磨滅如是迦葉百千",
    "X30n0603_007:0424b14": "萬劫久習結業以一實觀即皆消滅其燈明者聖",
    "X30n0603_007:0424b15": "智慧是其暗相者諸結業是故經言若有眾生多",
    "X30n0603_007:0424b16": "於婬欲常念恭敬觀世音菩薩便得離欲若多瞋",
    "X30n0603_007:0424b17": "恚常念恭敬觀世音菩薩便得離瞋若多愚癡常",
    "X30n0603_007:0424b18": "念恭敬觀世音菩薩便得離癡謂是故也問曰然",
    "X30n0603_007:0424b19": "則何以求男女者亦隨願而獲邪曰此無作妙力",
    "X30n0603_007:0424b20": "自在成就者也夫無作妙力無生滅相但應眾生",
    "X30n0603_007:0424b21": "自心清淨則能隨其所願使之成就智嚴經曰譬",
    "X30n0603_007:0424b22": "如大地瑠璃所成帝釋毗闍延宮殿供具等影現",
    "X30n0603_007:0424b23": "其中閻浮提人見瑠璃地諸宮殿影合掌供養燒",
    "X30n0603_007:0424b24": "香散華願我得生如是宮殿我當遊戲如帝釋等",
    "X30n0603_007:0424c01": "彼之眾生不知此地是宮殿影乃布施持戒修諸",
    "X30n0603_007:0424c02": "功德為得如是宮殿果報文殊師利如此宮殿實",
    "X30n0603_007:0424c03": "無生滅以地淨故影現其中彼宮殿影亦有亦無",
    "X30n0603_007:0424c04": "不生不滅菩薩無作妙力實無生滅所求男女之",
    "X30n0603_007:0424c05": "影亦有亦無但以女人心淨故能現也無生無滅",
    "X30n0603_007:0424c06": "則無與無奪亦有亦無心淨則見不淨則無故經",
    "X30n0603_007:0424c07": "言常念恭敬者所求必獲也。",
    "X30n0603_007:0424c08": "無盡意菩薩(至)施無畏者。",
    "X30n0603_007:0424c09": "論曰妙音菩薩以解一切眾生語言陀羅尼得現",
    "X30n0603_007:0424c10": "色身三昧而觀世音菩薩以聞思修入三摩地故",
    "X30n0603_007:0424c11": "對現色身皆非意識所到之境唯慈善根力之所",
    "X30n0603_007:0424c12": "成就涅槃經曰我欲涅槃於初發足向拘尸那城",
    "X30n0603_007:0424c13": "有五百力士於其中路平治掃洒中有一石眾欲",
    "X30n0603_007:0424c14": "舉棄盡力不能我時憐愍即起慈心彼諸力士尋",
    "X30n0603_007:0424c15": "即見我以足拇指舉此大石擲置虗空還以手接",
    "X30n0603_007:0424c16": "安置右掌吹令碎粖復還聚合令彼力士貢高心",
    "X30n0603_007:0424c17": "息即為略說種種法要令其俱發阿耨多羅三藐",
    "X30n0603_007:0424c18": "三菩提心善男子如來爾時實不以指舉此大石",
    "X30n0603_007:0424c19": "在虗空中還置右掌吹令碎粖復合如本善男子",
    "X30n0603_007:0424c20": "當知即是如來慈善根力令諸力士見如是事此",
    "X30n0603_007:0424c21": "則三十二應身所以圓具也問曰何以謂之應以",
    "X30n0603_007:0424c22": "此身得度者即現此身而為說法乎曰唐文宗嗜",
    "X30n0603_007:0424c23": "蛤蜊大和中沿海官吏先時遞進人亦勞止一日",
    "X30n0603_007:0424c24": "御饌中有不可擘者帝以其異即焚香禱之俄變",
    "X30n0603_007:0425a01": "為菩薩形梵相具足乃貯以金粟檀香合覆以美",
    "X30n0603_007:0425a02": "錦賜興善寺令眾僧瞻禮因問羣臣斯何祥邪或",
    "X30n0603_007:0425a03": "言太一山僧惟政者於佛法博聞強識於是召至",
    "X30n0603_007:0425a04": "問其事對曰臣聞物無虗應此乃啟陛下信耳故",
    "X30n0603_007:0425a05": "契經曰應以此身得度者即現此身而為說法帝",
    "X30n0603_007:0425a06": "曰菩薩身則已現然未聞說法政曰陛下睹此為",
    "X30n0603_007:0425a07": "奇瑞而敬信之乎帝曰朕實深信惟政者賀曰陛",
    "X30n0603_007:0425a08": "下已聞法竟於是皇情欣悅得未曾有詔天下寺",
    "X30n0603_007:0425a09": "院各立觀世音像以答殊休又問曰何以謂之施",
    "X30n0603_007:0425a10": "無畏者宋僧求那跋羅者此云功德賢中天竺人",
    "X30n0603_007:0425a11": "也以元禧十二年至建業為南譙王義宣所敬王",
    "X30n0603_007:0425a12": "有逆謀諫之至流涕王雖不聽亦不敢怒梁山之",
    "X30n0603_007:0425a13": "敗墮江水中一心誦觀世音菩薩手捉竹杖顧見",
    "X30n0603_007:0425a14": "童子牽其衣曰汝小兒乃能爾邪即及岸脫衲衣",
    "X30n0603_007:0425a15": "欲賞之而童子忽失所在嗚呼菩薩之出文宗御",
    "X30n0603_007:0425a16": "饌童子之牽衣求那跋羅衲衣何自而至哉。",
    "X30n0603_007:0425a17": "無盡意菩薩(至)三菩提心。",
    "X30n0603_007:0425a18": "論曰謂之法施珍寶瓔珞者非世之瓔珞也瓔珞",
    "X30n0603_007:0425a19": "莊嚴之具也無盡意欲施之言仁者愍我等故受",
    "X30n0603_007:0425a20": "此瓔珞者著其願之至也觀世音即時愍諸四眾",
    "X30n0603_007:0425a21": "及天龍人非人等受其瓔珞者示其悲之相也如",
    "X30n0603_007:0425a22": "經前文釋迦牟尼佛入多寶佛塔竝座而坐者示",
    "X30n0603_007:0425a23": "生而無生之象多寶佛久已滅度而言為聽法華",
    "X30n0603_007:0425a24": "經來者滅而不滅之象夫生而無生滅而不滅則",
    "X30n0603_007:0425b01": "自心之體法身佛也無盡意則大願也而又著其",
    "X30n0603_007:0425b02": "願之意觀世音則大悲也而又示其悲之相而瓔",
    "X30n0603_007:0425b03": "珞則莊嚴之具經之旨其以悲願莊嚴法身也歟",
    "X30n0603_007:0425b04": "何以深切著明也故言受其瓔珞分作二分一分",
    "X30n0603_007:0425b05": "奉釋迦牟尼佛一分奉多寶佛塔者如此。",
    "X30n0603_007:0425b06": "無盡居士論曰勝彼世間音者出世之音也慈眼",
    "X30n0603_007:0425b07": "視眾生者聞其音而觀之也無盡意聞說觀世音",
    "X30n0603_007:0425b08": "菩薩因緣以瓔珞上觀世音觀世音順佛勅而受",
    "X30n0603_007:0425b09": "之分作二分一分奉釋迦牟尼一分奉多寶佛塔",
    "X30n0603_007:0425b10": "此則慈悲救苦之功歸於二佛而持經功德不必",
    "X30n0603_007:0425b11": "重以言宣也妙音來往品者說之者或語或默故",
    "X30n0603_007:0425b12": "也觀音普門品者聞之者無滅無生故也二品相",
    "X30n0603_007:0425b13": "須則此經廣布矣。",
    "X30n0603_007:0425b14": "妙法蓮華經陀羅尼品第二十六",
    "X30n0603_007:0425b15": "爾時藥王(至)得無生法忍。",
    "X30n0603_007:0425b16": "論曰舊疏曰昔有窶人之子智而多瞋逃至他國",
    "X30n0603_007:0425b17": "以有智故謁其國王紿之曰我亦鄰國之王子也",
    "X30n0603_007:0425b18": "以失愛於父王流離失所而歸大王大王幸哀憐",
    "X30n0603_007:0425b19": "之彼國王愛其舌辯又聞其亦王者之子使沐浴",
    "X30n0603_007:0425b20": "衣冠與子弟遊久之以女妻之女難其多瞋俄聞",
    "X30n0603_007:0425b21": "有客自其國來遣人問窶人子之家世且告之曰",
    "X30n0603_007:0425b22": "吾夫好瞋柰何客默笑祝之曰若當瞋時即為說",
    "X30n0603_007:0425b23": "偈曰毋浪遊他國欺誑一切人食麤亦常事何必",
    "X30n0603_007:0425b24": "故作瞋窶人子方瞋妻即前跪說此偈於是默然",
    "X30n0603_007:0425c01": "不復瞋然其妻及餘人但聞其偈不知其意呪亦",
    "X30n0603_007:0425c02": "如是謂之密默語非也又曰如王有所欲即索先",
    "X30n0603_007:0425c03": "陀婆如欲飲水先陀婆即汲水以獻之如欲乘馬",
    "X30n0603_007:0425c04": "先陀婆即馭以獻之在廷之臣屬皆莫能知之而",
    "X30n0603_007:0425c05": "有智之臣獨知之呪亦如是亦非也然則何以謂",
    "X30n0603_007:0425c06": "之呪哉曰陀羅尼者總持也天親菩薩曰以念慧",
    "X30n0603_007:0425c07": "為體以少略密無義文字神力所加靈驗莫測此",
    "X30n0603_007:0425c08": "說近矣如涉公為符堅致雨以呪為檄以檄其龍",
    "X30n0603_007:0425c09": "龍為下鉢中而雨隨至龍則有情識者也如佛圖",
    "X30n0603_007:0425c10": "澄以呪為石勒致奇瑞而青蓮輙華鉢中青蓮則",
    "X30n0603_007:0425c11": "無情識者也龍可檄而至蓮其可檄而華哉若以",
    "X30n0603_007:0425c12": "有思惟心籌量是事非愚即狂嗚呼豈無心無理",
    "X30n0603_007:0425c13": "乃能得萬物之情歟豈特萬物之情天地鬼神亦",
    "X30n0603_007:0425c14": "莫能違也而佛於惡世弘經者謂菩薩當護持之",
    "X30n0603_007:0425c15": "而藥王勇施二菩薩毗沙門天王持國天王及羅",
    "X30n0603_007:0425c16": "剎女毗藍婆等皆願以呪守護者豈非以其為少",
    "X30n0603_007:0425c17": "略密無義文字而神力所加者乎。",
    "X30n0603_007:0425c18": "無盡居士論曰陀羅尼者此云總持皆是先佛所",
    "X30n0603_007:0425c19": "說威靈不測謂之神降制諸魔知其所由謂之呪",
    "X30n0603_007:0425c20": "藥王得之於六十二億恒河沙佛勇施菩薩得之",
    "X30n0603_007:0425c21": "於恒河沙佛持國天王乾闥婆眾得之於四十二",
    "X30n0603_007:0425c22": "億諸佛毗沙門天王十羅剎女與鬼子母各於佛",
    "X30n0603_007:0425c23": "前說呪擁護讀誦受持是經者若不如是魔強法",
    "X30n0603_007:0425c24": "弱豈可久住於世間哉。",
    "X30n0603_007:0426a01": "玅法蓮華經妙莊嚴王本事品第二十七",
    "X30n0603_007:0426a02": "爾時佛告(至)二名淨眼。",
    "X30n0603_007:0426a03": "論曰華嚴論曰為真智慧無體性不能自知無性",
    "X30n0603_007:0426a04": "故為無性之性不能自知無性故名無明金剛藏",
    "X30n0603_007:0426a05": "菩薩曰不了第一義故號無明將以真智慧本無",
    "X30n0603_007:0426a06": "性故不能自了是以諸佛更須示現出世說法利",
    "X30n0603_007:0426a07": "樂人天本無眾生可度既先賢得道利樂世間明",
    "X30n0603_007:0426a08": "知真智要得了緣方能現也問曰誰為了緣乎曰",
    "X30n0603_007:0426a09": "唯善知識是眾生成佛了緣如下文曰當知善知",
    "X30n0603_007:0426a10": "識者是大因緣所謂化導令得見佛然善知識之",
    "X30n0603_007:0426a11": "示教善利當用四法以攝化一切眾生使其淳熟",
    "X30n0603_007:0426a12": "乃可入道一名利行二名布施三名愛語四名同",
    "X30n0603_007:0426a13": "事經於此品示其法故言雲雷音宿王華智佛者",
    "X30n0603_007:0426a14": "利行也有王名妙莊嚴者布施也其王夫人名淨",
    "X30n0603_007:0426a15": "德者愛語也有二子一名淨藏二名淨眼者同事",
    "X30n0603_007:0426a16": "也何以知之曰以經辭意之著知之所謂利行者",
    "X30n0603_007:0426a17": "利他人之行也雲含潤以慈致雨雷音怒以威發",
    "X30n0603_007:0426a18": "生故言雲雷音舒光所以破暗開敷所以結實故",
    "X30n0603_007:0426a19": "言宿王華智宿王謂月天子也以是知利行為雲",
    "X30n0603_007:0426a20": "雷音宿王華智佛也所謂布施者捨所甚難也金",
    "X30n0603_007:0426a21": "剛般若論曰施二種報未來有大福德於今眾美",
    "X30n0603_007:0426a22": "歸往福德則莊嚴義眾美歸往則王者義以是知",
    "X30n0603_007:0426a23": "布施為妙莊嚴王也所謂愛語者卑柔巽順故以",
    "X30n0603_007:0426a24": "夫人言之愛人以德而語和美故言愛語以是知",
    "X30n0603_007:0426b01": "愛語為淨德夫人也所謂同事者非獨善者必與",
    "X30n0603_007:0426b02": "人同故言二子深藏若虗故謂之藏曉了無惑故",
    "X30n0603_007:0426b03": "謂之眼以是知同事為淨藏淨眼也此釋其象耳",
    "X30n0603_007:0426b04": "至於深義則見於下文雜阿含經云善知識者如",
    "X30n0603_007:0426b05": "貞良妻善知識者如宗親財善知識者如商主導",
    "X30n0603_007:0426b06": "善知識者如子臥父懷葢妻貞良則愛其夫非愛",
    "X30n0603_007:0426b07": "語乎財出於宗親則不匱非布施乎商主導之則",
    "X30n0603_007:0426b08": "必有以利我非利行乎子臥父懷則信之至也非",
    "X30n0603_007:0426b09": "同事乎。",
    "X30n0603_007:0426b10": "是二子有(至)微妙之色。",
    "X30n0603_007:0426b11": "論曰四攝深義願遂聞之曰所謂同事而經必言",
    "X30n0603_007:0426b12": "二子者如前文長者之念窮子則曰密遣二人無",
    "X30n0603_007:0426b13": "威德者經必言生邪見家者脫珍御服著弊垢衣",
    "X30n0603_007:0426b14": "執持糞器狀若所畏之謂也六波羅蜜者三乘菩",
    "X30n0603_007:0426b15": "薩不刊之行修多羅名曰六度此經獨於淨藏淨",
    "X30n0603_007:0426b16": "眼所行之行六度之外增方便波羅蜜豈同事化",
    "X30n0603_007:0426b17": "人者必以方便為先乎此則件唱其名至於為其",
    "X30n0603_007:0426b18": "父現十八變令其父王心生信解則施其方便之",
    "X30n0603_007:0426b19": "用也經必言二子化其父王捨邪見已即白其母",
    "X30n0603_007:0426b20": "俱求出家者葢同事方便權也權以濟事事濟則",
    "X30n0603_007:0426b21": "捨之固其所也所謂利行而經必言彼佛欲導妙",
    "X30n0603_007:0426b22": "莊嚴王及愍念眾生故說法華經者利他無先以",
    "X30n0603_007:0426b23": "法利相濟故又言彼佛為王說法示教利喜王大",
    "X30n0603_007:0426b24": "歡悅乃至於四眾中稱其精進受記其成佛終告",
    "X30n0603_007:0426c01": "之曰善知識是大因緣所以開發激勸而安慰之",
    "X30n0603_007:0426c02": "者皆利他之行也所謂愛語而經必言母告子言",
    "X30n0603_007:0426c03": "汝父信受外道深著婆羅門法而囑令當現神變",
    "X30n0603_007:0426c04": "幸其見之必發信心者愛其夫之至也然不自化",
    "X30n0603_007:0426c05": "其夫必語其子令往化之者其愛語之指也所謂",
    "X30n0603_007:0426c06": "布施而經必言時父見子神力如是心大歡喜得",
    "X30n0603_007:0426c07": "未曾有者悔其歸向之晚之辭也於是妙莊嚴王",
    "X30n0603_007:0426c08": "與群臣眷屬俱淨德夫人與後宮婇女俱其王之",
    "X30n0603_007:0426c09": "二子與四萬二千人俱一時共詣佛所者淨德夫",
    "X30n0603_007:0426c10": "人及王二子皆正見者王今與之俱至佛所則捨",
    "X30n0603_007:0426c11": "邪見而歸正法之意見於此矣施有二種謂財施",
    "X30n0603_007:0426c12": "法施也捨其所學婆羅門法則法施也解頸真珠",
    "X30n0603_007:0426c13": "瓔珞價直百千以散佛上則財施也經必言爾時",
    "X30n0603_007:0426c14": "妙莊嚴王及其夫人施真珠瓔珞則是布施而及",
    "X30n0603_007:0426c15": "愛語豈非愛語亦布施之法類耶謂以美辭至意",
    "X30n0603_007:0426c16": "生其善心故經言真珠瓔珞於虗空中化成四柱",
    "X30n0603_007:0426c17": "寶臺者布施必生慈悲喜捨四無量心何以知四",
    "X30n0603_007:0426c18": "柱寶臺為四無量心之象如前文方便波羅蜜之",
    "X30n0603_007:0426c19": "下便言慈悲喜捨乃至三十七品助道法故也臺",
    "X30n0603_007:0426c20": "中有寶床者於是四無量心當以法空為座言床",
    "X30n0603_007:0426c21": "則座之辭變也敷百千萬天衣者又當以忍辱深",
    "X30n0603_007:0426c22": "自覆護之耳問曰布施而以慈悲喜捨助發之足",
    "X30n0603_007:0426c23": "矣更令觀法空持忍辱何也曰施之行為難若住",
    "X30n0603_007:0426c24": "心則退墮舍利弗初欲修六度發心施內外所有",
    "X30n0603_007:0427a01": "忽一婆羅門從求眼睛舍利弗欣然取以付之婆",
    "X30n0603_007:0427a02": "羅門輙以投于地曰我以為寶珠光明可愛不知",
    "X30n0603_007:0427a03": "其腥血彈耳以脚踐碎之而去於是舍利弗念曰",
    "X30n0603_007:0427a04": "不用則已何至脚壞踐之也因是退墮四十劫若",
    "X30n0603_007:0427a05": "能觀法空持忍辱而以慈悲喜捨助發施心則名",
    "X30n0603_007:0427a06": "不住相布施故言有佛結加趺坐施大光明金剛",
    "X30n0603_007:0427a07": "般若經曰須菩提若菩薩心住於法而行布施如",
    "X30n0603_007:0427a08": "人入暗則無所見若菩薩心不住法而行布施如",
    "X30n0603_007:0427a09": "人有目日光明照見種種色此其證也。",
    "X30n0603_007:0427a10": "時雲雷音(至)得法眼淨。",
    "X30n0603_007:0427a11": "論曰經言其王即時以國付弟與夫人二子并諸",
    "X30n0603_007:0427a12": "眷屬於佛法中出家修道者謂四攝法皆眾生所",
    "X30n0603_007:0427a13": "欲因其所欲而施方便化令成佛故維摩經曰先",
    "X30n0603_007:0427a14": "以欲勾牽後令入佛智布施之心非同事教化罕",
    "X30n0603_007:0427a15": "能自發借能自發亦宿世善知識勸導熏習之力",
    "X30n0603_007:0427a16": "成熟所致非愛語稱贊莫能輔助激其勇銳故經",
    "X30n0603_007:0427a17": "言王出家已乃至二子者是我善知識為欲發起",
    "X30n0603_007:0427a18": "宿世善根饒益我故來生我家然二子之能施是",
    "X30n0603_007:0427a19": "方便葢其母淨德夫人其實使之問曰妙莊嚴王",
    "X30n0603_007:0427a20": "於此贊佛佛三十二大人之相八十種隨形之好",
    "X30n0603_007:0427a21": "獨稱肉髻之光明照其眼眉間毫相映其口何也",
    "X30n0603_007:0427a22": "曰以此品亦示因緣果報故也故經言妙莊嚴王",
    "X30n0603_007:0427a23": "豈異人乎今華德菩薩是其淨德夫人今佛前光",
    "X30n0603_007:0427a24": "照莊嚴相菩薩是乃至其二子者今藥王藥上菩",
    "X30n0603_007:0427b01": "薩是也如肉髻光明示頂法微密唯佛能見故稱",
    "X30n0603_007:0427b02": "眼眉間毫相示中道義則因緣果報所以巧譬善",
    "X30n0603_007:0427b03": "導之者未能忘言故又稱口也問曰前文或曰得",
    "X30n0603_007:0427b04": "一切眾生語言三昧或曰得無生法忍或曰得法",
    "X30n0603_007:0427b05": "華三昧或曰得現色身三昧或曰發無等等阿耨",
    "X30n0603_007:0427b06": "多羅三藐三菩提心獨此品但曰八萬四千人遠",
    "X30n0603_007:0427b07": "塵離垢於諸法中得法眼淨而已何也曰以此證",
    "X30n0603_007:0427b08": "知所示者四攝法耳四攝之法方便導助之權故",
    "X30n0603_007:0427b09": "其得之者不過遠塵離垢於諸法中法眼清淨耳",
    "X30n0603_007:0427b10": "無盡居士論曰甚矣正法之難信難解也既示之",
    "X30n0603_007:0427b11": "以罪福之報又示之以神通自在之力舉藥王身",
    "X30n0603_007:0427b12": "命布施之因以昭其供養之果集妙音殊妙眷屬",
    "X30n0603_007:0427b13": "以起其希有之心發惡趣鬼神誓願說呪以固其",
    "X30n0603_007:0427b14": "護持之力可謂叮嚀審諦矣猶以為未也故又因",
    "X30n0603_007:0427b15": "會中藥王藥上菩薩舉其宿命以告勅大眾雲雷",
    "X30n0603_007:0427b16": "音宿王華智佛者往古無量不可思議劫之佛也",
    "X30n0603_007:0427b17": "雲雷音者德蔭萬物聲震十方者也宿王者宿植",
    "X30n0603_007:0427b18": "善根而至尊也華智者開敷妙慧以嚴智體者也",
    "X30n0603_007:0427b19": "有王名妙莊嚴者雖學外道而聰利易化也其夫",
    "X30n0603_007:0427b20": "人曰淨德者清淨不染可以導引也有二子一名",
    "X30n0603_007:0427b21": "淨藏一名淨眼淨藏者淨而包含者也淨眼者淨",
    "X30n0603_007:0427b22": "而徧照者也王學外道而二子出家此則過去受",
    "X30n0603_007:0427b23": "佛付囑護持法華經者以願力故來為父子情親",
    "X30n0603_007:0427b24": "語通善巧引導回其邪心破其邪見然後父母二",
    "X30n0603_007:0427c01": "子及其臣民眷屬婇女反然歡喜知佛難值如優",
    "X30n0603_007:0427c02": "曇鉢華相與出家當作娑羅樹王佛而二子者今",
    "X30n0603_007:0427c03": "藥王藥上是也如是則佛說妙莊嚴王本事品時",
    "X30n0603_007:0427c04": "八萬四千人遠塵離垢於諸法中得法眼淨不其",
    "X30n0603_007:0427c05": "然乎。",
    "X30n0603_007:0427c06": "玅法蓮華經普賢菩薩勸發品第二十八",
    "X30n0603_007:0427c07": "爾時普賢(至)等陀羅尼。",
    "X30n0603_007:0427c08": "論曰智度論曰普賢菩薩一一毛孔常出諸佛世",
    "X30n0603_007:0427c09": "界及諸菩薩遍滿十方以化眾生無的住處則普",
    "X30n0603_007:0427c10": "賢菩薩為難見難知也而此經乃言普賢菩薩以",
    "X30n0603_007:0427c11": "自在神通力威德名聞與大菩薩無量無邊不可",
    "X30n0603_007:0427c12": "稱數從東方來則普賢菩薩又若易知易見也經",
    "X30n0603_007:0427c13": "之旨安在哉曰菩薩之於一切眾生以悲願之力",
    "X30n0603_007:0427c14": "故無所棄遺雖至愚暗者僅別方隅亦可授法非",
    "X30n0603_007:0427c15": "必奇英神頴者也如學者不識文殊普賢及觀世",
    "X30n0603_007:0427c16": "音之義則問其師師曰汝識東方乎萬物發生之",
    "X30n0603_007:0427c17": "始如萬行之增長此普賢住處也又曰汝識西方",
    "X30n0603_007:0427c18": "乎萬物肅殺之所以悲救之此觀世音住處也又",
    "X30n0603_007:0427c19": "曰汝識東北方乎東北萬物之所終始之位如因",
    "X30n0603_007:0427c20": "智而迷因智而悟此文殊住處也以是觀之皆言",
    "X30n0603_007:0427c21": "其所易見易知所以勸發之若示之以高深昭之",
    "X30n0603_007:0427c22": "以微妙則彼將望崖而返尚何能悅聞而願從之",
    "X30n0603_007:0427c23": "耶推智度論所言普賢無的住處以信華嚴論所",
    "X30n0603_007:0427c24": "示曰十地道滿見普賢行以十地中三昧三度倍",
    "X30n0603_007:0428a01": "倍入無量三昧畢竟不見普賢身及所有境界況",
    "X30n0603_007:0428a02": "如來果後常行普賢行十方國土悉遍於中功德",
    "X30n0603_007:0428a03": "如何可見哉則果難見難知也經言是人若行若",
    "X30n0603_007:0428a04": "立讀誦此經乃至若坐思惟此經我皆乘六牙白",
    "X30n0603_007:0428a05": "象王與大菩薩俱詣其所現身於其人前何十地",
    "X30n0603_007:0428a06": "菩薩入無量三昧乃不能見而凡夫眾生四威儀",
    "X30n0603_007:0428a07": "中讀誦受持法華經便能見之耶嗚呼是亦易見",
    "X30n0603_007:0428a08": "易知之意也宋僧普明者精嚴誦持不捨晝夜每",
    "X30n0603_007:0428a09": "至此品必見菩薩乘白象王與諸眷屬威光照曜",
    "X30n0603_007:0428a10": "現於其前菩薩豈欺予哉所言法華三昧旋陀羅",
    "X30n0603_007:0428a11": "尼者諸佛甚深境界謂如走波回旋而為渦則必",
    "X30n0603_007:0428a12": "極深處也亦名旋復海三昧無量三昧中之王也",
    "X30n0603_007:0428a13": "乃言以見我身故即得之豈佛甚深三昧三賢十",
    "X30n0603_007:0428a14": "聖菩薩莫能測知而以一見普賢則便得之乎此",
    "X30n0603_007:0428a15": "又以易解之語勸發之也經言我於寶威德上王",
    "X30n0603_007:0428a16": "佛國遙聞此娑婆世界說法華經則是已聞之矣",
    "X30n0603_007:0428a17": "及見佛則為俱來菩薩勤請曰願佛當為說之此",
    "X30n0603_007:0428a18": "又晦其廣大無量神通之力百千微妙三昧知見",
    "X30n0603_007:0428a19": "之力而示以未聞之相以勸發之也凡此皆普賢",
    "X30n0603_007:0428a20": "所行之妙行一切菩薩莫能知其意而佛獨知之",
    "X30n0603_007:0428a21": "故告之曰善男子善女人成就四法於如來滅後",
    "X30n0603_007:0428a22": "當得是法華經一者為諸佛護念二者植眾德本",
    "X30n0603_007:0428a23": "三者入正定聚四者發救一切眾生之心夫諸佛",
    "X30n0603_007:0428a24": "護念則志樂佛乘者也植眾德本則集諸善法者",
    "X30n0603_007:0428b01": "也入正定聚則常不忘念者也發救一切眾生之",
    "X30n0603_007:0428b02": "心則有淨願者也新學菩薩於是四法如人之飲",
    "X30n0603_007:0428b03": "食服用不可一日缺者何待佛言而後知耶憂學",
    "X30n0603_007:0428b04": "者以為易解易知而莫肯遵奉故曲折之耳晉僧",
    "X30n0603_007:0428b05": "耆域者天竺人也以惠帝時至洛陽久之會洛中",
    "X30n0603_007:0428b06": "亂將西歸僧竺法行請曰願乞一言終身行之乃",
    "X30n0603_007:0428b07": "集道俗升座曰守口攝身意慎勿犯眾惡修行一",
    "X30n0603_007:0428b08": "切善如是得度世言訖默然法行曰願聞所未聞",
    "X30n0603_007:0428b09": "之法若此偈八歲童子能誦之域笑曰八歲能誦",
    "X30n0603_007:0428b10": "百歲不行不行而誦之何益哉人皆知敬得道者",
    "X30n0603_007:0428b11": "不知行之自得道於是掣肘徑去域可謂知授法",
    "X30n0603_007:0428b12": "之要得佛菩薩之遺意者也。",
    "X30n0603_007:0428b13": "世尊若後世(至)衣之所覆。",
    "X30n0603_007:0428b14": "論曰經敘受持讀誦修習書寫而正憶念者則親",
    "X30n0603_007:0428b15": "見佛而聞法者也謂於此經不忘念則為見佛見",
    "X30n0603_007:0428b16": "佛為難況復口聞經典況復得佛讚嘆況復受其",
    "X30n0603_007:0428b17": "摩頂況復蒙以衣覆葢愛念親信悲憐保護之至",
    "X30n0603_007:0428b18": "也華嚴經曰德雲比丘語善財童子曰我得憶念",
    "X30n0603_007:0428b19": "諸佛智慧光明門以止心勿念妄想不生正慧現",
    "X30n0603_007:0428b20": "前名為憶念以正慧與一切諸佛無相妙理合故",
    "X30n0603_007:0428b21": "以此無相正慧現前普照心境身見邊見等五見",
    "X30n0603_007:0428b22": "總亡萬境虗寂見亡業謝名為光明故言憶念諸",
    "X30n0603_007:0428b23": "佛智慧光明門所謂則見釋迦牟尼佛者身合也",
    "X30n0603_007:0428b24": "所謂如從口聞者語合也供養釋迦牟尼佛者意",
    "X30n0603_007:0428c01": "合也嗚呼能不忘念則與佛身語意合學者當盡",
    "X30n0603_007:0428c02": "心焉。",
    "X30n0603_007:0428c03": "如是之人(至)作禮而去。",
    "X30n0603_007:0428c04": "論曰此段經文義大略如安樂行品葢佛最後清",
    "X30n0603_007:0428c05": "淨明誨也外道經書手筆誡勿貪著者以其於正",
    "X30n0603_007:0428c06": "憶念為滲漏耳譬如近城之乳乳味淡故諸惡境",
    "X30n0603_007:0428c07": "界誡勿親近者以其是障道增上之緣恐緣差故",
    "X30n0603_007:0428c08": "佛之意惟欲汝山間林下經行燕默破衣壞衲隨",
    "X30n0603_007:0428c09": "緣粥飯其心自然清淨其身自然閒暇此隨順法",
    "X30n0603_007:0428c10": "華三昧之要門也經言如是之人心意質直正憶",
    "X30n0603_007:0428c11": "念有福德力渠不信夫。",
    "X30n0603_007:0428c12": "無盡居士論曰世尊說法文殊普賢未甞不在獨",
    "X30n0603_007:0428c13": "此法會十方無量無邊諸大菩薩皆集而說法已",
    "X30n0603_007:0428c14": "竟普賢菩薩始從東方寶威德上王佛國來聽受",
    "X30n0603_007:0428c15": "又問善男子善女人於佛滅後云何能得是經佛",
    "X30n0603_007:0428c16": "告普賢如來滅後成就四法當得是經一者為諸",
    "X30n0603_007:0428c17": "佛護念二者植眾德本三者入正定聚四者發救",
    "X30n0603_007:0428c18": "一切眾生之心如是成就必得是經然則不待受",
    "X30n0603_007:0428c19": "持讀誦解說而得之則行此四法不求經而經自",
    "X30n0603_007:0428c20": "得矣此普賢請問於佛而勸發後人也佛言若法",
    "X30n0603_007:0428c21": "華經行閻浮提有受持者應作是念皆是普賢威",
    "X30n0603_007:0428c22": "神之力閻浮提者乃吾此一天下也昔思大和尚",
    "X30n0603_007:0428c23": "於法華經不通利夢普賢乘六牙白象來摩其頂",
    "X30n0603_007:0428c24": "遂證法華三昧此乃行於閻浮提之感應歟。",
    "X30n0603_007:0429a01": "玅法蓮華經合論卷第七(終)",
    "X30n0603_007:0429a03": "音釋",
    "X30n0603_007:0429a04": "窶(郎自切)。紿(佗亥切)。妻(去聲)。",
    "X30n0603_007:0429a10": "重刻玅法蓮華經合論跋語",
    "X30n0603_007:0429a12": "宋覺範洪禪師有法華論行於世達觀師為余言之",
    "X30n0603_007:0429a13": "搆之十年矣而不得余於覺範著述已得披覩僧寶",
    "X30n0603_007:0429a14": "林間智證諸書愛其議論直截痛快能為人解粘去",
    "X30n0603_007:0429a15": "縛獨不見是書慕之頗切一日詣楞嚴靜室達觀師",
    "X30n0603_007:0429a16": "出以示余云得之精嚴僧舍余喜甚欲狂不意至寶",
    "X30n0603_007:0429a17": "再耀於世因得盡讀之夫世尊出現為說法華諸大",
    "X30n0603_007:0429a18": "弟子等得受記莂為悟法華然蓮華是喻至於孰為",
    "X30n0603_007:0429a19": "玅法則七軸文字中竟無一語說破欲於此旁施註",
    "X30n0603_007:0429a20": "脚大難大難覺範此論大都就自己所悟印正法華",
    "X30n0603_007:0429a21": "橫說豎說無不如意而亦未甞有一語說破讀是論",
    "X30n0603_007:0429a22": "者當從不說破處猛著精采忽然拶破靈山一會儼",
    "X30n0603_007:0429a23": "然未散始信覺範老人婆心太切若束於教者見其",
    "X30n0603_007:0429a24": "眨駁人師操戈相向遺其天機而索其玄黃牝牡豈",
    "X30n0603_007:0429b01": "敢謂盡無哉每品末有張商英附論一篇議論亦直",
    "X30n0603_007:0429b02": "截可喜足以羽翼覺範鏤版完達觀師已先期北去",
    "X30n0603_007:0429b03": "是書流通想見其欣欣於數千里外也時。",
    "X30n0603_007:0429b04": "明萬曆己酉冬十一月晦日淨心居士馮夢禎書於",
    "X30n0603_007:0429b05": "淨業堂"
}