{
    "X09n0245_012:0716c12": "圓覺經大疏釋義鈔卷第十二(之上)",
    "X09n0245_012:0716c13": "終南山草堂寺沙門　宗密撰",
    "X09n0245_012:0716c14": "絕待靈心觀中。",
    "X09n0245_012:0716c15": "疏即著我者。前云妄認四大緣慮等。靜之者。第一觀。",
    "X09n0245_012:0716c16": "自知欲起諸過患。過患成熟。令我苦樂。故靜其心。令",
    "X09n0245_012:0716c17": "我解脫也。觀之者。第二觀也。我有無明。無明是能發",
    "X09n0245_012:0716c18": "幻業之者故。觀察真妄。以幻智除之。原此二觀。皆為",
    "X09n0245_012:0716c19": "見有身心矣。注文云者。是第二觀文。若約義。即通指",
    "X09n0245_012:0716c20": "兩觀。就文。則幻觀顯彰。故略註起。然前云知覺心性",
    "X09n0245_012:0716c21": "根塵。即是今云了知身心也。前以為觀此以為礙者。此",
    "X09n0245_012:0716c22": "是中道正觀。絕能所也。故次解云。又身心等。疏無知",
    "X09n0245_012:0716c23": "覺明者。無知覺之明。依士釋也。無知覺是遮詮。明是",
    "X09n0245_012:0716c24": "表詮。遮非知覺情識。表是靈明真性。疏異了身心者。",
    "X09n0245_012:0717a01": "此觀所造者。異於前觀。前觀以了知身心為境故。無",
    "X09n0245_012:0717a02": "知者異於心。無覺者異於身。故次云身觸心緣等。然",
    "X09n0245_012:0717a03": "身觸者。含於鼻舌身等三根。以皆與根相合而了別",
    "X09n0245_012:0717a04": "故。根則屬身故。心緣者。意在眼耳意等三識。以離中",
    "X09n0245_012:0717a05": "而了別故。由此分別者。總指諸識。障正知見者。由前",
    "X09n0245_012:0717a06": "云理障礙正知見。又云圓悟無上知見。後云當求正",
    "X09n0245_012:0717a07": "知見人。故此標正知見為所障。兼指其體。是無知覺",
    "X09n0245_012:0717a08": "之明也。又緣次云無知覺明。恐疑真知亦是麤淺總",
    "X09n0245_012:0717a09": "須泯之。故偏標矣。若云無知。知便為淺。既云無覺。覺",
    "X09n0245_012:0717a10": "應亦然。云何當部唯宗於覺。講者至此。必請子細明",
    "X09n0245_012:0717a11": "示學徒。",
    "X09n0245_012:0717a12": "疏明字正顯等者。此法正是此觀所宗。中道理體故。",
    "X09n0245_012:0717a13": "廣顯其相也。其文雖易。其法甚深。但在說時。分明顯",
    "X09n0245_012:0717a14": "示。不可具以文字轉轉以釋之可盡。但隨文隱略指",
    "X09n0245_012:0717a15": "而已。文中四。一直指。二明無比。三辨說儀。四結示經",
    "X09n0245_012:0717a16": "意。二中文二。一就當體以明無比。二對諸法以明無",
    "X09n0245_012:0717a17": "比。初中上下可知。傍者四方。中者當處。無在處者顯",
    "X09n0245_012:0717a18": "無中也。夫言中者。皆約當身正住處為中。以分東西",
    "X09n0245_012:0717a19": "上下。今既不取身心之相。故無中邊上中也。▲疏欲",
    "X09n0245_012:0717a20": "言下。二對諸法。明無比也。不從緣起者。彼法緣會即",
    "X09n0245_012:0717a21": "起。緣離即滅。靈心不然。故不從也。餘皆易會其語。但",
    "X09n0245_012:0717a22": "恐不見其法。善思念之。▲疏故諸經下。三辨說儀也。",
    "X09n0245_012:0717a23": "訶為邪小者。諸經皆說躭空滯寂是二乘行。華嚴說。",
    "X09n0245_012:0717a24": "二乘人墮無為坑。又有經云。乍可墮有如須彌。不可",
    "X09n0245_012:0717b01": "墮空如芥子。瓔珞云。樂行寂靜緣覺行。肇公不真空",
    "X09n0245_012:0717b02": "論中。破本無宗云。本無者。情尚於無。多觸言而賓無",
    "X09n0245_012:0717b03": "故。非有有即無。非無無即無。尋夫立文之本旨。(尋經文本",
    "X09n0245_012:0717b04": "意也)直以非有非真有非無非真無。何必非有無此",
    "X09n0245_012:0717b05": "有。非無無彼無。此直好無之談。豈曰順通事實即物",
    "X09n0245_012:0717b06": "之情哉。疏於知見互泯互存者。或說知見。或說明覺。",
    "X09n0245_012:0717b07": "皆得也。但除病爾。不棄其法也。皆有其意。詳之云云。",
    "X09n0245_012:0717b08": "▲疏今此欲下。四結當經之意也。文顯可知。疏殊對",
    "X09n0245_012:0717b09": "待者。如二乘超三界。便有三界內外為對。菩薩超二",
    "X09n0245_012:0717b10": "乘。便有大小為對。諸佛超菩薩。便有因果為對。乃至",
    "X09n0245_012:0717b11": "有漏無漏有為無為。悉皆如此。今冥合靈心。竝不如",
    "X09n0245_012:0717b12": "是。謂不劣於佛。不勝於凡。不出世間。不屬三界等。云",
    "X09n0245_012:0717b13": "云(眾多之例)且如無漏聖人為無礙。有漏凡夫為礙。今既",
    "X09n0245_012:0717b14": "永超礙無礙境。豈同如上對待法耶。",
    "X09n0245_012:0717b15": "疏礙者下。含三意。釋礙無礙。一超初取靜及次起幻",
    "X09n0245_012:0717b16": "兩門。起幻緣境為礙。靜無所緣為無礙。故上文云。不",
    "X09n0245_012:0717b17": "取幻化及諸靜相故。二超煩惱涅槃。煩惱繫縛為礙。",
    "X09n0245_012:0717b18": "涅槃解脫無礙。故下文云。煩惱涅槃不相留礙故。三",
    "X09n0245_012:0717b19": "者令超幻及煩惱為一義。合取靜及涅槃為一義。以",
    "X09n0245_012:0717b20": "為一對。即上句中涉字。下句中同字。是其意也。合上",
    "X09n0245_012:0717b21": "句者。謂起幻智除幻者。又欲變諸幻開幻眾。眾多心",
    "X09n0245_012:0717b22": "數。一一作意運動。勞擾心慮。雖是觀智。涉於煩惱。同",
    "X09n0245_012:0717b23": "是擾亂之行相故。此意即以起幻為煩惱之礙。不別",
    "X09n0245_012:0717b24": "說貪瞋等煩惱也。合下句者。謂一向取靜。同於二乘。",
    "X09n0245_012:0717c01": "厭生死。愛涅槃。躭空滯寂。涅槃既是無礙之法。今取",
    "X09n0245_012:0717c02": "靜行相。屬於此科。故云同也。此意。即以取靜為涅槃",
    "X09n0245_012:0717c03": "之相。不別說擇滅無為灰身滅智等涅槃也。故此一",
    "X09n0245_012:0717c04": "對異前各說。以為第三意也。注金剛三昧等者。疏屬",
    "X09n0245_012:0717c05": "己者。謂自己所有受用由緣。資具乃至屋宅田地園",
    "X09n0245_012:0717c06": "林臺觀。或為王官。所統部邑。皆為屬己受用之具。此",
    "X09n0245_012:0717c07": "門觀行成就。心合靈源之時。此等宛然仍舊。然都無",
    "X09n0245_012:0717c08": "取捨計度有無等分別之念。疏共居國邑者。瑜伽等",
    "X09n0245_012:0717c09": "論說。此三千世界。是眾生共業所感。貴賤人畜種種",
    "X09n0245_012:0717c10": "有情。同共依之而住。名為依報。自身則各隨己業。貴",
    "X09n0245_012:0717c11": "賤苦樂不同。飛走類別。名為別業正報。今意。在凡常",
    "X09n0245_012:0717c12": "人易見。故直云共居國邑。謂或一閻浮提。或一瞿耶",
    "X09n0245_012:0717c13": "尼。或一大唐。或一吐蕃等。或寬或狹。或通或局。同一",
    "X09n0245_012:0717c14": "水土所宜。風俗所為。山川所出。王法所化。皆得通名",
    "X09n0245_012:0717c15": "世界。不必事須三千大千。以修觀行人心之境量不",
    "X09n0245_012:0717c16": "必徧於大千界故。疏還有見聞者。略舉二識。以例餘",
    "X09n0245_012:0717c17": "識。且舉心王。以例心所。此等情慮。皆不異尋常。未修",
    "X09n0245_012:0717c18": "觀時。但必無心計度耳。疏塵域者。比來情塵之壃域",
    "X09n0245_012:0717c19": "也。靈照者。心靈自體。有大智慧光明徧照法界義故。",
    "X09n0245_012:0717c20": "毗盧遮那。是法界身。此國翻云光明徧照。餘不釋者。",
    "X09n0245_012:0717c21": "皆可意求。",
    "X09n0245_012:0717c22": "疏喻中二。初正釋。後引異釋。初中。云喻依者。喻所依",
    "X09n0245_012:0717c23": "物也。物非能喻。法非所喻。此二全殊故也。但物上有",
    "X09n0245_012:0717c24": "義與法上義相似。此二義。方是能喻所喻也。如將金",
    "X09n0245_012:0718a01": "剛喻般若者。若取二法。即無交涉。謂金剛有形相。般",
    "X09n0245_012:0718a02": "若無形相。般若是決擇之慧。金剛何能擇法。般若具",
    "X09n0245_012:0718a03": "萬德乃至恒沙妙用。金剛悉無。今取為喻者。但說堅",
    "X09n0245_012:0718a04": "利義。金剛者。萬物不能壞之。堅也。而能碎壞萬物。利",
    "X09n0245_012:0718a05": "也。行深般若波羅蜜者。天魔外道煩惱無明一切障",
    "X09n0245_012:0718a06": "等。不能動轉。堅也。能斷煩惱照五蘊空。利也。但取二",
    "X09n0245_012:0718a07": "法之上各有堅利之義。即便成喻。喻者曉喻。以相似",
    "X09n0245_012:0718a08": "義。曉喻令解。今有欲徧看聖教。或講義聽義。參學禪",
    "X09n0245_012:0718a09": "慧。徵論道理者。必須善解法喻比對之意。故經云。智",
    "X09n0245_012:0718a10": "者以譬喻得解。不言愚者。疏鍠字不定者。推求訓釋。",
    "X09n0245_012:0718a11": "此字非聲義故。又不全非。取意用之。亦可通故。但以",
    "X09n0245_012:0718a12": "義疑故。三釋存焉。金等者。等於銅鐵之屬或玉石中",
    "X09n0245_012:0718a13": "有清遠聲者也。聲相者。聲之相貌。清濁高低像似之",
    "X09n0245_012:0718a14": "謂也。鍠鍠然者。但想取擊鍾磬聲勢。即可會也。巴南",
    "X09n0245_012:0718a15": "風俗。亦呼驢鳴。為鍠鍠之聲。但彼重濁。不同鍾磬清",
    "X09n0245_012:0718a16": "遠。迴潤稍拙者。譯經時。天竺僧宣梵文。解兩方語者。",
    "X09n0245_012:0718a17": "翻出為唐言書出。名為筆受。以天竺語與此倒次。須",
    "X09n0245_012:0718a18": "迴文。及彼語朴次須潤文。今云拙者。以聲是體鍠鍠",
    "X09n0245_012:0718a19": "是相。先合云聲。疏即大鍾者。引切韻中釋也。亦與鏞",
    "X09n0245_012:0718a20": "同訓。問若爾。即鐄是物質。何不云如鐄中聲。乃云器",
    "X09n0245_012:0718a21": "中鐄耶。故次答此意云。是諸器等也。謂諸器中。有一",
    "X09n0245_012:0718a22": "金器。(或銅鐵等)名之為鐄。擊此鐄時。聲出于外。文甚順故。",
    "X09n0245_012:0718a23": "云准此則順本文等也。但筆受等者。良以黃皇二音",
    "X09n0245_012:0718a24": "全同。二字又皆從金。鐄鍠二字又亦音同。故易錯也。",
    "X09n0245_012:0718b01": "疏笙簧者。其狀如此四笙。有十三管。管置一簧。長短",
    "X09n0245_012:0718b02": "有異。吹之。乃中間扇動。而有其聲。聲若不品。扇上有",
    "X09n0245_012:0718b03": "微錫。如麩如糠許大。移之上下。取其聲韻。名曰謂調",
    "X09n0245_012:0718b04": "清。疏管籥之屬者。慈恩唯識疏云。以內有風起聲等",
    "X09n0245_012:0718b05": "故。又老子道經云。天地之間。其猶橐籥乎。虗而不屈。",
    "X09n0245_012:0718b06": "動而逾出。(河上注云橐籥中空虗。故能出聲氣。無有屈竭時。搖動益出。王弼注云。橐籥守中。即無窮",
    "X09n0245_012:0718b07": "盡。棄己任物。物莫不理。若橐籥有意於為聲。則不足以供吹者之求。彼說二事。今唯取籥。以是出聲物故。橐是",
    "X09n0245_012:0718b08": "囊橐鞴袋之類。非出聲物。此等管籥簫笛之類。皆與經中所喻之義相順也)疏俱錯者。以",
    "X09n0245_012:0718b09": "簧字。為鍠字。以黃音。為橫音。疏三雖異者。鍠鐄簧也。",
    "X09n0245_012:0718b10": "皆通者。三物及身心。皆不能拘於所出。(聲與靈明)令不離",
    "X09n0245_012:0718b11": "己中。己又不能乃之。故法喻皆相當矣。▲疏慤下。二",
    "X09n0245_012:0718b12": "引異釋也。鈞者三十斤也。鏞者大鍾。星樓者隣星月",
    "X09n0245_012:0718b13": "之高樓。寰區者寰宇區分之國邑。都取聲聞四遠八",
    "X09n0245_012:0718b14": "方。不必徧於寰宇。自體者鏞也。他者樓也。疏未免懷",
    "X09n0245_012:0718b15": "疑者標釋。唯言聲擊鏞。至却牒反釋之處。又加於管。",
    "X09n0245_012:0718b16": "即知又疑鏞不是鍠。故羅之以管。又縱不知譯經差",
    "X09n0245_012:0718b17": "互。據現經文。所釋亦虧。謂經既云如器中鍠聲出于",
    "X09n0245_012:0718b18": "外。此即器不是鍠。是器中之鍠。鍠不是聲。是鍠能出",
    "X09n0245_012:0718b19": "聲。豈不居然三節各別。今釋云萬鈞之鏞。此是器也。",
    "X09n0245_012:0718b20": "便云聲振寰區。豈不漏他鍠字欠一節耶。不能決通",
    "X09n0245_012:0718b21": "等者。又不能的斷譯經訓釋參差。又不的云鍠訓何",
    "X09n0245_012:0718b22": "物。為當是鏞。為當是管。又不言俱是二物。又不言俱",
    "X09n0245_012:0718b23": "是二物之聲。為當偏是鏞聲。豈非媕(音巷)婀(音阿)邈略言",
    "X09n0245_012:0718b24": "之乎。媕婀者。媕含莽鹵。含其大意之謂也。切韻釋云。",
    "X09n0245_012:0718c01": "不決也。既無決斷之文。若有人。據上來節目。一一徵",
    "X09n0245_012:0718c02": "之。何詞以對。答若遇講彼疏者。請慈心為具分析。然",
    "X09n0245_012:0718c03": "慤疏主。稟性俊快。亦薄有僧家詞理。直筆科判經文。",
    "X09n0245_012:0718c04": "實亦可賞。至於經論深義。殊不屆懷。故所隨文銷釋。",
    "X09n0245_012:0718c05": "處處脫略。門門疎闕。亦不尋究經文前之與後始終",
    "X09n0245_012:0718c06": "連帶之意。就中。釋此一科。猶校分明開示。餘更闕略。",
    "X09n0245_012:0718c07": "但各三句兩句都邈而已。余前後所引彼文。但揀理",
    "X09n0245_012:0718c08": "纔通者。即引之。務在證同共為理性宗之黨援。兼不",
    "X09n0245_012:0718c09": "欲遺人之片善。然未曾添得一義。此意神理可知焉。",
    "X09n0245_012:0718c10": "疏意亦同前者。由前具指譯經錯誤。自取意用之。然",
    "X09n0245_012:0718c11": "後觀慤和上此文。却成相順也。仍法合等者。因疏中",
    "X09n0245_012:0718c12": "為他配合法喻。故得如此。若據彼鈔釋及講傳者。亦",
    "X09n0245_012:0718c13": "無此言。",
    "X09n0245_012:0718c14": "疏不取幻化等者。幻化雖空。不壞虗相。但不取著。本",
    "X09n0245_012:0718c15": "自無生起之自體。故云即寂。然但不作意執取。亦不",
    "X09n0245_012:0718c16": "妨任運目覩歷然。故但云寂。不云滅。靜者。本不是相。",
    "X09n0245_012:0718c17": "由心取之。為所緣境。便有靜相。當情但虗心忘照。不",
    "X09n0245_012:0718c18": "取為所緣。此相即滅。不同幻相任運歷然。滅者。但滅",
    "X09n0245_012:0718c19": "此所緣之相。非有靜可滅。靜是心息之義。非所緣境。",
    "X09n0245_012:0718c20": "故疏及此者。不取幻化。幻化即滅。(前云。幻身滅故幻心亦滅等。又云。滅",
    "X09n0245_012:0718c21": "影像故)不取靜相。靜相即寂。(心不起動曰靜。但不取之。便是真寂之體。無別靜相)",
    "X09n0245_012:0718c22": "亦可俱通者。幻之與靜。但不取為所觀。亦不執為定",
    "X09n0245_012:0718c23": "相。即本來常自寂滅。疏又但是下。剋體釋之。然真心",
    "X09n0245_012:0718c24": "之上。有塵沙道理。然皆是隨緣相用。唯寂滅。是剋體",
    "X09n0245_012:0719a01": "真實道理。故云實理。上說幻靜二法寂滅。是遮詮中",
    "X09n0245_012:0719a02": "道。今說一心寂滅。是表詮中道。謂此真心當體。元來",
    "X09n0245_012:0719a03": "寂滅。非約動轉無體名寂生已却無名滅。故前云圓",
    "X09n0245_012:0719a04": "覺普照寂滅無二。亦同楞伽一心也。疏故云下。結歸",
    "X09n0245_012:0719a05": "經意。皆是無心於彼。彼自寂滅。不同上非故寂之滅",
    "X09n0245_012:0719a06": "之。故云內發。內發之言。功成自然之義。疏靜與等者。",
    "X09n0245_012:0719a07": "以此二觀行相相似。故此揀之。有二對別。謂約佛及",
    "X09n0245_012:0719a08": "二乘并禪定涅槃。謂凡夫動。二乘靜。佛非動靜故云",
    "X09n0245_012:0719a09": "寂滅。又靜慮是禪。唯靜是定。涅槃者。文云。生滅滅已",
    "X09n0245_012:0719a10": "寂滅為樂。故荷澤云。空寂是心。不云空靜也。又清涼",
    "X09n0245_012:0719a11": "大師心要云。寂知知寂。不云靜知。又經說。等覺照寂。",
    "X09n0245_012:0719a12": "妙覺寂照。皆應云寂。不合云靜。數云者。入於如來大",
    "X09n0245_012:0719a13": "寂滅海。如來寂滅性。未曾有始終。欲遊如來大寂滅",
    "X09n0245_012:0719a14": "海。若得如來寂滅隨順。仁王此忍者。彼有五忍。如上",
    "X09n0245_012:0719a15": "已說。此寂滅下忍是十地。寂滅上忍是等覺。等覺者。",
    "X09n0245_012:0719a16": "等於妙覺。是位滿也。彼無生忍是七八九地。既劣於",
    "X09n0245_012:0719a17": "寂滅。即知證得諸法無生。猶未寂滅。寂滅誠為甚深",
    "X09n0245_012:0719a18": "矣。疏自他者。有兩重。一以餘人為他。以己之情識為",
    "X09n0245_012:0719a19": "自。二以情識為他。(假藉外緣方起故)覺悟為自。(但是本覺顯發故也)唯",
    "X09n0245_012:0719a20": "獨自等者。是法華文。彼說意根清淨。此說觀智成就。",
    "X09n0245_012:0719a21": "亦分位相當。疏但想所持者。如夢中身心。根識但是",
    "X09n0245_012:0719a22": "夢想所持。都無自體連續。法合可解。疏中意。在目都",
    "X09n0245_012:0719a23": "易見之像。故舉空雲之喻。若論事理親切本末相當。",
    "X09n0245_012:0719a24": "不及夢喻。",
    "X09n0245_012:0719b01": "疏三結名者。文二。一釋此所結。二總判三門。初中。如",
    "X09n0245_012:0719b02": "前釋者。四禪章中釋也。非無記者。意顯不是一向趣",
    "X09n0245_012:0719b03": "寂沉空無所鑒辨。故云非無記。不同三性中之無記",
    "X09n0245_012:0719b04": "也。定慧平等者。大小乘經論皆云。欲界慧多。四空定",
    "X09n0245_012:0719b05": "多。唯有四禪。定慧平等。禪如必兼定。定不必禪。故定",
    "X09n0245_012:0719b06": "有八。禪則唯四。疏直造心源者。非定非慧也。由雙非",
    "X09n0245_012:0719b07": "故相即也。義甚明者。不取幻靜。是絕待。超礙無礙是",
    "X09n0245_012:0719b08": "絕待。煩惱涅槃不相留礙。是絕待。名捨相者。彼云憂",
    "X09n0245_012:0719b09": "早叉者。名曰平等。(定慧平等也當此結名也)乃至(中間之文。如下具引)是名",
    "X09n0245_012:0719b10": "為捨。(當此不取幻化及諸靜相)指。修行者。直令如此用心也。忘",
    "X09n0245_012:0719b11": "情者。都不作意言定言慧。即是雙非。亦不言真假起",
    "X09n0245_012:0719b12": "止。即是絕待。約義結者。是佛印此悟淨圓覺忘情之",
    "X09n0245_012:0719b13": "人。云如是方名定慧平等。故云禪那。非此人自云我",
    "X09n0245_012:0719b14": "定慧等。亦如金剛云。即非三十二相。是名三十二相。",
    "X09n0245_012:0719b15": "非具足色身。是名具足色身。皆即非。是心智契合。是",
    "X09n0245_012:0719b16": "名即義結也。乍看似即非與是名相違。達之乃全相",
    "X09n0245_012:0719b17": "合。此中亦如此也。",
    "X09n0245_012:0719b18": "疏三觀下。二總判三門。文四。一配前經。二會涅槃三",
    "X09n0245_012:0719b19": "相。三會天台三觀。四解唯三所以。初中。言標悟者。若",
    "X09n0245_012:0719b20": "諸菩薩。悟淨圓覺。以淨覺心也。文殊中者。彼說。四大",
    "X09n0245_012:0719b21": "緣慮。如空華二月。無明如夢中人非實有體。生死輪",
    "X09n0245_012:0719b22": "迴身心等相。非作故無。本性無故。能知覺此者。亦空",
    "X09n0245_012:0719b23": "華相。乃至常不動故。如來藏中。無起滅知見故。即知",
    "X09n0245_012:0719b24": "今還見有種種者。但是動念之過。故修靜觀。止緣澄",
    "X09n0245_012:0719c01": "念。令證彼也。疏修普賢等者。彼說。以幻修幻。幻盡覺",
    "X09n0245_012:0719c02": "滿。眾生幻心。還依幻滅。普眼前半。分析四大根識塵",
    "X09n0245_012:0719c03": "境。乃至幻身滅故。幻心幻塵幻滅亦滅。垢盡明現故。",
    "X09n0245_012:0719c04": "修幻觀以除幻者。疏普眼後等者。彼說摩尼珠喻現",
    "X09n0245_012:0719c05": "色無。垢盡對除。即無對垢及說名者。滅影像故。無方",
    "X09n0245_012:0719c06": "清淨。無邊虗空。覺所顯發。身心根塵四大三界。本淨",
    "X09n0245_012:0719c07": "不動。乃至一切覺故。本成佛故。剛藏中種種差別。皆",
    "X09n0245_012:0719c08": "不預圓覺。乃至生死涅槃起滅覺照。離於華翳。皆明",
    "X09n0245_012:0719c09": "諸法斷滅盡靈覺迥超對待故。當絕待靈心。各依此",
    "X09n0245_012:0719c10": "配。一一相當。故知此行修彼解也。但以頓悟漸修故。",
    "X09n0245_012:0719c11": "前通此別。上根者。直稱所悟。故不別分。中下力離起",
    "X09n0245_012:0719c12": "心故。佛各隨機。便開成三也。至下。除我等四相及憎",
    "X09n0245_012:0719c13": "愛等。方得入覺。即脩。前彌勒中。斷輪迴根本也。依師",
    "X09n0245_012:0719c14": "除病。不作如是脩習等念。方得從凡至聖。一一隨順",
    "X09n0245_012:0719c15": "覺性也。由離四病。方得不起妄念不滅妄心不了妄",
    "X09n0245_012:0719c16": "境不辨真實等。故知普覺中脩。淨慧中解矣。",
    "X09n0245_012:0719c17": "疏然此三觀下。二會通涅槃三相。文中又二。先標宗",
    "X09n0245_012:0719c18": "引經。即彼第三十一中文也。前三處結名中所引。但",
    "X09n0245_012:0719c19": "略取釋三相名處。今此却從一段文初具取也。彼第",
    "X09n0245_012:0719c20": "三十中。因遮小乘執佛滅度之相云。若有說言身口",
    "X09n0245_012:0719c21": "意惡得善果者。無有是處。云云(數對先舉例也。後云)如來住於",
    "X09n0245_012:0719c22": "拘尸那城。亦無是處。善男子。如來今於此拘尸那城。",
    "X09n0245_012:0719c23": "入大三昧深禪定窟。眾不見故。名入涅槃。師子吼言。",
    "X09n0245_012:0719c24": "如來何故入禪定窟。善男子。為欲度脫諸眾生故。云",
    "X09n0245_012:0720a01": "云。乃至如來常寂。猶尚樂定。況汝等輩煩惱未盡。而",
    "X09n0245_012:0720a02": "生放逸。為令眾生尊重所問禪定法故。以是因緣。入",
    "X09n0245_012:0720a03": "禪定窟。師子吼言。無相定者名十涅槃。以何因緣。名",
    "X09n0245_012:0720a04": "為無相。善男子。無十相故。何等為十。所謂色相。聲相。",
    "X09n0245_012:0720a05": "香相。味相。觸相。生相。住相。壞相。男相。女相。無如是相。",
    "X09n0245_012:0720a06": "故名無相。(即疏中所引者也取意引之。故於十相後。結云名大涅槃也)疏若有比",
    "X09n0245_012:0720a07": "丘下。亦取意撮略引之。其文具云。若有比丘。數數脩",
    "X09n0245_012:0720a08": "習三種相者。則斷十相。數數脩習三昧定相。數數修",
    "X09n0245_012:0720a09": "習智慧之相。數數修習捨相。是名三相。疏定名三昧",
    "X09n0245_012:0720a10": "下。亦撮略引。彼文云。師子吼言。世尊。云何名為定慧",
    "X09n0245_012:0720a11": "捨相。定名三昧者。一切眾生皆有三昧。云何方言脩",
    "X09n0245_012:0720a12": "習三昧。若心在一境。即名三昧。若更餘緣。不名三昧。",
    "X09n0245_012:0720a13": "如其不定。非一切智。非一切智云何名定。乃至慧捨",
    "X09n0245_012:0720a14": "亦復如是。(至第三十一佛答云)善男子。如汝所言。緣於一境。得",
    "X09n0245_012:0720a15": "名三昧。其餘諸緣不名三昧。是義不然。如是餘緣亦",
    "X09n0245_012:0720a16": "一境故。又言眾生先有三昧。是亦不然。言三昧者。名",
    "X09n0245_012:0720a17": "善三昧。一切眾生真實未有。云何而言不須修集。以",
    "X09n0245_012:0720a18": "住如是善三中。觀一切法。名善慧相。不見三昧智慧",
    "X09n0245_012:0720a19": "異相。(正同不取幻靜二相之別)是名捨相。復次。善男子。若取色相。",
    "X09n0245_012:0720a20": "云云。(即是疏中所引也。直至是名捨。不能觀色常無常者。現量而觀心一境故。故名三昧。觀色常無常者。",
    "X09n0245_012:0720a21": "揀擇分別故。名慧也)注駕駟遲疾者。此文在後是釋等義。今故",
    "X09n0245_012:0720a22": "於此文私記之。具云。如善御駕駟。(駟馬車也)遲疾得中。故",
    "X09n0245_012:0720a23": "名捨相。(中者即同此中觀故)注二乘定多下。亦取意引次後之",
    "X09n0245_012:0720a24": "文。釋捨相也。連次法合文云。(合駕駟也)菩薩亦爾。若三昧",
    "X09n0245_012:0720b01": "多者。則修集慧。若慧多者。則修集三昧。三昧慧等。則",
    "X09n0245_012:0720b02": "名為捨。善男子。十住菩薩。智慧力多。三昧力少。是故。",
    "X09n0245_012:0720b03": "不得明見佛性。聲聞緣覺。三昧力多。智慧力少。不見",
    "X09n0245_012:0720b04": "佛性。諸佛世尊定慧等故。明見佛性。了了無數礙。如",
    "X09n0245_012:0720b05": "觀掌中菴摩勒果。見佛性者。多為捨相。奢摩他者。名",
    "X09n0245_012:0720b06": "為能滅云云。即前每觀門結名處所引也。疏若菩薩",
    "X09n0245_012:0720b07": "善知下。所有注脚者。皆是撮略取後文以釋之也。生",
    "X09n0245_012:0720b08": "大憍慢者。具云。菩薩因於愛樂。而生憍慢。(此四字句句有之)",
    "X09n0245_012:0720b09": "或因說法。或因解義善問答時。或因布施。或因世間",
    "X09n0245_012:0720b10": "善法功。或因貴人所敬。而生憍慢。當知爾時不宜修",
    "X09n0245_012:0720b11": "習智。宜應修定。是名菩薩知時非時。(有諸憍慢。若智慧增。憍慢轉甚。",
    "X09n0245_012:0720b12": "故宜修定以伏之)經精勤等者。具云。若菩薩勤脩精進。未得利",
    "X09n0245_012:0720b13": "益涅槃之樂。以不得故生於悔心。以鈍根故。不能調",
    "X09n0245_012:0720b14": "伏五情諸根。諸垢煩惱勢力上故。自疑戒律有羸損",
    "X09n0245_012:0720b15": "故。當知。爾時。不宜修定。宜應修智。是名菩薩知時非",
    "X09n0245_012:0720b16": "時。(懷疑及悔。不堪入定。煩惱力上。抑之心中轉噪。故宜以智觀察對治)注是定慧下。文",
    "X09n0245_012:0720b17": "云。若有菩薩。定慧二法不平等者。當知爾時不宜修",
    "X09n0245_012:0720b18": "捨。(捨是忘心長養二法。若心在不等。而便忘即展轉偏也)二法若等。則宜脩之。",
    "X09n0245_012:0720b19": "是名菩薩知時非時。若有菩薩。修集定慧。起煩惱者。",
    "X09n0245_012:0720b20": "當知爾時不宜脩捨。宜應讀誦書寫解說十二部經",
    "X09n0245_012:0720b21": "念佛法僧。是名脩捨。(託佛言教。以助智力。對治煩惱也)若有菩薩。脩",
    "X09n0245_012:0720b22": "集如是三法相者。以是因緣。得無相涅槃。疏言小異",
    "X09n0245_012:0720b23": "下。後正會釋也。皆含定慧者。三皆云內發輕安。皆有",
    "X09n0245_012:0720b24": "覺知了知之語。別說者。初觀取靜澄念定也。覺識煩",
    "X09n0245_012:0720c01": "動靜慧發生慧也。須觀起幻除幻慧也。佛智永離定",
    "X09n0245_012:0720c02": "也。後觀等義顯然。不待言也。注彼云但取者。無別分",
    "X09n0245_012:0720c03": "別也。次後文者。具云。若脩集定。前得如是正知正見。",
    "X09n0245_012:0720c04": "以是義故。我經中說。若有比丘。脩集定者。能見五陰",
    "X09n0245_012:0720c05": "生滅之相。善男子。若不脩定。世間之事尚不能了。況",
    "X09n0245_012:0720c06": "於出世。故云同澄念等也。釋義亦同。疏豈實教等者。",
    "X09n0245_012:0720c07": "梁攝論云。十波羅蜜通有二體。一不散亂為體。謂止",
    "X09n0245_012:0720c08": "也定也。二不顛倒為體。謂觀也慧也。",
    "X09n0245_012:0720c09": "疏又此三下。第三會天台三觀也。此依瓔珞經所立。",
    "X09n0245_012:0720c10": "文云。從假名入空。名二諦觀。從空出假名。名中平等",
    "X09n0245_012:0720c11": "觀。是二觀為方便道。因是二空觀。得入中道第一義",
    "X09n0245_012:0720c12": "觀。雙照二諦。心心寂滅。自然流入薩婆若海。是名中",
    "X09n0245_012:0720c13": "道第一義觀。三觀現前。即入初地。天台撮略云。一者",
    "X09n0245_012:0720c14": "從假入空觀。二者從空出假觀。三中道正觀。此三行",
    "X09n0245_012:0720c15": "相。懸談已釋。疏約心成行者。緣前六章經文。已備顯",
    "X09n0245_012:0720c16": "覺性。推破妄執。窮諸法性相。辨心境染淨。乃至從凡",
    "X09n0245_012:0720c17": "入聖。障治通塞。斷惑淺深。證智勝劣等訖。此但一向",
    "X09n0245_012:0720c18": "令忘情絕慮。泯相冥真。故不立所觀境也。疏約義生",
    "X09n0245_012:0720c19": "解者。彼但以止觀為宗。初勸忻求佛果厭離生死。便",
    "X09n0245_012:0720c20": "讚止觀。是出離門。是入道門。顯觀行相。即是此三觀",
    "X09n0245_012:0720c21": "也。推尋諸法真妄性相。以顯空假等義。以開斷證門",
    "X09n0245_012:0720c22": "戶。故須立所觀三諦。境智相對。義相方明。三諦如注。",
    "X09n0245_012:0720c23": "又加本業者。展轉證同。疏三止者。如注所列。此三止",
    "X09n0245_012:0720c24": "三觀。本是天台之師。南岳思大師所立。此師云。初破",
    "X09n0245_012:0721a01": "有入空觀。而能觀之心不生。冥證空理。名體真止。二",
    "X09n0245_012:0721a02": "從空入有觀。謂既無所治之有。何存能治之空。而住",
    "X09n0245_012:0721a03": "有中。隨緣利物。名方便隨緣止。三中道觀。前二雖作。",
    "X09n0245_012:0721a04": "猶待藉成。若住此二。還不稱理。不壞空假之相。名中",
    "X09n0245_012:0721a05": "道正觀。今空假分別不生。名息二邊分別止。(此上三止。正對",
    "X09n0245_012:0721a06": "三觀說也。天台復約脩止之人機性不同。又說三止。一繫緣止。二制心止。三體真止。具如彼說。略如前標本中",
    "X09n0245_012:0721a07": "說也)後文圓融三止三觀。皆三即一。一即三。又即止",
    "X09n0245_012:0721a08": "即觀。即觀即止等。正同此下第二十五輪圓脩三觀",
    "X09n0245_012:0721a09": "行相。但文異矣。至文當會。注論亦先脩等者。文云若",
    "X09n0245_012:0721a10": "脩止者。住於靜處。端坐正意。不依氣息形色乃至見",
    "X09n0245_012:0721a11": "聞覺知。一切諸想。隨念皆除。亦遣除想。乃至得入真",
    "X09n0245_012:0721a12": "如三昧。(類此澄神也)脩習觀者。當觀一切世間。有為之法。",
    "X09n0245_012:0721a13": "無得久停。須臾變壞。(無常觀。次有苦觀無我觀不淨觀大悲觀大願精進觀。乃至復",
    "X09n0245_012:0721a14": "云)於一切時處所有眾善。隨己堪能。不捨脩學。(類此起幻",
    "X09n0245_012:0721a15": "觀也)後云。若行住臥起。皆應止觀俱行。(類此雙是之禪那也)言小",
    "X09n0245_012:0721a16": "異者。彼總標為止觀門。但初且互脩成即雙現。故成",
    "X09n0245_012:0721a17": "三節。此即本是三門。各有始終。言大同者。如上注中",
    "X09n0245_012:0721a18": "所指也。又此下諸輪中。亦有一人次第脩三門者。又",
    "X09n0245_012:0721a19": "彼別修時。亦各有脩。謂止門。別說業障。辨魔揀偽。結",
    "X09n0245_012:0721a20": "十種益。觀門。後結令於一切時處所有眾善隨己堪",
    "X09n0245_012:0721a21": "能不捨脩學。皆是此彼同義。",
    "X09n0245_012:0721a22": "疏然此彼下。第四釋唯三所以也。又二。一正明。言數",
    "X09n0245_012:0721a23": "皆三者。不二不四等也。注云論及等者。論中修亦三",
    "X09n0245_012:0721a24": "節。本業經。亦二諦故。此亦合同於標起。次亦同於釋",
    "X09n0245_012:0721b01": "相。標中具足應問云。涅槃經。圓覺經。本業經。瓔珞經。",
    "X09n0245_012:0721b02": "起信論。及南岳天台所立宗教。徵釋諸法教示脩行",
    "X09n0245_012:0721b03": "之門。何以皆唯數三耶。下便答云。由法性等也。疏三",
    "X09n0245_012:0721b04": "大者。論云。一者體大。謂一切法。真如平等。不增減故。",
    "X09n0245_012:0721b05": "(空也真諦也)二者相大。謂如來藏。具足無量性功德故。(中也",
    "X09n0245_012:0721b06": "第一義諦也。下云真如自體。本有真實識知大智慧光明徧照也)三者用大。能生一",
    "X09n0245_012:0721b07": "切世間出世間善因果故。(假也俗諦也)此經及華嚴經題",
    "X09n0245_012:0721b08": "目。大方廣三字。亦如次是此三大。華嚴古今宗師。皆",
    "X09n0245_012:0721b09": "如此釋。從三諦也下。疏中所有脚注。每門三法。或有",
    "X09n0245_012:0721b10": "似不依次者。以順此經三觀涅槃之三相及天台三",
    "X09n0245_012:0721b11": "止三觀三諦等次第故。列諸三者。本為釋此等故。意",
    "X09n0245_012:0721b12": "在講者但記得三觀名。餘便一一依次配之。不勞苦",
    "X09n0245_012:0721b13": "心各各記諸配屬之名數故。然恐未見儀式。今具配",
    "X09n0245_012:0721b14": "三中。初一令例餘。二謂本迷體大起惑道。今依體大。",
    "X09n0245_012:0721b15": "顯了因性。脩澄神觀。(此經)及體真止之空觀。(天台)定相。(涅槃",
    "X09n0245_012:0721b16": "經)觀真諦。(天台也)無諦。(本業經也)淨律儀戒。滅惑道。迴向實",
    "X09n0245_012:0721b17": "際。成一切智。具斷德。得實相菩提。(證空之智)證性淨涅槃。",
    "X09n0245_012:0721b18": "安住般若。(是觀空慧故。當空觀)祕密藏。次據幻觀假觀相應者。",
    "X09n0245_012:0721b19": "一一取注中第二字。謂迷用大。起業道。(失本用。顛倒造作。成惡用",
    "X09n0245_012:0721b20": "故也)今依用大。顯因緣性。(萬行)脩起幻觀。乃至安住解脫",
    "X09n0245_012:0721b21": "祕密藏。(約翻一切顛倒業。為化生業。處塵不染名為解脫。故不約涅槃)後據靈心觀",
    "X09n0245_012:0721b22": "中道觀相當者。一一取注中第三字也。謂相大。苦道",
    "X09n0245_012:0721b23": "正因。乃至實智菩提。(此宗以所向之菩提智德實智皆是本覺故。屬中道門也)圓",
    "X09n0245_012:0721b24": "淨涅槃。法身密藏。此所配者。多依天台述作及華嚴",
    "X09n0245_012:0721c01": "疏鈔。緣華嚴是圓頓宗。以本有之淨覺。為中道。配於",
    "X09n0245_012:0721c02": "法身。法身是光明徧照。即無上菩提。故與諸論似參",
    "X09n0245_012:0721c03": "差。亦與天台有少異處。(天台是漸中之圓故)幸無疑焉。",
    "X09n0245_012:0721c04": "疏問若爾下。二問答也。一人具脩者。以三大皆是所",
    "X09n0245_012:0721c05": "依故。三道總須翻破。三因總須顯發。乃至三祕密總",
    "X09n0245_012:0721c06": "須安住。故有此問。疏故次文云者。即以次一唱經文",
    "X09n0245_012:0721c07": "云。此三法門。皆是圓覺。親近隨順。(且隨分順向相應未為圓了)乃",
    "X09n0245_012:0721c08": "至若得圓證。(三觀皆成也。即下第二十五輪是也)即成圓覺。慤公亦云。",
    "X09n0245_012:0721c09": "然論周理盡合圓修就習引人偏許一門之善。",
    "X09n0245_012:0721c10": "疏十戒者。疏六通者。如序分中說八解脫也。取文相",
    "X09n0245_012:0721c11": "對便宜。故略一字。謂一內有色觀。疏十纏者。俱舍云。",
    "X09n0245_012:0721c12": "纏八無慚愧。慳嫉并悔眠。掉舉與惛沉。更加於忿覆",
    "X09n0245_012:0721c13": "也。疏聞慧等者。緣三慧。從凡入聖。必須具之。故此配",
    "X09n0245_012:0721c14": "也。",
    "X09n0245_012:0721c15": "二十五輪章(辨音菩薩問)。",
    "X09n0245_012:0721c16": "疏為復一人等者。據下經文。此等皆有。謂初三輪。三",
    "X09n0245_012:0721c17": "人名一。最後一輪。即一人具三。中間交絡者。或前後。",
    "X09n0245_012:0721c18": "(文云先修中脩後修等)或同時。(經云齊修等)亦有依次。(先修奢摩。中修鉢提後修",
    "X09n0245_012:0721c19": "禪那。即是也)或超次。(先修奢摩次禪那等)。",
    "X09n0245_012:0721c20": "疏義同前段者。三觀文初也。此欲分觀為輪故。却牒",
    "X09n0245_012:0721c21": "起也。輪者二義。一摧輾義。二動轉義。更有圓滿義無",
    "X09n0245_012:0721c22": "始終義及餘義等。廣在轉法輪章。疏慤疏等者。然此",
    "X09n0245_012:0721c23": "觀名。亦未能顯發經意亦未能引人心入於觀行。但",
    "X09n0245_012:0721c24": "緣文詞美暢。多有愛者。故存之矣。除初三輪等者。彼",
    "X09n0245_012:0722a01": "疏唯略科判。初單脩三輪大意。(下即引之)餘二十二輪。但",
    "X09n0245_012:0722a02": "立名而已。此名及經文。非唯不釋。亦都無一句判斷。",
    "X09n0245_012:0722a03": "亦不科勒文句。疏今全用者。依之管經。兼解意者。解",
    "X09n0245_012:0722a04": "釋觀名。以將配合經意。",
    "X09n0245_012:0722a05": "疏澄渾濁等者。此諸輪。皆先解觀名。以判經意。然後",
    "X09n0245_012:0722a06": "循經文句。以辨先中後之行相。亦更無別義。每輪不",
    "X09n0245_012:0722a07": "出三觀故。澄淨渾者。約喻說也。謂水有塵泥。須澄令",
    "X09n0245_012:0722a08": "清。心有煩惱。攀緣垢濁亦爾。息用者。非唯不緣諸境。",
    "X09n0245_012:0722a09": "亦不起用觀察幻與不幻等也。故慤疏云。且水性清",
    "X09n0245_012:0722a10": "潤。溉灌呈功。投於外塵。汩(音骨)然將濁。棄之則亡其所",
    "X09n0245_012:0722a11": "用。留之則濟飲不堪。在器安澄。滓流分異。去泥純水。",
    "X09n0245_012:0722a12": "則永斷無明。明相精純。斯何不證。疏法空座者。經云",
    "X09n0245_012:0722a13": "諸法空為座。座是安踞之處。菩薩常居諸法空境。入",
    "X09n0245_012:0722a14": "寂滅者。無住究竟涅槃也。據寂滅理。合是中觀。由此",
    "X09n0245_012:0722a15": "菩薩利根。心靜功成。於法空處。便證中道。不待空病",
    "X09n0245_012:0722a16": "亦空。方至中道。以此菩薩入空本無住空之病故。據",
    "X09n0245_012:0722a17": "後文例。斷煩惱入寂滅。皆是絕待觀中行相故。須作",
    "X09n0245_012:0722a18": "此釋也。",
    "X09n0245_012:0722a19": "疏庖丁者。疏以佛力者。前後影略。顯具悲智二也。又",
    "X09n0245_012:0722a20": "前是下化。此是上求。亦為對也。前後二觀。皆約反照",
    "X09n0245_012:0722a21": "趣本故。不託佛加此備行。種種涉於世俗之境。故須",
    "X09n0245_012:0722a22": "憑聖力。故道場中。此觀亦云。先當憶想十方如來等",
    "X09n0245_012:0722a23": "也。疏含逆順者。逆如淨名云。行於非道。通達佛道。又",
    "X09n0245_012:0722a24": "前云示現種種逆順境界。言自他者。或自行。或化他",
    "X09n0245_012:0722b01": "行。唯順行。謂十波羅蜜等。及至萬行。經云。陀羅尼者。",
    "X09n0245_012:0722b02": "此云總持。上云種種乃備行。即是總持之義也。總明",
    "X09n0245_012:0722b03": "者。若逆若順。念念即寂也。以寂然念為定者。寂却諸",
    "X09n0245_012:0722b04": "念。故為定也。如前云由澄諸念之意也。",
    "X09n0245_012:0722b05": "疏取前等者。謂音是鍠等之聲。呈是遠聞。礙是鍾體。",
    "X09n0245_012:0722b06": "及樓。出是不能拘局。彼釋者。慤公自釋所立之觀名",
    "X09n0245_012:0722b07": "也。器是鍾等。質是質礙。融是通流。揵是揵槌。即杵擊",
    "X09n0245_012:0722b08": "也。然不如云隨扣應響。形拘已下。法合也。形拘是身",
    "X09n0245_012:0722b09": "礙。合於器質。性寂是觀智離緣。合於音融。妙用無方。",
    "X09n0245_012:0722b10": "即前聲出于外也。智德已下。彼便釋經也。謂證聖者",
    "X09n0245_012:0722b11": "實相也。遺骸者滅幻。性光圓者。由不起心取作用故。",
    "X09n0245_012:0722b12": "垓氣永寂者。煩惱斷盡。釋經之處。義未分明。故次自",
    "X09n0245_012:0722b13": "釋。疏無邊等者。有二意。一此幻境。是世俗人間古今",
    "X09n0245_012:0722b14": "差別利害之事。及三世因緣染淨差別等事。廣多無",
    "X09n0245_012:0722b15": "邊。不可推窮。今悉會盡。營之無了期。受之無有定日。",
    "X09n0245_012:0722b16": "故不如絕念滅跡一切都休。二幻體是空。都無邊底",
    "X09n0245_012:0722b17": "而可窮究。故達者絕心不預。名為滅也。作用等者。如",
    "X09n0245_012:0722b18": "前章起幻除幻變化而開幻眾。及此前科種種作用",
    "X09n0245_012:0722b19": "等。今皆不取也。不可得者是前空義。無所觀者證絕",
    "X09n0245_012:0722b20": "觀義。絕觀義者。不取前靜境幻境也。能斷空者。鈍根",
    "X09n0245_012:0722b21": "者存能斷之智。故不圓證。今云便證。由藥病俱盡故。",
    "X09n0245_012:0722b22": "疏寂滅是涅槃相者。觀成相應。不同究竟實證。故且",
    "X09n0245_012:0722b23": "云相。是此行相故。涅槃與煩惱相違故是斷義。生滅",
    "X09n0245_012:0722b24": "滅者。生滅既寂。煩惱何存。窮惑源者。一念無明是煩",
    "X09n0245_012:0722c01": "惱根。無明既依覺故迷。今照徹本覺靈心故。窮彼源",
    "X09n0245_012:0722c02": "矣。初觀。但自靜心。唯能伏之。亦非斷義。又是定增。定",
    "X09n0245_012:0722c03": "唯伏惑。故不言斷。次觀。起諸行。度眾生。亦非斷惑行",
    "X09n0245_012:0722c04": "相。又初唯心解脫。次唯慧解脫。唯此觀俱超故說斷",
    "X09n0245_012:0722c05": "惑。初單脩靜觀。一輪之中亦云斷者。說觀成之後承",
    "X09n0245_012:0722c06": "極靜力故。故此一輪。云便入涅槃。顯利根人從一門",
    "X09n0245_012:0722c07": "便入餘門。不待別習。除此一輪。餘皆無也。",
    "X09n0245_012:0722c08": "疏次交絡者。文四。一配結輪數。二然每觀下。顯示交",
    "X09n0245_012:0722c09": "絡。亦是科文。三今每下。所用科文儀式。四又三下。正",
    "X09n0245_012:0722c10": "當科釋。二中云兩段二二共合者。如以空觀為首。即",
    "X09n0245_012:0722c11": "第一初空後假。第二初空後中故。注云各兼其一。三",
    "X09n0245_012:0722c12": "行次第者。一初空次假後中。二初空次中後假故。注",
    "X09n0245_012:0722c13": "云次兼餘。二先一後齊者。初空後齊假中故。注云齊",
    "X09n0245_012:0722c14": "兼餘二。先齊後一者。一初齊空假後單中。二初齊空",
    "X09n0245_012:0722c15": "中後單假。今以空觀為首。既知如此。餘二為首。一一",
    "X09n0245_012:0722c16": "例之。△疏今每下。科文儀式也。長科七者。若據上所",
    "X09n0245_012:0722c17": "科判。即合且每觀分為四段。然後於一二四中。每段",
    "X09n0245_012:0722c18": "復各分二。今恐節級碎分展轉惑於觀照之意。故但",
    "X09n0245_012:0722c19": "長科七也。借天台三觀名意。疏一一須牒者。緣觀名",
    "X09n0245_012:0722c20": "各有四字。若二觀為一輪。即有八字。三觀為一輪。即",
    "X09n0245_012:0722c21": "有十二字。二十一輪相計。虗書二百餘字。又文句重",
    "X09n0245_012:0722c22": "疊紛起。難尋次緒。故須略之。疏後云寂者。經中一一",
    "X09n0245_012:0722c23": "云寂滅也。寂是中道故。影法師中論序云。寂此諸邊。",
    "X09n0245_012:0722c24": "名之為中。故寂與靜異。前威德章此觀疏鈔已廣分",
    "X09n0245_012:0723a01": "析。",
    "X09n0245_012:0723a02": "疏脩定者。即取至靜也。緣對經云以靜慧心。故直言",
    "X09n0245_012:0723a03": "定。律宗以戒為舩筏。禪門以定為舟航矣。運舟者。運",
    "X09n0245_012:0723a04": "通二意。一自運故云出塵。二運他即是兼濟。若無二",
    "X09n0245_012:0723a05": "意。何名為兼。如舩師渡人。豈自住此岸耶。若住者。但",
    "X09n0245_012:0723a06": "名借舩。不名渡人也。細詳舟體。正是靜觀。故銷文云。",
    "X09n0245_012:0723a07": "靜慧心者舟也。照之欲化者。教化度脫也。餘文易見。",
    "X09n0245_012:0723a08": "疏澄空者。如海波浪不生湛然不動。(靜觀成也)空無雲霧。",
    "X09n0245_012:0723a09": "廓爾清虗。海無邊涯。連天一色。空徹海底。海含空相。",
    "X09n0245_012:0723a10": "故云澄空也。(脩寂觀也)故云波瀾不動等者。大波曰瀾。反",
    "X09n0245_012:0723a11": "生死流。如波不起。波不起故水即清明。如靜觀功成。",
    "X09n0245_012:0723a12": "靈心寂照。即是性也。故云顯性。躡靜修寂者。如水因",
    "X09n0245_012:0723a13": "不動即清明。清明即可澄空也。餘文可了。",
    "X09n0245_012:0723a14": "疏摩醯首羅者。大自在天。三目。如涅槃經說。以喻涅",
    "X09n0245_012:0723a15": "槃三德。今喻三觀。理亦照然。▲疏三點者。亦是涅槃",
    "X09n0245_012:0723a16": "三德之喻。慤公等者。觀名齊修。經云先後故。為假彼",
    "X09n0245_012:0723a17": "出其意耳。若約伊字三點∵如此。經云不縱不橫。今",
    "X09n0245_012:0723a18": "此三觀。有先中後。即是其縱。且約大綱。細詳不切。若",
    "X09n0245_012:0723a19": "無損益。不能改也。",
    "X09n0245_012:0723a20": "疏五品字。及六獨足。皆全似也。七中云靜定樹等者。",
    "X09n0245_012:0723a21": "離念靜心。為道之本如樹。寂滅是極證之法。故如果。",
    "X09n0245_012:0723a22": "雖頓契證寂滅。隨俗漸修自利利他。然亦不失寂念。",
    "X09n0245_012:0723a23": "故如果落還依樹開華也。此亦且取大意。不得始終",
    "X09n0245_012:0723a24": "的切。",
    "X09n0245_012:0723b01": "疏武王等者。尚書說。武王以順天應人故。救天下生",
    "X09n0245_012:0723b02": "靈塗炭。不得已而伐紂。既剋。遂歸馬於華山之陽。放",
    "X09n0245_012:0723b03": "牛於桃林之野。鑄干戈為農器。表示天下不復再用。",
    "X09n0245_012:0723b04": "偃武脩文。以理天下。以養兆人。故喻此先動用後息",
    "X09n0245_012:0723b05": "靜也。",
    "X09n0245_012:0723b06": "疏功成者。此門與前。雖法體別。先動後靜之喻。亦無",
    "X09n0245_012:0723b07": "別意。盡此幻觀為首已來。喻皆同一類例。亦皆是不",
    "X09n0245_012:0723b08": "得委細也。",
    "X09n0245_012:0723b09": "疏龍樹者。初在外道中。善於幻術。後入佛法。乃至證",
    "X09n0245_012:0723b10": "於初地。具彰諸論記傳。▲疏商那者。具如懸談鈔引",
    "X09n0245_012:0723b11": "付法藏經傳備說。",
    "X09n0245_012:0723b12": "疏大通如來者。法華經說。此佛受諸梵天王及十六",
    "X09n0245_012:0723b13": "王子請。即轉十二因緣法輪。千萬恒河沙那由他眾",
    "X09n0245_012:0723b14": "生等。皆得解脫。王子等出家。諸根通利。大眾請佛說",
    "X09n0245_012:0723b15": "法華經。眾皆信解。佛說是經。於八千劫。未曾休廢。說",
    "X09n0245_012:0723b16": "此經已。即入靜室。住於禪定。八萬四千劫。故云爾也。",
    "X09n0245_012:0723b17": "疏寶明者。寶有光明。數數舒光。而却入空海。餘文自",
    "X09n0245_012:0723b18": "顯。▲疏舜若呈神者。▲疏飲光者。迦葉身光。吞飲日",
    "X09n0245_012:0723b19": "月之光。歸定鷄足山也。▲多寶塔者。說處大多。",
    "X09n0245_012:0723b20": "疏法華菩薩六萬者。經說。他方諸來菩薩。八萬恒河",
    "X09n0245_012:0723b21": "沙數。白佛。願於佛滅後。於此世界。弘是經典。佛止云。",
    "X09n0245_012:0723b22": "不須汝等護持此經。我娑婆世界。自有六萬恒河沙",
    "X09n0245_012:0723b23": "菩薩。一一有六萬恒河沙眷屬。於我滅後。廣說此經。",
    "X09n0245_012:0723b24": "說是語時。三千世界地皆震裂。此菩薩等。於中同時",
    "X09n0245_012:0723c01": "涌出。身皆金色。先在此世界下虗空中住故。喻先空",
    "X09n0245_012:0723c02": "後假也。",
    "X09n0245_012:0723c03": "疏四總示修習中。注者是釋此段科文也。不欲濫於",
    "X09n0245_012:0723c04": "解經。故脚注之。前後亦爾。▲疏無能所脩心冥此理",
    "X09n0245_012:0723c05": "即禪定者。緣此偈與長行文異意同。恐不解配合。故",
    "X09n0245_012:0723c06": "此釋之。長行云。圓覺清淨本無脩習及脩習者。即是",
    "X09n0245_012:0723c07": "無能所也。三觀之初。又云。於諸修行實無有二。悉不",
    "X09n0245_012:0723c08": "言禪定。今偈中孤然云從禪定生。即知心冥無脩之",
    "X09n0245_012:0723c09": "理。即是禪定。此乃長行標文。偈中顯意。亦可長行舉",
    "X09n0245_012:0723c10": "法。偈中釋義。妙在此也。▲疏加之繩索等者。即淨名",
    "X09n0245_012:0723c11": "經中。優波離與二比丘如法懺罪。維摩訶云。云云。",
    "X09n0245_012:0723c12": "除我入覺章(淨業菩薩問)。",
    "X09n0245_012:0723c13": "疏故同大科者。云次四問答別明觀行。今乃於中。有",
    "X09n0245_012:0723c14": "二問答。是除我離病。似非觀行。恐有不細詳者生疑。",
    "X09n0245_012:0723c15": "故此云是觀行中障也。約修證帶我。不同全執我相",
    "X09n0245_012:0723c16": "者。故障別明觀行。如前通明觀行中。亦有彌勒一章",
    "X09n0245_012:0723c17": "斷除貪愛。貪愛是六道根元。障通明觀行故。疏如琉",
    "X09n0245_012:0723c18": "璃等者。內外明淨透徹故。瓶喻一念。多芥子喻多劫",
    "X09n0245_012:0723c19": "萬行。",
    "X09n0245_012:0723c20": "疏何法染污者。初悟同佛。妄起還凡。故志公偈云。佛",
    "X09n0245_012:0723c21": "從魔境出。(煩惱中悟菩提。如淤泥中蓮華)魔從佛境生。(悟解同佛。遇違順境只於",
    "X09n0245_012:0723c22": "悟中。還起妄念故也)二頭不相辨。渾雜國王城。(喻覺城也)注廣釋如",
    "X09n0245_012:0723c23": "上者。普眼章二空門中。",
    "X09n0245_012:0723c24": "疏兩論所說者。天親論云。見五陰一一陰。是我相。見",
    "X09n0245_012:0724a01": "我命斷滅復生六道。為人相。見我身相續不斷。為眾",
    "X09n0245_012:0724a02": "生相。(即盛衰苦樂眾多變異也)計我一報命根不斷而住。為壽者",
    "X09n0245_012:0724a03": "相。無著論云。取自體相續。為我想。所度為眾生想。餘",
    "X09n0245_012:0724a04": "二意同。但無著云想。天親云相。今參而用之。我全無",
    "X09n0245_012:0724a05": "著。壽全天親。餘二展演其文。令人易解。肇注淨名云。",
    "X09n0245_012:0724a06": "縱任自由謂之我。常存不變謂之壽。貴於萬物。而始",
    "X09n0245_012:0724a07": "終不改。謂之人。眾生大同。此皆情識所計。故云迷識",
    "X09n0245_012:0724a08": "境也。經說者。約證悟覺性。而帶能所。從麤至細展轉",
    "X09n0245_012:0724a09": "遣之。四相遣盡。方始無遣。故云迷智境也。法無我等",
    "X09n0245_012:0724a10": "者。真性及諸緣。皆謂之法。此則非無。但此中無我等",
    "X09n0245_012:0724a11": "也。離我垢者真性即我。俱不於五蘊中認之。故離垢",
    "X09n0245_012:0724a12": "也。前後際斷者。離數趣餘趣之相也。若有所趣。即後",
    "X09n0245_012:0724a13": "際不斷。離眾生垢者。緣起紛然。即眾多生起之義。但",
    "X09n0245_012:0724a14": "不計各有自性。故離垢也。離生死者。由見有前世之",
    "X09n0245_012:0724a15": "死故。見今世之生。復計今生必死。故有一期住壽。既",
    "X09n0245_012:0724a16": "了本無生死。何有今世一期一報命根耶。疏心自取",
    "X09n0245_012:0724a17": "者。我相皆心為本。演若者。即佛頂經中迷頭之事。前",
    "X09n0245_012:0724a18": "已引釋。今云瞋頭者。其失也。如人遭惡病即自嫌身",
    "X09n0245_012:0724a19": "者無是嫌病也。蠲除也。",
    "X09n0245_012:0724a20": "疏一展轉生妄中。文三。一科之。以釋成科文展轉相",
    "X09n0245_012:0724a21": "生之義也。反三道者。惑業既息。生死即絕。墮二乘者。",
    "X09n0245_012:0724a22": "躭無生理。沉空滯寂。▲疏然此下。二以經文。配於四",
    "X09n0245_012:0724a23": "諦。於中。初配。後釋。配中云二乘宗者。雖通大乘。以為",
    "X09n0245_012:0724a24": "虗妄本空之義。但宗無生等也。故般若心云。無苦集",
    "X09n0245_012:0724b01": "滅道。初六句等者。依句數次第配經。文相甚明。各須",
    "X09n0245_012:0724b02": "一一配釋以示聽徒。言生滅者已下。釋四。四諦也。各",
    "X09n0245_012:0724b03": "如注釋。亦甚分明。更略為顯發。實審者。諦是實義審",
    "X09n0245_012:0724b04": "義。如懸談中說。止觀等者。等於六度十度三十七品",
    "X09n0245_012:0724b05": "之類。止觀為正道。此等為助道矣。又云樹葉者。疏華",
    "X09n0245_012:0724b06": "嚴一剎云云。疏解苦無苦者。疏苦有無量者。疏無",
    "X09n0245_012:0724b07": "作者。疏具世出世者。苦集世間顛倒因果。滅道是出",
    "X09n0245_012:0724b08": "離世間淨妙因果。十二因緣。其文雖廣。其義却局。但",
    "X09n0245_012:0724b09": "有苦集二諦義故。六波羅蜜。唯道諦故。通權實者。始",
    "X09n0245_012:0724b10": "從小乘。乃至華嚴圓教。皆通此義。今此文下。其意可",
    "X09n0245_012:0724b11": "知。▲疏集諦中復有下。三正釋本文也。由迷起惑者。",
    "X09n0245_012:0724b12": "却牒初細科。以銷文矣。又二。一正釋。所言由此者。經",
    "X09n0245_012:0724b13": "中自指前段執我等四相之迷也。二妄者。二釋。謂即",
    "X09n0245_012:0724b14": "前虗妄體是一妄。重執者是一妄。即為二也。又愛憎",
    "X09n0245_012:0724b15": "兩法即是二也。二引他。疏。一揆者。無所揀度。揆猶度",
    "X09n0245_012:0724b16": "也。可意者愛也。遇之即起業矣。不可意者憎也。由相",
    "X09n0245_012:0724b17": "馳故。增加恚恨。又造業也。此公不欲文重。故但云恚",
    "X09n0245_012:0724b18": "恨而已。若不言造業。如何銷他經中二妄皆生業道",
    "X09n0245_012:0724b19": "乎。萬境不出可意不可意。今迷者對之。左右皆業。且",
    "X09n0245_012:0724b20": "一生之業。豈算其數量耶。苦哉苦哉。疏一念貪等者。",
    "X09n0245_012:0724b21": "亦不離憎愛二也。片起者。纔欲起心仍未全也。如瞥",
    "X09n0245_012:0724b22": "起之詞矣。地獄是總。刀鋒是別。皆冥途受苦之器具。",
    "X09n0245_012:0724b23": "前已釋竟。地獄正翻為苦器。疏愛色等者。文在佛頂。",
    "X09n0245_012:0724b24": "疏纏空者。滯於空境。如被纏縛。此乃被空纏。纏於境",
    "X09n0245_012:0724c01": "也。亦可空本無心。自是二乘來心纏化空寂。疏化城",
    "X09n0245_012:0724c02": "者法華。云云。",
    "X09n0245_012:0724c03": "疏由認四相等者。釋經中此字。疏由將無始等者。勝",
    "X09n0245_012:0724c04": "鬘說五住地。疏最初根本者。論中根本不覺也。本源",
    "X09n0245_012:0724c05": "者。性淨真心也。論中。依本覺而有不覺故。經云者。佛",
    "X09n0245_012:0724c06": "名經也。",
    "X09n0245_012:0724c07": "疏先法說者。文三。一正釋。於中。云金錍及乳色者。疏",
    "X09n0245_012:0724c08": "身心皆無明者。論云。以依不覺故心動。動則有苦。(苦是",
    "X09n0245_012:0724c09": "生死之身)果(苦果)不離因(無明)又都結三細六麤云。一切染法。",
    "X09n0245_012:0724c10": "皆是不覺相故。▲疏若冥契下。二反顯。彼既覺圓明",
    "X09n0245_012:0724c11": "故。顯心清淨。乃至經終。一切皆覺。即知此由本起無",
    "X09n0245_012:0724c12": "明故。成前展轉數重過患。乃至結終一切無明翻覆",
    "X09n0245_012:0724c13": "相類。義甚分明。▲疏又前得下。三相對釋。於中。云魔",
    "X09n0245_012:0724c14": "業者。兼影取菩提心也。華嚴說。忘失菩提心修行。皆",
    "X09n0245_012:0724c15": "被魔攝。疏後喻者。文四。一隨相說不斷。如人萬萬資",
    "X09n0245_012:0724c16": "財。一一慳惜。若遇喪命因緣。情願總棄。以求活命。二",
    "X09n0245_012:0724c17": "又有我下。稱性說親斷。由前但云不能自斷。仍有可",
    "X09n0245_012:0724c18": "斷之我。故云隨相。今明執時尚不覺有所執之我。是",
    "X09n0245_012:0724c19": "其過患。憑何說斷。縱欲斷之。亦是妄想。想盡之時。但",
    "X09n0245_012:0724c20": "是真我。真我無患。憑何欲斷。今但以覺無名斷。故云",
    "X09n0245_012:0724c21": "親斷也。三如夢身下。夢喻二說。終不肯斷。已上喻隨",
    "X09n0245_012:0724c22": "相。必須已下喻稱性覺來者。覺字去聲呼。謂古効反。",
    "X09n0245_012:0724c23": "四又此喻下。兼喻後文可知。",
    "X09n0245_012:0724c24": "疏種子現行者。義如前說。引寶積者。舉愛例憎。墮惡",
    "X09n0245_012:0725a01": "趣者。非唯不成佛果。仍便墮於惡趣。此有二意。一如",
    "X09n0245_012:0725a02": "第三生怨之說。二既是存愛迷心。愛為六道之本。善",
    "X09n0245_012:0725a03": "惡反覆。苦樂循環。盡於未來。卒未脫免三塗等苦。以",
    "X09n0245_012:0725a04": "云忍不落惡趣。亦由忍可無我之理。及愛為苦本之",
    "X09n0245_012:0725a05": "義。隨順脩之。故必不落。疏常者。如前說迷識境之四",
    "X09n0245_012:0725a06": "相也。初果除者。小乘見道位。證我空真如也。羅漢未",
    "X09n0245_012:0725a07": "曉者。此四相障於圓覺。羅漢若曉。即應悟淨圓覺。故",
    "X09n0245_012:0725a08": "天台說。三界之外有塵沙無明。此執即是其數也。合",
    "X09n0245_012:0725a09": "云阿羅漢。今文中。且貪字數相對。簡略而言。疏約事",
    "X09n0245_012:0725a10": "驗我者。事是我所。我所者。我所有一切事境。通於有",
    "X09n0245_012:0725a11": "情無情事皆可見可知我即不能反見。故約事境。反",
    "X09n0245_012:0725a12": "驗於我。乃覺他皆非我。便知我非他也。",
    "X09n0245_012:0725a13": "疏但覺有心者。知一切事境非我也。即此名我也。燕",
    "X09n0245_012:0725a14": "居者。燕字去聲呼。音宴也。依論語中燕居之字。",
    "X09n0245_012:0725a15": "疏覺體者。空寂是體是涅槃。知是用是覺。即體之用。",
    "X09n0245_012:0725a16": "涅槃即覺。即用之體。覺即涅槃。既體用相即故。非別",
    "X09n0245_012:0725a17": "有可證之體也。即當前五門證道中第三能所俱泯",
    "X09n0245_012:0725a18": "矣。即是我相者。既妄見有涅槃所證。所證者即我也。",
    "X09n0245_012:0725a19": "我是自體義故。且實證真體。既是法身真我。今謬證",
    "X09n0245_012:0725a20": "妄體。即是無明妄我也。類例甚明。疏者字名人者。諸",
    "X09n0245_012:0725a21": "家疏論每出人字之體。或能證人。或能執之人。乃至",
    "X09n0245_012:0725a22": "說人。聽人。若真妄。皆云者也。如梵語佛陀此云覺者。",
    "X09n0245_012:0725a23": "即指於人。若言菩提。此但言覺。即指於法。類例如此。",
    "X09n0245_012:0725a24": "博學者自當知矣。",
    "X09n0245_012:0725b01": "疏無非不盡者。無有過非而泯之不盡。謂一切過非",
    "X09n0245_012:0725b02": "皆已盡也。彼空此智者。彼破能所取空。又即此能所",
    "X09n0245_012:0725b03": "取決定是空。諸取之過已盡。唯存空為唯識性。此是",
    "X09n0245_012:0725b04": "未了。故云少物。此則諸過皆盡。唯有智存。智及空雖",
    "X09n0245_012:0725b05": "殊。皆只餘一境。故引之證矣。疏了跡跡生者。既展轉",
    "X09n0245_012:0725b06": "相生。跡跡不盡。即是眾多生起不斷絕。亦是眾生義",
    "X09n0245_012:0725b07": "也。緣次下疏文。自釋云。眾生者。不定執一之謂也。故",
    "X09n0245_012:0725b08": "此云亦是等也。問前人相中。已云不取能所。如何至",
    "X09n0245_012:0725b09": "此。却云展轉皆成能所耶。答皆成能所者。是此人所",
    "X09n0245_012:0725b10": "了之過非。非此人認之為是。前人相中。覺我相是能",
    "X09n0245_012:0725b11": "所之過者。但覺一重能所。不知此智。又復名能。今此",
    "X09n0245_012:0725b12": "轉深故。覺展轉無窮皆是能所。豈不甚超於前。故經",
    "X09n0245_012:0725b13": "云悟所不及。(及即皆所故)科云了跡生。釋云了此無定故",
    "X09n0245_012:0725b14": "離前非。又云不定執一。皆甚明矣。",
    "X09n0245_012:0725b15": "疏舉喻徵釋中。末云於自於彼不計我人。其次兩句",
    "X09n0245_012:0725b16": "皆云非彼我。乍看似牒起上文。故以後云字隔之。然",
    "X09n0245_012:0725b17": "猶恐難辨。更為分析。謂上句非彼我者。結成所釋經",
    "X09n0245_012:0725b18": "中標云非我非彼之句。謂俱非此彼二也。下句云非",
    "X09n0245_012:0725b19": "彼我者。自牒釋經文最後一句。謂但說非彼人之我。",
    "X09n0245_012:0725b20": "我字亦屬彼也。並不說此。此乃上句彼我。是相違釋。",
    "X09n0245_012:0725b21": "下句彼我。是持業釋。不妨義至淺近而文且幽隱。亦",
    "X09n0245_012:0725b22": "須在意分析。",
    "X09n0245_012:0725b23": "疏即心之照者。心是自己本心。前三門中。由別能證",
    "X09n0245_012:0725b24": "能悟能了等相。故不言心。今諸跡已盡。故言心也。如",
    "X09n0245_012:0725c01": "論中異相住相之文。但云覺於念異念無異相覺於",
    "X09n0245_012:0725c02": "念住念無住相。至最初生相已盡細念亦無。直言覺",
    "X09n0245_012:0725c03": "心初起心無初相。意全同此。此中甚妙。宜審思之。清",
    "X09n0245_012:0725c04": "淨者。亦由離前證悟了等三相直是心自照故。言自",
    "X09n0245_012:0725c05": "覺者。自心能覺。非謂覺自。然經云照。今乃云覺者。且",
    "X09n0245_012:0725c06": "順常途疏論。多云自覺他也。證悟等者。等於了字。謂",
    "X09n0245_012:0725c07": "我相名證。人相名悟。眾生云了。此中總盡故徹真源。",
    "X09n0245_012:0725c08": "更無別能證等也。擬將此智者。此照智也。業用者。上",
    "X09n0245_012:0725c09": "約所修得名。此約能起用得名。但覺下。出此業智之",
    "X09n0245_012:0725c10": "體。體即論中業智業相。但緣不覺。認此之智。細念潛",
    "X09n0245_012:0725c11": "續。故名壽命相也。亦名等覺照寂。是十地滿足之智。",
    "X09n0245_012:0725c12": "但緣猶有能照之相。微細未盡。故名羅縠之障也。此",
    "X09n0245_012:0725c13": "即難知如壽命。元來又是功能智。所言世間自然業",
    "X09n0245_012:0725c14": "智者。即彼二礙之中。無明所礙之智也。彌勒章二障",
    "X09n0245_012:0725c15": "門中已釋。不思議業相者。即本覺隨染所生二種相",
    "X09n0245_012:0725c16": "中之一相也。具如彼說。是能作一切功用之智故。指",
    "X09n0245_012:0725c17": "之為體。除妄者前三也。不自除者。以此為是。故成潛",
    "X09n0245_012:0725c18": "認。而不斷絕。如命根矣。此一門。除久修觀行用心細",
    "X09n0245_012:0725c19": "者。雖此再三顯示。亦無由了之。",
    "X09n0245_012:0725c20": "疏總指前三相者。覺是心心所之總名。若別說三名。",
    "X09n0245_012:0725c21": "即一證。二悟。三了。若統言之。即但云覺也。心未忘故",
    "X09n0245_012:0725c22": "者。正釋心照名塵垢之義。即知若心忘此彼。(彼三也此照也)",
    "X09n0245_012:0725c23": "即心照便是自然業智。(如上所注)疏我智俱盡者。我等四",
    "X09n0245_012:0725c24": "相及智慧俱盡也。我智者。是我及智。非謂是我之智。",
    "X09n0245_012:0726a01": "照體獨立者。是生公語。清涼大師心要亦云。一念不",
    "X09n0245_012:0726a02": "生前後際斷。照體獨立。物我皆如。將此四句。對詳前",
    "X09n0245_012:0726a03": "文。始終相當。故略取一句。若據文字初後敵對。即合",
    "X09n0245_012:0726a04": "云。水凍成氷。氷銷水在。心迷成我。我盡心存。今緣心",
    "X09n0245_012:0726a05": "水二字皆是通名濕。況照體獨立之語。約如相當故。",
    "X09n0245_012:0726a06": "法合。濕性獨存云照體獨立也。問彼云照體獨立。是",
    "X09n0245_012:0726a07": "離念無相之妙慧。經云。心照是壽命相之細病。如何",
    "X09n0245_012:0726a08": "用彼以當此耶。答但動於濕即名波浪。波浪盡而濕",
    "X09n0245_012:0726a09": "性元真。但起於照。即名壽者。壽者盡而照體本妙。起",
    "X09n0245_012:0726a10": "於照者。見一切覺也。況所引之文。但證本末法喻。非",
    "X09n0245_012:0726a11": "直以之釋經。經中本無水濕之言。亦無真心之語。喻",
    "X09n0245_012:0726a12": "中。但云氷湯。法中但云照一切覺。氷湯必依於水。水",
    "X09n0245_012:0726a13": "之濕性必無變滅。即知照覺必依真心。心之照體亦",
    "X09n0245_012:0726a14": "無變滅。",
    "X09n0245_012:0726a16": "圓覺經大疏釋義鈔卷第十二(之上)"
}