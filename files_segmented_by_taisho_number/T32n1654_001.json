{
    "T32n1654_001:0490a25": "因緣心論頌",
    "T32n1654_001:0490a27": "龍猛菩薩作",
    "T32n1654_001:0490a28": "　差別十二支　　能仁說緣生",
    "T32n1654_001:0490a29": "　於煩惱業苦　　三中俱攝盡",
    "T32n1654_001:0490b01": "　初八九煩惱　　二及十是業",
    "T32n1654_001:0490b02": "　餘七皆是苦　　十二唯三攝",
    "T32n1654_001:0490b03": "　從三生於二　　從二生於七",
    "T32n1654_001:0490b04": "　一復生於三　　此有輪數轉",
    "T32n1654_001:0490b05": "　諸趣唯因果　　此中無眾生",
    "T32n1654_001:0490b06": "　唯從於空法　　還生於空法",
    "T32n1654_001:0490b07": "　誦燈鏡及印　　火精種梅聲",
    "T32n1654_001:0490b08": "　諸蘊相續結　　不移智應察",
    "T32n1654_001:0490b09": "　於甚微細事　　若有見斷者",
    "T32n1654_001:0490b10": "　彼不善因緣　　未見緣生義",
    "T32n1654_001:0490b11": "　此中無可見　　亦無少安立",
    "T32n1654_001:0490b12": "　於真以觀真　　見真而解脫",
    "T32n1654_001:0490b16": "因緣心論釋",
    "T32n1654_001:0490b18": "龍猛菩薩造",
    "T32n1654_001:0490b19": "此中有沙門。樂聞能聽。善能憶持。能悟。能",
    "T32n1654_001:0490b20": "觀。及具簡弃。來詣師所。於如來教中。作如",
    "T32n1654_001:0490b21": "是問。薄伽梵。差別十二支。能仁說緣生。彼",
    "T32n1654_001:0490b22": "於何所攝。今欲樂聞。知彼問其真義。師即",
    "T32n1654_001:0490b23": "呼曰汝於煩惱業苦三中都攝盡。作此分別",
    "T32n1654_001:0490b24": "典切之語。此中十及二。故曰為十二支。即",
    "T32n1654_001:0490b25": "差別。故言差別。如車支分。故說為支。能",
    "T32n1654_001:0490b26": "寂身口。故名能仁言。能仁說者。宣暢解釋。",
    "T32n1654_001:0490b27": "說之異名。彼非自性。決定士夫。假相自在。",
    "T32n1654_001:0490b28": "時自然隨欲。化主。偶遇等所生。此是因緣",
    "T32n1654_001:0490b29": "所生。此差別十二支法。於煩惱業苦。遞手相",
    "T32n1654_001:0490c01": "依。猶如束蘆。於彼三中。並皆攝盡。言盡",
    "T32n1654_001:0490c02": "者。即是無餘義也。問曰。何者煩惱。何者是",
    "T32n1654_001:0490c03": "業。何者是苦。此差別之法。當於何攝。",
    "T32n1654_001:0490c04": "答曰。初八九煩惱。差別十二支法。初是無",
    "T32n1654_001:0490c05": "明。第八是愛。第九是取。此三是煩惱所攝。",
    "T32n1654_001:0490c06": "何者是業。二及十是業。二是行。十是有。此",
    "T32n1654_001:0490c07": "二法是業所攝。餘七皆是苦。煩惱業之所攝",
    "T32n1654_001:0490c08": "之餘七種是苦。所攝應知。所謂識。名色。",
    "T32n1654_001:0490c09": "六入。觸。受。生。老死。言皆者是惣攝之辭。即",
    "T32n1654_001:0490c10": "攝愛別離。怨憎會。求不得苦。是故此十二",
    "T32n1654_001:0490c11": "支法。於業煩惱苦中。並皆攝盡。言唯者。是",
    "T32n1654_001:0490c12": "其遮義。經中所說之法。此中攝盡。更無有",
    "T32n1654_001:0490c13": "餘。問曰。此義已知。彼煩惱業苦。云何相生。",
    "T32n1654_001:0490c14": "請為解說。答曰。從三生於二。從三煩惱生於",
    "T32n1654_001:0490c15": "二業。從二生於七。謂上所說苦法。七復生",
    "T32n1654_001:0490c16": "於三。所謂諸煩惱。復從三煩惱。生於二業。",
    "T32n1654_001:0490c17": "此有輪數轉。言有者。有其三種。所謂欲。色。",
    "T32n1654_001:0490c18": "無色。於中不息。而作流轉。彼諸異生世間。而",
    "T32n1654_001:0490c19": "自流轉浪。言此者。顯不定義。非如流轉。次",
    "T32n1654_001:0490c20": "第生於諸有。此不定也。問曰。何者是身之",
    "T32n1654_001:0490c21": "自在眾生耶。彼之作用。其事云何。答曰。諸",
    "T32n1654_001:0490c22": "趣惟因果。惟除假名。此中無眾生。此是真",
    "T32n1654_001:0490c23": "實義。非假立有。假立之境。不成實物。問曰。",
    "T32n1654_001:0490c24": "若如是者。誰從此世至於他世。答曰。無有極",
    "T32n1654_001:0490c25": "微等法。從於此世。移至他世。雖然唯從於",
    "T32n1654_001:0490c26": "空法。還生於空法。從無我我所。煩惱業。五",
    "T32n1654_001:0490c27": "種空因。還生空無我我所。七種苦果之法。彼",
    "T32n1654_001:0490c28": "則無我我所。彼此手無我我所。雖然從自性",
    "T32n1654_001:0490c29": "無我之法。還生自性無我之法。應如是知。作",
    "T32n1654_001:0491a01": "如是說。此中問曰。從自性無我之法。還生",
    "T32n1654_001:0491a02": "自性無我之法者。有何譬喻。此中答曰。誦燈",
    "T32n1654_001:0491a03": "鏡及印。火精種梅聲。已如是等喻。及假喻",
    "T32n1654_001:0491a04": "立成自性無我及成就彼世應知。譬如師所",
    "T32n1654_001:0491a05": "誦者。若轉至弟子。師後更無言說。是故不",
    "T32n1654_001:0491a06": "至。彼弟子誦者。亦不從餘得。成無因果故。",
    "T32n1654_001:0491a07": "如師所誦臨終心識。亦復如是。成常過故。不",
    "T32n1654_001:0491a08": "至他世。彼世亦不從餘得。成無因果故。如",
    "T32n1654_001:0491a09": "師所誦。與弟子誦者。即彼異彼。不易施設。",
    "T32n1654_001:0491a10": "如是依彼臨終心識。生分心識。得生者。亦",
    "T32n1654_001:0491a11": "復如是。即彼異彼。不易施設。如是從燈生",
    "T32n1654_001:0491a12": "燈依於面像。鏡中現其影像。從印成文。從",
    "T32n1654_001:0491a13": "精出火。從種生芽。從梅生涎。從聲出嚮。即",
    "T32n1654_001:0491a14": "彼異彼。不易施設。如是。諸蘊相續結。不移",
    "T32n1654_001:0491a15": "智應察。言蘊者。即色受相行識蘊也。言",
    "T32n1654_001:0491a16": "相續結者。彼已從彼因。所生餘者是也。無",
    "T32n1654_001:0491a17": "有極微等法。從於此世。移至他世。是故流",
    "T32n1654_001:0491a18": "轉。從於虛妄分別習氣而生。後言應者。即是",
    "T32n1654_001:0491a19": "逆觀。義當知反。彼應觀諸法無常苦空無我",
    "T32n1654_001:0491a20": "者。則不愚諸事。若不遇者。則無有貪。若無",
    "T32n1654_001:0491a21": "有貪瞋則不生。若無有嗔則無有業。若無有",
    "T32n1654_001:0491a22": "業。則無有取。若無有取。則不造後有。若無",
    "T32n1654_001:0491a23": "有者而則不生。若不生者。即於身心而苦不",
    "T32n1654_001:0491a24": "生。如是不集五種因故。即相餘處。而果不",
    "T32n1654_001:0491a25": "生。此果解脫。是故斷除。斷常等諸惡見也。",
    "T32n1654_001:0491a26": "此中有二訟。",
    "T32n1654_001:0491a27": "　於甚微細事　　若有見斷者",
    "T32n1654_001:0491a28": "　彼不善因緣　　未見緣生義",
    "T32n1654_001:0491a29": "　此中無可見　　亦無少安立",
    "T32n1654_001:0491b01": "　於真以觀真　　見真如解脫",
    "T32n1654_001:0491b02": "因緣心論釋一卷"
}