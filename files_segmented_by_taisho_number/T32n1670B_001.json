{
    "T32n1670B_001:0703c06": "No. 1670 (B)",
    "T32n1670B_001:0703c07": "那先比丘經卷上",
    "T32n1670B_001:0703c09": "失譯人名附東晉錄",
    "T32n1670B_001:0703c10": "佛在舍衛國祇樹給孤獨園，時諸比丘僧、比",
    "T32n1670B_001:0703c11": "丘尼、優婆塞、優婆夷，諸天、王、大臣、長者、人民，",
    "T32n1670B_001:0703c12": "及事九十六種道者，凡萬餘人，日於佛前聽",
    "T32n1670B_001:0703c13": "經。佛自念：「人眾日多，身不得安。」佛意欲捨人",
    "T32n1670B_001:0703c14": "眾去，到閑屏處，坐思惟念道。佛即捨人眾去，",
    "T32n1670B_001:0703c15": "入山至校羅叢樹間，其樹有神。佛坐其下，思念",
    "T32n1670B_001:0703c16": "清淨之道。去叢樹不遠，有群象五百餘頭，中",
    "T32n1670B_001:0703c17": "有象王，賢善知善惡之事，譬如人狀。象輩眾多，",
    "T32n1670B_001:0703c18": "周匝象王邊，中有雄雌、長齒中齒少齒者。象",
    "T32n1670B_001:0703c19": "王渴欲行飲水時，諸小象走居前入水飲，飲",
    "T32n1670B_001:0703c20": "已於水中走戲，撓撈水令濁惡，象王不能得",
    "T32n1670B_001:0703c21": "清水飲。象王飢欲行食草，諸小象復走居前食",
    "T32n1670B_001:0703c22": "噉美草，走戲蹈踐其上，象王不能得淨草食。",
    "T32n1670B_001:0703c23": "象王自念：「我群眾多患，是諸象及小象子撓水",
    "T32n1670B_001:0703c24": "令濁、令草不淨，而返常飲濁水食足踐之草。」",
    "T32n1670B_001:0703c25": "象王自念：「我欲棄是諸象去，至一屏處快耶！」",
    "T32n1670B_001:0703c26": "象王即棄群而去，轉行入山，到校羅叢樹間。",
    "T32n1670B_001:0703c27": "象王見佛，佛坐樹下，心大歡喜，則前至佛所，",
    "T32n1670B_001:0703c28": "低頭屈膝為佛作禮，却在一面住。佛自念：「我",
    "T32n1670B_001:0703c29": "棄眾人來在是間，象王亦復棄眾象來到是",
    "T32n1670B_001:0704a01": "樹間，其義適同。」佛為象王說經言：「佛於人中",
    "T32n1670B_001:0704a02": "最尊，象王於諸象中亦尊。」佛言：「我心與象王",
    "T32n1670B_001:0704a03": "心適相中合，我與象王俱樂是樹間。」象王聽",
    "T32n1670B_001:0704a04": "經竟，心即開解，曉知佛意，便視佛所彷徉經",
    "T32n1670B_001:0704a05": "行處，以鼻取水灑地、以鼻撈草掃地、以足蹈",
    "T32n1670B_001:0704a06": "地令平好。象王日朝暮承事。如是久後，佛便",
    "T32n1670B_001:0704a07": "取無為泥洹道去。象王不知佛處，為周旋行求，",
    "T32n1670B_001:0704a08": "索佛不得，啼泣愁憂不樂不敢食飲。時國中",
    "T32n1670B_001:0704a09": "有佛寺舍，在山上，名迦羅洹，中有五百沙門",
    "T32n1670B_001:0704a10": "共止其中，皆已得阿羅漢道，常以月六齋日",
    "T32n1670B_001:0704a11": "誦經至明時。象王亦在山上，近於寺邊。象王",
    "T32n1670B_001:0704a12": "知有六齋日誦經，至其日，象王常行入寺",
    "T32n1670B_001:0704a13": "聽經。諸沙門知象王喜聽經，欲誦經時須象",
    "T32n1670B_001:0704a14": "王來到乃誦經。象王聽經徹明，不睡不臥不",
    "T32n1670B_001:0704a15": "動不搖。象王數聞經承事佛故，久後象王亦",
    "T32n1670B_001:0704a16": "以壽終死，便得為人作子。生婆羅門家，不",
    "T32n1670B_001:0704a17": "復聞佛經亦不見沙門，便棄家入深山學婆",
    "T32n1670B_001:0704a18": "羅門道，在山上止。近比亦有一婆羅門道人俱",
    "T32n1670B_001:0704a19": "在山上，相與往來，共為知識。其一人自念：「我",
    "T32n1670B_001:0704a20": "厭世間縣官憂苦老病死，後當入地獄、餓鬼、畜",
    "T32n1670B_001:0704a21": "生貧窮中。用是故，我除頭鬚、被袈裟作沙門，",
    "T32n1670B_001:0704a22": "求度世無為道。」其一人自念：「我願欲求作國王",
    "T32n1670B_001:0704a23": "得自在，令天下人民皆共屬我隨我教令。」兩",
    "T32n1670B_001:0704a24": "人共願如是。久後二人各復壽終，得於世間",
    "T32n1670B_001:0704a25": "作人。其一人前世宿命欲求作國王者，生於",
    "T32n1670B_001:0704a26": "海邊為國王太子，父母便字子為彌蘭。其一人",
    "T32n1670B_001:0704a27": "前世宿命欲求度世無為泥洹道者，生於天",
    "T32n1670B_001:0704a28": "竺罽賓縣，父母便字為陀獵。生便被袈裟俱",
    "T32n1670B_001:0704a29": "生，所以與袈裟俱生者，本宿命所願。其家有",
    "T32n1670B_001:0704b01": "一象王亦同日生，天竺名象為那，父母便因",
    "T32n1670B_001:0704b02": "象字其子名為那先。那先長大，年十五六，有",
    "T32n1670B_001:0704b03": "舅父字樓漢。樓漢作沙門，有絕妙之才，世間",
    "T32n1670B_001:0704b04": "無比，眼能徹視、耳能徹聽、自知所從來生，行",
    "T32n1670B_001:0704b05": "即能飛，出能無間、入無孔，自在變化無所不作，",
    "T32n1670B_001:0704b06": "天上天下人民及蜎飛蠕動之類心所念，樓漢",
    "T32n1670B_001:0704b07": "皆預知之。那先便自往到舅父計自說言：「我",
    "T32n1670B_001:0704b08": "意佛道，欲除頭鬚、被袈裟作沙門，今我當為",
    "T32n1670B_001:0704b09": "舅父作弟子。寧可持我作沙門耶？」樓漢知那",
    "T32n1670B_001:0704b10": "先宿命作善有慧，甚重哀之，因聽令作沙彌。",
    "T32n1670B_001:0704b11": "那先始作小沙彌，受十戒，日誦經學問，思惟",
    "T32n1670B_001:0704b12": "經戒即得四禪，悉知諸經，獨未受大沙門戒。",
    "T32n1670B_001:0704b13": "於時國山中有佛寺舍名曰惒禪，惒禪寺中",
    "T32n1670B_001:0704b14": "有五百沙門，皆得阿羅漢道。中有第一阿羅",
    "T32n1670B_001:0704b15": "漢名頞陂曰，能知天上天下去來見在之事。",
    "T32n1670B_001:0704b16": "那先年滿二十，因作大沙門，受大沙門戒，便",
    "T32n1670B_001:0704b17": "到惒禪寺中至頞陂曰所。時五百阿羅漢適",
    "T32n1670B_001:0704b18": "以十五日說大沙門戒經在講堂上坐，大沙",
    "T32n1670B_001:0704b19": "門皆入，那先亦在其中。眾沙門悉坐，頞陂曰",
    "T32n1670B_001:0704b20": "悉視坐中諸沙門心皆是阿羅漢，獨那先未",
    "T32n1670B_001:0704b21": "得羅漢道。頞陂曰便說譬喻經言：「若入折米，",
    "T32n1670B_001:0704b22": "米正白中有黑米即剔不好。今我坐中皆清",
    "T32n1670B_001:0704b23": "白，獨那先為黑，未得阿羅漢道。」那先聞頞陂",
    "T32n1670B_001:0704b24": "曰說經如是，大愁便起，為五百沙門作禮已",
    "T32n1670B_001:0704b25": "即出去。那先自念：「我不宜在是座中坐，我亦",
    "T32n1670B_001:0704b26": "未得度脫，其餘沙門皆已度脫。譬若眾師子",
    "T32n1670B_001:0704b27": "中有狐狗，今我亦如是。我從今不得道者不",
    "T32n1670B_001:0704b28": "復入眾中坐也。」頞陂曰知那先意，便呼那先著",
    "T32n1670B_001:0704b29": "前，以手摩那先頭：「汝今得阿羅漢不久，勿愁",
    "T32n1670B_001:0704c01": "憂也。」頞陂曰便欲坐止那先。那先復有一師，年",
    "T32n1670B_001:0704c02": "八十餘，字迦惟曰。其縣中有一優婆塞，大賢",
    "T32n1670B_001:0704c03": "善，常日飯迦惟曰、弟子。那先至為師持應器",
    "T32n1670B_001:0704c04": "行取飯具，師令那先口含水行到優婆塞家取",
    "T32n1670B_001:0704c05": "飯具。優婆塞見那先年少端正行與人絕異，",
    "T32n1670B_001:0704c06": "宿知有慧，預聞有明志之名、能說經道。優婆塞",
    "T32n1670B_001:0704c07": "見那先入其舍中，便即起立前為作禮却叉",
    "T32n1670B_001:0704c08": "手言：「我飯諸沙門日久，未嘗有為我說經者。",
    "T32n1670B_001:0704c09": "今從我那先求哀，願為我說經，解我愚癡。」那",
    "T32n1670B_001:0704c10": "先即自念：「我受師教，令我口含水不得語。我",
    "T32n1670B_001:0704c11": "今吐水者為犯師戒，如是當云何？」那先念：「優",
    "T32n1670B_001:0704c12": "婆塞亦高才有志，我為其說經，想即得道。」那",
    "T32n1670B_001:0704c13": "先便吐水而坐，即為說經：「人布施作善奉行",
    "T32n1670B_001:0704c14": "經戒，今世安隱、後世便生天上，下生人中即",
    "T32n1670B_001:0704c15": "當明慧富貴，後不復入地獄、餓鬼、畜生中。人",
    "T32n1670B_001:0704c16": "不奉行經戒者，於今世苦，後世復墮三惡道",
    "T32n1670B_001:0704c17": "中無有出時。」優婆塞聞經心即歡喜。那先知",
    "T32n1670B_001:0704c18": "優婆塞心歡喜，便復說深經言：「世間萬物皆",
    "T32n1670B_001:0704c19": "當過去，無有常在者。萬物過去皆苦，世間人",
    "T32n1670B_001:0704c20": "身亦如是。世間人皆言：是我身、過我許。是皆",
    "T32n1670B_001:0704c21": "不得自在泥洹道者。最樂泥洹者，不生不老",
    "T32n1670B_001:0704c22": "不病不死不愁不憂，諸惡勤苦皆悉消滅。」那",
    "T32n1670B_001:0704c23": "先說經已，優婆塞即得第一須陀洹道，那先",
    "T32n1670B_001:0704c24": "亦自得須陀洹道。優婆塞大歡喜，便為那先",
    "T32n1670B_001:0704c25": "好美飯。那先語優婆塞：「先取具著師鉢中。」那",
    "T32n1670B_001:0704c26": "先飯竟澡漱訖畢，持飯具還與師。師見飯具",
    "T32n1670B_001:0704c27": "言：「若今日持飯具來，大好。已犯眾人，約當逐出",
    "T32n1670B_001:0704c28": "汝。」那先愁不樂。師言：「會眾比丘僧眾。」比丘僧",
    "T32n1670B_001:0704c29": "悉會坐，師言：「那先犯我曹眾人約來，當共逐",
    "T32n1670B_001:0705a01": "出，不得止眾中也。」頞陂曰說譬喻言：「如人持",
    "T32n1670B_001:0705a02": "一箭射兩準，如是曹人不應逐出也。那先自",
    "T32n1670B_001:0705a03": "說得道，亦令優婆塞得道，不應逐出。」那先師",
    "T32n1670B_001:0705a04": "迦維曰言：「正使一箭中百準，會為眾人約，不",
    "T32n1670B_001:0705a05": "得留止。餘人悉不能如那先得道，當已絕後。",
    "T32n1670B_001:0705a06": "不逐出那先者，餘人復效，無以却後。」眾坐中",
    "T32n1670B_001:0705a07": "皆默然，隨師教，即逐出那先。那先便以頭面",
    "T32n1670B_001:0705a08": "著師足，起遍為眾比丘僧作禮，禮竟便去，入",
    "T32n1670B_001:0705a09": "深山中坐樹下，晝夜精進念道不懈，便自成",
    "T32n1670B_001:0705a10": "得阿羅漢道，能飛行亦能眼徹視耳徹聽，亦",
    "T32n1670B_001:0705a11": "能知他人心所念，自知前世所從來生。得阿",
    "T32n1670B_001:0705a12": "羅漢已便即來還入惒禪寺中，諸眾比丘僧",
    "T32n1670B_001:0705a13": "中叩頭求哀悔過惒禪諸比丘僧，諸比丘僧",
    "T32n1670B_001:0705a14": "即聽之，那先作禮竟便出去。那先轉行入諸",
    "T32n1670B_001:0705a15": "郡縣街曲里巷，為人說經戒教人為善，中有",
    "T32n1670B_001:0705a16": "受五戒者、中有得須陀洹道、中有得斯陀含",
    "T32n1670B_001:0705a17": "道者、中得阿那含道者、中有作沙門得阿羅",
    "T32n1670B_001:0705a18": "漢道者，第一四天王、第二忉利天帝釋、第",
    "T32n1670B_001:0705a19": "七梵天王皆來到那先前作禮，以頭面著足却",
    "T32n1670B_001:0705a20": "坐，那先皆為諸人說經，名字徹聞四天。那先",
    "T32n1670B_001:0705a21": "所行處，諸天、人民、鬼神、龍見那先無不歡喜",
    "T32n1670B_001:0705a22": "者，皆得其福。那先便轉到天竺舍竭國，止泄",
    "T32n1670B_001:0705a23": "坻迦寺中。有前世故知識一人，在海邊作國王",
    "T32n1670B_001:0705a24": "太子名彌蘭。彌蘭少小好喜讀經學異道，悉知",
    "T32n1670B_001:0705a25": "異道經法，難異道人無有能勝者。彌蘭父王",
    "T32n1670B_001:0705a26": "壽終，彌蘭即立為國王。王問左右邊臣言：「國",
    "T32n1670B_001:0705a27": "中道人及人民，誰能與我共難經道者？」邊臣白",
    "T32n1670B_001:0705a28": "王言：「有。有學佛道者，人呼為沙門，其人智慧",
    "T32n1670B_001:0705a29": "博達，能與大王共難經道。今在北方大秦國，",
    "T32n1670B_001:0705b01": "國名舍竭古王之宮，其國中外安隱，人民皆",
    "T32n1670B_001:0705b02": "善。其城四方，皆復道行，諸城門皆彫文刻鏤。",
    "T32n1670B_001:0705b03": "宮中婦女各有處所，諸街市里羅列成行，官",
    "T32n1670B_001:0705b04": "道廣大列肆成行，象馬車步男女熾盛，乘",
    "T32n1670B_001:0705b05": "門道人親戚工師細民。及諸小國皆多高明，",
    "T32n1670B_001:0705b06": "人民被服五色焜煌，婦女傅白皆著珠環，國",
    "T32n1670B_001:0705b07": "土高燥珍寶眾多，四方賈客賣買皆以金錢，",
    "T32n1670B_001:0705b08": "五穀豐賤家有儲畜，市邊羅賣諸美羹飯飢",
    "T32n1670B_001:0705b09": "即得食，渴飲蒲萄雜酒，樂不可言。」其國王字",
    "T32n1670B_001:0705b10": "彌蘭，以正法治國。彌蘭者高才有智，明世經",
    "T32n1670B_001:0705b11": "道，能難去來見在之事，明於官事戰鬪之術，",
    "T32n1670B_001:0705b12": "智謀無不通達。時王出城遊戲，諸兵眾屯繞",
    "T32n1670B_001:0705b13": "外。其王心自貢高：「我為王，能答九十六種經",
    "T32n1670B_001:0705b14": "道。人所問不窮，人心適發便豫知所言。」王語",
    "T32n1670B_001:0705b15": "諸傍臣曰：「尚早入城亦無所作。是間寧有明",
    "T32n1670B_001:0705b16": "經道人沙門能與我共難經說道者無？」王傍",
    "T32n1670B_001:0705b17": "臣名沾彌利望群，沾彌利望群白王言：「然。有",
    "T32n1670B_001:0705b18": "沙門字野惒羅，大明經道，能與王共難經說",
    "T32n1670B_001:0705b19": "道。」王便勅沾彌利望群行往請來。沾彌利望",
    "T32n1670B_001:0705b20": "群即行請野惒羅言：「大王欲見大師。」野惒羅言：",
    "T32n1670B_001:0705b21": "「大善。王欲相見者，當自來耳，我不往也。」沾彌",
    "T32n1670B_001:0705b22": "利還白王如是，王即乘車與五百騎共往到",
    "T32n1670B_001:0705b23": "寺中。王與野惒羅相見，前問訊已便就坐，五",
    "T32n1670B_001:0705b24": "百騎從悉皆亦坐。王即問野惒羅言：「卿用何",
    "T32n1670B_001:0705b25": "故棄家捐妻子，剃頭鬚、被袈裟作沙門乎？",
    "T32n1670B_001:0705b26": "卿所求何等道？」野惒羅報王：「我曹學佛道行",
    "T32n1670B_001:0705b27": "忠政，於今世得其福，後世亦得其福，用是故",
    "T32n1670B_001:0705b28": "我除頭鬚、被袈裟作沙門。」王問野惒羅言：「有",
    "T32n1670B_001:0705b29": "人白衣有妻子，於家有妻子行忠政，於今世",
    "T32n1670B_001:0705c01": "得其福不？後世亦得其福不？」野惒羅言：「白衣",
    "T32n1670B_001:0705c02": "於家有妻子，有行忠政，於今世得福，於後世",
    "T32n1670B_001:0705c03": "亦得其福。」王言：「白衣於家有妻子，有行忠政，",
    "T32n1670B_001:0705c04": "於今世後世同得其福。卿無故而棄妻子，除",
    "T32n1670B_001:0705c05": "頭鬚、被袈裟作沙門為。」野惒羅便默然無以",
    "T32n1670B_001:0705c06": "報王。傍臣白言：「是沙門大明健有智，迫促未",
    "T32n1670B_001:0705c07": "及說耳。」王傍臣舉手言：「王得勝。王得勝。」野惒",
    "T32n1670B_001:0705c08": "羅便默然受負。王即左右顧視諸優婆塞，諸",
    "T32n1670B_001:0705c09": "優婆塞面亦不慚。王念：「是諸優婆塞面亦難",
    "T32n1670B_001:0705c10": "慚者，獨復有明經健沙門能與我相難者耳！」",
    "T32n1670B_001:0705c11": "王語沾彌利寧：「復有明慧沙門能與共難經說",
    "T32n1670B_001:0705c12": "道者無？」時那先者，諸沙門師，常與諸沙門俱",
    "T32n1670B_001:0705c13": "出入，諸沙門皆使說經。那先時皆知諸經要",
    "T32n1670B_001:0705c14": "難，能說十二部經，說經而種種別異章斷句",
    "T32n1670B_001:0705c15": "解已，知泥洹之道，無有能窮者、無有能得勝",
    "T32n1670B_001:0705c16": "者，能解諸疑、能明思者，所言智如江海，能伏",
    "T32n1670B_001:0705c17": "九十六種道，為佛四輩弟子所敬、為諸智者",
    "T32n1670B_001:0705c18": "所歸仰，常以經道教授人。那先來到舍竭國，",
    "T32n1670B_001:0705c19": "其所相隨弟子皆復高明，那先如猛師子。沾",
    "T32n1670B_001:0705c20": "彌利白王：「有異沙門字那先，智慧深妙明諸經",
    "T32n1670B_001:0705c21": "要，能解諸疑、無所不通，能與王共難經道。」王",
    "T32n1670B_001:0705c22": "問沾彌利：「審能與我共難經道不？」沾彌利應：",
    "T32n1670B_001:0705c23": "「唯然。能與王共難經道。尚能與第七梵天共",
    "T32n1670B_001:0705c24": "難經道，何況於人王。」即勅沾彌利便行請那",
    "T32n1670B_001:0705c25": "先來。沾彌利即往到那先所白言：「大王欲相",
    "T32n1670B_001:0705c26": "見。」那先即與諸弟子相隨到王所。王雖未甞",
    "T32n1670B_001:0705c27": "與那先相見，那先在眾人中被服行步與人",
    "T32n1670B_001:0705c28": "絕異，王遙見陰知是那先。王自說言：「我前",
    "T32n1670B_001:0705c29": "後所見人眾大多、入大座中大多，未甞自覺",
    "T32n1670B_001:0706a01": "恐怖如今日見那先。那先今日定勝我，我定",
    "T32n1670B_001:0706a02": "不如矣。我心惶惶不安也。」沾彌利白王言：「那",
    "T32n1670B_001:0706a03": "先已來在外。」那先既至，王問沾彌利：「何所是那",
    "T32n1670B_001:0706a04": "先者？」沾彌利因指示王，王即大歡喜：「正我所隱",
    "T32n1670B_001:0706a05": "者竟是那先。」王即見那先衣被行步與眾人",
    "T32n1670B_001:0706a06": "絕異。那先即到，前相問訊語言，王便大歡喜，因",
    "T32n1670B_001:0706a07": "共對坐。那先語王言：「佛經說言，人安隱最為",
    "T32n1670B_001:0706a08": "大利，人知厭足最為大富，人有所信最為大",
    "T32n1670B_001:0706a09": "厚，泥洹道者最為大快。」王便問那先：「卿字何",
    "T32n1670B_001:0706a10": "等？」那先言：「父母字我為那先，便呼我為那先。",
    "T32n1670B_001:0706a11": "有時父母呼我為維先、有時父母呼我為首",
    "T32n1670B_001:0706a12": "羅先、有時父母呼我維迦先，用是故人皆識",
    "T32n1670B_001:0706a13": "知我，世間人皆有是字耳。」王問那先：「誰為那",
    "T32n1670B_001:0706a14": "先者？」王復問言：「頭為那先耶？」那先言：「頭不為",
    "T32n1670B_001:0706a15": "那先也。」王復問：「眼耳鼻口為那先耶？」那先言：",
    "T32n1670B_001:0706a16": "「眼耳鼻口不為那先。」王復問：「頸項肩臂足手",
    "T32n1670B_001:0706a17": "為那先耶？」那先言：「不為那先。」王復問：「髀脚為",
    "T32n1670B_001:0706a18": "那先耶？」那先言不為那先。王復問顏色為那",
    "T32n1670B_001:0706a19": "先耶。那先言：「不為那先。」王復問：「苦樂為那先",
    "T32n1670B_001:0706a20": "耶？」那先言：「不為那先。」王復問：「善惡為那先耶？」",
    "T32n1670B_001:0706a21": "那先言：「不為那先。」王復問：「身為那先耶？」那先",
    "T32n1670B_001:0706a22": "言：「不為那先。」王復問：「肝肺心脾脈腸胃為那",
    "T32n1670B_001:0706a23": "先耶？」那先言：「不為那先。」王復問：「顏色苦樂善",
    "T32n1670B_001:0706a24": "惡身心合，是五事寧為那先耶？」那先言：「不為那",
    "T32n1670B_001:0706a25": "先。」王復問：「假使無顏色、苦樂、善惡、身心、無是",
    "T32n1670B_001:0706a26": "五事，寧為那先耶？」那先言：「不為那先。」王復問：",
    "T32n1670B_001:0706a27": "「聲響喘息為那先耶？」那先言：「不為那先。」王復",
    "T32n1670B_001:0706a28": "問：「何所為那先者？」那先問王言：「名車何所為車",
    "T32n1670B_001:0706a29": "者？軸為車耶？」王言：「軸不為車。」那先言：「輞為車",
    "T32n1670B_001:0706b01": "耶？」王言：「輞不為車。」那先言：「輻為車耶？」王言：「輻",
    "T32n1670B_001:0706b02": "不為車。」那先言：「轂為車耶？」王言：「轂不為車。」那",
    "T32n1670B_001:0706b03": "先言：「轅為車耶？」王言：「轅不為車。」那先言：「軛為",
    "T32n1670B_001:0706b04": "車耶？」王言：「軛不為車。」那先言：「輿為車耶？」王言：",
    "T32n1670B_001:0706b05": "「輿不為車。」那先言：「扛為車耶？」王言：「扛不為車。」",
    "T32n1670B_001:0706b06": "那先言：「蓋為車耶？」王言：「蓋不為車。」那先言：「合",
    "T32n1670B_001:0706b07": "聚是諸材木著一面，寧為車耶？」王言：「合聚是諸",
    "T32n1670B_001:0706b08": "材木著一面，不為車也。」那先言：「假令不合聚",
    "T32n1670B_001:0706b09": "是諸材木，寧為車耶？」王言：「不合聚是諸材木，",
    "T32n1670B_001:0706b10": "不為車。」那先言：「音聲為車耶？」王言：「音聲不為",
    "T32n1670B_001:0706b11": "車。」那先言：「何所為車者？」王便默然不語。那先",
    "T32n1670B_001:0706b12": "言：「佛經說之，如合聚是諸材木用作車，因得",
    "T32n1670B_001:0706b13": "車。人亦如是，合聚頭面耳鼻口、頸項肩臂、骨",
    "T32n1670B_001:0706b14": "肉手足、肝肺心脾腎腸胃、顏色聲響喘息、苦樂",
    "T32n1670B_001:0706b15": "善惡，合聚名為人。」王言：「善哉善哉！」王復問那",
    "T32n1670B_001:0706b16": "先：「能與我共難經說道不？」那先言：「如使王持",
    "T32n1670B_001:0706b17": "智慧與我相問者，能相難；王持驕貴者意，不能",
    "T32n1670B_001:0706b18": "相難。」王問那先言：「智者諸何等類？」那先言：「智",
    "T32n1670B_001:0706b19": "者談極相詰語、相解語、相上語、相下語、有勝有",
    "T32n1670B_001:0706b20": "負、正語不正語、自知是非，是為最智。智者不",
    "T32n1670B_001:0706b21": "用作瞋怒，智者如是。」王復問那先言：「王者語",
    "T32n1670B_001:0706b22": "何等類？」那先言：「王者語自放恣，敢有違戾不",
    "T32n1670B_001:0706b23": "如王語者，王即強誅罰之，王者語如是。」王言：",
    "T32n1670B_001:0706b24": "「願用智者語，不用王者語。莫復持對王者意",
    "T32n1670B_001:0706b25": "與我語，與我語當如與諸沙門語、當如與諸",
    "T32n1670B_001:0706b26": "弟子語、當如與諸優婆塞語、當以與眾沙門",
    "T32n1670B_001:0706b27": "給使者語，無得懷恐怖極正心，當相開悟。」那",
    "T32n1670B_001:0706b28": "先言：「大善。」王言：「我欲有所問。」那先言：「王便問。」",
    "T32n1670B_001:0706b29": "王言：「我已問。」那先言：「我已答。」王言：「答我何等",
    "T32n1670B_001:0706c01": "語？」那先言：「王亦問我何等語？」王言：「我無所問。」",
    "T32n1670B_001:0706c02": "那先言：「無所答。」王內自思惟念：「是沙門大",
    "T32n1670B_001:0706c03": "高明慧。我甫始當多有所問。」王意自念：「日欲",
    "T32n1670B_001:0706c04": "冥，當云何？明日當請那先歸於宮中，善相難",
    "T32n1670B_001:0706c05": "問。」王告沾彌利：「語那先，今日迫冥，明日相請",
    "T32n1670B_001:0706c06": "歸於宮中，善相難問。」沾彌利望群即白那先",
    "T32n1670B_001:0706c07": "言：「日欲冥，王當還宮。明日王欲請那先。」那先",
    "T32n1670B_001:0706c08": "言：「大善。」王即騎馬還宮。於馬上王續念那先",
    "T32n1670B_001:0706c09": "字，意念欲言那先。那先念至明日。明日沾彌",
    "T32n1670B_001:0706c10": "利望群及傍臣白言王：「審當請那先不？」王言：",
    "T32n1670B_001:0706c11": "「當請之。」沾彌利望群言：「請者當使與幾沙門",
    "T32n1670B_001:0706c12": "俱來？」王言：「在那先欲與幾沙門俱來耳。」王主",
    "T32n1670B_001:0706c13": "藏者名慳，慳白王言：「令那先與十沙門俱來",
    "T32n1670B_001:0706c14": "可耳。」王復言：「聽那先欲與幾沙門俱來耳。」慳復",
    "T32n1670B_001:0706c15": "白王言：「令那先與十沙門俱來可。」王復言：「聽",
    "T32n1670B_001:0706c16": "那先自在欲與幾沙門俱來。」慳復白王：「令那",
    "T32n1670B_001:0706c17": "先與十沙門俱來可耳。」王聞慳語大數，王便",
    "T32n1670B_001:0706c18": "瞋怒慳所：「汝真慳無輩。汝字為慳，不望汝強",
    "T32n1670B_001:0706c19": "惜王物自汝物當云何。汝不知逆我意，當",
    "T32n1670B_001:0706c20": "有誅罰之罪。」王言：「可去，哀赦汝罪，今我作王，",
    "T32n1670B_001:0706c21": "為不能堪飯沙門耶！」慳便慚愧，不敢復語。沾",
    "T32n1670B_001:0706c22": "彌利望群即往到那先所，便前作禮白言：「大",
    "T32n1670B_001:0706c23": "王請那先。」那先言：「王當令我與幾沙門俱行？」",
    "T32n1670B_001:0706c24": "沾彌利望群言：「自在那先欲與幾沙門俱行。」",
    "T32n1670B_001:0706c25": "那先便與野惒羅等八十沙門俱行。沾彌利",
    "T32n1670B_001:0706c26": "望群悉俱行，旦欲入城。沾彌利望群道中",
    "T32n1670B_001:0706c27": "並問那先：「昨日對王言無有，何用為那先？」那",
    "T32n1670B_001:0706c28": "先問沾彌利望群：「卿意何所為那先者？」沾彌",
    "T32n1670B_001:0706c29": "利望群言：「我以喘息出入命氣為那先。」那先",
    "T32n1670B_001:0707a01": "問沾彌利望群言：「人氣一出不復還入，其人寧",
    "T32n1670B_001:0707a02": "復生不？」沾彌利望群言：「氣出不還，定為死也。」",
    "T32n1670B_001:0707a03": "那先言：「如人吹笳，氣一出不復還入。如人",
    "T32n1670B_001:0707a04": "持鍛金笛吹火，氣一出時寧得復還入不？」",
    "T32n1670B_001:0707a05": "沾彌利望群言：「不復還入。」「如人以角吹地，氣",
    "T32n1670B_001:0707a06": "一出時寧復還入不？」沾彌利望群言：「不復還",
    "T32n1670B_001:0707a07": "入。」那先言：「同氣出不復還入，人何以故猶不",
    "T32n1670B_001:0707a08": "死？」沾彌利望群言：「喘息之間我不能知，願為",
    "T32n1670B_001:0707a09": "我曹解說之。」那先言：「喘息之氣皆身中事。如",
    "T32n1670B_001:0707a10": "人心有所念者，舌為之言，是為舌事；意有所",
    "T32n1670B_001:0707a11": "疑，心念之，是為心事。各有所主。分別視之皆",
    "T32n1670B_001:0707a12": "空，無有那先也。」沾彌利望群心即開解，便受",
    "T32n1670B_001:0707a13": "五戒為優婆塞。那先便前入宮，到王所上殿，",
    "T32n1670B_001:0707a14": "王即為那先作禮而却。那先即坐，八十沙門",
    "T32n1670B_001:0707a15": "皆共坐。王極作美飯食，王手自著那先前",
    "T32n1670B_001:0707a16": "飯眾沙門。飯食已竟，澡手畢訖，王即賜諸",
    "T32n1670B_001:0707a17": "沙門人一張褻袈裟、革屣各一量，賜那先、野",
    "T32n1670B_001:0707a18": "惒羅，各三領袈裟、各一量革屣。王語那先、野",
    "T32n1670B_001:0707a19": "惒羅言：「留十人共止，遣餘人令去。」那先即",
    "T32n1670B_001:0707a20": "遣餘沙門令去，留十人共止。王勅後宮諸貴",
    "T32n1670B_001:0707a21": "人妓女：「悉於殿上帷中，聽我與那先共難經",
    "T32n1670B_001:0707a22": "道。」時貴人妓女悉出殿上帷中，聽那先說",
    "T32n1670B_001:0707a23": "經。時王持座坐於那先前，王言：「當說何等？」",
    "T32n1670B_001:0707a24": "那先言：「王欲聽要言者當說要言。」王言：「卿曹",
    "T32n1670B_001:0707a25": "道何等最要者？用何等故作沙門？」那先言：「我",
    "T32n1670B_001:0707a26": "曹欲棄世間勤苦，不欲更後世勤苦，用是故",
    "T32n1670B_001:0707a27": "我曹作沙門。我曹用是為最要善。」王言：「諸沙",
    "T32n1670B_001:0707a28": "門皆不欲更今世後世勤苦故作沙門耶？」那",
    "T32n1670B_001:0707a29": "先言：「不悉用是故作沙門。沙門有四輩。」王言：",
    "T32n1670B_001:0707b01": "「何等四？」那先言：「中有負債作沙門、中有畏縣",
    "T32n1670B_001:0707b02": "官作沙門者、中有貧窮作沙門者、中有真欲",
    "T32n1670B_001:0707b03": "棄滅今世後世勤苦故作沙門。」那先言：「我本",
    "T32n1670B_001:0707b04": "至心求道故作沙門耳。」王言：「今卿用道故作",
    "T32n1670B_001:0707b05": "沙門耶？」那先言：「我少小作沙門。有佛經道及",
    "T32n1670B_001:0707b06": "弟子，諸沙門皆多高明。我從學經戒入我心",
    "T32n1670B_001:0707b07": "中，以是故棄今世後世勤苦故作沙門。」王言：",
    "T32n1670B_001:0707b08": "「善哉！」王問言：「寧有人死後不復生者不？」那先",
    "T32n1670B_001:0707b09": "言：「中有於後世生者、中有不復生者。」王言：「誰",
    "T32n1670B_001:0707b10": "於後世生者？誰不復生者？」那先言：「人有恩愛",
    "T32n1670B_001:0707b11": "貪欲者，後世便復生；人無恩愛貪欲者，後世",
    "T32n1670B_001:0707b12": "不復生也。」王言：「人以一心念正法善故，後世",
    "T32n1670B_001:0707b13": "不復生耶？」那先言：「人以一心念正法、念善智",
    "T32n1670B_001:0707b14": "慧及餘善事故，後世不復生。」王言：「人以一心",
    "T32n1670B_001:0707b15": "念正法善與智慧，是二事其義寧同不？」那先",
    "T32n1670B_001:0707b16": "言：「其義各異不同。」王問那先：「牛馬六畜頗有",
    "T32n1670B_001:0707b17": "智、無有智？」那先言：「牛馬六畜各自有智，其心",
    "T32n1670B_001:0707b18": "不同。」那先言：「王曾見穫麥者不？左手持麥、右",
    "T32n1670B_001:0707b19": "手刈之。」那先言：「智慧之人斷絕愛欲，譬如穫",
    "T32n1670B_001:0707b20": "麥。」王言：「善哉！」王復問那先：「何等為餘善事",
    "T32n1670B_001:0707b21": "者？」那先言：「誠信、孝順、精進念善、一心、智慧，是",
    "T32n1670B_001:0707b22": "為善事。」王言：「何等為誠信者？」那先言：「誠信者",
    "T32n1670B_001:0707b23": "無所復疑，信有佛、有佛經法、信有比丘僧、信",
    "T32n1670B_001:0707b24": "有阿羅漢、信有今世、信有後世、信有孝順父",
    "T32n1670B_001:0707b25": "母、信有作善得善、信有作惡得惡。得信，是以",
    "T32n1670B_001:0707b26": "後心便清淨，即去離五惡。何等五惡？一者貪",
    "T32n1670B_001:0707b27": "婬、二者瞋恚、三者睡眠、四者戲樂、五者所",
    "T32n1670B_001:0707b28": "疑。人不去是五惡，心意不定；去是五惡，意便",
    "T32n1670B_001:0707b29": "清淨。」那先言：「譬如遮迦越王車馬人從濿渡",
    "T32n1670B_001:0707c01": "水，令水濁惡。過渡以去，王渴，欲得水飲。王有",
    "T32n1670B_001:0707c02": "清水珠，置水中，水即為清，王便得清水飲之。」",
    "T32n1670B_001:0707c03": "那先言：「人心有惡，譬如濁水。佛諸弟子得度",
    "T32n1670B_001:0707c04": "死生之道，心以清淨，如珠清水。人却諸惡，誠",
    "T32n1670B_001:0707c05": "信清淨，譬如明月珠。」王言：「善哉善哉！」王問",
    "T32n1670B_001:0707c06": "言：「人精進誠信者云何？」那先言：「佛諸弟子自",
    "T32n1670B_001:0707c07": "相見輩中脫諸惡心，中有得須陀洹者、中有",
    "T32n1670B_001:0707c08": "得斯陀含者、中有得阿那含者、中有得阿羅",
    "T32n1670B_001:0707c09": "漢者、中有因相效奉行誠信者，皆亦得度世",
    "T32n1670B_001:0707c10": "道。」那先言：「譬如山上大雨，其水下流廣大，兩",
    "T32n1670B_001:0707c11": "邊人俱不知水深淺，畏不敢渡。如有遠方人",
    "T32n1670B_001:0707c12": "來視水，隱知水廣狹深淺，自知力勢能入",
    "T32n1670B_001:0707c13": "水，便得渡過。兩邊人眾便效，隨後亦得渡去。",
    "T32n1670B_001:0707c14": "佛諸弟子亦如是，見前人淨心得須陀洹、斯",
    "T32n1670B_001:0707c15": "陀含、阿那含、阿羅漢道，皆從善心精進所致",
    "T32n1670B_001:0707c16": "也。佛經言：人有誠信之心，可自得度世。道人",
    "T32n1670B_001:0707c17": "能制止却五所欲自知身苦者，乃能得度世。",
    "T32n1670B_001:0707c18": "人皆從智慧成其道德。」王言：「善哉善哉！」王言：",
    "T32n1670B_001:0707c19": "「何等為孝順者？」那先言：「諸善者皆為孝順。凡",
    "T32n1670B_001:0707c20": "三十七品經，皆由於孝順為本。」王言：「何等為",
    "T32n1670B_001:0707c21": "三十七品經？」那先言：「有四意止、有四意斷、有",
    "T32n1670B_001:0707c22": "四神足、有五根、有五力、有七覺意、有八種道",
    "T32n1670B_001:0707c23": "行。」王復問那先言：「何等為四意止者？」那先報",
    "T32n1670B_001:0707c24": "王言：「佛說一為身身觀止、二為觀痛痒痛痒",
    "T32n1670B_001:0707c25": "止、三為觀意意止、四為觀法法止。是為四意",
    "T32n1670B_001:0707c26": "止。」王復言：「何等為四意斷？」那先言：「佛說已分",
    "T32n1670B_001:0707c27": "別止四事不復念，是為四意斷。以得四意斷，",
    "T32n1670B_001:0707c28": "便自得四神足念。」王復問：「何等為四神足念？」",
    "T32n1670B_001:0707c29": "那先言：「一者眼能徹視、二者耳能徹聽、三者",
    "T32n1670B_001:0708a01": "能知他人心中所念、四者身能飛行。是為四",
    "T32n1670B_001:0708a02": "神足念。」王復問：「何等為五根者？」那先言：「一者",
    "T32n1670B_001:0708a03": "眼見好色惡色意不貪著是為根、二者耳聞",
    "T32n1670B_001:0708a04": "好聲惡罵聲意不貪著是為根、三者鼻聞香",
    "T32n1670B_001:0708a05": "臭意不貪著是為根、四者口得美味苦辛意不",
    "T32n1670B_001:0708a06": "貪著是為根、五者身得細滑意亦不喜身得",
    "T32n1670B_001:0708a07": "麁堅意亦不惡是為五根。」王復問：「何等為五",
    "T32n1670B_001:0708a08": "力者？」那先言：「一能制眼、二能制耳、三能制鼻、",
    "T32n1670B_001:0708a09": "四能制口、五能制身，令意不墮，是為五力。」王",
    "T32n1670B_001:0708a10": "復問：「何等為七覺意者？」那先言：「一意覺意、二",
    "T32n1670B_001:0708a11": "分別覺意、三精進覺意、四可覺意、五猗覺意、",
    "T32n1670B_001:0708a12": "六定覺意、七護意。是為七覺意。」王復問：「何等",
    "T32n1670B_001:0708a13": "為八種道行？」那先言：「一直見、二直念、三直語、",
    "T32n1670B_001:0708a14": "四直治、五直業、六直方便、七直意、八直定。",
    "T32n1670B_001:0708a15": "是為八種道行。凡是三十七品經，皆由孝順",
    "T32n1670B_001:0708a16": "為本。」那先言：「凡人負重致遠有所成立皆由",
    "T32n1670B_001:0708a17": "地成，世間五穀樹木仰天之草皆由地生。」那",
    "T32n1670B_001:0708a18": "先言：「譬如師匠圖作大城，當先度量作基址",
    "T32n1670B_001:0708a19": "已乃可起城。」那先言：「譬如伎人欲作，當先淨",
    "T32n1670B_001:0708a20": "除地平乃作。佛弟子求道，當先行經戒、念善",
    "T32n1670B_001:0708a21": "因、知勤苦，便棄諸愛欲，便思念八種道行。」王",
    "T32n1670B_001:0708a22": "言：「當用何等棄諸愛欲？」那先言：「一心念道，愛欲",
    "T32n1670B_001:0708a23": "自滅。」王言：「善哉善哉！」王復問言：「何等為精進",
    "T32n1670B_001:0708a24": "者？」那先言：「持善助善是為精進。」那先言：「譬如",
    "T32n1670B_001:0708a25": "垣牆欲倒，從邊拄之；舍欲傾壞亦復拄之。是為",
    "T32n1670B_001:0708a26": "精進。」那先言：「譬如國王遣兵有所攻擊，兵弱欲",
    "T32n1670B_001:0708a27": "不如，王復遣兵往助之，兵便得勝。人有諸惡，",
    "T32n1670B_001:0708a28": "如兵少弱時；人持善心消滅惡心，譬如王增",
    "T32n1670B_001:0708a29": "兵得勝。持五善心消五惡心，譬如戰鬪得勝。",
    "T32n1670B_001:0708b01": "是為精進助善。如是。」那先言：「精進所助，致人",
    "T32n1670B_001:0708b02": "善道已，得度世道無有還期。」王言：「善哉！」王復",
    "T32n1670B_001:0708b03": "問：「何等為意當念諸善事者？」那先言：「譬如人",
    "T32n1670B_001:0708b04": "取異種華以縷合連繫之，風吹不能散。」那先",
    "T32n1670B_001:0708b05": "復言：「譬如王守藏者，知王帑藏中金銀珠玉、瑠",
    "T32n1670B_001:0708b06": "璃珍寶有其多少。道人欲得道時，意念三十",
    "T32n1670B_001:0708b07": "七品經，譬如是，正所謂念度世之道者也。人",
    "T32n1670B_001:0708b08": "有道意，因知善惡，知當可行、知當不可行，分",
    "T32n1670B_001:0708b09": "別白黑自思惟以後便棄惡就善。」那先言：「譬",
    "T32n1670B_001:0708b10": "如王有守門者，知王有所敬者、知王有所不",
    "T32n1670B_001:0708b11": "敬者，知有利王者、知有不利王者。守門者知",
    "T32n1670B_001:0708b12": "王所敬者、知利王者便內之，知王不敬者、知",
    "T32n1670B_001:0708b13": "不利王者，守門者即不內。」那先言：「人持意亦",
    "T32n1670B_001:0708b14": "如是，諸善者當內之，諸不善者不當內。守意",
    "T32n1670B_001:0708b15": "制心，譬亦如是。」那先說經言：「人當自堅守護",
    "T32n1670B_001:0708b16": "其意及身中六愛欲，持意堅守，自當有度世",
    "T32n1670B_001:0708b17": "時。」王言：「善哉善哉！」王問那先言：「何等為一其",
    "T32n1670B_001:0708b18": "心者？」那先言：「諸善中獨有一心最第一，人能",
    "T32n1670B_001:0708b19": "一其心，諸善皆隨之。」那先言：「譬如樓陛當有",
    "T32n1670B_001:0708b20": "所倚，諸為善者皆著一心。」那先言：「譬如王將",
    "T32n1670B_001:0708b21": "四種兵出行戰鬪，象兵、馬兵、車兵、步兵皆導",
    "T32n1670B_001:0708b22": "引王前後。佛諸經戒及餘善事皆隨一心，亦",
    "T32n1670B_001:0708b23": "譬如兵。」那先說經言：「諸善中一心為本，學道",
    "T32n1670B_001:0708b24": "人眾多，皆當先歸一心。人身生死過去如水",
    "T32n1670B_001:0708b25": "下流，前後相從無有住時。」王言：「善哉！」王復",
    "T32n1670B_001:0708b26": "問：「何等為智慧者？」那先言：「我前說已，人有智",
    "T32n1670B_001:0708b27": "慧，能斷諸疑、明諸善事，是為智慧。」那先言：「譬",
    "T32n1670B_001:0708b28": "如持燈火入冥室，火適入室便亡其冥、自",
    "T32n1670B_001:0708b29": "明明。人有智慧，譬如火光。」那先言：「譬如人持",
    "T32n1670B_001:0708c01": "利刀截木。人有智慧能截斷諸惡，譬如利刀。」",
    "T32n1670B_001:0708c02": "那先言：「人於世間，智慧最為第一。人有智慧，",
    "T32n1670B_001:0708c03": "能得度脫生死之苦。」王言：「善哉！」王言：「那先前",
    "T32n1670B_001:0708c04": "後所說經種種別異，但欲趣却一切惡耶？」那",
    "T32n1670B_001:0708c05": "先言：「然。佛經所說種種諸善者，但欲却一切",
    "T32n1670B_001:0708c06": "惡也。」那先言：「譬如王發四種兵，雖行戰鬪，",
    "T32n1670B_001:0708c07": "初發行時意但欲攻敵耳。佛所說經種種諸",
    "T32n1670B_001:0708c08": "善，但欲共攻去一切惡耳。」王言：「善哉善哉！那",
    "T32n1670B_001:0708c09": "先說經甚快也。」王復問那先言：「人死所趣善",
    "T32n1670B_001:0708c10": "惡之道，續持故身神行生耶？更𧵍他神行生",
    "T32n1670B_001:0708c11": "耶？」那先言：「亦非故身神，亦不離故身神。」那先",
    "T32n1670B_001:0708c12": "因問：「王身小時哺乳時身，至長大時，續故身",
    "T32n1670B_001:0708c13": "非？」王言：「小時身異。」那先言：「人在母腹中，始隨",
    "T32n1670B_001:0708c14": "精時至精濁時，故精耶？」「異也。」「堅為肌骨時，故",
    "T32n1670B_001:0708c15": "精耶？」「異也。」「初生時至年數歲時，故精耶？」「異也。」",
    "T32n1670B_001:0708c16": "「如人學書時，傍人寧能代其工不？」王言：「不能",
    "T32n1670B_001:0708c17": "代其工。」那先言：「如人犯法有罪，寧可取無罪之",
    "T32n1670B_001:0708c18": "人代不？」王言：「不可。」那先以精神、罪法語王，王",
    "T32n1670B_001:0708c19": "意不解，王因言：「如人問那先，那先解之云何？」",
    "T32n1670B_001:0708c20": "那先言：「我故小時身耳，從小至大續故身爾。",
    "T32n1670B_001:0708c21": "大與小時含為一身養，是命所養。」那先問王",
    "T32n1670B_001:0708c22": "言：「譬如人然燈火，寧至天明不？」王言：「然燈油",
    "T32n1670B_001:0708c23": "至明。」那先言：「燈中炷火至一夜時續故火光",
    "T32n1670B_001:0708c24": "不？至夜半時故火光不？至明時故火光不？」王",
    "T32n1670B_001:0708c25": "言：「非故火光。」那先言：「然燈從一夜至夜半，復",
    "T32n1670B_001:0708c26": "更然燈火耶？向晨時復更然燈耶？」王言：「不中",
    "T32n1670B_001:0708c27": "夜起更然，火續故，一炷火至明耳。」那先言：「人",
    "T32n1670B_001:0708c28": "精神展轉相續亦譬如是，一者去、一者來。人",
    "T32n1670B_001:0708c29": "從精神生至老死後，精神更趣所向生，展轉",
    "T32n1670B_001:0709a01": "相續，是非故精神亦不離故精神。人死以後，",
    "T32n1670B_001:0709a02": "精神乃有所趣向生。」那先言：「譬如乳湩化作",
    "T32n1670B_001:0709a03": "酪，取酪上肥煎成醍醐，寧可取醍醐與酪上",
    "T32n1670B_001:0709a04": "肥還復名作乳湩？其人語寧可用不？」王言：「其",
    "T32n1670B_001:0709a05": "人語不可用。」那先言：「人神乳湩從乳湩成酪、",
    "T32n1670B_001:0709a06": "從酪成肥、從肥成醍醐。人神亦如是，從精神",
    "T32n1670B_001:0709a07": "生、從生至長、從長至老、從老至死，死後神更",
    "T32n1670B_001:0709a08": "復受生，一身死當復更受一身。譬如兩主更",
    "T32n1670B_001:0709a09": "相然。」王言：「善哉善哉！」王復問那先：「人有不復",
    "T32n1670B_001:0709a10": "於後世生者，其人寧能自知不？」那先言：「然。有",
    "T32n1670B_001:0709a11": "能自知者。」王言：「用何知之？」那先言：「其人自知",
    "T32n1670B_001:0709a12": "無恩愛、無貪欲、無諸惡用，是故自知後世不",
    "T32n1670B_001:0709a13": "復生。」那先問王：「譬如田家，耕犁種穀多收斂著",
    "T32n1670B_001:0709a14": "𥫱中，至後歲不復耕不復種，但仰𥫱中穀食。",
    "T32n1670B_001:0709a15": "其田家寧復望得新穀不？」王言：「其田無所復",
    "T32n1670B_001:0709a16": "望。」那先言：「其田家何用知不復得穀？」王言：「其",
    "T32n1670B_001:0709a17": "田家不復耕、不復種，故無所望。」那先言：「得道",
    "T32n1670B_001:0709a18": "亦如是，自知已棄捐恩愛苦樂、無有貪心，是",
    "T32n1670B_001:0709a19": "故自知後世不復生。」王復言：「其人於後世不",
    "T32n1670B_001:0709a20": "復生者，於今寧有智異於人不？」那先言：「然。有",
    "T32n1670B_001:0709a21": "智異於人。」王言：「寧能有明不？」那先言：「然。有明。」",
    "T32n1670B_001:0709a22": "王言：「智與明有異同乎？」那先言：「智與明等耳。」",
    "T32n1670B_001:0709a23": "王言：「有智明者寧悉知萬事不？寧有所不及知",
    "T32n1670B_001:0709a24": "不？」那先言：「人智有所及、有所不及。」王言：「何",
    "T32n1670B_001:0709a25": "等為智有所及、有所不及？」那先言：「人前所不",
    "T32n1670B_001:0709a26": "學，前所不及知；人前所學，前所及知。智者所",
    "T32n1670B_001:0709a27": "見人及萬物，皆當過去歸空、不得自在。人心",
    "T32n1670B_001:0709a28": "所貪樂，皆種苦本，從是致苦。慧者知非常成",
    "T32n1670B_001:0709a29": "敗之事，是智為異於人。」王問言：「人有智慧，癡",
    "T32n1670B_001:0709b01": "愚所在？」那先言：「人有智慧，諸愚癡皆自消滅。」",
    "T32n1670B_001:0709b02": "那先言：「譬如人持燈火入冥室，室中皆明，冥",
    "T32n1670B_001:0709b03": "即消滅。智如是，人有智慧，諸癡愚皆悉消滅。」",
    "T32n1670B_001:0709b04": "王言：「人智今為所在？」那先言：「人行智以後智",
    "T32n1670B_001:0709b05": "便消滅，智所作者故作。」那先言：「譬如人夜於",
    "T32n1670B_001:0709b06": "火下書，火滅字續在。智者如是，有所成已智",
    "T32n1670B_001:0709b07": "便消滅，其所作續在。」王言：「智有所成已便自",
    "T32n1670B_001:0709b08": "滅，是何等語？」那先言：「譬如人備火，豫作戒火",
    "T32n1670B_001:0709b09": "五瓶水。如有失火者，其人持五瓶水水滴滅",
    "T32n1670B_001:0709b10": "火。火滅以後，其救火人寧復望得完瓶歸家用",
    "T32n1670B_001:0709b11": "不？」王言：「其人不復望，瓶破火滅，豈復望瓶耶？」",
    "T32n1670B_001:0709b12": "那先言：「道人持五善心消滅諸惡，亦譬如瓶水",
    "T32n1670B_001:0709b13": "滅火。」王言：「何等為五善？」那先言：「一者信善有",
    "T32n1670B_001:0709b14": "惡、二者不毀經戒、三者精進、四者有慧念善、",
    "T32n1670B_001:0709b15": "五者一心念道，為是五善。人能奉行是五善",
    "T32n1670B_001:0709b16": "者，便得智慧，便知身及萬物非常，便知苦不",
    "T32n1670B_001:0709b17": "得自在，便知空無所有。」那先言：「譬如醫師持",
    "T32n1670B_001:0709b18": "五種藥詣病者家，以藥飲病人。病者飲藥得",
    "T32n1670B_001:0709b19": "愈，醫寧復望得故藥復行治人不？」王言：「不復",
    "T32n1670B_001:0709b20": "望得故藥。」那先言：「五種藥者，如五善智。其醫",
    "T32n1670B_001:0709b21": "者，如求道人。其病者，如諸惡。愚癡者，如病",
    "T32n1670B_001:0709b22": "人。得道度世者，如病得愈人。智所成致，人度",
    "T32n1670B_001:0709b23": "世道；人已得道，智亦自滅。」那先言：「譬如健鬪",
    "T32n1670B_001:0709b24": "人把弓持箭前行向敵，以五箭射敵得勝，其",
    "T32n1670B_001:0709b25": "人寧復望箭歸歸不？」王言：「不復望箭。」那先言：",
    "T32n1670B_001:0709b26": "「五箭者，人五智也。智人從智得道，如健鬪得",
    "T32n1670B_001:0709b27": "勝敵家。諸惡者，如諸惡。道人持五善心滅却",
    "T32n1670B_001:0709b28": "諸惡，諸惡皆滅善智即生。人從善智得成度",
    "T32n1670B_001:0709b29": "世，道者常在不滅。」王言：「善哉！」王言：「如人得道",
    "T32n1670B_001:0709c01": "後世不復生者，後寧復更苦不？」那先言：「或有更",
    "T32n1670B_001:0709c02": "苦者，或有不更苦者。」王言：「更苦、不更苦云何？」",
    "T32n1670B_001:0709c03": "那先言：「身更苦耳，心意不更苦。」王言：「身更苦、",
    "T32n1670B_001:0709c04": "心意不更苦云何？」那先言：「身所以更苦者，其",
    "T32n1670B_001:0709c05": "身見在故更苦；心意棄捐諸惡、無有諸欲，是",
    "T32n1670B_001:0709c06": "故不復更苦。」王言：「假令得道人不能得離身",
    "T32n1670B_001:0709c07": "苦者，是為未得泥洹道耶？」王言：「人得道已無",
    "T32n1670B_001:0709c08": "所恩愛，身苦意安，何用為得道？」王言：「假令人",
    "T32n1670B_001:0709c09": "得道已成，當復何留？」那先言：「譬如果物未熟，",
    "T32n1670B_001:0709c10": "不強熟也；已熟，亦無所復待。」那先言：「王屬所",
    "T32n1670B_001:0709c11": "道者舍犁曰，所說舍犁曰在時言：我亦不求",
    "T32n1670B_001:0709c12": "死、我亦不求生，我但須時可，時至便去。」王言：",
    "T32n1670B_001:0709c13": "「善哉善哉！」",
    "T32n1670B_001:0709c14": "那先比丘經卷上"
}