{
    "X73n1449_002:0078a07": "湖州吳山端禪師語錄卷下",
    "X73n1449_002:0078a09": "法孫比丘　師皎　重編",
    "X73n1449_002:0078a10": "漁父詞",
    "X73n1449_002:0078a11": "師或坐觀明月。歌漁父詞。人樂聞其聲。莫不奔驟",
    "X73n1449_002:0078a12": "而至。皆欣然忘歸。",
    "X73n1449_002:0078a13": "斗轉星移天漸曉。驀然聽得鵜鶘叫。山寺鍾聲人浩",
    "X73n1449_002:0078a14": "浩。木魚噪。渡船過岸行官道。",
    "X73n1449_002:0078a15": "輕舟再奔長江討。重添香餌為鈎釣。釣得錦鱗船裏",
    "X73n1449_002:0078a16": "跳。呵呵咲。思量天下漁家好。",
    "X73n1449_002:0078a17": "浪靜西溪澄似練。片帆高挂乘風便。始向波心通一",
    "X73n1449_002:0078a18": "線。羣魚現。當頭誰敢先吞嚥。",
    "X73n1449_002:0078a19": "閃爍錦鱗如閃電。靈光今古應無變。愛是憎非都已",
    "X73n1449_002:0078a20": "遣。回頭轉。一輪明月升蒼弁。",
    "X73n1449_002:0078a21": "讚淨土",
    "X73n1449_002:0078a22": "七寶池中堪下釣。八功德水煙波渺。池底金沙齊布",
    "X73n1449_002:0078a23": "了。羨魚鳥。週迴旋遶為堦道。",
    "X73n1449_002:0078a24": "白鶴孔雀鸚鵡噪。彌陀接引毫光照。不是修行何得",
    "X73n1449_002:0078b01": "到。一般好。西方淨土無煩惱。",
    "X73n1449_002:0078b02": "一隻孤舟巡海岸。盤陀石上垂鈎線。釣得錦鱗鮮又",
    "X73n1449_002:0078b03": "健。堪愛羨。龍王見了將珠換。",
    "X73n1449_002:0078b04": "釣罷歸來蓮苑看。滿堂盡是真羅漢。便爇名香三五",
    "X73n1449_002:0078b05": "片。焚香獻。元來佛不奪眾生願。",
    "X73n1449_002:0078b06": "徒弟稟師修行淨土。師云。你箇小頑兒。那生理會",
    "X73n1449_002:0078b07": "得。因書偈示之。",
    "X73n1449_002:0078b08": "淨底行淨底土。美酒沽來。鱸魚作餔。困則伸脚打睡。",
    "X73n1449_002:0078b09": "起來自歌自舞。吳江橋下碧波中。一輪明月為喪主。",
    "X73n1449_002:0078b10": "說易道",
    "X73n1449_002:0078b11": "夫易之道。幽玄難會。問著時流。指天劃地。二儀未分",
    "X73n1449_002:0078b12": "之前。只言太極太始。混沌一氣。清濁纔分之後。不離",
    "X73n1449_002:0078b13": "乾坤巽艮震离坎兌。出來十字街頭。撞見南山張二。",
    "X73n1449_002:0078b14": "見我拍手呵呵。略與我說易中梗槩。天雷是我爺泄",
    "X73n1449_002:0078b15": "氣。大海是我娘屎囊。問他上代祖宗。却是我離鄉人。",
    "X73n1449_002:0078b16": "子孫不知次第。",
    "X73n1449_002:0078b17": "哭果超法師",
    "X73n1449_002:0078b18": "山僧何故也悲辛。為憶鄰間善友人。萬部蓮經猶未",
    "X73n1449_002:0078b19": "滿。十方緣熟已分身。庭前老樹飄黃葉。雲外蟾光滿",
    "X73n1449_002:0078b20": "素輪。若問我師歸甚處。無邊境內已棲神。",
    "X73n1449_002:0078b21": "為超法師舉火",
    "X73n1449_002:0078b22": "性空真火。性火真空。來從此來。去復其中。法師圓寂。",
    "X73n1449_002:0078b23": "我等難逢。若問歸何處。白雲無定踪。",
    "X73n1449_002:0078b24": "尼僧悟道因緣",
    "X73n1449_002:0078c01": "師抵鄣南。見上方超和尚。有一尼師來參。師云。待來",
    "X73n1449_002:0078c02": "日五更三點入來。師侵早紅粉搽面而坐。尼入見驚",
    "X73n1449_002:0078c03": "而遂悟。超和尚有頌附。",
    "X73n1449_002:0078c04": "堪笑吳山老禿奴。巧粧紅粉接師姑。茫茫宇宙人",
    "X73n1449_002:0078c05": "無數。那個男兒是丈夫。",
    "X73n1449_002:0078c06": "村婆送一百光錢與師。薦丈夫往西方。求頌",
    "X73n1449_002:0078c07": "婆婆惠我一百光。要薦丈夫往西方。此去西方十萬",
    "X73n1449_002:0078c08": "里。百錢纏裹到餘杭(果然托生餘杭)。",
    "X73n1449_002:0078c09": "湖州做袈裟會眾僧奔驟。以頌示之",
    "X73n1449_002:0078c10": "苕溪溪上古禪房。出水荷華月照窻。莫怪衲僧行太",
    "X73n1449_002:0078c11": "速。袈裟引得脚頭忙。",
    "X73n1449_002:0078c12": "聞壇下講主說禪",
    "X73n1449_002:0078c13": "何山長老修長懺。壇下闍黎却說禪。兩處都緣無別",
    "X73n1449_002:0078c14": "事。大家只是要光錢。",
    "X73n1449_002:0078c15": "戒壇示沙彌",
    "X73n1449_002:0078c16": "登壇受具戒。第一莫疑師。摘取果子喫。莫管樹橫枝。",
    "X73n1449_002:0078c17": "因一禪人有省示之",
    "X73n1449_002:0078c18": "揭起天庭骨。露出鬼眼睛。直饒恁麼會。也是假惺惺。",
    "X73n1449_002:0078c19": "道婆送鞋求頌",
    "X73n1449_002:0078c20": "已知道婆能好手。雙履野人焉敢受。著却踏到趙州",
    "X73n1449_002:0078c21": "關。免教赤脚林下走。",
    "X73n1449_002:0078c22": "小山請齋不赴。為果超法師示寂",
    "X73n1449_002:0078c23": "隣僧盡向小山去。唯我獨從溪上來。莫笑山僧無用",
    "X73n1449_002:0078c24": "處。平生於義不於財。",
    "X73n1449_002:0079a01": "去杭州見法湧禪師。不出相見。留頌",
    "X73n1449_002:0079a02": "閑向南山尋老牯。山童報道睡方濃。乘興來兮乘興",
    "X73n1449_002:0079a03": "去。白雲千載生遺風。",
    "X73n1449_002:0079a04": "乘舟西上",
    "X73n1449_002:0079a05": "嗟見世間人。風義不長久。唯有天邊月。處處隨我。",
    "X73n1449_002:0079a06": "登慈雲嶺",
    "X73n1449_002:0079a07": "千古慈雲嶺。往來南北行。江波與湖水。極目兩分明。",
    "X73n1449_002:0079a08": "勸世辭",
    "X73n1449_002:0079a09": "我見世人癡又癡。不記熙寧八載時。如今米賤無慚",
    "X73n1449_002:0079a10": "愧。朝飡魚肉暮肥脂。路上骷髏無限數。人喫人時復",
    "X73n1449_002:0079a11": "是誰。六趣輪迴自流轉。世人各自著便宜。",
    "X73n1449_002:0079a12": "又。",
    "X73n1449_002:0079a13": "野老與君憂。世間三斧頭。貪財并酒色。到老不知休。",
    "X73n1449_002:0079a14": "壞得人性命。乾得人骷髏。忽然四大病。牀上眼惆惆。",
    "X73n1449_002:0079a15": "前頭黑如漆。心行未曾修。勸君早覺悟。莫待雨淋頭。",
    "X73n1449_002:0079a16": "多見人念佛。口甜心裏苦。滿肚是虵兒。瞋心如猛虎。",
    "X73n1449_002:0079a17": "枉把藏經看。念佛是惡口。口善心不淨。念佛無感應。",
    "X73n1449_002:0079a18": "一照四方明。心如天寶鏡。",
    "X73n1449_002:0079a19": "勸學",
    "X73n1449_002:0079a20": "學則成聖。不學是凡。聖貴凡賤。賢在其間。春日暄暄。",
    "X73n1449_002:0079a21": "鳥聲[口*官][口*官]。光陰可惜。爭敢安閒。",
    "X73n1449_002:0079a22": "詠骷髏",
    "X73n1449_002:0079a23": "曠劫不能逃。輪迴多出沒。只為世間情。無緣生慧日。",
    "X73n1449_002:0079a24": "晨昏多不省。運用如膠漆。只這示諸人。非空亦非實。",
    "X73n1449_002:0079b01": "長興周承事相訪",
    "X73n1449_002:0079b02": "吳山長碧水長流。水轉山灣路更幽。多謝龐公遠相",
    "X73n1449_002:0079b03": "訪。旋燒松火薦茶甌。",
    "X73n1449_002:0079b04": "漸覺清和四月天。一聲清磬響山川。心澄氣爽無拘",
    "X73n1449_002:0079b05": "束。留得高人伴夜禪。",
    "X73n1449_002:0079b06": "謝紫梅飽潛衟人入山",
    "X73n1449_002:0079b07": "自知無福又無緣。老朽茆堂白晝眠。潛衟今朝遠相",
    "X73n1449_002:0079b08": "訪。汝無阿堵我無禪。",
    "X73n1449_002:0079b09": "盡道先生活計貧。高談雄辯此珠珍。信知探得無生",
    "X73n1449_002:0079b10": "理。甘作雲堂林下人。",
    "X73n1449_002:0079b11": "王居士參報本政和尚",
    "X73n1449_002:0079b12": "王居士用心參。曹溪滴水不須躭。碧眼胡僧難得遇。",
    "X73n1449_002:0079b13": "莫圖些子口喃喃。易則易難則難。霅水東流弁嶺灣。",
    "X73n1449_002:0079b14": "消暑樓前會處。清風明月對溪山。",
    "X73n1449_002:0079b15": "張居士相訪",
    "X73n1449_002:0079b16": "清河居士別多年。一笑相逢信有緣。莫訝老僧無別",
    "X73n1449_002:0079b17": "話。平常心是祖師禪。",
    "X73n1449_002:0079b18": "崇寧癸未元宵節。浮雲散盡天邊月。一道清光照霅",
    "X73n1449_002:0079b19": "溪。覿面相呈無可說。",
    "X73n1449_002:0079b20": "德清沈居士相訪",
    "X73n1449_002:0079b21": "因訪瑤師跡。穿雲入小山。忽聞沈居士。雲臨到此間。",
    "X73n1449_002:0079b22": "月照寒松碧。霜凝翠竹斑。却觀堂上影。恨在見生顏。",
    "X73n1449_002:0079b23": "謁報本政和尚",
    "X73n1449_002:0079b24": "祖道久不明。臨濟一枝折。今日忽重榮。暎掩苕溪月。",
    "X73n1449_002:0079c01": "贈輝長老",
    "X73n1449_002:0079c02": "昔日烏龍老。今向南蕩住。坐斷臨濟禪。透出雲門路。",
    "X73n1449_002:0079c03": "咨示雲水客。時來須薦取。莫莾鹵。苦瓜偏甜。甜瓜偏",
    "X73n1449_002:0079c04": "苦。覿面相呈在半途。休說禾山解打鼓。九月九是重",
    "X73n1449_002:0079c05": "陽。五月五是端午。",
    "X73n1449_002:0079c06": "徒弟常度遊方",
    "X73n1449_002:0079c07": "數年林下養雛兒。今日和雲物外飛。高立老松山頂",
    "X73n1449_002:0079c08": "上。清唳一聲天下知。",
    "X73n1449_002:0079c09": "師孫道月參方",
    "X73n1449_002:0079c10": "秋風黃葉落。如月出山扉。照見長空無罣礙。片雲獨",
    "X73n1449_002:0079c11": "鶴好相依。",
    "X73n1449_002:0079c12": "一夥兒孫勿奈何。旋收旋放出煙蘿。平原莫訝生荊",
    "X73n1449_002:0079c13": "棘。直向滄溟起大波。",
    "X73n1449_002:0079c14": "師孫宗弍遊方",
    "X73n1449_002:0079c15": "子今欲向山前去。且向山前問路行。山下若逢驢與",
    "X73n1449_002:0079c16": "馬。小枝須有一枝榮。",
    "X73n1449_002:0079c17": "我家活計勿來由。說與兒孫不肯休。今朝放向師前",
    "X73n1449_002:0079c18": "去。入戶須教便出頭。",
    "X73n1449_002:0079c19": "聞祥景休結茆庵",
    "X73n1449_002:0079c20": "我愛祥景休。超然格趣別。身不與俗交。心可同明月。",
    "X73n1449_002:0079c21": "近聞結茅庵。何不向余說。外須基址堅。內要圓無缺。",
    "X73n1449_002:0079c22": "翦茅為平頭。立竹宜高節。搗練灰炭和。乾來硬似鐵。",
    "X73n1449_002:0079c23": "冬天常自溫。夏月無炎熱。老兒毛骨寒。居此禦風雪。",
    "X73n1449_002:0079c24": "莫要大工夫。弄巧翻成拙。",
    "X73n1449_002:0080a01": "贈祥景休嗣正",
    "X73n1449_002:0080a02": "熙寧季冬節。夜坐更已久。月色射窻戶。松風鳴谷口。",
    "X73n1449_002:0080a03": "忽思祥景休。同門素為友。欲作詩相寄。苦吟不成就。",
    "X73n1449_002:0080a04": "磨盡半錠墨。污却一雙手。瞑目儘尋思。天寒星轉斗。",
    "X73n1449_002:0080a05": "茆庵裡向火。盤桓日上首。不覺天雞鳴。一句也不有。",
    "X73n1449_002:0080a06": "開元寺證闍黎受僧職師與書",
    "X73n1449_002:0080a07": "某頓首。吾門多幸。新受僧正。為居山谷。未及詣賀。此",
    "X73n1449_002:0080a08": "者是能純二師退於僧職。可謂脫却多年炙脂布襖",
    "X73n1449_002:0080a09": "蒙老著得恰好非惟當郡江淛之間。惟公清閑雅好。",
    "X73n1449_002:0080a10": "每見寺中。佛生之日。涅槃之忌。公尚私門不出。隨喜",
    "X73n1449_002:0080a11": "燒香。何期今日為於僧職。區區於車馬之前。役役向",
    "X73n1449_002:0080a12": "堦墀之下。同流成隊。弟子成羣。思量世間難得人也。",
    "X73n1449_002:0080a13": "聊書片幅。以達所懷。諒在同門。必當高照。",
    "X73n1449_002:0080a14": "與天聖月老",
    "X73n1449_002:0080a15": "前日山童。入山來報道。天聖禪師在溪頭。欲入靈山",
    "X73n1449_002:0080a16": "相見野老。乃命人掃開松下抝。鋤却路傍艸。汲山泉",
    "X73n1449_002:0080a17": "炳松燎。碾茶待於禪師。山童又來報道。禪師絕早去",
    "X73n1449_002:0080a18": "了。何緣如此。為冬節日近侍者相催。要目錄早了算",
    "X73n1449_002:0080a19": "來。住持人有許般煩惱。只此黃面老子道。若樂眾者",
    "X73n1449_002:0080a20": "則受眾惱。渾如此道。只在靈山住著破院。便乃篱&#;",
    "X73n1449_002:0080a21": "壁倒。又無十方禪侶。來入室相惱。又不去諸方求討。",
    "X73n1449_002:0080a22": "免將門狀牛屎堆頭。謁見父老。何緣如此。蓋乃無福",
    "X73n1449_002:0080a23": "無緣。無禪無道。",
    "X73n1449_002:0080a24": "智老歸平江",
    "X73n1449_002:0080b01": "你住在城隍中。我住在深山裏。山深少人到。不知你",
    "X73n1449_002:0080b02": "儂起。你又不戀我。我又不戀你。你又無書來與我。我",
    "X73n1449_002:0080b03": "又無書去送你。他年白首忽相逢。始知今日淡如水。",
    "X73n1449_002:0080b04": "呂大資求坐禪頌",
    "X73n1449_002:0080b05": "大資要坐禪。山僧只愛眠。若問祖意西來。茆荒只在",
    "X73n1449_002:0080b06": "面前。",
    "X73n1449_002:0080b07": "題明靜軒",
    "X73n1449_002:0080b08": "性明非月照。情靜不干山。最好此山幽隱處。悠悠溪",
    "X73n1449_002:0080b09": "水下前灣。",
    "X73n1449_002:0080b10": "為玅庵主題布袋和尚",
    "X73n1449_002:0080b11": "老古錐畫得著。拖一脚進一脚。一個布袋。何時放却。",
    "X73n1449_002:0080b12": "懷玅庵主",
    "X73n1449_002:0080b13": "閑思老古錐。一去無消息。寂寞惟有風。巖前松與月。",
    "X73n1449_002:0080b14": "答陸蒙老韻(蒙老赴官晉陵別師詩附)",
    "X73n1449_002:0080b15": "枕上浮生過半百。短髮毿毿霜樣白。西溪溪上舊",
    "X73n1449_002:0080b16": "家山。歲歲故鄉歸似客。船頭漸進古松門。云是吳",
    "X73n1449_002:0080b17": "筠讀書宅。煙雲半嶺見層樓。崢嶸鰲頂蓬宮窄。有",
    "X73n1449_002:0080b18": "人挂衲歸盤陀。棱稜瘦骨真維摩。幾年面壁舌不",
    "X73n1449_002:0080b19": "動。忽然拍手演漁歌。秋來滿船載明月。直鉤不釣",
    "X73n1449_002:0080b20": "閑黿鼉。一雨笠一煙蓑。五湖深處任風波。黃梅渡",
    "X73n1449_002:0080b21": "口水流急。救護心誰如老婆。",
    "X73n1449_002:0080b22": "世上何人年一百。大家須要心明白。山堂寂寂誰為",
    "X73n1449_002:0080b23": "主。富貴榮華一宵客。我愛吾官清更貧。囊無金玉居",
    "X73n1449_002:0080b24": "無宅。溪頭相別去安眠。肚皮如海無寬窄。病僧無力",
    "X73n1449_002:0080c01": "効頭陀。烏兔從他兩自摩。物外良朋來相訪。高吟白",
    "X73n1449_002:0080c02": "雪紫芝歌。笑我臨行指天月。遺骸江海似黿鼉。忘箬",
    "X73n1449_002:0080c03": "笠不披蓑。浮生後浪逐前波。林下一炷罏煙遠。用薦",
    "X73n1449_002:0080c04": "野翁并野婆。",
    "X73n1449_002:0080c05": "示朝散劉誼翁",
    "X73n1449_002:0080c06": "聰明富貴少延年。淡泊虗心壽自延。林下寂寥甘自",
    "X73n1449_002:0080c07": "樂。山間幽鳥自茫然。",
    "X73n1449_002:0080c08": "贈長興王省元四絕句",
    "X73n1449_002:0080c09": "誰測先生意趣難。貧如原憲學宗顏。年年酒債將琴",
    "X73n1449_002:0080c10": "當。歲歲詩狂待月還。",
    "X73n1449_002:0080c11": "縱道暫時辭霅水。惠然相訪到林間。勢來不要求榮",
    "X73n1449_002:0080c12": "貴。好隱吳筠舊隱山。",
    "X73n1449_002:0080c13": "混然一氣派三才。今古誰逃日月催。耳聵不聞山鳥",
    "X73n1449_002:0080c14": "語。心閑惟喜老儒來。",
    "X73n1449_002:0080c15": "呼童林下烹新茗。情別溪頭懶度杯。但把詩書教諸",
    "X73n1449_002:0080c16": "子。主人應不見空回。",
    "X73n1449_002:0080c17": "答丁大夫入山頌　(丁大夫呈師頌附)",
    "X73n1449_002:0080c18": "端顛端顛。高臥雲煙。看箇老牯。三十餘年。近來悄",
    "X73n1449_002:0080c19": "悄。或放或牽。莫教放去。侵却良田。且道鼻孔落在",
    "X73n1449_002:0080c20": "那邊。",
    "X73n1449_002:0080c21": "茆堂寂寂。無火無煙。老牯放去。不記何年。牧童打睡。",
    "X73n1449_002:0080c22": "無繩可牽。貧無寸土。說甚良田。林下休問。那邊這邊。",
    "X73n1449_002:0080c23": "同宜興蔣叔明遊吉祥茶山",
    "X73n1449_002:0080c24": "平生聞說真山境。此日追遊喜有因。滿目高山流水",
    "X73n1449_002:0081a01": "在。舊來靈跡不通神。",
    "X73n1449_002:0081a02": "題吉祥寺茶山",
    "X73n1449_002:0081a03": "吉祥山水與雲連。清韻來聞二十年。知道老僧無熱",
    "X73n1449_002:0081a04": "惱。金沙池內不流泉。",
    "X73n1449_002:0081a05": "同蘇饒文宿吉祥寺",
    "X73n1449_002:0081a06": "孤峰峻嶺翠光寒。山勢奔湖去又蟠。今夜虎頭巖下",
    "X73n1449_002:0081a07": "宿。更無歸夢出林巒。",
    "X73n1449_002:0081a08": "與公昔作長城別。一去塵埃六七年。夜靜書堂尋舊",
    "X73n1449_002:0081a09": "約。定將生計話林泉。",
    "X73n1449_002:0081a10": "贈武居士為僧",
    "X73n1449_002:0081a11": "憶昔丱角年。慈母正恩憐。老父心膽硬。捨我入林泉。",
    "X73n1449_002:0081a12": "相去百餘里。雙淚滴胸前。弱冠酧親志。蓮經誦萬千。",
    "X73n1449_002:0081a13": "合格為僧相。霜壇受五篇。先窮台嶺教。後學祖師禪。",
    "X73n1449_002:0081a14": "今年四十八。長城古寺邊。心閑無所作。萬慮已茫然。",
    "X73n1449_002:0081a15": "忽聞武居士。捨俗取金田。苦了心頭事。可惜百年錢。",
    "X73n1449_002:0081a16": "送陳官人之三衢",
    "X73n1449_002:0081a17": "今日忽相見。俄然又相別。三衢山水清。好賞中秋月。",
    "X73n1449_002:0081a18": "袁解元赴京",
    "X73n1449_002:0081a19": "猨啼東嶺上。楊柳綠依依。一別經年去。終須帶角歸。",
    "X73n1449_002:0081a20": "答宜興單解元韻(單解元入山上師偈附)",
    "X73n1449_002:0081a21": "松老何年老。庵中人獨知。幾回經歲月。還似始生",
    "X73n1449_002:0081a22": "時。",
    "X73n1449_002:0081a23": "老松千尺老松枝。古澗雲深誰不知。忽地一聲雷雨",
    "X73n1449_002:0081a24": "便。為龍須起應天時。",
    "X73n1449_002:0081b01": "題假山石",
    "X73n1449_002:0081b02": "無用無知頑石頭。天生奇巧世人求。算來世上無閑",
    "X73n1449_002:0081b03": "物。假使無情不自由。",
    "X73n1449_002:0081b04": "昭亭山石盎泉",
    "X73n1449_002:0081b05": "行到昭亭山頂上。下觀石盎泉如鏡。羣鷗野鳥不見",
    "X73n1449_002:0081b06": "飛。孤鶴自騰天外影。",
    "X73n1449_002:0081b07": "正老赴召",
    "X73n1449_002:0081b08": "臨濟兒孫大道通。霅溪溪上演宗風。一片白雲留不",
    "X73n1449_002:0081b09": "住。飛向皇城見帝宮。",
    "X73n1449_002:0081b10": "中秋月",
    "X73n1449_002:0081b11": "千溪萬溪水。一樣天邊月。堪笑世間人。盡道中秋別。",
    "X73n1449_002:0081b12": "大雲寺清泉池",
    "X73n1449_002:0081b13": "我來觀清泉。泉清徹見底。耳目本無人。教我如何洗。",
    "X73n1449_002:0081b14": "弔佛川明禪師",
    "X73n1449_002:0081b15": "不見慧明師。惟聞慧明道。曾經幾百年。巖前松檜老。",
    "X73n1449_002:0081b16": "山居",
    "X73n1449_002:0081b17": "莫問野老教我禪。但見山前一溪水。今古悠悠流歸",
    "X73n1449_002:0081b18": "滄海。無盡年多少。英雄壯士。一去無回。惟有青山常",
    "X73n1449_002:0081b19": "湛然。",
    "X73n1449_002:0081b20": "不風流處却風流。占得吳山山頂頭。有人問我途中",
    "X73n1449_002:0081b21": "事。西指鄣南東入州。",
    "X73n1449_002:0081b22": "松月庵",
    "X73n1449_002:0081b23": "莫怪庵中無所畜。一條拄杖生涯足。東嶺蟾光散影",
    "X73n1449_002:0081b24": "時。捲簾獨對天然燭。",
    "X73n1449_002:0081c01": "松風亭",
    "X73n1449_002:0081c02": "松風歷歷清人耳。結搆泥亭跨流水。明月夜坐東嶺",
    "X73n1449_002:0081c03": "照。吹破雲霞無一縷。",
    "X73n1449_002:0081c04": "會曇老",
    "X73n1449_002:0081c05": "漁家生計好。終日泛輕舟。翦竹為竿釣。裁荷作酒甌。",
    "X73n1449_002:0081c06": "只知溪上樂。不識世間愁。昨夜巖隈下。蓑衣忘却收。",
    "X73n1449_002:0081c07": "贈如老",
    "X73n1449_002:0081c08": "說真說假未是真。無真無假是全身。日中喫飯夜間",
    "X73n1449_002:0081c09": "睡。野艸閑華幾度春。",
    "X73n1449_002:0081c10": "送上方亮老",
    "X73n1449_002:0081c11": "何故無心戀霅溪。鄣南風景白雲齊。有人若問宗門",
    "X73n1449_002:0081c12": "事。水自東流日自西。",
    "X73n1449_002:0081c13": "祥符寺溪堂",
    "X73n1449_002:0081c14": "開窻滿目見溪山。霅水東流下嶺灣。夜月深明漁櫂",
    "X73n1449_002:0081c15": "靜。白雲無事到禪關。",
    "X73n1449_002:0081c16": "祥符別友人",
    "X73n1449_002:0081c17": "共賞溪堂上。俄然又相別。爭如後夜間。獨對秋天月。",
    "X73n1449_002:0081c18": "張行者買度牒問羊道求絹",
    "X73n1449_002:0081c19": "野衲兩字上羊十六道。只此一回聒惱。為行者買禮",
    "X73n1449_002:0081c20": "部牒一道。更捨絹三匹。染皁千好萬好。願你子孫。年",
    "X73n1449_002:0081c21": "年起早。",
    "X73n1449_002:0081c22": "元宵",
    "X73n1449_002:0081c23": "昨夜看元宵。一覺睡到曉。紙被煖如春被底呵呵笑。",
    "X73n1449_002:0081c24": "且道山僧笑。箇甚麼。你正忙時我眠倒。",
    "X73n1449_002:0082a01": "示世",
    "X73n1449_002:0082a02": "兒童鬬百艸。處處去尋討。鬬罷各回家。狼籍教誰掃。",
    "X73n1449_002:0082a03": "雲峯和尚相訪",
    "X73n1449_002:0082a04": "三三兩兩話叢叢。師子何曾怕大蟲。任是雪山高萬",
    "X73n1449_002:0082a05": "丈。太陽一照竝無踪。",
    "X73n1449_002:0082a06": "同僧遊金山張公洞",
    "X73n1449_002:0082a07": "白雲忽起到龍遊。仙洞雖深敢不留。今日重歸舊巖",
    "X73n1449_002:0082a08": "畔。行人無不雨淋頭。",
    "X73n1449_002:0082a09": "述懷",
    "X73n1449_002:0082a10": "晦跡歸巖塢。僻居人到稀。穩眠高靜榻。策杖遶荊扉。",
    "X73n1449_002:0082a11": "遠謝名兼利。能忘是與非。松風祛暑薄。山月照螢微。",
    "X73n1449_002:0082a12": "烹茗滿甌雪。掬泉半濕衣。窮通雲意密。終與世人違。",
    "X73n1449_002:0082a13": "追憶蓮峯社。惟思華頂奇。何人肯回首。深造玅玄機。",
    "X73n1449_002:0082a14": "謝人雪中惠麫",
    "X73n1449_002:0082a15": "春雪徧巖谷。山中一物無。雪中承惠麫。更少十斤麩。",
    "X73n1449_002:0082a16": "謝人惠炭",
    "X73n1449_002:0082a17": "山中火柴頭。熏得眼淚出。雪中承惠炭。願君日勝日。",
    "X73n1449_002:0082a18": "贈小王秀才",
    "X73n1449_002:0082a19": "南山一子植於地。他日須成百尺松。若得風雲相際",
    "X73n1449_002:0082a20": "會。騰身漸漸見於龍。",
    "X73n1449_002:0082a21": "茶",
    "X73n1449_002:0082a22": "幽雅烹輸貢。罏煙爇瑞英。幾分雲葉細。長泛雪華輕。",
    "X73n1449_002:0082a23": "蟹眼增新興。清甘滌睡情。枯腸禁三盞。稍覺夢魂清。",
    "X73n1449_002:0082a24": "寄駱道求浴缸",
    "X73n1449_002:0082b01": "端老傳語駱道。我覓浴缸送老。你若捨待歡喜。不用",
    "X73n1449_002:0082b02": "別處尋討。",
    "X73n1449_002:0082b03": "武居士看禪冊",
    "X73n1449_002:0082b04": "野老到君家。見君看禪冊。你自著眼筋。莫被祖師嚇。",
    "X73n1449_002:0082b05": "三教吟",
    "X73n1449_002:0082b06": "儒釋道尊。三教深恩。我等慚恥。殃及兒孫。",
    "X73n1449_002:0082b07": "尚庵主病",
    "X73n1449_002:0082b08": "四虵忽擾亂。篋中弗條線。林下老古錐。去住隨他便。",
    "X73n1449_002:0082b09": "無力打筋斗",
    "X73n1449_002:0082b10": "本無明與昧。明昧只由心。日用雖無計。應須仔細尋。",
    "X73n1449_002:0082b11": "病中示鑑二徒弟",
    "X73n1449_002:0082b12": "吳山山水連天目。山色常青水常綠。山光水色共流",
    "X73n1449_002:0082b13": "通。祖祖燈燈相繼續。",
    "X73n1449_002:0082b14": "示徒弟文慧辭世",
    "X73n1449_002:0082b15": "千足萬足。平生不畜。纔死便埋。莫墮流俗。",
    "X73n1449_002:0082b16": "真贊",
    "X73n1449_002:0082b17": "四十七傳寫畢。露神光現幻質。從來把道說向誰。披",
    "X73n1449_002:0082b18": "蓑自笑維摩詰。咦。",
    "X73n1449_002:0082b19": "樹樹有皮。人人有面。紙上傳來。兩重公案。自古至今。",
    "X73n1449_002:0082b20": "何如此見。好箇畫師。不傳死漢。",
    "X73n1449_002:0082b22": "湖州吳山端禪師語錄卷下",
    "X73n1449_002:0082c03": "西余端禪師傳高安沙門釋德洪撰",
    "X73n1449_002:0082c05": "端師子者吳興人也。始見弄師子者。發明心要。則以",
    "X73n1449_002:0082c06": "綵帛像其皮。時時著之。因以為號。住西余山。嗣姑蘇",
    "X73n1449_002:0082c07": "翠峯月禪師。西余去湖州密邇。每雪朝著綵衣入城。",
    "X73n1449_002:0082c08": "小兒爭譁逐之。從人乞錢。得即以散饑寒者。錢穆父",
    "X73n1449_002:0082c09": "赴官。淛東見之。約明日飯。端黎明獨往。避雨入道旁",
    "X73n1449_002:0082c10": "人家。幼婦出迎。俄其夫至。詬逐。竟為邏卒所收。穆父",
    "X73n1449_002:0082c11": "吏速客。見之問故。曰煩寄聲錢公本來赴齋。中塗姧",
    "X73n1449_002:0082c12": "情事發請自飯。穆父聞之。驚且笑顧客曰。此僧胸中",
    "X73n1449_002:0082c13": "無一點疑事。又嘗見持死雞疾行者。挽衣問何之。曰",
    "X73n1449_002:0082c14": "雞為狸害。法不可食。將棄水中。端苦求之。道路聚觀。",
    "X73n1449_002:0082c15": "諷曰。當得偈乃可與。端跪作祭文曰。維靈生有鷹鴉",
    "X73n1449_002:0082c16": "之厄。死有湯鑊之災。生時要汝報曉。死後無人收埋。",
    "X73n1449_002:0082c17": "奉為轉化檀越。施肚為汝作棺材。(一本云闍棃無可布施施肚為汝作",
    "X73n1449_002:0082c18": "棺材)言卒携雞去。以施饑者。能誦法華經。湖人爭延之。",
    "X73n1449_002:0082c19": "必得錢五百。乃開帙目誦數句。即持錢地坐去。缺薄",
    "X73n1449_002:0082c20": "者易之而去。好歌漁父詞。月夕必歌之。達旦有狂僧。",
    "X73n1449_002:0082c21": "號回頭和尚。以左道鼓動流俗。士大夫亦安其妄。方",
    "X73n1449_002:0082c22": "對丹陽守呂公肉食。端徑至指曰。正當與麼時。如何",
    "X73n1449_002:0082c23": "是佛。回頭不能遽對。端捶其頭。推倒乃行。又有妖人。",
    "X73n1449_002:0082c24": "號不托掘。秀州城外地有佛像。建塔其上。傾城信敬。",
    "X73n1449_002:0083a01": "端見揕住曰。如何是佛。不托擬議。端趯之而去。章丞",
    "X73n1449_002:0083a02": "相子厚請升座。使俞秀老撰疏。敘其事曰。推倒回頭。",
    "X73n1449_002:0083a03": "趯翻不托。七軸之蓮經未誦。一聲之漁父先聞。端聽",
    "X73n1449_002:0083a04": "僧官宣至此。以手耶揄曰。止。乃坐引聲吟曰。本是瀟",
    "X73n1449_002:0083a05": "湘一釣客。自東自西自南北。大眾雜然稱善。端顧笑",
    "X73n1449_002:0083a06": "曰。我觀法王法。法王法如是。下座。子厚留飯。端瞋說",
    "X73n1449_002:0083a07": "偈曰。章惇章惇。請我看墳。我却喫素。汝却喫葷。子厚",
    "X73n1449_002:0083a08": "為大笑。時呂太尉吉甫亦留丹陽。三人者日過。從吉",
    "X73n1449_002:0083a09": "甫誦禪定功德諸般若中第一曰。惠卿修之十年。子",
    "X73n1449_002:0083a10": "厚獨稱。鍜可忘憂。嵆康得僊。竟作劒解。端說偈曰。章",
    "X73n1449_002:0083a11": "公好學僊。呂公好坐禪。徐六喻檐板。各自見一邊。聞",
    "X73n1449_002:0083a12": "者傳以為笑樂。元祐初。圓照禪師。自京師慧林。退歸",
    "X73n1449_002:0083a13": "姑蘇。見端於甘露曰。汝非端師子乎。曰是。圓照戲之",
    "X73n1449_002:0083a14": "曰。村裏師子耳。端應聲曰。村裏師子村裏弄。眉毛與",
    "X73n1449_002:0083a15": "眼一齊動。開却口肚裏。直籠侗。不愛人取奉。直饒弄",
    "X73n1449_002:0083a16": "到帝王宮。也是一場乾打閧。圓照粹美不悟其譏也。",
    "X73n1449_002:0083a17": "端客無錫欲歸湖。旦行江上。問有湖秀便船乎。篙師",
    "X73n1449_002:0083a18": "曰。我行常潤船也。端欣然曰。亦可。乃附船尾。高郵。秦",
    "X73n1449_002:0083a19": "觀少游聞其高道。請升座於廣慧。端以手自指曰。天",
    "X73n1449_002:0083a20": "上無雙月。人間只一僧。一堂風冷淡。千古意分明。少",
    "X73n1449_002:0083a21": "游首肯之。端高自稱譽。吐語奇怪逸人也。病牙久不",
    "X73n1449_002:0083a22": "愈。謂眾曰。明日遷化去。眾以為戲語。請說偈。端索筆",
    "X73n1449_002:0083a23": "大書曰。端師子太慵懶。未死牙齒先壞爛。二時伴眾",
    "X73n1449_002:0083a24": "赴堂。粥飯都趕不辦。如今得死是便宜。長眠百事皆",
    "X73n1449_002:0083b01": "不管。第一不著看官。第二不著喫粥飯。五更遂化。閱",
    "X73n1449_002:0083b02": "世七十二。東吳祠之。以為散聖。",
    "X73n1449_002:0083b03": "贊曰。予竄海外。三年而還。叢林頓衰。耆年物故。無餘",
    "X73n1449_002:0083b04": "所至。雛道人成阡陌。皆飽食游談無根而已。喟然長",
    "X73n1449_002:0083b05": "想如政黃牛。端師子輩。皆三十年前。少叢林者。然高",
    "X73n1449_002:0083b06": "風逸韻且爾。況其傳法度生者乎。因載兩士平生大",
    "X73n1449_002:0083b07": "槩。使後之俊流。得以覧觀焉。",
    "X73n1449_002:0083b10": "端禪師行業記",
    "X73n1449_002:0083b12": "起服朝請郎權發遣提點淮南東路刑獄",
    "X73n1449_002:0083b13": "公事借紫金魚袋郡人劉燾撰并書",
    "X73n1449_002:0083b14": "宋故吳山端禪師。諱淨端字明表。俗姓丘氏。吳興歸",
    "X73n1449_002:0083b15": "安人也。丞相舒王道德之學。出言為經。局貫九流。尤",
    "X73n1449_002:0083b16": "味禪悅。常見師偈頌。稱之曰。有本者如是爾。觀文呂",
    "X73n1449_002:0083b17": "太尉留意內典。多所論著。天下緇衲。鮮獲印可。嘗道",
    "X73n1449_002:0083b18": "過吳山。停舟相訪。一語相契。謫居宣城。屢書招延。館",
    "X73n1449_002:0083b19": "之數月。丞相章申公。神鋒高峻。一世龍門。疏請傳法",
    "X73n1449_002:0083b20": "靈山墳寺。奏賜命服。曲留累年。師與諸公談道之際。",
    "X73n1449_002:0083b21": "不可少屈。飄如浮雲去來。唯己未嘗肯以名位。惜詞",
    "X73n1449_002:0083b22": "色也。以三公之尊重師如此。則其道行。不言可信。而",
    "X73n1449_002:0083b23": "其高風遺韻。流通後世。為不誣矣。始住長興壽聖時。",
    "X73n1449_002:0083b24": "有號回頭者。倡於嘉禾。眩惑愚俗。誑妄方熾。數州之",
    "X73n1449_002:0083c01": "人。施予山積。適過邑境。見師於佛殿。師擊其首。回頭",
    "X73n1449_002:0083c02": "罔測。頳面無語。師顧謂之曰。龍頭虵尾爾。遂慚汗而",
    "X73n1449_002:0083c03": "奔於呂公座。嘗遇妖人。眾咸以為神異。師一言折之。",
    "X73n1449_002:0083c04": "即知其妄。不復與語。後伏誅。其高鑑遠識。類皆如此。",
    "X73n1449_002:0083c05": "後至京師。圓照禪師。尚在惠林。師往禮焉。圓照迎謂",
    "X73n1449_002:0083c06": "曰。非端師子耶。師作師子勢。圓照以俚語探之。師隨",
    "X73n1449_002:0083c07": "繼以伽陀。圓照為笑而肯焉。申公時典機政。欲留師",
    "X73n1449_002:0083c08": "都城聞之。不告而返其所駐錫之地。如壽聖西余孝",
    "X73n1449_002:0083c09": "感章法之類。聊復爾耳。不得其意即去。人競挽之。不",
    "X73n1449_002:0083c10": "還顧也。師生而慕佛。六歲棄家。精於習誦。其師保暹",
    "X73n1449_002:0083c11": "數欲度之。非其願也。二十六歲。遂以策試應格。既受",
    "X73n1449_002:0083c12": "具戒。始從淨覺仁岳師。學天台教觀。聽首楞嚴。至七",
    "X73n1449_002:0083c13": "處徵心。八還辨見。以頌自跪。淨覺覽之謂曰。往矣。汝",
    "X73n1449_002:0083c14": "當以禪得法者。後參寶覺齊岳禪師。臨濟宗風。室中",
    "X73n1449_002:0083c15": "默契。即出庭下。飜身自擲。眾駭異之。後觀倡戲。至弄",
    "X73n1449_002:0083c16": "師子。益有警悟。故問答之際。多為奮迅之容。由是稱",
    "X73n1449_002:0083c17": "師端師子云。素不學詩。應聲成偈。天然自韻。咸有可",
    "X73n1449_002:0083c18": "觀。膾炙人口。多能道之。或以比寒山拾得。其逆知未",
    "X73n1449_002:0083c19": "來迎事。與人道意中語。應若合符節。亦莫得而致詰",
    "X73n1449_002:0083c20": "也。還乃居吳山寺。食糧不給。每乘扁舟。將行所詣。舟",
    "X73n1449_002:0083c21": "人告以風逆不可行。師曰。何往而順。舟人指所向。即",
    "X73n1449_002:0083c22": "飄颺乘興而去。足未及岸。岸上人望見爭迎拜。信施",
    "X73n1449_002:0083c23": "[禾*囤]載而歸。楮中無一毫之畜。有施者隨輒散之。至或",
    "X73n1449_002:0083c24": "窮冬解絮扶纊乞寒者。願以破絮自裹。人聞立遣衣",
    "X73n1449_002:0084a01": "易之。或議其乞隣為惠。似近名者。師曰。不然。吾赤露。",
    "X73n1449_002:0084a02": "人或見憐。若彼即凍死矣。其用意多稱是。雖其行若",
    "X73n1449_002:0084a03": "遊戲。自在黨蕩。無所拘關者。而誦玅灋華經。未嘗虗",
    "X73n1449_002:0084a04": "日。持戒嚴潔。未嘗破犯。奉親至孝。養之終身。死葬山",
    "X73n1449_002:0084a05": "側。恤患念貧。傳方賦藥。雖老不倦。自號安閑和尚。芒",
    "X73n1449_002:0084a06": "鞋笻杖。遇溪山勝處。披蓑戴笠。行歌漁父。人遽能寧",
    "X73n1449_002:0084a07": "熱惱者頓獲清涼。拘窘者暫成樂易。凡所至處。興盡",
    "X73n1449_002:0084a08": "欲返。雖積金留之。不少駐足也。名公鉅卿。舟及吳興。",
    "X73n1449_002:0084a09": "必首問師起居狀。自為二陶器曰。死則此埋之。素無",
    "X73n1449_002:0084a10": "病惱。崇寧二年十二月初五日。忽謂寺眾曰。吾緣謝",
    "X73n1449_002:0084a11": "已。今日矣。索湯與浴。留頌辭眾。歌漁父數聲一笑。整",
    "X73n1449_002:0084a12": "衣趺坐而化。即以陶器。瘞於歸雲庵下。實明年正月",
    "X73n1449_002:0084a13": "初七日也。俗壽七十四歲。僧臘四十九年。師本受業",
    "X73n1449_002:0084a14": "於吳山之解空。其徒捨本逐末。犯義毀戒。至靡不為。",
    "X73n1449_002:0084a15": "師遊學出山久。比歸一切屏斥。葷血瓶罌。不以入門。",
    "X73n1449_002:0084a16": "與俗方隔。始延靈照講師。為之肄業。復得方陽居士",
    "X73n1449_002:0084a17": "陸懿野翁先生。先後表裏。營求香積。補苴罅漏。迄今",
    "X73n1449_002:0084a18": "遂為淨眾名剎。度徒弟若孫四十四人。常照宗禮宗",
    "X73n1449_002:0084a19": "鑑。皆以其學。傳法立眾。知名於時。予方髧髦。師一面",
    "X73n1449_002:0084a20": "即相歎異。比竊登科第。朝廷補外投閑備更幽患。每",
    "X73n1449_002:0084a21": "從師遊。必曰。我死為作碑。師入滅云久。隨世推遷。顧",
    "X73n1449_002:0084a22": "以此願未償為恨。宗鑑為疏始末。一夕而文就。且以",
    "X73n1449_002:0084a23": "詞系之。其銘曰。由禪而教。如駢羅萬象。而觸鑑斯照。",
    "X73n1449_002:0084a24": "則烏往而非要。由教而禪。順風恬波。而挽以過船。亦",
    "X73n1449_002:0084b01": "左右而逢源。如端師子。飽學乎經論。而自得乎蹄筌。",
    "X73n1449_002:0084b02": "蓋寶公之神悟。寒山之微言。普化之直裰。而船子之",
    "X73n1449_002:0084b03": "釣竿也。其可形似者。見其人矣。其不可即者。孰知其",
    "X73n1449_002:0084b04": "天乎。",
    "X73n1449_002:0084b05": "覺悟教院住持。傳天台教法孫。真悟大師宗鑑。立石",
    "X73n1449_002:0084b06": "陽羨鈕完同弟寧模刻。",
    "X73n1449_002:0084b09": "宋故安閑和尚端師墓誌",
    "X73n1449_002:0084b11": "朝請郎新權知江陰軍兼管勸農事賜緋",
    "X73n1449_002:0084b12": "魚袋林旃撰并書",
    "X73n1449_002:0084b13": "朝請郎充州東路安撫司參議官賜緋魚",
    "X73n1449_002:0084b14": "袋林樞隷頟",
    "X73n1449_002:0084b15": "吳山解空院端師子七世孫。師皎因住衟場隨侃。以",
    "X73n1449_002:0084b16": "其情來告曰。吾祖崇寧二年圓寂。葬金殿之後。疇昔",
    "X73n1449_002:0084b17": "師於是山。大開法席。廣來十方海眾。師與此山俱。名",
    "X73n1449_002:0084b18": "播於天下。既沒。梵唄香燈。不絕如綫。士大夫與吾徒。",
    "X73n1449_002:0084b19": "又來瞻敬之。徘徊上下。歎佛法不振。善陰陽宅相者。",
    "X73n1449_002:0084b20": "以為師之宅兆固吉。其所以弗昌。厥後向背。不應古",
    "X73n1449_002:0084b21": "法耳。相卒聞於縣。請更之道人施皓願出力。築亭於",
    "X73n1449_002:0084b22": "其前。仍祖庵舊榜曰歸雲。香火嚴奉之。先是文慧親",
    "X73n1449_002:0084b23": "承師授。六十年後。開視吾冢。至期。諸徒相顧曰。敢幸",
    "X73n1449_002:0084b24": "因此時。毋墜我祖師之命。乃以庚戌之望二十有一",
    "X73n1449_002:0084c01": "日。鳩工斸土。遠近奔赴。觀者如堵。甎隙不動。陶器儼",
    "X73n1449_002:0084c02": "然。發視其中。了無一物。四眾讙譁。歎為希有。相與悲",
    "X73n1449_002:0084c03": "咸流涕曰。是不可不記也。如來住世。演說四大六塵",
    "X73n1449_002:0084c04": "中外假合如幻。師結兔巾。解兔網。破一切我執。又說",
    "X73n1449_002:0084c05": "六度萬行。為己為人。如鏡像像滅鏡空。破一切法執。",
    "X73n1449_002:0084c06": "端公禪師。蚤年觀師子戲。悟三昧。胡言漢語。正提倒",
    "X73n1449_002:0084c07": "擲。風驅電掃。不可致詰。奇奇怪怪。剎那萬狀。有心縱",
    "X73n1449_002:0084c08": "被欺瞞。有眼盡遭愚弄。幻身既沒。幻法常存。億萬劫",
    "X73n1449_002:0084c09": "灰變滅。生謂之散聖。死謂之尸解。如此忖度。幻法愈",
    "X73n1449_002:0084c10": "熾。臨濟疑著普化。大慧真贊金毛。橫塘疑則不疑。未",
    "X73n1449_002:0084c11": "免贊歎重贊偈曰。鏡中師子分明。是瞬目揚眉死不",
    "X73n1449_002:0084c12": "休。千古無人知此意。一聲漁唱月明秋。",
    "X73n1449_002:0084c14": "三藏法師贊師真",
    "X73n1449_002:0084c15": "淛右端師子。哮吼驚天門。空山時奮迅。定起復嚬呻。",
    "X73n1449_002:0084c16": "驚覺羣生睡。醒然知本真。何必馬駒子。踏殺天下人。",
    "X73n1449_002:0084c17": "徑山大慧禪師贊師真",
    "X73n1449_002:0084c18": "師子皮披得好。寅朝去住隨風掃。名呼章相公。侮慢",
    "X73n1449_002:0084c19": "圓照老。不托和尚。兩拳打番。回頭妖僧。一句罵倒。只",
    "X73n1449_002:0084c20": "看這幾著子。不必問他禪道。個是金毛師子兒。狐狸",
    "X73n1449_002:0084c21": "野干徒叫噪。",
    "X73n1449_002:0084c22": "衟場辨真和尚贊師真",
    "X73n1449_002:0084c23": "落魄街頭沒實誠。只知縱性恣無明。五家宗派難收",
    "X73n1449_002:0084c24": "拾。誰識渠儂繼祖燈。",
    "X73n1449_002:0085a02": "安閑和尚語錄。嘉定之先。師皎和尚。施財鏤板。未",
    "X73n1449_002:0085a03": "圓而沒。世祖禮思念先師志心。回施衣鉢。以命工",
    "X73n1449_002:0085a04": "鋟梓。庶廣流通。旹端平三年丙申六月望日。"
}