{
    "T55n2145_006:0042c05": "出三藏記集序卷第六",
    "T55n2145_006:0042c07": "釋僧祐撰",
    "T55n2145_006:0042c08": "四十二章經序第一　未詳作者",
    "T55n2145_006:0042c09": "安般守意經序第二　僧會法師",
    "T55n2145_006:0042c10": "安般注序第三　道安法師",
    "T55n2145_006:0042c11": "安般守意經序第四　謝敷作",
    "T55n2145_006:0042c12": "陰持入經序第五　道安法師",
    "T55n2145_006:0042c13": "人本欲生經序第六　道安法師",
    "T55n2145_006:0042c14": "了本生死經序第七　道安法師",
    "T55n2145_006:0042c15": "十二門經序第八　道安法師",
    "T55n2145_006:0042c16": "大十二門經序第九　道安法師",
    "T55n2145_006:0042c17": "法鏡經序第十　僧會法師",
    "T55n2145_006:0042c18": "四十二章經序第一未詳作者",
    "T55n2145_006:0042c19": "昔漢孝明皇帝。夜夢見神人。身體有金色。項",
    "T55n2145_006:0042c20": "有日光。飛在殿前。意中欣然甚悅之。明日問",
    "T55n2145_006:0042c21": "群臣。此為何神也。有通人傳毅曰。臣聞天竺",
    "T55n2145_006:0042c22": "有得道者。號曰佛。輕舉能飛。殆將其神也。於",
    "T55n2145_006:0042c23": "是上悟。即遣使者張騫羽林中郎將秦景博",
    "T55n2145_006:0042c24": "士弟子王遵等十二人。至大月支國寫取佛",
    "T55n2145_006:0042c25": "經。四十二章在十四石函中。登起立塔寺。於",
    "T55n2145_006:0042c26": "是道法流布。處處修立佛寺。遠人伏化願為",
    "T55n2145_006:0042c27": "臣妾者不可稱數國內清寧。含識之類蒙恩",
    "T55n2145_006:0042c28": "受賴。于今不絕也。",
    "T55n2145_006:0042c29": "安般守意經序第二康僧會",
    "T55n2145_006:0043a01": "夫安般者。諸佛之大乘。以濟眾生之漂流也。",
    "T55n2145_006:0043a02": "其事有六。以治六情。情有內外。眼耳鼻口身",
    "T55n2145_006:0043a03": "心。謂之內矣。色聲香味細滑邪念。謂之外也。",
    "T55n2145_006:0043a04": "經曰。諸海十二事。謂內外六情之受邪行猶",
    "T55n2145_006:0043a05": "海受流。餓夫夢飯。蓋無滿足也心之溢盪無",
    "T55n2145_006:0043a06": "微不浹。怳惚髣髴出入無間。視之無形。聽之",
    "T55n2145_006:0043a07": "無聲。逆之無前。尋之無後。深微細妙形無絲",
    "T55n2145_006:0043a08": "髮。梵聲僊聖所不能照。明默種于此化生",
    "T55n2145_006:0043a09": "乎。彼非凡所覩謂之陰也。猶以晦曀種夫粢",
    "T55n2145_006:0043a10": "芥。闓手覆種孳有萬億。旁人不覩其形。種",
    "T55n2145_006:0043a11": "家不知其數也。一朽乎下。萬生乎上。彈指之",
    "T55n2145_006:0043a12": "間。心九百六十轉。一日一夕十三億意。意有",
    "T55n2145_006:0043a13": "一身。心不自知。猶彼種夫也。是以行寂繫意",
    "T55n2145_006:0043a14": "著息數一至十。十數不誤。意定在之。小定三",
    "T55n2145_006:0043a15": "日。大定七日。寂無他念。泊然若死。謂之一",
    "T55n2145_006:0043a16": "禪。禪棄也。棄十三億穢念之意。已獲數定。轉",
    "T55n2145_006:0043a17": "念著隨蠲除其八。正有二意。意定在隨。由在",
    "T55n2145_006:0043a18": "數矣。垢濁消滅心稍清淨謂之二禪也。又除",
    "T55n2145_006:0043a19": "其一。注意鼻頭。謂之止也。得止之行三毒四",
    "T55n2145_006:0043a20": "走五陰六冥。諸穢滅矣。昭然心明踰明月",
    "T55n2145_006:0043a21": "珠。婬邪洿心猶鏡處泥。穢垢洿焉。偃以照",
    "T55n2145_006:0043a22": "天。覆以臨土。聰叡聖達萬土臨照。雖有天地",
    "T55n2145_006:0043a23": "之大。靡一大而能覩。所以然者。由其垢濁",
    "T55n2145_006:0043a24": "眾垢洿心有踰彼鏡矣。若得良師剗刮瑩磨。",
    "T55n2145_006:0043a25": "薄塵微曀蕩使無餘。舉之以照。毛髮面理無",
    "T55n2145_006:0043a26": "微不察。垢退明存使其然矣。情溢意散。念萬",
    "T55n2145_006:0043a27": "不識一矣。猶若於市馳心放聽廣採眾音。退",
    "T55n2145_006:0043a28": "宴存思不識一夫之言。心逸意散濁翳其聰",
    "T55n2145_006:0043a29": "也。若自閑處心思寂寞志無邪欲側耳靖聽。",
    "T55n2145_006:0043b01": "萬句不失片言斯著。心靖意清之所由也。行",
    "T55n2145_006:0043b02": "寂止意懸之鼻頭。謂之三禪也還觀其身。自",
    "T55n2145_006:0043b03": "頭至足反覆微察內體洿露森楚毛竪猶覩",
    "T55n2145_006:0043b04": "膿涕於斯具照天地人物。其盛若衰無存不",
    "T55n2145_006:0043b05": "亡。信佛三寶眾冥皆明。謂之四禪也。攝心還",
    "T55n2145_006:0043b06": "念諸陰皆滅。謂之還也。穢欲寂盡其心無想。",
    "T55n2145_006:0043b07": "謂之淨也。得安般行者厥心即明。舉眼所觀",
    "T55n2145_006:0043b08": "無幽不覩。往無數劫方來之事。人物所更現",
    "T55n2145_006:0043b09": "在諸剎。其中所有世尊法化弟子誦習。無遐",
    "T55n2145_006:0043b10": "不見。無聲不聞怳惚髣髴存亡自由。大彌八",
    "T55n2145_006:0043b11": "極細貫毛氂。制天地住壽命。猛神德壞天",
    "T55n2145_006:0043b12": "兵。動三千移諸剎。八不思議。非梵所測。神",
    "T55n2145_006:0043b13": "德無限。六行之由也。世尊初欲說斯經時大",
    "T55n2145_006:0043b14": "千震動人天易色。三日安般無能質者。於是",
    "T55n2145_006:0043b15": "世尊化為兩身。一曰何等。一尊主。演于斯",
    "T55n2145_006:0043b16": "義出矣。大士上人六雙十二輩。靡不執行。有",
    "T55n2145_006:0043b17": "菩薩者。安清字世高。安息王嫡后之子。讓國",
    "T55n2145_006:0043b18": "與叔。馳避本土翔而後進。遂處京師。其為人",
    "T55n2145_006:0043b19": "也。博學多識貫綜神模七正盈縮。風氣吉凶",
    "T55n2145_006:0043b20": "山崩地動。鍼脈諸術覩色知病。鳥獸鳴啼無",
    "T55n2145_006:0043b21": "音不照。懷二儀之弘仁。愍黎庶之頑闇。先挑",
    "T55n2145_006:0043b22": "其耳却啟其目。欲之視聽明也。徐乃陳演正",
    "T55n2145_006:0043b23": "真之六。度譯安。般之祕奧學者。塵興靡不去",
    "T55n2145_006:0043b24": "穢濁之。操就清白之德者也余生。末蹤始能",
    "T55n2145_006:0043b25": "負薪。考妣殂落。三師凋喪。仰瞻雲日悲無",
    "T55n2145_006:0043b26": "質受。睠言顧之澘然出涕。宿祚未沒。會見南",
    "T55n2145_006:0043b27": "陽韓林頴川皮業會稽陳慧。此三賢者。信道",
    "T55n2145_006:0043b28": "篤密執德弘正。烝烝進進志道不倦。余之從",
    "T55n2145_006:0043b29": "請問。規同矩合。義無乖異。陳慧注義。余助斟",
    "T55n2145_006:0043c01": "酌。非師不傳。不敢自由也。言多鄙拙不究佛",
    "T55n2145_006:0043c02": "意。明哲眾賢願共臨察。義有肬腨。加聖刪",
    "T55n2145_006:0043c03": "定。共顯神融矣。",
    "T55n2145_006:0043c04": "安般注序第三釋道安",
    "T55n2145_006:0043c05": "安般者。出入也。道之所寄無往不因。德之",
    "T55n2145_006:0043c06": "所寓無往不託。是故安般寄息以成守。四禪",
    "T55n2145_006:0043c07": "寓骸以成定也。寄息故有六階之差。寓骸故",
    "T55n2145_006:0043c08": "有四級之別。階差者。損之又損之。以至於無",
    "T55n2145_006:0043c09": "為。級別者。忘之又忘之。以至於無欲也。無為",
    "T55n2145_006:0043c10": "故無形而不因。無欲故無事而不適。無形而",
    "T55n2145_006:0043c11": "不因。故能開物。無事而不適。故能成務成務",
    "T55n2145_006:0043c12": "者。即萬有而自彼。開物者。使天下兼忘我也。",
    "T55n2145_006:0043c13": "彼我雙廢者守于唯守也。故修行經。以斯二",
    "T55n2145_006:0043c14": "法而成寂。得斯寂者舉足而大千震揮手而",
    "T55n2145_006:0043c15": "日月捫疾吹而鐵圍飛。微噓而須彌舞。斯皆",
    "T55n2145_006:0043c16": "乘四禪之妙止。御六息之大辯者也。夫執",
    "T55n2145_006:0043c17": "寂以御有。策本以動末。有何難也。安般居",
    "T55n2145_006:0043c18": "十念之一。於五根則念根也。故撰法句者。屬",
    "T55n2145_006:0043c19": "惟念品也。昔漢氏之末。有安世高者。博聞",
    "T55n2145_006:0043c20": "稽古。特專阿毘曇。學其所出經。禪數最悉。此",
    "T55n2145_006:0043c21": "經其所譯也。茲乃趣道之要徑。何莫由斯道",
    "T55n2145_006:0043c22": "也。魏初康會為之注義義或隱而未顯者。安",
    "T55n2145_006:0043c23": "竊不自量。敢因前人為解其下。庶欲蚊翮以",
    "T55n2145_006:0043c24": "助隨藍。霧潤以增巨壑也。",
    "T55n2145_006:0043c25": "安般守意經序第四謝敷作",
    "T55n2145_006:0043c26": "夫意也者。眾苦之萠基。背正之元本。荒迷放",
    "T55n2145_006:0043c27": "蕩浪逸無崖。若狂夫之無所麗。愛惡充心",
    "T55n2145_006:0043c28": "耽昏無節。若夷狄之無君。微矣哉。即之無像",
    "T55n2145_006:0043c29": "尋之無朕。則毫末不足以喻其細。迅矣哉。",
    "T55n2145_006:0044a01": "[倖干+貝]蹻惚怳眴匝宇宙。則奔電不足以比其速。",
    "T55n2145_006:0044a02": "是以彈指之間九百六十轉。一日一夕十三",
    "T55n2145_006:0044a03": "億想。念必嚮報成生死栽。一身所種滋蔓",
    "T55n2145_006:0044a04": "彌劫。凡在三界倒見之徒。溺喪淵流莫能自",
    "T55n2145_006:0044a05": "反。正覺慈愍開示慧路。防其終凶之原漸。",
    "T55n2145_006:0044a06": "塞其忿欲之微兆。為啟安般之要徑。泯生滅",
    "T55n2145_006:0044a07": "以冥寂。申道品以養恬。建十慧以入微。縶",
    "T55n2145_006:0044a08": "九神之逸足。防七識之洪流。故曰守意也。若",
    "T55n2145_006:0044a09": "乃制伏麁垢弗剗漏結者。亦有望見貿樂之",
    "T55n2145_006:0044a10": "士。閉色聲於視聽。遏塵想以禪寂。乘靜泊之",
    "T55n2145_006:0044a11": "禎祥。納色天之嘉祚。然正志荒於華樂。昔習",
    "T55n2145_006:0044a12": "沒於交逸。福田矜執而日零。毒根迭興而罪",
    "T55n2145_006:0044a13": "襲。是以輪迴五趣億劫難拔。嬰羅欲罔有劇",
    "T55n2145_006:0044a14": "深牢。由於無慧樂定不惟道門使其然也。至",
    "T55n2145_006:0044a15": "於乘慧入禪亦有三輩。或畏苦滅色樂宿泥",
    "T55n2145_006:0044a16": "洹。志存自濟不務兼利者。為無著乘。或仰希",
    "T55n2145_006:0044a17": "妙相仍有遣無。不建大悲練盡緣縛者。則號",
    "T55n2145_006:0044a18": "緣覺。菩薩者。深達有本暢因緣無。達本者有",
    "T55n2145_006:0044a19": "有自空。暢無者因緣常寂。自空故。不出有以",
    "T55n2145_006:0044a20": "入無。常寂故。不盡緣以歸空。住理而有非所",
    "T55n2145_006:0044a21": "緣。非緣故無無所脫。苟厝心領要。觸有悟",
    "T55n2145_006:0044a22": "理者。則不假外以靜內。不因禪而成慧。故曰",
    "T55n2145_006:0044a23": "阿惟越致。不隨四禪也。若欲塵翳心慧不常",
    "T55n2145_006:0044a24": "立者。乃假以安般息其馳想。猶農夫之淨地。",
    "T55n2145_006:0044a25": "明鏡之瑩剗矣。然即芸耨不以為地。地淨",
    "T55n2145_006:0044a26": "而種滋。瑩剗非以為鏡。鏡淨而照明。故開士",
    "T55n2145_006:0044a27": "行禪非為守寂。在遊心於玄冥矣。肇自發心",
    "T55n2145_006:0044a28": "悲盟弘普。秉權積德忘期安眾。眾雖濟而莫",
    "T55n2145_006:0044a29": "脫。將廢知而去筌矣。是謂菩薩不滅想取證",
    "T55n2145_006:0044b01": "也。此三乘雖同假禪靜至於建志。厥初各有",
    "T55n2145_006:0044b02": "攸歸。故學者宜恢心宏摸殖栽於始也。漢之",
    "T55n2145_006:0044b03": "季世。有捨家開士。安清字世高。安息國王之",
    "T55n2145_006:0044b04": "太子也。審榮辱之浮寄。齊死生乎一貫。遂脫",
    "T55n2145_006:0044b05": "簁於萬乘。抱玄德而遊化。演道教以發矇。",
    "T55n2145_006:0044b06": "表神變以諒之。于時儁乂歸宗釋華崇實者。",
    "T55n2145_006:0044b07": "若禽狩之從麟鳳。鱗介之赴虬蔡矣。又博綜",
    "T55n2145_006:0044b08": "殊俗善眾國音。傳授斯經變為晉文。其所譯",
    "T55n2145_006:0044b09": "出百餘萬言。探暢幽賾淵玄難測。此安般典。",
    "T55n2145_006:0044b10": "其文雖約義關眾經。自淺至精眾行具舉。學",
    "T55n2145_006:0044b11": "之先要孰踰者乎。行者欲凝神反朴道濟無",
    "T55n2145_006:0044b12": "外而不循斯法者。何異刖夫之陟太山。無翅",
    "T55n2145_006:0044b13": "而圖昇虛乎。釋迦如來。妙慧足於曩劫。歷無",
    "T55n2145_006:0044b14": "數以潛化。至于眾生運會圓滿告成。而猶現",
    "T55n2145_006:0044b15": "行六年以為教端者。誠以鎮一紛耶。莫尚茲",
    "T55n2145_006:0044b16": "也。由是而觀。可不務歟。敷染習沈冥積罪歷",
    "T55n2145_006:0044b17": "劫。生與佛乖弗覩神化。雖以微祚得稟遺典。",
    "T55n2145_006:0044b18": "而情想繁蕪道根未固。仰欣聖軌未一暫履。",
    "T55n2145_006:0044b19": "夕惕戰懼惄焉如懤。是以誠心諷誦以鍾識",
    "T55n2145_006:0044b20": "習。每遭明叡輒咨凝滯。然冥宗已遠義訓小",
    "T55n2145_006:0044b21": "殊。乃採集英彥戢而載焉。雖粗聞大要。未悟",
    "T55n2145_006:0044b22": "者眾。於是復率愚思推撿諸數。尋求明證。遂",
    "T55n2145_006:0044b23": "相繼續撰為注義。并抄撮大安般修行諸經",
    "T55n2145_006:0044b24": "事相應者。引而合之。或以隱顯相從差簡搜",
    "T55n2145_006:0044b25": "尋之煩。經道弘深。既非愚淺所能裁衷。父辭",
    "T55n2145_006:0044b26": "意鄙拙萬不暢一。祇僧理穢。敢云足以闡融",
    "T55n2145_006:0044b27": "妙旨乎。實欲私記所識以備遺忘而已耳。儻",
    "T55n2145_006:0044b28": "有覽者。願亮不逮正其愚謬焉。",
    "T55n2145_006:0044b29": "陰持入經序第五釋道安",
    "T55n2145_006:0044c01": "陰持入者。世之深病也。馳騁人心變德成",
    "T55n2145_006:0044c02": "狂。耳聾口爽耽醉榮寵。抱癡投冥酸號三",
    "T55n2145_006:0044c03": "趣。其為病也。猶癩疾焉。入骨徹髓。良醫拱",
    "T55n2145_006:0044c04": "手。猶癲蹶焉。來則冥然。莫有所識。大聖悼",
    "T55n2145_006:0044c05": "茲痛心內發忘身安赴荼炭含厚德忍舞擊。",
    "T55n2145_006:0044c06": "觀羅密於重雲。止罝網于八極。洪癡不得振",
    "T55n2145_006:0044c07": "其翼。名愛不得逞其足。採善心於毫芒。拔",
    "T55n2145_006:0044c08": "兇頑於虎口。以大寂為至樂。五音不能聾其",
    "T55n2145_006:0044c09": "耳矣。以無為為滋味。五味不能爽其口矣。曜",
    "T55n2145_006:0044c10": "形濁世拯擢難計。陟降教終潛淪無名。諸無",
    "T55n2145_006:0044c11": "著等尋各騰逝。大弟子眾。深懼妙法混然廢",
    "T55n2145_006:0044c12": "沒。於是令迦葉集結阿難所傳凡三藏焉。該",
    "T55n2145_006:0044c13": "羅幽廓難度難測也。世雄授藥必因本病。病",
    "T55n2145_006:0044c14": "不能均。是故眾經相待乃備非彥非聖罔能",
    "T55n2145_006:0044c15": "綜練。自茲以後。神通高士各為訓釋。或覽",
    "T55n2145_006:0044c16": "撰諸經以為行式。譬瓔璣歟。擇彼珠珍以色",
    "T55n2145_006:0044c17": "相發。佩之冠之。為光為飾。喻繪事歟。調別眾",
    "T55n2145_006:0044c18": "采以圖暉烈。諸明叡者所撰亦然。此經則",
    "T55n2145_006:0044c19": "是其數也。有捨家開士。出自安息。字世高大",
    "T55n2145_006:0044c20": "慈流洽播化斯土。譯梵為晉。微顯闡幽。其",
    "T55n2145_006:0044c21": "所敷宣專務禪觀。醇玄道數。深矣遠矣。是",
    "T55n2145_006:0044c22": "經其所出也。陰入之弊人莫知苦。是故先",
    "T55n2145_006:0044c23": "聖照以止觀。陰結日損成泥洹品。自非知",
    "T55n2145_006:0044c24": "機。其孰能與於此乎。從首至于九絕都是四",
    "T55n2145_006:0044c25": "十五藥也。以慧斷知入三部者。成四諦也。",
    "T55n2145_006:0044c26": "十二因緣訖淨法部者。成四信也。其為行也。",
    "T55n2145_006:0044c27": "唯神矣。故不言而成。唯妙矣。故不行而至。",
    "T55n2145_006:0044c28": "統斯行者。則明白四達。立根得眼。成十力",
    "T55n2145_006:0044c29": "子。紹胄法王。奮澤大千。若取證則拔三結",
    "T55n2145_006:0045a01": "住壽成道。徑至應真。此乃大乘之舟擑。泥洹",
    "T55n2145_006:0045a02": "之關路。于斯晉土禪觀弛廢。學徒雖興蔑有",
    "T55n2145_006:0045a03": "盡漏。何者。禪思守玄練微入寂。在取何道猶",
    "T55n2145_006:0045a04": "覘于掌。墮替斯要而悕見證。不亦難乎。安",
    "T55n2145_006:0045a05": "未近積罪生逢百羅戎狄孔棘。世之聖",
    "T55n2145_006:0045a06": "導。潛遯晉山孤居離眾。幽處窮壑竊覽篇",
    "T55n2145_006:0045a07": "目。淺識獨見滯而不達。夙宵抱疑諮諏靡質。",
    "T55n2145_006:0045a08": "會太陽比丘竺法濟。并州道人支曇。講陟岨",
    "T55n2145_006:0045a09": "冒寇重爾遠集。此二學士高朗博通。誨而不",
    "T55n2145_006:0045a10": "倦者也。遂與折槃暢礙造茲注解。世不值佛",
    "T55n2145_006:0045a11": "又處邊國。音殊俗異規矩不同。又以愚量聖。",
    "T55n2145_006:0045a12": "難以逮也。冀未踐緒者。少有微補。非敢自必",
    "T55n2145_006:0045a13": "析究經旨。",
    "T55n2145_006:0045a14": "人本欲生經序第六釋道安",
    "T55n2145_006:0045a15": "人本欲生經者。照乎十二因緣而成四諦也。",
    "T55n2145_006:0045a16": "本者癡也。欲者愛也。生者生死也。略舉十二",
    "T55n2145_006:0045a17": "之三。以為目也。人在生死。莫不浪滯於三世。",
    "T55n2145_006:0045a18": "飄縈於九止。綢繆八縛者也。十二因緣於九",
    "T55n2145_006:0045a19": "止則第一人亦天也。四諦所鑒鑒乎九止。八",
    "T55n2145_006:0045a20": "解所正正乎八邪。邪正則無往而不恬。止鑒",
    "T55n2145_006:0045a21": "則無往而不愉。無往而不愉。故能洞照傍通。",
    "T55n2145_006:0045a22": "無往而不恬。故能神變應會。神變應會則不",
    "T55n2145_006:0045a23": "疾而速。洞照傍通則不言而化。不言而化。故",
    "T55n2145_006:0045a24": "無棄人。不疾而速。故無遺物。物之不遺。人之",
    "T55n2145_006:0045a25": "不棄。斯禪智之由也。故經曰。道從禪智得近",
    "T55n2145_006:0045a26": "泥洹。豈虛也哉。誠近歸之要也。斯經似安。世",
    "T55n2145_006:0045a27": "高譯為晉言也。言古文悉。義妙理婉。覩其幽",
    "T55n2145_006:0045a28": "堂之美。闕庭之富或寡矣。安每覽其文。欲疲",
    "T55n2145_006:0045a29": "不能。所樂而現者三觀之妙也。所思而存者",
    "T55n2145_006:0045b01": "想滅之辭也。敢以餘暇為之撮注。其義同而",
    "T55n2145_006:0045b02": "文別者。無所加訓焉。",
    "T55n2145_006:0045b03": "了本生死經序第七釋道安",
    "T55n2145_006:0045b04": "夫四信妙輿者。眾祐之寶軒也。以運連縛倒",
    "T55n2145_006:0045b05": "見眾生。凡在三界。罔弗冠癡佩行嬰舞生死",
    "T55n2145_006:0045b06": "而趨陰堂揖讓色味驂惑載疑驅馳九止者",
    "T55n2145_006:0045b07": "也。既則狎賢侮聖。縱其姦慝貪劍恚鏚。梟",
    "T55n2145_006:0045b08": "截玄路群誹上要。殃禍備甞矣。世雄顧愍深",
    "T55n2145_006:0045b09": "圖變謀。法旍曜於重霓。道鼓振於雷吼。寂",
    "T55n2145_006:0045b10": "千障乎八紘。慧戈陷乎三有。於是碎癡冠決",
    "T55n2145_006:0045b11": "嬰佩。昇信車入諦軌。則因緣息成四喜矣。",
    "T55n2145_006:0045b12": "故曰。了本生死也。了猶解也。本則癡也。元",
    "T55n2145_006:0045b13": "也。如來指舉一隅。身子伸敷高旨。引興幽讚。",
    "T55n2145_006:0045b14": "美矣盛矣。夫計身有命。則隨緣縛謗佛毀信。",
    "T55n2145_006:0045b15": "若彌綸於幽室矣。夫解空無命。則成四諦昭",
    "T55n2145_006:0045b16": "然立信。若日殿之麗乾矣。斯乃五十六藥之",
    "T55n2145_006:0045b17": "崇基淵乎。蓋眾行之宗也。開微成務。孰先者",
    "T55n2145_006:0045b18": "乎。佛始得道隆建大哀。此經則十六之一也。",
    "T55n2145_006:0045b19": "其在天竺三藏聖師。莫不以為教首而研幾",
    "T55n2145_006:0045b20": "也。漢之季世。此經始降茲土。雅邃奧邈少達",
    "T55n2145_006:0045b21": "其歸者也。魏代之初有高士河南支恭明。為",
    "T55n2145_006:0045b22": "作注解探玄暢滯。真可謂入室者矣。俊哲先",
    "T55n2145_006:0045b23": "人足以析中也。然童曚之倫。猶有未悟。故",
    "T55n2145_006:0045b24": "仍前迹。附釋未訓。非苟穿鑿以紫亂朱也。儻",
    "T55n2145_006:0045b25": "孤居始進者。可以辯惑焉。",
    "T55n2145_006:0045b26": "十二門經序第八釋道安",
    "T55n2145_006:0045b27": "十二門者。要定之目號。六雙之關徑也。定",
    "T55n2145_006:0045b28": "有三義焉。禪也。等也。空也。用療三毒綢繆",
    "T55n2145_006:0045b29": "重病。嬰斯幽厄其日深矣。貪囹恚圄癡城",
    "T55n2145_006:0045c01": "至固。世人遊此猶春登臺。甘處欣欣如居",
    "T55n2145_006:0045c02": "華殿。嬉樂自娛蔑知為苦。甞酸速禍困憊五",
    "T55n2145_006:0045c03": "道。夫唯正覺乃識其謬耳。哀倒見之苦。傷蓬",
    "T55n2145_006:0045c04": "流之痛。為設方便防萌塞漸。闢茲慧定令自",
    "T55n2145_006:0045c05": "澣滌。挫銳解紛返神玄路。苟非至德。其道不",
    "T55n2145_006:0045c06": "凝也。夫邪僻之心。必有微著。是故禪法以四",
    "T55n2145_006:0045c07": "為差焉。貪淫囹者。荒色悖烝不別尊卑。渾心",
    "T55n2145_006:0045c08": "耽愐習以成狂。亡國傾身莫不由之。虛迷空",
    "T55n2145_006:0045c09": "醉不知為幻。故以死尸散落自悟漸斷。微想",
    "T55n2145_006:0045c10": "以至于寂味乎無味。故曰四禪也。瞋恚圄者。",
    "T55n2145_006:0045c11": "爭纖介之虛聲。結歷世之重咎。恩親絕於",
    "T55n2145_006:0045c12": "快心。交友腐於縱忿。含怒徹髓不悛滅族。聖",
    "T55n2145_006:0045c13": "人見強梁者不得其死。故訓之以等。丹心讎",
    "T55n2145_006:0045c14": "親至柔其志。受垢含苦治之未亂。醇德邃",
    "T55n2145_006:0045c15": "厚呪不措角。況人害乎故。曰四等也。愚癡",
    "T55n2145_006:0045c16": "城者誹古。聖謗真諦慢二。親輕師傅斯。病尤",
    "T55n2145_006:0045c17": "重矣。以慧探本知從癡愛。分別末流了之為",
    "T55n2145_006:0045c18": "惑。練心攘慝狂病瘳矣。故曰四空也。行者挹",
    "T55n2145_006:0045c19": "禪海之深醴。溉昏迷之盛火。激空淨之淵流。",
    "T55n2145_006:0045c20": "蕩癡塵之穢垢。則皎然成大素矣。行斯三者。",
    "T55n2145_006:0045c21": "則知所以宰身也。所以宰身者。則知所以安",
    "T55n2145_006:0045c22": "神也。所以安神者。則知所以度人也。然則經",
    "T55n2145_006:0045c23": "無巨細出自佛口。神心所制言為世寶。慧日",
    "T55n2145_006:0045c24": "既沒三界喪目。經藏雖存淵言難測。自非至",
    "T55n2145_006:0045c25": "精孰達其微。於是諸開士應真。各為訓解。釋",
    "T55n2145_006:0045c26": "其幽賾辯其差貫。則爛然易見矣。窮神知化",
    "T55n2145_006:0045c27": "何復加乎。從十二門已後。則是訓傳也。凡學",
    "T55n2145_006:0045c28": "者行十二門。却盡神足滅外止麁。謂成五",
    "T55n2145_006:0045c29": "道也。三向諸根進消內結。謂盡諸漏也。始",
    "T55n2145_006:0046a01": "入盡漏名不退轉。諸佛嘉歎記其成號。深不",
    "T55n2145_006:0046a02": "可測獨見曉焉。神不可量獨能精焉。陵雲輕",
    "T55n2145_006:0046a03": "舉淨光燭幽。移海飛嶽風出電入。淺者如是。",
    "T55n2145_006:0046a04": "況成佛乎。是乃三乘之大路。何莫由斯定也。",
    "T55n2145_006:0046a05": "自始發跡逮于無漏。靡不周而復始。習茲定",
    "T55n2145_006:0046a06": "也。行者欲崇德廣業而不進斯法者。其猶無",
    "T55n2145_006:0046a07": "柯而求伐。不飯而徇飽。難以獲矣。醒寤之士",
    "T55n2145_006:0046a08": "得聞要定。不亦妙乎。安宿不敏。生值佛後。又",
    "T55n2145_006:0046a09": "處異國。楷範多闕仰希古烈。滯而未究寤寐",
    "T55n2145_006:0046a10": "憂悸。有若疾首每惜茲邦禪業替廢。敢作注",
    "T55n2145_006:0046a11": "于句末。雖未足光融聖典。且發曚者。儻易",
    "T55n2145_006:0046a12": "覽焉。安世高善開禪數。斯經似其所出故錄",
    "T55n2145_006:0046a13": "之于末。",
    "T55n2145_006:0046a14": "大十二門經序第九釋道安",
    "T55n2145_006:0046a15": "夫婬息在乎解色。不係防閑也。有絕存乎解",
    "T55n2145_006:0046a16": "形。不係念空也。色解則冶容不能轉。形解",
    "T55n2145_006:0046a17": "則無色不能滯。不轉者。雖天魔玉顏窈窕艶",
    "T55n2145_006:0046a18": "姿。莫足傾之之謂固也。不滯者。雖遊空無識",
    "T55n2145_006:0046a19": "泊然永壽莫足礙之。之謂真也。何者。執古以",
    "T55n2145_006:0046a20": "御有。心妙以了色。雖群居猶芻靈。泥洹猶如",
    "T55n2145_006:0046a21": "幻。豈多制形而重無色哉。是故聖人以禪防",
    "T55n2145_006:0046a22": "淫。淫無遺焉。以四空滅有。有無現焉。淫之",
    "T55n2145_006:0046a23": "有息要在明乎萬形之未始有。百化猶逆旅",
    "T55n2145_006:0046a24": "也。怨憾之興興於此彼。此彼既興遂成仇敵。",
    "T55n2145_006:0046a25": "仇敵適成勃然赫怒。赫怒已發無所不至。至",
    "T55n2145_006:0046a26": "不可[晉(一/日)+土]神幽想獄。乃毒乃辛欣之甘之。是以",
    "T55n2145_006:0046a27": "如來訓之以等。等所難等何往不等。等心既",
    "T55n2145_006:0046a28": "富怨本息矣。豈非為之乎未有圖難於其易",
    "T55n2145_006:0046a29": "者乎。夫然則三事凶耽廢然息矣。十二重關",
    "T55n2145_006:0046b01": "廓然闕矣。根立而道生。覺立而道成。莫不",
    "T55n2145_006:0046b02": "由十二門立乎定根以逆道休也。大人揮變",
    "T55n2145_006:0046b03": "榮光四塞。彈撇安明吹沫千刃默動異剎必",
    "T55n2145_006:0046b04": "先正受。明夫匪禪無以統乎。無方而不留。匪",
    "T55n2145_006:0046b05": "定無以周乎。萬形而不礙。禪定不愆於神變",
    "T55n2145_006:0046b06": "乎何有也。至矣盡矣。蔑以加矣。此經世高所",
    "T55n2145_006:0046b07": "出也。辭旨雅密正而不艶。比諸禪經最為精",
    "T55n2145_006:0046b08": "悉。案經後記云。嘉禾七年在建鄴周司隷舍",
    "T55n2145_006:0046b09": "寫。緘在篋匱。向二百年矣。冥然不行。無聞名",
    "T55n2145_006:0046b10": "者。比丘竺道護於東垣界賢者經中得。送詣",
    "T55n2145_006:0046b11": "濩澤乃得流布。得經之後。俄而其家遇火。護",
    "T55n2145_006:0046b12": "若不覩為灰炭矣。自然將喪斯禪也。後死者",
    "T55n2145_006:0046b13": "不得與聞此經也。此經也。八音所誨四道作",
    "T55n2145_006:0046b14": "訓約無。之文重無簡矣精義。入禪何以上",
    "T55n2145_006:0046b15": "乎前世又為懸解一家之傳。故全而次之。然",
    "T55n2145_006:0046b16": "世高出經。貴本不飾天竺古文。文通尚質。倉",
    "T55n2145_006:0046b17": "卒尋之。時有不達。今為略注繼前人之末。非",
    "T55n2145_006:0046b18": "敢亂朱。冀有以寤焉。",
    "T55n2145_006:0046b19": "法鏡經序第十康僧會",
    "T55n2145_006:0046b20": "夫心者。眾法之原。臧否之根。同出異名禍",
    "T55n2145_006:0046b21": "福分流。以身為車以家為國。周遊十方稟無",
    "T55n2145_006:0046b22": "惓息。家欲難足。由海吞流火之獲薪。六邪",
    "T55n2145_006:0046b23": "之殘已甚於蒺[卄/梨]網之賊魚矣。女人佞等三魅",
    "T55n2145_006:0046b24": "其善偽而促寡家之為禍也。尊邪[病-丙+歲]賤清真。",
    "T55n2145_006:0046b25": "連叢瑣謗聖賢。興獄訟喪九親。斯家之所由",
    "T55n2145_006:0046b26": "矣。是以上士恥其[病-丙+歲]懼其厲。為之懾懾如也。",
    "T55n2145_006:0046b27": "默思遁邁。由明哲之避無道矣。剔髮毀容法",
    "T55n2145_006:0046b28": "服為珍。靖處廟堂練情攘[病-丙+歲]。懷道宣德闓",
    "T55n2145_006:0046b29": "導聾瞽。或有隱處山澤枕石嗽流。專心滌垢",
    "T55n2145_006:0046c01": "神與道俱。志寂齊乎無名。明化同乎群生。",
    "T55n2145_006:0046c02": "賢聖競乎清靖。稱斯道曰大明。故曰法鏡。騎",
    "T55n2145_006:0046c03": "都尉安玄臨淮嚴浮調。斯二賢者。年在束",
    "T55n2145_006:0046c04": "齓弘志聖業。鉤深致遠窮神達幽。愍世矇",
    "T55n2145_006:0046c05": "惑不覩大雅。竭思譯傳斯經景摸。都尉口陳",
    "T55n2145_006:0046c06": "嚴調筆受。言既稽古義又微妙。然時干戈未",
    "T55n2145_006:0046c07": "戢志士。莫敢或遑。大道淩遲內學者寡聞。",
    "T55n2145_006:0046c08": "覩其景化可以拯塗炭之尤嶮。然義壅而不",
    "T55n2145_006:0046c09": "達。因閑竭愚為之注義。喪師歷載莫由重質。",
    "T55n2145_006:0046c10": "心憤口悱停筆愴如。追遠慕聖涕泗并流。今",
    "T55n2145_006:0046c11": "記識闕疑俟後明哲。庶有暢成以顯三寶矣。",
    "T55n2145_006:0046c12": "出三藏記集序卷第六"
}