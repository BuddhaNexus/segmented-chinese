{
    "X08n0240_021:0635c01": "大方廣佛華嚴經綱要卷第二十一",
    "X08n0240_021:0635c02": "于闐國三藏沙門實叉難陀　譯經",
    "X08n0240_021:0635c03": "清涼山大華嚴寺沙門澄觀　疏義",
    "X08n0240_021:0635c04": "明匡山法雲寺憨山沙門德清提挈",
    "X08n0240_021:0635c05": "十無盡藏品第二十二",
    "X08n0240_021:0635c06": "初來意者。總有五義。一為答第二會初十藏問故。",
    "X08n0240_021:0635c07": "二前明正位。今依位起行。故同梵品。三前約位別",
    "X08n0240_021:0635c08": "行。今辨始終通行故。四前明成位行。今辨淨治彼",
    "X08n0240_021:0635c09": "行。故同十地中信等十行。五前自分究竟。今辨勝",
    "X08n0240_021:0635c10": "進趣後。同上明法。準問應在十迴向後。今此辨者。",
    "X08n0240_021:0635c11": "略有二義。一云藏有二義。約蘊攝義在十行後。約",
    "X08n0240_021:0635c12": "出生義在十地前。義通二處。問答互顯。一云迴向",
    "X08n0240_021:0635c13": "無別自體。但以能迴前行為其自體。今十藏既為",
    "X08n0240_021:0635c14": "十行勝進。亦為迴向勝進。故迴向後無別勝進。此",
    "X08n0240_021:0635c15": "即前後互舉。顯義方備。二釋名者。藏是出生蘊積",
    "X08n0240_021:0635c16": "之義。謂一藏內體。含法界故。攝德出用。二無盡寄",
    "X08n0240_021:0635c17": "圓顯十。即帶數釋也。三宗趣者。十藏為宗。攝前生",
    "X08n0240_021:0635c18": "後得果為趣。",
    "X08n0240_021:0635c19": "爾時功德林菩薩。復告諸菩薩言。佛子。菩薩摩訶薩",
    "X08n0240_021:0635c20": "有十種藏。過去未來現在諸佛。已說當說今說。",
    "X08n0240_021:0635c21": "釋文中。初唱數顯同。言三世同說顯勝令遵。",
    "X08n0240_021:0635c22": "何等為十。所謂信藏。戒藏。慚藏。愧藏。聞藏。施藏。慧藏。",
    "X08n0240_021:0635c23": "念藏。持藏。辯藏。是為十。",
    "X08n0240_021:0635c24": "二何等下徵名列異。心淨名信。制止名戒。崇重賢",
    "X08n0240_021:0636a01": "善為慚。輕拒暴惡為愧。餐教廣博為聞。輟己惠人",
    "X08n0240_021:0636a02": "為施。決擇諸法名慧。令心明記為念。任持所記為",
    "X08n0240_021:0636a03": "持。巧宣所說為辯。各有業用。然念慧及戒慚愧等",
    "X08n0240_021:0636a04": "五。皆當體為性。餘五行用立名。前九自利。後一利",
    "X08n0240_021:0636a05": "他。信為行本故首明之。依信離過。慚愧莊嚴。戒行",
    "X08n0240_021:0636a06": "光潔。上三離過之行。餘皆進善。進善之首必籍多",
    "X08n0240_021:0636a07": "聞。如聞而行唯福與慧。念使增明。慧令經久。辨以",
    "X08n0240_021:0636a08": "利他。故前七即七聖財。慧為正導。故終辨之。次二",
    "X08n0240_021:0636a09": "守護。後一積而能散。",
    "X08n0240_021:0636a10": "佛子。何等為菩薩摩訶薩信藏。",
    "X08n0240_021:0636a11": "第三依名廣釋。十藏即為十段。段各有四。謂徵名。",
    "X08n0240_021:0636a12": "釋相。結名。辨益。辨益一種唯初七十有。餘皆無。今",
    "X08n0240_021:0636a13": "初徵名。",
    "X08n0240_021:0636a14": "此菩薩信一切法空。信一切法無相。信一切法無願。",
    "X08n0240_021:0636a15": "信一切法無作。信一切法無分別。信一切法無所依。",
    "X08n0240_021:0636a16": "信一切法不可量。信一切法無有上。信一切法難超",
    "X08n0240_021:0636a17": "越。信一切法無生。若菩薩能如是隨順一切法生淨",
    "X08n0240_021:0636a18": "信已。聞諸佛法不可思議。心不怯弱。聞一切佛不可",
    "X08n0240_021:0636a19": "思議。心不怯弱。聞眾生界不可思議心不怯弱。聞法",
    "X08n0240_021:0636a20": "界不可思議心不怯弱。聞虗空界不可思議心不怯",
    "X08n0240_021:0636a21": "弱。聞涅槃界不可思議心不怯弱。聞過去世不可思",
    "X08n0240_021:0636a22": "議心不怯弱。聞未來世不可思議心不怯弱。聞現在",
    "X08n0240_021:0636a23": "世不可思議心不怯弱。聞入一切劫不可思議心不",
    "X08n0240_021:0636a24": "怯弱。何以故。此菩薩於諸佛所一向堅信。知佛智慧",
    "X08n0240_021:0636b01": "無邊無盡。十方無量諸世界中一一各有無量諸佛。",
    "X08n0240_021:0636b02": "於阿耨多羅三藐三菩提。已得。今得。當得。已出世。今",
    "X08n0240_021:0636b03": "出世。當出世。已入涅槃。今入涅槃。當入涅槃。彼諸佛",
    "X08n0240_021:0636b04": "智慧不增不減。不生不滅。不進不退。不近不遠。無知",
    "X08n0240_021:0636b05": "無捨。此菩薩入佛智慧。成就無邊無盡信。得此信已",
    "X08n0240_021:0636b06": "心不退轉。心不雜亂。不可破壞。無所染著。常有根本。",
    "X08n0240_021:0636b07": "隨順聖人。住如來家。護持一切諸佛種性。增長一切",
    "X08n0240_021:0636b08": "菩薩信解。隨順一切如來善根。出生一切諸佛方便。",
    "X08n0240_021:0636b09": "是名菩薩摩訶薩信藏。菩薩住此信藏。則能聞持一",
    "X08n0240_021:0636b10": "切佛法。為眾生說皆令開悟。",
    "X08n0240_021:0636b11": "釋中分三。初明信相。次若菩薩下明信力。三此菩",
    "X08n0240_021:0636b12": "薩入佛下總結。今初。文有十句。初三句信三空。謂",
    "X08n0240_021:0636b13": "空無相無願。次三句信依他無生。以緣起故無作。",
    "X08n0240_021:0636b14": "以不實故無能所分別。以無體故無所依。三三句",
    "X08n0240_021:0636b15": "信圓成無性。一廣無邊故無量。二最勝故無上。三",
    "X08n0240_021:0636b16": "深故不可越。後一總信三性無性。入一無生觀。次",
    "X08n0240_021:0636b17": "觀信力。若菩薩能如是下正顯業用。文有十句。徧",
    "X08n0240_021:0636b18": "從前十。前十並從此十。若逆配前十。謂由信法無",
    "X08n0240_021:0636b19": "生。故於佛法不怯等。次何以故下徵釋不怯之所",
    "X08n0240_021:0636b20": "以。謂於深廣皆堅信故。由所信者唯佛智慧故。次",
    "X08n0240_021:0636b21": "十方下二行半經。別釋上信佛智慧。謂十方無量",
    "X08n0240_021:0636b22": "世界。無量諸佛。各已證菩提乃至入涅槃。故智慧",
    "X08n0240_021:0636b23": "無邊無量。一佛尚不可盡。況橫徧十方。竪窮三際。",
    "X08n0240_021:0636b24": "菩薩於此堅信不移。寧有怯耶。次彼諸佛智慧下",
    "X08n0240_021:0636c01": "釋聞深不怯。謂增減等皆戲論法。以寂照之體如",
    "X08n0240_021:0636c02": "如超戲論故。菩薩既堅信於此。寧聞深而怯耶。此",
    "X08n0240_021:0636c03": "二段釋文具前十句難思之法。如文詳之。次得此",
    "X08n0240_021:0636c04": "信已下顯成信之益。文有十一句。初心不退轉至",
    "X08n0240_021:0636c05": "生如來家七句。明行體堅牢。次護持下四句攝德",
    "X08n0240_021:0636c06": "無盡。是名下結名。菩薩住此下辨益。",
    "X08n0240_021:0636c07": "佛子。何等為菩薩摩訶薩戒藏。此菩薩成就普饒益",
    "X08n0240_021:0636c08": "戒不受戒不住戒無悔恨戒無違諍戒不損惱戒無",
    "X08n0240_021:0636c09": "雜穢戒無貪求戒無過失戒無毀犯戒。云何為普饒",
    "X08n0240_021:0636c10": "益戒。此菩薩受持淨戒。本為利益一切眾生。云何為",
    "X08n0240_021:0636c11": "不受戒。此菩薩不受行外道諸所有戒。但性自精進",
    "X08n0240_021:0636c12": "奉持三世諸佛如來平等淨戒。云何為不住戒。此菩",
    "X08n0240_021:0636c13": "薩受持戒時。心不住欲界不住色界不住無色界。何",
    "X08n0240_021:0636c14": "以故。不求生彼而持戒故。云何為無悔恨戒。此菩薩",
    "X08n0240_021:0636c15": "恒得安住無悔恨心。何以故。不作重罪。不行諂詐。不",
    "X08n0240_021:0636c16": "破淨戒故。云何為無違諍戒。此菩薩不非先制。不更",
    "X08n0240_021:0636c17": "造立。心常隨順向涅槃戒。具足受持無所毀犯。不以",
    "X08n0240_021:0636c18": "持戒惱他眾生令其生苦。但願一切心常歡喜而持",
    "X08n0240_021:0636c19": "於戒。云何為不惱害戒。此菩薩不因於戒學諸呪術",
    "X08n0240_021:0636c20": "造作方藥惱害眾生。但為救護一切眾生而持於戒。",
    "X08n0240_021:0636c21": "云何為不雜戒。此菩薩不著邊見。不持雜戒。但觀緣",
    "X08n0240_021:0636c22": "起持出離戒。云何為無貪求戒。此菩薩不現異相彰",
    "X08n0240_021:0636c23": "己有德。但為滿足出離法故而持於戒。云何為無過",
    "X08n0240_021:0636c24": "失戒。此菩薩不自貢高言我持戒。見破戒人亦不輕",
    "X08n0240_021:0637a01": "毀令他愧恥。但一其心而持於戒。云何為無毀犯戒。",
    "X08n0240_021:0637a02": "此菩薩永斷殺盜邪婬妄語兩舌惡口及無義語。貪",
    "X08n0240_021:0637a03": "瞋邪見。具足受持十種善業。菩薩持此無犯戒時作",
    "X08n0240_021:0637a04": "是念言。一切眾生毀犯淨戒。皆由顛倒。唯佛世尊。能",
    "X08n0240_021:0637a05": "知眾生以何因緣而生顛倒毀犯淨戒。我當成就無",
    "X08n0240_021:0637a06": "上菩提。廣為眾生說真實法。令離顛倒。是名菩薩摩",
    "X08n0240_021:0637a07": "訶薩第二戒藏。",
    "X08n0240_021:0637a08": "第二戒藏。釋相中二。初列十名。後隨牒釋。初列十",
    "X08n0240_021:0637a09": "戒皆通三聚。取其相顯。初但饒益有情。後一律儀",
    "X08n0240_021:0637a10": "中八通三。為遮罪過。皆是律儀。但為救護即是饒",
    "X08n0240_021:0637a11": "益。攝善可知。次下牒釋十戒相。即為十段。初云何",
    "X08n0240_021:0637a12": "為普饒益戒。以饒益有情是菩薩本意。故首明之。",
    "X08n0240_021:0637a13": "二云何為不受戒。謂不受邪戒謂雞狗等。三聚宿",
    "X08n0240_021:0637a14": "成故動不踰矩。三云何為不住戒。謂不樂住三界。",
    "X08n0240_021:0637a15": "唯為求菩提及度眾生故。非如難陀之類。四云何",
    "X08n0240_021:0637a16": "為無悔恨戒。涅槃云何故持戒為不悔故。何故不",
    "X08n0240_021:0637a17": "悔為歡喜故。乃至未得大涅槃故。五云何為無違",
    "X08n0240_021:0637a18": "諍戒。此中有四義。非者違也。一不違制立。不同調",
    "X08n0240_021:0637a19": "達。二不違涅槃。不取相故。三不違律儀。具足持故。",
    "X08n0240_021:0637a20": "四不違利物。不惱他故。六云何為不惱害戒。中有",
    "X08n0240_021:0637a21": "二義。一非為欲惱眾生先須持戒如聞羅漢持戒",
    "X08n0240_021:0637a22": "能降龍遂即持之。二非為欲成淨戒逼惱眾生。如",
    "X08n0240_021:0637a23": "外道殺馬祀天求生梵世。七云何為不雜戒。邪見",
    "X08n0240_021:0637a24": "持戒名雜。定有定無。為斷常雜。觀緣性離。無煩惱",
    "X08n0240_021:0637b01": "雜。真出離矣。八云何為無貪求戒。謂不現有德。彰",
    "X08n0240_021:0637b02": "己有德五邪之一。已見淨行。九云何為無過失戒。",
    "X08n0240_021:0637b03": "言不輕毀者。無行經云見破戒人不說其過惡。應",
    "X08n0240_021:0637b04": "念彼人久久亦當得道。十云何為無毀犯戒。此菩",
    "X08n0240_021:0637b05": "薩永斷殺盜邪婬等。釋有二義。初明律儀。十善眾",
    "X08n0240_021:0637b06": "戒之本。故偏明之。菩薩持此下雙明二聚。攝菩提",
    "X08n0240_021:0637b07": "善為眾生故。是名下結名。",
    "X08n0240_021:0637b08": "佛子何等為菩薩摩訶薩慚藏。此菩薩憶念過去所",
    "X08n0240_021:0637b09": "作諸惡而生於慚。謂彼菩薩心自念言。我無始世來",
    "X08n0240_021:0637b10": "與諸眾生。皆悉互作父母兄弟姉妹男女。具貪瞋癡",
    "X08n0240_021:0637b11": "憍慢諂誑及餘一切諸煩惱故。更相惱害。遞相陵奪。",
    "X08n0240_021:0637b12": "姦婬傷殺無惡不造。一切眾生悉亦如是。以諸煩惱",
    "X08n0240_021:0637b13": "備造眾惡。是故各各不相恭敬。不相尊重。不相承順。",
    "X08n0240_021:0637b14": "不相謙下。不相啟導。不相護惜。更相殺害互為怨讎。",
    "X08n0240_021:0637b15": "自惟我身及諸眾生。去來現在行無慚法。三世諸佛",
    "X08n0240_021:0637b16": "無不知見。今若不斷此無慚行。三世諸佛亦當見我。",
    "X08n0240_021:0637b17": "我當云何猶行不止。甚為不可。是故我應專心斷除。",
    "X08n0240_021:0637b18": "證阿耨多羅三藐三菩提。廣為眾生說真實法。是名",
    "X08n0240_021:0637b19": "菩薩摩訶薩第三慚藏。",
    "X08n0240_021:0637b20": "第三徵釋慚藏。然慚愧相別。諸說不同。涅槃云慚",
    "X08n0240_021:0637b21": "者內自羞恥。愧者發露向人。瑜伽亦云。內生羞恥",
    "X08n0240_021:0637b22": "為慚。外生羞恥為愧。大同涅槃。唯識云依自法力。",
    "X08n0240_021:0637b23": "崇重賢善為慚。依世間力。輕拒暴惡為愧。釋中。初",
    "X08n0240_021:0637b24": "釋過去作惡即無慚行。經云謂彼菩薩心自念言",
    "X08n0240_021:0637c01": "下四行經。初自念無慚。次一切眾生下兩行半經。",
    "X08n0240_021:0637c02": "明悲他亦爾。次釋前非而生後慚。經云自惟我身",
    "X08n0240_021:0637c03": "下二行半經。正顯慚相。初自念昔非。恥佛知見。現",
    "X08n0240_021:0637c04": "修慚相。自惟即是內自羞恥。次是故我應下決志",
    "X08n0240_021:0637c05": "斷證。文言去來現在行無慚者。言總意別。菩薩自",
    "X08n0240_021:0637c06": "念昔過。愍物三世常行故專心斷除防己伏之。再",
    "X08n0240_021:0637c07": "起為眾生說。則物我之兼亡。是名下結名。",
    "X08n0240_021:0637c08": "佛子。何等為菩薩摩訶薩愧藏。此菩薩自愧昔來於",
    "X08n0240_021:0637c09": "五欲中種種貪求無有厭足。因此增長貪恚癡等一",
    "X08n0240_021:0637c10": "切煩惱。我今不應復行是事。又作是念。眾生無智。起",
    "X08n0240_021:0637c11": "諸煩惱具行惡法。不相恭敬。不相尊重。乃至展轉互",
    "X08n0240_021:0637c12": "為怨讎。如是等惡無不備造。造已歡喜追求稱歎。盲",
    "X08n0240_021:0637c13": "惡慧眼無所知見。於母人腹中。入胎受生成垢穢身。",
    "X08n0240_021:0637c14": "畢竟至於髮白面皺。有智慧者。觀此但是從婬慾生",
    "X08n0240_021:0637c15": "不淨之法。三世諸佛皆悉知見。若我於今猶行是事。",
    "X08n0240_021:0637c16": "則為欺誑三世諸佛。是故我當修行於愧。速成阿耨",
    "X08n0240_021:0637c17": "多羅三藐三菩提。廣為眾生說真實法。是名菩薩摩",
    "X08n0240_021:0637c18": "訶薩第四愧藏。",
    "X08n0240_021:0637c19": "第四徵釋愧藏。釋相中文有三段。初此菩薩自愧",
    "X08n0240_021:0637c20": "昔來下。自念無愧而修愧行。故云我今不應復行",
    "X08n0240_021:0637c21": "是事。即愧行也。次又作是念眾生無智下。傷物無",
    "X08n0240_021:0637c22": "愧不覺苦集。故云無知見。次於母腹中下。依顧世",
    "X08n0240_021:0637c23": "間而修愧行。誓益自他。於中初於母腹中下即所",
    "X08n0240_021:0637c24": "愧境。次有智慧下顧他生愧。即外羞也。是故已下",
    "X08n0240_021:0638a01": "決志斷證。言不淨之法者。從婬欲生即種子不淨。",
    "X08n0240_021:0638a02": "住母腹中即住處不淨。成垢穢身即自相自性究",
    "X08n0240_021:0638a03": "竟不淨。髮白意含究竟不淨。是名下結名。",
    "X08n0240_021:0638a04": "佛子。何等為菩薩摩訶薩聞藏。此菩薩知是事有故",
    "X08n0240_021:0638a05": "是事有。是事無故是事無。是事起故是事起。是事滅",
    "X08n0240_021:0638a06": "故是事滅。是世間法是出世間法。是有為法是無為",
    "X08n0240_021:0638a07": "法。是有記法是無記法。何等為是事有故是事有。謂",
    "X08n0240_021:0638a08": "無明有故行有。何等為是事無故是事無。謂識無故",
    "X08n0240_021:0638a09": "名色無。何等為是事起。故是事起謂愛起。故苦起。何",
    "X08n0240_021:0638a10": "等為是事滅故是事滅。謂有滅故生滅。何等為世間",
    "X08n0240_021:0638a11": "法。所謂色受想行識。何等為出世間法。所謂戒定慧",
    "X08n0240_021:0638a12": "解脫解脫知見。何等為有為法。所謂欲界色界無色",
    "X08n0240_021:0638a13": "界眾生界。何等為無為法。所謂虗空涅槃數緣滅非",
    "X08n0240_021:0638a14": "數緣滅緣起法性住。何等為有記法。謂四聖諦四沙",
    "X08n0240_021:0638a15": "門果四辯四無所畏四念處四正勤四神足五根五",
    "X08n0240_021:0638a16": "力七覺分八聖道分。何等為無記法。謂世間有邊。世",
    "X08n0240_021:0638a17": "間無邊。世間亦有邊亦無邊。世間非有邊非無邊。世",
    "X08n0240_021:0638a18": "間有常。世間無常。世間亦有常亦無常。世間非有常",
    "X08n0240_021:0638a19": "非無常。如來滅後有。如來滅後無。如來滅後亦有亦",
    "X08n0240_021:0638a20": "無。如來滅後非有非無。我及眾生有。我及眾生無。我",
    "X08n0240_021:0638a21": "及眾生亦有亦無。我及眾生非有非無。過去有幾如",
    "X08n0240_021:0638a22": "來般涅槃。幾聲聞辟支佛般涅槃。未來有幾如來幾",
    "X08n0240_021:0638a23": "聲聞辟支佛幾眾生。現在有幾佛住。幾聲聞辟支佛",
    "X08n0240_021:0638a24": "住。幾眾生住。何等如來最先出。何等聲聞辟支佛最",
    "X08n0240_021:0638b01": "先出。何等眾生最先出。何等如來最後出。何等聲聞",
    "X08n0240_021:0638b02": "辟支佛最後出。何等眾生最後出。何法最在初。何法",
    "X08n0240_021:0638b03": "最在後。世間從何處來。去至何所。有幾世界成。有幾",
    "X08n0240_021:0638b04": "世界壞。世界從何處來。去至何所。何者為生死最初",
    "X08n0240_021:0638b05": "際。何者為生死最後際。是名無記法。菩薩摩訶薩作",
    "X08n0240_021:0638b06": "如是念。一切眾生於生死中無有多聞。不能了知此",
    "X08n0240_021:0638b07": "一切法。我當發意持多聞藏。證阿耨多羅三藐三菩",
    "X08n0240_021:0638b08": "提。為諸眾生說真實法。是名菩薩摩訶薩第五多聞",
    "X08n0240_021:0638b09": "藏。",
    "X08n0240_021:0638b10": "第五徵釋聞藏。釋相中有二。初明所知之法。後菩",
    "X08n0240_021:0638b11": "薩摩訶薩作如是念下顯多聞之意。初釋所知之",
    "X08n0240_021:0638b12": "法。標稱聞藏。釋云知者聞為本故。實則多知耳。所",
    "X08n0240_021:0638b13": "知之法初標十法。釋分七段。初牒釋有無二法。云",
    "X08n0240_021:0638b14": "何為世事有下。謂十二因緣緣生之法。今經正顯",
    "X08n0240_021:0638b15": "緣生無性。二云何為世間法下。明有漏五蘊為世",
    "X08n0240_021:0638b16": "間法。三何等為出世間法謂無漏五蘊。即五分法",
    "X08n0240_021:0638b17": "身。四何等為有為法謂三界。五何等為無為法謂",
    "X08n0240_021:0638b18": "六無為等。於大小乘多少不同。論有廣釋。云何等",
    "X08n0240_021:0638b19": "為有記法謂四聖諦等。言有記者謂能招愛非愛",
    "X08n0240_021:0638b20": "果。故云有記。此是通說。餘處辨記即是善惡。今唯",
    "X08n0240_021:0638b21": "是善。七云何為無記法。言無記者有二義。一非善",
    "X08n0240_021:0638b22": "非惡。不能招愛非愛果名為無記。此但可釋餘文。",
    "X08n0240_021:0638b23": "今此文中單指外道。正謂虗妄推度。非理問難。不",
    "X08n0240_021:0638b24": "可記錄。故名無記。非對善惡。今此無記亦名置記。",
    "X08n0240_021:0638c01": "記即答也。不應答故。此無記法中略開五種。初謂",
    "X08n0240_021:0638c02": "世間有邊下五行經。就我明無記。此中乃外道妄",
    "X08n0240_021:0638c03": "計四句。其過不出斷常二見。次第二過去有幾如",
    "X08n0240_021:0638c04": "來下。明三乘聖數多少者。以橫無邊故不可記也。",
    "X08n0240_021:0638c05": "次第三何等如來最先下。竪無際故不可記也。次",
    "X08n0240_021:0638c06": "第四世間從何處來下。徵三世間所從。文有六句。",
    "X08n0240_021:0638c07": "初二句問眾生及蘊世間。次四句約器世間。以外",
    "X08n0240_021:0638c08": "道計眾生有最初生故。謂外道或謂眾生從冥中",
    "X08n0240_021:0638c09": "來。還至冥故。或謂世界皆微塵成。聚則為身器。散",
    "X08n0240_021:0638c10": "則為微塵。此皆邪見之源。故不應答。次第五何者",
    "X08n0240_021:0638c11": "為生死最初際下二句。約生死初後際。此外道計",
    "X08n0240_021:0638c12": "生死有始終。以彼定執故是邪見。中論云。大聖之",
    "X08n0240_021:0638c13": "所說本際不可得。生死無有始。亦復無有終。若無",
    "X08n0240_021:0638c14": "有始終。中當云何有。是故於此中。先後共亦無。以",
    "X08n0240_021:0638c15": "妄計始終。故不應答。故結云。是名為無記法。次作",
    "X08n0240_021:0638c16": "是念下顯多聞之意。謂悲物無聞長淪生死。故誓",
    "X08n0240_021:0638c17": "持聞藏。自證利他。是名下結名。",
    "X08n0240_021:0638c18": "佛子。何等為菩薩摩訶薩施藏。此菩薩行十種施。所",
    "X08n0240_021:0638c19": "謂分減施。竭盡施。內施。外施。內外施。一切施。過去施。",
    "X08n0240_021:0638c20": "未來施。現在施。究竟施。佛子。云何為菩薩分減施。此",
    "X08n0240_021:0638c21": "菩薩稟性仁慈好行惠施。若得美味不專自受。要與",
    "X08n0240_021:0638c22": "眾生然後方食。凡所受物悉亦如是。若自食時作是",
    "X08n0240_021:0638c23": "念言。我身中有八萬戶蟲依於我住。我身充樂彼亦",
    "X08n0240_021:0638c24": "充樂。我身饑苦彼亦饑苦。我今受此所有飲食。願令",
    "X08n0240_021:0639a01": "眾生普得充飽。為施彼故而自食之不貪其味。復作",
    "X08n0240_021:0639a02": "是念。我於長夜愛著其身。欲令充飽而受飲食。今以",
    "X08n0240_021:0639a03": "此食惠施眾生。願我於身永斷貪著。是名分減施。云",
    "X08n0240_021:0639a04": "何為菩薩竭盡施。佛子。此菩薩得種種上味飲食香",
    "X08n0240_021:0639a05": "華衣服資生之具。若自以受用則安樂延年。若輟己",
    "X08n0240_021:0639a06": "施人則窮苦夭命。時或有人來作是言。汝今所有悉",
    "X08n0240_021:0639a07": "當與我。菩薩自念。我無始已來以饑餓故喪身無數。",
    "X08n0240_021:0639a08": "未曾得有如毫末許饒益眾生而獲善利。今我亦當",
    "X08n0240_021:0639a09": "同於往昔而捨其命。是故應為饒益眾生。隨其所有",
    "X08n0240_021:0639a10": "一切皆捨。乃至盡命亦無所悋。是名竭盡施。云何為",
    "X08n0240_021:0639a11": "菩薩內施。佛子。此菩薩年方少盛端正美好。香華衣",
    "X08n0240_021:0639a12": "服以嚴其身。始受灌頂轉輪王位。七寶具足。王四天",
    "X08n0240_021:0639a13": "下。時或有人來白王言。大王當知。我今衰老身嬰重",
    "X08n0240_021:0639a14": "疾。煢獨羸頓。死將不久。若得王身手足血肉頭目骨",
    "X08n0240_021:0639a15": "髓。我之身命必冀存活。唯願大王莫更籌量有所顧",
    "X08n0240_021:0639a16": "惜。但見慈念以施於我。爾時菩薩作是念言。今我此",
    "X08n0240_021:0639a17": "身後必當死無一利益。宜時疾捨以濟眾生。念已施",
    "X08n0240_021:0639a18": "之心無所悔。是名內施。云何為菩薩外施。佛子。此菩",
    "X08n0240_021:0639a19": "薩年盛色美眾相具足。名華上服而以嚴身。始受灌",
    "X08n0240_021:0639a20": "頂轉輪王位。七寶具足。王四天下。時或有人來白王",
    "X08n0240_021:0639a21": "言。我今貧窶眾苦逼迫。惟願仁慈特垂矜念。捨此王",
    "X08n0240_021:0639a22": "位以贍於我。我當統領受王福樂。爾時菩薩作是念",
    "X08n0240_021:0639a23": "言。一切榮盛必當衰歇。於衰歇時不能復更饒益眾",
    "X08n0240_021:0639a24": "生。我今宜應隨彼所求充滿其意。作是念已。即便施",
    "X08n0240_021:0639b01": "之而無所悔。是名外施。云何為菩薩內外施。佛子。此",
    "X08n0240_021:0639b02": "菩薩如上所說處輪王位。七寶具足。王四天下。時或",
    "X08n0240_021:0639b03": "有人而來白言。此轉輪位。王處已久。我未曾得。唯願",
    "X08n0240_021:0639b04": "大王捨之與我。并及王身為我臣僕。爾時菩薩作是",
    "X08n0240_021:0639b05": "念言。我身財寶及以王位。悉是無常敗壞之法。我今",
    "X08n0240_021:0639b06": "盛壯富有天下。乞者現前。當以不堅而求堅法。作是",
    "X08n0240_021:0639b07": "念已。即便施之。乃至以身恭勤作役心無所悔。是名",
    "X08n0240_021:0639b08": "內外施。云何為菩薩一切施。佛子。此菩薩亦如上說",
    "X08n0240_021:0639b09": "處輪王位。七寶具足。王四天下。時有無量貧窮之人。",
    "X08n0240_021:0639b10": "來詣其前而作是言。大王名稱周聞十方。我等欽風",
    "X08n0240_021:0639b11": "故來至此。吾曹今者各有所求。願普垂慈令得滿足。",
    "X08n0240_021:0639b12": "時諸貧人從彼大王。或乞國土。或乞妻子。或乞手足",
    "X08n0240_021:0639b13": "血肉心肺頭自髓腦。菩薩是時心作是念。一切恩愛",
    "X08n0240_021:0639b14": "會當別離。而於眾生無所饒益。我今為欲永捨貪愛。",
    "X08n0240_021:0639b15": "以此一切必離散物滿眾生願。作是念已。悉皆施與",
    "X08n0240_021:0639b16": "心無悔恨。亦不於眾生而生厭賤。是名一切施。云何",
    "X08n0240_021:0639b17": "為菩薩過去施。此菩薩聞過去諸佛菩薩所有功德。",
    "X08n0240_021:0639b18": "聞已不著了達非有。不起分別不貪不味。亦不求取",
    "X08n0240_021:0639b19": "無取依倚。見法如夢無有堅固。於諸善根不起有想",
    "X08n0240_021:0639b20": "亦無所倚。但為教化取著眾生成熟佛法而為演說。",
    "X08n0240_021:0639b21": "又復觀察過去諸法。十方推求都不可得。作是念已",
    "X08n0240_021:0639b22": "於過去法畢竟皆捨。是名過去施。云何為菩薩未來",
    "X08n0240_021:0639b23": "施。此菩薩聞未來諸佛之所修行。了達非有。不取於",
    "X08n0240_021:0639b24": "相。不別。樂往生諸佛國土。不味不著。亦不生厭。不以",
    "X08n0240_021:0639c01": "善根迴向於彼。亦不於彼而退善根。常勤修行未曾",
    "X08n0240_021:0639c02": "廢捨。但欲因彼境界攝取眾生。為說真實令成熟佛",
    "X08n0240_021:0639c03": "法。然此法者非有處所非無處所。非內非外非近非",
    "X08n0240_021:0639c04": "遠。復作是念。若法非有不可不捨。是名未來施。云何",
    "X08n0240_021:0639c05": "為菩薩現在施。此菩薩聞四天王眾天三十三天夜",
    "X08n0240_021:0639c06": "摩天兜率陀天化樂天他化自在天梵天梵身天梵",
    "X08n0240_021:0639c07": "輔天梵眾天大梵天光天少光天無量光天光音天",
    "X08n0240_021:0639c08": "淨天少淨天無量淨天徧淨天廣天少廣天無量廣",
    "X08n0240_021:0639c09": "天廣果天無煩天無熱天善見天善現天色究竟天。",
    "X08n0240_021:0639c10": "乃至聞聲聞緣覺具足功德。聞已其心不迷不沒不",
    "X08n0240_021:0639c11": "聚不散。但觀諸行如夢不實。無有貪著。為令眾生捨",
    "X08n0240_021:0639c12": "離惡趣。心無分別。修菩薩道。成就佛法而為開演。是",
    "X08n0240_021:0639c13": "名現在施。云何為菩薩究竟施。佛子。此菩薩假使有",
    "X08n0240_021:0639c14": "無量眾生。或有無眼。或有無耳。或無鼻舌及以手足。",
    "X08n0240_021:0639c15": "來至其所告菩薩言。我身薄祜。諸根殘缺。惟願仁慈",
    "X08n0240_021:0639c16": "以善方便。捨己所有令我具足。菩薩聞之即便施與。",
    "X08n0240_021:0639c17": "假使由此經阿僧祇劫諸根不具。亦不心生一念悔",
    "X08n0240_021:0639c18": "惜。但自觀身從初入胎不淨微形。胞段諸根生老病",
    "X08n0240_021:0639c19": "死。又觀此身無有真實。無有慚愧。非賢聖物。臭穢不",
    "X08n0240_021:0639c20": "潔。骨節相持。血肉所塗。九孔常流人所惡賤。作是觀",
    "X08n0240_021:0639c21": "已。不生一念愛著之心。復作是念。此身危脆無有堅",
    "X08n0240_021:0639c22": "固。我今云何而生戀著。應以施彼充滿其願。如我所",
    "X08n0240_021:0639c23": "作。以此開導一切眾生。令於身心不生貪愛。悉得成",
    "X08n0240_021:0639c24": "就清淨智身。是名究竟施。是為菩薩摩訶薩第六施",
    "X08n0240_021:0640a01": "藏。",
    "X08n0240_021:0640a02": "釋第六施藏。初此菩薩行十種施下先標列十名。",
    "X08n0240_021:0640a03": "下釋相中依章別釋中。即為十段。一一各三。謂標",
    "X08n0240_021:0640a04": "釋結。然此十施。前六事捨。謂身命財。次三心捨。謂",
    "X08n0240_021:0640a05": "不取著。後一俱捨。名為究竟。今佛子云何下一句。",
    "X08n0240_021:0640a06": "標分減施。次釋中。此菩薩稟性仁慈下初明分減",
    "X08n0240_021:0640a07": "之相。次若自食時下明施善巧。次復作是念下對",
    "X08n0240_021:0640a08": "治施障。是名下結名。二云何下標竭盡施。言竭盡",
    "X08n0240_021:0640a09": "者。不顧活命傾竭所有也。次釋相中。此菩薩得種",
    "X08n0240_021:0640a10": "種下明難捨之物。次或時有人來下乞境現前。三",
    "X08n0240_021:0640a11": "菩薩自念下正修施行。是名下結名。三云何為菩",
    "X08n0240_021:0640a12": "薩內施。內施謂身也。次此菩薩下乞境現前。煢者",
    "X08n0240_021:0640a13": "單也。無兄曰煢。次爾時菩薩下正修施行。是名下",
    "X08n0240_021:0640a14": "結名。四云何為菩薩外施。即王位也。時或人來下",
    "X08n0240_021:0640a15": "乞境。爾時下施行。五云何為菩薩內外施。王位為",
    "X08n0240_021:0640a16": "外。兼身為內。六云何為菩薩一切施。謂凡一切所",
    "X08n0240_021:0640a17": "有也。明難捨之物。以是事捨之終。故總該收。舉難",
    "X08n0240_021:0640a18": "攝易。略舉數條。廣則無邊。次時有無量貧窮之人",
    "X08n0240_021:0640a19": "下明乞境現前。心作是念下正修施行。七云何為",
    "X08n0240_021:0640a20": "菩薩過去施。然三世之施。通相皆明不著。別則過",
    "X08n0240_021:0640a21": "去不生追戀。未來預止貪求。現在心無染著。今云",
    "X08n0240_021:0640a22": "此菩薩聞過去下。明於佛法無所著。次云又復觀",
    "X08n0240_021:0640a23": "察下。於一切法無所著。是名過去施。八云何為菩",
    "X08n0240_021:0640a24": "薩未來施。謂不著未來果報故。初聞未來諸佛下。",
    "X08n0240_021:0640b01": "正顯不著修行之因。不願淨土之果。不味其好。不",
    "X08n0240_021:0640b02": "厭其事。不迴向者釋上不味。不退已下釋上不厭。",
    "X08n0240_021:0640b03": "修彼行故。次但欲因彼境界下釋疑。疑云既於淨",
    "X08n0240_021:0640b04": "不味。修行何為。釋有二意。一者約悲。但為攝物故。",
    "X08n0240_021:0640b05": "次然此法者下約智。智了非有故生即非生故不",
    "X08n0240_021:0640b06": "著。不礙事故非生之生故修行。非有處所者與理",
    "X08n0240_021:0640b07": "冥故。非無處者事相形故。非內者相分境故。非外",
    "X08n0240_021:0640b08": "者心所淨故。是名未來施。九云何為菩薩現在施。",
    "X08n0240_021:0640b09": "釋相有三。初明所捨之境。次結捨心。三通外難。初",
    "X08n0240_021:0640b10": "所捨境。聞四天王下。列欲界諸天。次梵天下色界",
    "X08n0240_021:0640b11": "諸天。次乃至聲聞下列二乘。上皆所捨之境。次聞",
    "X08n0240_021:0640b12": "已其心不迷下五句明能捨心。次為令眾生下釋",
    "X08n0240_021:0640b13": "疑。疑云既言不聚善因。何以說五乘因果。釋云拯",
    "X08n0240_021:0640b14": "三途之劇苦。示人天以蘇息。止劣見之妄情。說二",
    "X08n0240_021:0640b15": "乘以引攝。為物然耳。非自不捨也。是名現在施。十",
    "X08n0240_021:0640b16": "云何為菩薩究竟施。然究竟之名。略有五義。一前",
    "X08n0240_021:0640b17": "六捨財命。次三捨著心。今則兼上二門故。二又發",
    "X08n0240_021:0640b18": "大願。令物無著故。三令物得究竟果故。四不生一",
    "X08n0240_021:0640b19": "念愛著。則微細無著故。五究竟能令物實益故。次",
    "X08n0240_021:0640b20": "釋相中。初云假使有無量眾生下明施境現前。次",
    "X08n0240_021:0640b21": "菩薩聞之即便施與下正施無恪。次但觀自身下",
    "X08n0240_021:0640b22": "顯成捨之由。由觀此身過患多故。固當捨也。次如",
    "X08n0240_021:0640b23": "我所作下迴向眾生。是名究竟施。",
    "X08n0240_021:0640b24": "佛子。何等為菩薩摩訶薩慧藏。此菩薩於色如實知。",
    "X08n0240_021:0640c01": "色集如實知。色滅如實知。色滅道如實知。於受想行",
    "X08n0240_021:0640c02": "識如實知。受想行識集如實知。受想行識滅如實知。",
    "X08n0240_021:0640c03": "受想行識滅道如實知。於無明如實知。無明集如實",
    "X08n0240_021:0640c04": "知。無明滅如實知。無明滅道如實知。於愛如實知。愛",
    "X08n0240_021:0640c05": "集如實知。愛滅如實知。愛滅道如實知。於聲聞如實",
    "X08n0240_021:0640c06": "知。聲聞法如實知。聲聞集如實知。聲聞涅槃如實知。",
    "X08n0240_021:0640c07": "於獨覺如實知。獨覺法如實知。獨覺集如實知。獨覺",
    "X08n0240_021:0640c08": "涅槃如實知。於菩薩如實知。菩薩法如實知。菩薩集",
    "X08n0240_021:0640c09": "如實知。菩薩涅槃如實知。云何知。知從業報諸行因",
    "X08n0240_021:0640c10": "緣之所造作。一切虗假空無有實。非我非堅固。無有",
    "X08n0240_021:0640c11": "少法可得成立。欲令眾生知其實性。廣為宣說。為說",
    "X08n0240_021:0640c12": "何等。說諸法不可壞。何等法不可壞。色不可壞。受想",
    "X08n0240_021:0640c13": "行識不可壞。無明不可壞。聲聞法獨覺法菩薩法不",
    "X08n0240_021:0640c14": "可壞。何以故。一切法無作。無作者。無言說無處所不",
    "X08n0240_021:0640c15": "生不起不與不取無動轉無作用。菩薩成就如是等",
    "X08n0240_021:0640c16": "無量慧藏。以少方便了一切法。自然明達不由他悟。",
    "X08n0240_021:0640c17": "此慧無盡藏。有十種不可盡故說為無盡。何等為十。",
    "X08n0240_021:0640c18": "所謂多聞善巧不可盡故。親近善知識不可盡故。善",
    "X08n0240_021:0640c19": "分別句義不可盡故。入深法界不可盡故。以一味智",
    "X08n0240_021:0640c20": "莊嚴不可盡故。集一切福德心無疲倦不可盡故。入",
    "X08n0240_021:0640c21": "一切陀羅尼門不可盡故。能分別一切眾生語言音",
    "X08n0240_021:0640c22": "聲不可盡故。能斷一切眾生疑惑不可盡故。為一切",
    "X08n0240_021:0640c23": "眾生現一切佛神力。教化調伏令修行不斷不可盡",
    "X08n0240_021:0640c24": "故。是為十。是為菩薩摩訶薩第七慧藏。住此藏者。得",
    "X08n0240_021:0641a01": "無盡智慧。普能開悟一切眾生。",
    "X08n0240_021:0641a02": "第七釋慧藏。釋相中二。初明慧藏。後釋無盡。前中",
    "X08n0240_021:0641a03": "三。初此菩薩於色如實知下八行半經。明如實知",
    "X08n0240_021:0641a04": "境。次下釋如實知義顯所知之相。徵云云何知也。",
    "X08n0240_021:0641a05": "下知從業報下釋也。釋意云知相知性無有障礙。",
    "X08n0240_021:0641a06": "是菩薩所知。無知之知是菩薩所知。故云如實知",
    "X08n0240_021:0641a07": "也。初知從業報。乃約自利明知苦集。次約利他。彰",
    "X08n0240_021:0641a08": "知滅道。次欲令眾生知其實性。廣為宣說。標其說",
    "X08n0240_021:0641a09": "意。正是利他。能知實性。是道諦相。法不可壞及所",
    "X08n0240_021:0641a10": "知性。即滅諦相。廣為宣說。唯菩薩相。次為說何等",
    "X08n0240_021:0641a11": "下展轉徵釋。總有三重。初徵意云說何令知實性。",
    "X08n0240_021:0641a12": "釋云說不可壞。次徵云何等法不可壞。為性為相。",
    "X08n0240_021:0641a13": "此尋說處。釋云相即性故。故說五類等法皆不可",
    "X08n0240_021:0641a14": "壞。次何以故下。徵云現見諸法猶如聚沫泡燄芭",
    "X08n0240_021:0641a15": "蕉幻夢不實。那言不壞。下釋略有三義。一色等性",
    "X08n0240_021:0641a16": "空。無可壞故。若壞方空。非本空故。二由空即真同",
    "X08n0240_021:0641a17": "法性故。若壞方真事在理外故。三由即空不待壞",
    "X08n0240_021:0641a18": "故。壞則斷滅。文有十句。次菩薩成就下三總結多",
    "X08n0240_021:0641a19": "門。以彰善巧者。更有多門。皆以無所得等為少方",
    "X08n0240_021:0641a20": "便。則色空見盡。壞與不壞兩亡。不隨境轉。名不由",
    "X08n0240_021:0641a21": "他悟。次此慧無盡藏下二釋無盡。文有十句。是為",
    "X08n0240_021:0641a22": "下結名。住此藏者下歎益。",
    "X08n0240_021:0641a23": "佛子。何等為菩薩摩訶薩念藏。此菩薩捨離癡惑得",
    "X08n0240_021:0641a24": "具足念。憶念過去一生二生乃至十生百生千生百",
    "X08n0240_021:0641b01": "千生無量百千生成劫壞劫成壞劫非一成劫非一",
    "X08n0240_021:0641b02": "壞劫非一成壞劫百劫千劫百千億那由他乃至無",
    "X08n0240_021:0641b03": "量無數無邊無等不可數不可稱不可思不可量不",
    "X08n0240_021:0641b04": "可說不可說不可說劫。念一佛名號乃至不可說不",
    "X08n0240_021:0641b05": "可說佛名號。念一佛出世說授記乃至不可說不可",
    "X08n0240_021:0641b06": "說佛出世說授記。念一佛出世說修多羅乃至不可",
    "X08n0240_021:0641b07": "說不可說佛出世說修多羅。如修多羅。祇夜。授記。伽",
    "X08n0240_021:0641b08": "陀。尼陀那。優陀那。本事。本生。方廣。未曾有。譬喻。論議",
    "X08n0240_021:0641b09": "亦如是。念一眾會乃至不可說不可說眾會。念演一",
    "X08n0240_021:0641b10": "法乃至演不可說不可說法。念一根種種性乃至不",
    "X08n0240_021:0641b11": "可說不可說根種種性。念一根無量種種性乃至不",
    "X08n0240_021:0641b12": "可說不可說根無量種種性。念一煩惱種種性乃至",
    "X08n0240_021:0641b13": "不可說不可說煩惱種種性。念一三昧種種性乃至",
    "X08n0240_021:0641b14": "不可說不可說三昧種種性。此念有十種。所謂寂靜",
    "X08n0240_021:0641b15": "念。清淨念。不濁念。明徹念。離塵念。離種種塵念。離垢",
    "X08n0240_021:0641b16": "念。光耀念。可愛樂念。無障礙念。菩薩住是念時一切",
    "X08n0240_021:0641b17": "世間無能嬈亂。一切異論無能變動。往世善根悉得",
    "X08n0240_021:0641b18": "清淨。於諸世法無所染著。眾魔外道所不能壞。轉身",
    "X08n0240_021:0641b19": "受生無所忘失。過現未來說法無盡。於一切世界中。",
    "X08n0240_021:0641b20": "與眾生同住曾無過咎。入一切諸佛眾會道場無所",
    "X08n0240_021:0641b21": "障礙。一切佛所悉得親近。是名菩薩摩訶薩第八念",
    "X08n0240_021:0641b22": "藏。",
    "X08n0240_021:0641b23": "八釋念藏。釋相中有四。初捨離癡惑。標念體。次憶",
    "X08n0240_021:0641b24": "念過去下十三行半經。明所念差別。次此念有十",
    "X08n0240_021:0641c01": "種下三明能念勝相。於中十句。次菩薩住是念時",
    "X08n0240_021:0641c02": "下五行經。明念益相。是名下結名。",
    "X08n0240_021:0641c03": "佛子。何等為菩薩摩訶薩持藏。此菩薩持諸佛所說",
    "X08n0240_021:0641c04": "修多羅。文句義理無有忘失。一生持乃至不可說不",
    "X08n0240_021:0641c05": "可說生持。持一佛名號乃至不可說不可說佛名號。",
    "X08n0240_021:0641c06": "持一劫數乃至不可說不可說劫數。持一佛授記乃",
    "X08n0240_021:0641c07": "至不可說不可說佛授記。持一修多羅乃至不可說",
    "X08n0240_021:0641c08": "不可說修多羅。持一眾會乃至不可說不可說眾會。",
    "X08n0240_021:0641c09": "持演一法乃至演不可說不可說法。持一根無量種",
    "X08n0240_021:0641c10": "種性乃至不可說不可說根無量種種性。持一煩惱",
    "X08n0240_021:0641c11": "種種性乃至不可說不可說煩惱種種性。持一三昧",
    "X08n0240_021:0641c12": "種種性乃至不可說不可說三昧種種性。佛子。此持",
    "X08n0240_021:0641c13": "藏無邊。難滿。難至其底。難得親近。無能制伏。無量無",
    "X08n0240_021:0641c14": "盡。具大威力。是佛境界。唯佛能了。是名菩薩摩訶薩",
    "X08n0240_021:0641c15": "第九持藏。",
    "X08n0240_021:0641c16": "九釋持藏。釋相中三。初此菩薩持諸佛下別舉文",
    "X08n0240_021:0641c17": "義。次持一佛名號下徧舉諸法。三佛子此持藏下",
    "X08n0240_021:0641c18": "明持德量。文有十句。次是名下結名。",
    "X08n0240_021:0641c19": "佛子。何等為菩薩摩訶薩辯藏。此菩薩有深智慧。了",
    "X08n0240_021:0641c20": "知實相。廣為眾生演說諸法。不違一切諸佛經典。說",
    "X08n0240_021:0641c21": "一品法乃至不可說不可說品法。說一佛名號乃至",
    "X08n0240_021:0641c22": "不可說不可說佛名號。如是說一世界。說一佛授記。",
    "X08n0240_021:0641c23": "說一修多羅。說一眾會。說演一法。說一根無量種種",
    "X08n0240_021:0641c24": "性。說一煩惱無量種種性。說一三昧無量種種性。乃",
    "X08n0240_021:0642a01": "至說不可說不可說三昧無量種種性。或一日說。或",
    "X08n0240_021:0642a02": "半月一月說。或百年千年百千年說。或一劫百劫千",
    "X08n0240_021:0642a03": "劫百千劫說。或百千億那由他劫說。或無數無量乃",
    "X08n0240_021:0642a04": "至不可說不可說劫說。劫數可盡。一文一句義理難",
    "X08n0240_021:0642a05": "盡。何以故。此菩薩成就十種無盡藏故。成就此藏。得",
    "X08n0240_021:0642a06": "攝一切法陀羅尼門現在前。百萬阿僧祇陀羅尼以",
    "X08n0240_021:0642a07": "為眷屬。得此陀羅尼已。以法光明廣為眾生演說於",
    "X08n0240_021:0642a08": "法。其說法時以廣長舌出妙音聲。充滿十方一切世",
    "X08n0240_021:0642a09": "界。隨其根性悉令滿足。心得歡喜。滅除一切煩惱纏",
    "X08n0240_021:0642a10": "垢。善入一切音聲言語文字辯才。令一切眾生佛種",
    "X08n0240_021:0642a11": "不斷淨心相續。亦以法光明而演說法無有窮盡不",
    "X08n0240_021:0642a12": "生疲倦。何以故。此菩薩成就盡虗空徧法界無邊身",
    "X08n0240_021:0642a13": "故。是為菩薩摩訶薩第十辯藏。此藏無窮盡。無分段。",
    "X08n0240_021:0642a14": "無間無斷。無變異。無隔礙。無退轉。甚深無底。難可得",
    "X08n0240_021:0642a15": "入。普入一切佛法之門。",
    "X08n0240_021:0642a16": "第十釋辯藏。釋相中分四。初此菩薩有深智慧下",
    "X08n0240_021:0642a17": "總舉體用。雙照事理二種實相。名深智慧。次說一",
    "X08n0240_021:0642a18": "品法下四行半經。顯能廣演。次或一日說下三行",
    "X08n0240_021:0642a19": "餘經。明長時演。次何以故下徵釋。意云所以能長",
    "X08n0240_021:0642a20": "時演者。成就十種無盡藏故。以是十藏之終。故說",
    "X08n0240_021:0642a21": "具前十藏。次其說法時下五行經。彰辯之德。是為",
    "X08n0240_021:0642a22": "下結名。次此藏無窮下歎益。中文有十句。義該七",
    "X08n0240_021:0642a23": "辯。一無窮盡。是豐義味辯。一一句中出多事理故。",
    "X08n0240_021:0642a24": "二即捷辯。欲言即言無分段故。三無疎謬辯。不以",
    "X08n0240_021:0642b01": "邪錯間深理故。四無斷辯。相續連環故。五應辯。應",
    "X08n0240_021:0642b02": "時應機無變異故。六迅辯。迅若懸河無隔礙故。已",
    "X08n0240_021:0642b03": "下四句即一切世間最上妙辯。此辯有五德。一甚",
    "X08n0240_021:0642b04": "深如雷。即第八句。二清徹遠聞故不退轉。即第七",
    "X08n0240_021:0642b05": "句。三其聲哀雅如迦陵頻伽。故能普入一切佛法。",
    "X08n0240_021:0642b06": "即第十句。四能令眾生入心愛敬。五其有聞者歡",
    "X08n0240_021:0642b07": "喜無厭。故難可得入。上二即第九句。上來依章別",
    "X08n0240_021:0642b08": "釋竟。",
    "X08n0240_021:0642b09": "佛子。此十種無盡藏。有十種無盡法。令諸菩薩究竟",
    "X08n0240_021:0642b10": "成就無上菩提。何等為十。饒益一切眾生故。以本願",
    "X08n0240_021:0642b11": "善迴向故。一切劫無斷絕故。盡虗空界悉開悟心無",
    "X08n0240_021:0642b12": "限故。迴向有為而不著故。一念境界一切法無盡故。",
    "X08n0240_021:0642b13": "大願心無變異故。善攝取諸陀羅尼故。一切諸佛所",
    "X08n0240_021:0642b14": "護念故。了一切法皆如幻故。是為十種無盡法。能令",
    "X08n0240_021:0642b15": "一切世間所作悉得究竟無盡大藏。",
    "X08n0240_021:0642b16": "第四佛子下總歎十藏勝能。分三。初標歎次何等",
    "X08n0240_021:0642b17": "為十下徵釋。釋有十句攝為五對。一下化上求。二",
    "X08n0240_021:0642b18": "竪窮橫徧。三捨相契實。四無變善攝。五外護內明。",
    "X08n0240_021:0642b19": "故以為勝。次是為十種下結歎。此後應有偈等。或",
    "X08n0240_021:0642b20": "是略無。多是經來未盡。第四會竟。",
    "X08n0240_021:0642b22": "大方廣佛華嚴經綱要卷第二十一"
}