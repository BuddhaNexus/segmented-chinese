{
    "T10n0279_017:0088b02": "大方廣佛華嚴經卷第十七",
    "T10n0279_017:0088b04": "于闐國三藏實叉難陀奉　制譯",
    "T10n0279_017:0088b05": "梵行品第十六",
    "T10n0279_017:0088b06": "爾時，正念天子白法慧菩薩言：「佛子！一切世",
    "T10n0279_017:0088b07": "界諸菩薩眾，依如來教，染衣出家。云何而得",
    "T10n0279_017:0088b08": "梵行清淨，從菩薩位逮於無上菩提之道？」法",
    "T10n0279_017:0088b09": "慧菩薩言：「佛子！菩薩摩訶薩修梵行時，應以",
    "T10n0279_017:0088b10": "十法而為所緣，作意觀察。所謂：身、身業、語、",
    "T10n0279_017:0088b11": "語業、意、意業、佛、法、僧、戒。應如是觀：為身是",
    "T10n0279_017:0088b12": "梵行耶？乃至戒是梵行耶？若身是梵行者，",
    "T10n0279_017:0088b13": "當知梵行則為非善、則為非法、則為渾濁、則",
    "T10n0279_017:0088b14": "為臭惡、則為不淨、則為可厭、則為違逆、則為",
    "T10n0279_017:0088b15": "雜染、則為死屍、則為蟲聚。若身業是梵行",
    "T10n0279_017:0088b16": "者，梵行則是行住坐臥、左右顧視、屈伸俯仰。",
    "T10n0279_017:0088b17": "若語是梵行者，梵行則是音聲風息、唇舌",
    "T10n0279_017:0088b18": "喉吻、吐納抑縱、高低清濁。若語業是梵行者，",
    "T10n0279_017:0088b19": "梵行則是起居問訊、略說、廣說、諭說、直說、",
    "T10n0279_017:0088b20": "讚說、毀說、安立說、隨俗說、顯了說。若意是梵",
    "T10n0279_017:0088b21": "行者，梵行則應是覺、是觀、是分別、是種種",
    "T10n0279_017:0088b22": "分別、是憶念、是種種憶念、是思惟、是種種思",
    "T10n0279_017:0088b23": "惟、是幻術、是眠夢。若意業是梵行者，當知",
    "T10n0279_017:0088b24": "梵行則是思想、寒熱、飢渴、苦樂、憂喜。若佛是",
    "T10n0279_017:0088b25": "梵行者，為色是佛耶？受是佛耶？想是佛耶？",
    "T10n0279_017:0088b26": "行是佛耶？識是佛耶？為相是佛耶？好是佛",
    "T10n0279_017:0088b27": "耶？神通是佛耶？業行是佛耶？果報是佛耶？",
    "T10n0279_017:0088b28": "若法是梵行者，為寂滅是法耶？涅槃是法",
    "T10n0279_017:0088b29": "耶？不生是法耶？不起是法耶？不可說是法",
    "T10n0279_017:0088c01": "耶？無分別是法耶？無所行是法耶？不合集是",
    "T10n0279_017:0088c02": "法耶？若僧是梵行者，為預流向是僧耶？預",
    "T10n0279_017:0088c03": "流果是僧耶？一來向是僧耶？一來果是僧耶？",
    "T10n0279_017:0088c04": "不還向是僧耶？不還果是僧耶？阿羅漢向是",
    "T10n0279_017:0088c05": "僧耶？阿羅漢果是僧耶？三明是僧耶？六通",
    "T10n0279_017:0088c06": "是僧耶？若戒是梵行者，為壇場是戒耶？問",
    "T10n0279_017:0088c07": "清淨是戒耶？教威儀是戒耶？三說羯磨是",
    "T10n0279_017:0088c08": "戒耶？和尚是戒耶？阿闍梨是戒耶？鬀髮",
    "T10n0279_017:0088c09": "是戒耶？著袈裟衣是戒耶？乞食是戒耶？正",
    "T10n0279_017:0088c10": "命是戒耶？如是觀已，於身無所取，於修無",
    "T10n0279_017:0088c11": "所著，於法無所住；過去已滅，未來未至，",
    "T10n0279_017:0088c12": "現在空寂；無作業者，無受報者；此世不移動，",
    "T10n0279_017:0088c13": "彼世不改變。此中何法名為梵行？梵行從何",
    "T10n0279_017:0088c14": "處來？誰之所有？體為是誰？由誰而作？為是",
    "T10n0279_017:0088c15": "有，為是無？為是色，為非色？為是受，為非受？",
    "T10n0279_017:0088c16": "為是想，為非想？為是行，為非行？為是識，為",
    "T10n0279_017:0088c17": "非識？如是觀察，梵行法不可得故，三世法",
    "T10n0279_017:0088c18": "皆空寂故，意無取著故，心無障礙故，所行無",
    "T10n0279_017:0088c19": "二故，方便自在故，受無相法故，觀無相法",
    "T10n0279_017:0088c20": "故，知佛法平等故，具一切佛法故，如是名為",
    "T10n0279_017:0088c21": "清淨梵行。「復應修習十種法。何者為十？所",
    "T10n0279_017:0088c22": "謂：處非處智、過現未來業報智、諸禪解脫三",
    "T10n0279_017:0088c23": "昧智、諸根勝劣智、種種解智、種種界智、一切",
    "T10n0279_017:0088c24": "至處道智、天眼無礙智、宿命無礙智、永斷習",
    "T10n0279_017:0088c25": "氣智。於如來十力，一一觀察；一一力中，有無",
    "T10n0279_017:0088c26": "量義，悉應諮問。聞已，應起大慈悲心，觀察眾",
    "T10n0279_017:0088c27": "生而不捨離；思惟諸法，無有休息；行無上",
    "T10n0279_017:0088c28": "業，不求果報；了知境界如幻如夢，如影如",
    "T10n0279_017:0088c29": "響，亦如變化。若諸菩薩能與如是觀行相應，",
    "T10n0279_017:0089a01": "於諸法中不生二解，一切佛法疾得現前，初",
    "T10n0279_017:0089a02": "發心時即得阿耨多羅三藐三菩提，知一切",
    "T10n0279_017:0089a03": "法即心自性，成就慧身，不由他悟。」",
    "T10n0279_017:0089a04": "初發心功德品第十七",
    "T10n0279_017:0089a05": "爾時，天帝釋白法慧菩薩言：「佛子！菩薩初發",
    "T10n0279_017:0089a06": "菩提之心，所得功德，其量幾何？」法慧菩薩言：",
    "T10n0279_017:0089a07": "「此義甚深，難說、難知、難分別、難信解、難證、難",
    "T10n0279_017:0089a08": "行、難通達、難思惟、難度量、難趣入。雖然，我當",
    "T10n0279_017:0089a09": "承佛威神之力而為汝說。「佛子！假使有人以",
    "T10n0279_017:0089a10": "一切樂具，供養東方阿僧祇世界所有眾生，",
    "T10n0279_017:0089a11": "經於一劫，然後教令淨持五戒；南、西、北方，四",
    "T10n0279_017:0089a12": "維、上、下，亦復如是。佛子！於汝意云何，此人功",
    "T10n0279_017:0089a13": "德寧為多不？」天帝言：「佛子！此人功德，唯佛",
    "T10n0279_017:0089a14": "能知，其餘一切無能量者。」法慧菩薩言：「佛",
    "T10n0279_017:0089a15": "子！此人功德比菩薩初發心功德，百分不及",
    "T10n0279_017:0089a16": "一，千分不及一，百千分不及一；如是，億分、百",
    "T10n0279_017:0089a17": "億分、千億分、百千億分、那由他億分、百那由",
    "T10n0279_017:0089a18": "他億分、千那由他億分、百千那由他億分、數",
    "T10n0279_017:0089a19": "分、歌羅分、算分、諭分、優波尼沙陀分，亦不",
    "T10n0279_017:0089a20": "及一。「佛子！且置此諭。假使有人以一切樂",
    "T10n0279_017:0089a21": "具，供養十方十阿僧祇世界所有眾生，經於",
    "T10n0279_017:0089a22": "百劫，然後教令修十善道；如是供養，經於",
    "T10n0279_017:0089a23": "千劫，教住四禪；經於百千劫，教住四無量心；",
    "T10n0279_017:0089a24": "經於億劫，教住四無色定；經於百億劫，教",
    "T10n0279_017:0089a25": "住須陀洹果；經於千億劫，教住斯陀含果；",
    "T10n0279_017:0089a26": "經於百千億劫，教住阿那含果；經於那由他",
    "T10n0279_017:0089a27": "億劫，教住阿羅漢果；經於百千那由他億劫，",
    "T10n0279_017:0089a28": "教住辟支佛道。佛子！於意云何，是人功德",
    "T10n0279_017:0089a29": "寧為多不？」天帝言：「佛子！此人功德，唯佛能",
    "T10n0279_017:0089b01": "知。」法慧菩薩言：「佛子！此人功德比菩薩初發",
    "T10n0279_017:0089b02": "心功德，百分不及一，千分不及一，百千分",
    "T10n0279_017:0089b03": "不及一，乃至優波尼沙陀分亦不及一。何以",
    "T10n0279_017:0089b04": "故？佛子！一切諸佛初發心時，不但為以一",
    "T10n0279_017:0089b05": "切樂具，供養十方十阿僧祇世界所有眾",
    "T10n0279_017:0089b06": "生，經於百劫，乃至百千那由他億劫故，發菩",
    "T10n0279_017:0089b07": "提心；不但為教爾所眾生，令修五戒、十善業",
    "T10n0279_017:0089b08": "道，教住四禪、四無量心、四無色定，教得須",
    "T10n0279_017:0089b09": "陀洹果、斯陀含果、阿那含果、阿羅漢果、辟",
    "T10n0279_017:0089b10": "支佛道故，發菩提心；為令如來種性不斷",
    "T10n0279_017:0089b11": "故，為充遍一切世界故，為度脫一切世界眾",
    "T10n0279_017:0089b12": "生故，為悉知一切世界成壞故，為悉知一切",
    "T10n0279_017:0089b13": "世界中眾生垢淨故，為悉知一切世界自",
    "T10n0279_017:0089b14": "性清淨故，為悉知一切眾生心樂煩惱習氣",
    "T10n0279_017:0089b15": "故，為悉知一切眾生死此生彼故，為悉知",
    "T10n0279_017:0089b16": "一切眾生諸根方便故，為悉知一切眾生",
    "T10n0279_017:0089b17": "心行故，為悉知一切眾生三世智故，為悉",
    "T10n0279_017:0089b18": "知一切佛境界平等故，發於無上菩提之心。",
    "T10n0279_017:0089b19": "「佛子！復置此諭。假使有人，於一念頃，能過",
    "T10n0279_017:0089b20": "東方阿僧祇世界；念念如是，盡阿僧祇劫，",
    "T10n0279_017:0089b21": "此諸世界無有能得知其邊際。又第二人，於",
    "T10n0279_017:0089b22": "一念頃，能過前人阿僧祇劫所過世界；如是，",
    "T10n0279_017:0089b23": "亦盡阿僧祇劫。次第展轉，乃至第十。南、西、北",
    "T10n0279_017:0089b24": "方，四維、上、下，亦復如是。佛子！此十方中，凡",
    "T10n0279_017:0089b25": "有百人，一一如是過諸世界，是諸世界可知",
    "T10n0279_017:0089b26": "邊際；菩薩初發阿耨多羅三藐三菩提心所",
    "T10n0279_017:0089b27": "有善根，無有能得知其際者。何以故？佛子！",
    "T10n0279_017:0089b28": "菩薩不齊限，但為往爾所世界得了知故，",
    "T10n0279_017:0089b29": "發菩提心；為了知十方世界故，發菩提心。",
    "T10n0279_017:0089c01": "所謂：欲了知妙世界即是麁世界，麁世界",
    "T10n0279_017:0089c02": "即是妙世界；仰世界即是覆世界，覆世界即",
    "T10n0279_017:0089c03": "是仰世界；小世界即是大世界，大世界即是",
    "T10n0279_017:0089c04": "小世界；廣世界即是狹世界，狹世界即是廣",
    "T10n0279_017:0089c05": "世界；一世界即是不可說世界，不可說世界",
    "T10n0279_017:0089c06": "即是一世界；不可說世界入一世界，一世界",
    "T10n0279_017:0089c07": "入不可說世界；穢世界即是淨世界，淨世",
    "T10n0279_017:0089c08": "界即是穢世界。欲知一毛端中，一切世界差",
    "T10n0279_017:0089c09": "別性；一切世界中，一毛端一體性。欲知一世",
    "T10n0279_017:0089c10": "界中出生一切世界，欲知一切世界無體性。",
    "T10n0279_017:0089c11": "欲以一念心盡知一切廣大世界而無障",
    "T10n0279_017:0089c12": "礙故，發阿耨多羅三藐三菩提心。「佛子！復",
    "T10n0279_017:0089c13": "置此諭。假使有人，於一念頃，能知東方阿",
    "T10n0279_017:0089c14": "僧祇世界成壞劫數；念念如是，盡阿僧祇",
    "T10n0279_017:0089c15": "劫，此諸劫數無有能得知其邊際。有第二",
    "T10n0279_017:0089c16": "人，於一念頃，能知前人阿僧祇劫所知劫",
    "T10n0279_017:0089c17": "數。如是廣說，乃至第十。南、西、北方，四維、上、",
    "T10n0279_017:0089c18": "下，亦復如是。佛子！此十方阿僧祇世界成壞",
    "T10n0279_017:0089c19": "劫數，可知邊際；菩薩初發阿耨多羅三藐三",
    "T10n0279_017:0089c20": "菩提心功德善根，無有能得知其際者。何",
    "T10n0279_017:0089c21": "以故？菩薩不齊限，但為知爾所世界成壞",
    "T10n0279_017:0089c22": "劫數故，發阿耨多羅三藐三菩提心；為悉知",
    "T10n0279_017:0089c23": "一切世界成壞劫盡無餘故，發阿耨多羅",
    "T10n0279_017:0089c24": "三藐三菩提心。所謂：知長劫與短劫平等，",
    "T10n0279_017:0089c25": "短劫與長劫平等；一劫與無數劫平等，無",
    "T10n0279_017:0089c26": "數劫與一劫平等；有佛劫與無佛劫平等，無",
    "T10n0279_017:0089c27": "佛劫與有佛劫平等；一佛劫中有不可說佛，",
    "T10n0279_017:0089c28": "不可說佛劫中有一佛；有量劫與無量劫",
    "T10n0279_017:0089c29": "平等，無量劫與有量劫平等；有盡劫與無盡",
    "T10n0279_017:0090a01": "劫平等，無盡劫與有盡劫平等；不可說劫",
    "T10n0279_017:0090a02": "與一念平等，一念與不可說劫平等；一切劫",
    "T10n0279_017:0090a03": "入非劫，非劫入一切劫。欲於一念中盡知前",
    "T10n0279_017:0090a04": "際、後際，及現在一切世界成壞劫故，發阿耨",
    "T10n0279_017:0090a05": "多羅三藐三菩提心，是名：初發心大誓莊嚴",
    "T10n0279_017:0090a06": "了知一切劫神通智。「佛子！復置此諭。假使",
    "T10n0279_017:0090a07": "有人，於一念頃，能知東方阿僧祇世界所有",
    "T10n0279_017:0090a08": "眾生種種差別解；念念如是，盡阿僧祇劫。",
    "T10n0279_017:0090a09": "有第二人，於一念頃，能知前人阿僧祇劫",
    "T10n0279_017:0090a10": "所知眾生諸解差別；如是，亦盡阿僧祇劫。",
    "T10n0279_017:0090a11": "次第展轉，乃至第十。南、西、北方，四維、上、下，",
    "T10n0279_017:0090a12": "亦復如是。佛子！此十方眾生種種差別解，可",
    "T10n0279_017:0090a13": "知邊際；菩薩初發阿耨多羅三藐三菩提心",
    "T10n0279_017:0090a14": "功德善根，無有能得知其際者。何以故？佛",
    "T10n0279_017:0090a15": "子！菩薩不齊限，但為知爾所眾生解故，發阿",
    "T10n0279_017:0090a16": "耨多羅三藐三菩提心；為盡知一切世界所",
    "T10n0279_017:0090a17": "有眾生種種差別解故，發阿耨多羅三藐三",
    "T10n0279_017:0090a18": "菩提心。所謂：欲知一切差別解無邊故，一眾",
    "T10n0279_017:0090a19": "生解、無數眾生解平等故；欲得不可說差",
    "T10n0279_017:0090a20": "別解方便智光明故；欲悉知眾生海各各",
    "T10n0279_017:0090a21": "差別解，盡無餘故；欲悉知過、現、未來，善、不善",
    "T10n0279_017:0090a22": "種種無量解故；欲悉知相似解、不相似解故；",
    "T10n0279_017:0090a23": "欲悉知一切解即是一解，一解即是一切解",
    "T10n0279_017:0090a24": "故；欲得如來解力故；欲悉知有上解、無上",
    "T10n0279_017:0090a25": "解、有餘解、無餘解、等解、不等解差別故；欲",
    "T10n0279_017:0090a26": "悉知有依解、無依解、共解、不共解、有邊解、無",
    "T10n0279_017:0090a27": "邊解、差別解、無差別解、善解、不善解、世間",
    "T10n0279_017:0090a28": "解、出世間解差別故；欲於一切妙解、大解、",
    "T10n0279_017:0090a29": "無量解、正位解中，得如來解脫無障礙智故；",
    "T10n0279_017:0090b01": "欲以無量方便，悉知十方一切眾生界，一一",
    "T10n0279_017:0090b02": "眾生淨解、染解、廣解、略解、細解、麁解，盡無餘",
    "T10n0279_017:0090b03": "故；欲悉知深密解、方便解、分別解、自然解、隨",
    "T10n0279_017:0090b04": "因所起解、隨緣所起解，一切解網悉無餘",
    "T10n0279_017:0090b05": "故，發阿耨多羅三藐三菩提心。「佛子！復置此",
    "T10n0279_017:0090b06": "諭。假使有人，於一念頃，能知東方無數世",
    "T10n0279_017:0090b07": "界一切眾生諸根差別；念念如是，經阿僧祇",
    "T10n0279_017:0090b08": "劫。有第二人，於一念頃，能知前人阿僧祇",
    "T10n0279_017:0090b09": "劫念念所知諸根差別。如是廣說，乃至第",
    "T10n0279_017:0090b10": "十。南、西、北方，四維、上、下，亦復如是。佛子！此",
    "T10n0279_017:0090b11": "十方世界所有眾生諸根差別，可知邊際；菩",
    "T10n0279_017:0090b12": "薩初發阿耨多羅三藐三菩提心功德善根，",
    "T10n0279_017:0090b13": "無有能得知其際者。何以故？菩薩不齊限，但",
    "T10n0279_017:0090b14": "為知爾所世界眾生根故，發阿耨多羅三藐",
    "T10n0279_017:0090b15": "三菩提心；為盡知一切世界中一切眾生",
    "T10n0279_017:0090b16": "根種種差別，廣說乃至，欲盡知一切諸根",
    "T10n0279_017:0090b17": "網故，發阿耨多羅三藐三菩提心。「佛子！復",
    "T10n0279_017:0090b18": "置此諭。假使有人，於一念頃，能知東方無",
    "T10n0279_017:0090b19": "數世界所有眾生種種欲樂；念念如是，",
    "T10n0279_017:0090b20": "盡阿僧祇劫。次第廣說，乃至第十。南、西、北方，",
    "T10n0279_017:0090b21": "四維、上、下，亦復如是。此十方眾生所有欲",
    "T10n0279_017:0090b22": "樂，可知邊際；菩薩初發阿耨多羅三藐三菩",
    "T10n0279_017:0090b23": "提心功德善根，無有能得知其際者。何以",
    "T10n0279_017:0090b24": "故？佛子！菩薩不齊限，但為知爾所眾生欲樂",
    "T10n0279_017:0090b25": "故，發阿耨多羅三藐三菩提心；為盡知一",
    "T10n0279_017:0090b26": "切世界所有眾生種種欲樂，廣說乃至，欲盡",
    "T10n0279_017:0090b27": "知一切欲樂網故，發阿耨多羅三藐三菩提",
    "T10n0279_017:0090b28": "心。「佛子！復置此諭。假使有人，於一念頃，能",
    "T10n0279_017:0090b29": "知東方無數世界所有眾生種種方便。如",
    "T10n0279_017:0090c01": "是廣說，乃至第十。南、西、北方，四維、上、下，亦復",
    "T10n0279_017:0090c02": "如是。此十方眾生種種方便，可知邊際；",
    "T10n0279_017:0090c03": "菩薩初發阿耨多羅三藐三菩提心功德善",
    "T10n0279_017:0090c04": "根，無有能得知其際者。何以故？佛子！菩",
    "T10n0279_017:0090c05": "薩不齊限，但為知爾所世界眾生種種方便",
    "T10n0279_017:0090c06": "故，發阿耨多羅三藐三菩提心；為盡知一切",
    "T10n0279_017:0090c07": "世界所有眾生種種方便，廣說乃至，欲盡",
    "T10n0279_017:0090c08": "知一切方便網故，發阿耨多羅三藐三菩提",
    "T10n0279_017:0090c09": "心。「佛子！復置此諭。假使有人，於一念頃，能",
    "T10n0279_017:0090c10": "知東方無數世界所有眾生種種差別心。",
    "T10n0279_017:0090c11": "廣說乃至，此十方世界所有眾生種種差別",
    "T10n0279_017:0090c12": "心，可知邊際；菩薩初發阿耨多羅三藐三菩",
    "T10n0279_017:0090c13": "提心功德善根，無有能得知其際者。何以故？",
    "T10n0279_017:0090c14": "佛子！菩薩不齊限，但為知爾所眾生心故，",
    "T10n0279_017:0090c15": "發阿耨多羅三藐三菩提心；為悉知盡法界、",
    "T10n0279_017:0090c16": "虛空界無邊眾生種種心，乃至欲盡知一",
    "T10n0279_017:0090c17": "切心網故，發阿耨多羅三藐三菩提心。「佛子！",
    "T10n0279_017:0090c18": "復置此諭。假使有人，於一念頃，能知東方",
    "T10n0279_017:0090c19": "無數世界所有眾生種種差別業。廣說乃至，",
    "T10n0279_017:0090c20": "此十方眾生種種差別業，可知邊際；菩薩",
    "T10n0279_017:0090c21": "初發阿耨多羅三藐三菩提心善根邊際，不",
    "T10n0279_017:0090c22": "可得知。何以故？佛子！菩薩不齊限，但為知爾",
    "T10n0279_017:0090c23": "所眾生業故，發阿耨多羅三藐三菩提心；",
    "T10n0279_017:0090c24": "欲悉知三世一切眾生業，乃至欲悉知一切",
    "T10n0279_017:0090c25": "業網故，發阿耨多羅三藐三菩提心。「佛子！",
    "T10n0279_017:0090c26": "復置此諭。假使有人，於一念頃，能知東方",
    "T10n0279_017:0090c27": "無數世界所有眾生種種煩惱；念念如是，",
    "T10n0279_017:0090c28": "盡阿僧祇劫，此諸煩惱種種差別，無有能得",
    "T10n0279_017:0090c29": "知其邊際。有第二人，於一念頃，能知前人",
    "T10n0279_017:0091a01": "阿僧祇劫所知眾生煩惱差別；如是，復盡阿",
    "T10n0279_017:0091a02": "僧祇劫。次第廣說，乃至第十。南、西、北方，四維、",
    "T10n0279_017:0091a03": "上、下，亦復如是。佛子！此十方眾生煩惱差",
    "T10n0279_017:0091a04": "別，可知邊際；菩薩初發阿耨多羅三藐三菩",
    "T10n0279_017:0091a05": "提心善根邊際，不可得知。何以故？佛子！",
    "T10n0279_017:0091a06": "菩薩不齊限，但為知爾所世界眾生煩惱故，",
    "T10n0279_017:0091a07": "發阿耨多羅三藐三菩提心；為盡知一切世",
    "T10n0279_017:0091a08": "界所有眾生煩惱差別故，發阿耨多羅三",
    "T10n0279_017:0091a09": "藐三菩提心。所謂：欲盡知輕煩惱、重煩惱、眠",
    "T10n0279_017:0091a10": "煩惱、起煩惱，一一眾生無量煩惱種種差別、",
    "T10n0279_017:0091a11": "種種覺觀，淨治一切諸雜染故；欲盡知依無",
    "T10n0279_017:0091a12": "明煩惱、愛相應煩惱，斷一切諸有趣煩惱結",
    "T10n0279_017:0091a13": "故；欲盡知貪分煩惱、瞋分煩惱、癡分煩惱、等",
    "T10n0279_017:0091a14": "分煩惱，斷一切煩惱根本故；欲悉知我煩惱、",
    "T10n0279_017:0091a15": "我所煩惱、我慢煩惱，覺悟一切煩惱盡無餘",
    "T10n0279_017:0091a16": "故；欲悉知從顛倒分別生根本煩惱、隨煩惱，",
    "T10n0279_017:0091a17": "因身見生六十二見，調伏一切煩惱故；欲",
    "T10n0279_017:0091a18": "悉知蓋煩惱、障煩惱，發大悲救護心，斷一切",
    "T10n0279_017:0091a19": "煩惱網，令一切智性清淨故，發阿耨多羅",
    "T10n0279_017:0091a20": "三藐三菩提心。「佛子！復置此諭。假使有人，",
    "T10n0279_017:0091a21": "於一念頃，以諸種種上味飲食、香華、衣服、幢",
    "T10n0279_017:0091a22": "幡、傘蓋，及僧伽藍、上妙宮殿、寶帳、網幔，種種",
    "T10n0279_017:0091a23": "莊嚴師子之座及眾妙寶，供養東方無數諸",
    "T10n0279_017:0091a24": "佛，及無數世界所有眾生，恭敬尊重，禮拜讚",
    "T10n0279_017:0091a25": "歎，曲躬瞻仰，相續不絕，經無數劫。又勸",
    "T10n0279_017:0091a26": "彼眾生，悉令如是供養於佛。至佛滅後，各",
    "T10n0279_017:0091a27": "為起塔。其塔高廣，無數世界眾寶所成種",
    "T10n0279_017:0091a28": "種莊嚴。一一塔中，各有無數如來形像，光明",
    "T10n0279_017:0091a29": "遍照無數世界，經無數劫。南、西、北方，四維、上、",
    "T10n0279_017:0091b01": "下，亦復如是。佛子！於汝意云何，此人功德",
    "T10n0279_017:0091b02": "寧為多不？」天帝言：「是人功德，唯佛乃知，餘無",
    "T10n0279_017:0091b03": "能測。」「佛子！此人功德比菩薩初發心功德，百",
    "T10n0279_017:0091b04": "分不及一，千分不及一，百千分不及一，乃至",
    "T10n0279_017:0091b05": "優波尼沙陀分亦不及一。「佛子！復置此諭。",
    "T10n0279_017:0091b06": "假使復有第二人，於一念中，能作前人及",
    "T10n0279_017:0091b07": "無數世界所有眾生無數劫中供養之事；念",
    "T10n0279_017:0091b08": "念如是，以無量種供養之具，供養無量諸佛",
    "T10n0279_017:0091b09": "如來，及無量世界所有眾生，經無量劫。其第",
    "T10n0279_017:0091b10": "三人，乃至第十人，皆亦如是，於一念中能作",
    "T10n0279_017:0091b11": "前人所有供養；念念如是，以無邊、無等、不可",
    "T10n0279_017:0091b12": "數、不可稱、不可思、不可量、不可說、不可說不",
    "T10n0279_017:0091b13": "可說供養之具，供養無邊乃至不可說不可",
    "T10n0279_017:0091b14": "說諸佛，及爾許世界所有眾生，經無邊乃至",
    "T10n0279_017:0091b15": "不可說不可說劫。至佛滅後，各為起塔，其塔",
    "T10n0279_017:0091b16": "高廣。乃至住劫，亦復如是。佛子！此前功",
    "T10n0279_017:0091b17": "德比菩薩初發心功德，百分不及一，千分不",
    "T10n0279_017:0091b18": "及一，百千分不及一，乃至優波尼沙陀分",
    "T10n0279_017:0091b19": "亦不及一。何以故？佛子！菩薩摩訶薩不齊",
    "T10n0279_017:0091b20": "限，但為供養爾所佛故，發阿耨多羅三藐三",
    "T10n0279_017:0091b21": "菩提心；為供養盡法界、虛空界，不可說不可",
    "T10n0279_017:0091b22": "說十方無量去、來、現在所有諸佛故，發阿耨",
    "T10n0279_017:0091b23": "多羅三藐三菩提心。發是心已，能知前際一",
    "T10n0279_017:0091b24": "切諸佛始成正覺及般涅槃，能信後際一切",
    "T10n0279_017:0091b25": "諸佛所有善根，能知現在一切諸佛所有智",
    "T10n0279_017:0091b26": "慧。彼諸佛所有功德，此菩薩能信、能受、能",
    "T10n0279_017:0091b27": "修、能得、能知、能證、能成就，能與諸佛平等",
    "T10n0279_017:0091b28": "一性。何以故？此菩薩為不斷一切如來種性",
    "T10n0279_017:0091b29": "故，發心；為充遍一切世界故，發心；為度脫",
    "T10n0279_017:0091c01": "一切世界眾生故，發心；為悉知一切世界成",
    "T10n0279_017:0091c02": "壞故，發心；為悉知一切眾生垢淨故，發心；為",
    "T10n0279_017:0091c03": "悉知一切世界三有清淨故，發心；為悉知一",
    "T10n0279_017:0091c04": "切眾生心樂煩惱習氣故，發心；為悉知一切",
    "T10n0279_017:0091c05": "眾生死此生彼故，發心；為悉知一切眾生",
    "T10n0279_017:0091c06": "諸根方便故，發心；為悉知一切眾生心行故，",
    "T10n0279_017:0091c07": "發心；為悉知一切眾生三世智故，發心。以",
    "T10n0279_017:0091c08": "發心故，常為三世一切諸佛之所憶念，當得",
    "T10n0279_017:0091c09": "三世一切諸佛無上菩提；即為三世一切諸",
    "T10n0279_017:0091c10": "佛與其妙法，即與三世一切諸佛體性平等；",
    "T10n0279_017:0091c11": "已修三世一切諸佛助道之法，成就三世一",
    "T10n0279_017:0091c12": "切諸佛力、無所畏；莊嚴三世一切諸佛不共",
    "T10n0279_017:0091c13": "佛法，悉得法界一切諸佛說法智慧。何以",
    "T10n0279_017:0091c14": "故？以是發心，當得佛故。應知此人即與",
    "T10n0279_017:0091c15": "三世諸佛同等，即與三世諸佛如來境界平",
    "T10n0279_017:0091c16": "等，即與三世諸佛如來功德平等，得如來一",
    "T10n0279_017:0091c17": "身、無量身究竟平等真實智慧。纔發心時，",
    "T10n0279_017:0091c18": "即為十方一切諸佛所共稱歎，即能說法",
    "T10n0279_017:0091c19": "教化調伏一切世界所有眾生，即能震動",
    "T10n0279_017:0091c20": "一切世界，即能光照一切世界，即能息滅一",
    "T10n0279_017:0091c21": "切世界諸惡道苦，即能嚴淨一切國土，即",
    "T10n0279_017:0091c22": "能於一切世界中示現成佛，即能令一切眾",
    "T10n0279_017:0091c23": "生皆得歡喜，即能入一切法界性，即能持一",
    "T10n0279_017:0091c24": "切佛種性，即能得一切佛智慧光明。此初發",
    "T10n0279_017:0091c25": "心菩薩，不於三世少有所得。所謂：若諸佛，",
    "T10n0279_017:0091c26": "若諸佛法；若菩薩，若菩薩法；若獨覺，若獨覺",
    "T10n0279_017:0091c27": "法；若聲聞，若聲聞法；若世間，若世間法；若",
    "T10n0279_017:0091c28": "出世間，若出世間法；若眾生，若眾生法。唯求",
    "T10n0279_017:0091c29": "一切智；於諸法界，心無所著。」爾時，佛神力",
    "T10n0279_017:0092a01": "故，十方各一萬佛剎微塵數世界六種震動。",
    "T10n0279_017:0092a02": "所謂：動、遍動、等遍動，起、遍起、等遍起，涌、",
    "T10n0279_017:0092a03": "遍涌、等遍涌，震、遍震、等遍震，吼、遍吼、等",
    "T10n0279_017:0092a04": "遍吼，擊、遍擊、等遍擊。雨眾天華、天香、天",
    "T10n0279_017:0092a05": "末香、天華鬘、天衣、天寶、天莊嚴具，作天妓",
    "T10n0279_017:0092a06": "樂，放天光明及天音聲。是時，十方各過十佛",
    "T10n0279_017:0092a07": "剎微塵數世界外，有萬佛剎微塵數佛，同",
    "T10n0279_017:0092a08": "名：法慧，各現其身，在法慧菩薩前作如是言：",
    "T10n0279_017:0092a09": "「善哉！善哉！法慧！汝於今者，能說此法；我等",
    "T10n0279_017:0092a10": "十方各萬佛剎微塵數佛，亦說是法；一切諸",
    "T10n0279_017:0092a11": "佛，悉如是說。汝說此法時，有萬佛剎微塵數",
    "T10n0279_017:0092a12": "菩薩發菩提心。我等今者，悉授其記，於當來",
    "T10n0279_017:0092a13": "世過千不可說無邊劫，同一劫中而得作",
    "T10n0279_017:0092a14": "佛，出興於世，皆號：清淨心如來，所住世界各",
    "T10n0279_017:0092a15": "各差別。我等悉當護持此法，令未來世一切",
    "T10n0279_017:0092a16": "菩薩，未曾聞者皆悉得聞。如此娑婆世界四",
    "T10n0279_017:0092a17": "天下須彌頂上說如是法，令諸眾生聞已受",
    "T10n0279_017:0092a18": "化；如是十方百千億那由他無數、無量、無邊、",
    "T10n0279_017:0092a19": "無等、不可數、不可稱、不可思、不可量、不可說，",
    "T10n0279_017:0092a20": "盡法界、虛空界，諸世界中亦說此法教化眾",
    "T10n0279_017:0092a21": "生。其說法者，同名：法慧；悉以佛神力故，世尊",
    "T10n0279_017:0092a22": "本願力故，為欲顯示佛法故，為以智光普照",
    "T10n0279_017:0092a23": "故，為欲開闡實義故，為令證得法性故，為",
    "T10n0279_017:0092a24": "令眾會悉歡喜故，為欲開示佛法因故，為得",
    "T10n0279_017:0092a25": "一切佛平等故，為了法界無有二故，說如是",
    "T10n0279_017:0092a26": "法。」",
    "T10n0279_017:0092a27": "爾時，法慧菩薩普觀盡虛空界十方國土一",
    "T10n0279_017:0092a28": "切眾會，欲悉成就諸眾生故，欲悉淨治諸業",
    "T10n0279_017:0092a29": "果報故，欲悉開顯清淨法界故，欲悉拔除雜",
    "T10n0279_017:0092b01": "染根本故，欲悉增長廣大信解故，欲悉令知",
    "T10n0279_017:0092b02": "無量眾生根故，欲悉令知三世法平等故，欲",
    "T10n0279_017:0092b03": "悉令觀察涅槃界故，欲增長自清淨善根故；",
    "T10n0279_017:0092b04": "承佛威力，即說頌言：",
    "T10n0279_017:0092b05": "「為利世間發大心，　　其心普遍於十方，",
    "T10n0279_017:0092b06": "　眾生國土三世法，　　佛及菩薩最勝海。",
    "T10n0279_017:0092b07": "　究竟虛空等法界，　　所有一切諸世間，",
    "T10n0279_017:0092b08": "　如諸佛法皆往詣，　　如是發心無退轉。",
    "T10n0279_017:0092b09": "　慈念眾生無暫捨，　　離諸惱害普饒益，",
    "T10n0279_017:0092b10": "　光明照世為所歸，　　十力護念難思議。",
    "T10n0279_017:0092b11": "　十方國土悉趣入，　　一切色形皆示現，",
    "T10n0279_017:0092b12": "　如佛福智廣無邊，　　隨順修因無所著。",
    "T10n0279_017:0092b13": "　有剎仰住或傍覆，　　麁妙廣大無量種，",
    "T10n0279_017:0092b14": "　菩薩一發最上心，　　悉能往詣皆無礙。",
    "T10n0279_017:0092b15": "　菩薩勝行不可說，　　皆勤修習無所住，",
    "T10n0279_017:0092b16": "　見一切佛常欣樂，　　普入於其深法海。",
    "T10n0279_017:0092b17": "　哀愍五趣諸群生，　　令除垢穢普清淨，",
    "T10n0279_017:0092b18": "　紹隆佛種不斷絕，　　摧滅魔宮無有餘。",
    "T10n0279_017:0092b19": "　已住如來平等性，　　善修微妙方便道，",
    "T10n0279_017:0092b20": "　於佛境界起信心，　　得佛灌頂心無著。",
    "T10n0279_017:0092b21": "　兩足尊所念報恩，　　心如金剛不可沮，",
    "T10n0279_017:0092b22": "　於佛所行能照了，　　自然修習菩提行。",
    "T10n0279_017:0092b23": "　諸趣差別想無量，　　業果及心亦非一，",
    "T10n0279_017:0092b24": "　乃至根性種種殊，　　一發大心悉明見。",
    "T10n0279_017:0092b25": "　其心廣大等法界，　　無依無變如虛空，",
    "T10n0279_017:0092b26": "　趣向佛智無所取，　　諦了實際離分別。",
    "T10n0279_017:0092b27": "　知眾生心無生想，　　了達諸法無法想，",
    "T10n0279_017:0092b28": "　雖普分別無分別，　　億那由剎皆往詣。",
    "T10n0279_017:0092b29": "　無量諸佛妙法藏，　　隨順觀察悉能入，",
    "T10n0279_017:0092c01": "　眾生根行靡不知，　　到如是處如世尊。",
    "T10n0279_017:0092c02": "　清淨大願恒相應，　　樂供如來不退轉，",
    "T10n0279_017:0092c03": "　人天見者無厭足，　　常為諸佛所護念。",
    "T10n0279_017:0092c04": "　其心清淨無所依，　　雖觀深法而不取，",
    "T10n0279_017:0092c05": "　如是思惟無量劫，　　於三世中無所著。",
    "T10n0279_017:0092c06": "　其心堅固難制沮，　　趣佛菩提無障礙，",
    "T10n0279_017:0092c07": "　志求妙道除蒙惑，　　周行法界不告勞。",
    "T10n0279_017:0092c08": "　知語言法皆寂滅，　　但入真如絕異解，",
    "T10n0279_017:0092c09": "　諸佛境界悉順觀，　　達於三世心無礙。",
    "T10n0279_017:0092c10": "　菩薩始發廣大心，　　即能遍往十方剎，",
    "T10n0279_017:0092c11": "　法門無量不可說，　　智光普照皆明了。",
    "T10n0279_017:0092c12": "　大悲廣度最無比，　　慈心普遍等虛空，",
    "T10n0279_017:0092c13": "　而於眾生不分別，　　如是清淨遊於世。",
    "T10n0279_017:0092c14": "　十方眾生悉慰安，　　一切所作皆真實，",
    "T10n0279_017:0092c15": "　恒以淨心不異語，　　常為諸佛共加護。",
    "T10n0279_017:0092c16": "　過去所有皆憶念，　　未來一切悉分別，",
    "T10n0279_017:0092c17": "　十方世界普入中，　　為度眾生令出離。",
    "T10n0279_017:0092c18": "　菩薩具足妙智光，　　善了因緣無有疑，",
    "T10n0279_017:0092c19": "　一切迷惑皆除斷，　　如是而遊於法界。",
    "T10n0279_017:0092c20": "　魔王宮殿悉摧破，　　眾生翳膜咸除滅，",
    "T10n0279_017:0092c21": "　離諸分別心不動，　　善了如來之境界。",
    "T10n0279_017:0092c22": "　三世疑網悉已除，　　於如來所起淨信，",
    "T10n0279_017:0092c23": "　以信得成不動智，　　智清淨故解真實。",
    "T10n0279_017:0092c24": "　為令眾生得出離，　　盡於後際普饒益，",
    "T10n0279_017:0092c25": "　長時勤苦心無厭，　　乃至地獄亦安受。",
    "T10n0279_017:0092c26": "　福智無量皆具足，　　眾生根欲悉了知，",
    "T10n0279_017:0092c27": "　及諸業行無不見，　　如其所樂為說法。",
    "T10n0279_017:0092c28": "　了知一切空無我，　　慈念眾生恒不捨，",
    "T10n0279_017:0092c29": "　以一大悲微妙音，　　普入世間而演說。",
    "T10n0279_017:0093a01": "　放大光明種種色，　　普照眾生除黑闇，",
    "T10n0279_017:0093a02": "　光中菩薩坐蓮華，　　為眾闡揚清淨法。",
    "T10n0279_017:0093a03": "　於一毛端現眾剎，　　諸大菩薩皆充滿，",
    "T10n0279_017:0093a04": "　眾會智慧各不同，　　悉能明了眾生心。",
    "T10n0279_017:0093a05": "　十方世界不可說，　　一念周行無不盡，",
    "T10n0279_017:0093a06": "　利益眾生供養佛，　　於諸佛所問深義。",
    "T10n0279_017:0093a07": "　於諸如來作父想，　　為利眾生修覺行，",
    "T10n0279_017:0093a08": "　智慧善巧通法藏，　　入深智處無所著。",
    "T10n0279_017:0093a09": "　隨順思惟說法界，　　經無量劫不可盡，",
    "T10n0279_017:0093a10": "　智雖善入無處所，　　無有疲厭無所著。",
    "T10n0279_017:0093a11": "　三世諸佛家中生，　　證得如來妙法身，",
    "T10n0279_017:0093a12": "　普為群生現眾色，　　譬如幻師無不作。",
    "T10n0279_017:0093a13": "　或現始修殊勝行，　　或現初生及出家，",
    "T10n0279_017:0093a14": "　或現樹下成菩提，　　或為眾生示涅槃。",
    "T10n0279_017:0093a15": "　菩薩所住希有法，　　唯佛境界非二乘，",
    "T10n0279_017:0093a16": "　身語意想皆已除，　　種種隨宜悉能現。",
    "T10n0279_017:0093a17": "　菩薩所得諸佛法，　　眾生思惟發狂亂，",
    "T10n0279_017:0093a18": "　智入實際心無礙，　　普現如來自在力。",
    "T10n0279_017:0093a19": "　此於世間無與等，　　何況復增殊勝行，",
    "T10n0279_017:0093a20": "　雖未具足一切智，　　已獲如來自在力。",
    "T10n0279_017:0093a21": "　已住究竟一乘道，　　深入微妙最上法，",
    "T10n0279_017:0093a22": "　善知眾生時非時，　　為利益故現神通。",
    "T10n0279_017:0093a23": "　分身遍滿一切剎，　　放淨光明除世闇，",
    "T10n0279_017:0093a24": "　譬如龍王起大雲，　　普雨妙雨悉充洽。",
    "T10n0279_017:0093a25": "　觀察眾生如幻夢，　　以業力故常流轉，",
    "T10n0279_017:0093a26": "　大悲哀愍咸救拔，　　為說無為淨法性。",
    "T10n0279_017:0093a27": "　佛力無量此亦然，　　譬如虛空無有邊，",
    "T10n0279_017:0093a28": "　為令眾生得解脫，　　億劫勤修而不倦。",
    "T10n0279_017:0093a29": "　種種思惟妙功德，　　善修無上第一業，",
    "T10n0279_017:0093b01": "　於諸勝行恒不捨，　　專念生成一切智。",
    "T10n0279_017:0093b02": "　一身示現無量身，　　一切世界悉周遍，",
    "T10n0279_017:0093b03": "　其心清淨無分別，　　一念難思力如是。",
    "T10n0279_017:0093b04": "　於諸世間不分別，　　於一切法無妄想，",
    "T10n0279_017:0093b05": "　雖觀諸法而不取，　　恒救眾生無所度。",
    "T10n0279_017:0093b06": "　一切世間唯是想，　　於中種種各差別，",
    "T10n0279_017:0093b07": "　知想境界險且深，　　為現神通而救脫。",
    "T10n0279_017:0093b08": "　譬如幻師自在力，　　菩薩神變亦如是，",
    "T10n0279_017:0093b09": "　身遍法界及虛空，　　隨眾生心靡不見。",
    "T10n0279_017:0093b10": "　能所分別二俱離，　　雜染清淨無所取，",
    "T10n0279_017:0093b11": "　若縛若解智悉忘，　　但願普與眾生樂。",
    "T10n0279_017:0093b12": "　一切世間唯想力，　　以智而入心無畏，",
    "T10n0279_017:0093b13": "　思惟諸法亦復然，　　三世推求不可得。",
    "T10n0279_017:0093b14": "　能入過去畢前際，　　能入未來畢後際，",
    "T10n0279_017:0093b15": "　能入現在一切處，　　常勤觀察無所有。",
    "T10n0279_017:0093b16": "　隨順涅槃寂滅法，　　住於無諍無所依，",
    "T10n0279_017:0093b17": "　心如實際無與等，　　專向菩提永不退。",
    "T10n0279_017:0093b18": "　修諸勝行無退怯，　　安住菩提不動搖，",
    "T10n0279_017:0093b19": "　佛及菩薩與世間，　　盡於法界皆明了。",
    "T10n0279_017:0093b20": "　欲得最勝第一道，　　為一切智解脫王，",
    "T10n0279_017:0093b21": "　應當速發菩提心，　　永盡諸漏利群生。",
    "T10n0279_017:0093b22": "　趣向菩提心清淨，　　功德廣大不可說，",
    "T10n0279_017:0093b23": "　為利眾生故稱述，　　汝等諸賢應善聽。",
    "T10n0279_017:0093b24": "　無量世界盡為塵，　　一一塵中無量剎，",
    "T10n0279_017:0093b25": "　其中諸佛皆無量，　　悉能明見無所取。",
    "T10n0279_017:0093b26": "　善知眾生無生想，　　善知言語無語想，",
    "T10n0279_017:0093b27": "　於諸世界心無礙，　　悉善了知無所著。",
    "T10n0279_017:0093b28": "　其心廣大如虛空，　　於三世事悉明達，",
    "T10n0279_017:0093b29": "　一切疑惑皆除滅，　　正觀佛法無所取。",
    "T10n0279_017:0093c01": "　十方無量諸國土，　　一念往詣心無著，",
    "T10n0279_017:0093c02": "　了達世間眾苦法，　　悉住無生真實際。",
    "T10n0279_017:0093c03": "　無量難思諸佛所，　　悉往彼會而覲謁，",
    "T10n0279_017:0093c04": "　常為上首問如來，　　菩薩所修諸願行。",
    "T10n0279_017:0093c05": "　心常憶念十方佛，　　而無所依無所取，",
    "T10n0279_017:0093c06": "　恒勸眾生種善根，　　莊嚴國土令清淨。",
    "T10n0279_017:0093c07": "　一切眾生三有處，　　以無礙眼咸觀察，",
    "T10n0279_017:0093c08": "　所有習性諸根解，　　無量無邊悉明見。",
    "T10n0279_017:0093c09": "　眾生心樂悉了知，　　如是隨宜為說法，",
    "T10n0279_017:0093c10": "　於諸染淨皆通達，　　令彼修治入於道。",
    "T10n0279_017:0093c11": "　無量無數諸三昧，　　菩薩一念皆能入，",
    "T10n0279_017:0093c12": "　於中想智及所緣，　　悉善了知得自在。",
    "T10n0279_017:0093c13": "　菩薩獲此廣大智，　　疾向菩提無所礙，",
    "T10n0279_017:0093c14": "　為欲利益諸群生，　　處處宣揚大人法。",
    "T10n0279_017:0093c15": "　善知世間長短劫，　　一月半月及晝夜，",
    "T10n0279_017:0093c16": "　國土各別性平等，　　常勤觀察不放逸。",
    "T10n0279_017:0093c17": "　普詣十方諸世界，　　而於方處無所取，",
    "T10n0279_017:0093c18": "　嚴淨國土悉無餘，　　亦不曾生淨分別。",
    "T10n0279_017:0093c19": "　眾生是處若非處，　　及以諸業感報別，",
    "T10n0279_017:0093c20": "　隨順思惟入佛力，　　於此一切悉了知。",
    "T10n0279_017:0093c21": "　一切世間種種性，　　種種所行住三有，",
    "T10n0279_017:0093c22": "　利根及與中下根，　　如是一切咸觀察。",
    "T10n0279_017:0093c23": "　淨與不淨種種解，　　勝劣及中悉明見，",
    "T10n0279_017:0093c24": "　一切眾生至處行，　　三有相續皆能說。",
    "T10n0279_017:0093c25": "　禪定解脫諸三昧，　　染淨因起各不同，",
    "T10n0279_017:0093c26": "　及以先世苦樂殊，　　淨修佛力咸能見。",
    "T10n0279_017:0093c27": "　眾生業惑續諸趣，　　斷此諸趣得寂滅，",
    "T10n0279_017:0093c28": "　種種漏法永不生，　　并其習種悉了知。",
    "T10n0279_017:0093c29": "　如來煩惱皆除盡，　　大智光明照於世，",
    "T10n0279_017:0094a01": "　菩薩於佛十力中，　　雖未證得亦無疑。",
    "T10n0279_017:0094a02": "　菩薩於一毛孔中，　　普現十方無量剎，",
    "T10n0279_017:0094a03": "　或有雜染或清淨，　　種種業作皆能了。",
    "T10n0279_017:0094a04": "　一微塵中無量剎，　　無量諸佛及佛子，",
    "T10n0279_017:0094a05": "　諸剎各別無雜亂，　　如一一切悉明見。",
    "T10n0279_017:0094a06": "　於一毛孔見十方，　　盡虛空界諸世間，",
    "T10n0279_017:0094a07": "　無有一處空無佛，　　如是佛剎悉清淨。",
    "T10n0279_017:0094a08": "　於毛孔中見佛剎，　　復見一切諸眾生，",
    "T10n0279_017:0094a09": "　三世六趣各不同，　　晝夜月時有縛解。",
    "T10n0279_017:0094a10": "　如是大智諸菩薩，　　專心趣向法王位，",
    "T10n0279_017:0094a11": "　於佛所住順思惟，　　而獲無邊大歡喜。",
    "T10n0279_017:0094a12": "　菩薩分身無量億，　　供養一切諸如來，",
    "T10n0279_017:0094a13": "　神通變現勝無比，　　佛所行處皆能住。",
    "T10n0279_017:0094a14": "　無量佛所皆鑽仰，　　所有法藏悉耽味，",
    "T10n0279_017:0094a15": "　見佛聞法勤修行，　　如飲甘露心歡喜。",
    "T10n0279_017:0094a16": "　已獲如來勝三昧，　　善入諸法智增長，",
    "T10n0279_017:0094a17": "　信心不動如須彌，　　普作群生功德藏。",
    "T10n0279_017:0094a18": "　慈心廣大遍眾生，　　悉願疾成一切智，",
    "T10n0279_017:0094a19": "　而恒無著無依處，　　離諸煩惱得自在。",
    "T10n0279_017:0094a20": "　哀愍眾生廣大智，　　普攝一切同於己，",
    "T10n0279_017:0094a21": "　知空無相無真實，　　而行其心不懈退。",
    "T10n0279_017:0094a22": "　菩薩發心功德量，　　億劫稱揚不可盡，",
    "T10n0279_017:0094a23": "　以出一切諸如來，　　獨覺聲聞安樂故。",
    "T10n0279_017:0094a24": "　十方國土諸眾生，　　皆悉施安無量劫，",
    "T10n0279_017:0094a25": "　勸持五戒及十善，　　四禪四等諸定處，",
    "T10n0279_017:0094a26": "　復於多劫施安樂，　　令斷諸惑成羅漢；",
    "T10n0279_017:0094a27": "　彼諸福聚雖無量，　　不與發心功德比。",
    "T10n0279_017:0094a28": "　又教億眾成緣覺，　　獲無諍行微妙道，",
    "T10n0279_017:0094a29": "　以彼而校菩提心，　　算數譬諭無能及。",
    "T10n0279_017:0094b01": "　一念能過塵數剎，　　如是經於無量劫，",
    "T10n0279_017:0094b02": "　此諸剎數尚可量，　　發心功德不可知。",
    "T10n0279_017:0094b03": "　過去未來及現在，　　所有劫數無邊量，",
    "T10n0279_017:0094b04": "　此諸劫數猶可知，　　發心功德無能測。",
    "T10n0279_017:0094b05": "　以菩提心遍十方，　　所有分別靡不知，",
    "T10n0279_017:0094b06": "　一念三世悉明達，　　利益無量眾生故。",
    "T10n0279_017:0094b07": "　十方世界諸眾生，　　欲解方便意所行，",
    "T10n0279_017:0094b08": "　及以虛空際可測，　　發心功德難知量。",
    "T10n0279_017:0094b09": "　菩薩志願等十方，　　慈心普洽諸群生，",
    "T10n0279_017:0094b10": "　悉使修成佛功德，　　是故其力無邊際。",
    "T10n0279_017:0094b11": "　眾生欲解心所樂，　　諸根方便行各別，",
    "T10n0279_017:0094b12": "　於一念中悉了知，　　一切智智心同等。",
    "T10n0279_017:0094b13": "　一切眾生諸惑業，　　三有相續無暫斷，",
    "T10n0279_017:0094b14": "　此諸邊際尚可知，　　發心功德難思議。",
    "T10n0279_017:0094b15": "　發心能離業煩惱，　　供養一切諸如來，",
    "T10n0279_017:0094b16": "　業惑既離相續斷，　　普於三世得解脫。",
    "T10n0279_017:0094b17": "　一念供養無邊佛，　　亦供無數諸眾生，",
    "T10n0279_017:0094b18": "　悉以香華及妙鬘，　　寶幢幡蓋上衣服，",
    "T10n0279_017:0094b19": "　美食珍座經行處，　　種種宮殿悉嚴好，",
    "T10n0279_017:0094b20": "　毘盧遮那妙寶珠，　　如意摩尼發光耀。",
    "T10n0279_017:0094b21": "　念念如是持供養，　　經無量劫不可說；",
    "T10n0279_017:0094b22": "　其人福聚雖復多，　　不及發心功德大。",
    "T10n0279_017:0094b23": "　所說種種眾譬諭，　　無有能及菩提心，",
    "T10n0279_017:0094b24": "　以諸三世人中尊，　　皆從發心而得生。",
    "T10n0279_017:0094b25": "　發心無礙無齊限，　　欲求其量不可得，",
    "T10n0279_017:0094b26": "　一切智智誓必成，　　所有眾生皆永度。",
    "T10n0279_017:0094b27": "　發心廣大等虛空，　　生諸功德同法界，",
    "T10n0279_017:0094b28": "　所行普遍如無異，　　永離眾著佛平等。",
    "T10n0279_017:0094b29": "　一切法門無不入，　　一切國土悉能往，",
    "T10n0279_017:0094c01": "　一切智境咸通達，　　一切功德皆成就。",
    "T10n0279_017:0094c02": "　一切能捨恒相續，　　淨諸戒品無所著，",
    "T10n0279_017:0094c03": "　具足無上大功德，　　常勤精進不退轉。",
    "T10n0279_017:0094c04": "　入深禪定恒思惟，　　廣大智慧共相應，",
    "T10n0279_017:0094c05": "　此是菩薩最勝地，　　出生一切普賢道。",
    "T10n0279_017:0094c06": "　三世一切諸如來，　　靡不護念初發心，",
    "T10n0279_017:0094c07": "　悉以三昧陀羅尼，　　神通變化共莊嚴。",
    "T10n0279_017:0094c08": "　十方眾生無有量，　　世界虛空亦如是，",
    "T10n0279_017:0094c09": "　發心無量過於彼，　　是故能生一切佛。",
    "T10n0279_017:0094c10": "　菩提心是十力本，　　亦為四辯無畏本，",
    "T10n0279_017:0094c11": "　十八不共亦復然，　　莫不皆從發心得。",
    "T10n0279_017:0094c12": "　諸佛色相莊嚴身，　　及以平等妙法身，",
    "T10n0279_017:0094c13": "　智慧無著所應供，　　悉以發心而得有。",
    "T10n0279_017:0094c14": "　一切獨覺聲聞乘，　　色界諸禪三昧樂，",
    "T10n0279_017:0094c15": "　及無色界諸三昧，　　悉以發心作其本。",
    "T10n0279_017:0094c16": "　一切人天自在樂，　　及以諸趣種種樂，",
    "T10n0279_017:0094c17": "　進定根力等眾樂，　　靡不皆由初發心。",
    "T10n0279_017:0094c18": "　以因發起廣大心，　　則能修行六種度，",
    "T10n0279_017:0094c19": "　勸諸眾生行正行，　　於三界中受安樂。",
    "T10n0279_017:0094c20": "　住佛無礙實義智，　　所有妙業咸開闡，",
    "T10n0279_017:0094c21": "　能令無量諸眾生，　　悉斷惑業向涅槃。",
    "T10n0279_017:0094c22": "　智慧光明如淨日，　　眾行具足猶滿月，",
    "T10n0279_017:0094c23": "　功德常盈譬巨海，　　無垢無礙同虛空。",
    "T10n0279_017:0094c24": "　普發無邊功德願，　　悉與一切眾生樂，",
    "T10n0279_017:0094c25": "　盡未來際依願行，　　常勤修習度眾生。",
    "T10n0279_017:0094c26": "　無量大願難思議，　　願令眾生悉清淨，",
    "T10n0279_017:0094c27": "　空無相願無依處，　　以願力故皆明顯。",
    "T10n0279_017:0094c28": "　了法自性如虛空，　　一切寂滅悉平等，",
    "T10n0279_017:0094c29": "　法門無數不可說，　　為眾生說無所著。",
    "T10n0279_017:0095a01": "　十方世界諸如來，　　悉共讚歎初發心，",
    "T10n0279_017:0095a02": "　此身無量德所嚴，　　能到彼岸同於佛。",
    "T10n0279_017:0095a03": "　如眾生數爾許劫，　　說其功德不可盡，",
    "T10n0279_017:0095a04": "　以住如來廣大家，　　三界諸法無能諭。",
    "T10n0279_017:0095a05": "　欲知一切諸佛法，　　宜應速發菩提心，",
    "T10n0279_017:0095a06": "　此心功德中最勝，　　必得如來無礙智。",
    "T10n0279_017:0095a07": "　眾生心行可數知，　　國土微塵亦復然，",
    "T10n0279_017:0095a08": "　虛空邊際乍可量，　　發心功德無能測。",
    "T10n0279_017:0095a09": "　出生三世一切佛，　　成就世間一切樂，",
    "T10n0279_017:0095a10": "　增長一切勝功德，　　永斷一切諸疑惑。",
    "T10n0279_017:0095a11": "　開示一切妙境界，　　盡除一切諸障礙，",
    "T10n0279_017:0095a12": "　成就一切清淨剎，　　出生一切如來智。",
    "T10n0279_017:0095a13": "　欲見十方一切佛，　　欲施無盡功德藏，",
    "T10n0279_017:0095a14": "　欲滅眾生諸苦惱，　　宜應速發菩提心。」",
    "T10n0279_017:0095a15": "大方廣佛華嚴經卷第十七"
}