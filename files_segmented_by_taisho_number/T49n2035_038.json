{
    "T49n2035_038:0353c11": "佛祖統紀卷第三十八",
    "T49n2035_038:0353c13": "宋景定四明東湖沙門志磐撰",
    "T49n2035_038:0353c14": "法運通塞志第十七之五",
    "T49n2035_038:0353c15": "自周秦至于六朝。世以為得正統。若北魏",
    "T49n2035_038:0353c16": "齊周。雖非相承。而世居中原盛行典禮。",
    "T49n2035_038:0353c17": "謂之北朝者。不鄙夷之如晉五胡也。隋",
    "T49n2035_038:0353c18": "氏雖受周禪。而實能統一區宇繼陳正朔。",
    "T49n2035_038:0353c19": "此敘史者之微旨也。矧北史之於二教。盈虛",
    "T49n2035_038:0353c20": "消息所繫良多。故茲並陳用為照映。",
    "T49n2035_038:0353c21": "北魏(都雲中)",
    "T49n2035_038:0353c22": "太祖(拓拔珪)",
    "T49n2035_038:0353c23": "皇始二年詔趙郡法果為沙門統。帝生知",
    "T49n2035_038:0353c24": "信佛。初平中山所經郡國。見沙門皆致",
    "T49n2035_038:0353c25": "敬。禁軍旅毋得有犯。",
    "T49n2035_038:0353c26": "天興元年。詔於京城建五級浮圖須彌殿耆",
    "T49n2035_038:0353c27": "闍山禪房講堂。悉務壯麗。",
    "T49n2035_038:0353c28": "明元(嗣太祖子)",
    "T49n2035_038:0353c29": "永興元年。詔封法果為輔國宜城子(僧受俗官之始)",
    "T49n2035_038:0354a01": "神瑞元年。加封法果為忠信侯。",
    "T49n2035_038:0354a02": "二年。老君降于嵩山授道士寇謙之經戒。",
    "T49n2035_038:0354a03": "謂曰。自張道陵去世地上曠職今授汝天師",
    "T49n2035_038:0354a04": "之任。清整道教開化郡生。除削三張租米",
    "T49n2035_038:0354a05": "稅錢之弊男女合炁之術(三張者。張陵令病人輸米悔過。其後張修",
    "T49n2035_038:0354a06": "張角效之。世號五斗米道)後二年。老君遣玄孫上師真人",
    "T49n2035_038:0354a07": "李普文。授太平素經圖籙百六十卷。輔佐北",
    "T49n2035_038:0354a08": "方太平真君(謂太武也)。",
    "T49n2035_038:0354a09": "泰常元年。加封法果為安城公。壽八十餘",
    "T49n2035_038:0354a10": "卒。帝三臨其喪諡靈公(賜諡之始)。",
    "T49n2035_038:0354a11": "太武(燾明元子)",
    "T49n2035_038:0354a12": "始光元年。勅天下寺改名招提(此翻十方常住)四月",
    "T49n2035_038:0354a13": "八日。輿諸寺像行於廣衢。帝御門樓臨觀",
    "T49n2035_038:0354a14": "散華致禮(僧史略云。西天王臣恨不覩佛。於降生日輿像入城行道。通夜供養。謂之行像。",
    "T49n2035_038:0354a15": "國國皆然)○嵩岳道士寇謙之。奉老君所授書以",
    "T49n2035_038:0354a16": "獻。朝廷未之。信獨司徒崔浩上書贊其事。",
    "T49n2035_038:0354a17": "帝忻然納之。遣使建玄都壇。起靜輪天宮。",
    "T49n2035_038:0354a18": "勅謙之及門弟子。位在諸王公上不稱臣。",
    "T49n2035_038:0354a19": "擇大家子弟百二十人為道士。",
    "T49n2035_038:0354a20": "二年。帝誕節詔於佛寺建祝壽道場(聖節道場之始)",
    "T49n2035_038:0354a21": "神麚元年(麚音加牡鹿)帝誕節詔天下佛寺並建",
    "T49n2035_038:0354a22": "道場。",
    "T49n2035_038:0354a23": "延和元年初涼土沙門玄高妙善禪觀。上遣",
    "T49n2035_038:0354a24": "使迎入平城。甚加敬重。命太子晃師事",
    "T49n2035_038:0354a25": "之。",
    "T49n2035_038:0354a26": "太延五年。太子晃被讒。求哀於沙門玄高。",
    "T49n2035_038:0354a27": "為作金光明懺。帝夢先祖讓之。不當以",
    "T49n2035_038:0354a28": "讒疑太子。帝以語崔浩。浩曰。太子結玄",
    "T49n2035_038:0354a29": "高以術致先帝恐陛下耳。帝怒收玄高慧",
    "T49n2035_038:0354b01": "崇縊殺之。高弟子玄暢在雲中。聞師遇害。",
    "T49n2035_038:0354b02": "馳至泣曰。和上神力當為我起。高開眸曰。",
    "T49n2035_038:0354b03": "大法盛衰在於迹耳。但惜汝等行當如我。",
    "T49n2035_038:0354b04": "唯玄暢得南渡。汝等死後法當更興。法進號",
    "T49n2035_038:0354b05": "呼曰。聖人去矣。我何為生。即見高於空中。",
    "T49n2035_038:0354b06": "進問。和上與崇公當生何所。高曰。我往惡",
    "T49n2035_038:0354b07": "處度生以順本願。崇公已歸安養。",
    "T49n2035_038:0354b08": "大平真君元年。寇謙之於嵩山立壇。為帝",
    "T49n2035_038:0354b09": "祈福。老君復降。授帝以太平真君之號。謙",
    "T49n2035_038:0354b10": "之以奏。遂改元大赦。",
    "T49n2035_038:0354b11": "述曰。子不語怪神。言誠可以為教世",
    "T49n2035_038:0354b12": "之法也。夫老子聖人也。或在天為君",
    "T49n2035_038:0354b13": "主。或分形下教。隨時闡化。則有之矣。而寇",
    "T49n2035_038:0354b14": "謙之迺言。於某處某處老君下降。授帝以",
    "T49n2035_038:0354b15": "太平真君之號。囑以輔佐太平之說。託崔",
    "T49n2035_038:0354b16": "浩以其書獻。誑惑當世之君。何其怪哉。厥",
    "T49n2035_038:0354b17": "後崔浩以釋教虛誕之說。勸於上遽起滅",
    "T49n2035_038:0354b18": "僧之禍。此其法運之一厄也。既而崔浩族",
    "T49n2035_038:0354b19": "誅太武被弑。不令而終。君臣俱遭冥罰。寧",
    "T49n2035_038:0354b20": "不遺恨於謙之乎。",
    "T49n2035_038:0354b21": "太平真君七年。帝與崔浩皆信重寇謙之。",
    "T49n2035_038:0354b22": "浩每言於帝曰。佛法虛誕宜悉除之。及帝",
    "T49n2035_038:0354b23": "討蓋吳(蓋音閤)至長安入佛寺。沙門飲從",
    "T49n2035_038:0354b24": "官酒。見其室有兵器。以白帝。乃命有司",
    "T49n2035_038:0354b25": "案誅沙門。閱其財產大得釀具及守牧富",
    "T49n2035_038:0354b26": "人所寄藏物。浩因說帝悉誅天下沙門。詔",
    "T49n2035_038:0354b27": "征鎮諸軍有浮圖形像胡經皆悉焚毀。沙門",
    "T49n2035_038:0354b28": "無少長悉阬之。太子屢諫不聽。乃密令緩",
    "T49n2035_038:0354b29": "宣詔書。使遠近豫聞得自為計。沙門多亡",
    "T49n2035_038:0354c01": "匿。收藏經像。唯塔廟無復孑遺(孑吉列反。單也。孟子",
    "T49n2035_038:0354c02": "靡有孑遺)。",
    "T49n2035_038:0354c03": "八年。天大雷電殿室震傾。帝所居被壓幾致",
    "T49n2035_038:0354c04": "於死。",
    "T49n2035_038:0354c05": "十一年。白足沙門曇始(足白於面時號白足)於元會之日",
    "T49n2035_038:0354c06": "杖錫宮門。帝命趣斬之(趣音促)無所傷。大",
    "T49n2035_038:0354c07": "怒自以佩刀擊之不死。又令捕投虎檻。虎",
    "T49n2035_038:0354c08": "皆怖伏。帝大驚召登殿拜謝。忽身感厲疾",
    "T49n2035_038:0354c09": "(厲癘同癩疾也)痛不可忍。群臣皆言。崔浩毀佛所",
    "T49n2035_038:0354c10": "致。帝懼甚。時崔浩刻所撰國史於石。以彰",
    "T49n2035_038:0354c11": "直筆。帝惡其暴揚國惡。乃令載浩露車。使",
    "T49n2035_038:0354c12": "十人椎。於車上溺其口(溺乃弔反小便)腰斬之。誅",
    "T49n2035_038:0354c13": "及五族僚屬百二十人。即下詔復佛法。初",
    "T49n2035_038:0354c14": "浩除釋氏。行路見棄像必停車溺之。及族",
    "T49n2035_038:0354c15": "誅屍無收者。人競溺浩屍。至糜潰乃止。",
    "T49n2035_038:0354c16": "正平二年。常侍宗愛弑帝于永安宮。",
    "T49n2035_038:0354c17": "文成(濬太武孫)",
    "T49n2035_038:0354c18": "興安元年。詔曰。夫為帝王者。必祗奉明靈",
    "T49n2035_038:0354c19": "顯彰仁道。其能惠著生民濟益群品。雖在",
    "T49n2035_038:0354c20": "往古猶序風烈。況釋迦如來功濟大千惠",
    "T49n2035_038:0354c21": "流塵境。尋生死者歎其達觀。覽文義者",
    "T49n2035_038:0354c22": "貴其妙門。助王政之禁律。益仁智之善性。",
    "T49n2035_038:0354c23": "排撥群邪開演正覺。故前代已來莫不崇",
    "T49n2035_038:0354c24": "尚。亦我國家常所尊事。世祖太武德澤遐被。",
    "T49n2035_038:0354c25": "沙門道士往往成林。而寺舍之中致有凶",
    "T49n2035_038:0354c26": "黨。先朝案治戮其有罪而已。所司失旨一",
    "T49n2035_038:0354c27": "切禁斷(切音竊漢書如刀一切)朕承鴻緒志隆聖道。其",
    "T49n2035_038:0354c28": "令天下郡縣各建浮圖一區。欲為沙門者",
    "T49n2035_038:0354c29": "聽。初罽賓沙門師賢五人來京。值罷佛法。",
    "T49n2035_038:0355a01": "假醫術以守道。復教之曰。帝親為五人下",
    "T49n2035_038:0355a02": "髮。以師賢為沙門統。",
    "T49n2035_038:0355a03": "和平元年。詔沙門統曇曜為昭玄沙門都",
    "T49n2035_038:0355a04": "統。待以師禮(隋百官志。昭玄寺掌佛教。署大統一人統一人都維那三人。置功曹主",
    "T49n2035_038:0355a05": "簿官。以管諸郡沙門)。",
    "T49n2035_038:0355a06": "六年。疏勒國遣使進佛袈裟。長二丈。帝命",
    "T49n2035_038:0355a07": "焚試之。以示靈異終日不然。",
    "T49n2035_038:0355a08": "獻文(弘。文成長子)",
    "T49n2035_038:0355a09": "興皇元年勅於五級太寺。為太祖已下五帝",
    "T49n2035_038:0355a10": "鑄釋迦佛五軀。各長丈六。用赤金二十五",
    "T49n2035_038:0355a11": "萬斤。",
    "T49n2035_038:0355a12": "三年。昭玄都統曇曜言。平齊戶及民間。能歲",
    "T49n2035_038:0355a13": "輸粟入僧曹號僧祇粟。遇凶年則出賑饑",
    "T49n2035_038:0355a14": "民。又諸民犯重罪者為佛圖戶。供諸寺",
    "T49n2035_038:0355a15": "掃洒。帝許之。於是僧祇粟遍天下(平齊戶。注家未",
    "T49n2035_038:0355a16": "嘗言。或云平民齊民之義。僧祇此云大眾。佛圖亦佛陀。此云覺者。言戶者佛寺之民戶也)。五年。",
    "T49n2035_038:0355a17": "帝雅好佛學。每引朝士沙門共談玄理。有",
    "T49n2035_038:0355a18": "遺世之心。是年昭傳位太子。徙居崇光宮",
    "T49n2035_038:0355a19": "稱上皇。建鹿野寺。與禪僧數百習學禪定。",
    "T49n2035_038:0355a20": "孝文(宏獻文子改姓元氏。遷都洛陽)",
    "T49n2035_038:0355a21": "延興二年。詔西天三藏吉迦夜譯雜寶藏經",
    "T49n2035_038:0355a22": "等五部。劉孝標筆受○上皇勅。自今祭天地",
    "T49n2035_038:0355a23": "宗社勿復用牲。唯薦以酒脯。歲活七萬五",
    "T49n2035_038:0355a24": "千牲命。",
    "T49n2035_038:0355a25": "○五臺北寺法聰律師。為眾專講四分律。門",
    "T49n2035_038:0355a26": "人道覆錄為義疏(此解四分律始)。",
    "T49n2035_038:0355a27": "○勅思遠寺主僧顯為沙門都統。",
    "T49n2035_038:0355a28": "十七年。詔懿德法師聽一月三入殿。俾朕",
    "T49n2035_038:0355a29": "餐稟道味飾光朝廷。帝數幸王園寺。與沙",
    "T49n2035_038:0355b01": "門談論佛道。",
    "T49n2035_038:0355b02": "十九年。帝幸徐州白塔寺。令道登法師講",
    "T49n2035_038:0355b03": "成實論。謂左右曰。朕每覽此論可以釋人",
    "T49n2035_038:0355b04": "深情(僧史略云。此論最多法相。羅什刪略以授嵩師。嵩授淵。淵授登。此解論之始)○京",
    "T49n2035_038:0355b05": "兆王太子興久病。祈佛獲愈。願舍王爵求",
    "T49n2035_038:0355b06": "出家。表十上乃許。賜名僧懿。勅皇太子以",
    "T49n2035_038:0355b07": "四月八日為落髮于嵩岳寺。",
    "T49n2035_038:0355b08": "二十年。太后馮氏。出俗為尼居瑤光寺。",
    "T49n2035_038:0355b09": "二十一年。詔為太后建報德寺。為羅什法",
    "T49n2035_038:0355b10": "師於所居舊堂建三級浮圖○詔四月八",
    "T49n2035_038:0355b11": "日迎洛京諸寺佛像入閶闔宮。受皇帝散",
    "T49n2035_038:0355b12": "華禮敬。歲以為常○詔諸郡僧寺長夏安居。",
    "T49n2035_038:0355b13": "令清眾數處講說。以僧祇粟供備。",
    "T49n2035_038:0355b14": "宣武(恪。孝文次子)",
    "T49n2035_038:0355b15": "景明二年。詔僧犯殺人依俗格斷。餘犯悉",
    "T49n2035_038:0355b16": "付昭玄都統。以內律僧制判之。時崔暹好",
    "T49n2035_038:0355b17": "佛法。以僧尼猥濫。奏設科條一篇。事密而",
    "T49n2035_038:0355b18": "法平。勅付昭玄都統法上以為檢約。",
    "T49n2035_038:0355b19": "四年。南天竺國遣使貢辟支佛牙。",
    "T49n2035_038:0355b20": "永平元年。詔中天竺國勒那摩提。於太極",
    "T49n2035_038:0355b21": "殿譯經。北天竺國菩提流支。於紫極殿譯",
    "T49n2035_038:0355b22": "經。帝親預筆受。",
    "T49n2035_038:0355b23": "二年。帝御式乾殿講維摩經。時西域沙門",
    "T49n2035_038:0355b24": "至者三千人。南方歌榮國世不與東土通。",
    "T49n2035_038:0355b25": "有僧菩提跋陀來。詔建永明寺。以居外國",
    "T49n2035_038:0355b26": "沙門。",
    "T49n2035_038:0355b27": "延昌四年。太后高氏出俗為尼。居瑤光寺",
    "T49n2035_038:0355b28": "○洛陽段暉所居。聞地下鐘聲。掘之得金",
    "T49n2035_038:0355b29": "佛一菩薩像二。趺上銘曰。晉泰始二年中書",
    "T49n2035_038:0355c01": "監荀勗造。暉遂舍宅為寺。後有盜欲竊此",
    "T49n2035_038:0355c02": "像。像高聲唱賊賊。人至被獲○裴植母夏",
    "T49n2035_038:0355c03": "侯氏。年踰七十。以身自施三寶為婢。供",
    "T49n2035_038:0355c04": "寺掃洒。三子瑜粲衍並奴服。泣涕以從。各以",
    "T49n2035_038:0355c05": "布帛贖免之。其後竟出家為尼。入嵩高",
    "T49n2035_038:0355c06": "山積歲乃還。植官度支尚書。瑜等皆至刺",
    "T49n2035_038:0355c07": "史。母臨終遺令以沙門禮葬。粲深好釋學。",
    "T49n2035_038:0355c08": "每升座講說。聽者服其理辯。",
    "T49n2035_038:0355c09": "孝明(詡。宣武第二子)",
    "T49n2035_038:0355c10": "熙平元年。太后胡氏於洛陽建永寧寺佛",
    "T49n2035_038:0355c11": "殿。如太極殿。門南如端門。作真金像。高丈",
    "T49n2035_038:0355c12": "六。浮圖九層。高九十丈。上剎高十丈。每夜",
    "T49n2035_038:0355c13": "靜鈴鐸之聲聞於十里。",
    "T49n2035_038:0355c14": "神龜元年。詔諸郡立五級浮圖。",
    "T49n2035_038:0355c15": "正光二年。勅宋雲沙門法力等。往西天求",
    "T49n2035_038:0355c16": "經。",
    "T49n2035_038:0355c17": "四年。宋雲等使西竺諸國還。得佛經一百",
    "T49n2035_038:0355c18": "七十部○帝加元服。命沙門道士講道禁",
    "T49n2035_038:0355c19": "中。帝曰。佛與老子同時否。道士姜斌曰。開",
    "T49n2035_038:0355c20": "天經云。老子定王三年生。年八十五西入化",
    "T49n2035_038:0355c21": "胡。以佛為侍者。沙門曇謨最曰。吾佛以昭",
    "T49n2035_038:0355c22": "王二十六年生。穆王五十二年滅。自滅後",
    "T49n2035_038:0355c23": "至定王三年。凡三百四十五年老子方生。而",
    "T49n2035_038:0355c24": "言化胡。無乃謬甚。帝令群臣詳定真偽太",
    "T49n2035_038:0355c25": "尉蕭綜等劾奏。開天偽經。罪當惑眾。詔流",
    "T49n2035_038:0355c26": "斌于馬邑。",
    "T49n2035_038:0355c27": "武泰元年(梁大通元年也)十月達磨自梁入魏。止嵩",
    "T49n2035_038:0355c28": "高山少林寺。面壁而坐。帝聞師異迹。三詔",
    "T49n2035_038:0355c29": "不至。就賜磨納袈裟金鉢銀水瓶繒帛。",
    "T49n2035_038:0356a01": "孝莊(子攸彭城王勰子)",
    "T49n2035_038:0356a02": "永安元年。太后胡氏。出俗為尼。居瑤光寺。",
    "T49n2035_038:0356a03": "冀州沙門法慶為行無賴。為其徒所擯。乃",
    "T49n2035_038:0356a04": "去為祅術說。渤海李歸伯率鄉人為亂。眾",
    "T49n2035_038:0356a05": "推慶為主。自號大乘佛。以歸伯為十住菩",
    "T49n2035_038:0356a06": "薩平魔漢王。屠滅寺舍斬害僧尼焚燒經",
    "T49n2035_038:0356a07": "卷。云新佛出世除去眾魔。詔元遙使持節",
    "T49n2035_038:0356a08": "討破之。禽法慶歸伯。傳首京師。餘黨悉平。",
    "T49n2035_038:0356a09": "三年。宗玄先生孟仲暉造夾紵佛。其像每夜",
    "T49n2035_038:0356a10": "遶座行道。足跡成文。士庶瞻敬咸仰神異。",
    "T49n2035_038:0356a11": "後五年像忽隱去。節閔(恭廣陵王羽子)",
    "T49n2035_038:0356a12": "普泰元年。國子博士盧景祐通達佛法。人稱",
    "T49n2035_038:0356a13": "居士。帝亦待以不臣。從兄仲禮作亂累及",
    "T49n2035_038:0356a14": "景繫晉陽獄。景祐至心誦經。枷鎖自脫。帝",
    "T49n2035_038:0356a15": "聞其異貸出之。",
    "T49n2035_038:0356a16": "孝武(脩廣平王之子)",
    "T49n2035_038:0356a17": "永熙元年。洛京平等寺建浮圖成。帝設萬",
    "T49n2035_038:0356a18": "僧齋。石像俯首終日。大眾感其神應。",
    "T49n2035_038:0356a19": "二年。永寧寺大浮圖災火。三月不息。後東萊",
    "T49n2035_038:0356a20": "人咸見浮圖在海中。俄為雲霧所蔽。",
    "T49n2035_038:0356a21": "文帝(寶炬孝文之孫。遷都長安號西魏)",
    "T49n2035_038:0356a22": "大統元年。勅沙門道臻為沙門大統○初祖",
    "T49n2035_038:0356a23": "達磨坐少林九年。先傳法及袈裟於慧可。",
    "T49n2035_038:0356a24": "乃往禹門千聖寺。十月五日端坐示滅。門人",
    "T49n2035_038:0356a25": "奉全身葬熊耳山定林寺。明年使者宋雲西",
    "T49n2035_038:0356a26": "域還。遇師手携隻履翩翩獨邁。雲歸為言。",
    "T49n2035_038:0356a27": "門人啟壙視之。唯空棺隻履(宋雲使西域。至孝明正光四年還國。",
    "T49n2035_038:0356a28": "據今十三年矣。今稱雲還遇達磨者。恐曾再使。不然則別一使人。誤書為宋雲耳)",
    "T49n2035_038:0356a29": "孝靜(善見清河王亶之子。遷都於鄴號東魏)。",
    "T49n2035_038:0356b01": "天平元年。洛州刺史韓賢素不信佛。白馬寺",
    "T49n2035_038:0356b02": "有漢明帝時經函。時放光明。世藏為寶。賢",
    "T49n2035_038:0356b03": "往寺斫破之。未幾州人韓木蘭作亂。一賊",
    "T49n2035_038:0356b04": "自屍中起。以刀斫賢脛斷而死。人謂毀函",
    "T49n2035_038:0356b05": "之報若是其速。",
    "T49n2035_038:0356b06": "述曰。經函放光。佛道之彰化也。世之昧",
    "T49n2035_038:0356b07": "者。則斥為怪誕。故惡之斫破之。由其本",
    "T49n2035_038:0356b08": "心素無信耳。一賊忽起斫其脛。如斫其",
    "T49n2035_038:0356b09": "函。感報之速。自心之召也。世人見佛經",
    "T49n2035_038:0356b10": "說地獄果報。必曰。佛設此等語以怖人。",
    "T49n2035_038:0356b11": "佛聖智通三世。見人造善惡者。能預告",
    "T49n2035_038:0356b12": "以禍福。使人知所勸懲耳。非故設此",
    "T49n2035_038:0356b13": "語以怖人也。作不善降之百殃。豈亦怖",
    "T49n2035_038:0356b14": "人之語邪。",
    "T49n2035_038:0356b15": "興和四年。時魏境有寺三萬所僧尼二百萬",
    "T49n2035_038:0356b16": "人。○魏書佛老志云。生生之類。三世神識常",
    "T49n2035_038:0356b17": "不滅。凡為善惡必有報應。漸積勝業陶",
    "T49n2035_038:0356b18": "冶粗鄙(粗倉胡反不精)經無數形澡鍊神明。乃至",
    "T49n2035_038:0356b19": "無生而得佛道。其始修心則依佛法僧。謂",
    "T49n2035_038:0356b20": "之三歸。若君子之三畏也(語君子有三畏。畏天命畏大人畏聖人之言)",
    "T49n2035_038:0356b21": "又有五戒。去殺盜婬妄言飲酒。大意與仁",
    "T49n2035_038:0356b22": "義禮智信同。又說六道受生六度進行。及",
    "T49n2035_038:0356b23": "佛身真應不生不滅。舍利塔廟。教法流廣之",
    "T49n2035_038:0356b24": "義。最為深密(北齊魏收撰北魏書)。",
    "T49n2035_038:0356b25": "述曰。有一代君臣。必有一代之史。所以",
    "T49n2035_038:0356b26": "記諸言動法不法也。堯舜之德必書。跖",
    "T49n2035_038:0356b27": "蹻之行必書。天時人事善惡臧否莫不畢",
    "T49n2035_038:0356b28": "錄。有可法有可誡謂之信史。若是其可",
    "T49n2035_038:0356b29": "也。自佛法來東舉世知所宗上真文",
    "T49n2035_038:0356c01": "祕要盈滿天下。明心見性之道可坐以",
    "T49n2035_038:0356c02": "進益物救世正在仁義。久久弊詐日起之",
    "T49n2035_038:0356c03": "後。通人勝士欽挹風規。歷代修史之家。",
    "T49n2035_038:0356c04": "未嘗不列敘其事。故范曄之論西域曰。",
    "T49n2035_038:0356c05": "佛道神化興自身毒(音乾篤即天竺也)西漢方志莫",
    "T49n2035_038:0356c06": "有稱焉。豈道閉往運而數開叔葉乎。袁",
    "T49n2035_038:0356c07": "宏之著漢紀曰。天竺有佛道焉。能化通",
    "T49n2035_038:0356c08": "萬物。而大濟群生。唐正觀稱制晉書。摩",
    "T49n2035_038:0356c09": "什圖澄皆列於傳。而贊之曰。垂文闡教",
    "T49n2035_038:0356c10": "通幽洞冥。魏收撰魏書。其志佛老曰。佛",
    "T49n2035_038:0356c11": "言三世神識常不滅。凡為善惡必有報",
    "T49n2035_038:0356c12": "應。漸積勝業乃至無生。此皆諸史敘佛",
    "T49n2035_038:0356c13": "之明義。知佛道果可以益物救世云耳。",
    "T49n2035_038:0356c14": "異哉。歐陽氏之修唐書也。凡釋氏之事",
    "T49n2035_038:0356c15": "有裨國政開人心者。悉刪去之。適足",
    "T49n2035_038:0356c16": "以存舊史之該贍。其乏通學守隘見有",
    "T49n2035_038:0356c17": "若是。謂之信史。未信也。",
    "T49n2035_038:0356c18": "北齊(都鄴)",
    "T49n2035_038:0356c19": "文宣(高洋受東魏禪)",
    "T49n2035_038:0356c20": "天保元年。詔高僧法常入內講涅槃經。拜",
    "T49n2035_038:0356c21": "為國師(國師始此)○法師曇延。長九尺六寸。帝每",
    "T49n2035_038:0356c22": "召入問道。會周使周弘正來聘。大臣舉師",
    "T49n2035_038:0356c23": "接伴。弘正恃才任氣。及見延悠然意消。求",
    "T49n2035_038:0356c24": "師畫象所著經疏以歸。帝益加重。進位昭",
    "T49n2035_038:0356c25": "玄上統○嵩山寶公向白鹿山行。忽聞鐘",
    "T49n2035_038:0356c26": "聲見一門。題曰靈隱之寺。有梵僧自外",
    "T49n2035_038:0356c27": "來。寶隨入寺坐法堂床上。仰視屋間開孔",
    "T49n2035_038:0356c28": "如井。有僧從孔飛下。至六十餘人。坐已各",
    "T49n2035_038:0356c29": "問。今日何處齋。或言豫章成都嶺南薊北",
    "T49n2035_038:0357a01": "五天竺。動千萬里。最後一僧至。眾問何遲。答",
    "T49n2035_038:0357a02": "曰。相州彼岸寺鑒禪師講會。各各竪義。有",
    "T49n2035_038:0357a03": "一小僧。難問蜂起。殊為可觀。不覺日暮。寶",
    "T49n2035_038:0357a04": "起曰。鑒禪師是我和上。諸僧直視寶。頃之遽",
    "T49n2035_038:0357a05": "失其寺。乃獨坐柞木上(柞音昨櫟也)出山問大",
    "T49n2035_038:0357a06": "統法上。上曰。此寺佛圖澄所造。賢聖居之。",
    "T49n2035_038:0357a07": "或隱或見。至今山行猶聞鐘聲。二年。詔稠",
    "T49n2035_038:0357a08": "禪師至鄴都建雲門寺以居之。師宴坐一",
    "T49n2035_038:0357a09": "室未嘗送迎。帝至。弟子勸之。師曰。賓頭盧",
    "T49n2035_038:0357a10": "迎王七步。致王失國。吾德雖不逮儀相似",
    "T49n2035_038:0357a11": "之。所以不敢自欺。冀致福於帝耳。帝惑",
    "T49n2035_038:0357a12": "左右。以師慢己欲躬加害。師旦出寺二十",
    "T49n2035_038:0357a13": "里拱立道旁。帝怪問之。師曰。恐血污伽藍",
    "T49n2035_038:0357a14": "耳。帝即悔謝。謂僕射揚遵彥曰。如此真人",
    "T49n2035_038:0357a15": "何可謗耶。遂同輦還宮。問曰。弟子前身何",
    "T49n2035_038:0357a16": "人。師曰。曾作羅剎王。今猶好殺祝盆水使",
    "T49n2035_038:0357a17": "視之。見群羅剎在後。帝大敬信。請受菩薩",
    "T49n2035_038:0357a18": "戒。永不食肉。盡停五坊鷹犬傷生之具及",
    "T49n2035_038:0357a19": "境內屠殺○詔置昭玄上統。以沙門法上",
    "T49n2035_038:0357a20": "為大統。令史員置五十餘人。所部僧尼四百",
    "T49n2035_038:0357a21": "餘萬。四萬餘寺。咸稟風教。帝築壇具禮。尊",
    "T49n2035_038:0357a22": "為國師。布髮于地令上統踐之升座。后",
    "T49n2035_038:0357a23": "妃重臣皆受菩薩戒○帝在晉陽。使人乘",
    "T49n2035_038:0357a24": "一駝。勅曰。可向寺取經函。使問所在。帝",
    "T49n2035_038:0357a25": "曰。任駝出城。及出奄然如夢。至山腹有",
    "T49n2035_038:0357a26": "寺。群沙彌見之曰。高洋駝來。便引見老僧。",
    "T49n2035_038:0357a27": "僧問。高洋作天子何如。使曰。聖明。僧曰。汝",
    "T49n2035_038:0357a28": "來何為。使曰。令取經函。僧曰。洋在寺嬾讀",
    "T49n2035_038:0357a29": "經。令於北行取之。使者反命。",
    "T49n2035_038:0357b01": "六年。初道士陸修靜。以梁武棄老子教。遂",
    "T49n2035_038:0357b02": "奔入魏。暨文宣事佛。靜等忌之。詣闕自",
    "T49n2035_038:0357b03": "陳。請與釋子角法。帝許之。靜以呪術令",
    "T49n2035_038:0357b04": "僧衣鉢皆飛宮殿梁柱皆震。帝顧謂大統法",
    "T49n2035_038:0357b05": "上曰。佛門豈無人哉。上統舉曇顯。顯時被",
    "T49n2035_038:0357b06": "酒。出曰。汝曹問者敢以小術自肆。即以稠",
    "T49n2035_038:0357b07": "禪師衣置地。道流并力不能動。顯自取置",
    "T49n2035_038:0357b08": "梁間使呪。梁柱亦不動。靜曰。釋自標為內",
    "T49n2035_038:0357b09": "教。內即小也。顯曰。天子居九重之內。亦應",
    "T49n2035_038:0357b10": "小於百官乎。靜氣咽無對。群臣皆忭躍。帝",
    "T49n2035_038:0357b11": "乃下詔。令道士自謂得神仙者。可上三",
    "T49n2035_038:0357b12": "爵臺飛騰遠舉。其不能者。宜詣昭玄上統",
    "T49n2035_038:0357b13": "剃度。有不從者殺四人。遂下詔曰。祭酒道",
    "T49n2035_038:0357b14": "者。世中假妄麯糵是味。清虛焉在。瞿脯斯甘",
    "T49n2035_038:0357b15": "慈悲永隔。上異仁祠下乖祭典。宜皆禁絕",
    "T49n2035_038:0357b16": "不復遵事。於是齊境皆無道士。",
    "T49n2035_038:0357b17": "述曰。修靜生於晉末與遠公遊。屍解於",
    "T49n2035_038:0357b18": "宋之泰始。則說簡寂。自泰始至梁天",
    "T49n2035_038:0357b19": "監。已四十年。不應今日復有修靜。若曰",
    "T49n2035_038:0357b20": "因梁棄道自梁奔魏。當云陸修靜之門",
    "T49n2035_038:0357b21": "徒。斯為可信也矣。",
    "T49n2035_038:0357b22": "梁荊州居士陸法和。以元帝為魏所破。遂",
    "T49n2035_038:0357b23": "歸於齊。帝以為太尉賜甲第。和乞為佛寺。",
    "T49n2035_038:0357b24": "其徒七百人悉修禪法。一朝禮佛坐床上",
    "T49n2035_038:0357b25": "而終。將斂縮身止三尺。斂畢。帝更令開視。",
    "T49n2035_038:0357b26": "唯一空棺。甞題壁云。十年天子猶尚可(文宣在位十年)",
    "T49n2035_038:0357b27": "百日天子急如火(廢帝在位百日)周年天子遞代坐(孝昭",
    "T49n2035_038:0357b28": "在位不及一年)人懼塗削之。終不能滅。",
    "T49n2035_038:0357b29": "七年。帝以內藏梵經千夾。命三藏那連耶",
    "T49n2035_038:0357c01": "舍於天平寺翻譯勅大統法上沙門都法順",
    "T49n2035_038:0357c02": "監譯。帝躬禮梵文。謂群臣曰。此三寶之鴻",
    "T49n2035_038:0357c03": "基。禮宜偏敬(偏猶專也)○沙門尊稱居士萬天",
    "T49n2035_038:0357c04": "懿。優婆塞智希。並於鄴城譯經。",
    "T49n2035_038:0357c05": "十年。帝幸遼陽甘露寺禪居深觀。勅非軍",
    "T49n2035_038:0357c06": "國大事不得聞。",
    "T49n2035_038:0357c07": "述曰。世謂文宣殘忍。果於刑戮。至欲比",
    "T49n2035_038:0357c08": "之桀紂。然觀其譯經修禪受戒禁殺尊禮",
    "T49n2035_038:0357c09": "國師罷黜道教。其敬佛為甚至。蓋由前",
    "T49n2035_038:0357c10": "身為聖寺沙彌。以智願力出現世間。居",
    "T49n2035_038:0357c11": "人王位行佛法事。而初年好殺。特其殘",
    "T49n2035_038:0357c12": "習之所為耳。非如桀紂不遇佛法行殺",
    "T49n2035_038:0357c13": "無悔者之比也。",
    "T49n2035_038:0357c14": "武成(湛高祖第九子)",
    "T49n2035_038:0357c15": "河清二年。詔慧藏法師於太極殿講華嚴",
    "T49n2035_038:0357c16": "經(晉譯六十卷者)孫敬德先造觀音像。後有罪當",
    "T49n2035_038:0357c17": "死。夢沙門教誦經可免。既覺誦滿千遍。臨",
    "T49n2035_038:0357c18": "刑刀三折。主者以聞。詔赦之。還家見像項",
    "T49n2035_038:0357c19": "上。有三刀痕。此經遂行。目為高王觀世音",
    "T49n2035_038:0357c20": "經。",
    "T49n2035_038:0357c21": "述曰。此經止十句。即宋朝王玄謨。夢中所",
    "T49n2035_038:0357c22": "授之文。今市肆刊行。孫敬德所誦者是。",
    "T49n2035_038:0357c23": "後人妄相增益。其文猥雜。遂使識者疑其",
    "T49n2035_038:0357c24": "非真。又本朝嘉祐中。龍學梅摯妻失目使",
    "T49n2035_038:0357c25": "禱於上竺。一夕夢白衣人教誦十句觀",
    "T49n2035_038:0357c26": "音經。遂誦之不輟。雙目復明。清獻趙公",
    "T49n2035_038:0357c27": "刊行其事。大士以茲至簡經法。救人於",
    "T49n2035_038:0357c28": "危厄之中。古今可紀者三驗矣。可不信",
    "T49n2035_038:0357c29": "乎。",
    "T49n2035_038:0358a01": "後主(緯武成長子)",
    "T49n2035_038:0358a02": "武平六年。沙門寶暹十人。往西天求經還。",
    "T49n2035_038:0358a03": "得梵本二百六十部。",
    "T49n2035_038:0358a04": "隆化元年。詔修鄴都白馬寺佛圖澄所造塔",
    "T49n2035_038:0358a05": "得舍利三。盛以寶瓶。廣武王邕置水晶鉢",
    "T49n2035_038:0358a06": "行道祈請。舍利忽浮水面。右轉七匝。",
    "T49n2035_038:0358a07": "北周(都長安)",
    "T49n2035_038:0358a08": "閔帝(宇文覺太祖第三子受西魏禪)",
    "T49n2035_038:0358a09": "元年(即西魏大統二十四年。受禪今改元)詔僧實禪師為周國",
    "T49n2035_038:0358a10": "三藏○詔以舍利藏蒲州常念寺。大放光",
    "T49n2035_038:0358a11": "明自瓶而出。乃建浮圖以表祥異○帝獵",
    "T49n2035_038:0358a12": "於檀山。遙指山上問群臣。有所見乎。掌書",
    "T49n2035_038:0358a13": "記盧光獨曰。見一沙門。帝曰。是矣。即解圍",
    "T49n2035_038:0358a14": "而還乃令光於見處造浮圖。掘基一丈得",
    "T49n2035_038:0358a15": "錫杖瓦鉢。",
    "T49n2035_038:0358a16": "武帝(邕太祖第四子)",
    "T49n2035_038:0358a17": "保定三年。詔曰。歲在昭陽(三陽孟春)龍集天并",
    "T49n2035_038:0358a18": "(龍集者。東方蒼龍為歲首也。天并歲在申也)當令所司奉造一切",
    "T49n2035_038:0358a19": "經藏。始乎生滅之教訖於泥洹之說云云。",
    "T49n2035_038:0358a20": "天和四年。沙門藏稱。於長安譯經。沙門至",
    "T49n2035_038:0358a21": "德譯法華經普門重頌偈○詔名儒僧道",
    "T49n2035_038:0358a22": "申述三教。沙門道安作二教論。以儒道九",
    "T49n2035_038:0358a23": "流為外教。釋氏為內教。帝信道士張賓衛",
    "T49n2035_038:0358a24": "元嵩之讚。以讖緯黑衣當王。心忌釋氏。張",
    "T49n2035_038:0358a25": "賓說帝曰。唐虞無佛圖而國安。齊梁有寺",
    "T49n2035_038:0358a26": "舍而祚短。但利民益國即稱佛心。夫佛以",
    "T49n2035_038:0358a27": "大慈為本。終不苦役黎民虔恭泥木。請",
    "T49n2035_038:0358a28": "造平延大寺容著四海蒼生。不立曲見伽",
    "T49n2035_038:0358a29": "籃遍安大乘五典。以平延者。無問道俗",
    "T49n2035_038:0358b01": "罔擇怨親。以城隍為塔寺。即皇帝是如來。",
    "T49n2035_038:0358b02": "用郭邑作僧坊。和夫妻為聖眾。推令德",
    "T49n2035_038:0358b03": "作三綱。尊耆年為上座。選仁智充知事。",
    "T49n2035_038:0358b04": "求勇恪作法師。是以六合無怨紂之心。八",
    "T49n2035_038:0358b05": "方有歌周之詠云云。",
    "T49n2035_038:0358b06": "四年二月。集百僚僧道於文德殿。討論釋",
    "T49n2035_038:0358b07": "老同異。",
    "T49n2035_038:0358b08": "建德元年正月。帝幸玄都觀自升座講說。",
    "T49n2035_038:0358b09": "公卿僧道互為難問○時長安有李練者。神",
    "T49n2035_038:0358b10": "異不測。每夜於街上大哭釋迦牟尼佛。如",
    "T49n2035_038:0358b11": "此屢月。後二年果有廢釋之事。",
    "T49n2035_038:0358b12": "二年二月。集百僚僧道論三教先後。以儒",
    "T49n2035_038:0358b13": "為先。道次之。釋居後○詔群臣沙門道",
    "T49n2035_038:0358b14": "士。於內殿博議三教。法猛法師立論理勝。",
    "T49n2035_038:0358b15": "司隷大夫甄鸞上笑道論。凡三十六篇。用",
    "T49n2035_038:0358b16": "笑道家三十六部。以釋教有十二部。今",
    "T49n2035_038:0358b17": "三倍勝之(弘明集)○帝集僧道。宣旨曰。六經儒",
    "T49n2035_038:0358b18": "教於世為宜。真佛無像空崇塔廟。愚人信",
    "T49n2035_038:0358b19": "順徒竭珍財。凡是經像宜從除毀。父母恩",
    "T49n2035_038:0358b20": "重沙門不敬。斯為悖逆之甚。國法豈容。並",
    "T49n2035_038:0358b21": "令反俗用崇孝養。時慧遠法師出眾抗答",
    "T49n2035_038:0358b22": "曰。若以形像無情。事之無福。國家七廟豈",
    "T49n2035_038:0358b23": "是有情。帝曰。佛經外國之法。故當廢之。七",
    "T49n2035_038:0358b24": "廟上世所立。朕亦不以為然將同廢之矣。",
    "T49n2035_038:0358b25": "師曰。若以外國之法非此所用。仲尼所說出",
    "T49n2035_038:0358b26": "自魯國。秦晉之地亦應不行。七廟若廢則",
    "T49n2035_038:0358b27": "五經無用。三教同廢何以治國。帝曰。魯與",
    "T49n2035_038:0358b28": "秦晉。封域雖殊。莫非一王之化。師曰。若秦",
    "T49n2035_038:0358b29": "魯同一王化。震旦天竺同在閻浮輪王一化。",
    "T49n2035_038:0358c01": "何不同遵。帝與師往復數至十二。帝不能",
    "T49n2035_038:0358c02": "屈。三年五月。帝欲偏廢釋教。令道士張賓",
    "T49n2035_038:0358c03": "飾詭辭以挫釋子。法師知玄抗酬精壯。帝",
    "T49n2035_038:0358c04": "意賓不不能制。即震天威以垂難辭。左",
    "T49n2035_038:0358c05": "右吒玄聽制。玄安庠應對。陳義甚高。陪位",
    "T49n2035_038:0358c06": "大臣莫不欽難。獨帝不說。明日下詔。并罷",
    "T49n2035_038:0358c07": "釋道二教。悉毀經像。沙門道士並令還俗。",
    "T49n2035_038:0358c08": "時國境僧道反服者二百餘萬○六月詔釋",
    "T49n2035_038:0358c09": "道有名德者。別立通道觀。置學士百二十",
    "T49n2035_038:0358c10": "員。著衣冠笏履。以彥琮等為學士。沙門道",
    "T49n2035_038:0358c11": "安有宿望欲官之。安以死拒號慟不食而",
    "T49n2035_038:0358c12": "終(前曾作二教論)○法師靜藹聞詔下。詣闕奉表求",
    "T49n2035_038:0358c13": "見。帝引對。極陳毀教報應之事。帝改容謝",
    "T49n2035_038:0358c14": "遣之。遂遁入終南山。號泣七日。坐磐石引",
    "T49n2035_038:0358c15": "刀自條其肉。掛膓胃于松枝。捧心而卒。白",
    "T49n2035_038:0358c16": "乳旁流凝於石上。聞者莫不流涕。",
    "T49n2035_038:0358c17": "述曰。佛道本常。有時而阨者。世人之業感",
    "T49n2035_038:0358c18": "耳。以故大小三災業感之大。三武滅僧。業",
    "T49n2035_038:0358c19": "感之小。然每當滅則必有聖賢者出。魏武",
    "T49n2035_038:0358c20": "有曇始。周武有知玄道安靜藹。皆為法",
    "T49n2035_038:0358c21": "忘身求復大教。而藹之條肉捧心。世或",
    "T49n2035_038:0358c22": "謂。其徒自苦辛。殊不知縱無益於當朝。",
    "T49n2035_038:0358c23": "猶足以感動世人俾知為法之切有若",
    "T49n2035_038:0358c24": "此者。武帝廢之。宣帝復之。曾不數年其",
    "T49n2035_038:0358c25": "道復振。疇知非藹師誠感之應乎。",
    "T49n2035_038:0358c26": "六年。伐齊滅之。并毀齊境佛教經像。時僧",
    "T49n2035_038:0358c27": "尼反服者三百餘萬。",
    "T49n2035_038:0358c28": "宣政元年六月。帝感癘疾。身瘡大發遂殂",
    "T49n2035_038:0358c29": "(補注引僧傳)。",
    "T49n2035_038:0359a01": "宣帝(斌武帝子)",
    "T49n2035_038:0359a02": "大成元年。先是沙門道林以學業進見。與",
    "T49n2035_038:0359a03": "武帝議論二十日。酬酢七十番。帝不能屈。",
    "T49n2035_038:0359a04": "遂許以復教。會帝殂。至是道林申請尤力。",
    "T49n2035_038:0359a05": "上許之。遂下詔曰。先帝惑於異論。以釋道",
    "T49n2035_038:0359a06": "為無益。故廢而不行。然大教所繫詎宜罷",
    "T49n2035_038:0359a07": "黜。今簡耆舊有道者二百二十人。勿翦髮",
    "T49n2035_038:0359a08": "毀形。於東西二京陟岵寺為國行道。乃勅",
    "T49n2035_038:0359a09": "智藏等長髮為菩薩僧。充寺主。華冠瓔珞",
    "T49n2035_038:0359a10": "作菩薩大士相○詔曰。三寶尊重特宜修",
    "T49n2035_038:0359a11": "敬。其令舊沙門有德行者。於政成殿西安",
    "T49n2035_038:0359a12": "居行道○追封孔子為鄒國公。",
    "T49n2035_038:0359a13": "靜帝(衍宣帝子)",
    "T49n2035_038:0359a14": "大定元年。詔天下并復釋道二教。復立佛天",
    "T49n2035_038:0359a15": "尊像。丞相楊堅。與陟岵寺智藏靈幹等再落",
    "T49n2035_038:0359a16": "髮。度僧二百二十人。",
    "T49n2035_038:0359a17": "佛祖統紀卷第三十八(終)",
    "T49n2035_038:0359a18": "然河圖洛書天道所以下教於世者。豈",
    "T49n2035_038:0359a19": "當以神怪非之乎。是則老子聖人或在",
    "T49n2035_038:0359a20": "天為君主。或分形下教。皆隨時以闡化",
    "T49n2035_038:0359a21": "也。當老子之下教寇君。授之經法任以",
    "T49n2035_038:0359a22": "天師。俾除削三張之弊。其言有足取也。",
    "T49n2035_038:0359a23": "至囑以輔佐太平之說。故能造闕下以",
    "T49n2035_038:0359a24": "獻其書。崔浩引而進之。太武信而納之。",
    "T49n2035_038:0359a25": "未足為過也。一旦崔浩以惡釋之心勸",
    "T49n2035_038:0359a26": "其上。於是遽起案誅沙門之禍。酷哉此時",
    "T49n2035_038:0359a27": "其法運之一厄乎。既而崔浩族誅。太武被",
    "T49n2035_038:0359a28": "弑。不令之終足彰其罪。及文成詔復佛",
    "T49n2035_038:0359a29": "法大建浮圖一翕一張曾不足以累本",
    "T49n2035_038:0359b01": "常之道也。世或以毀釋過謙之者。然謙",
    "T49n2035_038:0359b02": "之特受教於老君。以告人主耳。初未甞",
    "T49n2035_038:0359b03": "創毀釋之論。毀釋自太武崔浩起也。夫法",
    "T49n2035_038:0359b04": "運之通塞數也。人心之好惡勢也。勢與數",
    "T49n2035_038:0359b05": "合。佛力不能移也。故知太武崔浩之毀",
    "T49n2035_038:0359b06": "釋執與數合。非謙之之過也。煬帝師智",
    "T49n2035_038:0359b07": "者。及智者亡弑父竊位。下罷僧毀寺之",
    "T49n2035_038:0359b08": "詔而卒沮於事。豈智者教之耶。衛元嵩",
    "T49n2035_038:0359b09": "教周武。趙歸真教唐武。比誠教之也。君",
    "T49n2035_038:0359b10": "與臣俱遭冥罰。非不幸也。"
}