{
    "T39n1799_04a:0873b02": "folio_4a 4首楞嚴義疏注經卷第四之一",
    "T39n1799_04a:0873b04": "長水沙門子󱈜集",
    "T39n1799_04a:0873b05": "二、破滿慈執相難性顯如來藏，四：一、致請，三：",
    "T39n1799_04a:0873b06": "一、總述未了，三：一、展敬伸歎。",
    "T39n1799_04a:0873b07": "爾時，富樓那彌多羅尼子在大眾中即從座",
    "T39n1799_04a:0873b08": "起，偏袒右肩，右膝著地，合掌恭敬而白佛",
    "T39n1799_04a:0873b09": "言：「大威德世尊！善為眾生敷演如來第一義",
    "T39n1799_04a:0873b10": "諦。」如來說法，大眾咸坐，欲有所問，先起展",
    "T39n1799_04a:0873b11": "敬。展敬之儀不離三業：胡跪合掌，身也；恭",
    "T39n1799_04a:0873b12": "敬，意也；白言下，口也。如來藏心不空不有、即",
    "T39n1799_04a:0873b13": "性即相，名第一義。是佛所證，決定無妄，審實",
    "T39n1799_04a:0873b14": "名諦。二、引喻述迷。",
    "T39n1799_04a:0873b15": "「世尊常推說法人中我為第一，今聞如來微",
    "T39n1799_04a:0873b16": "妙法音，猶如聾人逾百步外聆於蚊蚋，本所",
    "T39n1799_04a:0873b17": "不見，何況得聞？佛雖宣明，令我除惑，今猶未",
    "T39n1799_04a:0873b18": "詳斯義究竟無疑惑地。」滿慈子善說法要，",
    "T39n1799_04a:0873b19": "眾推無上，今聞佛說，未盡領解，猶壞耳者對",
    "T39n1799_04a:0873b20": "微細聲，遠逾百步，詎能明辯？第一義諦微妙",
    "T39n1799_04a:0873b21": "寂滅，微細聲也。聞而不解與不聞等，猶聾人",
    "T39n1799_04a:0873b22": "也。言語道斷、心行處滅，逾百步也。說斯等法",
    "T39n1799_04a:0873b23": "令我除惑，猶拘疑網未盡悔結，故引比也。",
    "T39n1799_04a:0873b24": "二、比論得失。",
    "T39n1799_04a:0873b25": "「世尊！如阿難輩雖則開悟，習漏未除。我等會",
    "T39n1799_04a:0873b26": "中登無漏者，雖盡諸漏，今聞如來所說法音，",
    "T39n1799_04a:0873b27": "尚紆疑悔。」開悟者，如前獲妙本心，常住不",
    "T39n1799_04a:0873b28": "滅也。小乘有學方斷分別，俱生全在，名習漏",
    "T39n1799_04a:0873b29": "未除。滿慈無學斷盡俱生，此約小乘煩惱障",
    "T39n1799_04a:0873c01": "說。問：何故無學尚紆疑悔，初果之輩解悟不",
    "T39n1799_04a:0873c02": "疑耶？答：煩惱、所知二障差別，人執、法執輕重",
    "T39n1799_04a:0873c03": "不同，故《正理論》云「或有於境，智不及愚。所",
    "T39n1799_04a:0873c04": "謂凡夫善通三藏，羅漢不識赤鹽。」以所知障",
    "T39n1799_04a:0873c05": "障法界理，羅漢雖得無漏，煩惱輕故；尚紆疑",
    "T39n1799_04a:0873c06": "悔，所知重故。阿難雖得開悟，所知輕也；習漏",
    "T39n1799_04a:0873c07": "未除，煩惱重也。二、別敘所疑，二：一、藏性生",
    "T39n1799_04a:0873c08": "相疑。",
    "T39n1799_04a:0873c09": "「世尊！若復世間一切根、塵、陰、處、界等，皆如來",
    "T39n1799_04a:0873c10": "藏清淨本然，云何忽生山河大地諸有為相，",
    "T39n1799_04a:0873c11": "次第遷流，終而復始？」前五句引所聞，即同",
    "T39n1799_04a:0873c12": "《圓覺》剛藏云：「若諸眾生本來成佛」也。云何下",
    "T39n1799_04a:0873c13": "五句敘疑難，即同彼云：「何故復有一切無明？」",
    "T39n1799_04a:0873c14": "彼反難云：「若諸無明眾生本有，何因緣故如",
    "T39n1799_04a:0873c15": "來復說本來成佛？」今經無此難者，意已含故。",
    "T39n1799_04a:0873c16": "復有牒而縱之責無窮過，即同下文別答違",
    "T39n1799_04a:0873c17": "妨也。然剛藏所問，反覆成難，文聚一處，鉤鎖",
    "T39n1799_04a:0873c18": "相連。如來答釋亦總示云：「世界始終念念相",
    "T39n1799_04a:0873c19": "續，一切對待皆由分別生死垢心輪迴妄見，",
    "T39n1799_04a:0873c20": "未離妄見而辨覺性，遂令覺性成諸輪轉。」乃",
    "T39n1799_04a:0873c21": "至結云：「如是分別非為正問。」今經問既前後，",
    "T39n1799_04a:0873c22": "答亦隨問，二經答意廣略雖別，大旨攸同。如",
    "T39n1799_04a:0873c23": "彼經云：「種種取捨皆是輪迴，未出輪迴而辨",
    "T39n1799_04a:0873c24": "圓覺，彼圓覺性即同流轉，若免輪迴無有是",
    "T39n1799_04a:0873c25": "處」等。此即責剛藏不了圓覺自性絕諸對待，",
    "T39n1799_04a:0873c26": "生死涅槃猶如昨夢，遂引無明生死有為，反",
    "T39n1799_04a:0873c27": "復成疑，以難眾生本來成佛。故佛斥此正",
    "T39n1799_04a:0873c28": "是生死垢心，分別妄見，遂令圓覺成輪轉也，",
    "T39n1799_04a:0873c29": "由是舉喻，雲駛月運、舟行岸移等。今經即以",
    "T39n1799_04a:0874a01": "常說本性覺體妙明明妙，反而責之，以辨滿",
    "T39n1799_04a:0874a02": "慈解惑之心。解則已知覺體本妙，無明本空，",
    "T39n1799_04a:0874a03": "山河大地如空華相，夫何致疑惑？則能所妄",
    "T39n1799_04a:0874a04": "分，強覺俄起，三細為本，四輪成界，遂有世界、",
    "T39n1799_04a:0874a05": "眾生、業果、相續，斯皆未出輪迴而辨圓覺，彼",
    "T39n1799_04a:0874a06": "圓覺性即同流轉。故二經之意，問答竝同也。",
    "T39n1799_04a:0874a07": "然此是法空門下疑難大節，最障修證，滿慈",
    "T39n1799_04a:0874a08": "迹雖小聖，今經圓通述悟無非大途，故所陳",
    "T39n1799_04a:0874a09": "難剛藏無異，學者至此請細觀之。二、大性",
    "T39n1799_04a:0874a10": "俱遍疑。",
    "T39n1799_04a:0874a11": "「又如來說，地水火風本性圓融，周遍法界，湛然",
    "T39n1799_04a:0874a12": "常住。世尊！若地性遍，云何容水？水性周遍，火",
    "T39n1799_04a:0874a13": "則不生。復云何明水火二性，俱遍虛空不相",
    "T39n1799_04a:0874a14": "陵滅？世尊！地性障礙，空性虛通，云何二俱周",
    "T39n1799_04a:0874a15": "遍法界？」此約世諦水火性異，難第一義性",
    "T39n1799_04a:0874a16": "相俱融。下文答云「觀相元妄，無可指陳；觀性",
    "T39n1799_04a:0874a17": "元真，唯妙覺明。妙覺明心先非水火，云何復",
    "T39n1799_04a:0874a18": "問相陵滅義？」三、雙結求誨。",
    "T39n1799_04a:0874a19": "「而我不知是義攸往，惟願如來宣流大慈，開",
    "T39n1799_04a:0874a20": "我迷雲及諸大眾。」作是語已，五體投地，欽渴",
    "T39n1799_04a:0874a21": "如來無上慈誨。攸，所也。據說則本然清淨，",
    "T39n1799_04a:0874a22": "互遍互融；據今則宛爾山河，碩乖水火。莫知",
    "T39n1799_04a:0874a23": "所往，孰是孰非，願垂慈誨，冀無所惑。二、許",
    "T39n1799_04a:0874a24": "宣，三：一、敘詮。",
    "T39n1799_04a:0874a25": "爾時，世尊告富樓那及諸會中漏盡無學諸",
    "T39n1799_04a:0874a26": "阿羅漢：「如來今日普為此會宣勝義中真勝",
    "T39n1799_04a:0874a27": "義性。」如來常依二諦說法，謂世俗諦、勝義",
    "T39n1799_04a:0874a28": "諦。今所說者異乎常說，謂勝義勝義諦也。一",
    "T39n1799_04a:0874a29": "真法界中道實相，無法不收、無法不遍，上聖",
    "T39n1799_04a:0874b01": "下凡、情與非情皆成佛道，斯為極唱最後垂",
    "T39n1799_04a:0874b02": "範也。二、顯益。",
    "T39n1799_04a:0874b03": "「令汝會中定性聲聞及諸一切未得二空，迴向",
    "T39n1799_04a:0874b04": "上乘阿羅漢等，皆獲一乘寂滅場地，真阿練",
    "T39n1799_04a:0874b05": "若正修行處。」方便教說定性二乘、無性闡",
    "T39n1799_04a:0874b06": "提不得成佛，如焦芽敗種等。今此會通，咸歸",
    "T39n1799_04a:0874b07": "一乘，究竟涅槃。《涅槃經》云「我於餘經說有聲",
    "T39n1799_04a:0874b08": "聞不得作佛，非於此經作如是說。」涅槃、佛性",
    "T39n1799_04a:0874b09": "即如來藏，亦名一乘，亦名首楞嚴，二經同味",
    "T39n1799_04a:0874b10": "不亦宜乎。斯則會五性、融三乘，了義極談莫",
    "T39n1799_04a:0874b11": "斯為最。阿練若，云無諠雜。首楞嚴王，即諸佛",
    "T39n1799_04a:0874b12": "之大寂定，名真無喧雜正修行處也。三、勅",
    "T39n1799_04a:0874b13": "聽。",
    "T39n1799_04a:0874b14": "「汝今諦聽，當為汝說。」三、佇聞。",
    "T39n1799_04a:0874b15": "富樓那等欽佛法音，默然承聽。四、答釋，二：",
    "T39n1799_04a:0874b16": "一、答藏性生相疑，二：一、正答所疑，三：一、牒疑。",
    "T39n1799_04a:0874b17": "佛言：「富樓那！如汝所言，清淨本然，云何忽生",
    "T39n1799_04a:0874b18": "山河大地？」二、正答，二：一、唯一真心。",
    "T39n1799_04a:0874b19": "「汝常不聞如來宣說，性覺妙明，本覺明妙？」富",
    "T39n1799_04a:0874b20": "樓那言：「唯然世尊！我常聞佛宣說斯義。」一",
    "T39n1799_04a:0874b21": "真如心是佛常說，或名法界、或名實相、或如",
    "T39n1799_04a:0874b22": "來藏性、或妙淨明心。一經之內尚有多名，況",
    "T39n1799_04a:0874b23": "諸經耶？名雖有異，一體無別，皆顯法界一相，",
    "T39n1799_04a:0874b24": "本來平等。三科七大虛妄有生、虛妄名滅，生",
    "T39n1799_04a:0874b25": "滅去來本如來藏，不動周圓，妙真如性，性真",
    "T39n1799_04a:0874b26": "常中求於去來、迷悟、死生了無所得。若了斯",
    "T39n1799_04a:0874b27": "旨，何山河之忽起、有為之遷流耶？何致問於",
    "T39n1799_04a:0874b28": "如來耶？故茲責問，已釋疑盡，此就真如門約",
    "T39n1799_04a:0874b29": "體絕相以答也。性覺、本覺指體也。妙明、明妙，",
    "T39n1799_04a:0874c01": "顯用也。顯不由他，故云性覺，性自覺故，性自",
    "T39n1799_04a:0874c02": "明故，豈由於他？顯非有始，故名本覺，本來覺",
    "T39n1799_04a:0874c03": "故，本來明故，豈因始有？又體無改易，故名性",
    "T39n1799_04a:0874c04": "覺；相非生起，故名本覺。體相寂滅，心言不能",
    "T39n1799_04a:0874c05": "及，故稱妙；靈鑒不昧，昏惑不能暗，故名明。妙",
    "T39n1799_04a:0874c06": "明、明妙，左右言耳。或可寂而常照故稱妙明，",
    "T39n1799_04a:0874c07": "照而常寂故曰明妙，此顯法界一相，真覺無",
    "T39n1799_04a:0874c08": "二。《圓覺》亦云「一切覺故，圓覺普照，寂滅無二。」",
    "T39n1799_04a:0874c09": "古人所解各隨其意，云云在彼，不能具敘。",
    "T39n1799_04a:0874c10": "二、起諸妄法即約生滅門隨緣成事以釋。文",
    "T39n1799_04a:0874c11": "三：一、總問覺明。",
    "T39n1799_04a:0874c12": "佛言：「汝稱覺明，為復性明稱名為覺？為覺不",
    "T39n1799_04a:0874c13": "明稱為明覺？」此之一問，定其解惑也，解則",
    "T39n1799_04a:0874c14": "不合致疑，惑則此非正問。問意云：汝聞我",
    "T39n1799_04a:0874c15": "說性覺妙明，為作何解？為此覺體本性自明，",
    "T39n1799_04a:0874c16": "名為覺明？為復覺自不明，由覺他明，明與覺",
    "T39n1799_04a:0874c17": "異，名為明覺？覺明之號由誰而立？故云汝稱",
    "T39n1799_04a:0874c18": "等。此之二意，一正一邪，定滿慈答為得何意。",
    "T39n1799_04a:0874c19": "得此則無疑，認邪則生妄，故此一問定其解",
    "T39n1799_04a:0874c20": "惑也。二、答由所覺。",
    "T39n1799_04a:0874c21": "富樓那言：「若此不明名為覺者，則無所明。」",
    "T39n1799_04a:0874c22": "據斯答意，覺體自不能明，必須別假他明為",
    "T39n1799_04a:0874c23": "其所覺。若無所覺之明，但可獨名為覺，不",
    "T39n1799_04a:0874c24": "得兼稱覺明。若欲兼稱覺明，必有明為所覺，",
    "T39n1799_04a:0874c25": "斯則但認於邪，以為妄法生起之本。佛之本",
    "T39n1799_04a:0874c26": "意，覺性元明，必不因他而稱明覺。覺妙明妙，",
    "T39n1799_04a:0874c27": "覺圓明圓，明覺一相無二無別，此唯真覺更",
    "T39n1799_04a:0874c28": "無別法，除一寶相餘皆魔事。滿慈起教，示",
    "T39n1799_04a:0874c29": "自不知，妄認所明，遂成迷倒。三、約計敘妄，",
    "T39n1799_04a:0875a01": "二：初、且破滿慈能所執見，三：一、破真覺墮能",
    "T39n1799_04a:0875a02": "所。",
    "T39n1799_04a:0875a03": "佛言：「若無所明，則無明覺，有所非覺。」初二",
    "T39n1799_04a:0875a04": "句總牒所計。若汝執言，必有所明方稱明覺、",
    "T39n1799_04a:0875a05": "若無所明無明覺者，佛即破云：有所非覺也。",
    "T39n1799_04a:0875a06": "意云：若有能所焉稱真覺？夫真覺者，離能所",
    "T39n1799_04a:0875a07": "相。見道偈云「若時於所緣，智都無所得，爾",
    "T39n1799_04a:0875a08": "時住唯識，離二取相故。」經云「不了心及緣，",
    "T39n1799_04a:0875a09": "則生二妄想；了心及境界，妄想則不生。」上文",
    "T39n1799_04a:0875a10": "云「覺所覺眚，覺非眚中。」故知有所，非真覺也。",
    "T39n1799_04a:0875a11": "二、破妙性非湛明。",
    "T39n1799_04a:0875a12": "「無所非明，無明又非覺湛明性。」初一句別",
    "T39n1799_04a:0875a13": "牒所明。若如汝言，必有所明方稱覺明，若無",
    "T39n1799_04a:0875a14": "所明但可名覺者，次二句破云：如來常說覺",
    "T39n1799_04a:0875a15": "湛明性，豈得無明？若實無明，不合名為覺湛",
    "T39n1799_04a:0875a16": "明性。三、結示真妄二覺。",
    "T39n1799_04a:0875a17": "「性覺必明，妄為明覺。」上句結真，下句結妄。",
    "T39n1799_04a:0875a18": "性覺必有真明，故云性覺妙明、本覺明妙。妄",
    "T39n1799_04a:0875a19": "謂明異於覺，是故汝言：若無所明則無明覺，",
    "T39n1799_04a:0875a20": "以有所明方稱覺明故。解惑之見於焉可辨。",
    "T39n1799_04a:0875a21": "二、正顯迷真起妄之由，二：一、通明妄覺托",
    "T39n1799_04a:0875a22": "真之相。",
    "T39n1799_04a:0875a23": "「覺非所明，因明立所。」真覺之體本有妙明，",
    "T39n1799_04a:0875a24": "不逐緣生、非由境起，本來寂照，法界一相，故",
    "T39n1799_04a:0875a25": "云覺非所明。因此真明，無明不了，妄執為所，",
    "T39n1799_04a:0875a26": "由是一念纔起，四惑俱生，本識初相莫不是",
    "T39n1799_04a:0875a27": "此。《起信》云「由不如實知真如法一故，不覺心",
    "T39n1799_04a:0875a28": "起而有於念。」又云「不生不滅與生滅和合，",
    "T39n1799_04a:0875a29": "非一非異，名為阿梨耶識。」是此真明為執所",
    "T39n1799_04a:0875b01": "認而立所明也。此即真如不守自性為妄所",
    "T39n1799_04a:0875b02": "見便為所相，如前燈光為眚所見便為圓影，",
    "T39n1799_04a:0875b03": "此名無始住地無明。《纓絡經》云「四住地前使",
    "T39n1799_04a:0875b04": "無法起，故寂極微細。」即此所相也。二、廣",
    "T39n1799_04a:0875b05": "辨三相展轉生由，二：一、立因相，二：一、別示三",
    "T39n1799_04a:0875b06": "相，三：一、異相。",
    "T39n1799_04a:0875b07": "「所既妄立，生汝妄能，無同異中熾然成異。」",
    "T39n1799_04a:0875b08": "《起信》名為業相，故論云「以依不覺故心動，說",
    "T39n1799_04a:0875b09": "名為業。」覺則不動，動即有苦，果不雜因故。",
    "T39n1799_04a:0875b10": "此經名為異相者，異有二義：一相望論異，謂",
    "T39n1799_04a:0875b11": "不覺則動，覺則不動，動異不動故；二當體論",
    "T39n1799_04a:0875b12": "異，謂此業相具能所故，有生滅故。今此文云",
    "T39n1799_04a:0875b13": "所既妄立生汝妄能者，即當體論異也。真覺",
    "T39n1799_04a:0875b14": "妙明本非能所相，無明不覺妄認為所，妄所",
    "T39n1799_04a:0875b15": "成故，妄能隨生，能所二心不相離也。無同異",
    "T39n1799_04a:0875b16": "中熾然成異者，即相望論異也。一真之體離",
    "T39n1799_04a:0875b17": "言說相、離心緣相，故無同異。能所妄分，二相",
    "T39n1799_04a:0875b18": "俄起，顯然成立，相異無相也；亦名動相，異靜",
    "T39n1799_04a:0875b19": "心故。二、同相。",
    "T39n1799_04a:0875b20": "「異彼所異，因異立同。」《起信》名為轉相，故論",
    "T39n1799_04a:0875b21": "云「以依動故能見，不動則無見。」轉者，起也，轉",
    "T39n1799_04a:0875b22": "前動心起，成能見故。今言異彼所異者，能異",
    "T39n1799_04a:0875b23": "即同相，所異即異相。欲異異相，須立同名。前",
    "T39n1799_04a:0875b24": "異於真、今異於異，待異立同；又麁顯故。亦名",
    "T39n1799_04a:0875b25": "靜相，靜異動故。此靜待動，非絕待靜，故云因",
    "T39n1799_04a:0875b26": "異立同。三、無同異相。",
    "T39n1799_04a:0875b27": "「同異發明，因此復立無同無異。」《起信》名為",
    "T39n1799_04a:0875b28": "現相，故論云「以依能見故，境界妄現；離見則",
    "T39n1799_04a:0875b29": "無境界。」此則梨耶三境現也。今云同異發明",
    "T39n1799_04a:0875c01": "者，由前同異二相相形顯發故，遂令心相轉",
    "T39n1799_04a:0875c02": "麁能成外境，形對前二而立此名，非前靜相",
    "T39n1799_04a:0875c03": "故名無同，非前動相名為無異。此則待同異",
    "T39n1799_04a:0875c04": "之無同異，非絕待之無同異也，故云同異發",
    "T39n1799_04a:0875c05": "明也。此之三相本識分齊，流注生滅，念念不",
    "T39n1799_04a:0875c06": "息，非凡夫二乘之所能覺。由彼一念無明所",
    "T39n1799_04a:0875c07": "起，《起信》名為不相應染，唯佛究盡，故文云「依",
    "T39n1799_04a:0875c08": "無明熏習所起識者，非凡夫能知，亦非二乘",
    "T39n1799_04a:0875c09": "智慧所覺，謂依菩薩從初正信發心觀察，若",
    "T39n1799_04a:0875c10": "證法身得少分知，乃至菩薩究竟地不能盡",
    "T39n1799_04a:0875c11": "知，唯佛窮了。」二、總指釋成。",
    "T39n1799_04a:0875c12": "「如是擾亂，相待生勞，勞久發塵，自相渾濁。」",
    "T39n1799_04a:0875c13": "如是三相互相擾惱、互相雜亂，形待不息，遂",
    "T39n1799_04a:0875c14": "成勞倦，如勞目睛則有狂華。三相虛妄染污",
    "T39n1799_04a:0875c15": "真性，故名為塵。汩清淨體令失明潔，故名為",
    "T39n1799_04a:0875c16": "濁。濁之麁細名相五重，如下廣辨，皆由此",
    "T39n1799_04a:0875c17": "三而為根本也。二、辨果相，二：一、由因引果，",
    "T39n1799_04a:0875c18": "二：一、由細引麁。",
    "T39n1799_04a:0875c19": "「由是引起塵勞煩惱。」由前三細引起四麁，",
    "T39n1799_04a:0875c20": "謂智相相續，執取計名也。此四正是二障之",
    "T39n1799_04a:0875c21": "體，以妄想內熏、境界外熏，因緣具足，由是",
    "T39n1799_04a:0875c22": "方生，故云引起。染污勞累、造業受報，輪轉無",
    "T39n1799_04a:0875c23": "窮皆由於此，即煩惱道也。下業果、眾生即後",
    "T39n1799_04a:0875c24": "二麁。《起信》云「以有境界緣故，復生六種相。」此",
    "T39n1799_04a:0875c25": "即六麁也。二、由內感外。",
    "T39n1799_04a:0875c26": "「起為世界，靜成虛空，虛空為同，世界為異，彼",
    "T39n1799_04a:0875c27": "無同異真有為法。」起即是動，動即異相，異",
    "T39n1799_04a:0875c28": "名差別為世界體。世為遷流，界為方位，前後",
    "T39n1799_04a:0875c29": "改轉隔別不同，故名世界，皆由內有異相為",
    "T39n1799_04a:0876a01": "本，故云起為世界。靜即同相，同名不異，形前",
    "T39n1799_04a:0876a02": "差別動亂，故名為靜即虛空之體也。虛空無",
    "T39n1799_04a:0876a03": "差別動轉，由內有同相，對動之靜為此因故，",
    "T39n1799_04a:0876a04": "故云靜成虛空。虛空下二句結由二相也。彼",
    "T39n1799_04a:0876a05": "無下指現相，亦名現識，此就梨耶三相具足",
    "T39n1799_04a:0876a06": "成就位，說名真有為法，以能成就八識、六塵",
    "T39n1799_04a:0876a07": "及根、身、種子等。前之二相雖亦有為，三相未",
    "T39n1799_04a:0876a08": "具，能事未辦，故成就位方說有為。又此一相",
    "T39n1799_04a:0876a09": "名無同異，濫前所說真如覺體亦無同異，故",
    "T39n1799_04a:0876a10": "此特指是有為法，即知非是真無同異。無同",
    "T39n1799_04a:0876a11": "異言真妄俱有，由此揀故無相濫失。然此三",
    "T39n1799_04a:0876a12": "相，說雖次第，起即同時，所感外器虛空及有",
    "T39n1799_04a:0876a13": "情根一念頓現，亦非前後，不可以說之次第",
    "T39n1799_04a:0876a14": "而責現之後先耳。二、正明果相，三：一、世界相",
    "T39n1799_04a:0876a15": "續，二：一、辨其相，二：一、明四輪所起，四：一、風輪。",
    "T39n1799_04a:0876a16": "「覺明空昧，相待成搖，故有風輪執持世界。」",
    "T39n1799_04a:0876a17": "由前所既妄立，生汝妄能。所即影明，能即妄",
    "T39n1799_04a:0876a18": "覺，此之覺明全是無明，無明昏鈍遍述法界，",
    "T39n1799_04a:0876a19": "即成空昧。故下文云「汝見虛空遍十方界，空",
    "T39n1799_04a:0876a20": "見不分」等。見即妄覺也。一明一昧，一動一靜，",
    "T39n1799_04a:0876a21": "剎那生滅，相待不息，於內生滅即名為搖，於",
    "T39n1799_04a:0876a22": "外即成風輪初起，是故世界之初風輪為始，",
    "T39n1799_04a:0876a23": "虛空即為世界所依。故下文云「迷妄有虛空，",
    "T39n1799_04a:0876a24": "依空立世界」也。二、金輪。",
    "T39n1799_04a:0876a25": "「因空生搖，堅明立礙，彼金寶者明覺立堅，故",
    "T39n1799_04a:0876a26": "有金輪保持國土。」無明生滅形待不息，故",
    "T39n1799_04a:0876a27": "云因空生搖。執認所明堅持不捨，故云堅明",
    "T39n1799_04a:0876a28": "立礙。於內即是覺明堅執，於外即成金輪次",
    "T39n1799_04a:0876a29": "起，故云彼金寶者明覺立堅。故知寶性因覺",
    "T39n1799_04a:0876b01": "明有，是故眾寶皆體堅而用明也。三、火輪。",
    "T39n1799_04a:0876b02": "「堅覺寶成，搖明風出，風金相摩，故有火光為",
    "T39n1799_04a:0876b03": "變化性。」前二句指前二性，為生火之由。於",
    "T39n1799_04a:0876b04": "內則生滅不停、堅執不捨，於外則動搖不息、",
    "T39n1799_04a:0876b05": "堅剛難壞，互相摩觸而有火生，如取火法鑽",
    "T39n1799_04a:0876b06": "燧與木，一堅一動。火能鎔散，成熟萬物，故云",
    "T39n1799_04a:0876b07": "為變化性。四、水輪。",
    "T39n1799_04a:0876b08": "「寶明生潤，火光上蒸，故有水輪含十方界。」",
    "T39n1799_04a:0876b09": "於內則愛明堅執、燥心熾盛，於外則寶潤火",
    "T39n1799_04a:0876b10": "蒸，遂成流水也。如世蒸物必有污流，故一切",
    "T39n1799_04a:0876b11": "業種非愛不生，一切草木非水不長。由是四",
    "T39n1799_04a:0876b12": "性互相假藉，體不相離，同一妄心所變起故，",
    "T39n1799_04a:0876b13": "如虛空華不離翳故。愚人不了，心外執境，顛",
    "T39n1799_04a:0876b14": "倒見故。然小乘宗，水輪在前、金輪在後，與此",
    "T39n1799_04a:0876b15": "不同者，而不知風輪持水即是堅礙。約相在",
    "T39n1799_04a:0876b16": "後，舉性在初，故風輪後即說金輪。又彼但知",
    "T39n1799_04a:0876b17": "增上業感，而不知是何因種，以教非了義，麁",
    "T39n1799_04a:0876b18": "相說也。二明諸相發生。",
    "T39n1799_04a:0876b19": "「火騰水降，交發立堅，濕為巨海，乾為洲潬。以",
    "T39n1799_04a:0876b20": "是義故，彼大海中火光常起，彼洲潬中江河",
    "T39n1799_04a:0876b21": "常注。」火炎上而就燥，水降注而流濕，交互",
    "T39n1799_04a:0876b22": "擊發，立成堅礙。火雖炎上而相擊發，終為水",
    "T39n1799_04a:0876b23": "克，故大海廣而洲潬狹也。皆由妄性不常，前",
    "T39n1799_04a:0876b24": "後變異，愛心多故成巨海，執心盛故成洲潬。",
    "T39n1799_04a:0876b25": "嗔性生慢，執性生嗔，於色起愛潬中流水，違",
    "T39n1799_04a:0876b26": "愛生嗔海中火起。水中可居曰洲，水中沙聚",
    "T39n1799_04a:0876b27": "曰潬。",
    "T39n1799_04a:0876b28": "「水勢劣火，結為高山，是故山石擊則成焰，融",
    "T39n1799_04a:0876b29": "則成水。」外則水勢劣火，內則嗔增愛微。嗔",
    "T39n1799_04a:0876c01": "復加慢，結為高山。",
    "T39n1799_04a:0876c02": "「土勢劣水，抽為草木，是故林藪遇燒成土，因",
    "T39n1799_04a:0876c03": "絞成水。」外則土勢劣水，內則愛增慢輕。愛",
    "T39n1799_04a:0876c04": "能生水，水能長養，技抽草木。嗔、愛、慢三互相",
    "T39n1799_04a:0876c05": "滋蔓，異類成形，草木山川千差萬品。二、結",
    "T39n1799_04a:0876c06": "相續。",
    "T39n1799_04a:0876c07": "「交妄發生，遞相為種，以是因緣世界相續。」",
    "T39n1799_04a:0876c08": "先從明昧搖動有風輪，風搖明立有金寶，金",
    "T39n1799_04a:0876c09": "風相摩生火性，火蒸金潤有水生，水火相交，",
    "T39n1799_04a:0876c10": "勢有勝劣，水勝火劣為海洲，火勝水劣為山",
    "T39n1799_04a:0876c11": "石，土劣水勝為草木等。外相雖爾，皆由內心；",
    "T39n1799_04a:0876c12": "內心無變，外豈差別？經且約外，故云遞相為",
    "T39n1799_04a:0876c13": "種。二、眾生相續，二：一、辨其相，二：一、明根塵",
    "T39n1799_04a:0876c14": "創結，二：一、指前因相。",
    "T39n1799_04a:0876c15": "「復次富樓那！明妄非他，覺明為咎，所妄既立，",
    "T39n1799_04a:0876c16": "明理不踰。」明謂顯發，妄之顯發別非他緣，",
    "T39n1799_04a:0876c17": "但由自己一念不了，能所妄分，以為過咎，覺",
    "T39n1799_04a:0876c18": "明即能所也。所明既已成立，引生能覺之心，",
    "T39n1799_04a:0876c19": "念念相續，莫能離念，故真明妙理為念所礙，",
    "T39n1799_04a:0876c20": "隱而旦廢，不能踰越而顯現也。二、結成根",
    "T39n1799_04a:0876c21": "塵。",
    "T39n1799_04a:0876c22": "「以是因緣，聽不出聲，見不超色，色、香、味、觸六",
    "T39n1799_04a:0876c23": "妄成就，由是分開見覺聞知。」無明為因，所",
    "T39n1799_04a:0876c24": "明為緣，展轉相形至無同異，於此一相分出",
    "T39n1799_04a:0876c25": "根塵。根塵既偶，識生其中，根、境、識三為業之",
    "T39n1799_04a:0876c26": "性，各自取吸不行他緣，故云不超等。即於前",
    "T39n1799_04a:0876c27": "所明分出六塵，於前妄覺開成聞見等，由是",
    "T39n1799_04a:0876c28": "前云覺明為咎也。二、辨生類初因，二：一、舉",
    "T39n1799_04a:0876c29": "類總標。",
    "T39n1799_04a:0877a01": "「同業相纏，合離成化。」胎、卵有情要因父母",
    "T39n1799_04a:0877a02": "同業相感，故云同業相纏。濕、化有情但因自",
    "T39n1799_04a:0877a03": "己情想合離，合處濕生，離處化生，不由父母",
    "T39n1799_04a:0877a04": "同業相感，故云合離成化。化即生之總名",
    "T39n1799_04a:0877a05": "也，皆名變化故。二、就因別辨，二：一、攬塵成",
    "T39n1799_04a:0877a06": "種，二：一、情想所因。",
    "T39n1799_04a:0877a07": "「見明色發，明見想成，異見成憎，同想成愛。」",
    "T39n1799_04a:0877a08": "見謂妄見，明即所明，因見有明，明能發色。因",
    "T39n1799_04a:0877a09": "明起見，見能生想，境與想異，異即違也，乃成",
    "T39n1799_04a:0877a10": "於憎。色同於心，同則順也，遂生於愛。異則",
    "T39n1799_04a:0877a11": "但想無愛，同則想愛俱行，由是受胎，須資想",
    "T39n1799_04a:0877a12": "愛。二、結成種類。",
    "T39n1799_04a:0877a13": "「流愛為種，納想為胎，交遘發生，吸引同業。故",
    "T39n1799_04a:0877a14": "有因緣，生羯羅藍、遏蒲曇等。」種謂已受愛",
    "T39n1799_04a:0877a15": "取所潤，即異本之種也，故云流愛為種。胎即",
    "T39n1799_04a:0877a16": "正約現行一念識心生起之時，然種即想愛",
    "T39n1799_04a:0877a17": "俱為種，胎即想愛俱為胎，經文存略，故各舉",
    "T39n1799_04a:0877a18": "一也。父母與子三處情想，互相交合，互相遘",
    "T39n1799_04a:0877a19": "遇，引發吸取界趣同業，令歸一處，結成胎藏，",
    "T39n1799_04a:0877a20": "故云交遘發生，吸引同業。自業為因，三處情",
    "T39n1799_04a:0877a21": "想為緣。羯羅藍，云凝滑。遏蒲曇，云疱胎中",
    "T39n1799_04a:0877a22": "前二七也。若至三七，胎卵即分，故約前二未",
    "T39n1799_04a:0877a23": "分位說。二、分為四生。",
    "T39n1799_04a:0877a24": "「胎、卵、濕、化隨其所應，卵唯想生，胎因情有，濕",
    "T39n1799_04a:0877a25": "以合感，化以離應。」略即四生，廣即十二，如",
    "T39n1799_04a:0877a26": "下廣辨。四生起時，業與情想相應之處，即便",
    "T39n1799_04a:0877a27": "受生，故云隨其所應。情想合離四生皆具，今",
    "T39n1799_04a:0877a28": "各舉一，據多分說，下經自有情想多少等。又",
    "T39n1799_04a:0877a29": "卵殼中生多分是想，如飛鳥、魚龍皆迅疾故，",
    "T39n1799_04a:0877b01": "故云想生。胎藏中生情多想少，以情多重",
    "T39n1799_04a:0877b02": "墜，不能輕舉也，故云情有。濕氣中生不由父",
    "T39n1799_04a:0877b03": "母，但自情想與濕氣合，即便受生，故云合感。",
    "T39n1799_04a:0877b04": "化亦自想懸想勝處，情愛彼境，即便化生，故",
    "T39n1799_04a:0877b05": "云離應。二、結相續。",
    "T39n1799_04a:0877b06": "「情想合離更相變易，所有受業逐其飛沈，以",
    "T39n1799_04a:0877b07": "是因緣眾生相續。」情想不常，剎那變易，或",
    "T39n1799_04a:0877b08": "先胎而後卵，先濕而後化，所有受報隨業善",
    "T39n1799_04a:0877b09": "惡，故云逐其飛沈。捨身受身無能斷絕，故云",
    "T39n1799_04a:0877b10": "眾生相續。三、業果相續，二：一、辨其相，二：一、",
    "T39n1799_04a:0877b11": "正辨，三：一、欲本。",
    "T39n1799_04a:0877b12": "「富樓那！想愛同結，愛不能離，則諸世間父母、",
    "T39n1799_04a:0877b13": "子孫相生不斷，是等則以欲貪為本。」愛欲",
    "T39n1799_04a:0877b14": "情深互相纏縛，結滯難捨，故云不離。父母生",
    "T39n1799_04a:0877b15": "子，子復生孫，子子孫孫續生不斷，皆欲為本",
    "T39n1799_04a:0877b16": "也。二、殺本。",
    "T39n1799_04a:0877b17": "「貪愛同滋，貪不能止，則諸世間卵、化、濕、胎，隨",
    "T39n1799_04a:0877b18": "力彊弱遞相吞食，是等則以殺貪為本。」為",
    "T39n1799_04a:0877b19": "貪故殺，用滋我命。以強制弱，殺害不止，故為",
    "T39n1799_04a:0877b20": "殺本。三、盜本。",
    "T39n1799_04a:0877b21": "「以人食羊，羊死為人，人死為羊，如是乃至十",
    "T39n1799_04a:0877b22": "生之類，死死生生，互來相噉，惡業俱生，窮未",
    "T39n1799_04a:0877b23": "來際，是等則以盜貪為本。」不與而取，故名",
    "T39n1799_04a:0877b24": "為盜。今非理食他，即奪其命也。以惡業故同",
    "T39n1799_04a:0877b25": "處一世，令怨對相值，更互詶償，盡未來際相",
    "T39n1799_04a:0877b26": "奪不止，皆盜為本。二、釋成。",
    "T39n1799_04a:0877b27": "「汝負我命，我還汝債，以是因緣，經百千劫常",
    "T39n1799_04a:0877b28": "在生死。」釋殺、盜也。",
    "T39n1799_04a:0877b29": "「汝愛我心，我憐汝色，以是因緣，經百千劫常",
    "T39n1799_04a:0877c01": "在纏縛。」釋欲貪也。三、結相續。",
    "T39n1799_04a:0877c02": "「唯殺、盜、婬三為根本，以是因緣業果相續。」",
    "T39n1799_04a:0877c03": "殺、盜、婬三正是業道，皆由貪愛以之為緣，故",
    "T39n1799_04a:0877c04": "此三種皆云貪也。業因苦果相生不斷，故云",
    "T39n1799_04a:0877c05": "相續。二、結答。",
    "T39n1799_04a:0877c06": "「富樓那！如是三種顛倒相續，皆是覺明明了",
    "T39n1799_04a:0877c07": "知性，因了發相，從妄見生山河大地諸有為",
    "T39n1799_04a:0877c08": "相，次第遷流，因此虛妄終而復始。」覺明妙",
    "T39n1799_04a:0877c09": "體本有明了知性，即性覺妙明也。因本明了，",
    "T39n1799_04a:0877c10": "迷成所相，即因明立所也，故云因了發相。此",
    "T39n1799_04a:0877c11": "之所相由妄分別，故云從妄見生。此即總結",
    "T39n1799_04a:0877c12": "前來三種相續，皆由迷本真明，妄成所相，所",
    "T39n1799_04a:0877c13": "必生能，展轉麁著，遂成世界、眾生、業果次第",
    "T39n1799_04a:0877c14": "遷流，皆不離一念無明妄覺也。二、別答違",
    "T39n1799_04a:0877c15": "妨，二：一、滿慈伸難。",
    "T39n1799_04a:0877c16": "富樓那言：「若此妙覺本妙覺明，與如來心不",
    "T39n1799_04a:0877c17": "增不減，無狀忽生山河大地諸有為相，如來",
    "T39n1799_04a:0877c18": "今得妙空明覺，山河大地有為習漏何當復",
    "T39n1799_04a:0877c19": "生？」妙覺明心與佛同體，本來無妄，由乎強",
    "T39n1799_04a:0877c20": "覺忽認所相，便有妄生。佛今已得妙空明心，",
    "T39n1799_04a:0877c21": "何時忽然復起諸妄？此即牒而縱之，責無窮",
    "T39n1799_04a:0877c22": "過也。即同剛藏云：「十方異生本成佛道，後起",
    "T39n1799_04a:0877c23": "無明，一切如來何時復生一切煩惱？」二、如",
    "T39n1799_04a:0877c24": "來喻釋，二：一、約真如門釋；二、約生滅門釋。初",
    "T39n1799_04a:0877c25": "門泯相顯實，故約迷方空華，以喻無明及山",
    "T39n1799_04a:0877c26": "河等元來不起，體不可得，迷心翳眼雖有起",
    "T39n1799_04a:0877c27": "滅，正方虛空了不移動。妄心妄境似有生滅，",
    "T39n1799_04a:0877c28": "真妙覺明何曾變改？次門即攬理成事，故約",
    "T39n1799_04a:0877c29": "金鑛灰木可鍊可燒，以喻果成惑滅。二門四",
    "T39n1799_04a:0878a01": "喻雖各不同，皆顯悟後更不再迷也。初文二：",
    "T39n1799_04a:0878a02": "一、迷除方正喻無明本空，二：一、正喻，二：一、問",
    "T39n1799_04a:0878a03": "答迷本無因。",
    "T39n1799_04a:0878a04": "佛告富樓那：「譬如迷人於一聚落，惑南為北，",
    "T39n1799_04a:0878a05": "此迷為復因迷而有？因悟而出？」富樓那言：「如",
    "T39n1799_04a:0878a06": "是迷人亦不因迷、又不因悟。何以故？迷本無",
    "T39n1799_04a:0878a07": "根，云何因迷？悟非生迷，云何因悟？」人聚可",
    "T39n1799_04a:0878a08": "居，故云聚落。迷人，眾生也。聚落，如來藏也。南，",
    "T39n1799_04a:0878a09": "性明也。北，所明也。惑，無明也。南相不動，惑故",
    "T39n1799_04a:0878a10": "見北，性明無變，迷故立所。此迷妄出，故今徵",
    "T39n1799_04a:0878a11": "之令知無生即見，無明本空也。二、問答悟後",
    "T39n1799_04a:0878a12": "不妄。",
    "T39n1799_04a:0878a13": "佛言：「彼之迷人正在迷時，倏有悟人指示令",
    "T39n1799_04a:0878a14": "悟。富樓那！於意云何？此人縱迷，於此聚落更",
    "T39n1799_04a:0878a15": "生迷不？」「不也。世尊！」悟人，善友也。指示，教行",
    "T39n1799_04a:0878a16": "也。令悟，十方如來也。滿慈於法有疑，於喻明",
    "T39n1799_04a:0878a17": "解，故佛舉喻以問，令解法如喻。二、合顯。",
    "T39n1799_04a:0878a18": "「富樓那！十方如來亦復如是，此迷無本，性",
    "T39n1799_04a:0878a19": "畢竟空。昔本無迷，似有迷覺，覺迷迷滅，覺不",
    "T39n1799_04a:0878a20": "生迷。」迷即無明，亦名為癡，亦名不覺。不覺",
    "T39n1799_04a:0878a21": "即覺，故云性畢竟空，約真如門昔本無迷，約",
    "T39n1799_04a:0878a22": "生滅門似有迷覺。覺即所迷本覺，亦即始覺",
    "T39n1799_04a:0878a23": "也。覺迷迷滅者，始覺智起，覺盡無始妄念，合",
    "T39n1799_04a:0878a24": "本覺時更無始、本之異，唯一妙覺，豈更生妄？",
    "T39n1799_04a:0878a25": "故云覺不生迷。二、翳差華亡喻山河不實，二：",
    "T39n1799_04a:0878a26": "一、約喻問答，二：一、待華愚慧問。",
    "T39n1799_04a:0878a27": "「亦如翳人見空中華，翳病若除，華於空滅。忽",
    "T39n1799_04a:0878a28": "有愚人於彼空花所滅空地，待花更生。汝觀",
    "T39n1799_04a:0878a29": "是人為愚、為慧？」翳喻妄見，華喻山河。妄見",
    "T39n1799_04a:0878b01": "若亡，山河自滅，故下文云「見聞如幻翳，三界",
    "T39n1799_04a:0878b02": "若空華，聞復翳根除，塵消覺圓淨。」空無華處，",
    "T39n1799_04a:0878b03": "故云空地。二、顛倒狂癡答。",
    "T39n1799_04a:0878b04": "富樓那言：「空元無華，妄見生滅，見華滅空已",
    "T39n1799_04a:0878b05": "是顛倒，勅令更出，斯實狂癡，云何更名如是",
    "T39n1799_04a:0878b06": "狂人為愚、為慧？」真元無相，妄見起滅，見山",
    "T39n1799_04a:0878b07": "河滅已是倒見，若待更起，斯同狂人。二、反",
    "T39n1799_04a:0878b08": "質結詶。",
    "T39n1799_04a:0878b09": "佛言：「如汝所解。云何問言：諸佛如來妙覺明",
    "T39n1799_04a:0878b10": "空，何當更出山河大地？」據汝於喻所解，不",
    "T39n1799_04a:0878b11": "合更疑如來空覺生山河也。《維摩》云「佛為增",
    "T39n1799_04a:0878b12": "上慢人說離婬怒癡；若無增上慢，佛說婬怒",
    "T39n1799_04a:0878b13": "癡性即是解脫。」是知如夢勤加，空名惑絕，幻",
    "T39n1799_04a:0878b14": "因既滿，鏡像果圓。凡是斷證，當體斯旨。二、",
    "T39n1799_04a:0878b15": "約生滅門釋，二：一、喻，二：一、喻果成。",
    "T39n1799_04a:0878b16": "「又如金鑛雜於精金，其金一純，更不成雜。」",
    "T39n1799_04a:0878b17": "眾生覺隱如金雜鑛，諸佛覺顯如金一純。已",
    "T39n1799_04a:0878b18": "入果海，不重為因，故云更不成雜。然因果雖",
    "T39n1799_04a:0878b19": "殊，覺性平等。二、喻惑滅。",
    "T39n1799_04a:0878b20": "「如木成灰，不重為木。」覺性如地，惑障如木，",
    "T39n1799_04a:0878b21": "加行如燧，智照如火，涅槃如灰。燧動火起，木",
    "T39n1799_04a:0878b22": "盡灰成，灰歸於地，不重為木。修行智起，惑滅",
    "T39n1799_04a:0878b23": "覺顯，顯處唯真，不重起妄。二、合。",
    "T39n1799_04a:0878b24": "「諸佛如來菩提涅槃亦復如是。」菩提智果，",
    "T39n1799_04a:0878b25": "涅槃斷果，雙合二喻也。然上四喻，二二同意，",
    "T39n1799_04a:0878b26": "前就圓悟之理，生佛俱是本真，以成前文清",
    "T39n1799_04a:0878b27": "淨本然皆如來藏，與如來心不增不減，故舉",
    "T39n1799_04a:0878b28": "迷方、空華元來不起，非後始滅，故法合云：此",
    "T39n1799_04a:0878b29": "迷無本，性畢竟空。又云：空元無華，妄見生滅。",
    "T39n1799_04a:0878c01": "斯則以責滿慈見妄有滅尚是顛倒，豈況復待",
    "T39n1799_04a:0878c02": "習漏再生也。後約不壞修證因果之相，故說",
    "T39n1799_04a:0878c03": "消鑛出金、燒木成灰也。迷方、空華則始終元",
    "T39n1799_04a:0878c04": "無，金之與灰燒鍊方現，意云圓頓之理雖齊，",
    "T39n1799_04a:0878c05": "迷悟不妨成異，既有多生習障，還須背習顯",
    "T39n1799_04a:0878c06": "真，真顯則究竟清淨，更無再迷也。若但用前",
    "T39n1799_04a:0878c07": "二喻，則撥迷悟因果之相，便成邪見。若但用",
    "T39n1799_04a:0878c08": "後二喻，即成眾生覺性本來不淨，失真常理，",
    "T39n1799_04a:0878c09": "亦成邪見。道理微妙，一喻難齊，故說四事各",
    "T39n1799_04a:0878c10": "喻一法，以盡其理也。二、答大性俱遍疑，二：",
    "T39n1799_04a:0878c11": "一、釋二本疑，二：一、牒疑。",
    "T39n1799_04a:0878c12": "「富樓那！又汝問言：地水火風本性圓融，周遍",
    "T39n1799_04a:0878c13": "法界，疑水火性不相陵滅。又徵虛空及諸大",
    "T39n1799_04a:0878c14": "地俱遍法界，不合相容。」前既伸疑，今將答",
    "T39n1799_04a:0878c15": "釋，故此牒舉。二、正釋，二：一、寄喻略釋，三：一、",
    "T39n1799_04a:0878c16": "舉喻，二：一、總舉喻本，二：一、標。",
    "T39n1799_04a:0878c17": "「富樓那！譬如虛空體非群相，而不拒彼諸相",
    "T39n1799_04a:0878c18": "發揮。」虛空，藏性也。群相，七大也。真元無相，",
    "T39n1799_04a:0878c19": "不守自性，隨緣現相，故云不拒發顯揮揚也。",
    "T39n1799_04a:0878c20": "二、釋。",
    "T39n1799_04a:0878c21": "「所以者何？富樓那！彼太虛空，日照則明，雲屯",
    "T39n1799_04a:0878c22": "則暗，風搖則動，霽澄則清，氣凝則濁，土積成",
    "T39n1799_04a:0878c23": "霾，水澄成映。」此舉七事，可喻七大，隨義對",
    "T39n1799_04a:0878c24": "法可知。霾風而雨土也。霽雨，初止也。屯，聚也。",
    "T39n1799_04a:0878c25": "二、略難喻相，三：一、徵。",
    "T39n1799_04a:0878c26": "「於意云何？如是殊方諸有為相，為因彼生？為",
    "T39n1799_04a:0878c27": "復空有？」方，法也，即明等諸法。彼，即日等也。",
    "T39n1799_04a:0878c28": "舉此諸相，以明七大相空，都無實法，虛空無",
    "T39n1799_04a:0878c29": "相，不礙諸相顯發。二、難。",
    "T39n1799_04a:0879a01": "「若彼所生，富樓那！且日照時既是日明，十方",
    "T39n1799_04a:0879a02": "世界同為日色，云何空中更見圓日？若是空",
    "T39n1799_04a:0879a03": "明，空應自照，云何中宵雲霧之時不生光耀？」",
    "T39n1799_04a:0879a04": "如文。三、結。",
    "T39n1799_04a:0879a05": "「當知是明非日非空，不異空日。」此結即離",
    "T39n1799_04a:0879a06": "俱無生也。又非日非空，顯無生處；不異空日，",
    "T39n1799_04a:0879a07": "隨緣似有。二、指法，二：一、相無所指。",
    "T39n1799_04a:0879a08": "「觀相元妄，無可指陳，猶邀空花結為空菓，云",
    "T39n1799_04a:0879a09": "何詰其相陵滅義？」七相無生，本自寂滅，既",
    "T39n1799_04a:0879a10": "稱為妄，將何可指？指尚不得，仍使相陵，何異",
    "T39n1799_04a:0879a11": "空華待令結菓？二、性元不容。",
    "T39n1799_04a:0879a12": "「觀性元真，唯妙覺明，妙覺明心先非水火，云",
    "T39n1799_04a:0879a13": "何復問不相容者？」七大性真，元如來藏。如",
    "T39n1799_04a:0879a14": "來藏中無水火異，於一妙覺，約何等義說不",
    "T39n1799_04a:0879a15": "相容？猶如虛空體非群相，說何陵滅。三、合",
    "T39n1799_04a:0879a16": "顯，二：一、正合前文。",
    "T39n1799_04a:0879a17": "「真妙覺明亦復如是，汝以空明則有空現，地",
    "T39n1799_04a:0879a18": "水火風各各發明則各各現，若俱發明則有",
    "T39n1799_04a:0879a19": "俱現。」真妙覺明，合虛空無相也。汝以下合",
    "T39n1799_04a:0879a20": "諸相發揮。汝心分別有空發明，妙覺明心隨",
    "T39n1799_04a:0879a21": "現空相；地水火風於汝心中各各互發，隨心",
    "T39n1799_04a:0879a22": "各現；心中俱發，七大俱現。又隨人各發，人各",
    "T39n1799_04a:0879a23": "見別；多人俱發，俱現一相。此即真如不守自",
    "T39n1799_04a:0879a24": "性，隨緣所現有種種相。上文云「隨眾生心，應",
    "T39n1799_04a:0879a25": "所知量，循業發現。」《起信論》中「因熏習鏡現諸",
    "T39n1799_04a:0879a26": "境界」，亦此意也。二、重喻俱現，二：一、正喻。",
    "T39n1799_04a:0879a27": "「云何俱現？富樓那！如一水中現於日影，兩人",
    "T39n1799_04a:0879a28": "同觀水中之日，東西各行，則各有日隨二人",
    "T39n1799_04a:0879a29": "去。一東一西，先無準的。」七大體虛如日",
    "T39n1799_04a:0879b01": "之影，東西隨去如分七別。隨方雖異，不離一",
    "T39n1799_04a:0879b02": "影；七大雖分，不離一妄。東可為準，西復是何？",
    "T39n1799_04a:0879b03": "如的是一，不合各去；若知是影，一多自亡。",
    "T39n1799_04a:0879b04": "二、正難。",
    "T39n1799_04a:0879b05": "「不應難言：此日是一，云何各行？各日既雙，云",
    "T39n1799_04a:0879b06": "何現一？宛轉虛妄，無可憑據。」一已是影，復",
    "T39n1799_04a:0879b07": "現隨去。影復現影，何實可據而欲致難？唯一",
    "T39n1799_04a:0879b08": "所明，復現七大，大與所妄唯一影像，無實可",
    "T39n1799_04a:0879b09": "得，故云宛轉虛妄。二、約義廣釋，二：一、約體",
    "T39n1799_04a:0879b10": "用正釋，二：一、約迷悟顯用，二：一、迷成世間相。",
    "T39n1799_04a:0879b11": "「富樓那！汝以色空相傾相奪於如來藏，而如",
    "T39n1799_04a:0879b12": "來藏隨為色空，周遍法界，是故於中風動空",
    "T39n1799_04a:0879b13": "澄，日明雲暗，眾生迷悶，背覺合塵，故發塵勞",
    "T39n1799_04a:0879b14": "有世間相。」汝以分別色空之心，於真覺中",
    "T39n1799_04a:0879b15": "而現傾奪，彼真覺性隨成色空，互相陵滅。色、",
    "T39n1799_04a:0879b16": "空，即地、空二大也。二大既爾，餘皆例然，故云",
    "T39n1799_04a:0879b17": "是故於中等。上文云「一切眾生從無始來迷",
    "T39n1799_04a:0879b18": "己為物，故於是中觀大觀小。」《圓覺》亦云「圓覺",
    "T39n1799_04a:0879b19": "自性，非性性有，循諸性起，斯則眾生起無明",
    "T39n1799_04a:0879b20": "風，鼓真如海，成八識波浪，變起世間種種",
    "T39n1799_04a:0879b21": "諸相，為相所礙，失於本心，故云背覺合塵有",
    "T39n1799_04a:0879b22": "世間相。」二、悟成出世用。",
    "T39n1799_04a:0879b23": "「我以妙明不滅不生合如來藏，而如來藏唯",
    "T39n1799_04a:0879b24": "妙覺明，圓照法界。」悟藏體也。不滅不生，無",
    "T39n1799_04a:0879b25": "生智也。如來藏，無相理也。理智冥契，故名為",
    "T39n1799_04a:0879b26": "合。當爾之時唯一妙心，無理智別，即始覺合",
    "T39n1799_04a:0879b27": "本，無本始異，唯一覺故，故云唯妙覺明，圓照",
    "T39n1799_04a:0879b28": "法界。",
    "T39n1799_04a:0879b29": "「是故於中一為無量、無量為一，小中現大、大",
    "T39n1799_04a:0879c01": "中現小，不動道場，遍十方界，身含十方無盡",
    "T39n1799_04a:0879c02": "虛空，於一毛端現寶王剎，坐微塵裏轉大法",
    "T39n1799_04a:0879c03": "輪。」起妙用也。前五句標二種自在。不動下",
    "T39n1799_04a:0879c04": "二句釋一多自在也。身含下六句釋大小自",
    "T39n1799_04a:0879c05": "在：前二句正中現依；於一下二句正中現依",
    "T39n1799_04a:0879c06": "正，亦是依中現依正；坐微下二句依中現正，",
    "T39n1799_04a:0879c07": "餘句含在其中，可以意得。《華嚴》十種自在亦",
    "T39n1799_04a:0879c08": "不離此。",
    "T39n1799_04a:0879c09": "「滅塵合覺，故發真如妙覺明性。」結所以也。",
    "T39n1799_04a:0879c10": "下文云「聞復翳根除，塵消覺圓淨，淨極光通",
    "T39n1799_04a:0879c11": "達，寂照含虛空。」斯則無大小之可拘、非一多",
    "T39n1799_04a:0879c12": "之可限，塵毛剎海俱遍俱納，以性本然，至果",
    "T39n1799_04a:0879c13": "斯顯耳。二、約三諦示體，三：一、約非相以明",
    "T39n1799_04a:0879c14": "真諦。",
    "T39n1799_04a:0879c15": "「而如來藏本妙圓心，非心、非空、非地、非水、",
    "T39n1799_04a:0879c16": "非風、非火。」非七大也。心即識大，亦即五陰。",
    "T39n1799_04a:0879c17": "「非眼、非耳鼻舌身意，非色、非聲香味觸法，非",
    "T39n1799_04a:0879c18": "眼識界如是乃至非意識界。」非十八界也，",
    "T39n1799_04a:0879c19": "攝十二處。",
    "T39n1799_04a:0879c20": "「非明、無明，明、無明盡，如是乃至非老非死、非",
    "T39n1799_04a:0879c21": "老死盡。」非十二因緣流轉還滅也。",
    "T39n1799_04a:0879c22": "「非苦、非集、非滅、非道，非智、非得。」非四諦",
    "T39n1799_04a:0879c23": "及能證所證。",
    "T39n1799_04a:0879c24": "「非檀那、非尸羅、非毘梨耶、非羼提、非禪",
    "T39n1799_04a:0879c25": "那、非般剌若、非波羅蜜多。」非六波羅蜜也。",
    "T39n1799_04a:0879c26": "「如是乃至，」即超過因中三十七品一切因行，",
    "T39n1799_04a:0879c27": "果上十力、四無畏、十八不其等一切果德。",
    "T39n1799_04a:0879c28": "「非怛闥阿竭，非阿羅訶、三耶三菩，」非如來",
    "T39n1799_04a:0879c29": "等三號也。",
    "T39n1799_04a:0880a01": "「非大涅槃，非常、非樂、非我、非淨。」非涅槃四",
    "T39n1799_04a:0880a02": "德也。",
    "T39n1799_04a:0880a03": "「以是俱非世出世故。」諦、緣、觀智及道滅、六度",
    "T39n1799_04a:0880a04": "已下皆出世法，苦集、十二緣、三科、七大皆世",
    "T39n1799_04a:0880a05": "間也。此上總非諸相者，即約真如門，顯真諦",
    "T39n1799_04a:0880a06": "義一切皆空，凡所有相皆是虛妄，以相待故，",
    "T39n1799_04a:0880a07": "但有名字，名字即空。今次第非者，初由無明",
    "T39n1799_04a:0880a08": "故有妄識，妄識所變即有空界，空界現故結",
    "T39n1799_04a:0880a09": "成四大，四大起故即有根塵，根塵合故遂有",
    "T39n1799_04a:0880a10": "諸識，根境識三為業性故，乃成十二因緣流",
    "T39n1799_04a:0880a11": "轉生死，為對治故即有出世觀智諸法。出世",
    "T39n1799_04a:0880a12": "利鈍不同，遂分三乘次第，會三歸一即有佛",
    "T39n1799_04a:0880a13": "果。果有能證所證，即分菩提涅槃。涅槃具德，",
    "T39n1799_04a:0880a14": "即有常樂我淨。是故展轉相由以立名字，各",
    "T39n1799_04a:0880a15": "無自性，一切皆空。二、約即相以明俗諦。",
    "T39n1799_04a:0880a16": "「即如來藏元明心妙，即心、即空、即地、即水、即",
    "T39n1799_04a:0880a17": "風、即火，即眼、即耳鼻舌身意，即色、即聲香味",
    "T39n1799_04a:0880a18": "觸法，即眼識界如是乃至即意識界。即明、無",
    "T39n1799_04a:0880a19": "明，明、無明盡，如是乃至即老即死、即老死盡。",
    "T39n1799_04a:0880a20": "即苦、即集、即滅、即道，即智、即得。即檀那、即尸",
    "T39n1799_04a:0880a21": "羅、即毘梨耶、即羼提、即禪那、即鉢剌若、即",
    "T39n1799_04a:0880a22": "波羅蜜多，如是乃至即怛闥阿竭、即阿羅訶、",
    "T39n1799_04a:0880a23": "三耶三菩，即大涅槃，即常、即樂、即我、即淨，以",
    "T39n1799_04a:0880a24": "是即俱世出世故。」前約真如不變絕相，此",
    "T39n1799_04a:0880a25": "約隨緣成生滅門，顯俗諦也。此即不離一真，",
    "T39n1799_04a:0880a26": "隨染幻差別成種種相，非相現相、非名現名，",
    "T39n1799_04a:0880a27": "隨世建立，不壞假名，故名為即。三、約遮照",
    "T39n1799_04a:0880a28": "以明中道。",
    "T39n1799_04a:0880a29": "「即如來藏妙明心元，離即離非、是即非即。」",
    "T39n1799_04a:0880b01": "此約二門不二，唯是一心。雙遮真俗，故曰離",
    "T39n1799_04a:0880b02": "即離非；雙照真俗，故云是即非即。三諦一體，",
    "T39n1799_04a:0880b03": "是故皆云即如來藏。且法界一如，本無名相，",
    "T39n1799_04a:0880b04": "因迷有妄，對妄說真，真妄相形，名言不息，隨",
    "T39n1799_04a:0880b05": "名執相，顛倒何窮，是故因言遣言以至無遣。",
    "T39n1799_04a:0880b06": "初且以非遣相，次乃以即遣非，終帶名言，未",
    "T39n1799_04a:0880b07": "極一真之旨。離即非即、無非不非，言語道斷，",
    "T39n1799_04a:0880b08": "心行處滅，方顯一真法界如來藏心。故《維摩",
    "T39n1799_04a:0880b09": "經》三十二菩薩說不二法門皆以言遣相，文",
    "T39n1799_04a:0880b10": "殊師利以言遣言，維摩大士無言遣言，方為",
    "T39n1799_04a:0880b11": "究竟，此之三義亦復如是。又如天台釋《法華》",
    "T39n1799_04a:0880b12": "十如是義，以一心三觀釋之，初言是相如乃",
    "T39n1799_04a:0880b13": "至本末如，如名不異，即空義也。次言如是相",
    "T39n1799_04a:0880b14": "等點空性相，即假義也。若言相如是等，即如",
    "T39n1799_04a:0880b15": "於中道實相之是，即中義也。舉一即三，言三",
    "T39n1799_04a:0880b16": "即一，諸法性相微妙如是，唯佛與佛乃能究",
    "T39n1799_04a:0880b17": "盡。二、舉法喻結責，四：一、總責。",
    "T39n1799_04a:0880b18": "「如何世間三有眾生，及出世間聲聞緣覺，以",
    "T39n1799_04a:0880b19": "所知心測度如來無上菩提，用世語言入佛",
    "T39n1799_04a:0880b20": "知見？」境界微妙，心言叵測。凡夫著事、偏小",
    "T39n1799_04a:0880b21": "滯空，俱所知心，莫及斯境。故《圓覺經》云「但諸",
    "T39n1799_04a:0880b22": "聲聞所圓境界，身心語言皆悉斷滅，終不能",
    "T39n1799_04a:0880b23": "至彼之親證所現涅槃，何況能以有思惟心",
    "T39n1799_04a:0880b24": "測度如來圓覺境界，如取螢火燒須彌山，終",
    "T39n1799_04a:0880b25": "不能著，以輪迴心生輪迴見，入於如來大寂",
    "T39n1799_04a:0880b26": "滅海，終不能至。」二、舉喻。",
    "T39n1799_04a:0880b27": "「譬如琴瑟、箜篌、琵琶雖有妙音，若無妙指，終",
    "T39n1799_04a:0880b28": "不能發。」琴等，眾生也。妙音，藏性也。妙指，實",
    "T39n1799_04a:0880b29": "智也。發，起用也。三、合顯。",
    "T39n1799_04a:0880c01": "「汝與眾生亦復如是，寶覺真心各各圓滿，如",
    "T39n1799_04a:0880c02": "我按指，海印發光，汝暫舉心，塵勞先起。」汝",
    "T39n1799_04a:0880c03": "與眾生，合前琴等。寶覺真心，合前妙音。按指，",
    "T39n1799_04a:0880c04": "約喻指法，即無生智，合無相理，大用現前，",
    "T39n1799_04a:0880c05": "即前云「我以不滅不生合如來藏，而如來藏",
    "T39n1799_04a:0880c06": "唯妙覺明，圓照法界，乃至於中一為無量」等。",
    "T39n1799_04a:0880c07": "汝暫舉心等，合前無妙指也，即前云「汝以",
    "T39n1799_04a:0880c08": "色空相傾相奪於如來藏，而如來藏隨為色空」",
    "T39n1799_04a:0880c09": "等。言海印者，《大集經》云「閻浮所有色像，大海",
    "T39n1799_04a:0880c10": "皆有印文，喻佛如來法身性海，普現一切妙",
    "T39n1799_04a:0880c11": "用之光也。」四、結斥。",
    "T39n1799_04a:0880c12": "「由不勤求無上覺道，愛念小乘，得少為足。」",
    "T39n1799_04a:0880c13": "無上覺道如寶所，小乘涅槃如化城。但戀權",
    "T39n1799_04a:0880c14": "乘，不求究竟，得少為足，故發塵勞。二、釋別",
    "T39n1799_04a:0880c15": "疑，二：一、釋滿慈疑妄因，二：一、伸疑。",
    "T39n1799_04a:0880c16": "富樓那言：「我與如來寶覺圓明、真妙淨心無",
    "T39n1799_04a:0880c17": "二圓滿。」顯體不二也。",
    "T39n1799_04a:0880c18": "「而我昔遭無始妄想，久在輪迴；今得聖乘，猶",
    "T39n1799_04a:0880c19": "未究竟。」指己猶迷。",
    "T39n1799_04a:0880c20": "「世尊諸妄一切圓滅，獨妙真常。」明佛障盡。",
    "T39n1799_04a:0880c21": "「敢問如來：一切眾生何因有妄，自蔽妙明，受",
    "T39n1799_04a:0880c22": "此淪溺？」障盡者必知妄始，故此問也。由滿",
    "T39n1799_04a:0880c23": "慈最初致疑，既是清淨本然，云何忽生山河",
    "T39n1799_04a:0880c24": "大地？如來遂舉性覺妙明驗其迷解。滿慈既",
    "T39n1799_04a:0880c25": "迷性明為所明，佛遂斥云：性覺必明，妄為明",
    "T39n1799_04a:0880c26": "覺，所既妄立，生汝妄能等。由是展轉相續流",
    "T39n1799_04a:0880c27": "浪，皆由虛妄之所生起。雖知能所妄立，又疑",
    "T39n1799_04a:0880c28": "妄從何生，故此伸問妄所因也。二、答釋，二：",
    "T39n1799_04a:0880c29": "一、總告。",
    "T39n1799_04a:0881a01": "佛告富樓那：「汝雖除疑，餘惑未盡，吾以世間",
    "T39n1799_04a:0881a02": "現前諸事今復問汝。」雖知諸法皆妄，猶惑",
    "T39n1799_04a:0881a03": "妄有所因，故云餘惑未盡。現前諸事，現見之",
    "T39n1799_04a:0881a04": "事也。二、別釋，二：一、明妄本無因，三：一、舉事",
    "T39n1799_04a:0881a05": "問答，二：一、舉事。",
    "T39n1799_04a:0881a06": "「汝豈不聞，室羅城中演若達多，忽於晨朝以",
    "T39n1799_04a:0881a07": "鏡照面，愛鏡中頭眉目可見，嗔責己頭，不見",
    "T39n1799_04a:0881a08": "面目，以為魑魅，無狀狂走。」演若達多，此云",
    "T39n1799_04a:0881a09": "祠授。本頭與鏡俱喻性覺。照面喻強覺忽生，",
    "T39n1799_04a:0881a10": "所相妄立。愛喻堅執不捨，認相為真。既喜有",
    "T39n1799_04a:0881a11": "相，反惡無相，故嗔己頭不見面目。真無形",
    "T39n1799_04a:0881a12": "相，不順妄情，便生驚怖。執相迷性，輪迴不息，",
    "T39n1799_04a:0881a13": "故云狂走。魑魅，山澤之怪也。二、問答。",
    "T39n1799_04a:0881a14": "「於意云何？此人何因無故狂走？」富樓那言：「是",
    "T39n1799_04a:0881a15": "人心狂，更無他故。」心狂而走，無別所以。故",
    "T39n1799_04a:0881a16": "無他故，強生分別，故稱為妄，豈別有因？二、",
    "T39n1799_04a:0881a17": "約法正明，三：一、就名責因。",
    "T39n1799_04a:0881a18": "佛言：「妙覺明圓，本圓明妙。」唯一真心，本無",
    "T39n1799_04a:0881a19": "妄法。",
    "T39n1799_04a:0881a20": "「既稱為妄，云何有因？若有所因，云何名妄？自",
    "T39n1799_04a:0881a21": "諸妄想展轉相因，從迷積迷，以歷塵劫。」直",
    "T39n1799_04a:0881a22": "明妄無因也。妄必無因，有因不妄，妄之一",
    "T39n1799_04a:0881a23": "字甚好思量。若了此名，自無法起，復疑有因，",
    "T39n1799_04a:0881a24": "豈非迷倒？如初一人忽然妄說，遞遞相承從",
    "T39n1799_04a:0881a25": "妄說妄，及推其本，遞遞皆虛，乃至初人及與",
    "T39n1799_04a:0881a26": "後人二俱是妄，何者為因？故歷塵劫，遞相誑",
    "T39n1799_04a:0881a27": "妄，莫之能悟。二、引悟釋相。",
    "T39n1799_04a:0881a28": "「雖佛發明，猶不能返。如是迷因，因迷自有，識",
    "T39n1799_04a:0881a29": "迷無因，妄無所依，尚無有生，欲何為滅？」此",
    "T39n1799_04a:0881b01": "文釋有二重：初約佛自悟釋。發明，猶開悟也。",
    "T39n1799_04a:0881b02": "佛雖開悟，諸妄圓滅，尚不能返覺至妄本，以",
    "T39n1799_04a:0881b03": "妄無因而可覺故，故云猶不能返如是迷因",
    "T39n1799_04a:0881b04": "也。復將如是迷因一句連下句牒，應云如是",
    "T39n1799_04a:0881b05": "迷因，因迷自有。意云：若約妄法展轉生起而",
    "T39n1799_04a:0881b06": "說因者，此即因妄說因，非謂妄有初因，故云",
    "T39n1799_04a:0881b07": "因迷自有。既識迷之無因，則知妄無依處，說",
    "T39n1799_04a:0881b08": "何為生而復有滅？此釋約佛自悟，無妄因之",
    "T39n1799_04a:0881b09": "可返也。次約佛為他說，不能返迷成悟也。發",
    "T39n1799_04a:0881b10": "明，猶宣辨也。雖佛廣為滿慈宣辨，尚自不",
    "T39n1799_04a:0881b11": "能返迷令悟，故云猶不能返。如是下，釋意如",
    "T39n1799_04a:0881b12": "前。良由此理難明，人多惑甚，如為病眼說無",
    "T39n1799_04a:0881b13": "空華，孰能領悟？為妄執者說無諸妄，誰肯信",
    "T39n1799_04a:0881b14": "從？忽若了悟，自知無因，將何為妄而有生滅",
    "T39n1799_04a:0881b15": "耶！三、貼喻況顯。",
    "T39n1799_04a:0881b16": "「得菩提者，如寤時人說夢中事，心縱精明，欲",
    "T39n1799_04a:0881b17": "何因緣取夢中物？況復無因，本無所有。」夢",
    "T39n1799_04a:0881b18": "寤之人記夢中事，說雖可爾，取必不可，以所",
    "T39n1799_04a:0881b19": "夢境畢竟無故。得菩提者返觀因時，滅諸妄",
    "T39n1799_04a:0881b20": "惑，說雖可爾，畢竟無體可斷滅故，將何為妄",
    "T39n1799_04a:0881b21": "而推其因？《起信》云「覺心初起，心無初相。」又云",
    "T39n1799_04a:0881b22": "「以四相本來平等，同一覺故。」三、提喻合顯。",
    "T39n1799_04a:0881b23": "「如彼城中演若達多，豈有因緣自怖頭走？忽",
    "T39n1799_04a:0881b24": "然狂歇，頭非外得；縱未歇狂，亦何遺失？富樓",
    "T39n1799_04a:0881b25": "那！妄性如是，因何為在？」狂故怖頭，因緣何",
    "T39n1799_04a:0881b26": "有？頭無得失，狂自復行，惑性妄有滅生，真",
    "T39n1799_04a:0881b27": "性何曾出沒？汝觀如狂之妄，今指何處為因？",
    "T39n1799_04a:0881b28": "二、顯真元無得，二：一、正明，二：一、勸息妄",
    "T39n1799_04a:0881b29": "緣。",
    "T39n1799_04a:0881c01": "「汝但不隨分別世間、業果、眾生三種相續，三",
    "T39n1799_04a:0881c02": "緣斷故三因不生，則汝心中演若達多狂性",
    "T39n1799_04a:0881c03": "自歇。」煩惱為緣，能潤業故。殺等為因，正是",
    "T39n1799_04a:0881c04": "業故。分別是識，能生煩惱。三種相續是所分",
    "T39n1799_04a:0881c05": "別，分別此三故云三緣，三即緣也。或殺盜婬",
    "T39n1799_04a:0881c06": "三之助緣，故三之緣也。分別既亡，業因不作，",
    "T39n1799_04a:0881c07": "於三界中狂心自歇。故《起信》云「一切眾生不",
    "T39n1799_04a:0881c08": "名為覺，以從本來念念相續，未曾離念，故說",
    "T39n1799_04a:0881c09": "無始無明。」又云「以遠離微細念故，名究竟覺。",
    "T39n1799_04a:0881c10": "念即分別也，由是一念不生即名為佛。」即斯",
    "T39n1799_04a:0881c11": "義也。二、顯自真體。",
    "T39n1799_04a:0881c12": "「歇即菩提，勝淨明心本周法界，不從人得，何",
    "T39n1799_04a:0881c13": "藉劬勞，肯綮修證？」分別不生，前後際斷，故",
    "T39n1799_04a:0881c14": "名為歇。菩提云覺。《起信》云「所言覺義者，謂心",
    "T39n1799_04a:0881c15": "體離念，離念相者等虛空界，無所不遍，法界",
    "T39n1799_04a:0881c16": "一相，即是如來平等法身，依此法身說名本",
    "T39n1799_04a:0881c17": "覺。」故云勝淨明心本周法界，不從人得。既云",
    "T39n1799_04a:0881c18": "不從人得，即顯不由他緣，本自覺耳。劬勞修",
    "T39n1799_04a:0881c19": "證，本息分別只為顯覺，今分別既亡，覺性自",
    "T39n1799_04a:0881c20": "顯，故云何藉。然非謂全不修行，兀然空坐，苟",
    "T39n1799_04a:0881c21": "妄想宛然自謂即是者，誤之甚矣。言肯綮者，",
    "T39n1799_04a:0881c22": "骨邊細肉也。《莊子》云「經肯綮之未甞，而況大",
    "T39n1799_04a:0881c23": "觚乎。」若執惑有實體，不能達妄即空，四相平",
    "T39n1799_04a:0881c24": "等，一切唯覺，便謂從麁至細斷盡無明，方至",
    "T39n1799_04a:0881c25": "妙覺者，何異解牛不能遊刃於大窾，不能亡",
    "T39n1799_04a:0881c26": "見於全牛，但解皮肉以至著骨，豈曰妙得牛",
    "T39n1799_04a:0881c27": "理哉！二、喻顯。",
    "T39n1799_04a:0881c28": "「譬如有人於自衣中」五陰蓋覆也。",
    "T39n1799_04a:0881c29": "「繫如意珠，」圓明覺性也。",
    "T39n1799_04a:0882a01": "「不自覺知。」無明不了也。",
    "T39n1799_04a:0882a02": "「窮露他方，乞食馳走。」五道流浪，輪迴不息。",
    "T39n1799_04a:0882a03": "「雖實貧窮，珠不曾失。」雖流生死，覺性常然。",
    "T39n1799_04a:0882a04": "「忽有智者指示其珠。」佛為開示。",
    "T39n1799_04a:0882a05": "「所願從心，致大饒富。」大用現前。",
    "T39n1799_04a:0882a06": "「方悟神珠非從外得。」始覺合時，本不曾動，",
    "T39n1799_04a:0882a07": "今無始靜也。《法華》中亦有此喻，彼約結緣，此",
    "T39n1799_04a:0882a08": "約本有，意不同耳。",
    "T39n1799_04a:0882a09": "首楞嚴義疏注經卷第四之一"
}