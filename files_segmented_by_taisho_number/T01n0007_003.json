{
    "T01n0007_003:0202a25": "大般涅槃經卷下",
    "T01n0007_003:0202a26": "東晉平陽沙門釋法顯譯",
    "T01n0007_003:0202a27": "「爾時，雪山有八萬四千白象，日日來到，列",
    "T01n0007_003:0202a28": "王殿前。時，王心念：『此諸白象恒來我所，經由",
    "T01n0007_003:0202a29": "道路，踐踖眾生。』即便勅語主兵臣言：『自今",
    "T01n0007_003:0202b01": "已後，不須此象日來我所，經一千歲可令一",
    "T01n0007_003:0202b02": "來，但令四萬二千便足，不必其滿八萬四千。』",
    "T01n0007_003:0202b03": "王玉女寶，名曰善賢，與餘夫人及以婇女八",
    "T01n0007_003:0202b04": "萬四千人，於靜室中坐禪思惟，經四萬歲，共",
    "T01n0007_003:0202b05": "相謂言：『我等在此坐禪思惟經四萬歲，不見",
    "T01n0007_003:0202b06": "大王，今者宜應禮拜問訊。』作此言已，即便",
    "T01n0007_003:0202b07": "相隨，到於王所。其餘宮人，入白王言：『善賢",
    "T01n0007_003:0202b08": "今與八萬四千女人，來問訊王。』時王聞已，",
    "T01n0007_003:0202b09": "即便往於說法殿上，昇師子座。俄爾之頃，",
    "T01n0007_003:0202b10": "善賢等至，王即喚前。時，善賢等相隨而進，",
    "T01n0007_003:0202b11": "到於王所，頭面禮足，次第而坐，即作是言：",
    "T01n0007_003:0202b12": "『我等共在靜室之中，坐禪思惟經四萬歲，不",
    "T01n0007_003:0202b13": "見王久，故來問訊，欲有所說，唯願聽許。』王",
    "T01n0007_003:0202b14": "即答言：『善哉！隨意。』善賢即便而白王言：『此",
    "T01n0007_003:0202b15": "閻浮提，西瞿耶尼，北欝單越，東弗婆提，四",
    "T01n0007_003:0202b16": "方人民極為熾盛，富樂安隱，皆行十善，竝是",
    "T01n0007_003:0202b17": "大王德化力也。此閻浮提，如鳩尸婆帝城者，",
    "T01n0007_003:0202b18": "其數凡有八萬四千，此諸城等，國王臣民及",
    "T01n0007_003:0202b19": "婆羅門，皆悉來此，欲見大王。而王坐禪經",
    "T01n0007_003:0202b20": "多年歲，來朝謁者皆不相見，譬如孝子不見",
    "T01n0007_003:0202b21": "慈父。又四天下，不見大王遊歷甚久，唯願",
    "T01n0007_003:0202b22": "大王，善將時宜，撫接民人。我等女弱，於國",
    "T01n0007_003:0202b23": "無益，所以坐禪適意久遠。大王處貴統攝內",
    "T01n0007_003:0202b24": "外，一切人民莫不宗仰，豈得如我女人所行。",
    "T01n0007_003:0202b25": "白象車馬，其數各有八萬四千，大王宜應乘",
    "T01n0007_003:0202b26": "之遊觀。大王昔日，恒為一切說種種法，授",
    "T01n0007_003:0202b27": "以十善，頃來坐禪斯事頓廢。』于時，善賢以",
    "T01n0007_003:0202b28": "如此事，種種諫王。大善見王聞此語已，而",
    "T01n0007_003:0202b29": "答之言：『汝於前後每以善事而諫勸我，今聞",
    "T01n0007_003:0202c01": "汝言，殊乖昔意。』爾時，善賢聞王此誨，心生",
    "T01n0007_003:0202c02": "懊惱，垂涕念言：『我向所以諫大王者，正以",
    "T01n0007_003:0202c03": "所見，謂為得中，不圖乃復更生罪咎。』即從",
    "T01n0007_003:0202c04": "座起頂禮王足，而白王言：『今我愚癡不識",
    "T01n0007_003:0202c05": "正理，乃以此事而用上諫，唯願大王，聽",
    "T01n0007_003:0202c06": "我懺悔。』「爾時，大善見王答善賢言：『一切諸行",
    "T01n0007_003:0202c07": "皆悉無常，恩愛合會亦復別離，此四天下雖",
    "T01n0007_003:0202c08": "爾熾盛，我亦不久當捨棄之。我於往昔八萬",
    "T01n0007_003:0202c09": "四千歲而為嬰兒，八萬四千歲而為童子，八",
    "T01n0007_003:0202c10": "萬四千歲為灌頂太子，八萬四千歲為灌頂",
    "T01n0007_003:0202c11": "王，然後得成轉輪聖王。領四天下七寶具足，",
    "T01n0007_003:0202c12": "八萬四千歲統理民務，八萬四千歲為諸人",
    "T01n0007_003:0202c13": "民講說諸法，八萬四千歲坐禪思惟。從爾已",
    "T01n0007_003:0202c14": "來，五十八萬八千歲，雖復如此壽命延長，",
    "T01n0007_003:0202c15": "會歸於盡。我今已老，死時將至，古昔諸王",
    "T01n0007_003:0202c16": "尊貴快樂，如我不異，亦復遷謝歸於無常。",
    "T01n0007_003:0202c17": "鳩尸婆帝城，及餘八萬四千大城會亦磨滅，",
    "T01n0007_003:0202c18": "不應於此獨生愛著，長放逸心。我今所以獲",
    "T01n0007_003:0202c19": "此尊勝，皆由往昔積諸善業，今者宜應廣",
    "T01n0007_003:0202c20": "植諸善造來生因，是故坐禪經積年歲。』爾時，",
    "T01n0007_003:0202c21": "善賢等聞王此言，心大歡喜，頂禮王足，退",
    "T01n0007_003:0202c22": "還所住。如是不久王得篤疾，自知命盡，即",
    "T01n0007_003:0202c23": "立太子而以為王，集餘大臣及婆羅門長者",
    "T01n0007_003:0202c24": "居士，以四海水灌太子頂，事既畢竟，王即",
    "T01n0007_003:0202c25": "命終，上生梵天。「阿難！大善見王，王四天下",
    "T01n0007_003:0202c26": "而其所居，唯閻浮提。大城雖有八萬四千，",
    "T01n0007_003:0202c27": "而其所處，唯鳩尸婆帝。雪山之中有八萬四",
    "T01n0007_003:0202c28": "千白象之寶，而王所乘，不過一象。雖有八",
    "T01n0007_003:0202c29": "萬四千駿馬，而王所騎，不過一匹。雖有八",
    "T01n0007_003:0203a01": "萬四千七寶之車，而王常駕，不過一乘。雖有",
    "T01n0007_003:0203a02": "八萬四千夫人，王之所愛，唯在一人。雕飾",
    "T01n0007_003:0203a03": "寶殿，八萬四千，王之所處不過一室。身之",
    "T01n0007_003:0203a04": "所須，飽足而已，而王役慮四方，纏心物務，",
    "T01n0007_003:0203a05": "徒勞精神，於身無益。「阿難！大善見王，豈異",
    "T01n0007_003:0203a06": "人乎？我身是也。我於往昔獲此尊貴，所居",
    "T01n0007_003:0203a07": "國城即在於此，我於此城作轉輪王，不可稱",
    "T01n0007_003:0203a08": "數，成就利益無量眾生。今者諸天充滿虛空，",
    "T01n0007_003:0203a09": "皆是我昔為王之時，以諸善法教化所成，其",
    "T01n0007_003:0203a10": "於今日復在此城，見般涅槃，當令其獲般涅",
    "T01n0007_003:0203a11": "槃果。阿難！以是事故，汝云何言此鳩尸那",
    "T01n0007_003:0203a12": "城為邊狹耶？我今決定住於此城而般涅槃。」",
    "T01n0007_003:0203a13": "當於如來說此事時，諸天及人億那由他，於",
    "T01n0007_003:0203a14": "諸法中遠塵離垢得法眼淨，即共同聲而白",
    "T01n0007_003:0203a15": "佛言：「世尊！往昔無量無邊阿僧祇劫，以諸",
    "T01n0007_003:0203a16": "善法利益我等，今又於此以般涅槃樂安立",
    "T01n0007_003:0203a17": "於我。」即散名華，并作天樂，歌唄讚歎，供養",
    "T01n0007_003:0203a18": "如來。爾時，阿難而白佛言：「奇哉！世尊！此鳩",
    "T01n0007_003:0203a19": "尸那城，過去乃有斯奇特事，我今不復生小",
    "T01n0007_003:0203a20": "心也。」",
    "T01n0007_003:0203a21": "爾時，世尊告阿難言：「汝今可入鳩尸那城語",
    "T01n0007_003:0203a22": "諸力士道，我今日於後夜分入般涅槃，皆悉",
    "T01n0007_003:0203a23": "令來與我相見，若有所疑，恣意請問，莫令",
    "T01n0007_003:0203a24": "於我般涅槃時不及相見後生悔恨。」爾時，阿",
    "T01n0007_003:0203a25": "難聞佛言已，埀泣懊惱，頂禮佛足，攝身威",
    "T01n0007_003:0203a26": "儀，與一比丘俱共入城。時，鳩尸那城，諸力士",
    "T01n0007_003:0203a27": "等，男女大小，始共集聚，論敘如來當般涅",
    "T01n0007_003:0203a28": "槃，各各皆欲往詣佛所。會見阿難，即便問",
    "T01n0007_003:0203a29": "言：「我聞世尊在雙樹間將般涅槃，正共言論",
    "T01n0007_003:0203b01": "欲至佛所。」於是阿難具以如來所勅之辭，",
    "T01n0007_003:0203b02": "告諸力士。力士聞已，悲號懊惱，悶絕躃地，",
    "T01n0007_003:0203b03": "互共微聲而相謂言：「嗚呼！苦哉！世間眼滅，我",
    "T01n0007_003:0203b04": "等從今何所歸依？猶如嬰兒失於慈母，從今",
    "T01n0007_003:0203b05": "已去，人天轉減，三惡道趣日就增盛。」白阿",
    "T01n0007_003:0203b06": "難言：「我等眷屬，今欲相隨往至佛所。」是時",
    "T01n0007_003:0203b07": "阿難還白佛言，以世尊語入城宣示。諸力士",
    "T01n0007_003:0203b08": "眾莫不驚絕涕泣歔欷，皆悉當來瞻奉世尊。",
    "T01n0007_003:0203b09": "諸力士等，男女大小，一切相隨，流淚嗚咽，",
    "T01n0007_003:0203b10": "緣路而進。是時，阿難見諸力士人數甚多，心",
    "T01n0007_003:0203b11": "自念言：「若此人眾，一一禮佛無有竟時。我今",
    "T01n0007_003:0203b12": "當令家家一時禮。」諸力士眾至佛所已，阿難",
    "T01n0007_003:0203b13": "即便普語之言：「汝等來眾既為不少，若人人禮",
    "T01n0007_003:0203b14": "佛不卒得竟。今可家家一時禮也。」力士奉旨",
    "T01n0007_003:0203b15": "即便禮佛，退住一面，而白佛言：「唯願世尊！",
    "T01n0007_003:0203b16": "住壽一劫！若減一劫，不般涅槃！利益一切",
    "T01n0007_003:0203b17": "諸天人民，今諸眾生無有慧眼。唯願世尊！為",
    "T01n0007_003:0203b18": "作開導。」爾時，如來告力士言：「汝今不應作此",
    "T01n0007_003:0203b19": "請我。所以者何？一切諸行皆悉無常，恩愛",
    "T01n0007_003:0203b20": "合會必歸別離。設我住世，若滿一劫，會亦",
    "T01n0007_003:0203b21": "當滅。我所說法但當憶持誦念勿忘，此則不",
    "T01n0007_003:0203b22": "異我在世也。」諸力士等聞佛此言，不果所請，",
    "T01n0007_003:0203b23": "心懷愁悴，悲泣懊惱，默然而住。",
    "T01n0007_003:0203b24": "爾時，鳩尸那城有一外道，年百二十，名須",
    "T01n0007_003:0203b25": "跋陀羅，聰明多智，誦四毘陀經，一切書論",
    "T01n0007_003:0203b26": "無不通達，為一切人之所宗敬。其聞如來在",
    "T01n0007_003:0203b27": "娑羅林雙樹之間將般涅槃，心自思惟：「我諸",
    "T01n0007_003:0203b28": "書論，說佛出世極為難遇，如優曇鉢花時一",
    "T01n0007_003:0203b29": "現耳。其今在於娑羅林中，我有所疑，試往",
    "T01n0007_003:0203c01": "請問，瞿曇若能決我疑者，便是實得一切種",
    "T01n0007_003:0203c02": "智。」作此念已，往到佛所，在於林外，逢見阿",
    "T01n0007_003:0203c03": "難，即語之言：「我書論中說佛興世極難值遇，",
    "T01n0007_003:0203c04": "億千萬劫時時乃出，如優曇鉢華不可數覩，",
    "T01n0007_003:0203c05": "在世教化，我初不見，今聞在此娑羅林中",
    "T01n0007_003:0203c06": "當般涅槃，我有所疑，欲往請問。汝可為我白",
    "T01n0007_003:0203c07": "世尊言，道我今者欲希相見。」爾時，阿難聞",
    "T01n0007_003:0203c08": "其此語，心自思惟：「世尊今者四大不和，接",
    "T01n0007_003:0203c09": "對來久，已自增惡。若復與此外道相見，必",
    "T01n0007_003:0203c10": "有言論，容致損劇。」即答之言：「世尊今者四大",
    "T01n0007_003:0203c11": "不和，寢臥林中極苦身痛，汝今不須見如",
    "T01n0007_003:0203c12": "來也，莫臨世尊般涅槃時而作障礙。」須跋陀",
    "T01n0007_003:0203c13": "羅如是三請，阿難亦復如是三答。爾時，世尊",
    "T01n0007_003:0203c14": "以淨天耳，聞須跋陀羅請阿難聲，又觀其根，",
    "T01n0007_003:0203c15": "是可度時，即以梵音告阿難言：「汝莫於我最",
    "T01n0007_003:0203c16": "後弟子獨作留礙，聽須跋陀羅前來，我欲見",
    "T01n0007_003:0203c17": "之。此人質直聰慧易悟，所以求進欲決疑難，",
    "T01n0007_003:0203c18": "非為故來論勝負也。」於是阿難即承佛教，",
    "T01n0007_003:0203c19": "語須跋陀羅：「世尊今已勅聽汝前。」須跋陀",
    "T01n0007_003:0203c20": "羅聞佛許前，歡喜踊躍，不能自勝，而心念",
    "T01n0007_003:0203c21": "言：「沙門瞿曇，決定是得一切種智。」即前佛",
    "T01n0007_003:0203c22": "所，互相問訊坐於一面，而白佛言：「瞿曇，欲",
    "T01n0007_003:0203c23": "有所問，唯願聽許。」佛言：「善哉！善哉！須跋陀",
    "T01n0007_003:0203c24": "羅，恣汝所問。」須跋陀羅即問佛言：「今者世",
    "T01n0007_003:0203c25": "間沙門婆羅門外道六師、富蘭那迦葉、末伽",
    "T01n0007_003:0203c26": "利拘賒梨子，刪闍夜毘羅眡子、阿耆多翅舍",
    "T01n0007_003:0203c27": "欽婆羅、迦羅鳩駄迦旃延、尼犍陀若提子等，",
    "T01n0007_003:0203c28": "各各自說，是一切智，以餘學者，名為邪見。",
    "T01n0007_003:0203c29": "言其所行，是解脫道，說他行者，是生死因。",
    "T01n0007_003:0204a01": "互相是非，云何而得知其虛實？何師應得沙",
    "T01n0007_003:0204a02": "門之稱？何師定是解脫之因？」爾時，如來即答",
    "T01n0007_003:0204a03": "之曰：「善哉！善哉！須跋陀羅，乃能問我如此",
    "T01n0007_003:0204a04": "之義。諦聽諦聽，吾為汝說。須跋陀羅！諸法",
    "T01n0007_003:0204a05": "之中若不見有八聖道法，當知無有一沙門",
    "T01n0007_003:0204a06": "名，二及三四，亦復不有；既無沙門，亦無解",
    "T01n0007_003:0204a07": "脫；解脫既無，非一切種智。須跋陀羅！若諸",
    "T01n0007_003:0204a08": "法中，有八聖道法，當知必有四沙門名；有",
    "T01n0007_003:0204a09": "沙門名，則有解脫；既有解脫，是一切種智。",
    "T01n0007_003:0204a10": "須跋陀羅！唯我法中，有八聖道，有四沙門",
    "T01n0007_003:0204a11": "名，是解脫道，是一切種智。彼諸外道，富蘭",
    "T01n0007_003:0204a12": "那迦葉等，其說法中，無八聖道，無沙門名，",
    "T01n0007_003:0204a13": "非是解脫及一切種智。若言有者，當知必是",
    "T01n0007_003:0204a14": "虛誑之說。須跋陀羅！一切眾生，聞我所說，",
    "T01n0007_003:0204a15": "信受思惟，當知其人必不空聞要得解脫。",
    "T01n0007_003:0204a16": "須跋陀羅！我在王宮未出家時，一切世間皆",
    "T01n0007_003:0204a17": "為六師之所迷醉，初未見有沙門之實。須",
    "T01n0007_003:0204a18": "跋陀羅！我年二十有九，出家學道，三十有",
    "T01n0007_003:0204a19": "六，於菩提樹下，思八聖道究竟源底，成阿耨",
    "T01n0007_003:0204a20": "多羅三藐三菩提，得一切種智。即往波羅捺",
    "T01n0007_003:0204a21": "國鹿野苑中仙人住處，為阿若憍陳如等五",
    "T01n0007_003:0204a22": "人，轉四諦法輪，其得道跡。爾時始有沙門之",
    "T01n0007_003:0204a23": "稱，出於世間福利眾生。須跋陀羅！當知我",
    "T01n0007_003:0204a24": "法能得解脫，如來實是一切種智。」爾時，須跋",
    "T01n0007_003:0204a25": "陀羅，既聞如來說八聖道，心生歡喜，舉身",
    "T01n0007_003:0204a26": "毛竪，渴仰欲聞八聖道義，而白佛言：「唯願",
    "T01n0007_003:0204a27": "世尊！為我分別八聖道義。」於是世尊即便為",
    "T01n0007_003:0204a28": "其分別廣說。須跋陀羅既聞佛說八聖道義，",
    "T01n0007_003:0204a29": "心意開朗，豁然大悟，於諸法中遠塵離垢得",
    "T01n0007_003:0204b01": "法眼淨，即白佛言：「我今欲於佛法出家。」於",
    "T01n0007_003:0204b02": "是世尊即便喚之：「善來！比丘！」鬚髮自落，袈裟",
    "T01n0007_003:0204b03": "著身，即成沙門。世尊又為廣說四諦，即獲",
    "T01n0007_003:0204b04": "漏盡，成阿羅漢。",
    "T01n0007_003:0204b05": "爾時，世尊告阿難言：「汝今當知，我於道場，",
    "T01n0007_003:0204b06": "成阿耨多羅三藐三菩提。最初說法，度阿若",
    "T01n0007_003:0204b07": "憍陳如等五人。今日在於娑羅林中，臨般涅",
    "T01n0007_003:0204b08": "槃，最後說法，度須跋陀羅。諸天及人，無復",
    "T01n0007_003:0204b09": "更應聞我說法而得度者；若有善根應得解",
    "T01n0007_003:0204b10": "脫，當來皆是我之弟子，展轉相教。阿難！須",
    "T01n0007_003:0204b11": "跋陀羅雖是外道，而其善根，應成熟時，唯",
    "T01n0007_003:0204b12": "有如來，能分別知。我般涅槃後，若有外道，",
    "T01n0007_003:0204b13": "欲於我法求出家者，汝等不應便聽許之。先",
    "T01n0007_003:0204b14": "令四月誦習經典，觀其意性為虛為實，若見",
    "T01n0007_003:0204b15": "其行質直柔軟，於我法中實有深樂，然後方",
    "T01n0007_003:0204b16": "可聽其出家。阿難！所以然者，汝等小智，不能",
    "T01n0007_003:0204b17": "分別眾生之根，是故令汝先觀之耳。」爾時，須",
    "T01n0007_003:0204b18": "跋陀羅而白佛言：「我於向者，欲求出家。世尊",
    "T01n0007_003:0204b19": "若令先於佛法四十年中讚誦經典，然後聽",
    "T01n0007_003:0204b20": "我而出家者，我亦能爾！豈況四月？」爾時，世尊",
    "T01n0007_003:0204b21": "即告之言：「如是，如是！須跋陀羅！我觀汝意，",
    "T01n0007_003:0204b22": "於我法中慇懃渴仰，今作此言，非為虛設。」",
    "T01n0007_003:0204b23": "爾時，須跋陀羅前白佛言：「我今不忍見天人尊",
    "T01n0007_003:0204b24": "入般涅槃，我於今日，欲先世尊入般涅槃。」",
    "T01n0007_003:0204b25": "佛言：「善哉。」時，須跋陀羅，即於佛前，入火界",
    "T01n0007_003:0204b26": "三昧而般涅槃。",
    "T01n0007_003:0204b27": "爾時，如來告阿難言：「汝勿見我入般涅槃，便",
    "T01n0007_003:0204b28": "謂正法於此永絕。何以故？我昔為諸比丘，制",
    "T01n0007_003:0204b29": "戒波羅提木叉，及餘所說種種妙法，此即便",
    "T01n0007_003:0204c01": "是汝等大師。如我在世，無有異也。阿難！我",
    "T01n0007_003:0204c02": "般涅槃後，諸比丘等，各依次第，大小相敬，",
    "T01n0007_003:0204c03": "不得呼姓，皆喚名字。互相伺察，無令眾中",
    "T01n0007_003:0204c04": "有犯大戒，不應[門@視]求覓他細過。車匿比丘，",
    "T01n0007_003:0204c05": "應與重罰。」阿難問佛：「與何重罰？」佛言：「阿難！",
    "T01n0007_003:0204c06": "與重罰者，一切比丘勿與共語。」於是阿難，",
    "T01n0007_003:0204c07": "如教奉行。爾時，世尊告諸比丘：「汝等今者",
    "T01n0007_003:0204c08": "若有疑難，恣意請問，莫我滅後生悔恨言：",
    "T01n0007_003:0204c09": "『如來近在娑羅林中，我於爾時，不往諮決，",
    "T01n0007_003:0204c10": "致令今日情有所滯。』我今雖復身體有疾，猶",
    "T01n0007_003:0204c11": "堪為汝等解釋疑惑。若欲於我般涅槃後奉",
    "T01n0007_003:0204c12": "持正法利益天人，今宜速來決所疑也。」世尊",
    "T01n0007_003:0204c13": "乃至如是三告，諸比丘等默然無有求決疑",
    "T01n0007_003:0204c14": "者。爾時，阿難即白佛言：「奇哉世尊！如是三",
    "T01n0007_003:0204c15": "誨，而此眾中無有疑者。」佛言：「如是，如是。阿",
    "T01n0007_003:0204c16": "難！今此眾中，五百比丘，未得道者，我般涅",
    "T01n0007_003:0204c17": "槃後，未來世中，當得盡漏。汝亦當在此中",
    "T01n0007_003:0204c18": "數也。」",
    "T01n0007_003:0204c19": "爾時，世尊告諸比丘：「汝等若見我身、口、意脫",
    "T01n0007_003:0204c20": "相犯觸，汝當語我。」時，諸比丘聞佛此語，流淚",
    "T01n0007_003:0204c21": "懊惱而白佛言：「如來豈當有身口意微細過",
    "T01n0007_003:0204c22": "耶？」於是如來即便說偈：",
    "T01n0007_003:0204c23": "「諸行無常，　　是生滅法，",
    "T01n0007_003:0204c24": "　生滅滅已，　　寂滅為樂。」",
    "T01n0007_003:0204c25": "爾時，如來說此偈已，告諸比丘：「汝等當知，一",
    "T01n0007_003:0204c26": "切諸行，皆悉無常。我今雖是金剛之體，亦",
    "T01n0007_003:0204c27": "復不免無常所遷。生死之中極為可畏，汝等",
    "T01n0007_003:0204c28": "宜應勤行精進，速求離此生死火坑。此則是",
    "T01n0007_003:0204c29": "我最後教也。我般涅槃，其時已至。」時，諸比丘",
    "T01n0007_003:0205a01": "及餘天人，聞佛此誨，悲號涕泣，悶絕躃地。",
    "T01n0007_003:0205a02": "如來即便普告之言：「汝等不應生此悲惱，諸",
    "T01n0007_003:0205a03": "行性相，皆悉如是。」於是如來，即入初禪。出",
    "T01n0007_003:0205a04": "於初禪，入第二禪。出於二禪，入第三禪。出",
    "T01n0007_003:0205a05": "於三禪，入第四禪。出第四禪，入於空處。出於",
    "T01n0007_003:0205a06": "空處，入於識處。出於識處，入無所有處。出無",
    "T01n0007_003:0205a07": "所有處，入於非想非非想處。出於非想非非",
    "T01n0007_003:0205a08": "想處，入滅盡定。爾時，阿難既見如來湛然不",
    "T01n0007_003:0205a09": "言，身體肢節不復動搖，即便流淚而作是言：",
    "T01n0007_003:0205a10": "「世尊今已入般涅槃。」爾時，阿[少/兔]樓駄語阿難",
    "T01n0007_003:0205a11": "言：「如來即時未般涅槃，所以湛然身不動者，",
    "T01n0007_003:0205a12": "正是入於滅盡定耳。」爾時，世尊出滅盡定，更",
    "T01n0007_003:0205a13": "還入於非想非非想處，乃至次第入於初禪。",
    "T01n0007_003:0205a14": "復出初禪，入第二禪。出於二禪，入第三禪。",
    "T01n0007_003:0205a15": "出於三禪，入第四禪，即於此地入般涅槃。",
    "T01n0007_003:0205a16": "爾時，阿[少/兔]樓駄語阿難言：「世尊已於第四禪",
    "T01n0007_003:0205a17": "地入般涅槃。」於是，阿難及四部眾，聞阿[少/兔]樓",
    "T01n0007_003:0205a18": "駄作此言已，悲號嗚咽，悶絕躃地。其中或",
    "T01n0007_003:0205a19": "有舉手拍頭搥胸大叫，共相謂言：「世間眼滅，",
    "T01n0007_003:0205a20": "一何速哉！一切眾生，從今已去，誰為導者？",
    "T01n0007_003:0205a21": "人天方減，惡道日增。」時，虛空中天龍八部，",
    "T01n0007_003:0205a22": "涕泣滂沱猶如驟雨，互相謂言：「我等從今誰",
    "T01n0007_003:0205a23": "為歸依？猶若嬰兒失於慈母。三惡道逕日就",
    "T01n0007_003:0205a24": "開闊，解脫之門方巨重關。一切眾生，沈淪",
    "T01n0007_003:0205a25": "苦海。亦如病人遠於良醫，又似盲者失所牽",
    "T01n0007_003:0205a26": "導。我等既去無上法王，煩惱之賊日見侵",
    "T01n0007_003:0205a27": "逼。」唱此言已，悶絕懊惱不能自禁。時，鳩尸那",
    "T01n0007_003:0205a28": "城諸力士眾，皆悉勇健，猶如香象。既見如",
    "T01n0007_003:0205a29": "來入般涅槃，神情憔悴，如病新起。當於爾",
    "T01n0007_003:0205b01": "時大地震動天鼓自鳴，四大海水波浪翻倒，",
    "T01n0007_003:0205b02": "須彌山王自然傾搖，狂風奮發，林木摧折簫",
    "T01n0007_003:0205b03": "索枯悴，駭異於常。爾時，大梵天王即說偈",
    "T01n0007_003:0205b04": "言：",
    "T01n0007_003:0205b05": "「過去與未來，　　及以今現在，",
    "T01n0007_003:0205b06": "　無有諸眾生，　　不歸無常者。",
    "T01n0007_003:0205b07": "　如來天人尊，　　金剛身堅固，",
    "T01n0007_003:0205b08": "　猶不免無常，　　而況於餘人。",
    "T01n0007_003:0205b09": "　一切諸眾生，　　愛惜保其身，",
    "T01n0007_003:0205b10": "　薰餘以香華，　　不知當毀滅。",
    "T01n0007_003:0205b11": "　如來金色身，　　相好以莊嚴，",
    "T01n0007_003:0205b12": "　會亦當棄捨，　　應入般涅槃。",
    "T01n0007_003:0205b13": "　永斷諸煩惱，　　成一切種智，",
    "T01n0007_003:0205b14": "　猶尚不得免，　　況餘結累者。」",
    "T01n0007_003:0205b15": "爾時，天帝釋即說偈言：",
    "T01n0007_003:0205b16": "「一切諸行性，　　實是生滅法，",
    "T01n0007_003:0205b17": "　兩足最勝尊，　　亦復歸於盡。",
    "T01n0007_003:0205b18": "　三毒熾然火，　　恒燒諸眾生，",
    "T01n0007_003:0205b19": "　無有大悲雲，　　誰能雨令滅？」",
    "T01n0007_003:0205b20": "爾時，阿[少/兔]樓駄，即說偈言：",
    "T01n0007_003:0205b21": "「如來於今日，　　諸根不搖動，",
    "T01n0007_003:0205b22": "　心意會諸法，　　而棄於此身。",
    "T01n0007_003:0205b23": "　恬然絕思慮，　　亦復無諸受，",
    "T01n0007_003:0205b24": "　如燈盡光滅，　　如來滅亦然。」",
    "T01n0007_003:0205b25": "爾時，阿難即說偈言：",
    "T01n0007_003:0205b26": "「大地忽震動，　　狂風四激起，",
    "T01n0007_003:0205b27": "　海水波翻倒，　　須彌寶山搖。",
    "T01n0007_003:0205b28": "　天人心悲痛，　　泣淚猶如雨，",
    "T01n0007_003:0205b29": "　皆悉大恐怖，　　如被非人執。",
    "T01n0007_003:0205c01": "　由佛般涅槃，　　故有如此事。」",
    "T01n0007_003:0205c02": "爾時，眾中有未得道比丘、人天，既見如來已",
    "T01n0007_003:0205c03": "般涅槃，心生懊惱，宛轉于地。已得道者，深",
    "T01n0007_003:0205c04": "歎世間無常之苦，悲號啼泣不能自勝。是時，",
    "T01n0007_003:0205c05": "阿[少/兔]樓駄語諸比丘及以天人：「汝等不應生",
    "T01n0007_003:0205c06": "大憂惱，如來前已為汝等說，諸行性相法皆",
    "T01n0007_003:0205c07": "如是。云何猶故而悲泣耶？」爾時，阿難即便普",
    "T01n0007_003:0205c08": "語四遠來眾：「如來今已入般涅槃。」爾時，眾人",
    "T01n0007_003:0205c09": "聞阿難言，悲號啼泣悶絕懊惱，而以微聲語",
    "T01n0007_003:0205c10": "阿難言：「今此人眾極為闐塞，三十二喻闍",
    "T01n0007_003:0205c11": "那，皆悉充滿。唯願尊者，各令我等次第得",
    "T01n0007_003:0205c12": "前親見如來，最後瞻仰禮拜供養。如來出世",
    "T01n0007_003:0205c13": "難可值遇，如優曇鉢華時時乃現，今者親在",
    "T01n0007_003:0205c14": "此般涅槃，願必哀愍，令我得見。」爾時，阿難",
    "T01n0007_003:0205c15": "聞眾人言，心自思惟：「如來出世，極為難",
    "T01n0007_003:0205c16": "值，最後供養亦復甚難，我今當令誰在於先",
    "T01n0007_003:0205c17": "供養佛者？今者宜使諸比丘尼及優婆夷，",
    "T01n0007_003:0205c18": "得在前來供養佛身。所以然者？斯等女弱，",
    "T01n0007_003:0205c19": "昔來之時，不必得到如來之所，以是因緣故",
    "T01n0007_003:0205c20": "宜在先。」作此念已，即便普唱：「諸比丘尼及優",
    "T01n0007_003:0205c21": "婆夷，皆聽前於如來身所。」諸比丘尼及與無",
    "T01n0007_003:0205c22": "量優婆夷等，俱到佛所。既見如來已般涅槃，",
    "T01n0007_003:0205c23": "啼泣懊惱，圍繞禮拜，種種供養。爾時，有一",
    "T01n0007_003:0205c24": "貧窮優婆夷，年一百歲。見諸婆羅門，并及",
    "T01n0007_003:0205c25": "剎利長者居士、力士、妻女、長幼、大小，以妙",
    "T01n0007_003:0205c26": "香華種種供養，自傷貧乏獨絕此願，心自",
    "T01n0007_003:0205c27": "思惟：「如來出世極為難值，最後供養復為",
    "T01n0007_003:0205c28": "甚難，而今窮罄無以自表。」作此念已，倍增",
    "T01n0007_003:0205c29": "悲慟，臨佛足上心大懊惱，涕泣流連汙如",
    "T01n0007_003:0206a01": "來足：「願我將來所生之處，常得見佛。」諸比",
    "T01n0007_003:0206a02": "丘尼及優婆夷，供養畢已，即還本處。爾時，",
    "T01n0007_003:0206a03": "阿難又復普告諸餘人言：「諸比丘尼及優婆",
    "T01n0007_003:0206a04": "夷，供養已畢，汝等可前次第供養。」時，諸人",
    "T01n0007_003:0206a05": "眾以次而來，到佛身所，既見如來已般涅槃，",
    "T01n0007_003:0206a06": "號泣宛轉心大悲惱，以諸供具而用供養。爾",
    "T01n0007_003:0206a07": "時，諸力士眾皆悉集聚，共相謂言：「我等今",
    "T01n0007_003:0206a08": "者，云何闍維如來之身？世尊臨欲般涅槃",
    "T01n0007_003:0206a09": "時，應有遺勅。」即便共往，問阿難言：「我等今者",
    "T01n0007_003:0206a10": "欲共闍維如來之身，其法云何？世尊臨可般",
    "T01n0007_003:0206a11": "涅槃時，當有遺旨，唯願見告。」爾時，阿難語力",
    "T01n0007_003:0206a12": "士言：「如來遺勅闍維之法，令與轉輪聖王等",
    "T01n0007_003:0206a13": "無有異。」阿難即便具說佛向所勅之事。諸力",
    "T01n0007_003:0206a14": "士等聞阿難言，皆共嚴辦闍維之具。先造寶",
    "T01n0007_003:0206a15": "輿雕鏤莊麗，以如來身置寶輿上，燒香散華。",
    "T01n0007_003:0206a16": "作眾伎樂，歌頌讚歎。於音樂中，而說苦空無",
    "T01n0007_003:0206a17": "常無我不淨之法。時，諸力士白阿難言：「如來",
    "T01n0007_003:0206a18": "今者既般涅槃，最後供養極為難遇，我等請",
    "T01n0007_003:0206a19": "留如來之身，七日七夜恣意供養，令諸天人",
    "T01n0007_003:0206a20": "長夜獲安。」阿難即便以力士言問阿[少/兔]樓駄，",
    "T01n0007_003:0206a21": "阿[少/兔]樓駄答阿難言：「善哉！隨意。」阿難爾時告",
    "T01n0007_003:0206a22": "諸力士：「聽留佛身七日七夜恣意供養。」時，諸",
    "T01n0007_003:0206a23": "力士聞阿難言，心大悲慶，即於林中種種供",
    "T01n0007_003:0206a24": "養，滿七日已。時，諸力士以新淨綿及以細[疊*毛]",
    "T01n0007_003:0206a25": "纏如來身，然後內以金棺之中，其金棺內散",
    "T01n0007_003:0206a26": "以牛頭栴檀、香屑及諸妙華，即以金棺內銀",
    "T01n0007_003:0206a27": "棺中，又以銀棺內銅棺中，又以銅棺內鐵棺",
    "T01n0007_003:0206a28": "中，又以鐵棺置寶輿上，作諸伎樂歌唄讚歎。",
    "T01n0007_003:0206a29": "諸天於空，散曼陀羅花、摩訶曼陀羅花、曼殊",
    "T01n0007_003:0206b01": "沙花、摩訶曼殊沙花，并作天樂，種種供養，然",
    "T01n0007_003:0206b02": "後次第下諸棺蓋。時，力士等共相謂言：「七日",
    "T01n0007_003:0206b03": "之期今者已滿，我等宜應舁如來棺，周匝",
    "T01n0007_003:0206b04": "繞城，令諸人民恣意供養，然後往於城南闍",
    "T01n0007_003:0206b05": "維。」作此言已，即便共舁如來之棺，盡其身力",
    "T01n0007_003:0206b06": "而不能起，各共驚怪不知何故？而以問於阿",
    "T01n0007_003:0206b07": "[少/兔]樓駄：「我等諸人欲舁佛棺，周匝繞城。還",
    "T01n0007_003:0206b08": "趣南門供養闍維，盡竭身力而不能舉，不知",
    "T01n0007_003:0206b09": "此是何等事相？唯願尊者為我說之。」時，阿[少/兔]",
    "T01n0007_003:0206b10": "樓駄語眾人言：「所以然者，虛空諸天欲令佛",
    "T01n0007_003:0206b11": "棺周匝繞城。從北門入住於城中，聽諸天人",
    "T01n0007_003:0206b12": "種種供養。然後應從東門而出，往於寶冠支",
    "T01n0007_003:0206b13": "提之所，而闍維之。」彼諸力士聞此語已，共",
    "T01n0007_003:0206b14": "相謂言：「諸天意爾，宜應順從。」即舁佛棺，繞",
    "T01n0007_003:0206b15": "城一匝，從北門入，住城之中，聽諸天人恣",
    "T01n0007_003:0206b16": "意供養，作妙伎樂，燒香散華，歌唄讚歎。諸天",
    "T01n0007_003:0206b17": "於空，雨曼陀羅花、摩訶曼陀羅華、曼殊沙花、",
    "T01n0007_003:0206b18": "摩訶曼殊沙花，并作天樂，種種供養。供養訖",
    "T01n0007_003:0206b19": "已，即便從城東門而出，往於寶冠支提之所。",
    "T01n0007_003:0206b20": "既到彼處，比丘、比丘尼、優婆塞、優婆夷、天龍",
    "T01n0007_003:0206b21": "八部感結悲哽不能自勝，而便聚積牛頭栴",
    "T01n0007_003:0206b22": "檀及諸雜香。又於[卄/積]上，敷舒繒[疊*毛]，施大寶帳",
    "T01n0007_003:0206b23": "以覆其上，舁舉寶棺，繞彼香[卄/積]周迴七匝，",
    "T01n0007_003:0206b24": "燒香散花，作眾伎樂，而以寶棺置香[卄/積]上，取",
    "T01n0007_003:0206b25": "妙香油周澆灑之。時，四部眾并諸天人，戀",
    "T01n0007_003:0206b26": "慕懊憹不能自勝，即便以火從下燒之。火不",
    "T01n0007_003:0206b27": "肯然乃至再三，亦復不然。時，諸人眾不知所",
    "T01n0007_003:0206b28": "以，即以此事問阿[少/兔]樓駄：「三燒香[卄/積]，何故不",
    "T01n0007_003:0206b29": "然？」阿[少/兔]樓駄言：「所以然者，尊者摩訶迦葉在",
    "T01n0007_003:0206c01": "鐸叉那耆利國，聞於如來欲般涅槃，與五百",
    "T01n0007_003:0206c02": "比丘從彼國來，欲見世尊。是以如來不令火",
    "T01n0007_003:0206c03": "然。」爾時，大眾聞此語已，深歎奇特。",
    "T01n0007_003:0206c04": "爾時，摩訶迦葉在鐸叉那耆利國，遙聞如來",
    "T01n0007_003:0206c05": "在鳩尸那城，欲般涅槃，心大悲戀，與五百比",
    "T01n0007_003:0206c06": "丘緣路而來。去城不遠，身患疲極在於路邊，",
    "T01n0007_003:0206c07": "與諸比丘坐於樹下。見一外道，手執曼陀羅",
    "T01n0007_003:0206c08": "華，迦葉問言：「汝從何來？」答言：「我從鳩尸那",
    "T01n0007_003:0206c09": "城來。」迦葉又問：「汝知我師應正遍知不？」其",
    "T01n0007_003:0206c10": "即答言：「識。汝大師在鳩尸那城娑羅林中雙",
    "T01n0007_003:0206c11": "樹之間，已般涅槃，得今七日。即時正在寶",
    "T01n0007_003:0206c12": "冠支提，將欲闍維，天人充滿，互競供養故，",
    "T01n0007_003:0206c13": "我於彼得此天華。」爾時，迦葉聞此言已，悲號",
    "T01n0007_003:0206c14": "哽咽，諸比丘眾悶絕躃地，而以微聲共相謂",
    "T01n0007_003:0206c15": "言：「嗚呼！苦哉！世間眼滅。」於是迦葉而安慰之：",
    "T01n0007_003:0206c16": "「汝等不應作此苦憹，諸行性相皆悉如是。如",
    "T01n0007_003:0206c17": "來天尊猶尚不免，況復餘人而得脫耶？宜",
    "T01n0007_003:0206c18": "應精進求離世苦，今可速起前於寶冠支提",
    "T01n0007_003:0206c19": "之所禮拜瞻仰。」爾時，眾中有餘比丘，晚暮",
    "T01n0007_003:0206c20": "出家愚癡無智，共相謂言：「佛在世時，禁呵",
    "T01n0007_003:0206c21": "我等，不得縱意。既般涅槃，何其快哉！」是時，迦",
    "T01n0007_003:0206c22": "葉與諸比丘，進鳩尸那城，到於寶冠支提之",
    "T01n0007_003:0206c23": "所，見如來棺，在香[卄/積]上，悲泣流淚圍繞七",
    "T01n0007_003:0206c24": "匝，而登香[卄/積]。至寶棺所，在於足處號咷嗚",
    "T01n0007_003:0206c25": "咽，頭面作禮。爾時，如來於寶棺內，而出雙足，",
    "T01n0007_003:0206c26": "迦葉見此，倍增悲驚。時，諸天人既覩奇特希",
    "T01n0007_003:0206c27": "有之事，莫不嗟歎，深生苦戀。爾時，迦葉見佛",
    "T01n0007_003:0206c28": "足上而有點汙，即便迴顧，問阿難言：「如來",
    "T01n0007_003:0206c29": "足上何緣有此？」阿難答言：「如來初可般涅槃",
    "T01n0007_003:0207a01": "時，四眾充滿，我時思惟：『若令大眾同時進",
    "T01n0007_003:0207a02": "者，女人羸弱，不必得前。』即便先聽諸比丘",
    "T01n0007_003:0207a03": "尼及優婆夷到如來所禮拜供養。爾時，有",
    "T01n0007_003:0207a04": "一貧窮優婆夷，年一百歲。見諸婆羅門，及",
    "T01n0007_003:0207a05": "以剎利長者居士，力士妻女，長幼大小，以",
    "T01n0007_003:0207a06": "妙香華種種供養，自傷貧乏無以表心，作此",
    "T01n0007_003:0207a07": "念已，倍增悲慟，臨佛足上，心大懊憹，涕泣",
    "T01n0007_003:0207a08": "流連，汙如來足。」爾時，迦葉既聞此語，心懷",
    "T01n0007_003:0207a09": "惆悵，怪責阿難曾不呵止致此點汙，即以香",
    "T01n0007_003:0207a10": "華，供養佛棺，禮拜讚歎。皆悉畢已，於是雙足",
    "T01n0007_003:0207a11": "自然還入，迦葉即便還下於地。以佛力故香",
    "T01n0007_003:0207a12": "[卄/積]自然，四面火起，經歷七日，寶棺融盡。於",
    "T01n0007_003:0207a13": "時諸天，雨火令滅，諸力士眾收取舍利。以",
    "T01n0007_003:0207a14": "千張[疊*毛]纏佛身者，最裏一張及外一重，如",
    "T01n0007_003:0207a15": "本不然，猶裹舍利。當爾之時，虛空諸天雨",
    "T01n0007_003:0207a16": "眾妙華，并作伎樂，歌唄讚歎，供養舍利。時，",
    "T01n0007_003:0207a17": "諸來眾及以力士，皆悉各設種種供養。諸力",
    "T01n0007_003:0207a18": "士眾，即以金甖收取舍利，置寶輿上，燒香",
    "T01n0007_003:0207a19": "散華，作眾伎樂，還歸入城。起大高樓而以舍",
    "T01n0007_003:0207a20": "利置於樓上，即嚴四兵，防衛守護。唯聽比丘",
    "T01n0007_003:0207a21": "及比丘尼，得入禮拜，種種供養。其餘國",
    "T01n0007_003:0207a22": "王及婆羅門，長者居士，一切人民，皆不聽",
    "T01n0007_003:0207a23": "前。",
    "T01n0007_003:0207a24": "爾時，韋提希子阿闍世王，聞彼力士收佛舍",
    "T01n0007_003:0207a25": "利，置高樓上，而嚴四兵防衛守護，心大悲",
    "T01n0007_003:0207a26": "惱，又復忿怒諸力士輩，即便遣信，語力士",
    "T01n0007_003:0207a27": "言：「世尊在世，亦是我師。般涅槃時，恨不臨",
    "T01n0007_003:0207a28": "見，我之族姓，及與世尊，皆是剎利，汝今云",
    "T01n0007_003:0207a29": "何，獨收舍利，置高樓上，而嚴四兵防衛守",
    "T01n0007_003:0207b01": "護，不分餘人？汝便可以一分與我，我欲於",
    "T01n0007_003:0207b02": "國起妙兜婆，興諸供養。若能見許，永通國",
    "T01n0007_003:0207b03": "好；不見許者，興兵伐汝。」餘七國王及毗耶",
    "T01n0007_003:0207b04": "離、諸離車等，遣使之法，皆亦如是。時，婆羅",
    "T01n0007_003:0207b05": "門、長者、居士亦各遣信，白力士言：「世尊亦",
    "T01n0007_003:0207b06": "是我等之師，願能哀愍，賜舍利分。」時，諸國",
    "T01n0007_003:0207b07": "使到力士所，具宣王意，力士聞已，深懷不",
    "T01n0007_003:0207b08": "平，答諸使言：「佛來我國而般涅槃，舍利自",
    "T01n0007_003:0207b09": "然應屬我等。欲於國界興造兜婆莊嚴供養，",
    "T01n0007_003:0207b10": "此不可得。若兜婆成，恣汝等意，快共來此供",
    "T01n0007_003:0207b11": "養禮拜，若欲興兵，而見向者，此國軍眾，亦",
    "T01n0007_003:0207b12": "足相擬。」時，彼諸使各歸本國，人人向王說",
    "T01n0007_003:0207b13": "如此事。諸王聞已，益懷瞋忿，各嚴四兵而",
    "T01n0007_003:0207b14": "往攻伐。時，諸力士亦嚴戰具，以擬來敵。鳩",
    "T01n0007_003:0207b15": "尸那城中，有一婆羅門，名徒盧那，聰明多",
    "T01n0007_003:0207b16": "智，深信三寶。心自思惟：「彼八國王及諸離",
    "T01n0007_003:0207b17": "車，身力壯健，軍眾精銳。又且力士勇猛難當，",
    "T01n0007_003:0207b18": "若交戰者必無兩全。」而即便語諸力士言：「汝",
    "T01n0007_003:0207b19": "等雖復勇銳果敢，彼八國王，齊力同心，人",
    "T01n0007_003:0207b20": "眾雲集，軍陣猛盛，若戰鬪者，理無兩全，鋒",
    "T01n0007_003:0207b21": "刃既交，必有傷害。如來在世，教人行慈，而",
    "T01n0007_003:0207b22": "於今日，忽相殺戮，汝等不應悋惜舍利，宜",
    "T01n0007_003:0207b23": "分諸國及離車等，各於其界，造立兜婆。稱",
    "T01n0007_003:0207b24": "於世尊往昔之訓，又使汝等普獲福利。」諸力",
    "T01n0007_003:0207b25": "士眾，聞此語已，心意解悟，即答之言：「汝之",
    "T01n0007_003:0207b26": "所說，實得於理，聽如汝言。」彼婆羅門，見力",
    "T01n0007_003:0207b27": "士眾皆悉解甲，即便出城，語諸王言：「汝今",
    "T01n0007_003:0207b28": "為法何故興兵？」諸王答言：「我為法故，遠求",
    "T01n0007_003:0207b29": "舍利，而見拒逆，不肯分與，是以今者興兵",
    "T01n0007_003:0207c01": "共來。」時，婆羅門復語王言：「我已相為和諸",
    "T01n0007_003:0207c02": "力士，皆悉與汝舍利之分，可取寶瓶，為汝分",
    "T01n0007_003:0207c03": "之。」八王歡喜，奉授金瓶。彼婆羅門，受諸金",
    "T01n0007_003:0207c04": "瓶，持以還歸，於高樓上而分舍利，以與八",
    "T01n0007_003:0207c05": "王。于時，八王既得舍利，踴躍頂戴，還於本國",
    "T01n0007_003:0207c06": "各起兜婆。彼婆羅門從諸力士，乞分舍利瓶，",
    "T01n0007_003:0207c07": "自起兜婆。諸力士等取其一分，於闍維處，",
    "T01n0007_003:0207c08": "合餘灰炭而起兜婆；如是凡起十處兜婆。如",
    "T01n0007_003:0207c09": "來從始欲般涅槃，及般涅槃後至於闍維，起",
    "T01n0007_003:0207c10": "諸兜婆，其事如是。其後迦葉共於阿難及諸",
    "T01n0007_003:0207c11": "比丘，於王舍城，結集三藏。",
    "T01n0007_003:0207c12": "大般涅槃經卷下"
}