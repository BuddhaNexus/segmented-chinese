{
    "T53n2122_075:0847a24": "法苑珠林卷第七十五",
    "T53n2122_075:0847a26": "西明寺沙門釋道世撰",
    "T53n2122_075:0847a27": "◎十惡篇第八十四之三",
    "T53n2122_075:0847a28": "邪婬部第六(此別三部)",
    "T53n2122_075:0847a29": "述意部呵欲部姦偽部",
    "T53n2122_075:0847b01": "述意部第一",
    "T53n2122_075:0847b02": "夫婬聲敗德。智者之所不行。欲相迷神。聖人",
    "T53n2122_075:0847b03": "之所皆離。是以周幽喪國。信褒姒之愆。晉獻",
    "T53n2122_075:0847b04": "亡家。實孋姬之罪。獨角山上。不寤騎頸",
    "T53n2122_075:0847b05": "之羞。期在廟堂。寧寤焚身之痛。皆為欲界",
    "T53n2122_075:0847b06": "眾生不修觀解。繫地煩惱不能斷伏。且地水",
    "T53n2122_075:0847b07": "火風。誰為宰主。身受心法。本性皆空。薄皮厚",
    "T53n2122_075:0847b08": "皮周旋不淨。生藏熟藏穢惡難論。常欲牽人",
    "T53n2122_075:0847b09": "墮三惡道。是以菩薩大士常修觀行。臭處",
    "T53n2122_075:0847b10": "流溢遍身皆滿。六塵怨賊每相觸惱。五陰旃",
    "T53n2122_075:0847b11": "陀難可親近。凡夫顛倒縱此貪迷。妄見妖姿",
    "T53n2122_075:0847b12": "戀著華態。皓齒丹脣長眉高髻。弄影逶迤增",
    "T53n2122_075:0847b13": "妍美艶。所以雒川解珮。能稅駕於陳王。漢",
    "T53n2122_075:0847b14": "曲弄珠。遂留情於交浦。巫山臺上。託雲雨",
    "T53n2122_075:0847b15": "以去來。麻姑水側。寄泉流而還往。遂使然",
    "T53n2122_075:0847b16": "香之氣。逈襲韓壽之衣。彈琴之曲。懸領相如",
    "T53n2122_075:0847b17": "之意。或因薦枕而成親。或藉掛冠而為密。",
    "T53n2122_075:0847b18": "豈知形如聚沫。質似浮雲。內外俱空。須臾散",
    "T53n2122_075:0847b19": "滅。舉身不淨。合體無常。方棄溝渠以充螻蟻。",
    "T53n2122_075:0847b20": "凡是眾生有此邪行。乖梵天道障菩提業。為",
    "T53n2122_075:0847b21": "四趣因感三塗果。是知三有之本寔由婬業。",
    "T53n2122_075:0847b22": "六趣之報特因愛染。以潤業偏重故聖制不",
    "T53n2122_075:0847b23": "為也。",
    "T53n2122_075:0847b24": "呵欲部第二",
    "T53n2122_075:0847b25": "第一明貪欲滋多者。如涅槃經偈云。",
    "T53n2122_075:0847b26": "　若常愁苦　　愁遂增多　　如人喜眠",
    "T53n2122_075:0847b27": "　眠則滋多　　貪婬嗜酒　　亦復如是",
    "T53n2122_075:0847b28": "又正法念經偈云。",
    "T53n2122_075:0847b29": "　如火益乾薪　　增長火熾然",
    "T53n2122_075:0847c01": "　如是受樂者　　愛火轉增長",
    "T53n2122_075:0847c02": "　薪火雖熾然　　人皆能捨離",
    "T53n2122_075:0847c03": "　愛火燒世間　　纏綿不可捨",
    "T53n2122_075:0847c04": "又智度論偈云。",
    "T53n2122_075:0847c05": "　世人愚惑　　貪著五欲　　至死不捨",
    "T53n2122_075:0847c06": "　為之後世　　受無量苦　　譬如愚人",
    "T53n2122_075:0847c07": "　貪著好果　　上樹食之　　不肯時下",
    "T53n2122_075:0847c08": "　人伐其樹　　樹傾乃墮　　身首毀壞",
    "T53n2122_075:0847c09": "　痛苦而死　　得時樂少　　失時苦多",
    "T53n2122_075:0847c10": "　如蜜塗刀　　舐者貪甜　　不知傷舌",
    "T53n2122_075:0847c11": "　後受大苦",
    "T53n2122_075:0847c12": "成實論偈云。",
    "T53n2122_075:0847c13": "　貪欲實苦　　凡夫顛倒　　妄生樂想",
    "T53n2122_075:0847c14": "　智者見苦　　見苦則斷　　受欲無厭",
    "T53n2122_075:0847c15": "　如飲鹹水　　轉增其渴　　以增渴故",
    "T53n2122_075:0847c16": "　何得有樂　　譬如狗齩　　血塗枯骨",
    "T53n2122_075:0847c17": "　增涎唾合　　想謂有美　　貪欲亦爾",
    "T53n2122_075:0847c18": "　於無味中　　邪倒力故　　謂為受味",
    "T53n2122_075:0847c19": "　故知色欲　　苦實樂虛　　要無貪求",
    "T53n2122_075:0847c20": "　方名真樂",
    "T53n2122_075:0847c21": "第二明觀女不淨者。但惟諸女。外假容儀。內",
    "T53n2122_075:0847c22": "懷臭穢。迷人著相。不覺虛誑。唯大智者能知",
    "T53n2122_075:0847c23": "可惡也。又禪祕要經云。長老目連得羅漢道。",
    "T53n2122_075:0847c24": "本婦將從。盛服莊嚴欲壞目連。目連爾時為",
    "T53n2122_075:0847c25": "說偈言。",
    "T53n2122_075:0847c26": "　汝身骨乾立　　皮肉相纏裹",
    "T53n2122_075:0847c27": "　不淨內充滿　　無一是好物",
    "T53n2122_075:0847c28": "　韋囊盛屎溺　　九孔常流出",
    "T53n2122_075:0847c29": "　如鬼無所宜　　何足以自貴",
    "T53n2122_075:0848a01": "　汝身如行廁　　薄皮以自覆",
    "T53n2122_075:0848a02": "　智者所棄遠　　如人捨廁去",
    "T53n2122_075:0848a03": "　若人知汝身　　如我所惡厭",
    "T53n2122_075:0848a04": "　一切皆遠離　　如人避圊廁",
    "T53n2122_075:0848a05": "　汝身自莊嚴　　華香以瓔珞",
    "T53n2122_075:0848a06": "　凡夫所貪愛　　智者所不惑",
    "T53n2122_075:0848a07": "　汝是不淨聚　　集諸穢惡物",
    "T53n2122_075:0848a08": "　如莊嚴廁舍　　愚人以為好",
    "T53n2122_075:0848a09": "　汝脇肋著脊　　如椽依梁棟",
    "T53n2122_075:0848a10": "　五藏在腹內　　不淨如屎篋",
    "T53n2122_075:0848a11": "　汝身如糞舍　　愚夫所貪保",
    "T53n2122_075:0848a12": "　飾以珠瓔珞　　外好如畫瓶",
    "T53n2122_075:0848a13": "　若人欲染空　　始終不可著",
    "T53n2122_075:0848a14": "　汝欲來燒我　　如蛾自投火",
    "T53n2122_075:0848a15": "　一切諸欲毒　　我今已滅盡",
    "T53n2122_075:0848a16": "　五欲已遠離　　魔網已壞裂",
    "T53n2122_075:0848a17": "　我心如虛空　　一切無所著",
    "T53n2122_075:0848a18": "　正使天欲來　　不能染我心",
    "T53n2122_075:0848a19": "又增一阿含經云。寧以火燒鐵錐而刺于",
    "T53n2122_075:0848a20": "眼。不以視色興起亂想。又正法念經云。女人",
    "T53n2122_075:0848a21": "之性心多嫉妬。以是因緣。女人死後多生餓",
    "T53n2122_075:0848a22": "鬼趣中。雖有美言心如毒害。強知虛詐能惑",
    "T53n2122_075:0848a23": "世間。",
    "T53n2122_075:0848a24": "等三明女人難親可厭者。故優填王經偈云。",
    "T53n2122_075:0848a25": "　女人最為惡　　難與為因緣",
    "T53n2122_075:0848a26": "　恩愛一縛著　　牽人入罪門",
    "T53n2122_075:0848a27": "非直牽人入惡道。天中退落亦由女惑。故正",
    "T53n2122_075:0848a28": "法念經偈云。",
    "T53n2122_075:0848a29": "　天中大繫縛　　無過於女色",
    "T53n2122_075:0848b01": "　女人縛諸天　　將至三惡道",
    "T53n2122_075:0848b02": "又智度論云。菩薩觀欲種種不淨。於諸衰中",
    "T53n2122_075:0848b03": "女衰最重。火刀雷電霹靂怨家毒蛇之屬。猶",
    "T53n2122_075:0848b04": "可暫近。女人慳妬。瞋諂妖穢。鬪諍貪嫉。不可",
    "T53n2122_075:0848b05": "親近。故佛說偈云。",
    "T53n2122_075:0848b06": "　寧以赤鐵　　宛轉眼中　　不以散心",
    "T53n2122_075:0848b07": "　邪視女色　　含笑作姿　　憍幔羞慚",
    "T53n2122_075:0848b08": "　迴面[目*聶]眼　　美言妬瞋　　行步妖穢",
    "T53n2122_075:0848b09": "　以惑於人　　婬羅欲網　　人皆投身",
    "T53n2122_075:0848b10": "　坐臥行立　　迴眄巧媚　　薄智愚人",
    "T53n2122_075:0848b11": "　為之心醉　　執劍向敵　　是猶可勝",
    "T53n2122_075:0848b12": "　女賊害人　　是不可禁　　毒蛇含毒",
    "T53n2122_075:0848b13": "　猶可手捉　　女情惑人　　是不可觸",
    "T53n2122_075:0848b14": "又增一經偈云。",
    "T53n2122_075:0848b15": "　莫與女交通　　亦莫共言語",
    "T53n2122_075:0848b16": "　有能遠離者　　則離於八難",
    "T53n2122_075:0848b17": "故薩遮尼乾子經尼乾子說偈云。",
    "T53n2122_075:0848b18": "　自妻不生足　　好婬他婦女",
    "T53n2122_075:0848b19": "　是人無慚愧　　受苦常無樂",
    "T53n2122_075:0848b20": "　現在未來世　　受苦及打縛",
    "T53n2122_075:0848b21": "　捨身生地獄　　受苦常無樂",
    "T53n2122_075:0848b22": "又雜譬喻經云。佛在世時。有一婆羅門生於",
    "T53n2122_075:0848b23": "兩女。女皆端正。乃故懸金。九十日內募索有",
    "T53n2122_075:0848b24": "能訶我女醜者。便當與金。竟無募者。將至佛",
    "T53n2122_075:0848b25": "所。佛便訶言。此女皆醜無有一好。阿難白佛",
    "T53n2122_075:0848b26": "言。此女實好。而佛言惡。有何不好。佛言。人",
    "T53n2122_075:0848b27": "眼不視色是為好眼。耳鼻口亦爾。身不著細",
    "T53n2122_075:0848b28": "滑。是為好身。手不盜他財。是為好手。今觀此",
    "T53n2122_075:0848b29": "女眼視色。耳聽音。鼻嗅香。身喜細滑。手喜盜",
    "T53n2122_075:0848c01": "財。如此之者。皆不好也。",
    "T53n2122_075:0848c02": "又佛說日明菩薩經云。菩薩呵色欲法。女色",
    "T53n2122_075:0848c03": "者世間之枷鎖。凡夫戀著不能自拔。女色者",
    "T53n2122_075:0848c04": "世間之重患。凡夫困之至死不免。女色者世",
    "T53n2122_075:0848c05": "間之衰禍。凡夫遭之無厄不至。行者既得捨",
    "T53n2122_075:0848c06": "之。若復顧念。是為從獄得出還復思入。從狂",
    "T53n2122_075:0848c07": "得正而復樂之。從病得差復思得病。智者怒",
    "T53n2122_075:0848c08": "之。知其狂而顛蹶死無日矣。凡夫重色甘為",
    "T53n2122_075:0848c09": "之僕。終身馳驟為之辛苦。雖復鈇質寸斬鋒",
    "T53n2122_075:0848c10": "鏑交至。甘心受之不以為患。狂人樂狂不是",
    "T53n2122_075:0848c11": "過也。行者若能棄之不顧。是則破枷脫鎖惡",
    "T53n2122_075:0848c12": "狂厭病。離於衰禍。既安且吉。得出牢獄永無",
    "T53n2122_075:0848c13": "患難。女人之相其言如蜜。而其心如毒。譬如",
    "T53n2122_075:0848c14": "渟淵澄。鏡而蛟龍居之。金山寶窟而師子處",
    "T53n2122_075:0848c15": "之。當知此害不可暫近。室家不和婦人之由。",
    "T53n2122_075:0848c16": "毀宗敗族婦人之罪。實是陰賊滅人慧明。亦",
    "T53n2122_075:0848c17": "是獵圍尠得出者。譬如高羅群鳥落之不能",
    "T53n2122_075:0848c18": "奮飛。又如密網眾魚投之刳腸俎肌。亦如",
    "T53n2122_075:0848c19": "暗坑無目投之如蛾赴火。是以智者知而遠",
    "T53n2122_075:0848c20": "之。不受其害惡而穢之。不為此物之所惑",
    "T53n2122_075:0848c21": "也。",
    "T53n2122_075:0848c22": "又佛般泥洹經云。佛告柰女。好邪婬者有五",
    "T53n2122_075:0848c23": "自妨。一多聲不好。二王法所疾。三懷異多疑。",
    "T53n2122_075:0848c24": "四死入地獄。五地獄罪竟受畜生形。皆罪所",
    "T53n2122_075:0848c25": "致。能自滅心不邪婬者有五增福。一多人稱",
    "T53n2122_075:0848c26": "譽。二不畏縣官。三身得安隱。四死上天生五",
    "T53n2122_075:0848c27": "從意清淨得泥洹道。",
    "T53n2122_075:0848c28": "姦偽部第三",
    "T53n2122_075:0848c29": "又舊雜譬喻經云。昔有大姓家子端正。以金",
    "T53n2122_075:0849a01": "作女像語父母言。有女似此者。兒乃當取。時",
    "T53n2122_075:0849a02": "他國有女。貌亦端正。亦作金男。白父母言。有",
    "T53n2122_075:0849a03": "男似此。乃當嫁之。父母各聞便遠娉合。時國",
    "T53n2122_075:0849a04": "王舉鏡自照。謂群臣曰。天下人顏有如我不。",
    "T53n2122_075:0849a05": "諸臣答曰。臣聞彼國有男端正無比。則遣使",
    "T53n2122_075:0849a06": "請之。使至告之。王欲見賢者。則嚴車進去已",
    "T53n2122_075:0849a07": "自念。王以我明達故來相呼。則還取書而",
    "T53n2122_075:0849a08": "見婦與奴為姦悵然懷憾。為之結氣。顏色衰",
    "T53n2122_075:0849a09": "醜。臣見如此。謂行道消瘦。馬厩安之。夜於",
    "T53n2122_075:0849a10": "厩中見王正大夫人與馬下人私通。心乃自",
    "T53n2122_075:0849a11": "寤。王大夫人尚當如此。何況我婦。意解心",
    "T53n2122_075:0849a12": "悅顏色如故。則與王相見。王曰。何因止外三",
    "T53n2122_075:0849a13": "日。答曰。臣來有忘。還歸取之。而見婦與奴",
    "T53n2122_075:0849a14": "為姦。意忿顏色衰變。故住厩中三日。昨見",
    "T53n2122_075:0849a15": "王正夫人來與養馬兒私通。夫人乃爾。何況",
    "T53n2122_075:0849a16": "餘人。意解顏色復故。王言。我婦尚爾。何況",
    "T53n2122_075:0849a17": "凡女。兩人俱捨。便入山中。剃髮作沙門。思惟",
    "T53n2122_075:0849a18": "女人不可從事。精進不懈俱得辟支佛道。",
    "T53n2122_075:0849a19": "又舊雜譬喻經云。昔有婦人生一女。端正無",
    "T53n2122_075:0849a20": "比。年始三歲。國王取視呼道人相。後堪為",
    "T53n2122_075:0849a21": "夫人不。道人報王。此女有夫。王後得之。王",
    "T53n2122_075:0849a22": "言。我當牢藏。豈可後得。便呼鶴來。汝處在",
    "T53n2122_075:0849a23": "何。鶴白王言。我止大山。半腹有樹。人畜不歷。",
    "T53n2122_075:0849a24": "下有洄水。船所不行。王言。我以此女寄汝將",
    "T53n2122_075:0849a25": "養。便撮持去。日日從王。取飯與女。如是久",
    "T53n2122_075:0849a26": "後。上有一聚卒為水漂去。有一樹枝逐水",
    "T53n2122_075:0849a27": "下流。有一男子得抱持樹。墮洄水中不得去",
    "T53n2122_075:0849a28": "洄。岸有蒲桃樹。踊出住倚山傍。男子尋之。",
    "T53n2122_075:0849a29": "得上鶴樹。與女私通。女便藏之。鶴覺女身重。",
    "T53n2122_075:0849b01": "左右求得男子。舉撮棄之。如事白王。王曰。前",
    "T53n2122_075:0849b02": "道人善巧相人也。師曰。人有宿對非力所",
    "T53n2122_075:0849b03": "制。逢對則可。畜生亦爾。",
    "T53n2122_075:0849b04": "又舊雜譬喻經云。昔有國王護持女急。王夫",
    "T53n2122_075:0849b05": "人語太子曰。我為汝母。生來不見國中。欲",
    "T53n2122_075:0849b06": "一迴出。汝可白王。如是至三。太子白王。王則",
    "T53n2122_075:0849b07": "聽可。太子自為御車。群臣於路奉迎設拜。夫",
    "T53n2122_075:0849b08": "人出手開張令人得見。太子見女人面如",
    "T53n2122_075:0849b09": "是。便詐腹痛而還。夫人言曰。我無相甚矣。太",
    "T53n2122_075:0849b10": "子自念。我母尚當如此。何況餘乎。夜便委國",
    "T53n2122_075:0849b11": "捨去入山游觀。時道邊有樹。下有泉水。太子",
    "T53n2122_075:0849b12": "上樹逢見梵志。獨行入水池浴。出已飯食作",
    "T53n2122_075:0849b13": "術。吐出一壺。壺中有女。與屏處室。梵志得",
    "T53n2122_075:0849b14": "臥。女人腹吐一壺。壺中有男。復與共臥。臥已",
    "T53n2122_075:0849b15": "吞壺。須臾之頃梵志起已。復內婦著壺中。吞",
    "T53n2122_075:0849b16": "已杖持而去。太子歸國白王。請梵志及諸臣",
    "T53n2122_075:0849b17": "下。作三人食。持著一邊。梵志既至。言我獨",
    "T53n2122_075:0849b18": "自。太子曰。梵志汝當出婦共食。梵志不得已",
    "T53n2122_075:0849b19": "出婦。太子曰。婦汝當出夫共食。如是至三。",
    "T53n2122_075:0849b20": "不得已出男共食。食已便去。王問太子。汝何",
    "T53n2122_075:0849b21": "因知之。答曰。我母觀國。我為御車。母開出手",
    "T53n2122_075:0849b22": "令人見之。我念女人能多樂欲。便詐腹痛。",
    "T53n2122_075:0849b23": "還入山中。見梵志藏婦。腹中如是女人姦不",
    "T53n2122_075:0849b24": "可絕。願太王放赦宮中自在行來。王勅後",
    "T53n2122_075:0849b25": "宮。其欲行者任從志也。師曰。天下不可信者。",
    "T53n2122_075:0849b26": "女人是也。",
    "T53n2122_075:0849b27": "又舊譬喻經云。昔有四姓。藏婦不使人見。婦",
    "T53n2122_075:0849b28": "值青衣人。作地突與琢銀兒私通。夫後覺婦。",
    "T53n2122_075:0849b29": "婦言。我生不邪行。卿莫妄語。夫言。吾不信",
    "T53n2122_075:0849c01": "汝。當將汝至神樹所立誓。婦言。甚佳。夫持齋",
    "T53n2122_075:0849c02": "七日。始入齋室。婦密語琢銀兒。汝詐作狂亂",
    "T53n2122_075:0849c03": "頭。於市逢人抱持。牽引棄之。夫齋竟便將婦",
    "T53n2122_075:0849c04": "出。婦言。我不見市。卿將我過市。琢銀兒便來",
    "T53n2122_075:0849c05": "抱持。詐狂臥地。婦便號呼其夫。何為使人",
    "T53n2122_075:0849c06": "抱持我耶。夫言。此是狂人。何須記錄。夫婦",
    "T53n2122_075:0849c07": "俱到神所叩頭言。我生來不作惡。但為狂人",
    "T53n2122_075:0849c08": "所抱。婦便得活。夫默然而慚。佛言。當知一",
    "T53n2122_075:0849c09": "切女人姦詐如是。不可信也。",
    "T53n2122_075:0849c10": "又十誦律云。佛在舍衛國。有一婆羅門生女。",
    "T53n2122_075:0849c11": "面貌端正顏色清淨。名曰妙光。相師占曰。是",
    "T53n2122_075:0849c12": "女後當與五百男共通。諸人聞已。女年十二",
    "T53n2122_075:0849c13": "無有求者。時婆羅門有隣比估客。常入海採",
    "T53n2122_075:0849c14": "寶。是估客於樓上遙見是女。即生欲心。問餘",
    "T53n2122_075:0849c15": "人言。是誰女耶。答是某甲婆羅門女。有取者",
    "T53n2122_075:0849c16": "耶。答言。無有求者。問何故無人求耶。答曰。",
    "T53n2122_075:0849c17": "此女有一過罪。相師占曰。是女後當與五百",
    "T53n2122_075:0849c18": "男子共通。所以無求者。時估客念言。除沙門",
    "T53n2122_075:0849c19": "釋子。無入我舍者。即往求取。女到未久。估",
    "T53n2122_075:0849c20": "客結伴欲入海中。喚守門者語言。我欲入海。",
    "T53n2122_075:0849c21": "莫聽男子強入我舍。除沙門釋子。此是無過",
    "T53n2122_075:0849c22": "人。答言爾。去後沙門於舍乞食。是女見已",
    "T53n2122_075:0849c23": "語言。共我行欲。諸比丘不知白佛。佛言。此",
    "T53n2122_075:0849c24": "舍必有非梵行。汝不應往。此女後得病。於夜",
    "T53n2122_075:0849c25": "命終。其家人以莊嚴具。合棄死處。時有五百",
    "T53n2122_075:0849c26": "群賊。於此處行。見是死女。即生欲心。便就行",
    "T53n2122_075:0849c27": "欲。是女先語沙門婆羅門。共我行欲。以此因",
    "T53n2122_075:0849c28": "緣故墮惡道。彼國北方生作婬龍。名毘摩達",
    "T53n2122_075:0849c29": "多。",
    "T53n2122_075:0850a01": "正報頌曰。",
    "T53n2122_075:0850a02": "　邪婬入地獄　　登彼刀葉林",
    "T53n2122_075:0850a03": "　熱鐵釘其口　　洋銅灌入心",
    "T53n2122_075:0850a04": "　毒龍碎骨髓　　金剛鼠食陰",
    "T53n2122_075:0850a05": "　銅柱緣上下　　鐵床臥隱深",
    "T53n2122_075:0850a06": "習報頌曰。",
    "T53n2122_075:0850a07": "　昏婬亂情色　　受苦無表裹",
    "T53n2122_075:0850a08": "　餘業得人身　　自妻常背己",
    "T53n2122_075:0850a09": "　彼此懷猜忌　　孰肯順情旨",
    "T53n2122_075:0850a10": "　稍有性靈人　　寧得無慚恥",
    "T53n2122_075:0850a11": "感應緣(略引十二驗)",
    "T53n2122_075:0850a12": "漢時有談生冥婚怪晉時盧充有冥婚",
    "T53n2122_075:0850a13": "怪晉時河南有男感女重生怪晉時",
    "T53n2122_075:0850a14": "張世之有冥婚怪晉時憑馬子感女重生",
    "T53n2122_075:0850a15": "怪晉時桓道愍感婦重生怪宋時韓伯",
    "T53n2122_075:0850a16": "子等指廟女像冥婚怪宋時弘農人感得",
    "T53n2122_075:0850a17": "冥婚怪齊時王奐妬殺妾冥報怪齊",
    "T53n2122_075:0850a18": "時陳氏妬割前婦兒冥報怪唐時岐州",
    "T53n2122_075:0850a19": "王志有冥婚怪唐時印人妻犯誓外私",
    "T53n2122_075:0850a20": "冥報怪",
    "T53n2122_075:0850a21": "漢有談生者。年四十無婦。常感激讀經書。通",
    "T53n2122_075:0850a22": "夕不臥。至夜半時。有一姝女。年十五六。姿",
    "T53n2122_075:0850a23": "顏服飾天下無雙。來就談生。遂為夫婦。言曰。",
    "T53n2122_075:0850a24": "我不與人同夜。君慎勿以火照我也。至三年",
    "T53n2122_075:0850a25": "之後。乃可照耳。談生與為夫婦生一兒。已二",
    "T53n2122_075:0850a26": "歲矣。不能忍夜伺其寐。便盜照視之。其腰已",
    "T53n2122_075:0850a27": "下肉如人腰已上但是枯骨。婦覺遂去。云君",
    "T53n2122_075:0850a28": "負我。我已垂變身。何不能忍一年。而竟相照",
    "T53n2122_075:0850a29": "耶。談生辭謝洟泣不可復止。云與君雖大",
    "T53n2122_075:0850b01": "義。今將離別。然顧念我兒。恐君貧不能自諧。",
    "T53n2122_075:0850b02": "活暫逐我去。方遺君物。談生逐入華堂蘭室。",
    "T53n2122_075:0850b03": "物器不凡。乃以珠被與之曰。可以自給。裂取",
    "T53n2122_075:0850b04": "談生衣裾留之辭別而去。後談生持被詣市。",
    "T53n2122_075:0850b05": "睢陽王買之。直錢千萬。王識之曰。是我女被。",
    "T53n2122_075:0850b06": "那得在市。此人必發吾女塚。乃收考談生。談",
    "T53n2122_075:0850b07": "生具以實對。王猶不信。乃往視女塚。塚全如",
    "T53n2122_075:0850b08": "故。乃復發視。果於棺蓋下得衣裾。呼其兒",
    "T53n2122_075:0850b09": "視。貌似王女。王乃信之。即出談生而復之。遂",
    "T53n2122_075:0850b10": "以為女婿。表其兒為郎中(右一驗出搜神記)。",
    "T53n2122_075:0850b11": "晉時有盧充。范陽人。家西三十里有崔少府",
    "T53n2122_075:0850b12": "墓。年二十時。先冬至一日。出宅西獵戲。",
    "T53n2122_075:0850b13": "見有一麞便射之。射己麞倒而復走起。充步",
    "T53n2122_075:0850b14": "步趁之。不覺遠去。忽見道北一里間。瓦屋",
    "T53n2122_075:0850b15": "四周有如府舍。不復見麞。到門中有一鈴下",
    "T53n2122_075:0850b16": "唱客前。復有一人。捉一襆新衣曰。府君以",
    "T53n2122_075:0850b17": "此衣將迎郎君。充便取著以進見少府。語充",
    "T53n2122_075:0850b18": "曰。尊府君不以僕門鄙陋。近得書為君。索小",
    "T53n2122_075:0850b19": "女為婚。故相迎耳。便以書示充。充父亡時。",
    "T53n2122_075:0850b20": "充雖小然己識父手迹。便即歔欷無復辭託。",
    "T53n2122_075:0850b21": "崔便勅內盧郎已來。便可使女郎莊嚴就東",
    "T53n2122_075:0850b22": "廊至黃昏內白女郎。嚴飾竟。崔語充。君可至",
    "T53n2122_075:0850b23": "東廊。既至郎。婦已下車。立席頭。即共拜。時",
    "T53n2122_075:0850b24": "為三日供給飲食。三日畢謂充曰。君可歸去。",
    "T53n2122_075:0850b25": "若女有相生男。當以相與。生女當自留養。勅",
    "T53n2122_075:0850b26": "外數車送客。充便辭出。崔送至中門執手",
    "T53n2122_075:0850b27": "洟零。出門見一獨車駕青牛。又見本所著衣",
    "T53n2122_075:0850b28": "及弓箭。故在門外。尋遣傳教。將一人捉襆衣。",
    "T53n2122_075:0850b29": "與充相聞曰。姻媛始爾。別甚悵恨。今致衣",
    "T53n2122_075:0850c01": "一襲。被縟自副。充便上車去。馳如電逝。須臾",
    "T53n2122_075:0850c02": "至家。母問其故。充悉以狀對。別後四年三月",
    "T53n2122_075:0850c03": "三日。充臨水戲。忽見傍水有獨車乍沈乍浮。",
    "T53n2122_075:0850c04": "既而上岸。四坐皆見。而充往開其車後戶。",
    "T53n2122_075:0850c05": "見崔氏女與四歲男兒共載。女抱兒以還",
    "T53n2122_075:0850c06": "充。又與金鋺別。并贈詩一首曰。",
    "T53n2122_075:0850c07": "　煌煌靈芝質　　光麗何猗猗",
    "T53n2122_075:0850c08": "　華豔當時顯　　嘉會表神奇",
    "T53n2122_075:0850c09": "　含英未及秀　　中夏羅霜萎",
    "T53n2122_075:0850c10": "　榮耀長幽滅　　世路永無施",
    "T53n2122_075:0850c11": "　不寤陰陽運　　哲人忽來儀",
    "T53n2122_075:0850c12": "　今時一別後　　何得重會時",
    "T53n2122_075:0850c13": "充取兒鋺及詩。忽然不見。充後乘車詣市",
    "T53n2122_075:0850c14": "賣鋺。冀有識者。有一婢識此鋺。還白大家曰。",
    "T53n2122_075:0850c15": "市中見一人乘車賣崔女郎棺中金鋺。大家",
    "T53n2122_075:0850c16": "即是崔氏親姨母也。遣兒視之。果如婢言。乃",
    "T53n2122_075:0850c17": "上車敘其姓名。語充曰。昔我姨姊少府女出",
    "T53n2122_075:0850c18": "而亡。家親痛之。贈一金鋺著棺中。可說得鋺",
    "T53n2122_075:0850c19": "本末。充以事對。兒亦悲咽。便齎還白母。母即",
    "T53n2122_075:0850c20": "令充家迎兒還五親悉集。兒有崔氏之狀。又",
    "T53n2122_075:0850c21": "有似充之貌。兒鋺俱驗。姨母曰。此我外甥",
    "T53n2122_075:0850c22": "也。即字溫休。溫休者。是幽婚也。兒大為郡",
    "T53n2122_075:0850c23": "守。子孫冠蓋相承至今。其後植字子幹。有名",
    "T53n2122_075:0850c24": "天下(右一驗出續搜神記)。",
    "T53n2122_075:0850c25": "晉武帝世。河間郡有男女。相悅許相配適。既",
    "T53n2122_075:0850c26": "而男從軍積年。父母以女別適人。無幾而憂",
    "T53n2122_075:0850c27": "死。男還悲痛。乃至塚所。始欲哭之敘哀。而已",
    "T53n2122_075:0850c28": "不勝其情。遂發塚開棺即時蘇活。因負還家",
    "T53n2122_075:0850c29": "將養數日平復。其夫乃往求之。其人不還",
    "T53n2122_075:0851a01": "曰。卿婦已死。天下豈聞死人可復活耶。此",
    "T53n2122_075:0851a02": "天賜我。非卿婦也。於是相訟。郡縣不能決。以",
    "T53n2122_075:0851a03": "讞廷尉。廷尉奏以精誠之至。感於天地故死",
    "T53n2122_075:0851a04": "而更生。在常理之外。非禮之所處。形之所",
    "T53n2122_075:0851a05": "裁。斷以還開塚者(右一驗出搜神記)。",
    "T53n2122_075:0851a06": "晉時武都太守李仲文。在郡喪女。年十八。權",
    "T53n2122_075:0851a07": "假葬郡城北。有張世之。代為郡。世之男字子",
    "T53n2122_075:0851a08": "長。年二十。侍從在厩中。夢一女年可十七八。",
    "T53n2122_075:0851a09": "顏色不常。自言前府君女。不幸早亡。會今當",
    "T53n2122_075:0851a10": "更生。心相愛樂故來相就。如此五六夕。忽然",
    "T53n2122_075:0851a11": "晝見。衣服熏香殊絕。遂為夫妻寢息。衣皆有",
    "T53n2122_075:0851a12": "污。如處女焉。後仲文遣婢視女墓。因過世之。",
    "T53n2122_075:0851a13": "婦相聞入厩中。見此女一隻履在子長床下。",
    "T53n2122_075:0851a14": "取之啼泣。呼言。發塚。持履歸以示仲文。仲文",
    "T53n2122_075:0851a15": "驚愕。遣問世之。君兒何由得亡女履耶。世之",
    "T53n2122_075:0851a16": "呼問。兒具陳本末李張並謂可怪。發棺視之。",
    "T53n2122_075:0851a17": "女體已生肉。顏姿如故。右脚有履。左脚無也。",
    "T53n2122_075:0851a18": "自爾之後遂死肉爛不得生。萬恨之心當復",
    "T53n2122_075:0851a19": "何言。泣洟而別。",
    "T53n2122_075:0851a20": "晉時東平憑孝將。為廣州太守。兒名馬子。年",
    "T53n2122_075:0851a21": "二十餘。獨臥厩中。夜夢見女年十八九。言",
    "T53n2122_075:0851a22": "我是前太守北海徐玄方女。不幸早亡。亡來",
    "T53n2122_075:0851a23": "出入四年。為鬼所枉殺。案主錄當八十餘。聽",
    "T53n2122_075:0851a24": "我更生。要當有依馬子乃得生活。又應為君",
    "T53n2122_075:0851a25": "妻。能從所委見救活不。馬子答曰。可爾。與馬",
    "T53n2122_075:0851a26": "子剋期當出。至期日床前地頭髮。正與地平。",
    "T53n2122_075:0851a27": "令人掃去。逾分明。始寤是所夢見者。遂除",
    "T53n2122_075:0851a28": "左右人。便漸漸額出。次頭面出。次項形體",
    "T53n2122_075:0851a29": "頓出。馬子便令坐對榻上。陳說語言。奇妙非",
    "T53n2122_075:0851b01": "常遂與馬子寢息。每戒云。我尚虛自節。問",
    "T53n2122_075:0851b02": "何時得出。答曰。出當得本生。生日尚未至。遂",
    "T53n2122_075:0851b03": "往厩中。言語聲音人皆聞之。女計生日至。女",
    "T53n2122_075:0851b04": "具教馬子。出已養之方法。語畢拜去。馬子從",
    "T53n2122_075:0851b05": "其言。至日以丹雄雞一隻黍飯一盤。清酒一",
    "T53n2122_075:0851b06": "升。醊其喪前。去厩十餘步。祭訖掘棺出開",
    "T53n2122_075:0851b07": "視女身體貌全如故。徐徐抱出著氈帳中。唯",
    "T53n2122_075:0851b08": "心下微暖口有氣。令婢四人守養護之。常以",
    "T53n2122_075:0851b09": "青羊乳汁瀝其兩眼。始開口能咽粥。積漸能",
    "T53n2122_075:0851b10": "語。二百日中持杖起行。一朞之後顏色肌膚",
    "T53n2122_075:0851b11": "氣力悉復常。乃遣報徐氏。上下盡來。選吉日",
    "T53n2122_075:0851b12": "下禮。娉為夫婦。生二男一女。長男字元慶。永",
    "T53n2122_075:0851b13": "嘉初為祕書郎中。小男字敬度。作太傅掾。",
    "T53n2122_075:0851b14": "女適濟南劉子彥。徵士延世之孫(右二驗出續搜神記)。",
    "T53n2122_075:0851b15": "晉桓道愍者。譙人也。晉隆安四年喪婦。道愍",
    "T53n2122_075:0851b16": "內顧甚篤。纏痛無已。其年夜始寢。視屏風上",
    "T53n2122_075:0851b17": "見有人手。驚起炳炬照屏風外。乃其婦也。形",
    "T53n2122_075:0851b18": "貌莊嚴具如生平。愍了不畏懼。遂引共臥。",
    "T53n2122_075:0851b19": "言語往還陳敘存亡。愍曰。卿亡來初無音影。",
    "T53n2122_075:0851b20": "今夕那得忽還。答曰。欲還何極。人神道殊。",
    "T53n2122_075:0851b21": "各有司屬。無由自任耳。新婦生時差無餘罪。",
    "T53n2122_075:0851b22": "正常疑君憐愛婢使。以此妬忌之心受報地",
    "T53n2122_075:0851b23": "獄。始獲免脫。今當受生為人。故來與君別也。",
    "T53n2122_075:0851b24": "愍曰。當生何處。可得相尋知不。答曰。但知當",
    "T53n2122_075:0851b25": "生。不測何處。一為世人。無容復知宿命。何由",
    "T53n2122_075:0851b26": "相尋求耶。至曉辭去洟泗而別。愍送至步廊",
    "T53n2122_075:0851b27": "下而歸。已而方大悑懼恍惚積日。",
    "T53n2122_075:0851b28": "宋咸寧中。太常卿韓伯子某。會稽內史王蘊",
    "T53n2122_075:0851b29": "子某。光祿大夫劉耽子某。同游蔣山廟。廟",
    "T53n2122_075:0851c01": "有數婦人像甚端正。某等醉各指像以妻。匹",
    "T53n2122_075:0851c02": "配戲弄之。即以其夕。三人同夢。蔣侯遣傳",
    "T53n2122_075:0851c03": "教相聞曰。家子女並醜陋。而猥蒙榮顧。輒剋",
    "T53n2122_075:0851c04": "某月某日悉相迎。某等以其夢指適異常。試",
    "T53n2122_075:0851c05": "往相問。而果各得此夢。符協如一。於是大",
    "T53n2122_075:0851c06": "懼。備三牲詣廟謝罪乞哀。又俱夢蔣侯親來",
    "T53n2122_075:0851c07": "降。已曰。君等既以顧之實貪。令對剋期垂",
    "T53n2122_075:0851c08": "及。豈容方更中悔。經少時並亡(右此一驗出志怪傳)。",
    "T53n2122_075:0851c09": "宋時弘農華陰潼鄉陽首里人也。服八石得",
    "T53n2122_075:0851c10": "水道仙。為河伯。幽明錄曰。餘杭縣南有上湘。",
    "T53n2122_075:0851c11": "湘中央作塘。有一人乘馬看。戲將三四人至",
    "T53n2122_075:0851c12": "岑村飲酒。小醉暮還。時炎熱。因下馬入水中",
    "T53n2122_075:0851c13": "枕石眠。馬斷走歸。從又悉追馬。至暮不反。",
    "T53n2122_075:0851c14": "眠覺日已向晡。不見人馬。見一婦來。年可十",
    "T53n2122_075:0851c15": "六七。云女郎再拜。日既向暮。此間大可畏。",
    "T53n2122_075:0851c16": "君作何計。問女郎姓何。那得忽相問。復有",
    "T53n2122_075:0851c17": "一年少。年可十三四。甚了了乘新車。車後二",
    "T53n2122_075:0851c18": "十人至。呼上車云。大人暫欲相見。因迴車而",
    "T53n2122_075:0851c19": "去。道中路駱驛。抱火尋城郭邑。車至便入",
    "T53n2122_075:0851c20": "城。進廳事。上有信幡。題云河伯信。見一人年",
    "T53n2122_075:0851c21": "三十許。顏容如畫。侍衛繁多。相對欣然。勅行",
    "T53n2122_075:0851c22": "酒炙云僕有小女乃聰明。欲以給君箕帚。此",
    "T53n2122_075:0851c23": "人知神。敬畏不敢詎逆。便勅備辦令就郎中",
    "T53n2122_075:0851c24": "婚。承白已辦。送絲布單衣及紗袷絹裙紗衫",
    "T53n2122_075:0851c25": "褌履屐。皆精好。又給十小吏青衣數十人。婦",
    "T53n2122_075:0851c26": "年可十八九。姿容婉媚。便成。三日後大會客",
    "T53n2122_075:0851c27": "拜閤。四日云禮既有限。當發遣去。婦以金甌",
    "T53n2122_075:0851c28": "麝香囊與婿別泣洟而分。又與錢十萬藥",
    "T53n2122_075:0851c29": "方三卷云。可以施功布德。復云。十年當相迎。",
    "T53n2122_075:0852a01": "此人歸家。遂不肯別婚。辭親出家作道人。所",
    "T53n2122_075:0852a02": "得三卷方者。一卷脈經。一卷湯方。一卷丸方。",
    "T53n2122_075:0852a03": "周行救療皆致神驗。後母老邁兄喪。因還婚",
    "T53n2122_075:0852a04": "宦(右此一驗出搜神記)。",
    "T53n2122_075:0852a05": "齊琅邪王奐。仕齊至尚書左僕射。甚信釋",
    "T53n2122_075:0852a06": "典。而妬忌之深。便忘弘恕。甞在齋內使",
    "T53n2122_075:0852a07": "愛妾治髭。忽有烏銜黃梅過庭而墜。奐謂",
    "T53n2122_075:0852a08": "妾有密期擲果為戲。使奴出外覘視。遇見一",
    "T53n2122_075:0852a09": "士向籬私游。奴即往捦捉。而此人言瞋洿",
    "T53n2122_075:0852a10": "媟。便邇迸走。奴還白之。奐謂儞用有實。苦",
    "T53n2122_075:0852a11": "加覈問。妾備自陳。終不見察。即遣下階笞殺",
    "T53n2122_075:0852a12": "之。妾解衣誓曰。今日之死。實為枉橫。若有人",
    "T53n2122_075:0852a13": "天道。當令官知。爾後數見妾來訴怨。俄而出",
    "T53n2122_075:0852a14": "為雍州刺史。性漸狂異。如有憑焉。無故打殺",
    "T53n2122_075:0852a15": "小府。長史劉興祖誣其欲反。為御史中丞孔",
    "T53n2122_075:0852a16": "稚珪所奏。世祖遣中書舍人呂文顯直閤將",
    "T53n2122_075:0852a17": "軍曹道剛。領齊仗兵收奐。奐子彪素稱凶",
    "T53n2122_075:0852a18": "剽。及女婿殷叡。遂勸奐曰。曹呂今來。不見真",
    "T53n2122_075:0852a19": "勅。恐為姦變。政宜錄取馳以奏聞。奐納之。便",
    "T53n2122_075:0852a20": "配千餘人。仗閉門拒守。彪遂輒與官軍戰。",
    "T53n2122_075:0852a21": "彪敗而走。寧蠻長史裴叔業。於城內舉兵。攻",
    "T53n2122_075:0852a22": "奐斬之。時人以為妾之報也(右二驗出冥祥記)。",
    "T53n2122_075:0852a23": "宋東海徐某甲。前妻許氏。生一男名鐵臼。而",
    "T53n2122_075:0852a24": "許亡。某甲改娶陳氏。陳氏凶虐志滅鐵臼。陳",
    "T53n2122_075:0852a25": "氏產一男。生而祝之曰。汝若不除鐵臼。非",
    "T53n2122_075:0852a26": "吾子也。因名之曰鐵杵。欲以鍾擣鐵臼也。",
    "T53n2122_075:0852a27": "於是捶打鐵臼。備諸苦毒。飢不給食。寒不加",
    "T53n2122_075:0852a28": "絮。某甲性闇弱。又多不在。後妻恣意行其暴",
    "T53n2122_075:0852a29": "酷。鐵臼竟以陳餓痛杖而死。時年十六。亡",
    "T53n2122_075:0852b01": "後旬餘。鬼忽還家。登陳床曰。我鐵臼也。實無",
    "T53n2122_075:0852b02": "片罪橫見殘害。我母訴怨於天。得天曹符",
    "T53n2122_075:0852b03": "來取鐵杵。當令鐵杵疾病與我遭苦時同。將",
    "T53n2122_075:0852b04": "去自有期日。我今停此待之。聲如生時。家人",
    "T53n2122_075:0852b05": "賓客不見其形皆聞其語。於是常在屋樑",
    "T53n2122_075:0852b06": "上住。陳氏跪謝摶頰為設祭奠。鬼云。不須如",
    "T53n2122_075:0852b07": "此。餓我令死。豈是一喰所能對謝。陳夜中",
    "T53n2122_075:0852b08": "竊語道之。鬼厲聲曰。何敢道我。今當斷汝屋",
    "T53n2122_075:0852b09": "棟。便聞鋸聲。屑亦隨落。拉然有響。如棟實",
    "T53n2122_075:0852b10": "崩。舉家走出。炳燭照之。亦無異。鬼又罵鐵",
    "T53n2122_075:0852b11": "杵曰。汝既殺我。安坐宅上以為快也。當燒汝",
    "T53n2122_075:0852b12": "屋。即見火然。煙焰大猛內外狼狽。俄爾自滅。",
    "T53n2122_075:0852b13": "茅茨儼然不見虧損。日日罵詈。時復歌云。桃",
    "T53n2122_075:0852b14": "李華嚴。霜落奈何。桃李子嚴。霜早落已。聲甚",
    "T53n2122_075:0852b15": "傷切。似是自悼不得成長也。于時鐵杵六歲。",
    "T53n2122_075:0852b16": "鬼至便病。體痛腹大。上氣妨食。鬼屢打之。",
    "T53n2122_075:0852b17": "處處青[黑*敢]。月餘而死。鬼便寂然(右一驗出冤魂志)。",
    "T53n2122_075:0852b18": "唐顯慶三年。岐州岐山縣王志任益州縣令。",
    "T53n2122_075:0852b19": "考滿還鄉。有在室女。面貌端正。未有婚娉在",
    "T53n2122_075:0852b20": "道身亡。停在綿州。殯殮居棺寺。停累月。寺中",
    "T53n2122_075:0852b21": "先有學生。停一房內。夜初見此亡女來入房",
    "T53n2122_075:0852b22": "內。莊飾華麗。具申禮意。欲慕相就。學生容",
    "T53n2122_075:0852b23": "納。相知經月。女與學生一面銅鏡巾櫛各一。",
    "T53n2122_075:0852b24": "念欲上道。女共學生。具展哀情密共辭別。家",
    "T53n2122_075:0852b25": "人求覓此物不得。令遣巡房求之。於學生房",
    "T53n2122_075:0852b26": "覓得。令遣左右縛打此人。將為私盜。學生具",
    "T53n2122_075:0852b27": "說。逗留口云。非唯得娘子此物。兼留上下",
    "T53n2122_075:0852b28": "二衣共某辭別。留為信物。令遣人開棺檢求。",
    "T53n2122_075:0852b29": "果無此衣。兼見女身似人幸處。既見此徵。遣",
    "T53n2122_075:0852c01": "人解放。借問此人。君居何處。答云。本是岐州",
    "T53n2122_075:0852c02": "人。因從父南任。父母俱亡。權游諸州學問。不",
    "T53n2122_075:0852c03": "久當還。令給衣馬。裝束同歸。將為女夫。憐",
    "T53n2122_075:0852c04": "愛甚重(見西明寺僧法雲本鄉梓州具說如是)。",
    "T53n2122_075:0852c05": "唐武德中。印人姓韋。與一婦人。言誓期不相",
    "T53n2122_075:0852c06": "負。累年寵衰。婦人怨恨。韋懼其反己自縊殺",
    "T53n2122_075:0852c07": "之。後數日韋身遍癢。因發癩瘡而死。韋孝諧",
    "T53n2122_075:0852c08": "說向臨云。是某從兄(右一驗出冥報記)。◎",
    "T53n2122_075:0852c09": "◎妄語部第七(此別二部)",
    "T53n2122_075:0852c10": "述意部第一",
    "T53n2122_075:0852c11": "惟夫稟形人世。逢斯穢濁之時。受質偽身。",
    "T53n2122_075:0852c12": "常作虛妄之境。所以妄想虛搆。惑倒交懷。",
    "T53n2122_075:0852c13": "違心背境。出語皆虛。誑惑前人。令他妄解。致",
    "T53n2122_075:0852c14": "使萬苦爭纏。百憂總萃。種虛妄之因。感得輕",
    "T53n2122_075:0852c15": "賤之報。地獄重苦更加湯炭。迷法亂真寔由",
    "T53n2122_075:0852c16": "妄語也。",
    "T53n2122_075:0852c17": "引證部第二",
    "T53n2122_075:0852c18": "又正法念經偈云。",
    "T53n2122_075:0852c19": "　妄語言說者　　惱一切眾生",
    "T53n2122_075:0852c20": "　彼常如黑暗　　有命亦同死",
    "T53n2122_075:0852c21": "　語刀自割舌　　云何舌不墮",
    "T53n2122_075:0852c22": "　若妄語言說　　則失實功德",
    "T53n2122_075:0852c23": "　若人妄說語　　口中有毒蛇",
    "T53n2122_075:0852c24": "　刀在口中住　　炎火口中然",
    "T53n2122_075:0852c25": "　口中毒是毒　　地上毒非毒",
    "T53n2122_075:0852c26": "　口毒割眾生　　命終墮地獄",
    "T53n2122_075:0852c27": "　若人妄說語　　自口中出膿",
    "T53n2122_075:0852c28": "　舌則是泥犁　　舌亦如熾火",
    "T53n2122_075:0852c29": "　若人妄讒語　　彼人速輕賤",
    "T53n2122_075:0853a01": "　為善人捨離　　天則不攝護",
    "T53n2122_075:0853a02": "　常憎嫉他人　　與諸眾生惡",
    "T53n2122_075:0853a03": "　方便惱亂他　　因是入地獄",
    "T53n2122_075:0853a04": "又優婆塞戒經偈云。",
    "T53n2122_075:0853a05": "　若復有人　　樂於妄語　　是人現得",
    "T53n2122_075:0853a06": "　惡口惡色　　所言雖實　　人不信受",
    "T53n2122_075:0853a07": "　眾皆憎惡　　不喜見之　　是名現世",
    "T53n2122_075:0853a08": "　惡業之報　　捨此身已　　入於地獄",
    "T53n2122_075:0853a09": "　受大苦楚　　飢渴熱惱　　是名後世",
    "T53n2122_075:0853a10": "　惡業之報　　若得人身　　口不具足",
    "T53n2122_075:0853a11": "　所說雖實　　人不信受　　見者不樂",
    "T53n2122_075:0853a12": "　雖說正法　　人不樂聞　　是一惡人",
    "T53n2122_075:0853a13": "　因緣力故　　一切外物　　資生減少",
    "T53n2122_075:0853a14": "以此證知。妄語之人三世受苦。又禪祕要經",
    "T53n2122_075:0853a15": "云。若有四眾。於佛法中為利養故。貪求無",
    "T53n2122_075:0853a16": "厭。為好名聞。而假偽作惡。實不坐禪。身口",
    "T53n2122_075:0853a17": "放逸行放逸行。貪利養故自言坐禪。如是比",
    "T53n2122_075:0853a18": "丘犯偷蘭遮。過時不說自不改悔。經須臾間",
    "T53n2122_075:0853a19": "即犯十三僧殘。若經一日。至於二日。當知此",
    "T53n2122_075:0853a20": "比丘是天人中賊。羅剎魁膾。必墮惡道。犯大",
    "T53n2122_075:0853a21": "重罪。若比丘比丘尼。實不見白骨。自言見白",
    "T53n2122_075:0853a22": "骨。乃至阿那般那。是比丘比丘尼。誑惑諸天",
    "T53n2122_075:0853a23": "龍鬼神等。此惡人輩。是波旬種。為妄語故自",
    "T53n2122_075:0853a24": "說言。我得不淨觀。乃至頂法。此妄語人。命終",
    "T53n2122_075:0853a25": "之後疾於電雨。必定當墮阿鼻地獄。壽命一",
    "T53n2122_075:0853a26": "劫。從地獄出墮餓鬼中。八千歲時噉熱鐵丸。",
    "T53n2122_075:0853a27": "從餓鬼出墮畜生中。生常負重。死復剝皮。",
    "T53n2122_075:0853a28": "經五百身。還生人中。聾盲瘖瘂。癃殘百病。",
    "T53n2122_075:0853a29": "以為衣服。如是經苦不可具說。又正法念經",
    "T53n2122_075:0853b01": "偈云。",
    "T53n2122_075:0853b02": "　甘露及毒藥　　皆在人舌中",
    "T53n2122_075:0853b03": "　甘露謂實語　　妄語則為毒",
    "T53n2122_075:0853b04": "　若人須甘露　　彼人住實語",
    "T53n2122_075:0853b05": "　若人須毒者　　彼人妄語說",
    "T53n2122_075:0853b06": "　毒不決定死　　妄語則決定",
    "T53n2122_075:0853b07": "　若人妄語說　　彼得言死人",
    "T53n2122_075:0853b08": "　妄語不自利　　亦不益他人",
    "T53n2122_075:0853b09": "　若自他不樂　　云何妄語說",
    "T53n2122_075:0853b10": "　若人惡分別　　喜樂妄說語",
    "T53n2122_075:0853b11": "　飛墮火刀上　　得如是苦惱",
    "T53n2122_075:0853b12": "　毒害雖甚惡　　唯能殺一身",
    "T53n2122_075:0853b13": "　妄語惡業者　　百千身被壞",
    "T53n2122_075:0853b14": "又佛說須賴經云。佛言。夫妄言者。為自欺身",
    "T53n2122_075:0853b15": "亦欺他人。妄言者。令人身臭。心口無信。令其",
    "T53n2122_075:0853b16": "心惱。妄言者。令其口臭。令其身危。天神所",
    "T53n2122_075:0853b17": "棄。妄言者。亡失一切諸善本。於己愚冥迷",
    "T53n2122_075:0853b18": "失善路。妄言者。一切惡本。斷絕善行閑居",
    "T53n2122_075:0853b19": "之本。又正法念經。閻羅王責疏罪人說偈",
    "T53n2122_075:0853b20": "云。",
    "T53n2122_075:0853b21": "　實語得安樂　　實語得涅槃",
    "T53n2122_075:0853b22": "　妄語生苦果　　今來在此受",
    "T53n2122_075:0853b23": "　若不捨妄語　　則得一切苦",
    "T53n2122_075:0853b24": "　實語不須買　　易得而不難",
    "T53n2122_075:0853b25": "　實非異國來　　非從異人求",
    "T53n2122_075:0853b26": "　何故捨實語　　喜樂妄語說",
    "T53n2122_075:0853b27": "　妄語言說者　　是地獄因緣",
    "T53n2122_075:0853b28": "　因緣前已作　　唱喚何所益",
    "T53n2122_075:0853b29": "　妄語第一火　　尚能燒大海",
    "T53n2122_075:0853c01": "　況燒妄語人　　猶如燒草木",
    "T53n2122_075:0853c02": "　若人捨實語　　而作妄言說",
    "T53n2122_075:0853c03": "　如是癡惡人　　棄寶而取石",
    "T53n2122_075:0853c04": "　若人不自愛　　而愛於地獄",
    "T53n2122_075:0853c05": "　自身妄語火　　此處自燒身",
    "T53n2122_075:0853c06": "　實語甚易得　　莊嚴一切人",
    "T53n2122_075:0853c07": "　捨實語妄說　　癡故到此處",
    "T53n2122_075:0853c08": "又智度論偈云。",
    "T53n2122_075:0853c09": "　實語第一戒　　實語昇天梯",
    "T53n2122_075:0853c10": "　實語小如大　　妄語入地獄",
    "T53n2122_075:0853c11": "又薩婆多論云。不妄語者。若說法議論傳語",
    "T53n2122_075:0853c12": "一切是非。莫自稱為。是常令推寄有本。則",
    "T53n2122_075:0853c13": "無過也。不爾斧在口中。又十誦律云。若",
    "T53n2122_075:0853c14": "語高姓人云是下賤。若兩眼人云是一眼。並",
    "T53n2122_075:0853c15": "得妄語。又語一眼人汝是瞎眼人。並得輕惱",
    "T53n2122_075:0853c16": "他罪。",
    "T53n2122_075:0853c17": "正報頌曰。",
    "T53n2122_075:0853c18": "　妄語誑人巧　　地獄受罪拙",
    "T53n2122_075:0853c19": "　焰鋸解其形　　熱鐵耕其舌",
    "T53n2122_075:0853c20": "　灌之以洋銅　　磨之以剛鐵",
    "T53n2122_075:0853c21": "　悲痛碎骨髓　　呻吟常嗚咽",
    "T53n2122_075:0853c22": "習報頌曰。",
    "T53n2122_075:0853c23": "　妄語入三塗　　三塗罪已決",
    "T53n2122_075:0853c24": "　餘業生人道　　被謗常憂結",
    "T53n2122_075:0853c25": "　還為他所誑　　恨心如火熱",
    "T53n2122_075:0853c26": "　智者勿尤人　　驗果因須滅◎",
    "T53n2122_075:0853c27": "法苑珠林卷第七十五"
}