{
    "T12n0355_001:0234a21": "入法界體性經",
    "T12n0355_001:0234a23": "隋天竺三藏闍那崛多譯",
    "T12n0355_001:0234a24": "爾時，婆伽婆在王舍城耆闍崛山中，與大比",
    "T12n0355_001:0234a25": "丘眾五百人俱。爾時，文殊師利童子於夜初",
    "T12n0355_001:0234a26": "分來詣佛所，到已，在佛別門而立。是時，如來",
    "T12n0355_001:0234a27": "住於三昧。爾時，世尊從三昧起，見文殊師利",
    "T12n0355_001:0234a28": "童子住別門外，見已告言：「文殊師利！汝來，汝",
    "T12n0355_001:0234a29": "來，入內莫住於外。」爾時，文殊師利童子聞佛",
    "T12n0355_001:0234b01": "告已，白佛言：「善哉！世尊。」即詣佛所，到已頂禮",
    "T12n0355_001:0234b02": "佛足，却住一面。",
    "T12n0355_001:0234b03": "爾時，世尊告文殊師利童子：「汝可就坐。」時文",
    "T12n0355_001:0234b04": "殊師利童子言：「善哉！世尊，唯然受教。」向佛合",
    "T12n0355_001:0234b05": "掌，却坐一面。於時，文殊師利童子白佛言：「世",
    "T12n0355_001:0234b06": "尊！今者世尊住何三昧，而從起耶？」佛告文殊",
    "T12n0355_001:0234b07": "師利：「有三昧名曰寶積，然我於時行此三昧，",
    "T12n0355_001:0234b08": "而從彼起。」文殊師利復白佛言：「以何因緣，名",
    "T12n0355_001:0234b09": "此三昧為寶積耶？」佛告文殊師利：「譬如大摩",
    "T12n0355_001:0234b10": "尼寶，善磨瑩已安置淨處，隨彼地方，出諸珍",
    "T12n0355_001:0234b11": "寶，不可窮盡。如是文殊師利！我住此三昧，觀",
    "T12n0355_001:0234b12": "於東方，見無量阿僧祇世界現在諸佛、如來、",
    "T12n0355_001:0234b13": "阿羅呵、三藐三佛陀，如是南、西、北方、四維、上",
    "T12n0355_001:0234b14": "下，如是十方無量阿僧祇世界，我皆現見，是",
    "T12n0355_001:0234b15": "諸如來住此三昧為眾說法。文殊師利！我住",
    "T12n0355_001:0234b16": "此三昧，不見一法然非法界。文殊師利！又此",
    "T12n0355_001:0234b17": "三昧，名實際印。若有純直男子、女人，行此印",
    "T12n0355_001:0234b18": "者辯才不斷。」文殊師利言：「世尊！我有辯才，修",
    "T12n0355_001:0234b19": "伽陀我知辯才。」佛言：「文殊師利！汝云何知辯",
    "T12n0355_001:0234b20": "才？」文殊師利言：「世尊！譬如彼摩尼寶不依餘",
    "T12n0355_001:0234b21": "處，還依寶際而住。如是世尊！一切諸法更",
    "T12n0355_001:0234b22": "無所住，惟依實際而住。」佛復告文殊師利：",
    "T12n0355_001:0234b23": "「汝知實際乎？」文殊師利言：「如是世尊！我知實",
    "T12n0355_001:0234b24": "際。」佛言：「文殊師利！何謂實際？」文殊師利言：「世",
    "T12n0355_001:0234b25": "尊！有我所際，彼即實際，所有凡夫際，彼即實",
    "T12n0355_001:0234b26": "際；若業若果報，一切諸法悉是實際。世尊！若",
    "T12n0355_001:0234b27": "如是信者，即是實信。世尊！若顛倒信者，即是",
    "T12n0355_001:0234b28": "正信；若行非行，彼即正行。所以者何？正不正",
    "T12n0355_001:0234b29": "者，但有言說，不可得也。」佛言：「文殊師利！行",
    "T12n0355_001:0234c01": "者是何義？」文殊師利言：「世尊！行者是見實際",
    "T12n0355_001:0234c02": "義。」佛言：「文殊師利！修道是何義？」文殊師利",
    "T12n0355_001:0234c03": "言：「世尊！修道者思惟證義。」佛言：「文殊師利！",
    "T12n0355_001:0234c04": "汝云何為初行男子女人說法？」文殊師利言：",
    "T12n0355_001:0234c05": "「世尊！我於彼諸善男子善女人所，教發我見，",
    "T12n0355_001:0234c06": "即是為其說法。世尊！我不滅貪欲諸患而為",
    "T12n0355_001:0234c07": "說法。所以者何？此等諸法，本性無生、無滅故。",
    "T12n0355_001:0234c08": "世尊！若能滅實際，即能滅我見所生際。世尊！",
    "T12n0355_001:0234c09": "我為初行善男子、善女人，如是說法，不受佛",
    "T12n0355_001:0234c10": "法，不著凡夫法，於諸法不舉、不捨。世尊！我為",
    "T12n0355_001:0234c11": "初發意男子、女人，當如是說法。」文殊師利言：",
    "T12n0355_001:0234c12": "「世尊亦為教化眾生時，云何說法？」佛言：「文殊",
    "T12n0355_001:0234c13": "師利！我不壞色生，亦不壞色不生故說法。如",
    "T12n0355_001:0234c14": "是受想行識亦不壞不生故說法。文殊師利！",
    "T12n0355_001:0234c15": "我不壞欲瞋癡等而為說法。文殊師利！我為",
    "T12n0355_001:0234c16": "諸教化者，當令知不思議法，我為說法；以如",
    "T12n0355_001:0234c17": "是故，我成阿耨多羅三藐三菩提。文殊師利！",
    "T12n0355_001:0234c18": "我無所壞諸法，已得成無上菩提，亦無有生，",
    "T12n0355_001:0234c19": "得成無上菩提。文殊師利！所言佛者，即是法",
    "T12n0355_001:0234c20": "界，於彼諸力、無畏，亦是法界。文殊師利！我不",
    "T12n0355_001:0234c21": "見法界有其分數。我於法界中，不見此是凡",
    "T12n0355_001:0234c22": "夫法，此是阿羅漢法，辟支佛法及諸佛法。其",
    "T12n0355_001:0234c23": "法界無有勝異，亦無壞亂。文殊師利！譬如恒",
    "T12n0355_001:0234c24": "河、若閻摩那、若可羅跋提河，如是等大河入",
    "T12n0355_001:0234c25": "於大海、其水不可別異。如是文殊師利！如是",
    "T12n0355_001:0234c26": "種種名字諸法，入於法界中無有名字差別。",
    "T12n0355_001:0234c27": "文殊師利！譬如種種諸穀聚中不可說別，是",
    "T12n0355_001:0234c28": "法界中亦無別名，有此有彼、是染是淨、凡夫",
    "T12n0355_001:0234c29": "聖人及諸佛法，如是名字不可示現。如是法",
    "T12n0355_001:0235a01": "界如我今說，如是法界無違逆、如是信樂。何",
    "T12n0355_001:0235a02": "以故？文殊師利！其逆順界、法界無二相故，無",
    "T12n0355_001:0235a03": "來無去，不可見故，無其起處。」佛說如是法已，",
    "T12n0355_001:0235a04": "文殊師利復白佛言：「世尊！我亦不見法界向",
    "T12n0355_001:0235a05": "惡道，亦不見向人天道，亦不向涅槃。」佛復告",
    "T12n0355_001:0235a06": "文殊師利：「若有人來問汝：『云何現在有於六",
    "T12n0355_001:0235a07": "道？』如是問者，汝云何答？」文殊師利言：「世尊！",
    "T12n0355_001:0235a08": "如是問者，我當解說。世尊！譬如有人睡眠作",
    "T12n0355_001:0235a09": "夢，或見地獄道，或見畜生道，或見閻摩羅人，",
    "T12n0355_001:0235a10": "或見阿修羅身，或見天處，或見人等。世尊！彼",
    "T12n0355_001:0235a11": "人所見夢事，諸道各各別異。又人問者，隨意",
    "T12n0355_001:0235a12": "而說，然實無彼諸眾生等。如是世尊！我雖說",
    "T12n0355_001:0235a13": "諸道各別，然其法界實無差別。世尊！如彼問",
    "T12n0355_001:0235a14": "者，我當為其如實解說，彼此無故。世尊！若行",
    "T12n0355_001:0235a15": "聲聞乘取涅槃者，不可為說實義。世尊！彼等",
    "T12n0355_001:0235a16": "即今現在，亦不可為其分別，但說名字。何以",
    "T12n0355_001:0235a17": "故？取法界邊際故。世尊！譬如大海有七種寶，",
    "T12n0355_001:0235a18": "若珂玉、珊瑚、金、銀、生色等，可以相別，此是其",
    "T12n0355_001:0235a19": "寶。於法界中，不可知其別異之相。何以故？世",
    "T12n0355_001:0235a20": "尊！法界不生、不滅，其法界無染、無淨，其法界",
    "T12n0355_001:0235a21": "無濁、無亂，其法界中無可滅者，亦無生者。」",
    "T12n0355_001:0235a22": "爾時世尊知而故問文殊師利言：「汝知法界",
    "T12n0355_001:0235a23": "耶？」「如是世尊！我知法界即是我界。」佛復問文",
    "T12n0355_001:0235a24": "殊師利：「汝知世間耶？」文殊師利言：「世尊！如幻",
    "T12n0355_001:0235a25": "化人所作處，是世間處。世尊！世間者但有名",
    "T12n0355_001:0235a26": "字，無實物可見，說名世間行。世尊！然我不離",
    "T12n0355_001:0235a27": "法界見於世間。何以故？無世間故。如世尊問",
    "T12n0355_001:0235a28": "言：世間何處行者？所謂色性不生、不滅，彼行",
    "T12n0355_001:0235a29": "亦不生、不滅，如是受想行識，此識性不生、不",
    "T12n0355_001:0235b01": "滅，如是行亦無生、無滅。世尊！如是一相所謂",
    "T12n0355_001:0235b02": "無相。」佛復問言：「文殊師利！汝豈不作是念？若",
    "T12n0355_001:0235b03": "現在如來、阿羅訶、三藐三佛陀，當滅度耶？」文",
    "T12n0355_001:0235b04": "殊師利答言：「世尊！豈可法界有已修集未",
    "T12n0355_001:0235b05": "修集也？法界既無修集，云何得有滅不現",
    "T12n0355_001:0235b06": "耶？」佛言：「文殊師利！於汝意云何？過去諸佛，",
    "T12n0355_001:0235b07": "如恒伽沙等已滅度，汝豈不信耶？」文殊師利",
    "T12n0355_001:0235b08": "言：「世尊！我信諸如來皆已涅槃，見彼出處故。」",
    "T12n0355_001:0235b09": "佛言：「文殊師利！於汝意云何？欲使諸凡夫死",
    "T12n0355_001:0235b10": "已更生也？」文殊師利言：「世尊！我尚不見有凡",
    "T12n0355_001:0235b11": "夫，何有更生耶？」佛問文殊師利言：「汝於佛前",
    "T12n0355_001:0235b12": "樂聽法也？」文殊師利言：「世尊！我亦不見樂不",
    "T12n0355_001:0235b13": "樂相。」佛言：「文殊師利！汝豈不樂法界耶？」文殊",
    "T12n0355_001:0235b14": "師利答言：「世尊！我不見有一法非法界者，更",
    "T12n0355_001:0235b15": "何所樂？」佛言：「文殊師利！若慢者聞汝說，生大",
    "T12n0355_001:0235b16": "恐怖。」文殊師利言：「世尊！若慢者生怖，實際亦",
    "T12n0355_001:0235b17": "生恐怖，其實際不恐怖故，即一切諸法皆無",
    "T12n0355_001:0235b18": "恐怖，以無修作故，此是金剛句。」佛言：「文殊師",
    "T12n0355_001:0235b19": "利！何故名此為金剛句？」文殊師利言：「世尊！諸",
    "T12n0355_001:0235b20": "法性不壞，是故名金剛句。世尊！如來不思議",
    "T12n0355_001:0235b21": "句，是諸法不思議，是金剛句。」佛言：「文殊師利！",
    "T12n0355_001:0235b22": "何故復名此為金剛句？」文殊師利言：「世尊！諸",
    "T12n0355_001:0235b23": "法無思故，是金剛句。世尊！諸法是菩提，是",
    "T12n0355_001:0235b24": "金剛句。」佛言：「文殊師利！何故復名此為金剛",
    "T12n0355_001:0235b25": "句？」文殊師利言：「世尊！一切法無所有，但有名",
    "T12n0355_001:0235b26": "字言說，諸法無此、無彼，皆無所有，此彼無所",
    "T12n0355_001:0235b27": "有者，即是如；若是如者、則是真實；若是實者，",
    "T12n0355_001:0235b28": "彼則是菩提；是故得名為金剛句。」文殊師利",
    "T12n0355_001:0235b29": "言：「世尊！一切諸法是如來境界，是金剛句。」佛",
    "T12n0355_001:0235c01": "言：「文殊師利！何故名此為金剛句？」文殊師利",
    "T12n0355_001:0235c02": "言：「世尊！諸法自性本來寂靜故，是金剛句。」佛",
    "T12n0355_001:0235c03": "告文殊師利：「汝可喚阿難陀比丘來，令受持",
    "T12n0355_001:0235c04": "此法本句。」文殊師利言：「世尊！我於中不見",
    "T12n0355_001:0235c05": "有一法可說、可聽。世尊！我實不見一字有其",
    "T12n0355_001:0235c06": "說處，何有多句而可持乎？」佛言：「善哉，善哉！文",
    "T12n0355_001:0235c07": "殊師利！汝善說此語。文殊師利！我見東方無",
    "T12n0355_001:0235c08": "量阿僧祇世界中，諸如來、阿羅呵、三藐三佛",
    "T12n0355_001:0235c09": "陀，亦說此法本。」",
    "T12n0355_001:0235c10": "爾時，長老舍利弗從自住處出，往詣文殊師",
    "T12n0355_001:0235c11": "利童子住處，到已不見文殊師利，即詣佛所。",
    "T12n0355_001:0235c12": "到已，在佛別門外邊而住。",
    "T12n0355_001:0235c13": "爾時，世尊告文殊師利童子言：「文殊師利！是",
    "T12n0355_001:0235c14": "舍利弗比丘今在門外，為欲聽法，汝令使",
    "T12n0355_001:0235c15": "入。」文殊師利言：「世尊！若彼舍利弗際、若法界",
    "T12n0355_001:0235c16": "際，世尊！此二際豈有在內在外若中間二耶？」",
    "T12n0355_001:0235c17": "佛言：「不也。」文殊師利言：「世尊！言實際者，亦非",
    "T12n0355_001:0235c18": "實際，如是際非際，無內無外，不來不去。世",
    "T12n0355_001:0235c19": "尊！長老舍利弗際，即是實際，舍利弗界，即是",
    "T12n0355_001:0235c20": "法界。世尊！然此法界，無出無入，不來不去，",
    "T12n0355_001:0235c21": "其長老舍利弗，從何處來，當入何所？」佛言：「文",
    "T12n0355_001:0235c22": "殊師利！若我在內，共諸聲聞語論，汝在於外",
    "T12n0355_001:0235c23": "而不聽入，汝意豈不生苦惱想耶？」文殊師利",
    "T12n0355_001:0235c24": "言：「不也。世尊！何以故？世尊！凡所說法不離法",
    "T12n0355_001:0235c25": "界，如來說法即是法界，法界即是如來。說、",
    "T12n0355_001:0235c26": "法界如。法界、言說界，無二別、無所有，名者、說",
    "T12n0355_001:0235c27": "者，此等皆不離法界。世尊！以是義故，我不苦",
    "T12n0355_001:0235c28": "惱。世尊！若我恒河沙劫等不來至世尊說法",
    "T12n0355_001:0235c29": "所，我時不生愛樂，亦無憂惱。何以故？若有二",
    "T12n0355_001:0236a01": "者即生憂惱，法界無二故無惱耶。」",
    "T12n0355_001:0236a02": "爾時，世尊告長老舍利弗言：「舍利弗！汝來入",
    "T12n0355_001:0236a03": "聽文殊師利辯才耶？」舍利弗言：「唯然。世尊！我",
    "T12n0355_001:0236a04": "甚樂聞，今在室外，欲聽世尊及文殊師利童",
    "T12n0355_001:0236a05": "子所說。」爾時，文殊師利白佛言：「世尊！令長老",
    "T12n0355_001:0236a06": "舍利弗得入聽法。」爾時，世尊告長老舍利弗",
    "T12n0355_001:0236a07": "言：「舍利弗！汝來前入。」舍利弗言：「善哉！世尊！」即",
    "T12n0355_001:0236a08": "前入室頂禮佛足，退坐一面。爾時，文殊師利",
    "T12n0355_001:0236a09": "言：「長老舍利弗！汝見何義故而來此耶？」舍利",
    "T12n0355_001:0236a10": "弗言：「文殊師利！我欲聽法故來此耳。此處應",
    "T12n0355_001:0236a11": "有最勝法義，以有文殊師利與世尊共處，各",
    "T12n0355_001:0236a12": "有論說必有妙美，當有甚深最勝法義。」時文",
    "T12n0355_001:0236a13": "殊師利言：「如是，如是。舍利弗！我說甚深最",
    "T12n0355_001:0236a14": "勝法。」舍利弗言：「文殊師利！此說法以何義為",
    "T12n0355_001:0236a15": "甚深最勝？」文殊師利言：「舍利弗！此法難知，",
    "T12n0355_001:0236a16": "以無器故。凡所說，無所發起。此所說法不為",
    "T12n0355_001:0236a17": "發起故，凡夫亦不為發起，阿羅漢法亦不為",
    "T12n0355_001:0236a18": "發起，如來法起發此說法，以無所依無能依",
    "T12n0355_001:0236a19": "故，發此說法，是故說法平等平等，無有住",
    "T12n0355_001:0236a20": "處。畢竟寂靜，說諸法故，此無所住，故稱最勝。」",
    "T12n0355_001:0236a21": "舍利弗言：「文殊師利！以何義故作如是說，阿",
    "T12n0355_001:0236a22": "羅漢漏盡非受此法器？」文殊師利言：「長老舍",
    "T12n0355_001:0236a23": "利弗！阿羅漢者惟盡欲瞋癡等麁惑故，彼何",
    "T12n0355_001:0236a24": "能作器？舍利弗！以是義故我作如是言，阿羅",
    "T12n0355_001:0236a25": "漢漏盡非此法器。」舍利弗言：「文殊師利！以斯",
    "T12n0355_001:0236a26": "義故，我今求汝，從一遊處至一遊處，從室至",
    "T12n0355_001:0236a27": "室，從窟至窟，我故求汝，為法樂處，辯才欲聽",
    "T12n0355_001:0236a28": "法故。文殊師利！我聽世尊及汝說法，無有厭",
    "T12n0355_001:0236a29": "足。」時，文殊師利言：「大德舍利弗！汝不知足聽",
    "T12n0355_001:0236b01": "法耶？」舍利弗言：「文殊師利！我不厭聽法。」文殊",
    "T12n0355_001:0236b02": "師利言：「大德舍利弗！豈可法界取說法耶？」舍",
    "T12n0355_001:0236b03": "利弗言：「不也！」文殊師利言：「大德舍利弗！既無",
    "T12n0355_001:0236b04": "厭聽法，然法界共大德界，無二無別，其法界",
    "T12n0355_001:0236b05": "不取說法，若取則可知足，既不取是故不知",
    "T12n0355_001:0236b06": "足。」舍利弗言：「文殊師利！除諸如來，何有聽",
    "T12n0355_001:0236b07": "法如是也？」文殊師利言：「大德舍利弗！汝言涅",
    "T12n0355_001:0236b08": "槃法，是舍利弗耶？」舍利弗言：「文殊師利！我有",
    "T12n0355_001:0236b09": "信。」文殊師利言：「汝云何信？」舍利弗言：「諸法本",
    "T12n0355_001:0236b10": "性成就故，我無涅槃。」文殊師利又問：「舍利弗！",
    "T12n0355_001:0236b11": "汝信無死法耶？」舍利弗言：「文殊師利！我有信。」",
    "T12n0355_001:0236b12": "文殊師利言：「汝云何信？」舍利弗言：「夫法界者，",
    "T12n0355_001:0236b13": "不死不生，我信如是。」文殊師利又問：「大德舍",
    "T12n0355_001:0236b14": "利弗！汝信無智具足漏盡阿羅漢耶？」舍利弗",
    "T12n0355_001:0236b15": "言：「我有信。」文殊師利言：「汝云何信？」舍利弗",
    "T12n0355_001:0236b16": "言：「無智智平等故，具足漏盡阿羅漢。何以故？",
    "T12n0355_001:0236b17": "非但智離無智，無智亦離無智，盡法更無智，",
    "T12n0355_001:0236b18": "無分別故，離智是漏盡阿羅漢。」文殊師利問",
    "T12n0355_001:0236b19": "大德舍利弗言：「汝信漏盡阿羅漢解脫法耶？」",
    "T12n0355_001:0236b20": "舍利弗言：「文殊師利！我實有信。」文殊師利",
    "T12n0355_001:0236b21": "言：「汝云何信？」舍利弗言：「彼諸法離諸法，然不",
    "T12n0355_001:0236b22": "取諸法，我如是信。」文殊師利問大德舍利弗",
    "T12n0355_001:0236b23": "言：「汝信前世諸如來、阿羅呵、三藐三佛陀，滅",
    "T12n0355_001:0236b24": "度而不得涅槃耶？」舍利弗言：「我信。」文殊又問：",
    "T12n0355_001:0236b25": "「汝云何信？」舍利弗言：「文殊師利！彼不思議界",
    "T12n0355_001:0236b26": "無生無沒者，我如是信。」文殊師利問大德舍",
    "T12n0355_001:0236b27": "利弗言：「汝信諸佛是一佛耶？」舍利弗言：「我信。」",
    "T12n0355_001:0236b28": "文殊師利言：「汝云何信？」舍利弗言：「文殊師利！",
    "T12n0355_001:0236b29": "法界不可分別，我如是信。」文殊師利問大德",
    "T12n0355_001:0236c01": "舍利弗：「汝信諸佛剎即是一佛剎耶？」舍利弗",
    "T12n0355_001:0236c02": "言：「我有信。」文殊師利又問：「汝云何信？」舍利弗",
    "T12n0355_001:0236c03": "言：「文殊師利！是諸佛剎依如，無盡剎亦無盡，",
    "T12n0355_001:0236c04": "我如是信。」文殊師利問舍利弗：「汝信諸法無",
    "T12n0355_001:0236c05": "可證、無可滅，無可思念、不可修作耶？」舍利弗",
    "T12n0355_001:0236c06": "言：「文殊師利！我有信。」文殊師利言：「汝云何",
    "T12n0355_001:0236c07": "信？」舍利弗言：「文殊師利！自體不自知自體，本",
    "T12n0355_001:0236c08": "性不捨本性，自體亦不證，亦無思念，不相違",
    "T12n0355_001:0236c09": "背，不生不滅，不取不捨，善住彼際，我如是",
    "T12n0355_001:0236c10": "信。」文殊師利問言：「舍利弗！汝信有為界，於法",
    "T12n0355_001:0236c11": "界中無有法生，亦無有滅，亦無積聚耶？」舍利",
    "T12n0355_001:0236c12": "弗言：「我有信。」文殊又問：「汝云何信？」舍利弗",
    "T12n0355_001:0236c13": "言：「文殊師利！彼諸法性、不可得知若生若滅、",
    "T12n0355_001:0236c14": "若積聚住者，我如是信。」文殊師利言：「大德舍",
    "T12n0355_001:0236c15": "利弗！汝信有般若法界，於中亦有阿羅漢名",
    "T12n0355_001:0236c16": "字耶？」舍利弗言：「我有信。」文殊師利言：「汝云何",
    "T12n0355_001:0236c17": "信？」舍利弗言：「文殊師利！厭行般若法界，是阿",
    "T12n0355_001:0236c18": "羅漢界。然法界體離非欲瞋癡體，其阿羅漢",
    "T12n0355_001:0236c19": "豈能離法界也？我如是信。」文殊師利言：「大德",
    "T12n0355_001:0236c20": "舍利弗！汝信諸法皆是佛境界忍耶？」舍利弗",
    "T12n0355_001:0236c21": "言：「我實有信。」文殊師利問言：「汝云何信？」舍利",
    "T12n0355_001:0236c22": "弗言：「文殊師利！世尊本性覺、自性離故，我如",
    "T12n0355_001:0236c23": "是信。」",
    "T12n0355_001:0236c24": "爾時文殊師利言：「善哉，善哉！大德舍利弗！如",
    "T12n0355_001:0236c25": "汝所有境界，為我解釋，我如是問，汝如是答，",
    "T12n0355_001:0236c26": "是故我知有爾許行也。」爾時，世尊告長老舍",
    "T12n0355_001:0236c27": "利弗言：「舍利弗！若有善男子、善女人受持此",
    "T12n0355_001:0236c28": "法本句，若為他解釋、若讀若誦，然彼人等速",
    "T12n0355_001:0236c29": "得辯才。」舍利弗言：「如是婆伽婆！如是修伽",
    "T12n0355_001:0237a01": "陀！大德世尊所說。世尊！然彼眾生，於前世",
    "T12n0355_001:0237a02": "時已曾供養諸佛世尊，已為彼善男子、善女",
    "T12n0355_001:0237a03": "人安立於此法印，彼等眾生當得大覺。」",
    "T12n0355_001:0237a04": "爾時，長老舍利弗白佛言：「世尊！此法本有何",
    "T12n0355_001:0237a05": "名字？我等云何奉持？」佛告長老舍利弗言：「舍",
    "T12n0355_001:0237a06": "利弗！我此法本名『文殊師利童子所問佛為",
    "T12n0355_001:0237a07": "解說』，如是受持；亦名『入法界』，如是受持；亦名",
    "T12n0355_001:0237a08": "『實際』，如是受持。舍利弗！彼善男子、善女人等，",
    "T12n0355_001:0237a09": "恭敬當如勝寶，若受持此法本，若讀、若誦，若",
    "T12n0355_001:0237a10": "思惟，如行當得無生法忍；若為生他善根，若",
    "T12n0355_001:0237a11": "少讀誦已，而能為他多說法義，當得不斷辯",
    "T12n0355_001:0237a12": "才。」佛說此經時，文殊師利童子及餘菩薩摩",
    "T12n0355_001:0237a13": "訶薩，上坐舍利弗及餘諸比丘，并諸天眾、犍",
    "T12n0355_001:0237a14": "闥婆、人、阿修羅等，聞佛所說，皆大歡喜。",
    "T12n0355_001:0237a15": "入法界體性經"
}