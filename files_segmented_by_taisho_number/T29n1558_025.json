{
    "T29n1558_025:0129a13": "4阿毘達磨俱舍論卷第二十五",
    "T29n1558_025:0129a15": "尊者世親造",
    "T29n1558_025:0129a16": "三藏法師玄奘奉　詔譯",
    "T29n1558_025:0129a17": "分別賢聖品第六之四",
    "T29n1558_025:0129a18": "如前所說，不動應果初盡智後起無生智。",
    "T29n1558_025:0129a19": "諸阿羅漢如預流等有差別不？亦有。云何？",
    "T29n1558_025:0129a20": "頌曰：",
    "T29n1558_025:0129a21": "阿羅漢有六，　　謂退至不動，",
    "T29n1558_025:0129a22": "前五信解生，　　總名時解脫，",
    "T29n1558_025:0129a23": "後不時解脫，　　從前見至生。",
    "T29n1558_025:0129a24": "論曰：於契經中說阿羅漢由種性異故有",
    "T29n1558_025:0129a25": "六種，一者退法、二者思法、三者護法、四安住",
    "T29n1558_025:0129a26": "法、五堪達法、六不動法。於此六中前之五種，",
    "T29n1558_025:0129a27": "從先學位信解性生，即此總名時愛心解",
    "T29n1558_025:0129a28": "脫，恒時愛護及心解脫故。亦說名為時解",
    "T29n1558_025:0129a29": "脫者，以要待時及解脫故。略初言故，如",
    "T29n1558_025:0129b01": "言酥瓶。由此待時方能入定，謂待資具無",
    "T29n1558_025:0129b02": "病處等勝緣合時方入定故。不動法性說名",
    "T29n1558_025:0129b03": "為後，即此名為不動心解脫，以無退動及",
    "T29n1558_025:0129b04": "心解脫故。亦說名為不時解脫，以不待時",
    "T29n1558_025:0129b05": "及解脫故。謂三摩地隨欲現前，不待勝緣",
    "T29n1558_025:0129b06": "和合時故。或依暫時、畢竟解脫，建立時解",
    "T29n1558_025:0129b07": "脫、不時解脫名，容有退墮時、無退墮時故，",
    "T29n1558_025:0129b08": "此從學位見至性生。如是所明六阿羅漢",
    "T29n1558_025:0129b09": "所有種性，為是先有、為後方得？不定。云何？",
    "T29n1558_025:0129b10": "頌曰：",
    "T29n1558_025:0129b11": "有是先種性，　　有後練根得。",
    "T29n1558_025:0129b12": "論曰：退法種性必是先有，思法等五亦有後",
    "T29n1558_025:0129b13": "得。謂有先來是思法性，有先退法性後練根",
    "T29n1558_025:0129b14": "成思，乃至不動隨應當說。言退法者，謂",
    "T29n1558_025:0129b15": "遇少緣便退所得，非思法等。言思法者，",
    "T29n1558_025:0129b16": "謂懼退失恒思自害。言護法者，謂於所",
    "T29n1558_025:0129b17": "得喜自防護。安住法者，離勝退緣雖不自",
    "T29n1558_025:0129b18": "防亦能不退，離勝加行亦不增進。堪達法",
    "T29n1558_025:0129b19": "者，彼性堪能好修練根速達不動。不動法",
    "T29n1558_025:0129b20": "者，彼必無退。此六種性，先學位中初二闕",
    "T29n1558_025:0129b21": "恒時及尊重加行，由根有異故有差別。第",
    "T29n1558_025:0129b22": "三唯有恒時加行，第四唯有尊重加行，第五",
    "T29n1558_025:0129b23": "具二而是鈍根，第六利根具二加行。退法種",
    "T29n1558_025:0129b24": "性非必定退，乃至堪達非必能達，但約容",
    "T29n1558_025:0129b25": "有建立此名，故六阿羅漢通三界皆有。若",
    "T29n1558_025:0129b26": "執退者必定應退，乃至堪達必能達者，彼",
    "T29n1558_025:0129b27": "執欲界具足有六，色無色界中唯安住、不動，",
    "T29n1558_025:0129b28": "彼無退失、自害、自防及修練根故唯有二。",
    "T29n1558_025:0129b29": "如是六種阿羅漢中，誰從何退？為性為果？",
    "T29n1558_025:0129c01": "頌曰：",
    "T29n1558_025:0129c02": "四從種性退，　　五從果非先。",
    "T29n1558_025:0129c03": "論曰：不動種性必無退理。前之五種皆有",
    "T29n1558_025:0129c04": "退義，於中後四有從性退，退法一種無退",
    "T29n1558_025:0129c05": "性理，由此種性最居下故。五種皆有從果",
    "T29n1558_025:0129c06": "退義，雖俱有退然並非先。謂諸無學先學",
    "T29n1558_025:0129c07": "位中所住種性，彼從此性必無退理，學無",
    "T29n1558_025:0129c08": "學道所成堅故。若諸有學先凡位中所住種",
    "T29n1558_025:0129c09": "性，彼從此性亦無退理，世出世道所成堅",
    "T29n1558_025:0129c10": "故。若住此位後修練根所得思等四種種",
    "T29n1558_025:0129c11": "性，彼從此性容有退理。二先位中住思等",
    "T29n1558_025:0129c12": "性，必亦無退此所得果，唯先退法有退果",
    "T29n1558_025:0129c13": "義。又亦無退先所得果，後所得果容有退",
    "T29n1558_025:0129c14": "義，是故定無退預流果。由此應果退法有",
    "T29n1558_025:0129c15": "三：一增進根、二退住學、三住自位而般涅",
    "T29n1558_025:0129c16": "槃。思法有四，三如前說，更加一種退住退",
    "T29n1558_025:0129c17": "性。餘三如次有五六七，應知後後一一增",
    "T29n1558_025:0129c18": "故。思法等四退住學位，時還住退非餘。若",
    "T29n1558_025:0129c19": "異此者，得勝種性故，應是進非退。何緣定",
    "T29n1558_025:0129c20": "無退先果者？以見所斷依無事故。謂有身",
    "T29n1558_025:0129c21": "見依我處轉，見所斷惑此見為根，我體既無",
    "T29n1558_025:0129c22": "名依無事，以無事故必無退理。若爾，應說",
    "T29n1558_025:0129c23": "此惑緣無，非此緣無，諦為境故。然於諦",
    "T29n1558_025:0129c24": "境不如實緣，諸煩惱中誰不如是？雖皆",
    "T29n1558_025:0129c25": "如是而有差別，以修斷惑各有別事，即是",
    "T29n1558_025:0129c26": "可意不可意等，於所緣境此相非無。見所斷",
    "T29n1558_025:0129c27": "惑計有我等，非諸諦境有我等相，以無事",
    "T29n1558_025:0129c28": "故與修斷別。謂於色等所緣境中，我見妄",
    "T29n1558_025:0129c29": "增作者受者自在而轉，非實我性。邊執見等",
    "T29n1558_025:0130a01": "隨此而生，故並說為依無事惑。若修所斷",
    "T29n1558_025:0130a02": "貪瞋慢癡，色等境中唯起染著增背高舉不",
    "T29n1558_025:0130a03": "了行轉，故並說為依有事惑。又見斷惑於",
    "T29n1558_025:0130a04": "諦理中執我我所斷常見等，非諦中有少",
    "T29n1558_025:0130a05": "我等事。見斷貪等緣此而生，是故皆名依",
    "T29n1558_025:0130a06": "無事惑。修所斷惑於色等中謂好醜等，然色",
    "T29n1558_025:0130a07": "等境非無少分好醜等別，是故可名依有",
    "T29n1558_025:0130a08": "事惑。又見斷惑迷諦理起名依無事，修",
    "T29n1558_025:0130a09": "所斷惑迷麁事生名依有事。諦理真實，揩",
    "T29n1558_025:0130a10": "定可依。聖慧已證必無退理，事相浮偽無",
    "T29n1558_025:0130a11": "定可依，斷迷彼惑有失念退。或修斷惑非",
    "T29n1558_025:0130a12": "審慮生，昧鈍性故。見所斷惑由審慮生，推",
    "T29n1558_025:0130a13": "度性故。聖不審慮於麁事中失念或生，審",
    "T29n1558_025:0130a14": "慮不爾，如於繩等率爾謂蛇。故修斷惑聖",
    "T29n1558_025:0130a15": "有退起，非由率爾可起見惑。聖若審慮便",
    "T29n1558_025:0130a16": "見諦理，故聖見斷定無退義。經部師說：從",
    "T29n1558_025:0130a17": "阿羅漢亦無退義。彼說應理。云何知然？由",
    "T29n1558_025:0130a18": "教理故。知何由教？經言：苾芻！聖慧斷惑名",
    "T29n1558_025:0130a19": "為實斷。又契經言：我說有學應不放逸，非",
    "T29n1558_025:0130a20": "阿羅漢。雖有經言：佛告慶喜：我說利養等",
    "T29n1558_025:0130a21": "亦障阿羅漢，而不說退阿羅漢果，但說",
    "T29n1558_025:0130a22": "退失現法樂住。經言：不動心解脫身作證，",
    "T29n1558_025:0130a23": "我定說無因緣從此退故。若謂有退，由",
    "T29n1558_025:0130a24": "經說有時愛解脫，我亦許然。但應觀察彼",
    "T29n1558_025:0130a25": "之所退，為應果性、為靜慮等？然彼根本靜",
    "T29n1558_025:0130a26": "慮等持，要待時現前，故名時解脫。彼為獲",
    "T29n1558_025:0130a27": "得現法樂住，數希現前故名為愛。有說：此",
    "T29n1558_025:0130a28": "定是所愛味，諸阿羅漢果性解脫恒隨逐故",
    "T29n1558_025:0130a29": "不應名時，更不欣求故不名愛。若應果性",
    "T29n1558_025:0130b01": "容有退者，如何世尊但說所證現法樂住有",
    "T29n1558_025:0130b02": "可退理。由此證知，諸阿羅漢果性解脫必",
    "T29n1558_025:0130b03": "是不動。然由利等擾亂過失，有於所得現",
    "T29n1558_025:0130b04": "法樂住退去自在，謂諸鈍根；若諸利根則",
    "T29n1558_025:0130b05": "無退失。故於所得現法樂住有退無退，故",
    "T29n1558_025:0130b06": "名退不退法。如是思等如理應思。不退、安",
    "T29n1558_025:0130b07": "住、不動何別？非練根得名為不退，練根所",
    "T29n1558_025:0130b08": "得名為不動。此二所起殊勝等至，設遇退",
    "T29n1558_025:0130b09": "緣亦無退理。安住法者，但於已住諸勝德",
    "T29n1558_025:0130b10": "中能無退失，不能更引餘勝德生，設復引",
    "T29n1558_025:0130b11": "生從彼可退。是不退等三種差別。然喬底迦",
    "T29n1558_025:0130b12": "昔在學位，於時解脫極噉味故，又鈍根故",
    "T29n1558_025:0130b13": "數數退失，深自厭責執刀自害。由於身命",
    "T29n1558_025:0130b14": "無所戀惜，臨命終時得阿羅漢便般涅槃，",
    "T29n1558_025:0130b15": "故喬底迦亦非退失阿羅漢果。又增十經作",
    "T29n1558_025:0130b16": "如是說：一法應起，謂時愛心解脫。一法應",
    "T29n1558_025:0130b17": "證，謂不動心解脫。若應果性名為時愛心解",
    "T29n1558_025:0130b18": "脫者，何故於此增十經中再說應果？又曾",
    "T29n1558_025:0130b19": "無處說阿羅漢果名為應起，但說名應證。",
    "T29n1558_025:0130b20": "又說鈍根所攝應果名為應起，為顯何義？",
    "T29n1558_025:0130b21": "若為顯彼能起現前，則餘利根最應能起。",
    "T29n1558_025:0130b22": "若為顯彼應起現前，亦餘利根最所應起。",
    "T29n1558_025:0130b23": "故時解脫非應果性。若爾，何故說時解脫應",
    "T29n1558_025:0130b24": "果？謂有應果根性鈍故，要待時故定方現",
    "T29n1558_025:0130b25": "前。若與彼相違，名不時解脫。阿毘達磨亦",
    "T29n1558_025:0130b26": "作是言：欲貪隨眠由三處起，一欲貪隨眠",
    "T29n1558_025:0130b27": "未斷遍知故、二順彼經法正現在前故、三",
    "T29n1558_025:0130b28": "於彼正起非理作意故。若謂彼據具因",
    "T29n1558_025:0130b29": "生說，復有何法因不具生？是名由教。如",
    "T29n1558_025:0130c01": "何由理？若阿羅漢有令煩惱畢竟不起治",
    "T29n1558_025:0130c02": "道已生，是則不應退起煩惱。若阿羅漢此",
    "T29n1558_025:0130c03": "道未生，未能永拔煩惱種故，應非漏盡。",
    "T29n1558_025:0130c04": "若非漏盡，寧說為應？是名由理。若爾，應",
    "T29n1558_025:0130c05": "釋炭喻契經。如說：多聞諸聖弟子若行若住，",
    "T29n1558_025:0130c06": "有處有時失念故生惡不善覺。此經唯說",
    "T29n1558_025:0130c07": "阿羅漢果，由此經言：彼聖弟子心於長夜",
    "T29n1558_025:0130c08": "隨順遠離，廣說乃至臨入涅槃。餘契經中",
    "T29n1558_025:0130c09": "有即說此順遠離等名應果力。又此經說：",
    "T29n1558_025:0130c10": "彼於一切順漏已能永吐、已得清涼。由此",
    "T29n1558_025:0130c11": "定知是阿羅漢。實後所說是阿羅漢，然彼乃",
    "T29n1558_025:0130c12": "至於行住時未善通達，容有此事。謂有學",
    "T29n1558_025:0130c13": "者於行住時，由失念故容起煩惱，後成",
    "T29n1558_025:0130c14": "無學則無起義。前依學位，故說無失。毘婆",
    "T29n1558_025:0130c15": "沙師定作是說：阿羅漢果亦有退義。唯阿羅",
    "T29n1558_025:0130c16": "漢種性有六，為餘亦有六種性耶？設有皆",
    "T29n1558_025:0130c17": "能修練根不？頌曰：",
    "T29n1558_025:0130c18": "學異生亦六，　　練根非見道。",
    "T29n1558_025:0130c19": "論曰：有學異生種性亦六，六種應果彼為先",
    "T29n1558_025:0130c20": "故。然見道位必無練根，此位無容起加行",
    "T29n1558_025:0130c21": "故。唯於信解異生位中，能修練根如無學",
    "T29n1558_025:0130c22": "位。如契經說：我說由斯所證四種增上心",
    "T29n1558_025:0130c23": "所現法樂住隨一有退，所得不動心解脫身",
    "T29n1558_025:0130c24": "作證，我決定說無因緣從此退。如何不動",
    "T29n1558_025:0130c25": "法退現法樂住？頌曰：",
    "T29n1558_025:0130c26": "應知退有三，　　已未得受用，",
    "T29n1558_025:0130c27": "佛唯有最後，　　利中後鈍三。",
    "T29n1558_025:0130c28": "論曰：應知諸退總有三種：一已得退，謂退",
    "T29n1558_025:0130c29": "已得殊勝功德。二未得退，謂未能得殊勝",
    "T29n1558_025:0131a01": "功德。三受用退，謂諸已得殊勝功德不現在",
    "T29n1558_025:0131a02": "前。於此三中，世尊唯有一受用退，以具眾",
    "T29n1558_025:0131a03": "德，無容一時頓現前故。餘不動法具有受",
    "T29n1558_025:0131a04": "用及未得退，亦於勝己殊勝功德猶未得",
    "T29n1558_025:0131a05": "故。餘五種性容具有三，亦容退失已得德",
    "T29n1558_025:0131a06": "故。約受用退，說不動法退現法樂，無相違",
    "T29n1558_025:0131a07": "過。無退論者作如是說：諸無漏解脫皆名",
    "T29n1558_025:0131a08": "不動。然別立第六不動法者，如前釋通，不",
    "T29n1558_025:0131a09": "應為難。諸阿羅漢既許退果，為更生不？",
    "T29n1558_025:0131a10": "諸住果時所不作事退時作不？不爾。何緣？",
    "T29n1558_025:0131a11": "頌曰：",
    "T29n1558_025:0131a12": "一切從果退，　　必得不命終，",
    "T29n1558_025:0131a13": "住果所不為，　　慚增故不作。",
    "T29n1558_025:0131a14": "論曰：無從果退中間命終，退已須臾必還",
    "T29n1558_025:0131a15": "得故。如契經說：苾芻當知，如是多聞諸",
    "T29n1558_025:0131a16": "聖弟子退失正念，速復還能令所退起盡",
    "T29n1558_025:0131a17": "沒滅離。若謂不然，修梵行果應非安隱",
    "T29n1558_025:0131a18": "可委信處。又住果位所不應為違果事業，",
    "T29n1558_025:0131a19": "由慚增故於暫退時亦必不造，譬如壯士",
    "T29n1558_025:0131a20": "雖蹶不仆。如上所言，有練根得無學有",
    "T29n1558_025:0131a21": "學，正練根時各幾無間、幾解脫道？何性攝？何",
    "T29n1558_025:0131a22": "所依？頌曰：",
    "T29n1558_025:0131a23": "練根無學位，　　九無間解脫，",
    "T29n1558_025:0131a24": "久習故學一，　　無漏依人三，",
    "T29n1558_025:0131a25": "無學依九地，　　有學但依六，",
    "T29n1558_025:0131a26": "捨果勝果道，　　唯得果道故。",
    "T29n1558_025:0131a27": "論曰：求勝種性修練根者，無學位中轉一",
    "T29n1558_025:0131a28": "一性各九無間、九解脫道，如得應果。所以",
    "T29n1558_025:0131a29": "者何？彼鈍根性由久串習，非少功力可能",
    "T29n1558_025:0131b01": "令轉，學無學道所成堅故。有學位中轉一一",
    "T29n1558_025:0131b02": "性，各一無間、一解脫道，如得初果，上相違",
    "T29n1558_025:0131b03": "故。彼加行道諸位各一。如是無間及解脫道，",
    "T29n1558_025:0131b04": "一切唯是無漏性攝。聖者必無用有漏道而",
    "T29n1558_025:0131b05": "轉根理，非增上故。依謂身地，此所依身唯",
    "T29n1558_025:0131b06": "人三洲，餘無退故。此所依地，無學通九，謂",
    "T29n1558_025:0131b07": "未至、中間、四定、三無色。有學唯六，謂除後",
    "T29n1558_025:0131b08": "三。所以者何？夫轉根者，容有捨果及勝果",
    "T29n1558_025:0131b09": "道，所得唯果非向道故。無有學果無色地",
    "T29n1558_025:0131b10": "攝，故學練根但依六地。諸無學位補特伽羅，",
    "T29n1558_025:0131b11": "總有幾種？由何差別？頌曰：",
    "T29n1558_025:0131b12": "七聲聞二佛，　　差別由九根。",
    "T29n1558_025:0131b13": "論曰：居無學位聖者有九，謂七聲聞及二",
    "T29n1558_025:0131b14": "覺者。退法等五不動分二，後先別故，名七聲",
    "T29n1558_025:0131b15": "聞。獨覺、大覺名二覺者。由下下等九品根",
    "T29n1558_025:0131b16": "異，令無學聖成九差別。學無學位有七聖",
    "T29n1558_025:0131b17": "者，一切聖者皆此中攝：一隨信行、二隨法行、",
    "T29n1558_025:0131b18": "三信解、四見至、五身證、六慧解脫、七俱解",
    "T29n1558_025:0131b19": "脫。依何立七？事別有幾？頌曰：",
    "T29n1558_025:0131b20": "加行根滅定，　　解脫故成七，",
    "T29n1558_025:0131b21": "此事別唯六，　　三道各二故。",
    "T29n1558_025:0131b22": "論曰：依加行異立初二種，謂依先時隨他",
    "T29n1558_025:0131b23": "及法於所求義修加行故，立隨信行、隨法",
    "T29n1558_025:0131b24": "行名。依根不同立次二種，謂依鈍利信慧",
    "T29n1558_025:0131b25": "根增，如次名為信解、見至。依得滅定立身",
    "T29n1558_025:0131b26": "證名，由身證得滅盡定故。依解脫異立後",
    "T29n1558_025:0131b27": "二種，謂依唯慧離煩惱障者立慧解脫，依",
    "T29n1558_025:0131b28": "兼得定離解脫障者立俱解脫。此名雖七",
    "T29n1558_025:0131b29": "事別唯六，謂見道中有二聖者，一隨信行、二",
    "T29n1558_025:0131c01": "隨法行，此至修道別立二名，一信解、二見",
    "T29n1558_025:0131c02": "至，此至無學復立二名，謂時解脫、不時解",
    "T29n1558_025:0131c03": "脫。應知此中一隨信行根故成三，謂下中",
    "T29n1558_025:0131c04": "上；性故成五，謂退法等；道故成十五，謂八",
    "T29n1558_025:0131c05": "忍七智？離染故成七十三，謂具縛離八地",
    "T29n1558_025:0131c06": "染；依身故成九，謂三洲、欲天。若根、性、道、離染、",
    "T29n1558_025:0131c07": "依身相乘，合成一億四萬七千八百二十五",
    "T29n1558_025:0131c08": "種。隨法行等如理應思。何等名俱及慧解",
    "T29n1558_025:0131c09": "脫？頌曰：",
    "T29n1558_025:0131c10": "俱由得滅定，　　餘名慧解脫。",
    "T29n1558_025:0131c11": "論曰：諸阿羅漢得滅定者名俱解脫，由慧",
    "T29n1558_025:0131c12": "定力解脫煩惱解脫障故。所餘未得滅盡",
    "T29n1558_025:0131c13": "定者名慧解脫，但由慧力於煩惱障得",
    "T29n1558_025:0131c14": "解脫故。如世尊說：五煩惱斷不可牽引未",
    "T29n1558_025:0131c15": "名滿學。學無學位各由幾因於等位中獨",
    "T29n1558_025:0131c16": "稱為滿？頌曰：",
    "T29n1558_025:0131c17": "有學名為滿，　　由根果定三；",
    "T29n1558_025:0131c18": "無學得滿名，　　但由根定二。",
    "T29n1558_025:0131c19": "論曰：學於學位獨得滿名，具由三因，謂根、",
    "T29n1558_025:0131c20": "果、定。有有學者但由根故亦得滿名，謂諸",
    "T29n1558_025:0131c21": "見至未離欲染。有有學者但由果故亦得",
    "T29n1558_025:0131c22": "滿名，謂信解、不還未得滅盡定。有有學者",
    "T29n1558_025:0131c23": "由根果故亦得滿名，謂見至、不還未得滅",
    "T29n1558_025:0131c24": "盡定。有有學者由果定故亦得滿名，謂諸",
    "T29n1558_025:0131c25": "信解得滅盡定。有有學者具由三故獨得",
    "T29n1558_025:0131c26": "滿名，謂諸見至得滅盡定。無有學者但由",
    "T29n1558_025:0131c27": "定故及根定故亦得滿名。諸無學者於無",
    "T29n1558_025:0131c28": "學位由根定二獨得滿名，無學位中無非",
    "T29n1558_025:0131c29": "果滿，故無由果亦立滿名。有但由根亦名",
    "T29n1558_025:0132a01": "為滿，謂不時解脫未得滅盡定。有但由定",
    "T29n1558_025:0132a02": "亦名為滿，謂時解脫得滅盡定。有具由二",
    "T29n1558_025:0132a03": "獨名為滿，謂不時解脫已得滅盡定。廣說",
    "T29n1558_025:0132a04": "諸道差別無量，謂世出世見修道等。略說幾",
    "T29n1558_025:0132a05": "道能遍攝耶？頌曰：",
    "T29n1558_025:0132a06": "應知一切道，　　略說唯有四，",
    "T29n1558_025:0132a07": "謂加行無間，　　解脫勝進道。",
    "T29n1558_025:0132a08": "論曰：加行道者，謂從此後無間道生。無間道",
    "T29n1558_025:0132a09": "者，謂此能斷所應斷障。解脫道者，謂已解",
    "T29n1558_025:0132a10": "脫所應斷障最初所生。勝進道者，謂三餘",
    "T29n1558_025:0132a11": "道。道義云何？謂涅槃路，乘此能往涅槃城",
    "T29n1558_025:0132a12": "故。或復道者，謂求所依，依此尋求涅槃果",
    "T29n1558_025:0132a13": "故。解脫、勝進如何名道？與道類同，轉上品",
    "T29n1558_025:0132a14": "故，或前前力至後後故、或能趣入無餘依",
    "T29n1558_025:0132a15": "故。道於餘處立通行名，以能通達趣涅槃",
    "T29n1558_025:0132a16": "故。此有幾種？依何建立？頌曰：",
    "T29n1558_025:0132a17": "通行有四種，　　樂依本靜慮，",
    "T29n1558_025:0132a18": "苦依所餘地，　　遲速鈍利根。",
    "T29n1558_025:0132a19": "論曰：經說通行總有四種：一苦遲通行、二",
    "T29n1558_025:0132a20": "苦速通行、三樂遲通行、四樂速通行。道依根",
    "T29n1558_025:0132a21": "本四靜慮生名樂通行，以攝受支止觀平",
    "T29n1558_025:0132a22": "等任運轉故。道依無色、未至、中間名苦通",
    "T29n1558_025:0132a23": "行，以不攝支止觀不等艱辛轉故。謂無色",
    "T29n1558_025:0132a24": "定觀減止增，未至、中間觀增止減。即此樂苦",
    "T29n1558_025:0132a25": "二通行中，鈍根名遲、利根名速。二行於境",
    "T29n1558_025:0132a26": "通達稽遲故名遲通，翻此名速。或遲鈍者",
    "T29n1558_025:0132a27": "所起通行名遲通行，速此相違。道亦名為",
    "T29n1558_025:0132a28": "菩提分法。此有幾種？名義云何？頌曰：",
    "T29n1558_025:0132a29": "覺分三十七，　　謂四念住等，",
    "T29n1558_025:0132b01": "覺謂盡無生，　　順此故名分。",
    "T29n1558_025:0132b02": "論曰：經說覺分有三十七，謂四念住、四",
    "T29n1558_025:0132b03": "正斷、四神足、五根、五力、七等覺支、",
    "T29n1558_025:0132b04": "八聖道支。盡、無生智說名為覺。隨覺者別",
    "T29n1558_025:0132b05": "立三菩提：一聲聞菩提、二獨覺菩提、三無上",
    "T29n1558_025:0132b06": "菩提。無明睡眠皆永斷故，及如實知已作已",
    "T29n1558_025:0132b07": "事不復作故，此二名覺。三十七法順趣菩",
    "T29n1558_025:0132b08": "提，是故皆名菩提分法。此三十七體各別耶？",
    "T29n1558_025:0132b09": "不爾。云何？頌曰：",
    "T29n1558_025:0132b10": "此實事唯十，　　謂慧勤定信，",
    "T29n1558_025:0132b11": "念喜捨輕安，　　及戒尋為體。",
    "T29n1558_025:0132b12": "論曰：此覺分名雖三十七，實事唯十，即慧勤",
    "T29n1558_025:0132b13": "等。謂四念住、慧根、慧力、擇法覺支、正見，以慧",
    "T29n1558_025:0132b14": "為體。四正斷、精進根、精進力、精進覺支、正精",
    "T29n1558_025:0132b15": "進，以勤為體。四神足、定根、定力、定覺支、正定，",
    "T29n1558_025:0132b16": "以定為體。信根、信力，以信為體。念根、念力、",
    "T29n1558_025:0132b17": "念覺支、正念，以念為體，喜覺支以喜為體，",
    "T29n1558_025:0132b18": "捨覺支以行捨為體，輕安覺支以輕安為",
    "T29n1558_025:0132b19": "體，正語、正業、正命以戒為體，正思惟以尋",
    "T29n1558_025:0132b20": "為體。如是覺分實事唯十，即是信等五根力",
    "T29n1558_025:0132b21": "上，更加喜、捨、輕安、戒、尋。毘婆沙師說有十",
    "T29n1558_025:0132b22": "一，身業語業不相雜故戒分為二，餘九同",
    "T29n1558_025:0132b23": "前。念住等三名無別屬，如何獨說為慧勤",
    "T29n1558_025:0132b24": "定？頌曰：",
    "T29n1558_025:0132b25": "四念住正斷，　　神足隨增上，",
    "T29n1558_025:0132b26": "說為慧勤定，　　實諸加行善。",
    "T29n1558_025:0132b27": "論曰：四念住等三品善法，體實遍攝諸加行",
    "T29n1558_025:0132b28": "善，然隨同品增上善根，如次說為慧勤及",
    "T29n1558_025:0132b29": "定。何緣於慧立念住名？毘婆沙師作如是",
    "T29n1558_025:0132c01": "說：慧由念力持令住故。理實由慧令念住",
    "T29n1558_025:0132c02": "境，如實見者能明記故，如念住中已廣成",
    "T29n1558_025:0132c03": "立。何故說勤名為正斷？於正修習斷修位",
    "T29n1558_025:0132c04": "中，此勤力能斷懈怠故。或名正勝，於正持",
    "T29n1558_025:0132c05": "策身語意中此最勝故。何緣於定立神足",
    "T29n1558_025:0132c06": "名？諸靈妙德所依止故。有餘師說：神即是",
    "T29n1558_025:0132c07": "定，足謂欲等。彼應覺分事有十三，增欲",
    "T29n1558_025:0132c08": "心故。又違經說，如契經言：吾今為汝說神",
    "T29n1558_025:0132c09": "足等，神謂受用種種神境分一為多，乃至",
    "T29n1558_025:0132c10": "廣說。足謂欲等四三摩地，此中佛說定果",
    "T29n1558_025:0132c11": "名神，欲等所生等持名足。何緣信等先說",
    "T29n1558_025:0132c12": "為根，後名為力？由此五法依下上品分先",
    "T29n1558_025:0132c13": "後故，又依可屈伏不可屈伏故。信等何",
    "T29n1558_025:0132c14": "緣次第如是？謂於因果先起信心為果修",
    "T29n1558_025:0132c15": "因，次起精進，由精進故念住所緣，由念",
    "T29n1558_025:0132c16": "力持心便得定，心得定故能如實知，是故",
    "T29n1558_025:0132c17": "信等如是次第。當言何位何覺分增？頌曰：",
    "T29n1558_025:0132c18": "初業順決擇，　　及修見道位，",
    "T29n1558_025:0132c19": "念住等七品，　　應知次第增。",
    "T29n1558_025:0132c20": "論曰：初業位中能審照了身等四境，慧用勝",
    "T29n1558_025:0132c21": "故說念住增。煖法位中能證異品殊勝功德，",
    "T29n1558_025:0132c22": "勤用勝故說正斷增。頂法位中能持勝善趣",
    "T29n1558_025:0132c23": "無退德，定用勝故說神足增。忍法位中必不",
    "T29n1558_025:0132c24": "退墮，善根堅固得增上義故說根增。第一",
    "T29n1558_025:0132c25": "位中非惑世法所能屈伏，得無屈義故說",
    "T29n1558_025:0132c26": "力增。修道位中近菩提位，助覺勝故說覺",
    "T29n1558_025:0132c27": "支增。見道位中速疾而轉，通行勝故說道支",
    "T29n1558_025:0132c28": "增。然契經中隨數增說先七後八，非修次",
    "T29n1558_025:0132c29": "第。八中正見是道亦道支，餘是道支而非道。",
    "T29n1558_025:0133a01": "七中擇法是覺亦覺支，餘是覺支而非覺。毘",
    "T29n1558_025:0133a02": "婆沙師所說如是。有餘於此不破契經所",
    "T29n1558_025:0133a03": "說次第立念住等，謂修行者將修行時，於",
    "T29n1558_025:0133a04": "多境中其心馳散，先修念住制伏其心，故",
    "T29n1558_025:0133a05": "契經言：此四念住能於境界繫縛其心，及",
    "T29n1558_025:0133a06": "正遣除耽嗜依念。是故念住說在最初。由",
    "T29n1558_025:0133a07": "此勢力勤遂增長，為成四事正策持心，是",
    "T29n1558_025:0133a08": "故正斷說為第二。由精進故無憂悔心，便",
    "T29n1558_025:0133a09": "有堪能修治勝定，是故神足說在第三。勝",
    "T29n1558_025:0133a10": "定為依，便令信等與出世法為增上緣，由",
    "T29n1558_025:0133a11": "此五根說為第四。根義既立，能正伏除所",
    "T29n1558_025:0133a12": "治現行牽生聖法，由此五力說為第五。於",
    "T29n1558_025:0133a13": "見道位建立覺支，如實覺知四聖諦故。通",
    "T29n1558_025:0133a14": "於二位建立道支，俱通直往涅槃城故。如",
    "T29n1558_025:0133a15": "契經說：於八道支修圓滿者，於四念住至",
    "T29n1558_025:0133a16": "七覺支亦修圓滿。又契經說：苾芻當知，宣",
    "T29n1558_025:0133a17": "如實言者，喻說四聖諦。令依本路速行出",
    "T29n1558_025:0133a18": "者，喻令修習八聖道支。故知八道支通依",
    "T29n1558_025:0133a19": "二位說。隨增位說次第既然，理實應言。此",
    "T29n1558_025:0133a20": "三十七幾通有漏、幾無漏耶？頌曰：",
    "T29n1558_025:0133a21": "七覺八道支，　　一向是無漏；",
    "T29n1558_025:0133a22": "三四五根力，　　皆通於二種。",
    "T29n1558_025:0133a23": "論曰：此中七覺、八聖道支唯是無漏，唯於修",
    "T29n1558_025:0133a24": "道見道位中方建立故。世間亦有正見等法，",
    "T29n1558_025:0133a25": "而彼不得聖道支名。所餘皆通有漏、無漏。",
    "T29n1558_025:0133a26": "此三十七何地有幾？頌曰：",
    "T29n1558_025:0133a27": "初靜慮一切，　　未至除喜根，",
    "T29n1558_025:0133a28": "二靜慮除尋，　　三四中除二。",
    "T29n1558_025:0133a29": "前三無色地，　　除戒前二種，",
    "T29n1558_025:0133b01": "於欲界有頂，　　除覺及道支。",
    "T29n1558_025:0133b02": "論曰：初靜慮中具三十七，於未至地除喜",
    "T29n1558_025:0133b03": "覺支，近分地中勵力轉故、於下地法猶疑",
    "T29n1558_025:0133b04": "慮故。第二靜慮除正思惟，彼靜慮中已無尋",
    "T29n1558_025:0133b05": "故。由此二地各三十六。第三第四靜慮中間，",
    "T29n1558_025:0133b06": "雙除喜尋各三十五。前三無色除戒三支",
    "T29n1558_025:0133b07": "并除喜尋各三十二。欲界有頂除覺道支",
    "T29n1558_025:0133b08": "各二十二，無無漏故，覺分轉時必得證淨。",
    "T29n1558_025:0133b09": "此有幾種？依何位得？實體是何法？有漏無",
    "T29n1558_025:0133b10": "漏耶？頌曰：",
    "T29n1558_025:0133b11": "證淨有四種，　　謂佛法僧戒，",
    "T29n1558_025:0133b12": "見三得法戒，　　見道兼佛僧，",
    "T29n1558_025:0133b13": "法謂三諦全，　　菩薩獨覺道，",
    "T29n1558_025:0133b14": "信戒二為體，　　四皆唯無漏。",
    "T29n1558_025:0133b15": "論曰：經說證淨總有四種：一於佛證淨、二",
    "T29n1558_025:0133b16": "於法證淨、三於僧證淨、四聖戒證淨。且見",
    "T29n1558_025:0133b17": "道位見三諦時，一一唯得法戒證淨。見道",
    "T29n1558_025:0133b18": "諦位兼得佛僧，謂於爾時兼於成佛諸無",
    "T29n1558_025:0133b19": "學法，成聲聞僧學無學法亦得證淨。兼言",
    "T29n1558_025:0133b20": "為顯見道諦時亦得於法及戒證淨。然所",
    "T29n1558_025:0133b21": "信法略有二種，一別、二總。總通四諦，別唯",
    "T29n1558_025:0133b22": "三諦。全菩薩獨覺道，故見四諦時皆得法證",
    "T29n1558_025:0133b23": "淨。聖所愛戒與現觀俱，故一切時無不亦",
    "T29n1558_025:0133b24": "得。由所信別故名有四，應知實事唯有二",
    "T29n1558_025:0133b25": "種，謂於佛等三種證淨以信為體，聖戒證",
    "T29n1558_025:0133b26": "淨以戒為體，故唯有二。如是四種唯是無",
    "T29n1558_025:0133b27": "漏，以有漏法非證淨故。為依何義立證",
    "T29n1558_025:0133b28": "淨名？如實覺知四聖諦理故名為證。所",
    "T29n1558_025:0133b29": "信三寶及妙尸羅皆名為淨，離不信垢破",
    "T29n1558_025:0133c01": "戒垢故。由證得淨立證淨名。如出觀時現",
    "T29n1558_025:0133c02": "起次第，故說觀內次第如是。如何出時現",
    "T29n1558_025:0133c03": "起次第？謂出觀位先信世尊是正等覺，次於",
    "T29n1558_025:0133c04": "正法毘奈耶中信是善說，後信聖位是妙",
    "T29n1558_025:0133c05": "行者。正信三寶猶如良醫及如良藥、看病",
    "T29n1558_025:0133c06": "者故。由心淨故發淨尸羅，是故尸羅說",
    "T29n1558_025:0133c07": "為第四。要具淨信此乃現前，如遇三緣",
    "T29n1558_025:0133c08": "病方除故。或此四種，猶如導師、道路商侶及",
    "T29n1558_025:0133c09": "所乘乘。經言：學位成就八支，無學位中具",
    "T29n1558_025:0133c10": "成就十。何緣不說有學位中有正解脫及",
    "T29n1558_025:0133c11": "有正智？正脫正智其體是何？頌曰：",
    "T29n1558_025:0133c12": "學有餘縛故，　　無正脫智支，",
    "T29n1558_025:0133c13": "解脫為無為，　　謂勝解惑滅。",
    "T29n1558_025:0133c14": "有為無學支，　　即二解脫蘊，",
    "T29n1558_025:0133c15": "正智如覺說，　　謂盡無生智。",
    "T29n1558_025:0133c16": "論曰：有學位中尚有餘縛未解脫故無解",
    "T29n1558_025:0133c17": "脫支。非離少縛可名脫者，非無解脫體",
    "T29n1558_025:0133c18": "可立解脫智。無學已脫諸煩惱縛，復能起",
    "T29n1558_025:0133c19": "二了解脫智，由二顯了可立二支。有學不",
    "T29n1558_025:0133c20": "然，故唯成八。解脫體有二，謂有為、無為。有",
    "T29n1558_025:0133c21": "為解脫謂無學勝解，無為解脫謂一切惑滅。",
    "T29n1558_025:0133c22": "有為解脫名無學支，以立支名依有為故。",
    "T29n1558_025:0133c23": "支攝解脫復有二種，即餘經言心、慧解脫。應",
    "T29n1558_025:0133c24": "知此二即解脫蘊。若爾，不應契經中說：云",
    "T29n1558_025:0133c25": "何解脫清淨最勝？謂心從貪離染解脫，及從",
    "T29n1558_025:0133c26": "瞋癡離染解脫。於解脫蘊未滿為滿、已滿",
    "T29n1558_025:0133c27": "為攝修欲勤等，故解脫蘊非唯勝解。若爾，是",
    "T29n1558_025:0133c28": "何？有餘師說：由真智力遣貪瞋癡，即心離",
    "T29n1558_025:0133c29": "垢名解脫蘊。如是已說正解脫體。正智體",
    "T29n1558_025:0134a01": "者如前覺說，謂即前說盡、無生智。心於何",
    "T29n1558_025:0134a02": "世正得解脫而言無學心解脫耶？頌曰：",
    "T29n1558_025:0134a03": "無學心生時，　　正從障解脫。",
    "T29n1558_025:0134a04": "論曰：如本論說，初無學心未來生時從障解",
    "T29n1558_025:0134a05": "脫。何謂為障？謂煩惱得。由彼能遮此心生",
    "T29n1558_025:0134a06": "故。金剛喻定正滅位中彼得正斷，初無學心",
    "T29n1558_025:0134a07": "於正生位正得解脫。金剛喻定已滅位中彼",
    "T29n1558_025:0134a08": "得已斷，初無學心於已生位名已解脫。未",
    "T29n1558_025:0134a09": "生無學及世俗心，當於爾時亦名解脫。然",
    "T29n1558_025:0134a10": "今且說決定生者，以於爾時行身世故。諸",
    "T29n1558_025:0134a11": "世俗心從何解脫？亦即從彼遮心生障。未",
    "T29n1558_025:0134a12": "解脫位此豈不生？雖有已生，不似今者。",
    "T29n1558_025:0134a13": "彼何所似？與惑得俱。此後若生，無俱惑得。",
    "T29n1558_025:0134a14": "道於何位令生障斷？頌曰：",
    "T29n1558_025:0134a15": "道唯正滅位，　　能令彼障斷。",
    "T29n1558_025:0134a16": "論曰：正滅位言顯居現在。正生言顯未來",
    "T29n1558_025:0134a17": "世故。道能斷障唯正滅時，餘位定無斷障",
    "T29n1558_025:0134a18": "用故。非如解脫通未生者，以生未生離障",
    "T29n1558_025:0134a19": "同故。經說三界謂斷、離、滅，以何為體？差別",
    "T29n1558_025:0134a20": "云何？頌曰：",
    "T29n1558_025:0134a21": "無為說三界，　　離界唯離貪，",
    "T29n1558_025:0134a22": "斷界斷餘結，　　滅界滅彼事。",
    "T29n1558_025:0134a23": "論曰：斷等三界，即分前說無為解脫以為",
    "T29n1558_025:0134a24": "自體。言離界者，謂但離貪。言斷界者，謂",
    "T29n1558_025:0134a25": "斷餘結。言滅界者，謂滅所餘貪等隨眠所",
    "T29n1558_025:0134a26": "隨增事故。經說三界即無為解脫。若事能厭",
    "T29n1558_025:0134a27": "必能離耶？不爾。云何？頌曰：",
    "T29n1558_025:0134a28": "厭緣苦集慧，　　離緣四能斷，",
    "T29n1558_025:0134a29": "相對互廣陿，　　故應成四句。",
    "T29n1558_025:0134b01": "論曰：唯緣苦集所起忍智說名為厭，餘則",
    "T29n1558_025:0134b02": "不然。四諦境中所起忍智，能斷惑者皆得",
    "T29n1558_025:0134b03": "離名，廣狹有殊故成四句。有厭非離，謂緣",
    "T29n1558_025:0134b04": "苦集不令惑斷所有忍智，緣厭境故、非",
    "T29n1558_025:0134b05": "離染故。有離非厭，謂緣滅道能令惑斷",
    "T29n1558_025:0134b06": "所有忍智，緣欣境故、能離染故。有厭亦離，",
    "T29n1558_025:0134b07": "謂緣苦集能令惑斷所有忍智。有非厭離，",
    "T29n1558_025:0134b08": "謂緣滅道不令惑斷所有忍智。應知此中",
    "T29n1558_025:0134b09": "先離欲染後見諦者，所有法忍及諸智中加",
    "T29n1558_025:0134b10": "行解脫勝進道攝不令惑斷，惑已斷故、非",
    "T29n1558_025:0134b11": "斷治故。",
    "T29n1558_025:0134b12": "說一切有部俱舍論卷第二十五"
}