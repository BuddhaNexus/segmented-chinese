{
    "T27n1545_143:0733b02": "阿毘達磨大毘婆沙論卷第一百",
    "T27n1545_143:0733b03": "四十三",
    "T27n1545_143:0733b05": "五百大阿羅漢等造",
    "T27n1545_143:0733b06": "三藏法師玄奘奉　詔譯",
    "T27n1545_143:0733b07": "根蘊第六中根納息第一之二",
    "T27n1545_143:0733b08": "問已知根云何。答已見諦者已現觀者。諸學",
    "T27n1545_143:0733b09": "慧慧根。及所有根。信解見至身證。於四聖",
    "T27n1545_143:0733b10": "諦已現觀重現觀。是謂已知根。此中於四",
    "T27n1545_143:0733b11": "聖諦已見故。名已見諦者。已現觀故名已",
    "T27n1545_143:0733b12": "現觀者。諸學慧慧根者。此說慧根及所有根。",
    "T27n1545_143:0733b13": "信解見至身證。於四聖諦已現觀。重現觀",
    "T27n1545_143:0733b14": "者。說餘八根。總此九根名已知根。問諸無",
    "T27n1545_143:0733b15": "學者於四聖諦亦重現觀。如從退法轉至",
    "T27n1545_143:0733b16": "思法。乃至從堪達法轉至不動。何故但說",
    "T27n1545_143:0733b17": "學重現觀非無學耶。答亦應說無學。而不",
    "T27n1545_143:0733b18": "說者。當知有餘。有說。此中舉初顯後。若",
    "T27n1545_143:0733b19": "說學重現觀。當知已說無學亦重現觀。如",
    "T27n1545_143:0733b20": "舉初顯後。舉始入顯已度。舉加行顯究",
    "T27n1545_143:0733b21": "竟。當知亦爾。有說。若斷未曾斷煩惱。得未",
    "T27n1545_143:0733b22": "曾得沙門果者。說重現觀。無學爾時非斷",
    "T27n1545_143:0733b23": "未曾斷煩惱。亦非得未曾得沙門果。是故不",
    "T27n1545_143:0733b24": "說。有說。若斷未曾斷繫得。得未曾得離繫",
    "T27n1545_143:0733b25": "得者。說重現觀。無學爾時雖得未曾得離",
    "T27n1545_143:0733b26": "繫得而不斷未曾斷繫得。是故不說。如斷",
    "T27n1545_143:0733b27": "繫得。得離繫得。除過患修功德。捨下劣",
    "T27n1545_143:0733b28": "證上妙。去無義取有義。盡渴愛苦受無",
    "T27n1545_143:0733b29": "熱樂。應知亦爾。有說。捨未曾捨無智。得未",
    "T27n1545_143:0733c01": "曾得智者。說重現觀。無學爾時雖得未曾",
    "T27n1545_143:0733c02": "得智。而非捨未曾捨無智。是故不說。應知",
    "T27n1545_143:0733c03": "此依染無智說。由如是等種種因緣。學說",
    "T27n1545_143:0733c04": "重現觀非無學。",
    "T27n1545_143:0733c05": "問具知根云何。答漏盡阿羅漢。諸無學慧慧",
    "T27n1545_143:0733c06": "根。及所有根。慧解脫俱解脫能得現法樂住。",
    "T27n1545_143:0733c07": "此中漏盡阿羅漢諸無學慧慧根者。此說慧",
    "T27n1545_143:0733c08": "根及所有根。慧解脫俱解脫能得現法樂住",
    "T27n1545_143:0733c09": "者。說餘八根。總此九根名具知根。問學者",
    "T27n1545_143:0733c10": "亦有現法樂住。何故但說無學耶。答亦應",
    "T27n1545_143:0733c11": "說學。而不說者。當知有餘。有說。此中舉",
    "T27n1545_143:0733c12": "終顯始。若說無學得現法樂住。當知已說",
    "T27n1545_143:0733c13": "學亦得現法樂住。如舉終顯始。舉已度",
    "T27n1545_143:0733c14": "顯初入。舉究竟顯加行。當知亦爾。復次此",
    "T27n1545_143:0733c15": "說名義勝者。以法言之。則無學法勝。以補",
    "T27n1545_143:0733c16": "特伽羅言之。則無學補特伽羅勝。有說。此",
    "T27n1545_143:0733c17": "中說得輕安樂非煩惱熱所損者。學雖得",
    "T27n1545_143:0733c18": "輕安樂。而猶為煩惱熱所損。是故不說。復",
    "T27n1545_143:0733c19": "次此中說受輕安樂自在廣大者。學於所",
    "T27n1545_143:0733c20": "作有所作故。雖受輕安樂。而不自在。亦",
    "T27n1545_143:0733c21": "不廣大。如王未除一切怨敵。雖受王樂而",
    "T27n1545_143:0733c22": "不自在。亦不廣大。彼亦如是。是故不說。有",
    "T27n1545_143:0733c23": "說。此中說已息煩惱意言已滿牟尼相者。",
    "T27n1545_143:0733c24": "學則不然。是故不說。有說。此中說有現法",
    "T27n1545_143:0733c25": "樂住。無後世樂住者。學於二世皆有樂住。",
    "T27n1545_143:0733c26": "是故不說。由如是等諸因緣故。無學說樂",
    "T27n1545_143:0733c27": "住非學。",
    "T27n1545_143:0733c28": "問為有三明阿羅漢不。若有者。此中何故",
    "T27n1545_143:0733c29": "不說。若無者。恣舉經云何通。如說。尊者舍",
    "T27n1545_143:0734a01": "利子恭敬合掌白佛言世尊。此五百苾芻。幾",
    "T27n1545_143:0734a02": "是三明。幾是俱解脫。幾是慧解脫。此中因論",
    "T27n1545_143:0734a03": "生論。尊者舍利子知是事不。若知者何故問。",
    "T27n1545_143:0734a04": "若不知者。云何得名波羅蜜多聲聞。應作",
    "T27n1545_143:0734a05": "是說。彼尊者知。若爾何故問。亦有知而問",
    "T27n1545_143:0734a06": "者。如毘柰耶說。爾時世尊知而故問。由此",
    "T27n1545_143:0734a07": "不應以知故遮其問。有說。尊者欲饒益",
    "T27n1545_143:0734a08": "他故。謂舍利子雖自了知。而知眾中有不",
    "T27n1545_143:0734a09": "知者。無無畏故不能問佛。舍利子無是",
    "T27n1545_143:0734a10": "過故。為饒益他所以發問。有說。尊者欲",
    "T27n1545_143:0734a11": "於總中顯差別故。謂佛為五百苾芻如應",
    "T27n1545_143:0734a12": "說法。彼聞皆得阿羅漢果。永斷後有稱可",
    "T27n1545_143:0734a13": "佛心。一切有情真實稱可佛心者。謂得阿",
    "T27n1545_143:0734a14": "羅漢果永斷後有。尊者舍利子作是念彼",
    "T27n1545_143:0734a15": "諸苾芻。雖皆得阿羅漢果永斷後有。而未",
    "T27n1545_143:0734a16": "知彼誰先來勤修加行誰不爾。欲於總中",
    "T27n1545_143:0734a17": "顯有差別。故發斯問。有說。世尊先為五百",
    "T27n1545_143:0734a18": "苾芻說法令等住果。尊者舍利子欲顯彼",
    "T27n1545_143:0734a19": "道有差別故。是以發問。有說。世尊先為五",
    "T27n1545_143:0734a20": "百苾芻說法。令住平等無為解脫。尊者舍利",
    "T27n1545_143:0734a21": "子。欲顯彼有為解脫非無異故。而發斯問。",
    "T27n1545_143:0734a22": "有說。尊者欲顯發功德伏藏令世共知故。",
    "T27n1545_143:0734a23": "如世伏藏土所覆故世人不見。若因開發",
    "T27n1545_143:0734a24": "乃得見之生希有想。如是功德寶藏以少",
    "T27n1545_143:0734a25": "欲土覆世無知者。由舍利子所顯發故。世",
    "T27n1545_143:0734a26": "人共知生希有想。有說。尊者欲發施主增",
    "T27n1545_143:0734a27": "上思故。有諸施主雨四月中。以衣服等供",
    "T27n1545_143:0734a28": "給僧眾。彼或生念。我所施田為良美不。為",
    "T27n1545_143:0734a29": "欲令彼生決定知我等已於良田植福",
    "T27n1545_143:0734b01": "快哉所作功不唐捐。是故尊者發如是問。",
    "T27n1545_143:0734b02": "有說。尊者欲顯師徒儀式法應爾故。謂弟",
    "T27n1545_143:0734b03": "子法應問師。師法應教弟子。有說。尊者",
    "T27n1545_143:0734b04": "顯己求法無厭離諸懈慢。令他亦然。是以",
    "T27n1545_143:0734b05": "故問。有說。尊者欲斷世人少有所知。便生",
    "T27n1545_143:0734b06": "傲足不問他故。彼尊者念言世人智慧。於",
    "T27n1545_143:0734b07": "我所有十六分中不能及一。我猶問他。何",
    "T27n1545_143:0734b08": "況汝等少知少見而不問耶。有說。尊者欲",
    "T27n1545_143:0734b09": "顯離法慳垢故。謂法慳者見他問時尚不",
    "T27n1545_143:0734b10": "生喜。何況自問。有說。尊者欲止外道誹",
    "T27n1545_143:0734b11": "謗故。謂諸外道恒謗佛言。沙門喬答摩攝",
    "T27n1545_143:0734b12": "受鄔波底沙俱履多故。夜從受法晝為他說。",
    "T27n1545_143:0734b13": "若舍利子於大眾前。合掌恭敬而請問者。此",
    "T27n1545_143:0734b14": "謗便止。有說。尊者欲顯世尊弟子所有善",
    "T27n1545_143:0734b15": "說皆須佛印印之。故發斯問。如王所司所",
    "T27n1545_143:0734b16": "有符疏。若無王印人不承受。往關津等悉",
    "T27n1545_143:0734b17": "為障礙。若有王印人皆信用所往無礙。如",
    "T27n1545_143:0734b18": "是佛弟子所有善說。若無佛印他不信受。",
    "T27n1545_143:0734b19": "如來滅後所有四眾亦不敬受。若為佛印所",
    "T27n1545_143:0734b20": "印可者。聞則奉行。遺法四眾亦生敬重。由",
    "T27n1545_143:0734b21": "此等緣彼舍利子而作斯問。若無三明阿羅",
    "T27n1545_143:0734b22": "漢者。彼經所說云何通耶。答應說有三明",
    "T27n1545_143:0734b23": "阿羅漢。問若爾。彼經善通。此中何故不說。",
    "T27n1545_143:0734b24": "答此中應作是說。及所有根慧解脫俱解脫",
    "T27n1545_143:0734b25": "三明。能得現法樂住。而不說者。當知有餘。",
    "T27n1545_143:0734b26": "復次已說在先所說中。謂三明阿羅漢。或是",
    "T27n1545_143:0734b27": "慧解脫。或是俱解脫。若說慧解脫。當知已",
    "T27n1545_143:0734b28": "說慧解脫三明。若說俱解脫。當知已說俱",
    "T27n1545_143:0734b29": "解脫三明。故不別說。昔於此義有二論師。",
    "T27n1545_143:0734c01": "一名時毘羅。二名寠沙伐摩。尊者時毘羅偏",
    "T27n1545_143:0734c02": "稱讚慧。尊者寠沙伐摩偏稱讚滅定。時毘羅",
    "T27n1545_143:0734c03": "作如是說。慧勝非滅定。慧有所緣。滅定無",
    "T27n1545_143:0734c04": "所緣故。寠沙伐摩作如是說。滅定勝非慧",
    "T27n1545_143:0734c05": "滅定唯聖者有。慧通異生有故稱讚慧者",
    "T27n1545_143:0734c06": "作如是言。若具三明非八解脫者。是名",
    "T27n1545_143:0734c07": "三明。若具三明亦八解脫者。亦名三明。若",
    "T27n1545_143:0734c08": "具八解脫非三明者。是名俱解脫。若有一",
    "T27n1545_143:0734c09": "明二明。是名慧解脫。所以者何。以慧勝滅",
    "T27n1545_143:0734c10": "定故。稱讚滅定者作如是言。若俱八解",
    "T27n1545_143:0734c11": "脫非三明者。是名俱解脫。若具八解脫亦",
    "T27n1545_143:0734c12": "三明者。亦名俱解脫。若具三明非八解脫",
    "T27n1545_143:0734c13": "者。是名三明。若有一明二明。名慧解脫。所",
    "T27n1545_143:0734c14": "以者何。以滅定勝慧故。此二所說俱唐捐",
    "T27n1545_143:0734c15": "其功。於文無益於義無益。然具三明者",
    "T27n1545_143:0734c16": "有得滅定。有不得滅定。若得者名俱解脫",
    "T27n1545_143:0734c17": "三明。若不得者名慧解脫三明。",
    "T27n1545_143:0734c18": "今當重說三無漏根一一立名差別所以。問",
    "T27n1545_143:0734c19": "何故名未知當知根。答未已知而知。未已現",
    "T27n1545_143:0734c20": "觀而現觀。斷無智故名未知當知根。問若",
    "T27n1545_143:0734c21": "如是者。苦法智忍生。於欲界五蘊苦得現",
    "T27n1545_143:0734c22": "觀。苦法智生於彼復得現觀。則是現觀已復",
    "T27n1545_143:0734c23": "現觀。何故猶名未知當知根。不名已知根",
    "T27n1545_143:0734c24": "耶。答苦法智忍於欲界五蘊苦名現觀。非",
    "T27n1545_143:0734c25": "已現觀。苦法智生乃名已現觀。然非已現",
    "T27n1545_143:0734c26": "觀而現觀故。不名已知根。有說。苦法智忍",
    "T27n1545_143:0734c27": "於欲界五蘊苦。雖名現觀而不名知。非",
    "T27n1545_143:0734c28": "智性故。苦法智生乃得名知。爾時雖名已",
    "T27n1545_143:0734c29": "現觀。而現觀而非已知而知。故不名已知",
    "T27n1545_143:0735a01": "根。又此中依智現觀而作論。非忍故。亦不",
    "T27n1545_143:0735a02": "名已現觀而現觀。如何名已知根。有說苦",
    "T27n1545_143:0735a03": "法智後復有未已現觀道生。此智為未已現",
    "T27n1545_143:0735a04": "觀。覺所倰所覆以下著上。彼增上力故此",
    "T27n1545_143:0735a05": "不自在。由此苦法智不名已知根。餘忍智",
    "T27n1545_143:0735a06": "亦爾。",
    "T27n1545_143:0735a07": "問何故名已知根。答已知而知。已現觀而現",
    "T27n1545_143:0735a08": "觀。斷無智故名已知根。問若如是者。道類",
    "T27n1545_143:0735a09": "智忍生。除其自性相應俱有法。於餘一切類",
    "T27n1545_143:0735a10": "智品道皆得現觀。此後道類智生。於道類",
    "T27n1545_143:0735a11": "智忍自性相應俱有法。乃得現觀。爾時於彼",
    "T27n1545_143:0735a12": "忍自性等未已現觀而現觀。何故名已知",
    "T27n1545_143:0735a13": "根不名未知當知根。答外國師說十六心",
    "T27n1545_143:0735a14": "剎那皆是見道。問今不問彼。但問十五心",
    "T27n1545_143:0735a15": "剎那為見道者。何故爾耶。尊者僧伽筏蘇說",
    "T27n1545_143:0735a16": "曰。道類智忍現在前時。能修未來無量剎那",
    "T27n1545_143:0735a17": "道類智忍。彼所修者於現在忍等已得現",
    "T27n1545_143:0735a18": "觀。故無有過。此不應理。未來道無作用",
    "T27n1545_143:0735a19": "故。應作是答。從多分說名已現觀。謂已現",
    "T27n1545_143:0735a20": "觀者無量無邊。未已現觀者但有少許。已現",
    "T27n1545_143:0735a21": "觀而現觀者。猶如大地。未已現觀而現觀者。",
    "T27n1545_143:0735a22": "但如一塊。妙高一塵大海一渧。虛空蚊處",
    "T27n1545_143:0735a23": "喻亦如是。故從多分名已知根。問第十六",
    "T27n1545_143:0735a24": "心頃應如七智。何故獨說為已知根。非已",
    "T27n1545_143:0735a25": "知而知故。答此亦從多分說。謂初剎那雖",
    "T27n1545_143:0735a26": "與七智相似。後諸剎那皆與彼異。從多分",
    "T27n1545_143:0735a27": "說悉名已知根。一類性故。有說。此後更無",
    "T27n1545_143:0735a28": "未已知。道所倰所覆不以下著上。令不",
    "T27n1545_143:0735a29": "得自在。必當爾故。於知言已知。如去時",
    "T27n1545_143:0735b01": "名已去。彼亦如是。",
    "T27n1545_143:0735b02": "問何故名具知根。答已知而知。已現觀而現",
    "T27n1545_143:0735b03": "觀。不斷無智先已斷故。名具知根問若如是",
    "T27n1545_143:0735b04": "者。三乘無學皆是具知。何故世尊獨名為佛。",
    "T27n1545_143:0735b05": "答能初覺故。能遍覺故。能別覺故。說名為佛",
    "T27n1545_143:0735b06": "聲聞獨覺不能初覺。不能遍覺。不能別",
    "T27n1545_143:0735b07": "覺。故不名佛。有說。若於爾焰自覺遍覺。",
    "T27n1545_143:0735b08": "無錯謬覺。說名為佛。獨覺雖能自覺。無餘",
    "T27n1545_143:0735b09": "二種。聲聞俱無。故不名佛。有說。若於諸緣",
    "T27n1545_143:0735b10": "能自然覺。一切種覺說名為佛。獨覺雖有",
    "T27n1545_143:0735b11": "自然覺。而無一切種覺。聲聞俱無。故不名",
    "T27n1545_143:0735b12": "佛。有說。若智於能覺所覺。行相所緣。根根",
    "T27n1545_143:0735b13": "義。有境境。爾焰中。能遍明覺說名為佛。二",
    "T27n1545_143:0735b14": "乘不爾。有說。若有聞而不捨。說名為佛。",
    "T27n1545_143:0735b15": "二乘不爾。有說。若相續中。永伏一切非理",
    "T27n1545_143:0735b16": "習氣。說名為佛。二乘不爾。有說。若有於甚",
    "T27n1545_143:0735b17": "深緣起河能盡源底。說名為佛。二乘不爾。",
    "T27n1545_143:0735b18": "故經喻以三獸渡河。謂兔馬象。兔於水上",
    "T27n1545_143:0735b19": "但浮而渡馬或履地或浮而渡。香象恒時蹈",
    "T27n1545_143:0735b20": "底而渡。聲聞獨覺及與如來。渡緣起河如",
    "T27n1545_143:0735b21": "次亦爾。有說。若斷二種無知。謂染不染。",
    "T27n1545_143:0735b22": "說名為佛。聲聞獨覺唯能斷染。不斷不染。",
    "T27n1545_143:0735b23": "故不名佛。有說。若斷二種疑惑。謂事隨眠。",
    "T27n1545_143:0735b24": "說名為佛。聲聞獨覺雖斷隨眠而不斷事。",
    "T27n1545_143:0735b25": "故不名佛。有說。若盡智時二障俱斷心得",
    "T27n1545_143:0735b26": "解脫謂煩惱障及解脫障。說名為佛。聲聞",
    "T27n1545_143:0735b27": "獨覺或先脫煩惱障。後解脫障。或先斷解",
    "T27n1545_143:0735b28": "脫障。後煩惱障。無俱脫者。故不名佛。有說。",
    "T27n1545_143:0735b29": "若具二圓滿者。說名為佛。謂所依能依諸",
    "T27n1545_143:0735c01": "餘有情。或所依圓滿非能依。如轉輪王。或",
    "T27n1545_143:0735c02": "能依圓滿非所依。謂聲聞獨覺。唯佛具二故",
    "T27n1545_143:0735c03": "得佛名。如所依能依器器中處處中明與行。",
    "T27n1545_143:0735c04": "應知亦爾。有說。若三事圓滿說名為佛。謂",
    "T27n1545_143:0735c05": "色族辯。二乘不爾。有說。若三事圓滿說名",
    "T27n1545_143:0735c06": "為佛。謂立誓果成恣間。二乘不爾。有說。若",
    "T27n1545_143:0735c07": "具三不護三不共念住說名為佛。二乘不",
    "T27n1545_143:0735c08": "爾。有說。若所言無二。辯才無竭。所記無謬。",
    "T27n1545_143:0735c09": "說名為佛。二乘不爾。有說。若具四智說名",
    "T27n1545_143:0735c10": "為佛。謂因智時智相智說智。二乘不爾。有",
    "T27n1545_143:0735c11": "說。若具四智說名為佛。謂無著智。無礙智。",
    "T27n1545_143:0735c12": "無謬智。不退智。二乘不爾。有說。若具種種",
    "T27n1545_143:0735c13": "因覺。種種果覺。種種相續覺。種種對治覺。說",
    "T27n1545_143:0735c14": "名為佛。二乘不爾。有說。若世八法所不能",
    "T27n1545_143:0735c15": "染。功德彼岸無能逮者。一切危厄堪能拔",
    "T27n1545_143:0735c16": "濟。說名為佛。二乘不爾。有說。若具十八不",
    "T27n1545_143:0735c17": "共佛法。十力。四無所畏。大悲。三不共念住。",
    "T27n1545_143:0735c18": "說名為佛。二乘不爾。有說。若有深遠微細",
    "T27n1545_143:0735c19": "遍行。平等大悲心者。說名為佛。深遠者。三",
    "T27n1545_143:0735c20": "無數劫所積集故。微細者。覺三苦故。遍行",
    "T27n1545_143:0735c21": "者。緣三界故。平等者。於怨親中無異轉",
    "T27n1545_143:0735c22": "故。由如是等種種因緣。於三具知唯一名",
    "T27n1545_143:0735c23": "佛。",
    "T27n1545_143:0735c24": "問世尊何故於色蘊中。唯立眼處等為根。",
    "T27n1545_143:0735c25": "非色處等耶。答由色處等無根相故。有說。",
    "T27n1545_143:0735c26": "內處攝者立根。外處攝者不立。有說。若亦",
    "T27n1545_143:0735c27": "作所依者立根。唯作所緣者不立。有境",
    "T27n1545_143:0735c28": "境說亦爾。有說。若唯有情數攝者立根。若",
    "T27n1545_143:0735c29": "不定者不立。有說。若唯是有執受者立根。",
    "T27n1545_143:0736a01": "若非及不定者不立。有說。若唯相續攝者立",
    "T27n1545_143:0736a02": "根。不定者不立。有說。若唯自相續受用者",
    "T27n1545_143:0736a03": "立根。不定者不立。有說。不共者立根。共",
    "T27n1545_143:0736a04": "者不立。",
    "T27n1545_143:0736a05": "問世尊何故於受蘊中。苦受樂受各立二根。",
    "T27n1545_143:0736a06": "不苦不樂受唯立一耶。答不苦不樂受亦應",
    "T27n1545_143:0736a07": "立二。而不立者。當知是有餘說。復次欲",
    "T27n1545_143:0736a08": "以種種文種種說莊嚴於義令易解故。復",
    "T27n1545_143:0736a09": "次欲現二門二略。乃至廣說。復次苦樂二受",
    "T27n1545_143:0736a10": "有明利。有不明利。有輕躁。有不輕躁。有",
    "T27n1545_143:0736a11": "安住。有不安住。諸明利輕躁不安住者。立",
    "T27n1545_143:0736a12": "憂喜受。諸不明利不輕躁安住者。立苦樂受。",
    "T27n1545_143:0736a13": "不苦不樂受。唯不明利不輕躁安住。故合立",
    "T27n1545_143:0736a14": "一。復次苦受樂受轉有異故。各分為二。謂",
    "T27n1545_143:0736a15": "樂根轉異喜根轉異。苦根轉異。憂根轉異。不",
    "T27n1545_143:0736a16": "苦不樂受無異轉。故合立為一。復次苦受樂",
    "T27n1545_143:0736a17": "受互相違故。各分為二。謂苦樂相違。憂喜相",
    "T27n1545_143:0736a18": "違。不苦不樂受無此相違。故但說一",
    "T27n1545_143:0736a19": "問何故想蘊不立為根。答非根法多。何獨",
    "T27n1545_143:0736a20": "問想。問如色蘊行蘊少分立根。受蘊識蘊",
    "T27n1545_143:0736a21": "皆立為根。唯想不立。所以故問。答以想無",
    "T27n1545_143:0736a22": "根相故。復次根者自力轉。想由他轉。如傭",
    "T27n1545_143:0736a23": "作人他教即作。不教不作。想於境轉。亦復",
    "T27n1545_143:0736a24": "如是。謂受思識領納造作了別境已。想方取",
    "T27n1545_143:0736a25": "相。復次根者自在不為他覆。想為慧覆。故",
    "T27n1545_143:0736a26": "不說根謂善想為善慧所覆。如於善事善",
    "T27n1545_143:0736a27": "取相者。世間說此名聰慧人。無記想為無",
    "T27n1545_143:0736a28": "記慧所覆。如於世務善取相者。世便說",
    "T27n1545_143:0736a29": "此名巧慧人。染污想為顛倒慧所覆。如說",
    "T27n1545_143:0736b01": "於無常起常想顛倒。乃至於非我起我想",
    "T27n1545_143:0736b02": "顛倒。尊者世友說曰。想何故不立根。答增",
    "T27n1545_143:0736b03": "上義是根義。想增上少故不立根。問想亦",
    "T27n1545_143:0736b04": "有增上。如說一切有為法展轉增上。諸無為",
    "T27n1545_143:0736b05": "法於有為增上。答我說少不說無也。又",
    "T27n1545_143:0736b06": "說根者能害煩惱。想不能害煩惱。問想",
    "T27n1545_143:0736b07": "亦能害煩惱。如說苾芻於無常想。若習",
    "T27n1545_143:0736b08": "若修若多修習。能除一切欲貪色無色貪。",
    "T27n1545_143:0736b09": "答此於慧說想名也。大德說曰。根是主義",
    "T27n1545_143:0736b10": "不隨於他。想則隨他。餘心心所分別境",
    "T27n1545_143:0736b11": "已方能取相。故不立根。尊者眾世說曰。根",
    "T27n1545_143:0736b12": "者沈實。想用浮虛。故勝解觀名為假想。世",
    "T27n1545_143:0736b13": "亦於彼不實解中言是汝想。尊者覺天說曰。",
    "T27n1545_143:0736b14": "根者決定難可搖動。想用隨緣轉易不定。",
    "T27n1545_143:0736b15": "如影像陽焰。故不立根。問何故煩惱不立",
    "T27n1545_143:0736b16": "為根。答彼無根相。是以不立。有餘師說。增",
    "T27n1545_143:0736b17": "上是根。煩惱下劣。問煩惱能令諸有相續。壞",
    "T27n1545_143:0736b18": "諸善品令沒生死。令遠涅槃難可調伏。",
    "T27n1545_143:0736b19": "云何下劣。答以諸煩惱鄙賤可訶。智者棄",
    "T27n1545_143:0736b20": "之故名下劣。非無勢用名為下劣。如旃",
    "T27n1545_143:0736b21": "荼羅補羯娑等。雖有勢用亦名下劣。以諸",
    "T27n1545_143:0736b22": "勝人所輕賤故。問若爾。染污受應不立根。",
    "T27n1545_143:0736b23": "答受於染品勢用增上故立為根。煩惱不",
    "T27n1545_143:0736b24": "爾。以依諸受生煩惱故。問若爾。想應立",
    "T27n1545_143:0736b25": "根。亦能生煩惱故。答想雖能生煩惱。而不",
    "T27n1545_143:0736b26": "及受勝。由此義故亦不說在緣起支中。",
    "T27n1545_143:0736b27": "有說。受雖隨順染品。而亦與善法交通。煩",
    "T27n1545_143:0736b28": "惱唯於染品隨順。而不順善。故不立根。猶",
    "T27n1545_143:0736b29": "如獄正所居雖下而與貴勝交往。非如守",
    "T27n1545_143:0736c01": "門獄卒。雖有威猛苦切於人。而極鄙惡可",
    "T27n1545_143:0736c02": "厭賤故。貴勝離之。尊者僧伽伐蘇說曰。",
    "T27n1545_143:0736c03": "若法有染無染。身中可得者立根。煩惱唯",
    "T27n1545_143:0736c04": "於有染身中可得。故不立根。若爾憂根及",
    "T27n1545_143:0736c05": "具知根皆不應立。憂根但於有染身中可",
    "T27n1545_143:0736c06": "得。具知根但於無染身中可得故。有說。根",
    "T27n1545_143:0736c07": "是主義。煩惱非主。是心所法故。若爾受等亦",
    "T27n1545_143:0736c08": "應不立。由此因緣前說為善。",
    "T27n1545_143:0736c09": "問何故受善染無記皆立為根。慧念定唯善",
    "T27n1545_143:0736c10": "立根。非染無記。答受於順雜染品勢用增",
    "T27n1545_143:0736c11": "上。善染無記受皆有勢力。順雜染品故並立",
    "T27n1545_143:0736c12": "根。慧念定三順清淨品勢用增上。唯善慧",
    "T27n1545_143:0736c13": "念定順清淨品故立為根。染慧念定乃相資",
    "T27n1545_143:0736c14": "助斷清淨品。無記慧等亦於淨品不順。是",
    "T27n1545_143:0736c15": "故皆不立根。有餘師說。受於三品皆有勢",
    "T27n1545_143:0736c16": "用。故並立根。慧念定三唯於淨品有勢用",
    "T27n1545_143:0736c17": "故。唯善立根。所以者何。諸受力故令有情",
    "T27n1545_143:0736c18": "類於諸善染無記事轉。由受於淨品勝故。",
    "T27n1545_143:0736c19": "說在覺支靜慮支中。於染品勝故。說在十",
    "T27n1545_143:0736c20": "二緣起支中。於非二品勝者。謂由受故造",
    "T27n1545_143:0736c21": "作種種無記事業。慧等不爾。由此應知意",
    "T27n1545_143:0736c22": "根亦於三品勝故。善染無記皆立為根。於",
    "T27n1545_143:0736c23": "三勝者。以三品法皆依心故。問何故作意",
    "T27n1545_143:0736c24": "勝解觸欲不立為根。答無根相故。謂作意",
    "T27n1545_143:0736c25": "雖能發動於意趣所緣境。非一切時恒有",
    "T27n1545_143:0736c26": "勝用。故不立根。問此於淨品豈無勝用。諸",
    "T27n1545_143:0736c27": "修定者初修定時。無不皆由作意力故。答",
    "T27n1545_143:0736c28": "初修定時令心趣境雖暫有力。心住境已",
    "T27n1545_143:0736c29": "便無勝用。故不立根。勝解雖能令心於境",
    "T27n1545_143:0737a01": "印可決定。而於生長無別勝用。故不立根。",
    "T27n1545_143:0737a02": "問豈不勝解於善法中亦有勝用。於戒等",
    "T27n1545_143:0737a03": "五蘊。十無學支中。皆建立故。答於離染位",
    "T27n1545_143:0737a04": "離染相顯。立解脫蘊正解脫支。除此更無",
    "T27n1545_143:0737a05": "生長勝用。以無根相不立為根。觸雖令心",
    "T27n1545_143:0737a06": "觸對於境順生諸受。然於染淨無別勝用。",
    "T27n1545_143:0737a07": "故不立根。問豈不生受即是勝用。答受於",
    "T27n1545_143:0737a08": "染淨有勝功能可立為根。觸唯生受於染",
    "T27n1545_143:0737a09": "淨品無親勝用。又觸唯能隨順染品。非順",
    "T27n1545_143:0737a10": "淨品。故不立根。多順淨品立諸根故。即",
    "T27n1545_143:0737a11": "由此故欲不立根。亦於淨品無勝用故。",
    "T27n1545_143:0737a12": "問契經說諸法欲為根本。諸染淨品皆從",
    "T27n1545_143:0737a13": "欲生。如何於淨無有勝用。答雖染淨品",
    "T27n1545_143:0737a14": "無欲不生。契經說為諸法根本。然既生已",
    "T27n1545_143:0737a15": "便無勝用。又多順愛故不立根。順下賤法",
    "T27n1545_143:0737a16": "非增上故。問思能令心造作善惡。立為意",
    "T27n1545_143:0737a17": "業。能發身語。能感生死。有增上用。勝於餘",
    "T27n1545_143:0737a18": "法。何不立根。答唯順雜染。非清淨品。故",
    "T27n1545_143:0737a19": "不立根。有說。諸業從煩惱生。煩惱鄙賤",
    "T27n1545_143:0737a20": "非增上故。不立為根。業亦應爾。如鄙賤",
    "T27n1545_143:0737a21": "人所生男女。人皆厭棄不與交婚。諸業亦然。",
    "T27n1545_143:0737a22": "故無根義。",
    "T27n1545_143:0737a23": "問何故善心所法中。唯二立根餘皆不立。答",
    "T27n1545_143:0737a24": "餘並無根相故。謂信能為諸善根本。無有",
    "T27n1545_143:0737a25": "善品離信而成。精進普能策發眾善。無有",
    "T27n1545_143:0737a26": "善品離精進成。故此二法增上義勝。可立",
    "T27n1545_143:0737a27": "為根。餘則不爾。問慚愧二種自性善攝。說",
    "T27n1545_143:0737a28": "為白法。何不立根。答此能對治遍不善心。",
    "T27n1545_143:0737a29": "一向黑品自性不善。故說名白及自性善。然",
    "T27n1545_143:0737b01": "於生長諸善法中。無別勝能。故無根義。問",
    "T27n1545_143:0737b02": "無貪無恚名為善根。此中何故不立為根。",
    "T27n1545_143:0737b03": "答彼建立根。與此義異。謂彼所治與六識",
    "T27n1545_143:0737b04": "俱。通五所斷。是隨眠性。能發麁重身語惡",
    "T27n1545_143:0737b05": "業。與斷善根作勝加行。具斯五義立不善",
    "T27n1545_143:0737b06": "根。無貪等三能對治彼。及起諸散善業故",
    "T27n1545_143:0737b07": "名善根。此中信等立根。通望生長一切善",
    "T27n1545_143:0737b08": "法。多依隨順出世善品。故無貪等於此非",
    "T27n1545_143:0737b09": "根。問輕安。不害。不放逸捨。何不立根。答無",
    "T27n1545_143:0737b10": "根相故。謂彼所治四隨煩惱。三唯遍染心。一",
    "T27n1545_143:0737b11": "為惡尋伴。惱亂菩薩障取菩提。故善法中",
    "T27n1545_143:0737b12": "立彼能治。然於生長清淨品法。無勝所作。",
    "T27n1545_143:0737b13": "故不立根。問諸善皆依不放逸起。云何說",
    "T27n1545_143:0737b14": "所作非勝耶。答此但能。除諸放逸法故。令",
    "T27n1545_143:0737b15": "諸善品依信等生。非彼親能有生長用。問",
    "T27n1545_143:0737b16": "欣厭何故不立根耶。答於散位中此用雖",
    "T27n1545_143:0737b17": "勝。於定善位用不分明。根用必於兩位中",
    "T27n1545_143:0737b18": "勝。而於定位明了增強。故彼二法無有根",
    "T27n1545_143:0737b19": "義。問若爾。何故立信為根。答澄淨用通一",
    "T27n1545_143:0737b20": "切位故。非唯散位。是故立根。問惡作睡眠。",
    "T27n1545_143:0737b21": "及與尋伺。何故非根。答無根相故。謂前二種",
    "T27n1545_143:0737b22": "唯在散心。後二不通一切界地。又皆無有",
    "T27n1545_143:0737b23": "生善勝能。故皆不說有其根義。問若爾。苦",
    "T27n1545_143:0737b24": "等四受應不立根。答總而言之。受遍諸位。",
    "T27n1545_143:0737b25": "依彼種類皆說為根。又受皆有生長增上。",
    "T27n1545_143:0737b26": "彼四不爾。問道支中立尋靜慮。支中立尋",
    "T27n1545_143:0737b27": "伺。豈非生長有增勝耶。答此於定慧有策",
    "T27n1545_143:0737b28": "持力故立為支。非於生長有增上用。是故",
    "T27n1545_143:0737b29": "非根。",
    "T27n1545_143:0737c01": "問何故於諸不相應行唯命立根。答唯命根",
    "T27n1545_143:0737c02": "有根義故。謂彼唯是有情數攝。唯是異熟。",
    "T27n1545_143:0737c03": "能遍任持故立為根。餘皆不爾。所以者何。",
    "T27n1545_143:0737c04": "四有為相三義皆無。無想異熟無遍持義。",
    "T27n1545_143:0737c05": "其眾同分非唯異熟。由彼亦通等流性故。",
    "T27n1545_143:0737c06": "二無心定。名句文身。得非得等。無後二義。",
    "T27n1545_143:0737c07": "故彼一切皆不立根。",
    "T27n1545_143:0737c08": "問若最勝義是根義者。涅槃於一切法中最",
    "T27n1545_143:0737c09": "勝。何不立根。答彼是諸根盡滅處故。根盡滅",
    "T27n1545_143:0737c10": "處不名為根。如缾等壞處不名缾等。有說。",
    "T27n1545_143:0737c11": "若法行世取果與果。有諸作用了知所緣。",
    "T27n1545_143:0737c12": "可立為根。涅槃不爾。有說。若法生滅有因",
    "T27n1545_143:0737c13": "有果有有為相。可立為根。涅槃不爾。有",
    "T27n1545_143:0737c14": "說。根者屬因屬緣和合而生。涅槃不爾。",
    "T27n1545_143:0737c15": "有說。若法為生所生。為老所老。為滅所滅。",
    "T27n1545_143:0737c16": "可立為根。涅槃不爾。有說。根者墮蘊墮",
    "T27n1545_143:0737c17": "世。眾苦所隨。涅槃不爾。有說。根者有前",
    "T27n1545_143:0737c18": "後相上中下相。涅槃不爾。有說。最勝是根",
    "T27n1545_143:0737c19": "義者。謂於有為中勝而有作用。涅槃乃於",
    "T27n1545_143:0737c20": "一切法中最勝。而無作用。故不立根。虛空",
    "T27n1545_143:0737c21": "非擇滅不立根義。准此應知。"
}