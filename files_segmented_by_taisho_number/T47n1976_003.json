{
    "T47n1976_003:0395b05": "西方合論卷之三",
    "T47n1976_003:0395b07": "第三部類門",
    "T47n1976_003:0395b08": "夫如來說教，廣有多門，經中或偶一拈題，或",
    "T47n1976_003:0395b09": "因緣舉出者，不可勝載；唯念佛一門，頻形",
    "T47n1976_003:0395b10": "讚歎。如高巒之峙平原，躍空而出；類金星之",
    "T47n1976_003:0395b11": "晃沙磧，映日即明。故知法門殊勝，未有逾此",
    "T47n1976_003:0395b12": "一門者也。今約諸經，但言西方大事者一",
    "T47n1976_003:0395b13": "概收入，分經、緯二義。《說文》曰：「織有經，集絲",
    "T47n1976_003:0395b14": "為之。經常而緯變。」是故以經則非專談安養",
    "T47n1976_003:0395b15": "者不收；以緯則凡泛舉念佛者亦入。登葱山",
    "T47n1976_003:0395b16": "而樵玉，首採羊脂；泛溟海而斮香，忍捨牛頭？",
    "T47n1976_003:0395b17": "孔子曰：「爾所不知，人其舍諸。」至於聞所未",
    "T47n1976_003:0395b18": "聞，不無望於來哲。",
    "T47n1976_003:0395b19": "一、經中之經。　二、經中之緯。",
    "T47n1976_003:0395b20": "三、緯中之經。　四、緯中之緯。",
    "T47n1976_003:0395b21": "一、經中之經者：一、《無量平等清淨覺經》；二、《無",
    "T47n1976_003:0395b22": "量壽經》；三、《阿彌陀經》；四、《無量壽莊嚴經》；五、",
    "T47n1976_003:0395b23": "出《寶積》第十八經，名《無量壽如來會》。五經同",
    "T47n1976_003:0395b24": "一梵本，前四譯稍不精。六、即《大阿彌陀經》，龍",
    "T47n1976_003:0395b25": "舒居士，將前四譯和會者，佛在王舍國靈鷲",
    "T47n1976_003:0395b26": "山，為阿難、慈氏等說；中間出《寶積》者，旨富",
    "T47n1976_003:0395b27": "詞法，不知龍舒何以不見此本？一、《佛說阿彌",
    "T47n1976_003:0395b28": "陀經》；二、《稱讚淨土佛攝受經》，二經同一梵本，",
    "T47n1976_003:0395b29": "初經簡淨愈於後譯。佛在舍衛國祇樹給孤",
    "T47n1976_003:0395c01": "獨園，為舍利弗說，讀誦者多主此經。一、《觀",
    "T47n1976_003:0395c02": "無量壽經》，佛在王舍城耆闍崛山中，為韋提",
    "T47n1976_003:0395c03": "希夫人說。經中言十六妙觀，修持法門備",
    "T47n1976_003:0395c04": "載此經，故孤山判為定善。然三種經，皆專為",
    "T47n1976_003:0395c05": "西方起教，如天中之天、人中之王，不必自",
    "T47n1976_003:0395c06": "相排抑。譬一大虛空，一尚不得，豈有二哉？經",
    "T47n1976_003:0395c07": "中妙義，具見餘門，今不贅述。",
    "T47n1976_003:0395c08": "二、經中之緯者：一、《鼓音聲王經》，佛在瞻波大",
    "T47n1976_003:0395c09": "城伽伽靈池，與比丘百人說。中云：「若有四",
    "T47n1976_003:0395c10": "眾，受持阿彌陀佛名，臨命終時，佛與聖眾，接",
    "T47n1976_003:0395c11": "引往生。」一、《後出阿彌陀佛偈經》，自「惟念法",
    "T47n1976_003:0395c12": "比丘，乃從世饒王。」至「弘此無量誓，世世稽首",
    "T47n1976_003:0395c13": "行。」共五十六句，始終惟偈。二經亦專言淨土，",
    "T47n1976_003:0395c14": "言義較前甚略，判入緯髏。又《鼓音》意，重持呪，",
    "T47n1976_003:0395c15": "《偈經》是伽陀部，非教本故。",
    "T47n1976_003:0395c16": "三、緯中之經者：一、《華嚴經》普賢菩薩勸進善",
    "T47n1976_003:0395c17": "財童子、海會大眾，發大十願；至臨命終時，一",
    "T47n1976_003:0395c18": "切諸根，悉皆散壞，一切威勢，悉皆退失，惟此",
    "T47n1976_003:0395c19": "願王，不相捨離，於一切時，引導其前，一剎那",
    "T47n1976_003:0395c20": "間，即得往生極樂世界；其人自見生蓮花中，",
    "T47n1976_003:0395c21": "蒙佛授記；得授記已，經無數劫，普於十方不",
    "T47n1976_003:0395c22": "可說不可說世界，以智慧力隨眾生心而為",
    "T47n1976_003:0395c23": "利益，乃至能於煩惱大苦海中，拔濟眾生，令",
    "T47n1976_003:0395c24": "其出離，皆得生於極樂世界。又解脫長者云：",
    "T47n1976_003:0395c25": "「我若欲見安樂世界，無量壽如來，隨意即見；",
    "T47n1976_003:0395c26": "如是十方一切世界所有如來，我若欲見，隨",
    "T47n1976_003:0395c27": "意即見。我能了知如來國土莊嚴神通等事，",
    "T47n1976_003:0395c28": "無所從來，亦無所去；無有行處，亦無住處。亦",
    "T47n1976_003:0395c29": "如己身，無來無去，無行住處。」一、《法華經》云：「聞",
    "T47n1976_003:0396a01": "是經典，如說修行，於此命終，即往安樂世界，",
    "T47n1976_003:0396a02": "阿彌陀佛、大菩薩眾，圍繞住處，生蓮華中寶",
    "T47n1976_003:0396a03": "座之上，得菩薩神通，無生法忍。得是忍已，眼",
    "T47n1976_003:0396a04": "根清淨，以是清淨眼根，見七百萬二千億那",
    "T47n1976_003:0396a05": "由他恒河沙等諸佛如來。」一、《楞嚴經》大勢至",
    "T47n1976_003:0396a06": "白佛：「我憶往昔恒河沙劫，有佛出世名無量",
    "T47n1976_003:0396a07": "光，十二如來相繼一劫，其最後佛，名超日月",
    "T47n1976_003:0396a08": "光，彼佛教我念佛三昧。譬如有人，一專為憶，",
    "T47n1976_003:0396a09": "一人專忘，如是二人，若逢不逢，或見非見；二",
    "T47n1976_003:0396a10": "人相憶，二憶念深，如是乃至從生至生，同於",
    "T47n1976_003:0396a11": "形影，不相乖異。十方如來，憐念眾生，如母憶",
    "T47n1976_003:0396a12": "子；若子逃逝，雖憶何為？子若憶母，如母憶",
    "T47n1976_003:0396a13": "時，母子歷生，不相違遠；若眾生心，憶佛念",
    "T47n1976_003:0396a14": "佛，現前當來，必定見佛，去佛不遠，不假方",
    "T47n1976_003:0396a15": "便，自得心開，如染香人身有香氣，此則名曰",
    "T47n1976_003:0396a16": "香光莊嚴。我本因地，以念佛心，入無生忍；今",
    "T47n1976_003:0396a17": "於此界，攝念佛人，歸於淨土。」一、《寶積經》佛告",
    "T47n1976_003:0396a18": "父王：「一切眾生，皆即是佛，汝今當念西方世",
    "T47n1976_003:0396a19": "界阿彌陀佛，常勤精進，當得佛道。」王言：「一",
    "T47n1976_003:0396a20": "切眾生，云何是佛？」佛言：「一切決無生，無動",
    "T47n1976_003:0396a21": "搖、無取捨、無相貌、無自性，可於此佛法中安",
    "T47n1976_003:0396a22": "住其心，勿信於他。」爾時父王與七萬釋種，聞",
    "T47n1976_003:0396a23": "說是法，信解歡喜，悟無生忍。佛現微笑，而",
    "T47n1976_003:0396a24": "說偈曰：「釋種決定智，是故於佛法，決信心安",
    "T47n1976_003:0396a25": "住，人中命終已，得生安樂國，面奉阿彌陀，無",
    "T47n1976_003:0396a26": "畏成菩提。」又佛告彌勒，發十種心，往生極樂。",
    "T47n1976_003:0396a27": "何者為十？一者、於諸眾生，起於大慈，無損害",
    "T47n1976_003:0396a28": "心。二者、於諸眾生，起於大悲，無逼惱心。三者、",
    "T47n1976_003:0396a29": "於佛正法，不惜身命，樂守護心。四者、於一切",
    "T47n1976_003:0396b01": "法，發生勝忍，無執著心。五者、不貪利養，恭敬",
    "T47n1976_003:0396b02": "尊重，淨意樂心。六者、求佛種智，於一切時，",
    "T47n1976_003:0396b03": "無忘失心。七者、於諸眾生，尊重恭敬，無下",
    "T47n1976_003:0396b04": "劣心。八者、不著世論，於菩提分生決定心。",
    "T47n1976_003:0396b05": "九者、種諸善根，無有雜染清淨之心。十者、於",
    "T47n1976_003:0396b06": "諸如來，捨離諸相，起隨念心。是名菩薩發",
    "T47n1976_003:0396b07": "十種心。由是心故，當得往生。若人於此十",
    "T47n1976_003:0396b08": "心，隨成一心，樂欲往生彼佛世界，若不得",
    "T47n1976_003:0396b09": "生，無有是處。一、《般舟三昧經》佛告跋陀惒",
    "T47n1976_003:0396b10": "菩薩：「若沙門、白衣，所聞西方阿彌陀佛剎，",
    "T47n1976_003:0396b11": "常念彼方佛，不得缺戒。一心念，若一日晝",
    "T47n1976_003:0396b12": "夜，若七日七夜，過七日已後，見阿彌陀佛；",
    "T47n1976_003:0396b13": "於覺不見，於夢中見之。譬如夢中所見，不",
    "T47n1976_003:0396b14": "知晝、不知夜，亦不知內、亦不知外，不用在冥",
    "T47n1976_003:0396b15": "中故不見、不用有所蔽礙故不見。如是跋陀",
    "T47n1976_003:0396b16": "惒菩薩，心當作是念時，諸佛國境界名大山",
    "T47n1976_003:0396b17": "須彌山，其有幽冥之處，悉為開闢；目亦不蔽、",
    "T47n1976_003:0396b18": "心亦不礙。是菩薩摩訶薩，不持天眼徹視、不",
    "T47n1976_003:0396b19": "持天耳徹聽、不持神足到於佛剎、不於是間",
    "T47n1976_003:0396b20": "終，生彼間佛剎乃見，便於是間坐見阿彌",
    "T47n1976_003:0396b21": "陀佛，聞所說經悉受得，從三昧中，悉能具",
    "T47n1976_003:0396b22": "足，為人說之。」一、《觀佛三昧經》文殊自敘宿",
    "T47n1976_003:0396b23": "因，謂得念佛三昧，當生淨土；世尊復記之",
    "T47n1976_003:0396b24": "曰：「汝當往生極樂世界。」一、《大集經賢護品》云：",
    "T47n1976_003:0396b25": "「求無上菩提者，應修念佛禪三昧。」偈云：「若",
    "T47n1976_003:0396b26": "人稱念彌陀佛，號曰無上深妙禪；至心想像",
    "T47n1976_003:0396b27": "見佛時，即是不生不滅法。」一、《十住斷結經》云：",
    "T47n1976_003:0396b28": "「時座中有四億眾，自知死此生彼，牽連不斷，",
    "T47n1976_003:0396b29": "欲為之源，樂生無欲國土。佛言：『西方去此無",
    "T47n1976_003:0396c01": "數國土，有佛名無量壽，其土清淨，無淫怒癡，",
    "T47n1976_003:0396c02": "蓮花化生，不由父母，汝當生彼。』」一、《如來不",
    "T47n1976_003:0396c03": "思議境界經》云：「菩薩了知諸佛及一切法，皆",
    "T47n1976_003:0396c04": "惟心量，得隨順忍，或入初地，捨身速生妙喜",
    "T47n1976_003:0396c05": "世界，或生極樂淨土中。」一、《隨願往生經》言：「佛",
    "T47n1976_003:0396c06": "國無量，專求極樂者何？一以因勝，十念為因",
    "T47n1976_003:0396c07": "故；一以緣勝，四十八願普度眾生故。」一、《稱揚",
    "T47n1976_003:0396c08": "諸佛功德經》云：「若有得聞無量壽如來名者，",
    "T47n1976_003:0396c09": "一心信樂，其人命終，阿彌陀佛與諸比丘，住",
    "T47n1976_003:0396c10": "其人前，魔不能壞彼正覺心。」又云：「持諷誦",
    "T47n1976_003:0396c11": "念，此人當得無量之福，永離三途，命終之後",
    "T47n1976_003:0396c12": "往生彼剎。」一、《大雲經》云：「善男子，於此西方",
    "T47n1976_003:0396c13": "有一世界名曰安樂，其土有佛號無量壽，於",
    "T47n1976_003:0396c14": "今現在，常為眾生講宣正法。告一菩薩：『汝",
    "T47n1976_003:0396c15": "善男子，娑婆世界釋迦牟尼佛，為諸薄福鈍",
    "T47n1976_003:0396c16": "根眾生，說《大雲經》，汝可往彼至心聽受。』是彼",
    "T47n1976_003:0396c17": "菩薩，欲來至此，故先現瑞。善男子，汝觀彼土",
    "T47n1976_003:0396c18": "諸菩薩身，滿足五萬六千由旬。『世尊，彼來菩",
    "T47n1976_003:0396c19": "薩名號何等？何緣而來此土？將非為度眾生",
    "T47n1976_003:0396c20": "故來？唯願如來為諸眾生，分別解說。』善男子，",
    "T47n1976_003:0396c21": "彼土菩薩，欲聞淨光受記別事，并欲供養如",
    "T47n1976_003:0396c22": "是三昧，是故而來。善男子，是菩薩名無邊",
    "T47n1976_003:0396c23": "光，通達方便，善能教導。」一、《入楞伽經》云：「大",
    "T47n1976_003:0396c24": "慧！汝當知，善逝滅度後，南天竺國中大名德",
    "T47n1976_003:0396c25": "比丘，厥號為龍樹，能破有無宗，世間中顯我",
    "T47n1976_003:0396c26": "無上大乘法，得初歡喜地，往生安樂國。」一、《大",
    "T47n1976_003:0396c27": "悲經》云：「我滅度後，北天竺國有比丘，名祈婆",
    "T47n1976_003:0396c28": "伽，修習無量最勝善根。已而命終，生於西方，",
    "T47n1976_003:0396c29": "過百千億世界無量壽佛國，以後成佛，號無",
    "T47n1976_003:0397a01": "垢光如來。」",
    "T47n1976_003:0397a02": "四、緯中之緯者：一如《華嚴．毘盧遮那品》云：「爾",
    "T47n1976_003:0397a03": "時大威光童子，見波羅蜜善根莊嚴王如來",
    "T47n1976_003:0397a04": "成等正覺現神通力，即得念佛三昧，名無邊",
    "T47n1976_003:0397a05": "海藏門。」又〈光明覺品〉云：「爾時光明過千世界，",
    "T47n1976_003:0397a06": "乃至一切處，文殊菩薩各於佛所，同時發",
    "T47n1976_003:0397a07": "聲說此頌言：『一切威儀中，常念佛功德；晝夜",
    "T47n1976_003:0397a08": "無暫斷，如是業應作。』」又〈賢首品〉云：「見有臨終",
    "T47n1976_003:0397a09": "勸念佛，又示尊像令瞻敬，俾於佛所深歸仰，",
    "T47n1976_003:0397a10": "是故得成此光明。」又〈十無盡藏品〉第八，念藏",
    "T47n1976_003:0397a11": "云：「此念有十種：所謂寂靜念、清淨念、不濁念、",
    "T47n1976_003:0397a12": "明徹念、離塵念、離種種念、離垢念、光耀念、可",
    "T47n1976_003:0397a13": "愛樂念、無能障礙念。」又〈兜率偈讚品〉離垢幢",
    "T47n1976_003:0397a14": "菩薩云：「以佛為境界，專念而不捨；此人得見",
    "T47n1976_003:0397a15": "佛，其數與心等。」又〈十回向品〉第十回向云：「以",
    "T47n1976_003:0397a16": "法施回向，願得憶念與法界等，無量無邊世",
    "T47n1976_003:0397a17": "界，未來現在，一切諸佛。」又〈十地品〉中，從初至",
    "T47n1976_003:0397a18": "末，地地皆云：「一切所作，不離念佛。」又〈佛不思",
    "T47n1976_003:0397a19": "議法品〉云：「如來有十種佛事：一者，若有眾生，",
    "T47n1976_003:0397a20": "專心憶念，則得現前。二者，若有眾生，心不調",
    "T47n1976_003:0397a21": "順，則為說法」等。又〈入法界品〉云：「德雲比丘告",
    "T47n1976_003:0397a22": "善財言：『善男子，我得自在決定解力，信根清",
    "T47n1976_003:0397a23": "淨，智光照耀；普觀境界，離一切障，具清淨",
    "T47n1976_003:0397a24": "行，往詣十方，供養諸佛；常念一切諸佛如來，",
    "T47n1976_003:0397a25": "總持一切諸佛正法，常見一切諸佛，隨諸眾",
    "T47n1976_003:0397a26": "生種種心樂，示現種種成正覺門，於大眾中，",
    "T47n1976_003:0397a27": "而師子吼。善男子，我唯得此憶念一切諸佛",
    "T47n1976_003:0397a28": "境界，智慧光明，普見法門，所謂智光普照念",
    "T47n1976_003:0397a29": "佛門，常見一切諸佛國土，種種宮殿悉嚴淨",
    "T47n1976_003:0397b01": "故。令一切眾生念佛門，隨諸眾生心之所樂，",
    "T47n1976_003:0397b02": "皆令見佛，得清淨故。令安住力念佛門，令入",
    "T47n1976_003:0397b03": "如來十方中故。令安住法念佛門，見無量佛，",
    "T47n1976_003:0397b04": "聽聞法故。照耀諸方念佛門，悉見一切諸世",
    "T47n1976_003:0397b05": "界中，等無差別諸佛海故。入不可見處念佛",
    "T47n1976_003:0397b06": "門，悉見一切微細境中，諸佛自在神通事故。",
    "T47n1976_003:0397b07": "住於諸劫念佛門，一切劫中，常見如來諸所",
    "T47n1976_003:0397b08": "施為，無暫捨故。住一切時念佛門，於一切時，",
    "T47n1976_003:0397b09": "常見如來，親近同住，不捨離故。住一切剎念",
    "T47n1976_003:0397b10": "佛門，一切國土咸見佛身，超過一切，無與等",
    "T47n1976_003:0397b11": "故。住一切世念佛門，隨於自心之所欲樂，普",
    "T47n1976_003:0397b12": "見三世諸如來故。住一切境念佛門，普於一",
    "T47n1976_003:0397b13": "切諸境界中，見諸如來次第現故。住寂滅",
    "T47n1976_003:0397b14": "念佛門，於一念中，見一切剎一切諸佛，示涅",
    "T47n1976_003:0397b15": "槃故。住遠離念佛門，於一念中見一切佛，從",
    "T47n1976_003:0397b16": "其所住，而出去故。住廣太念佛門，心常觀察，",
    "T47n1976_003:0397b17": "一一佛身，充遍一切諸法界故。住微細念佛",
    "T47n1976_003:0397b18": "門，於一毛端，有不可說如來出現，悉至其",
    "T47n1976_003:0397b19": "所而承事故。住莊嚴念佛門，於一念中，見一",
    "T47n1976_003:0397b20": "切剎皆有諸佛成等正覺，現神變故。住能事",
    "T47n1976_003:0397b21": "念佛門，見一切佛出現世間，放智慧光轉法",
    "T47n1976_003:0397b22": "輪故。住自在心念佛門，知隨自心所有欲樂，",
    "T47n1976_003:0397b23": "一切諸佛現其像故。住自業念佛門，知隨眾",
    "T47n1976_003:0397b24": "生所積集業，現其影像令覺悟故。住神變念",
    "T47n1976_003:0397b25": "佛門，見佛所坐廣大蓮華，周遍法界而開敷",
    "T47n1976_003:0397b26": "故。住虛空念佛門，觀察如來所有身雲，莊嚴",
    "T47n1976_003:0397b27": "法界虛空界故。』」一、《法華經》云：「若有因緣，獨",
    "T47n1976_003:0397b28": "入他家，一心念佛；乞食無侶，一心念佛。」又",
    "T47n1976_003:0397b29": "云：「若人散亂心，入于塔廟中，一稱南無佛，皆",
    "T47n1976_003:0397c01": "已成佛道。」一、《淨名經》云：「寶積當知：直心是",
    "T47n1976_003:0397c02": "菩薩淨土，菩薩成佛時，不諂眾生來生其",
    "T47n1976_003:0397c03": "國；深心是菩薩淨土，菩薩成佛時，具足功",
    "T47n1976_003:0397c04": "德眾生來生其國；大乘心是菩薩淨土，菩薩",
    "T47n1976_003:0397c05": "成佛時，大乘眾生來生其國；布施是菩薩",
    "T47n1976_003:0397c06": "淨土，菩薩成佛時，一切能捨眾生來生其",
    "T47n1976_003:0397c07": "國；持戒是菩薩淨土，菩薩成佛時，行十善",
    "T47n1976_003:0397c08": "道滿願眾生來生其國；忍辱是菩薩淨土，菩",
    "T47n1976_003:0397c09": "薩成佛時，三十二相莊嚴眾生來生其國；精",
    "T47n1976_003:0397c10": "進是菩薩淨土，菩薩成佛時，勤修一切功德",
    "T47n1976_003:0397c11": "眾生來生其國；禪定是菩薩淨土，菩薩成佛",
    "T47n1976_003:0397c12": "時，攝心不亂眾生來生其國；智慧是菩薩淨",
    "T47n1976_003:0397c13": "土，菩薩成佛時，正定眾生來生其國；四無量",
    "T47n1976_003:0397c14": "心，是菩薩淨土，菩薩成佛時，成就慈悲喜捨",
    "T47n1976_003:0397c15": "眾生來生其國；四攝法是菩薩淨土，菩薩成",
    "T47n1976_003:0397c16": "佛時，解脫所攝眾生來生其國；方便是菩薩",
    "T47n1976_003:0397c17": "淨土，菩薩成佛時，於一切法方便無礙眾生",
    "T47n1976_003:0397c18": "來生其國；三十七品是菩薩淨土，菩薩成佛",
    "T47n1976_003:0397c19": "時，念處正勤神足根力覺道眾生來生其國；",
    "T47n1976_003:0397c20": "回向心是菩薩淨土，菩薩成佛時，得一切具",
    "T47n1976_003:0397c21": "足功德國土；說除八難，是菩薩淨土，菩薩成",
    "T47n1976_003:0397c22": "佛時，國土無有三惡八難；自守戒行不譏彼",
    "T47n1976_003:0397c23": "缺，是菩薩淨土，菩薩成佛時國土，無有犯禁",
    "T47n1976_003:0397c24": "之名。十善是菩薩淨土，菩薩成佛時，命不中",
    "T47n1976_003:0397c25": "夭、大富梵行、所言誠諦常以軟語、眷屬不",
    "T47n1976_003:0397c26": "離、善和諍訟言必饒益、不嫉不恚正見眾",
    "T47n1976_003:0397c27": "生，來生其國。如是，寶積！菩薩隨其直心，則能",
    "T47n1976_003:0397c28": "發行；隨其發行，則得深心；隨其深心，則意調",
    "T47n1976_003:0397c29": "伏；隨意調伏，則如說行；隨如說行，則能迴",
    "T47n1976_003:0398a01": "向；隨其迴向，則有方便；隨其方便，則成就眾",
    "T47n1976_003:0398a02": "生；隨成就眾生，則佛土淨；隨佛土淨，則說法",
    "T47n1976_003:0398a03": "淨；隨說法淨，則智慧淨；隨智慧淨，則其心",
    "T47n1976_003:0398a04": "淨；隨其心淨，則一切功德淨。是故寶積，若",
    "T47n1976_003:0398a05": "菩薩，欲得淨土，當淨其心；隨其心淨，則佛土",
    "T47n1976_003:0398a06": "淨。」又云：「菩薩成就八法，於此世界，行無瘡",
    "T47n1976_003:0398a07": "疣，生於淨土。何等為八？饒益眾生，而不望",
    "T47n1976_003:0398a08": "報；代一切眾生，受諸苦惱；所作功德，盡以",
    "T47n1976_003:0398a09": "施之；等心眾生，謙下無閡；於諸菩薩，視之",
    "T47n1976_003:0398a10": "如佛；所未聞經，聞之不疑；不與聲聞，而相違",
    "T47n1976_003:0398a11": "背；不嫉彼供，不高己利。而於其中，調伏其",
    "T47n1976_003:0398a12": "心，常省己過，不訟彼短，恒以一心，求諸功",
    "T47n1976_003:0398a13": "德，是為八。」一、《涅槃經》云：「菩薩六念，念佛第",
    "T47n1976_003:0398a14": "一。」又云：「繫念思惟，因緣力故，得斷煩惱。」一、",
    "T47n1976_003:0398a15": "《大悲經》云：「一稱佛名，以是善根，入涅槃界，不",
    "T47n1976_003:0398a16": "可窮盡。」一、《大般若經》云：「佛告曼殊室利菩薩：",
    "T47n1976_003:0398a17": "『能正修行一相莊嚴三昧，疾證菩提。修此行",
    "T47n1976_003:0398a18": "者，應離喧雜，不思眾生相，專心繫念。於一如",
    "T47n1976_003:0398a19": "來，審取名字，善想容儀，即為普觀三世一切",
    "T47n1976_003:0398a20": "諸佛，即得諸佛一切智慧。』」一、《坐禪三昧經》曰：",
    "T47n1976_003:0398a21": "「菩薩坐禪，不念一切，惟念一佛，即得三昧。」一、",
    "T47n1976_003:0398a22": "《增一阿含經》云：「四事供養閻浮提一切眾生，",
    "T47n1976_003:0398a23": "若有稱佛名號，如[(殼一)/牛]乳頃，功德過上，不可思",
    "T47n1976_003:0398a24": "議。」一、《文殊般若經》云：「佛告文殊：『欲入一行三",
    "T47n1976_003:0398a25": "昧者，應處空間捨諸亂意，不取相貌，繫心一",
    "T47n1976_003:0398a26": "佛，專稱名字，隨彼方所端身正向，能于一",
    "T47n1976_003:0398a27": "佛念念相續，即是念中，能見過去未來見在",
    "T47n1976_003:0398a28": "諸佛。念一佛功德，與念無量佛功德無二。阿",
    "T47n1976_003:0398a29": "難所聞佛法，猶住量數；若得一行三昧，諸經",
    "T47n1976_003:0398b01": "法門，一一分別，皆悉了知，晝夜宣說，智慧辯",
    "T47n1976_003:0398b02": "才，終不斷絕。阿難多聞辯才百千等分，不",
    "T47n1976_003:0398b03": "及其一。』」一、《大集經》云：「若人專念一方佛，或行",
    "T47n1976_003:0398b04": "或坐，至七七日，現身見佛，即得往生。」一、《法",
    "T47n1976_003:0398b05": "華三昧觀經》云：「十方眾生，一稱南無佛者，",
    "T47n1976_003:0398b06": "皆當作佛，惟一大乘，無有二三；一切諸法，一",
    "T47n1976_003:0398b07": "相一門，所謂無生無滅，畢竟空相。習如是",
    "T47n1976_003:0398b08": "觀，五欲自斷、五蓋自除、五根增長，即得禪",
    "T47n1976_003:0398b09": "定。」一、《那先經》云：「王問那先：『人生造惡，臨終",
    "T47n1976_003:0398b10": "念佛，得生佛國；我不信是語。』那先答言：『如持",
    "T47n1976_003:0398b11": "大石置于船上，因得不沒；人雖本惡，因念佛",
    "T47n1976_003:0398b12": "故，不入泥犁。其小石沒者，如人作惡，不知",
    "T47n1976_003:0398b13": "念佛，便入泥犁中。』」頌曰：",
    "T47n1976_003:0398b14": "　如來金口言，　　讚歎西方土。",
    "T47n1976_003:0398b15": "　如入長安城，　　東西南北入；",
    "T47n1976_003:0398b16": "　入已即一城，　　無別天子都。",
    "T47n1976_003:0398b17": "　普賢佛長子，　　文殊七佛師；",
    "T47n1976_003:0398b18": "　授記及迴向，　　是果位往生。",
    "T47n1976_003:0398b19": "　釋種得法忍，　　善財證佛果；",
    "T47n1976_003:0398b20": "　面奉阿彌陀，　　是菩薩往生。",
    "T47n1976_003:0398b21": "　龍樹破有無，　　祈婆最勝根；",
    "T47n1976_003:0398b22": "　皆得佛授記，　　是禪師往生。",
    "T47n1976_003:0398b23": "　聞佛心信樂，　　誦念與持諷；",
    "T47n1976_003:0398b24": "　大石置船上，　　是下劣往生。",
    "T47n1976_003:0398b25": "　阿難世多聞，　　佛子中第一；",
    "T47n1976_003:0398b26": "　不如念一佛，　　頓了諸經法。",
    "T47n1976_003:0398b27": "　云何義解家，　　得輕易念佛？",
    "T47n1976_003:0398b28": "　諸正念法門，　　經中皆悉載。",
    "T47n1976_003:0398b29": "　但一大乘法，　　無二亦無三；",
    "T47n1976_003:0398c01": "　奉勸悟達士，　　趁時歇狂解。",
    "T47n1976_003:0398c02": "　一心念阿彌，　　蓮花念念生；",
    "T47n1976_003:0398c03": "　此是常寂光，　　非報非方便。",
    "T47n1976_003:0398c04": "　作是觀為正，　　勿妄生分別；",
    "T47n1976_003:0398c05": "　禪教律三乘，　　同歸淨土海。",
    "T47n1976_003:0398c06": "　一切法皆入，　　是無上普門；",
    "T47n1976_003:0398c07": "　教海義無量，　　甕觀捨少許。",
    "T47n1976_003:0398c08": "　一臠遍鼎味，　　是中有全藏。",
    "T47n1976_003:0398c09": "西方合論卷之三(終)"
}