{
    "T25n1509_027:0256b08": "大智度論釋初品大慈大悲義",
    "T25n1509_027:0256b09": "第四十二卷二十七",
    "T25n1509_027:0256b11": "聖者龍樹造",
    "T25n1509_027:0256b12": "後秦龜茲國三藏鳩摩羅什譯",
    "T25n1509_027:0256b13": "42 大慈大悲義【經】「大慈大悲，當習行般若波羅密。」【論】大",
    "T25n1509_027:0256b14": "慈、大悲者，四無量心中已分別，今當更略說。",
    "T25n1509_027:0256b15": "大慈與一切眾生樂，大悲拔一切眾生苦；大",
    "T25n1509_027:0256b16": "慈以喜樂因緣與眾生，大悲以離苦因緣",
    "T25n1509_027:0256b17": "與眾生。譬如有人，諸子繫在牢獄，當受",
    "T25n1509_027:0256b18": "大罪；其父慈惻，以若干方便，令得免苦，",
    "T25n1509_027:0256b19": "是大悲；得離苦已，以五所欲給與諸子，是",
    "T25n1509_027:0256b20": "大慈。如是等種種差別。問曰：大慈、大悲如",
    "T25n1509_027:0256b21": "是，何等是小慈、小悲，因此小而名為大？",
    "T25n1509_027:0256b22": "答曰：四無量心中慈、悲名為小，此中十八不",
    "T25n1509_027:0256b23": "共法次第說大慈悲名為大。復次，諸佛心中",
    "T25n1509_027:0256b24": "慈悲名為大，餘人心中名為小。問曰：若爾",
    "T25n1509_027:0256b25": "者，何以言「菩薩行大慈、大悲」？答曰：菩薩大",
    "T25n1509_027:0256b26": "慈者，於佛為小，於二乘為大，此是假名為",
    "T25n1509_027:0256b27": "大；佛大慈、大悲真實最大。復次，小慈，但心念",
    "T25n1509_027:0256b28": "與眾生樂，實無樂事；小悲，名觀眾生種種",
    "T25n1509_027:0256b29": "身苦心苦，憐愍而已，不能令脫。大慈者，念",
    "T25n1509_027:0256c01": "令眾生得樂，亦與樂事；大悲，憐愍眾生苦，",
    "T25n1509_027:0256c02": "亦能令脫苦。復次，凡夫人、聲聞、辟支佛、菩薩",
    "T25n1509_027:0256c03": "慈悲名為小，諸佛慈悲乃名為大。復次，大",
    "T25n1509_027:0256c04": "慈，從大人心中生，十力、四無所畏、四無礙",
    "T25n1509_027:0256c05": "智、十八不共法大法中出；能破三惡道大",
    "T25n1509_027:0256c06": "苦，能與三種大樂：天樂、人樂、涅槃樂。復次，是",
    "T25n1509_027:0256c07": "大慈遍滿十方三世眾生，乃至昆虫，慈徹",
    "T25n1509_027:0256c08": "骨髓，心不捨離。若三千大千世界眾生墮",
    "T25n1509_027:0256c09": "三惡道，若人一一皆代受其苦，得脫苦",
    "T25n1509_027:0256c10": "已，以五所欲樂、禪定樂、世間最上樂自恣",
    "T25n1509_027:0256c11": "與之，皆令滿足，比佛慈悲，千萬分中不及",
    "T25n1509_027:0256c12": "一分。何以故？世間樂欺誑不實，不離生死",
    "T25n1509_027:0256c13": "故。問曰：法在佛心中一切皆大，何以故但",
    "T25n1509_027:0256c14": "說慈悲為大？答曰：佛所有功德法應皆大",
    "T25n1509_027:0256c15": "故。問曰：若爾者，何以但說慈悲為大？答",
    "T25n1509_027:0256c16": "曰：慈悲是佛道之根本。所以者何？菩薩見眾",
    "T25n1509_027:0256c17": "生老病死苦、身苦心苦、今世後世苦等諸苦",
    "T25n1509_027:0256c18": "所惱，生大慈、悲，救如是苦，然後發心求阿",
    "T25n1509_027:0256c19": "耨多羅三藐三菩提。亦以大慈悲力故，於",
    "T25n1509_027:0256c20": "無量阿僧祇世生死中，心不厭沒；以大慈悲",
    "T25n1509_027:0256c21": "力故，久應得涅槃而不取證。以是故，一",
    "T25n1509_027:0256c22": "切諸佛法中，慈悲為大；若無大慈大悲，便早",
    "T25n1509_027:0256c23": "入涅槃。復次，得佛道時，成就無量甚深禪",
    "T25n1509_027:0256c24": "定、解脫、諸三昧，生清淨樂，棄捨不受；入聚",
    "T25n1509_027:0256c25": "落城邑中，種種譬喻、因緣說法；變化其身，無",
    "T25n1509_027:0256c26": "量音聲，將迎一切，忍諸眾生罵詈誹謗，乃至",
    "T25n1509_027:0256c27": "自作伎樂，皆是大慈、大悲力。復次，大慈、大",
    "T25n1509_027:0256c28": "悲：大名非佛所作，眾生名之；譬如師子大",
    "T25n1509_027:0256c29": "力，不自言力大，皆是眾獸名之。眾生聞佛",
    "T25n1509_027:0257a01": "種種妙法，知佛為祐利眾生故，於無量",
    "T25n1509_027:0257a02": "阿僧祇劫難行能行；眾生聞見是事，而名",
    "T25n1509_027:0257a03": "此法為大慈、大悲。譬如一人，有二親友，以",
    "T25n1509_027:0257a04": "罪事因緣故，繫之囹圄。一人供給所須，一",
    "T25n1509_027:0257a05": "人代死。眾人言：「能代死者，是為大慈悲。」佛",
    "T25n1509_027:0257a06": "亦如是，世世為一切眾生，頭目髓腦盡以",
    "T25n1509_027:0257a07": "布施；眾生聞見是事，即共名之為大慈、大",
    "T25n1509_027:0257a08": "悲。如尸毘王，為救鴿故，盡以身肉代",
    "T25n1509_027:0257a09": "之，猶不與鴿等，復以手攀稱，欲以",
    "T25n1509_027:0257a10": "身代之。是時地為六種震動，海水波蕩，",
    "T25n1509_027:0257a11": "諸天香華供養於王。眾生稱言：「為一小鳥",
    "T25n1509_027:0257a12": "所感乃爾，真是大慈、大悲！」佛因眾生所名，",
    "T25n1509_027:0257a13": "故言大慈、大悲。如是等無量本生，是中",
    "T25n1509_027:0257a14": "悉應廣說。問曰：禪定等諸餘功德，人不知",
    "T25n1509_027:0257a15": "故，不名為大；智慧說法等，能令人得道，何",
    "T25n1509_027:0257a16": "以不稱言大？答曰：佛智慧所能，無有遍知",
    "T25n1509_027:0257a17": "者；大慈、大悲故，世世不惜身命，捨禪定樂，",
    "T25n1509_027:0257a18": "救護眾生，人皆知之。於佛智慧，可比類知，",
    "T25n1509_027:0257a19": "不能了了知；慈悲心眼見、耳聞，處處變化",
    "T25n1509_027:0257a20": "大師子吼，是故可知。復次，佛智慧細妙，諸菩",
    "T25n1509_027:0257a21": "薩、舍利弗等尚不能知，何況餘人！慈悲相",
    "T25n1509_027:0257a22": "可眼見、耳聞故，人能信受；智慧深妙，不可",
    "T25n1509_027:0257a23": "測知。復次，是大慈、大悲，一切眾生所愛樂；",
    "T25n1509_027:0257a24": "譬如美藥，人所樂服。智慧如服苦藥，人多",
    "T25n1509_027:0257a25": "不樂；人多樂故，稱慈悲為大。復次，智慧者，",
    "T25n1509_027:0257a26": "得道人乃能信受；大慈悲相，一切雜類皆能",
    "T25n1509_027:0257a27": "生信。如見像、若聞說，皆能信受，多所饒",
    "T25n1509_027:0257a28": "益故，名為大慈、大悲。復次，大智慧名捨相、",
    "T25n1509_027:0257a29": "遠離相，大慈大悲為憐愍利益相。是憐愍",
    "T25n1509_027:0257b01": "利益法，一切眾生所愛樂，以是故名為大。",
    "T25n1509_027:0257b02": "是大慈、大悲，如《持心經》中說：大慈、大悲有三",
    "T25n1509_027:0257b03": "十二種，於眾生中行。是大慈、大悲攝、相、緣，",
    "T25n1509_027:0257b04": "如四無量心說。復次，佛大慈大悲等功德，",
    "T25n1509_027:0257b05": "不應一切如迦旃延法中分別求其相。上",
    "T25n1509_027:0257b06": "諸論議師，雖用迦旃延法分別顯示，不應",
    "T25n1509_027:0257b07": "盡信受。所以者何？迦旃延說：「大慈大悲，一",
    "T25n1509_027:0257b08": "切智慧，是有漏法、繫法、世間法。」是事不爾。",
    "T25n1509_027:0257b09": "何以故？大慈、大悲名為一切佛法之根本，",
    "T25n1509_027:0257b10": "云何言「是有漏法、繫法、世間法」？問曰：大慈悲",
    "T25n1509_027:0257b11": "雖是佛法根本，故是有漏；如淤泥中生蓮",
    "T25n1509_027:0257b12": "華，不得言泥亦應妙；大慈大悲亦如是，",
    "T25n1509_027:0257b13": "雖是佛法根本，不應是無漏！答曰：菩薩未",
    "T25n1509_027:0257b14": "得佛時大慈悲，若言有漏，其失猶可；今佛",
    "T25n1509_027:0257b15": "得無礙解脫智故，一切諸法皆清淨，一切煩",
    "T25n1509_027:0257b16": "惱及習盡。聲聞、辟支佛，不得無礙解脫智",
    "T25n1509_027:0257b17": "故，煩惱習不盡，處處中疑不斷故，心應有",
    "T25n1509_027:0257b18": "漏；諸佛無是事，何以故說佛大慈悲應是",
    "T25n1509_027:0257b19": "有漏？問曰：我不敢不敬佛，以慈悲心為眾",
    "T25n1509_027:0257b20": "生故生，應是有漏。答曰：諸佛力勢不可思",
    "T25n1509_027:0257b21": "議，諸聲聞、辟支佛不能離眾生想而生慈",
    "T25n1509_027:0257b22": "悲，諸佛能離眾生想而生慈悲。所以者何？",
    "T25n1509_027:0257b23": "如諸阿羅漢、辟支佛，十方眾生相不可得，而",
    "T25n1509_027:0257b24": "取眾生相生慈悲；今諸佛十方求眾生不",
    "T25n1509_027:0257b25": "可得，亦不取眾生相而能生慈悲。如《無盡",
    "T25n1509_027:0257b26": "意經》中說，有三種慈悲：眾生緣、法緣、無緣。復",
    "T25n1509_027:0257b27": "次，一切眾生中，唯佛盡行不誑法；若佛於眾",
    "T25n1509_027:0257b28": "生中取相而行慈悲心，不名行不誑法。",
    "T25n1509_027:0257b29": "何以故？眾生畢竟不可得故。聲聞、辟支佛，不",
    "T25n1509_027:0257c01": "名為盡行不誑法；故聲聞、辟支佛，於眾生、",
    "T25n1509_027:0257c02": "於法，若取相、若不取相，不應難，不悉行",
    "T25n1509_027:0257c03": "不誑法故。一切智能斷一切諸漏，能從一切",
    "T25n1509_027:0257c04": "有漏法中出，能作無漏因緣，是法云何自是",
    "T25n1509_027:0257c05": "有漏？問曰：無漏智各各有所緣，無有能悉",
    "T25n1509_027:0257c06": "緣一切法者，唯有世俗智能緣一切法。",
    "T25n1509_027:0257c07": "以是故說一切智是有漏相。答曰：汝法中",
    "T25n1509_027:0257c08": "有是說，非佛法中所說。如人自持斗入",
    "T25n1509_027:0257c09": "市，不與官斗相應，無人用者；汝亦如是，",
    "T25n1509_027:0257c10": "自用汝法，不與佛法相應，無人用者。無漏",
    "T25n1509_027:0257c11": "智慧，何以故不能緣一切法？有漏智是假",
    "T25n1509_027:0257c12": "名虛誑，勢力少故，不應真實緣一切法。汝",
    "T25n1509_027:0257c13": "法中自說能緣一切法！復次，是聲聞法中十",
    "T25n1509_027:0257c14": "智，摩訶衍法中有十一智，名為「如實相",
    "T25n1509_027:0257c15": "智」。是十智入是如實智中，都為一智，所謂",
    "T25n1509_027:0257c16": "無漏智；如十方水入大海水中，都為一味。",
    "T25n1509_027:0257c17": "是大慈、大悲，佛三昧王三昧、師子遊戲三昧",
    "T25n1509_027:0257c18": "所攝。如是略說大慈、大悲義。",
    "T25n1509_027:0257c19": "【經】「菩薩摩訶薩欲得道慧，當習行般若",
    "T25n1509_027:0257c20": "波羅蜜！菩薩摩訶薩欲以道慧具足道種",
    "T25n1509_027:0257c21": "慧，當習行般若波羅蜜！」【論】道名一道，一",
    "T25n1509_027:0257c22": "向趣涅槃，於善法中一心不放逸，道隨身",
    "T25n1509_027:0257c23": "念。道復有二道：惡道、善道；世間道、出世間",
    "T25n1509_027:0257c24": "道；定道、慧道；有漏道、無漏道；見道、修道；學道、",
    "T25n1509_027:0257c25": "無學道；信行道、法行道；向道、果道；無礙道、解",
    "T25n1509_027:0257c26": "脫道；信解道、見得道；慧解脫道、俱解脫道。",
    "T25n1509_027:0257c27": "如是無量二道門。復有三道：地獄道、畜生",
    "T25n1509_027:0257c28": "道、餓鬼道。三種地獄：熱地獄、寒地獄、黑闇地",
    "T25n1509_027:0257c29": "獄。三種畜生道：地行、水行、空行。三種鬼道：",
    "T25n1509_027:0258a01": "餓鬼、食不淨鬼、神鬼。三種善道：人道、天道、涅",
    "T25n1509_027:0258a02": "槃道。人有三種：作罪者、作福者、求涅槃者。",
    "T25n1509_027:0258a03": "復有三種人：受欲行惡者、受欲不行惡",
    "T25n1509_027:0258a04": "者、不受欲不行惡者。天有三種：欲天、色",
    "T25n1509_027:0258a05": "天、無色天。涅槃道有三種：聲聞道、辟支佛道、",
    "T25n1509_027:0258a06": "佛道。聲聞道有三種：學道、無學道、非學非無",
    "T25n1509_027:0258a07": "學道。辟支佛道，亦如是。佛道有三種：波羅",
    "T25n1509_027:0258a08": "蜜道、方便道、淨世界道。佛復有三道：初發",
    "T25n1509_027:0258a09": "意道、行諸善道、成就眾生道。復有三道：戒",
    "T25n1509_027:0258a10": "道、定道、慧道。如是等無量三道門。復有四種",
    "T25n1509_027:0258a11": "道：凡夫道、聲聞道、辟支佛道、佛道。復有四種",
    "T25n1509_027:0258a12": "道：聲聞道、辟支佛道、菩薩道、佛道。聲聞道有",
    "T25n1509_027:0258a13": "四種：苦道、集道、滅道、道道。復有四沙門果道。",
    "T25n1509_027:0258a14": "復有四種道：觀身實相道觀受、心、法實相",
    "T25n1509_027:0258a15": "道。復有四種道：為斷未生惡不善令不生",
    "T25n1509_027:0258a16": "道、為斷已生惡令疾滅道、為未生善法",
    "T25n1509_027:0258a17": "令生道、為已生善法令增長道。復有四種",
    "T25n1509_027:0258a18": "道：欲增上道、精進增上道、心增上道、慧增上",
    "T25n1509_027:0258a19": "道。復有四聖種道：不擇衣、食、臥具、醫藥，樂",
    "T25n1509_027:0258a20": "斷苦修定。復有四行道：苦難道、苦易道、樂難",
    "T25n1509_027:0258a21": "道、樂易道。復有四修道：一、為今世樂修道，",
    "T25n1509_027:0258a22": "二、生死智修道，三、為漏盡故修道，四、分別慧",
    "T25n1509_027:0258a23": "修道。復有四天道，所謂四禪。復有四種道：",
    "T25n1509_027:0258a24": "天道、梵道、聖道、佛道。如是等無量四道門。復",
    "T25n1509_027:0258a25": "有五種道：地獄道、畜生、餓鬼、人、天道。復有五",
    "T25n1509_027:0258a26": "無學眾道：無學戒眾道，乃至無學解脫知見眾",
    "T25n1509_027:0258a27": "道。復有五種淨居天道。復有五治道。復",
    "T25n1509_027:0258a28": "有五如法語道。復有五非法語道。復有五",
    "T25n1509_027:0258a29": "道：凡夫道、聲聞道、辟支佛道、菩薩道、佛道。復",
    "T25n1509_027:0258b01": "有五道：分別色法道、分別心法道、分別心數",
    "T25n1509_027:0258b02": "道、分別心不相應行道、分別無為法道。復有",
    "T25n1509_027:0258b03": "五種道：苦諦所斷道、集諦所斷道、滅諦所斷",
    "T25n1509_027:0258b04": "道、道諦所斷道、思惟所斷道。如是等無量五",
    "T25n1509_027:0258b05": "法道門。復有六種道：地獄道、畜生、餓鬼、人、",
    "T25n1509_027:0258b06": "天、阿修羅道。復有捨六塵道，復有六和合",
    "T25n1509_027:0258b07": "舊云六種道，六神通道，六種阿羅漢道，六地修道，",
    "T25n1509_027:0258b08": "六定道，六波羅蜜道——一一波羅蜜各各有六",
    "T25n1509_027:0258b09": "道。如是等無量六道門。復有七道：七覺意",
    "T25n1509_027:0258b10": "道，七地無漏道，七想定道，七淨道，七善人道，七",
    "T25n1509_027:0258b11": "財福道，七法福道，七助定道。如是等無量七",
    "T25n1509_027:0258b12": "道門。復有八道：八正道，八解脫道，八背捨",
    "T25n1509_027:0258b13": "道。如是等無量八道門。復有九道：九次第",
    "T25n1509_027:0258b14": "道，九地無漏道，九見斷道，九阿羅漢道，九菩薩",
    "T25n1509_027:0258b15": "道，所謂六波羅蜜、方便、成就眾生、淨佛世",
    "T25n1509_027:0258b16": "界。如是等無量九道門。復有十道，所謂十",
    "T25n1509_027:0258b17": "無學道，十想道，十智道，十一切處道，十不善道，",
    "T25n1509_027:0258b18": "十善道。乃至一百六十二道。如是等無量道",
    "T25n1509_027:0258b19": "門。如是諸道，盡知、遍知，是為道種慧。問",
    "T25n1509_027:0258b20": "曰：般若波羅蜜是菩薩第一道，一相，所謂無",
    "T25n1509_027:0258b21": "相，何以說是種種道？答曰：是道皆入一道",
    "T25n1509_027:0258b22": "中，所謂諸法實相。初學有種種別，後皆同",
    "T25n1509_027:0258b23": "一，無有差別；譬如劫盡燒時，一切所有，皆",
    "T25n1509_027:0258b24": "同虛空。復次，為引導眾生故，菩薩分別說",
    "T25n1509_027:0258b25": "是種種道，所謂世間道、出世間道等。問曰：云",
    "T25n1509_027:0258b26": "何菩薩住一相無相中，而分別是世間道、",
    "T25n1509_027:0258b27": "是出世間道？答曰：世間名但從顛倒憶想、",
    "T25n1509_027:0258b28": "虛誑二法生，如幻、如夢、如轉火輪，凡夫人",
    "T25n1509_027:0258b29": "強以為世間；是世間皆從虛妄中來，今亦",
    "T25n1509_027:0258c01": "虛妄本亦虛妄，其實無生無作，但從內外",
    "T25n1509_027:0258c02": "六情、六塵和合因緣生，隨凡夫所著故，為",
    "T25n1509_027:0258c03": "說世間；是世間種種邪見羅網，如亂系相",
    "T25n1509_027:0258c04": "著，常往來生死中。如是知世間。何等是出",
    "T25n1509_027:0258c05": "世間道？如實知世間，即是出世間道。所以",
    "T25n1509_027:0258c06": "者何？智者求世間、出世間，二事不可得；若",
    "T25n1509_027:0258c07": "不可得，當知假名為世間、出世間。但為破",
    "T25n1509_027:0258c08": "世間故，說出世間，世間相即是出世間，更",
    "T25n1509_027:0258c09": "無所復有。所以者何？世間相不可得，是出",
    "T25n1509_027:0258c10": "世間；是世間相常空，世間法定相不可得故。",
    "T25n1509_027:0258c11": "如是行者不得世間，亦不著出世間。若不",
    "T25n1509_027:0258c12": "得世間，亦不著出世間，愛、慢破故，不共",
    "T25n1509_027:0258c13": "世間諍。何以故？行者久知世間空、無所有、虛",
    "T25n1509_027:0258c14": "誑故，不作憶想分別。世間名五眾，五眾",
    "T25n1509_027:0258c15": "相，假令十方諸佛求之亦不可得：無來處、",
    "T25n1509_027:0258c16": "無住處、亦無去處。若不得五眾來、住、去相，",
    "T25n1509_027:0258c17": "即是出世間。行者爾時觀是世間、出世間，實",
    "T25n1509_027:0258c18": "不可見；不見世間與出世間合，亦不見出",
    "T25n1509_027:0258c19": "世間與世間合；離世間亦不見出世間，",
    "T25n1509_027:0258c20": "離出世間亦不見世間。如是則不生二",
    "T25n1509_027:0258c21": "識，所謂世間、出世間。若捨世間，不受出世",
    "T25n1509_027:0258c22": "間，是名出世間。若菩薩能如是知，則能為",
    "T25n1509_027:0258c23": "眾生分別世間出世間道、有漏無漏一切諸",
    "T25n1509_027:0258c24": "道，亦如是入一相，是名「道種慧」。",
    "T25n1509_027:0258c25": "【經】「欲以道種慧具足一切智，當習行般若波",
    "T25n1509_027:0258c26": "羅蜜！欲以一切智具足一切種智，當習行般",
    "T25n1509_027:0258c27": "若波羅蜜！」【論】問曰：一切智、一切種智，有",
    "T25n1509_027:0258c28": "何差別？答曰：有人言：無差別；或時言一切",
    "T25n1509_027:0258c29": "智，或時言一切種智。有人言：總相是一切智，",
    "T25n1509_027:0259a01": "別相是一切種智。因是一切智，果是一切種",
    "T25n1509_027:0259a02": "智。略說一切智，廣說一切種智。一切智者，總",
    "T25n1509_027:0259a03": "破一切法中無明闇；一切種智者，觀種種",
    "T25n1509_027:0259a04": "法門破諸無明。一切智，譬如說四諦；一",
    "T25n1509_027:0259a05": "切種智，譬如說四諦義。一切智者，如說苦",
    "T25n1509_027:0259a06": "諦；一切種智者，如說八苦相。一切智者，",
    "T25n1509_027:0259a07": "如說生苦；一切種智者，如說種種眾生處",
    "T25n1509_027:0259a08": "處受生。復次，一切法名眼色乃至意法，是",
    "T25n1509_027:0259a09": "諸阿羅漢、辟支佛亦能總相知無常、苦、空、無",
    "T25n1509_027:0259a10": "我等；知是十二入故，名為一切智。聲聞、",
    "T25n1509_027:0259a11": "辟支佛尚不能盡別相知一眾生生處好醜、",
    "T25n1509_027:0259a12": "事業多少；未來、現在世亦如是，何況一切",
    "T25n1509_027:0259a13": "眾生！如一閻浮提中金名字，尚不能知，",
    "T25n1509_027:0259a14": "何況三千大千世界，於一物中種種名字！",
    "T25n1509_027:0259a15": "若天語、若龍語，如是等種種語言名金，尚",
    "T25n1509_027:0259a16": "不能知，何況能知金因緣生處，好惡、貴賤，",
    "T25n1509_027:0259a17": "因而得福、因而得罪、因而得道！如是現事",
    "T25n1509_027:0259a18": "尚不能知，何況心心數法，所謂禪定、智慧",
    "T25n1509_027:0259a19": "等諸法！佛盡知諸法總相、別相故，名為",
    "T25n1509_027:0259a20": "一切種智。復次，後品中佛自說：「一切智是",
    "T25n1509_027:0259a21": "聲聞、辟支佛事，道智是諸菩薩事，一切種",
    "T25n1509_027:0259a22": "智是佛事。」聲聞、辟支佛但有總一切智，",
    "T25n1509_027:0259a23": "無有一切種智。復次，聲聞、辟支佛雖於",
    "T25n1509_027:0259a24": "別相有分而不能盡知，故總相受名；",
    "T25n1509_027:0259a25": "佛一切智、一切種智，皆是真實。聲聞、辟支佛",
    "T25n1509_027:0259a26": "但有名字一切智；譬如晝燈，但有燈名，無",
    "T25n1509_027:0259a27": "有燈用。如聲聞、辟支佛，若有人問難，或時",
    "T25n1509_027:0259a28": "不能悉答，不能斷疑；如佛三問舍利弗",
    "T25n1509_027:0259a29": "而不能答。若有一切智，云何不能答？以",
    "T25n1509_027:0259b01": "是故，但有一切智名，勝於凡夫，無有實也。",
    "T25n1509_027:0259b02": "是故佛是實一切智、一切種智。有如是無",
    "T25n1509_027:0259b03": "量名字，或時名佛為一切智人，或時名為",
    "T25n1509_027:0259b04": "一切種智人。如是等略說一切智、一切種智",
    "T25n1509_027:0259b05": "種種差別。問曰：如經中說：「行六波羅蜜、三",
    "T25n1509_027:0259b06": "十七品、十力、四無所畏等諸法，得一切智。」何",
    "T25n1509_027:0259b07": "以故此中說但用道種智得一切智？答曰：",
    "T25n1509_027:0259b08": "汝所說六波羅蜜等即是道，知是道、行是",
    "T25n1509_027:0259b09": "道，得一切智，何所疑？復次，初發心乃至",
    "T25n1509_027:0259b10": "坐道場，於其中間一切善法，盡名為道。此",
    "T25n1509_027:0259b11": "道中分別思惟而行，是名道智；如此經後",
    "T25n1509_027:0259b12": "說：「道智是菩薩事。」問曰：佛道事已備故，不",
    "T25n1509_027:0259b13": "名道智；阿羅漢、辟支佛諸功德未備，何以",
    "T25n1509_027:0259b14": "不名道智？答曰：阿羅漢、辟支佛道，自於所",
    "T25n1509_027:0259b15": "行亦辦，是故不名道智，道是行相故。復次，",
    "T25n1509_027:0259b16": "此經中說聲聞、辟支佛，聲聞中不攝三道",
    "T25n1509_027:0259b17": "故此中不說。佛道大故，名為道智；聲聞、辟",
    "T25n1509_027:0259b18": "支佛道小故，不名道智。復次，菩薩摩訶薩",
    "T25n1509_027:0259b19": "自行道，亦示眾生各各所行道，以是故說",
    "T25n1509_027:0259b20": "名「菩薩行道智得一切智」。問曰：何等是一",
    "T25n1509_027:0259b21": "切智所知一切法？答曰：如佛告諸比丘：「為",
    "T25n1509_027:0259b22": "汝說一切法。何等是一切法？所謂眼色、耳聲、",
    "T25n1509_027:0259b23": "鼻香、舌味、身觸、意法。是十二入名一切法。」復",
    "T25n1509_027:0259b24": "有一切法，所謂名、色。如佛說《利眾經》中偈：",
    "T25n1509_027:0259b25": "「若欲求真觀，　　但有名與色；",
    "T25n1509_027:0259b26": "若欲審實知，　　亦當知名色。",
    "T25n1509_027:0259b27": "雖癡心多想，　　分別於諸法，",
    "T25n1509_027:0259b28": "更無有異事，　　出於名色者。」",
    "T25n1509_027:0259b29": "復次，一切法，所謂色、無色法，可見、不可見，有",
    "T25n1509_027:0259c01": "對、無對，有漏、無漏，有為、無為，心、非心，心相應、",
    "T25n1509_027:0259c02": "非心相應，共心生、不共心生，隨心行、不隨心",
    "T25n1509_027:0259c03": "行，從心因、不從心因。如是等無量二法門攝",
    "T25n1509_027:0259c04": "一切法，如《阿毘曇．攝法品》中說。復次，一切法，",
    "T25n1509_027:0259c05": "所謂善法、不善法、無記法；見諦所斷、思惟所",
    "T25n1509_027:0259c06": "斷、不斷法；有報法、無報法、非有報非無報法。",
    "T25n1509_027:0259c07": "如是等無量三法門攝一切法。復次，一切法，",
    "T25n1509_027:0259c08": "所謂過去法、未來法、現在法、非過去未來現",
    "T25n1509_027:0259c09": "在法；欲界繫法、色界繫法、無色界繫法、不繫",
    "T25n1509_027:0259c10": "法；從善因法、從不善因法、從無記因法、從非",
    "T25n1509_027:0259c11": "善非不善非無記因法；有緣緣法、無緣緣法、",
    "T25n1509_027:0259c12": "有緣緣亦無緣緣法、非有緣緣非無緣緣法。",
    "T25n1509_027:0259c13": "如是等無量四法門攝一切法。復次，一切法，",
    "T25n1509_027:0259c14": "所謂色法、心法、心數法、心不相應諸行法、無",
    "T25n1509_027:0259c15": "為法；四諦及無記無為。如是等無量五法門",
    "T25n1509_027:0259c16": "攝一切法。復次，一切法，所謂五眾及無為；",
    "T25n1509_027:0259c17": "苦諦所斷法，集諦、滅諦、道諦、思惟所斷法，不",
    "T25n1509_027:0259c18": "斷法。如是等無量六法門攝一切法。七、八、",
    "T25n1509_027:0259c19": "九、十等諸法門。是阿毘曇分別義。復次，一切",
    "T25n1509_027:0259c20": "法，所謂有法、無法，空法、實法，所緣法、能緣法，",
    "T25n1509_027:0259c21": "聚法、散法等。復次，一切法，所謂有法、無法、",
    "T25n1509_027:0259c22": "亦有亦無法，空法、實法、非空非實法，所緣",
    "T25n1509_027:0259c23": "法、能緣法、非所緣非能緣法。復次，一切法，",
    "T25n1509_027:0259c24": "所謂有法、無法、亦有亦無法、非有非無法，",
    "T25n1509_027:0259c25": "空法、不空法、空不空法、非空非不空法，生法、",
    "T25n1509_027:0259c26": "滅法、生滅法、非生非滅法，不生不滅法、非",
    "T25n1509_027:0259c27": "不生非不滅法、不生不滅亦非不生非不滅",
    "T25n1509_027:0259c28": "法、非不生非不滅亦非不不生亦非不不滅",
    "T25n1509_027:0259c29": "法。復次，一切法，所謂有法、無法、有無法、非有",
    "T25n1509_027:0260a01": "非無法、捨是四句法。空不空，生滅，不生不滅。",
    "T25n1509_027:0260a02": "五句皆亦如是。如是等種種無量阿僧祇法",
    "T25n1509_027:0260a03": "門所攝諸法，以是無礙智慧盡遍知上諸",
    "T25n1509_027:0260a04": "法，名為一切智、一切種智。問曰：一切眾生",
    "T25n1509_027:0260a05": "皆求智慧，云何獨佛一人得一切智？答曰：",
    "T25n1509_027:0260a06": "佛於一切眾生中第一故，獨得一切智。如",
    "T25n1509_027:0260a07": "佛所說：「無足、二足、四足、多足，有色、無色，有想、",
    "T25n1509_027:0260a08": "無想、非有想非無想等一切眾生中，佛最第",
    "T25n1509_027:0260a09": "一。」譬如須彌山，於眾山中自然最第一；如",
    "T25n1509_027:0260a10": "四大中，火最有力，能照能燒；佛亦如是，於",
    "T25n1509_027:0260a11": "一切眾生中最第一故，得一切智。問曰：佛",
    "T25n1509_027:0260a12": "何以故於一切眾生中獨最第一？答曰：如",
    "T25n1509_027:0260a13": "先答：「得一切智故。」今當更說：佛自利益亦",
    "T25n1509_027:0260a14": "利益他故，於眾生中最第一。如一切照中",
    "T25n1509_027:0260a15": "日為第一，一切人中轉輪聖王最第一，一切",
    "T25n1509_027:0260a16": "蓮華中青蓮華為第一，一切陸生華須曼色",
    "T25n1509_027:0260a17": "第一，一切木香中牛頭栴檀為第一，一切",
    "T25n1509_027:0260a18": "珠中如意珠為第一，一切諸戒中聖戒為",
    "T25n1509_027:0260a19": "第一，一切解脫中不壞解脫為最第一，一",
    "T25n1509_027:0260a20": "切清淨中解脫為第一，一切諸諦中空觀",
    "T25n1509_027:0260a21": "為第一，一切諸法中涅槃為第一，如是等",
    "T25n1509_027:0260a22": "無量各各第一。佛亦如是，於一切眾生中",
    "T25n1509_027:0260a23": "最為第一故，獨得一切智。復次，佛從初發",
    "T25n1509_027:0260a24": "意，以大誓莊嚴，一切衰沒眾生欲拯濟",
    "T25n1509_027:0260a25": "故，盡遍行諸善道，無善不集，無苦不行，皆",
    "T25n1509_027:0260a26": "集一切諸佛功德。如是等種種無量因緣故，",
    "T25n1509_027:0260a27": "佛於一切眾生中獨第一。問曰：三世十方諸",
    "T25n1509_027:0260a28": "佛亦有是功德，何以故言佛獨第一？答曰：",
    "T25n1509_027:0260a29": "除諸佛，為餘眾生故言「佛獨第一」，諸佛",
    "T25n1509_027:0260b01": "第一功德。復次，「薩婆若多」者，「薩婆」，秦言一",
    "T25n1509_027:0260b02": "切；「若」，秦言智；「多」，秦言相。「一切」，如先說名",
    "T25n1509_027:0260b03": "色等諸法。佛知是一切法一相、異相，漏相、非",
    "T25n1509_027:0260b04": "漏相，作相、非作相等，一切法各各相、各各力、",
    "T25n1509_027:0260b05": "各各因緣、各各果報、各各性、各各得、各各失；",
    "T25n1509_027:0260b06": "一切智慧力故，一切世一切種盡遍解知。",
    "T25n1509_027:0260b07": "以是故說：「欲以道種智具足得一切智，當",
    "T25n1509_027:0260b08": "習行般若波羅蜜！欲以一切智具足一切",
    "T25n1509_027:0260b09": "種智，當習行般若波羅蜜。」問曰：如佛得佛",
    "T25n1509_027:0260b10": "道時，以道智得具足一切智、一切種智；今",
    "T25n1509_027:0260b11": "何以言「以一切智得具足一切種智」？答曰：佛",
    "T25n1509_027:0260b12": "得道時，以道智雖具足得一切智、得具",
    "T25n1509_027:0260b13": "足一切種智，而未用一切種智；如大國王",
    "T25n1509_027:0260b14": "得位時，境土寶藏皆已得，但未開用。",
    "T25n1509_027:0260b15": "【經】「欲以一切種智斷煩惱習，當習行般若波",
    "T25n1509_027:0260b16": "羅蜜！舍利弗！菩薩摩訶薩應如是學般若",
    "T25n1509_027:0260b17": "波羅蜜！」【論】問曰：一心中得一切智、一切種",
    "T25n1509_027:0260b18": "智，斷一切煩惱習；今云何言「以一切智具足",
    "T25n1509_027:0260b19": "得一切種智，以一切種智斷煩惱習」？答曰：",
    "T25n1509_027:0260b20": "實一切一時得。此中為令人信般若波羅",
    "T25n1509_027:0260b21": "蜜故，次第差品說；欲令眾生得清淨心，",
    "T25n1509_027:0260b22": "是故如是說。復次，雖一心中得，亦有初、中、",
    "T25n1509_027:0260b23": "後次第。如一心有三相，生因緣住，住因緣",
    "T25n1509_027:0260b24": "滅。又如心、心數法、不相應諸行及身業、口業。",
    "T25n1509_027:0260b25": "以道智具足一切智，以一切智具足一切",
    "T25n1509_027:0260b26": "種智，以一切種智斷煩惱習亦如是。先",
    "T25n1509_027:0260b27": "說一切種智即是一切智，道智名金剛三昧；",
    "T25n1509_027:0260b28": "佛初心即是一切智、一切種智，是時煩惱習",
    "T25n1509_027:0260b29": "斷。「一切智」、「一切種智」相，先已說。「斷一切煩惱",
    "T25n1509_027:0260c01": "習」者，「煩惱」名略說則三毒，廣說則三界九十",
    "T25n1509_027:0260c02": "八使，是名「煩惱」。「煩惱習」名煩惱殘氣，若身",
    "T25n1509_027:0260c03": "業、口業不隨智慧，似從煩惱起；不知他心",
    "T25n1509_027:0260c04": "者，見其所起，生不淨心，是非實煩惱，久習",
    "T25n1509_027:0260c05": "煩惱故，起如是業。譬如久鎖腳人，卒得解",
    "T25n1509_027:0260c06": "脫，行時雖無有鎖，猶有習在。如乳母衣，久",
    "T25n1509_027:0260c07": "故垢著，雖以淳灰淨浣，雖無有垢，垢氣猶",
    "T25n1509_027:0260c08": "在；衣如聖人心，垢如諸煩惱，雖以智慧",
    "T25n1509_027:0260c09": "水浣，煩惱垢氣猶在。如是諸餘賢聖雖",
    "T25n1509_027:0260c10": "能斷煩惱，不能斷習。如難陀婬欲習故，",
    "T25n1509_027:0260c11": "雖得阿羅漢道，於男女大眾中坐，眼先視",
    "T25n1509_027:0260c12": "女眾，而與言語說法。如舍利弗瞋習故，聞",
    "T25n1509_027:0260c13": "佛言舍利弗食不淨食，即便吐食，終不復",
    "T25n1509_027:0260c14": "受請。又舍利弗自說偈言：",
    "T25n1509_027:0260c15": "「覆罪妄念人，　　無智而懈怠，",
    "T25n1509_027:0260c16": "終不欲令此，　　妄來近我住！」",
    "T25n1509_027:0260c17": "如摩訶迦葉瞋習故，佛滅度後集法時，勅",
    "T25n1509_027:0260c18": "令阿難六突吉羅懺悔，而復自牽阿難手",
    "T25n1509_027:0260c19": "出：「不共汝漏未盡不淨人集法。」如畢陵迦",
    "T25n1509_027:0260c20": "婆蹉，常罵恒神為小婢。如摩頭婆和吒",
    "T25n1509_027:0260c21": "跳戲習故，或時從衣枷踔上梁，從梁",
    "T25n1509_027:0260c22": "至枰，從枰至閣。如憍梵鉢提牛業習",
    "T25n1509_027:0260c23": "故，常吐食而呞。如是等諸聖人，雖漏盡",
    "T25n1509_027:0260c24": "而有煩惱習；如火焚薪已，灰炭猶在，火力薄",
    "T25n1509_027:0260c25": "故，不能令盡。若劫盡時火，燒三千大千世",
    "T25n1509_027:0260c26": "界無復遺餘，火力大故；佛一切智火亦如",
    "T25n1509_027:0260c27": "是，燒諸煩惱，無復殘習。如一婆羅門，以",
    "T25n1509_027:0260c28": "五百種惡口，眾中罵佛，佛無異色，亦無異",
    "T25n1509_027:0260c29": "心；此婆羅門心伏，還以五百種語讚佛，佛",
    "T25n1509_027:0261a01": "無喜色，亦無悅心；於此毀譽，心色無變。",
    "T25n1509_027:0261a02": "又復旃遮婆羅門女，帶杅謗佛，佛無慚",
    "T25n1509_027:0261a03": "色；事情既露，佛無悅色。轉法輪時，讚美之聲",
    "T25n1509_027:0261a04": "滿於十方，心亦不高；孫陀利死，惡聲流布，心",
    "T25n1509_027:0261a05": "亦不下。阿羅毘國土風寒，又多蒺䔧，佛於",
    "T25n1509_027:0261a06": "中坐臥，不以為苦；又在天上歡喜園中夏",
    "T25n1509_027:0261a07": "安居時，坐劍婆石，柔軟清潔，如天綩綖，亦",
    "T25n1509_027:0261a08": "不以為樂。受大天王跽奉天食，不以為",
    "T25n1509_027:0261a09": "美；毘蘭若國食馬麥，不以為惡。諸大國",
    "T25n1509_027:0261a10": "王供奉上饌，不以為得；入薩羅聚落，空鉢",
    "T25n1509_027:0261a11": "而出，不以為失。提婆達多於耆闍崛山，推",
    "T25n1509_027:0261a12": "石壓佛，佛亦不憎；是時羅睺羅敬心讚佛，",
    "T25n1509_027:0261a13": "佛亦不愛。阿闍貰縱諸醉象，欲令害佛，",
    "T25n1509_027:0261a14": "佛亦不畏；降伏狂象，王舍城人益加恭敬，",
    "T25n1509_027:0261a15": "持香華纓絡出供養佛，佛亦不喜。九十",
    "T25n1509_027:0261a16": "六種外道，一時和合議言：「我等亦皆是一切",
    "T25n1509_027:0261a17": "智人。」從舍婆提來，欲共佛論議。爾時，佛以",
    "T25n1509_027:0261a18": "神足從臍放光，光中皆有化佛；國王波斯",
    "T25n1509_027:0261a19": "匿亦命之令來，於其坐上尚不能得動，",
    "T25n1509_027:0261a20": "何況能得與佛論議！佛見一切外道賊來，",
    "T25n1509_027:0261a21": "心亦無退；破是外道，諸天世人倍益恭敬供",
    "T25n1509_027:0261a22": "養，心亦不進。如是等種種因緣來欲毀佛，",
    "T25n1509_027:0261a23": "佛不可動；譬如真閻浮檀金，火燒不異，搥",
    "T25n1509_027:0261a24": "打磨斫，不敗不異。佛亦如是，經諸毀辱誹",
    "T25n1509_027:0261a25": "謗論議，不動不異。以是故知佛諸煩惱習",
    "T25n1509_027:0261a26": "都盡無餘。問曰：諸阿羅漢、辟支佛同用無",
    "T25n1509_027:0261a27": "漏智，斷諸煩惱，習何以有盡、不盡？答曰：先",
    "T25n1509_027:0261a28": "已說：智慧力薄，如世間火；諸佛力大，如劫盡",
    "T25n1509_027:0261a29": "火。今當更答：聲聞、辟支佛集諸功德、智慧",
    "T25n1509_027:0261b01": "不久，或一世、二世、三世；佛智慧、功德，於無",
    "T25n1509_027:0261b02": "量阿僧祇劫廣修廣習，善法久熏故，於煩惱",
    "T25n1509_027:0261b03": "習無復餘氣。復次，佛於一切諸功德皆已",
    "T25n1509_027:0261b04": "攝盡故，乃至諸煩惱習氣永盡無餘。何以故？",
    "T25n1509_027:0261b05": "諸善法功德消諸煩惱故。諸阿羅漢於此",
    "T25n1509_027:0261b06": "功德不盡得故，但斷世間愛，直入涅槃。復",
    "T25n1509_027:0261b07": "次，佛斷結使智慧力甚利，用十力為大",
    "T25n1509_027:0261b08": "刀，以無礙智直過故，斷諸結使盡無復",
    "T25n1509_027:0261b09": "遺餘。譬如人有重罪，國王大瞋，誅其七世",
    "T25n1509_027:0261b10": "根本，令無遺餘；佛亦如是，於煩惱重賊，誅",
    "T25n1509_027:0261b11": "拔根本，令無遺餘。以是故說：「欲以一切種",
    "T25n1509_027:0261b12": "智斷一切煩惱習，當習行般若波羅蜜。」問曰：",
    "T25n1509_027:0261b13": "但斷習？亦除煩惱？答曰：有人言：斷煩惱及",
    "T25n1509_027:0261b14": "習俱盡，如先說習盡無餘。阿羅漢、辟支佛",
    "T25n1509_027:0261b15": "但斷煩惱，不能斷習；菩薩斷一切煩惱及",
    "T25n1509_027:0261b16": "習，令盡無餘。有人言：佛久已遠欲。如佛",
    "T25n1509_027:0261b17": "說：「我見定光佛已來已離欲，以方便力故，",
    "T25n1509_027:0261b18": "現有生死、妻子眷屬。」有人言：從得無生法",
    "T25n1509_027:0261b19": "忍來，得諸法實相故，一切煩惱及習盡。有",
    "T25n1509_027:0261b20": "人言：佛從初發意來有煩惱，至坐道場，",
    "T25n1509_027:0261b21": "於後夜時，斷一切煩惱及習。問曰：如是種",
    "T25n1509_027:0261b22": "種說，何者為實？答曰：皆是佛口所說故，無",
    "T25n1509_027:0261b23": "有不實。聲聞法中，佛以方便力故，現受人",
    "T25n1509_027:0261b24": "法，有生老病、寒熱、飢渴等。無人生而無煩",
    "T25n1509_027:0261b25": "惱者，是故佛亦應隨人法有煩惱，於樹王",
    "T25n1509_027:0261b26": "下，外先破魔軍，內滅結使賊；破外內賊故，",
    "T25n1509_027:0261b27": "成阿耨多羅三藐三菩提。人皆信受：「是人能",
    "T25n1509_027:0261b28": "為是事，我等亦當學習是事。」若言「久來無",
    "T25n1509_027:0261b29": "煩惱」，若「從然燈佛得無生法忍來斷煩",
    "T25n1509_027:0261c01": "惱盡」，是亦方便說，令諸菩薩歡喜故。若菩",
    "T25n1509_027:0261c02": "薩久已斷一切煩惱，成佛時復何所為？問",
    "T25n1509_027:0261c03": "曰：佛有種種事，斷結使是一事；餘有淨佛",
    "T25n1509_027:0261c04": "國土、成就眾生等未具，以具足眾事故名",
    "T25n1509_027:0261c05": "為佛。答曰：若爾者，佛言「斷結使是末後身」，",
    "T25n1509_027:0261c06": "人若都無結使，云何得生？問曰：從得無生",
    "T25n1509_027:0261c07": "法忍已來，常得法性生身變化不？答曰：化",
    "T25n1509_027:0261c08": "法，要有化主然後能化；若得無生法忍，斷",
    "T25n1509_027:0261c09": "一切結使，死時捨是肉身，無有實身，誰",
    "T25n1509_027:0261c10": "為變化？以是故知：得無生已來，不應盡",
    "T25n1509_027:0261c11": "結使。復次，聲聞人言「菩薩不斷結使，乃至",
    "T25n1509_027:0261c12": "坐道場然後斷」，是為大錯！何以故？汝法中",
    "T25n1509_027:0261c13": "說：菩薩已滿三阿僧祇劫，後更有百劫中",
    "T25n1509_027:0261c14": "常得宿命智，自憶迦葉佛時作比丘，名欝",
    "T25n1509_027:0261c15": "多羅，修行佛法。云何今六年苦行，修邪道",
    "T25n1509_027:0261c16": "法，日食一麻一米？後身菩薩一日尚不應",
    "T25n1509_027:0261c17": "謬，何況六年！瞋亦如是，從久遠世時作毒",
    "T25n1509_027:0261c18": "蛇，獵者生剝其皮，猶尚不瞋，云何最後身",
    "T25n1509_027:0261c19": "而瞋五人？以是故，知聲聞人受佛義為錯。",
    "T25n1509_027:0261c20": "佛以方便力，欲破外道故，現六年苦行。",
    "T25n1509_027:0261c21": "汝言瞋五人者，是為方便，亦是瞋習，非煩",
    "T25n1509_027:0261c22": "惱也。今當如實說：菩薩得無生法忍，煩",
    "T25n1509_027:0261c23": "惱已盡；習氣未除故，因習氣受及法性生",
    "T25n1509_027:0261c24": "身，能自在化生。有大慈悲為眾生故，亦為",
    "T25n1509_027:0261c25": "滿本願故，還來世間具足成就餘殘佛",
    "T25n1509_027:0261c26": "法故；十地滿，坐道場，以無礙解脫力故，得",
    "T25n1509_027:0261c27": "一切智、一切種智，斷煩惱習。摩訶衍人言",
    "T25n1509_027:0261c28": "「得無生法忍菩薩，一切煩惱及習都盡」，亦是",
    "T25n1509_027:0261c29": "錯！若都盡，與佛無異，亦不應受法性生身！",
    "T25n1509_027:0262a01": "以是故，菩薩得無生法忍，捨生身，得法性",
    "T25n1509_027:0262a02": "生身。若言「至坐道場，一切煩惱及習俱斷」，",
    "T25n1509_027:0262a03": "是語亦非！所以者何？若菩薩具有三毒者，",
    "T25n1509_027:0262a04": "云何能集無量佛法？譬如毒瓶，雖著甘露，",
    "T25n1509_027:0262a05": "皆不中食。菩薩集諸純淨功德，乃得作佛；",
    "T25n1509_027:0262a06": "若雜三毒，云何能具足清淨佛法？問曰：觀",
    "T25n1509_027:0262a07": "諸法實相及修悲心故，能令三毒薄，故",
    "T25n1509_027:0262a08": "能集清淨功德！答曰：薄三毒，可得轉輪聖",
    "T25n1509_027:0262a09": "王、諸天王身；欲得佛功德身，無有是事！三",
    "T25n1509_027:0262a10": "毒斷、習未盡，可得集諸功德。復次，「薄」名如",
    "T25n1509_027:0262a11": "離欲人斷下地結，猶有上地煩惱。又如須",
    "T25n1509_027:0262a12": "陀洹見諦所斷結盡，思惟所斷未盡，是名",
    "T25n1509_027:0262a13": "為「薄」。如佛說：「斷三結，薄婬怒癡，名為斯",
    "T25n1509_027:0262a14": "陀含。」汝若言「薄」，應當是斷。以是故，「得無生",
    "T25n1509_027:0262a15": "法忍時斷煩惱，得佛時斷煩惱習」，是則實",
    "T25n1509_027:0262a16": "說。",
    "T25n1509_027:0262a17": "【經】「復次，舍利弗！菩薩摩訶薩欲上菩薩位，",
    "T25n1509_027:0262a18": "當學般若波羅蜜！」【論】「菩薩位」者，無生法忍",
    "T25n1509_027:0262a19": "是。得此法忍，觀一切世間空，心無所著，住",
    "T25n1509_027:0262a20": "諸法實相中，不復染世間。復次，般舟般三",
    "T25n1509_027:0262a21": "昧是菩薩位。得是般舟般三昧，悉見現在",
    "T25n1509_027:0262a22": "十方諸佛，從諸佛聞法，斷諸疑網，是時菩",
    "T25n1509_027:0262a23": "薩心不動搖，是名菩薩位。復次，菩薩位者，",
    "T25n1509_027:0262a24": "具足六波羅蜜，生方便智，於諸法實相亦",
    "T25n1509_027:0262a25": "不住；自知自證，不隨他語，若魔作佛形",
    "T25n1509_027:0262a26": "來，心亦不惑。復次，入菩薩法位力故，得名",
    "T25n1509_027:0262a27": "阿鞞跋致菩薩。復次，菩薩摩訶薩入是法",
    "T25n1509_027:0262a28": "位中，不復墮凡夫數，名為得道人；一切",
    "T25n1509_027:0262a29": "世間事欲壞其心，不能令動；閉三惡",
    "T25n1509_027:0262b01": "趣門；墮諸菩薩數中，初生菩薩家，智慧",
    "T25n1509_027:0262b02": "清淨成熟。復次，住頂不墮，是名菩薩法位。",
    "T25n1509_027:0262b03": "如〈學品〉中說：「上位菩薩——不墮惡趣，不生下",
    "T25n1509_027:0262b04": "賤家，不墮聲聞、辟支佛地，亦不從頂墮。」問",
    "T25n1509_027:0262b05": "曰：云何為「頂墮」？答曰：如須菩提語舍利弗：",
    "T25n1509_027:0262b06": "「若菩薩摩訶薩無方便心行六波羅蜜，入",
    "T25n1509_027:0262b07": "空、無相、無作中，不能上菩薩位，亦不墮",
    "T25n1509_027:0262b08": "聲聞、辟支佛地，愛著諸功德法，於五眾無",
    "T25n1509_027:0262b09": "常、苦、空、無我取相心著，言是道、是非道，是",
    "T25n1509_027:0262b10": "應行、是不應行；如是等取相分別，是菩薩頂",
    "T25n1509_027:0262b11": "墮。」何等是「住頂」？如上所說諸法愛斷，於愛斷",
    "T25n1509_027:0262b12": "法亦復不取，如「住頂義」中說：「若菩薩摩訶",
    "T25n1509_027:0262b13": "薩行般若波羅蜜時，內空中不見外空，外",
    "T25n1509_027:0262b14": "空中不見內空，外空中不見內外空，內外",
    "T25n1509_027:0262b15": "空中不見外空；乃至無法有法空亦如是。」",
    "T25n1509_027:0262b16": "復次，上位菩薩得無等等心，亦不自高，知",
    "T25n1509_027:0262b17": "心相真空，諸有無等戲論滅。問曰：何以故聲",
    "T25n1509_027:0262b18": "聞法中名為「正位」，此菩薩法中位但名「位」？答",
    "T25n1509_027:0262b19": "曰：若言「正位」亦無咎。所以者何？若言「菩薩",
    "T25n1509_027:0262b20": "法位」，是則為正。聲聞法中但言「位」，不言「聲",
    "T25n1509_027:0262b21": "聞位」，以是故言「正位」。復次，學聲聞人，無大",
    "T25n1509_027:0262b22": "慈悲心、智慧不利故，未生厭心，多求諸",
    "T25n1509_027:0262b23": "法，生種種邪見疑悔。菩薩摩訶薩大慈愍",
    "T25n1509_027:0262b24": "一切故，多求度脫眾生老病死苦，不求分",
    "T25n1509_027:0262b25": "別種種戲論；譬如長者有一子，愛之甚重，",
    "T25n1509_027:0262b26": "其子得病，但求良藥能差病者，不求分別",
    "T25n1509_027:0262b27": "諸藥名字、取之時節、合和分數。以是故，諸菩",
    "T25n1509_027:0262b28": "薩從果觀十二因緣，不從因觀——見多者",
    "T25n1509_027:0262b29": "從因觀，愛多者從果觀。諸聲聞人因邪位",
    "T25n1509_027:0262c01": "故有正位；菩薩邪位薄故，但名「菩薩位」。問",
    "T25n1509_027:0262c02": "曰：聲聞法中從苦法忍乃至道比忍，名為",
    "T25n1509_027:0262c03": "正位。如《經》中說：「三惡道中不可得三事，所",
    "T25n1509_027:0262c04": "謂正位、聖果、漏盡。破戒、邪見、五逆罪等，亦如",
    "T25n1509_027:0262c05": "是。」從得何法，名為菩薩位？答曰：發意、修",
    "T25n1509_027:0262c06": "行、大悲、方便具足，行是四法，得入菩薩位。",
    "T25n1509_027:0262c07": "如聲聞法中，先具說四種善根：煖法、頂法、忍",
    "T25n1509_027:0262c08": "法、世間第一法，然後入苦法忍正位。問曰：修",
    "T25n1509_027:0262c09": "行皆攝四法，何以故差別為四？答曰：初發",
    "T25n1509_027:0262c10": "意雖有修行，不久修故，不名修行；如在",
    "T25n1509_027:0262c11": "家雖終日不住，不名為行。復次，發意時，但",
    "T25n1509_027:0262c12": "有意願；行時造作，以財與人，受持禁戒，如",
    "T25n1509_027:0262c13": "是等行六波羅蜜，是名「修行」。修行已，以般",
    "T25n1509_027:0262c14": "若波羅蜜知諸法實相，以大悲心愍念眾",
    "T25n1509_027:0262c15": "生不知是諸法實相，染著世間虛誑法，受",
    "T25n1509_027:0262c16": "種種身苦、心苦，是更受「大悲」名故，不名修",
    "T25n1509_027:0262c17": "行。「方便」者，具足般若波羅蜜故，知諸法空；",
    "T25n1509_027:0262c18": "大悲心故，憐愍眾生；於是二法，以方便力",
    "T25n1509_027:0262c19": "不生染著。雖知諸法空，方便力故，亦不捨",
    "T25n1509_027:0262c20": "眾生；雖不捨眾生，亦知諸法實空。若於是",
    "T25n1509_027:0262c21": "二事等，即得入菩薩位；如聲聞人，於定慧",
    "T25n1509_027:0262c22": "二法等故，是時即得入正位。是法雖有行，",
    "T25n1509_027:0262c23": "更有餘名字，不名修行。從初發意乃至坐",
    "T25n1509_027:0262c24": "道場，於其中間所行皆名「修行」，小小差別，",
    "T25n1509_027:0262c25": "有異名字，為易解故。譬如有人初發阿耨",
    "T25n1509_027:0262c26": "多羅三藐三菩提意，欲度脫一切眾生老病",
    "T25n1509_027:0262c27": "死等身心諸苦，作大誓莊嚴；功德、慧明二",
    "T25n1509_027:0262c28": "事因緣故，所願皆滿。是二事有六分修行，名",
    "T25n1509_027:0262c29": "為六波羅蜜：布施、持戒、忍辱是功德分；精進、",
    "T25n1509_027:0263a01": "禪定、智慧是慧明分。修行六波羅蜜，知是諸",
    "T25n1509_027:0263a02": "法相甚深微妙，難解難知，作是念：「眾生著",
    "T25n1509_027:0263a03": "三界諸法，以何因緣令眾生得是諸法相？",
    "T25n1509_027:0263a04": "當以具足諸功德、清淨智慧，成就佛身三",
    "T25n1509_027:0263a05": "十二相、八十隨形好，光明具足、神通無量，以",
    "T25n1509_027:0263a06": "十力、四無所畏、十八不共法、四無礙智，觀應",
    "T25n1509_027:0263a07": "可度者，說法開化。」譬如金翅鳥王，普觀諸",
    "T25n1509_027:0263a08": "龍，命應盡者，以翅摶海，令水兩闢，取而",
    "T25n1509_027:0263a09": "食之。佛亦如是，以佛眼觀十方世界五道",
    "T25n1509_027:0263a10": "眾生，誰應得度，初現神足，次為示其心趣；",
    "T25n1509_027:0263a11": "以此二事，除三障礙而為說法，拔三界眾",
    "T25n1509_027:0263a12": "生。得佛力無量神通，假令虛妄猶尚可信，",
    "T25n1509_027:0263a13": "何況實說！是名「方便」。復次，菩薩以般若波羅",
    "T25n1509_027:0263a14": "蜜知諸法相，念其本願，欲度眾生，作是",
    "T25n1509_027:0263a15": "思惟：「諸法實相中，眾生不可得，當云何度？」復",
    "T25n1509_027:0263a16": "作是念：「諸法實相中，眾生雖不可得，而眾生",
    "T25n1509_027:0263a17": "不知是諸法相故，欲令知是實相。」復次，",
    "T25n1509_027:0263a18": "是實法相，亦不礙眾生。實法相者，名為無",
    "T25n1509_027:0263a19": "所除壞，亦無所作。是名「方便」。具足是四法，",
    "T25n1509_027:0263a20": "得入菩薩位。",
    "T25n1509_027:0263a21": "【經】「欲過聲聞、辟支佛地，住阿鞞跋致地，當學",
    "T25n1509_027:0263a22": "般若波羅蜜！」【論】問曰：菩薩入法位時，即已",
    "T25n1509_027:0263a23": "過聲聞、辟支佛地，住阿鞞跋致地，何以故復",
    "T25n1509_027:0263a24": "說？答曰：雖三事一時，諸法各各相，應當次",
    "T25n1509_027:0263a25": "第讚；如一心中，一時得無漏五根，而各各",
    "T25n1509_027:0263a26": "分別說其相。菩薩入法位時，斷若干結使、",
    "T25n1509_027:0263a27": "得若干功德，過是地、住是地，唯佛能知；亦",
    "T25n1509_027:0263a28": "欲引導諸菩薩故，佛種種讚說。如此經始，",
    "T25n1509_027:0263a29": "佛在耆闍崛山，與五千比丘俱，皆是阿羅",
    "T25n1509_027:0263b01": "漢，諸漏已盡，所作已辦等。阿羅漢即是漏",
    "T25n1509_027:0263b02": "盡，漏盡者即是所作已辦等。亦為引導餘",
    "T25n1509_027:0263b03": "人令心清淨故，種種讚說，無咎。此亦如是，",
    "T25n1509_027:0263b04": "「入法位」即是「過阿羅漢、辟支佛地，住阿鞞",
    "T25n1509_027:0263b05": "跋致地」。復次，因入法位故，得過阿羅漢、辟",
    "T25n1509_027:0263b06": "支佛地，住阿鞞跋致地。問曰：入法位中，過",
    "T25n1509_027:0263b07": "老病死及斷諸結使、破三惡道等，如先說，",
    "T25n1509_027:0263b08": "何以但說「過聲聞、辟支佛地」？亦住種種功",
    "T25n1509_027:0263b09": "德，何以故但說「住阿鞞跋致地」？答曰：捨諸",
    "T25n1509_027:0263b10": "惡事，得諸功德，後當次第說及所住功德；",
    "T25n1509_027:0263b11": "諸法當須次第，不可一時頓說。復次，菩薩",
    "T25n1509_027:0263b12": "初發意時，所可怖畏，無過聲聞、辟支佛地。",
    "T25n1509_027:0263b13": "正使墮地獄，無如是怖畏，不永破大乘",
    "T25n1509_027:0263b14": "道故；阿羅漢、辟支佛於此大乘，以為永滅。",
    "T25n1509_027:0263b15": "譬如空地有樹，名舍摩梨，觚枝廣大，眾鳥",
    "T25n1509_027:0263b16": "集宿。一鴿後至，住一枝上，其枝及觚，即時",
    "T25n1509_027:0263b17": "壓折。澤神問樹神：「大鳥鵰鷲，皆能任持，",
    "T25n1509_027:0263b18": "何至小鳥，便不自勝？」樹神答言：「此鳥從我",
    "T25n1509_027:0263b19": "怨家尼俱盧樹上來，食彼樹果，來栖我上，",
    "T25n1509_027:0263b20": "必當放糞；子墮地者，惡樹復生，為害必大。",
    "T25n1509_027:0263b21": "以是故，於此一鴿，大懷憂畏；寧捨一枝，所",
    "T25n1509_027:0263b22": "全者大。」菩薩摩訶薩亦如是，於諸外道、魔",
    "T25n1509_027:0263b23": "眾及諸結使、惡業，無如是畏如阿羅漢、辟",
    "T25n1509_027:0263b24": "支佛。何以故？聲聞、辟支佛於菩薩邊，亦如",
    "T25n1509_027:0263b25": "彼鴿，壞敗大乘心，永滅佛業。以是故，但說",
    "T25n1509_027:0263b26": "「過聲聞、辟支佛地」。「住阿鞞跋致地」者，從初發",
    "T25n1509_027:0263b27": "意已來，常喜樂住阿鞞跋致地；聞諸菩薩",
    "T25n1509_027:0263b28": "多退轉故，發意時作願：「何時當得過聲聞、",
    "T25n1509_027:0263b29": "辟支佛地，住阿鞞跋致地？」以是故說「住阿",
    "T25n1509_027:0263c01": "鞞跋致地」。問曰：何等是阿鞞跋致地？答曰：",
    "T25n1509_027:0263c02": "若菩薩能觀一切法不生不滅、不不生不不",
    "T25n1509_027:0263c03": "滅、不共、非不共。如是觀諸法，於三界得",
    "T25n1509_027:0263c04": "脫，不以空，不以非空；一心信忍十方諸佛",
    "T25n1509_027:0263c05": "所用實相智慧，無能壞、無能動者，是名無",
    "T25n1509_027:0263c06": "生忍法。無生忍法，即是阿鞞跋致地。復次，入",
    "T25n1509_027:0263c07": "菩薩位，是阿鞞跋致地；過聲聞、辟支佛地，",
    "T25n1509_027:0263c08": "亦名阿鞞跋致地。復次，住阿鞞跋致地，世",
    "T25n1509_027:0263c09": "世常得果報神通，不失不退。若菩薩得此",
    "T25n1509_027:0263c10": "二法，雖得諸法實相，而以大悲不捨一",
    "T25n1509_027:0263c11": "切眾生。復有二法：一者、清淨智慧，二者、方便",
    "T25n1509_027:0263c12": "慧。復有二法：一者、深心念涅槃，二者、所作",
    "T25n1509_027:0263c13": "不離世間。譬如大龍，尾在大海，頭在虛",
    "T25n1509_027:0263c14": "空，震電雷霆而降大雨。復次，阿鞞跋致菩薩",
    "T25n1509_027:0263c15": "得是諸法實相智慧，世世不失，終不暫離。",
    "T25n1509_027:0263c16": "於諸佛深經終不疑，亦不作礙。何以故？我",
    "T25n1509_027:0263c17": "未得一切智慧故，不知何方便何因緣故",
    "T25n1509_027:0263c18": "如是說。阿鞞跋致菩薩常以深心，終不生",
    "T25n1509_027:0263c19": "惡；阿鞞跋致以深心集諸善，淺心作諸不",
    "T25n1509_027:0263c20": "善。問曰：若阿鞞跋致相，得無生法忍，云何",
    "T25n1509_027:0263c21": "以淺心作諸不善？答曰：有二種阿鞞跋致：",
    "T25n1509_027:0263c22": "一者、得無生忍法；二者、雖未得無生忍法，",
    "T25n1509_027:0263c23": "佛知其過去、未來所作因緣，必得作佛，為",
    "T25n1509_027:0263c24": "利益傍人故，為其授記。是菩薩生死肉",
    "T25n1509_027:0263c25": "身，結使未斷，於諸凡夫中為最第一，是亦",
    "T25n1509_027:0263c26": "名阿鞞跋致相。若得無生忍法，斷諸結使，",
    "T25n1509_027:0263c27": "此則清淨，末後肉身盡，得法性生身，結使所",
    "T25n1509_027:0263c28": "不礙，不須教誡；如大恒河中船，不須將",
    "T25n1509_027:0263c29": "御，自至大海。復次，有初發意生大心，斷諸",
    "T25n1509_027:0264a01": "煩惱，知諸法實相，便得阿鞞跋致。有但行",
    "T25n1509_027:0264a02": "檀波羅蜜，便具足六波羅蜜，乃至般若波羅",
    "T25n1509_027:0264a03": "蜜亦如是。有行六波羅蜜，未得阿鞞跋",
    "T25n1509_027:0264a04": "致，於眾生中生大悲心，是時便得阿鞞跋",
    "T25n1509_027:0264a05": "致。有得悲心而作是念：「若諸法皆空，則無",
    "T25n1509_027:0264a06": "眾生，誰可度者？」是時悲心便弱。或時以眾",
    "T25n1509_027:0264a07": "生可愍，於諸法空觀弱。若得方便力，於此",
    "T25n1509_027:0264a08": "二法，等無偏黨，大悲心不妨諸法實相，得",
    "T25n1509_027:0264a09": "諸法實相不妨大悲生。如是方便，是時便",
    "T25n1509_027:0264a10": "得入菩薩法位，住阿鞞跋致地，如〈往生品〉",
    "T25n1509_027:0264a11": "中說。復次，阿鞞跋致相，如後〈阿鞞跋致〉二品",
    "T25n1509_027:0264a12": "中說。",
    "T25n1509_027:0264a13": "大智度論卷第二十七"
}