{
    "X87n1623_002:0236c09": "釋氏蒙求　下冊",
    "X87n1623_002:0236c11": "霅水　講學沙門　靈操　撰",
    "X87n1623_002:0236c12": "(錫)琳祜會郊　可育面壁",
    "X87n1623_002:0236c13": "慧琳。武德年中潛伏草野。一日忽逢楊祜。師相見之",
    "X87n1623_002:0236c14": "後。坐于郊野言笑如舊。各曰與師別來經于八百年",
    "X87n1623_002:0236c15": "矣。于時人皆傳說。莫測其神。",
    "X87n1623_002:0236c16": "慧可．道育。隨達磨禪師居于少室山。七八年間供侍",
    "X87n1623_002:0236c17": "達磨。磨乃授與可．育二師面壁之觀。世皆云少林面",
    "X87n1623_002:0236c18": "壁七年。禪法東興達磨為始。(七八年。傳作四五年)",
    "X87n1623_002:0236c19": "(易)法開善醫　曇遷妙易",
    "X87n1623_002:0236c20": "法開。善諸經律。義解過人。又能醫術。常乞食京師。值",
    "X87n1623_002:0236c21": "一家婦人在草危急。眾治無驗。開曰此易治爾。主人",
    "X87n1623_002:0236c22": "正殺羊已畢。欲以淫祀。開取少羊膜作羹進竟。因氣",
    "X87n1623_002:0236c23": "針之。須臾兒出。又晉升平中孝宗有疾。詔開醫治。開",
    "X87n1623_002:0236c24": "候脈不肯進藥。康后令曰。帝小有不安。開公辭憚不",
    "X87n1623_002:0237a01": "進藥餌。宜收付廷尉。俄而帝崩。方驗甚妙也。",
    "X87n1623_002:0237a02": "曇遷。世家貴重。十三隨舅氏齊中散大夫權會。博學",
    "X87n1623_002:0237a03": "典墳而妙達周易。會乃授遷易象。時有一嫗失物。就",
    "X87n1623_002:0237a04": "會作卦。得之無象。令遷辨之。遷應聲曰。若如卦判。定",
    "X87n1623_002:0237a05": "失金釵。嫗驚喜曰實如所辨。遷曰。兌是金位。字脚兩",
    "X87n1623_002:0237a06": "埀。似金釵爾。會曰更審盜者。遷曰。失者是西家白色",
    "X87n1623_002:0237a07": "女子。奉口總角。可年十五六者盜。嫗便推覓乃得。果",
    "X87n1623_002:0237a08": "如所言。會問其故。遷曰。兌是西方少女之位。五色分",
    "X87n1623_002:0237a09": "方西為白也。兌字上兩點表總角之象。尖形表奉口",
    "X87n1623_002:0237a10": "之相也。會乃重之。(奉口。疑當作唪口。音奉。口之高貌也。或分唪字以為奉口之字歟)",
    "X87n1623_002:0237a11": "(錫)僧淵架橋　隱峯擲錫",
    "X87n1623_002:0237a12": "僧淵。家本巨富。淵初生時。天雨錢於淵家內。蜀人恠",
    "X87n1623_002:0237a13": "之。淵及長立。神氣異常。乃令入道。大習禪法。淵見蜀",
    "X87n1623_002:0237a14": "綿水波濤莫測。沒溺者眾。欲於南路架起飛橋。纔出",
    "X87n1623_002:0237a15": "此言。機事盛集。昔諸葛武侯指江內架七星橋。造三",
    "X87n1623_002:0237a16": "鐵錞以打橋柱。用訖投江。淵架橋次。欲打其柱。鐵錞",
    "X87n1623_002:0237a17": "自然浮水而至。及橋成。忽然而溺。",
    "X87n1623_002:0237a18": "隱峯。幼修道行。居止五臺。後因出山路接淮西。值吳",
    "X87n1623_002:0237a19": "元濟兵戈違拒王命。官軍與賊交戰未決勝負。峰謂",
    "X87n1623_002:0237a20": "眾曰。我去解其殺戮。乃擲錫空中飛身而去。屆兩陳",
    "X87n1623_002:0237a21": "之上。戰士各觀空中神僧飛騰。盡乃抽戈匣刃。驚怪",
    "X87n1623_002:0237a22": "而退焉。",
    "X87n1623_002:0237a23": "(陌)甯師食荷　僧喜噉石(飜譯集作僧善)",
    "X87n1623_002:0237a24": "甯師者。亡其名。以姓呼之。常居山野學道。一日忽死。",
    "X87n1623_002:0237b01": "經三日而蘇。眾驚恠問之。答曰。我入冥間見諸地獄",
    "X87n1623_002:0237b02": "相狀。有一判官謂吾曰。和尚有壽而無祿。乃令使者",
    "X87n1623_002:0237b03": "引入諸司。有一吏檢覈曰。和尚只有乾荷葉三石在。",
    "X87n1623_002:0237b04": "因書于簿。乃放歸山。從此還魂後。唯食乾荷乃度旦",
    "X87n1623_002:0237b05": "夕。秦隴之人號入冥和尚。頻請入冥觀其善惡。",
    "X87n1623_002:0237b06": "僧喜。住馬頭山修習禪觀。後忽疾篤。告弟子曰。吾患",
    "X87n1623_002:0237b07": "膓中冷結。昔少年時居山學習。糧食都盡唯噉小石",
    "X87n1623_002:0237b08": "子用充旦夕。因而成病。吾死後可破腹看之。驗吾噉",
    "X87n1623_002:0237b09": "石爾也。",
    "X87n1623_002:0237b10": "(錫)智巖能軍　慧璡健敵",
    "X87n1623_002:0237b11": "智巖。姓華氏。少有武略。威猛難敵。大業中。偽鄭諸國",
    "X87n1623_002:0237b12": "兵鋒競起。大將軍黃國公以行征伐。公曰非華將軍",
    "X87n1623_002:0237b13": "無以御之。時偽鄭人馬具全。按轡揚鞭以槍剟地。厲",
    "X87n1623_002:0237b14": "聲曰。若能拔得。方共決焉。巖乃跨馬以腋挾槍而走。",
    "X87n1623_002:0237b15": "表與之交刃盡。生破巖。擒之。須臾乃放。因此感悟出",
    "X87n1623_002:0237b16": "家。大曉三藏之教。",
    "X87n1623_002:0237b17": "慧璡。七歲出家。偏明律部。時大業中居野外禪定寺。",
    "X87n1623_002:0237b18": "夕有賊軍競來劫。璡乃集眾設戰樓以防擬之。于時",
    "X87n1623_002:0237b19": "軍兵張旗十里。村落盡劫。殺者眾。璡乃入陳。其賊群",
    "X87n1623_002:0237b20": "莫敢當鋒。賊各執璡手曰健道人也。善能戰敵也。(偏明。",
    "X87n1623_002:0237b21": "疑當作从彳普徧之字)",
    "X87n1623_002:0237b22": "(〔麻〕)世高化蟒　明琛變蛇",
    "X87n1623_002:0237b23": "安清。字世高。安息王之太子。廣集墳典。大有知見。王",
    "X87n1623_002:0237b24": "薨便當嗣位。清乃潛形出家。備曉經論。前身之事一",
    "X87n1623_002:0237c01": "一自知。晉靈之末洛陽兵亂。乃過廬山謂眾曰。吾去",
    "X87n1623_002:0237c02": "度昔年同學。行至[邱丘+共]亭湖廟。大有靈聖。商旅往禱之。",
    "X87n1623_002:0237c03": "神乃降祝曰。舫有沙門。可更請上。清乃造廟。神曰。吾",
    "X87n1623_002:0237c04": "昔與師俱出家學道。多行布施而多嗔怒。今為[邱丘+共]亭",
    "X87n1623_002:0237c05": "神。周迴千里皆吾所治。此身復蟒蛇。滅後當入地獄。",
    "X87n1623_002:0237c06": "清曰何不現形。蟒遂忽現。下淚如雨。謂清曰。願師化",
    "X87n1623_002:0237c07": "度。吾有絹千匹并雜寶等可為造寺。令生善處。清即",
    "X87n1623_002:0237c08": "取物引去。其蟒登山而望。欲歸豫章造寺。至晚有一",
    "X87n1623_002:0237c09": "少年上舫跪清前曰。[邱丘+共]亭神已離惡形矣。其廟即無",
    "X87n1623_002:0237c10": "靈應。人於山西見死蠎一條。長十里餘。今潯陽虵村",
    "X87n1623_002:0237c11": "是也。(晉靈。當作漢靈也)。",
    "X87n1623_002:0237c12": "魏明琛。大有學問。辯說宏博。初著蛇勢法大行東州。",
    "X87n1623_002:0237c13": "其法若葛亮陣圖也。時潞州上邑欲弘法華。乃往巖",
    "X87n1623_002:0237c14": "州林慮縣請一講僧歸講法華。琛與其舊識聞而往",
    "X87n1623_002:0237c15": "難之。此僧見琛義辯縱橫中心戰灼。乃以情禮告於",
    "X87n1623_002:0237c16": "琛曰。此邑初信佛經。諸士傾心。願大法師共相成贊。",
    "X87n1623_002:0237c17": "敢上獻法師絹十匹。琛受之。明日高座欲聽一講。其",
    "X87n1623_002:0237c18": "僧彌怖。及講次。琛束絹入堂謂眾曰。昨日高座法師",
    "X87n1623_002:0237c19": "以絹相贈請不論義。然佛法宏奧須分邪正。遂與論",
    "X87n1623_002:0237c20": "義。琛辯說不如其僧。兼義解不通。眾皆大笑。琛即出",
    "X87n1623_002:0237c21": "邑。共伴二人心憤氣噎。累日羞吒。遂登一山樹下謂",
    "X87n1623_002:0237c22": "伴曰。我今煩熱。恐變作蛇。便解衣露身。長展兩足。忽",
    "X87n1623_002:0237c23": "變蛇形。一伴上樹避之。乃謂二伴曰。悔作蛇論。果至",
    "X87n1623_002:0237c24": "如此。其伴大駭。走至鄴下說之。(一伴。疑當作二伴)。",
    "X87n1623_002:0238a01": "法持白竹　道愻靈華",
    "X87n1623_002:0238a02": "法持。少入空門。調明禪理。後臨終之日。令眾可露我",
    "X87n1623_002:0238a03": "骸於松下餧諸鳥獸。終後忽見空中神幡數首從西",
    "X87n1623_002:0238a04": "來迎。其院竹林周迴鬱翠。于時色皆變白。",
    "X87n1623_002:0238a05": "道愻。落髮以來大明經論。後居山野習學佛典。年老",
    "X87n1623_002:0238a06": "乃終于山。陳死在于峰頂經夕。忽有靈華周匝其側。",
    "X87n1623_002:0238a07": "從地涌出莖長二尺。色相鮮榮。時有獵人不信。求見",
    "X87n1623_002:0238a08": "此華。其華已滅。乃哭曰。生不蒙開信。死不蒙華瑞。一",
    "X87n1623_002:0238a09": "何無感。若神道有徵。願重現靈相。言訖。復地發靈華。",
    "X87n1623_002:0238a10": "獵人乃發信出家也。",
    "X87n1623_002:0238a11": "童進飲酒　無著啜茶",
    "X87n1623_002:0238a12": "童進。幼出家。不拘法則。唯愛飲酒。謂人曰。酒可以灌",
    "X87n1623_002:0238a13": "等身也。動上酣醉。遺尿臭穢。人盡輕之。會周武東征",
    "X87n1623_002:0238a14": "愛毒藥。勅瀘州營造毒藥酒。監吏力採蝮頭鐵猩鬵",
    "X87n1623_002:0238a15": "根大蜂野葛鴆羽等數十般。釀以鐵瓮。藥成後。著皮",
    "X87n1623_002:0238a16": "衣瑠璃障眼方得近之。不爾氣衝致死。藥著人。肉穿",
    "X87n1623_002:0238a17": "壞。進聞之。往監官處求飲。官曰能飲一盃豈非酒士。",
    "X87n1623_002:0238a18": "進曰任多亦飲。便取鐵杓於藥瓮中累取飲之。道俗",
    "X87n1623_002:0238a19": "驚怪皆來看。進連取十餘杓飲。都無易色。自歎曰。今",
    "X87n1623_002:0238a20": "始得一醉爾。人走避之。須臾臥方石上。忽遺尿。所著",
    "X87n1623_002:0238a21": "石皆裂碎。進睡覺如故。",
    "X87n1623_002:0238a22": "無著。聽習之餘。因游五臺山欲觀聖跡。遂於金剛窟",
    "X87n1623_002:0238a23": "前望中禮拜。乃於石上坐寐。忽聞叱牛三聲云飲水。",
    "X87n1623_002:0238a24": "乃見一翁古貌。形狀麤醜。短褐曳屨。乃執其手曰。吾",
    "X87n1623_002:0238b01": "從山外。來此求糧。師睡此困邪。著曰否。翁曰。既不困。",
    "X87n1623_002:0238b02": "何輙睡乎。著曰凡夫昏沈胡可恠哉。翁曰。師若昏沈。",
    "X87n1623_002:0238b03": "可去啜茶乎。乃指精舍。著乃躡躅而隨。至寺門。翁喚",
    "X87n1623_002:0238b04": "均提三聲。有一童子應諾。年可十四五。埀髮齊肩。衣",
    "X87n1623_002:0238b05": "褐。其寺地皆瑠璃。堂舍金色。翁踞白牙牀。置錦墩令",
    "X87n1623_002:0238b06": "著坐。須臾童子捧二甌茶。對啜畢。擎玳瑁器。滿中酥",
    "X87n1623_002:0238b07": "酪。各與一匙。著啜而咽之。如有所證。因而明悟豁然",
    "X87n1623_002:0238b08": "矣。(乎乃。疑當作手乃。著乃。一本無乃字)。",
    "X87n1623_002:0238b09": "慧布論義　法汰破邪",
    "X87n1623_002:0238b10": "慧布。少投瓊法師出家學師道業解行高明而辯說",
    "X87n1623_002:0238b11": "難敵。後與邈禪師爭論教法。經于三日。在座辨論不",
    "X87n1623_002:0238b12": "絕。邈乃降之。布又來下。時侯景作亂。飢荒累年。布三",
    "X87n1623_002:0238b13": "日不食。至第四日。人以飯微著肉汁覆之遺。而雖腹",
    "X87n1623_002:0238b14": "如火燃。執志不食。",
    "X87n1623_002:0238b15": "法汰。少與道安同學。大有明悟。身長八尺。風姿端雅。",
    "X87n1623_002:0238b16": "時有沙門道常。頗有才力。常執心無義大行荊土。法",
    "X87n1623_002:0238b17": "汰曰此是邪說應須破之。乃大集名僧令曇一難之。",
    "X87n1623_002:0238b18": "一據經引理辯說縱橫。常乃伏之。明日更集慧遠就",
    "X87n1623_002:0238b19": "席。改難數番。關貴鋒起。常又覺義途差異。將麈尾扣",
    "X87n1623_002:0238b20": "案即未有答。遠曰。不疾而速。杼軸何為。坐者大笑。心",
    "X87n1623_002:0238b21": "無之義從此息焉。(改難。當作攻難。關貴。疑當作問責。道常。傳中作道恒。杼軸。傳中作杼",
    "X87n1623_002:0238b22": "柚。音相通。杼音處。機之行緯者也。俗曰梭者也。與軸字相關。若柚字。橘之類。但音同。當以今文為正也)",
    "X87n1623_002:0238b23": "(遇)德素少達　慧稜幼悟",
    "X87n1623_002:0238b24": "慧約。字德素。姓樓。東陽人。母劉氏。因夢人擎金像使",
    "X87n1623_002:0238c01": "吞之。又見紫光繞身。因而有孕。乃生。約年七歲便通",
    "X87n1623_002:0238c02": "書史。乃求出俗。性好幽宗。徧訪名師學習教典。大有",
    "X87n1623_002:0238c03": "明悟。東境謠曰。少達妙理樓居士。",
    "X87n1623_002:0238c04": "慧棱。姓申。屠氏。西陰人。胎中父亡。母乃鞠育。年及三",
    "X87n1623_002:0238c05": "歲。謂母曰兒思願聞法。母氏憐其孤苦。相從來聽襄",
    "X87n1623_002:0238c06": "陽潤法師講三論。聽後。於文義之間深有解悟。眾乃",
    "X87n1623_002:0238c07": "驚歎。唯求出家。母孤獨。不許。及登八歲。母亡。乃投誕",
    "X87n1623_002:0238c08": "律師出家。大明三藏。",
    "X87n1623_002:0238c09": "僧慧渡河　安靜登墓",
    "X87n1623_002:0238c10": "僧慧。在荊州。南陽劉虬立陟屺寺。請慧居之。慧頻至",
    "X87n1623_002:0238c11": "江邊津吏求渡。渡吏迫以舟小未及過之。須臾飛空",
    "X87n1623_002:0238c12": "而過。已見在彼兩岸。津吏大驚。知其聖也。(渡吏。一無渡字也)。",
    "X87n1623_002:0238c13": "安靜。東遊之次。行達定陶。直問曰。丁居士何在。鄉眾",
    "X87n1623_002:0238c14": "咸曰。終已三載。葬在郊外。靜曰此在家菩薩也。遂往",
    "X87n1623_002:0238c15": "登其墓所。自掘之。于時墓上五色雲起。祥瑞可觀。及",
    "X87n1623_002:0238c16": "取其骨。皆作金色。連環若鏁。可五丈許。鏗然嚮高。靜",
    "X87n1623_002:0238c17": "乃持掛杖頭。別鄉人而去。(嚮。當作響字)",
    "X87n1623_002:0238c18": "遂端生蓮　耆域治樹(殊遇切)",
    "X87n1623_002:0238c19": "遂端。不知何來。為人質直。常誦法華經為業。至于老",
    "X87n1623_002:0238c20": "齒曾無暫罷。後忽跏趺坐而卒。須臾口中出青蓮華",
    "X87n1623_002:0238c21": "七莖。",
    "X87n1623_002:0238c22": "耆域。天竺人也。至于洛陽大揚教法。朋衡陽大守南",
    "X87n1623_002:0238c23": "陽滕永文。在洛寄居滿水寺。此寺中有思惟樹數十",
    "X87n1623_002:0238c24": "株枯死。域問永文曰樹死幾時。永文答曰積年矣。域",
    "X87n1623_002:0239a01": "即向之呪之。尋便榮發扶鬱茂非常。自此人皆歎異",
    "X87n1623_002:0239a02": "也。",
    "X87n1623_002:0239a03": "淨度游獵　玄風張捕",
    "X87n1623_002:0239a04": "淨度。少遊獵為務。一日射孕鹿墮胎。鹿母衘痛就地",
    "X87n1623_002:0239a05": "舐子。度因此心悟。便摧弓折矢出家學道。修習禪觀。",
    "X87n1623_002:0239a06": "兼於群經洞達深義。(一日下。有忽字)",
    "X87n1623_002:0239a07": "傅翕。字玄風。及七歲志性貞堅。一日謂二親曰。數夢",
    "X87n1623_002:0239a08": "升空而行。多諸僕從共無量人爭戰。我常獲勝。後與",
    "X87n1623_002:0239a09": "里人在稽亭張捕為業。籠沈水中祝曰。去者適。止者",
    "X87n1623_002:0239a10": "留。時人以為愚。因遇天竺僧達磨嵩曰。我曾同汝向",
    "X87n1623_002:0239a11": "毗婆尸佛會發誓度生。今兜率宮中衣鉢見在。何日",
    "X87n1623_002:0239a12": "當還。不信試臨水觀形狀何如。果見圓光寶蓋滿身。",
    "X87n1623_002:0239a13": "遂辨前因。乃問嵩修道之方。嵩指松山頂曰此可栖",
    "X87n1623_002:0239a14": "身矣。翕後有殊跡。",
    "X87n1623_002:0239a15": "(尤)僧璨三國　道一九州",
    "X87n1623_002:0239a16": "僧璨。幼年尚道。游學為先。天下靈跡無不參尋。時入",
    "X87n1623_002:0239a17": "齊陳周三國。凡有法肆無虗踐。以三藏教典或演說",
    "X87n1623_002:0239a18": "訓授。或問難徵引。而又博達儒宗。振名四海。自號為",
    "X87n1623_002:0239a19": "三國論師。",
    "X87n1623_002:0239a20": "道一。少便出塵。貞介不群。神氣宏瞻。從法汰習學。深",
    "X87n1623_002:0239a21": "究內外。後東適山陰講諸經論。于時九州僧尼咸來",
    "X87n1623_002:0239a22": "習聽。時人號曰小一。師為九州都維那。",
    "X87n1623_002:0239a23": "真表蝦蟆　檀特獼猴",
    "X87n1623_002:0239a24": "真表。家在金山。世為游獵。一日逐獸之餘息于田野",
    "X87n1623_002:0239b01": "間。折條柳貫蝦蟆成串置于水中。擬作食調。復入山",
    "X87n1623_002:0239b02": "逐獸。忘其所貫蝦蟆。至明年春獵次。聞蝦蟆鳴。忽見",
    "X87n1623_002:0239b03": "去年所貫三十許蝦蟆猶活。表于時歎惋責身曰。苦",
    "X87n1623_002:0239b04": "哉。何為口腹令彼經年受苦。乃解貫放之。便發誓出",
    "X87n1623_002:0239b05": "家入山修道。以身撲地悔前罪。遂剃染為僧。感彌勒",
    "X87n1623_002:0239b06": "菩薩自身授于戒法。地藏菩薩親與策發。慈氏躳授",
    "X87n1623_002:0239b07": "三衣道具等。",
    "X87n1623_002:0239b08": "後魏檀特。身雖出家。而飲酒食肉宛同俗士。狂逸非",
    "X87n1623_002:0239b09": "常。凡言往事皆合人情。周文聞之。降書詔特問事。于",
    "X87n1623_002:0239b10": "時齊神武來宼玉壁。特曰狗豈至龍門耶。果不至龍",
    "X87n1623_002:0239b11": "門而返。又侯景未叛時。特忽提一杖。杖頭刻作獼猴",
    "X87n1623_002:0239b12": "形。令面向西日夜弄之。又索一角弓牽挽。俄而景叛",
    "X87n1623_002:0239b13": "尋復歸梁。時謂作獼猴乃景之兆。",
    "X87n1623_002:0239b14": "智潤愽瞻　曇影風流",
    "X87n1623_002:0239b15": "智潤。在于襄陽講演。大有聲望。而內外深窮。詞辨宏",
    "X87n1623_002:0239b16": "逸。時人皆稱曰潤法師。博瞻之莫有加之矣。",
    "X87n1623_002:0239b17": "曇影。神氣爽雋。形貌奇特。於諸教乘解義第一。為秦",
    "X87n1623_002:0239b18": "主姚興禮重。興見影超拔群士。每謂羅什曰。影法師",
    "X87n1623_002:0239b19": "真為此國風流標表之道人矣。",
    "X87n1623_002:0239b20": "僧朗知盜　法通被囚",
    "X87n1623_002:0239b21": "晉僧朗。游方學道。備曉佛乘。兼宗儒典。後與伴共行",
    "X87n1623_002:0239b22": "至于中途。忽告于伴侶曰。公等寺中衣鉢。必有盜者",
    "X87n1623_002:0239b23": "將去。同侶不信。共歸寺尋覓。果如其言。",
    "X87n1623_002:0239b24": "法通。龍泉石樓人。在家之日獨懷異操。唯信釋教。一",
    "X87n1623_002:0239c01": "日忽為二男并二女及妻俱剃髮。勉之入道。便往山",
    "X87n1623_002:0239c02": "寺棲息。然後自剃頭為僧。人問其故。答曰。我捨枷□",
    "X87n1623_002:0239c03": "鏁。志欲大法興揚爾。後行至本邑。邑長問之。答曰。山",
    "X87n1623_002:0239c04": "客。邑長怒乃囚於獄。不許游方。通便絕粒。繞獄行道。",
    "X87n1623_002:0239c05": "至夜聞野狐滿邑號叫。人皆不安。邑長怪之曰。獄中",
    "X87n1623_002:0239c06": "必異僧爾。乃放之。通曰。行道正得佛味。如何見放。須",
    "X87n1623_002:0239c07": "臾狐鳴便止。邑人乃安也。(捨枷下一字蠹滅。未知何等字。見文勢。或脫字歟)。",
    "X87n1623_002:0239c08": "(馬)道生領徒　慧遠結社",
    "X87n1623_002:0239c09": "竺道生。初入廬山。幽栖十年以求其志。鑽尋經論深",
    "X87n1623_002:0239c10": "究義理。於是名滿天下。宋太祖文帝深加禮重。後領",
    "X87n1623_002:0239c11": "徒千餘人來于吳之虎丘山講授教典。或說曰。生講",
    "X87n1623_002:0239c12": "之次。其山有怪石。聽生之講亦點頭焉。世雖謂生公",
    "X87n1623_002:0239c13": "虎丘點頭之石。而傳文未見爾。",
    "X87n1623_002:0239c14": "慧遠。幼學經書。神氣雋朗。及年十三游方學業。內窮",
    "X87n1623_002:0239c15": "三藏外達九經。兼善莊老。與弟慧持皆師安公。後止",
    "X87n1623_002:0239c16": "廬山。時四海名士臻山門。時有劉遺民．豫章．雷次宗．",
    "X87n1623_002:0239c17": "雁門周續之．畢頴之．宗炳．張萊民．張季碩等凡一百",
    "X87n1623_002:0239c18": "二十三人。並棄榮尚寂依止遠公。投習內外。仍於龍",
    "X87n1623_002:0239c19": "泉寺彌陀堂前栽白蓮結淨社。劉遺民等皆著銘記",
    "X87n1623_002:0239c20": "記其事跡。從晉迄今。天下咸傳遠公蓮社。",
    "X87n1623_002:0239c21": "主公向驢　永師指馬",
    "X87n1623_002:0239c22": "慧主。六歲受具。大悟教典。偏持戒律。住始州香林寺。",
    "X87n1623_002:0239c23": "武德之初。陵陽公來臨益州。公少信。心將百餘駄物",
    "X87n1623_002:0239c24": "行至香林。命於寺內佛殿僧堂講堂安置驢駄等物。",
    "X87n1623_002:0240a01": "無敢違者。主見斯穢雜。即入房中歎惋。乃取錫杖三",
    "X87n1623_002:0240a02": "衣誓曰。死活今日。唯憑戒神之力以去之。尋舉錫向",
    "X87n1623_002:0240a03": "諸驢。驢忽然一時倒臥如死。主以兩手各擎一駄擲",
    "X87n1623_002:0240a04": "于空中。公見斯之異。乃悔歸信。(空中。傳文作坑中)",
    "X87n1623_002:0240a05": "慧永。息于廬山。親依慧遠。深窮律藏。兼達外書。一日",
    "X87n1623_002:0240a06": "出邑至晚還山。至烏橋。有一營主醉騎惡馬當道遮",
    "X87n1623_002:0240a07": "永。不許永過。日既將夕。永以錫杖指馬。馬走。營主擲",
    "X87n1623_002:0240a08": "地。永捧慰還營。營主至明日來寺悔過。永曰。非貧道",
    "X87n1623_002:0240a09": "本意使然。恐戒神所為爾。",
    "X87n1623_002:0240a10": "僧達□餻(達下蠹滅。疑却字歟)　世瑜受菓",
    "X87n1623_002:0240a11": "僧達。游學諸方。習禪傳法。齒長過寸。奇相莫同。為魏",
    "X87n1623_002:0240a12": "孝文禮重。後居林慮華黃嶺。時有山神頻來聽法。忽",
    "X87n1623_002:0240a13": "一夜有推戶者而入曰。山神妻。白日無暇禮拜禪師。",
    "X87n1623_002:0240a14": "今故來參禮。兼奉獻米餻一筐。願為禮佛之時呼弟",
    "X87n1623_002:0240a15": "子名目。達曰。餻可將還。況山僧不食。當為禮佛一拜",
    "X87n1623_002:0240a16": "兼唱。山神妻遂禮拜辭去。",
    "X87n1623_002:0240a17": "世瑜。身長八尺五寸。形貌奇特。居于益州響應山習",
    "X87n1623_002:0240a18": "學經論。忽一夜夢四龍飛入心眼。既覺而大悟佛旨。",
    "X87n1623_002:0240a19": "常在山絕粒修行。唯四獼猴二時採山菓來供。瑜長",
    "X87n1623_002:0240a20": "受之。(八尺五寸。傳作八尺三寸)",
    "X87n1623_002:0240a21": "法曠去妖　慧安防禍",
    "X87n1623_002:0240a22": "竺法曠。以內外之學受謝安知重。曠常居山林。安往",
    "X87n1623_002:0240a23": "禮覲。居處儉僻。車馬不通。安陵峰步往。晉簡文作相。",
    "X87n1623_002:0240a24": "聞曠道行。遣堂邑大守等請入京供養。時有妖星累",
    "X87n1623_002:0240b01": "現。晉帝請曠齋懺以禳之。曠曰。陛下可修盛德。貧道",
    "X87n1623_002:0240b02": "當竭志誠。遂入懺踰日。有司奏曰妖星已滅矣。",
    "X87n1623_002:0240b03": "慧安。游于京兆。見相國休璟有功邊上。貴盛無比。安",
    "X87n1623_002:0240b04": "往謁之焉。謂璟曰。相公美則美矣。奈不數月間將有",
    "X87n1623_002:0240b05": "大禍。雖然。早可防擬。璟知安之道德。知其兆。拜而告",
    "X87n1623_002:0240b06": "安與去禳之。安曰。可求二大犬。身高數尺。有獰惡者。",
    "X87n1623_002:0240b07": "既得犬已。安復來曰。事在今夕。夜與璟同坐。安命十",
    "X87n1623_002:0240b08": "人執弧操矢立于座側。至夜深笑曰。相公之禍已免",
    "X87n1623_002:0240b09": "矣。及旦。呼璟同至園中。見一賊持刀劒已卒。血流其",
    "X87n1623_002:0240b10": "頸。又見二犬在大木下仰吠一賊。亦持大刀。見璟叫",
    "X87n1623_002:0240b11": "曰。某與彼等俱怨相國。故來欲害。彼蹲守。進不可得。",
    "X87n1623_002:0240b12": "璟大驚謂安曰。非吾師先知。不然死於二夫之手也。",
    "X87n1623_002:0240b13": "(陽)道光義虎　恭明智囊",
    "X87n1623_002:0240b14": "道光。在于江東窮研經論。義理縱橫時皆知重。故東",
    "X87n1623_002:0240b15": "南目之為義虎。",
    "X87n1623_002:0240b16": "支謙。字恭明。月支人也。來游漢地。大揚教法。博達經",
    "X87n1623_002:0240b17": "書。為人細長黑質。眼多白而睛黃。時人謂曰。支郎眼",
    "X87n1623_002:0240b18": "中黃。形軀雖細是智囊。漢時人也。",
    "X87n1623_002:0240b19": "靈坦心印　玄暢目光",
    "X87n1623_002:0240b20": "靈坦。七歲誦通書史。兼解文章。應童子舉中第。及至",
    "X87n1623_002:0240b21": "年長官高。捨榮入道勳習禪法。行化于時。後因適維",
    "X87n1623_002:0240b22": "楊行至六合道中。忽歎大法陵夷生不遇佛。須臾聞",
    "X87n1623_002:0240b23": "空中有聲曰。開心地即見菩薩如妙文殊之形狀。令",
    "X87n1623_002:0240b24": "坦舉項。以掌按之。尋觀四指赤痕。其印常現。坦曰必",
    "X87n1623_002:0240c01": "是大聖授我心印也。",
    "X87n1623_002:0240c02": "玄暢。少時在俗。舉家被胡虜所滅。將欲害暢。虜帥見",
    "X87n1623_002:0240c03": "而止之曰。此兒目光射。非凡童也。遂獲免。後乃出家。",
    "X87n1623_002:0240c04": "廣通內外。往於凉州遇虐虜。除滅佛法。盡害僧人。唯",
    "X87n1623_002:0240c05": "暢得走發。自岱郡山谷路跨大行南轉孟津。唯把一",
    "X87n1623_002:0240c06": "束楊枝。一扼葱葉。虜騎將及。以葱葉安鼻孔中入渡",
    "X87n1623_002:0240c07": "孟津免。宋文帝知暢道行。徵之。位以太子大師。免而",
    "X87n1623_002:0240c08": "不受也。(虜帥之帥。音衰。將也。若音率。是所領兵也○岱郡。當作代郡)",
    "X87n1623_002:0240c09": "道傑頭大　溫行眉長",
    "X87n1623_002:0240c10": "道傑。姓楊。漢大尉震之後。形貌偉清。應對有方。兼大",
    "X87n1623_002:0240c11": "通經論博學文辭。白醜而頭大。故并州謂曰。大頭傑。",
    "X87n1623_002:0240c12": "難人殺。然其深義。一徵一責能令流汗。",
    "X87n1623_002:0240c13": "溫行。齊國僧也。行化於牟州拒神山。卒後人異其居",
    "X87n1623_002:0240c14": "處。號行公堆。行眉長一尺餘。垂散於面。若欲視物。以",
    "X87n1623_002:0240c15": "手攓。",
    "X87n1623_002:0240c16": "祇難異術　曇鸞仙方",
    "X87n1623_002:0240c17": "維祇難。世奉異術。事火為業。時有沙門到。寄一宿。難",
    "X87n1623_002:0240c18": "不許。沙門乃坐門外露地而宿。密加神呪。所事之火",
    "X87n1623_002:0240c19": "歘然變滅。舉家迎歸悔過。方信釋氏之法靈應。乃投",
    "X87n1623_002:0240c20": "沙門出家。入漢境。廣譯經律。",
    "X87n1623_002:0240c21": "曇鸞。住在五臺。因感心氣疾。言曰。命惟危脆。不定其",
    "X87n1623_002:0240c22": "常。欲求仙方以益壽。果尅既已。方崇佛法。不亦善乎。",
    "X87n1623_002:0240c23": "乃往江南陶隱居處求其仙方。果見隱居。授與鸞仙",
    "X87n1623_002:0240c24": "方十卷。以為添壽之術。鸞將至洛下。逢中國三藏菩",
    "X87n1623_002:0241a01": "提留支。鸞往啟曰。佛法中有此長生不死之法。勝此",
    "X87n1623_002:0241a02": "土仙方者乎。留支唾地曰。是何言歟。非相比也。此方",
    "X87n1623_002:0241a03": "何處有長生不死之門。縱益年光。輪廻不絕。即以觀",
    "X87n1623_002:0241a04": "經授鸞曰。此大仙方。依之修行。當得解脫生死也。巒",
    "X87n1623_002:0241a05": "乃焚仙方十卷。因而大悟佛乘。于時魏都解義之僧",
    "X87n1623_002:0241a06": "巒為第一。魏主重之。號神鸞。(傳云曇鸞。亦作巒。字無定也)。",
    "X87n1623_002:0241a07": "岑公養鼠　道判放羊",
    "X87n1623_002:0241a08": "岑闍梨者。特具戒律。兼誦通經文五百餘卷。俗士呼",
    "X87n1623_002:0241a09": "之也。居於傘蓋山。衣帛乞食為常。餘之饌。飼房中鼠。",
    "X87n1623_002:0241a10": "鼠數百來。顯皆馴熟。親依於岑。鼠有他之鬪嚙者。岑",
    "X87n1623_002:0241a11": "即責之而改。鼠有疾病者。岑即以手摩之而愈。",
    "X87n1623_002:0241a12": "道判。博達儒釋。顯舉當時。以齊乾明元年結侶二十",
    "X87n1623_002:0241a13": "餘人發趾鄴都。將入西方。周武勅給國書并資行調",
    "X87n1623_002:0241a14": "達。于突厥國。又請國書。至西可寒國。彼不識沙門。將",
    "X87n1623_002:0241a15": "加禍害。增人衛守不給糧食。但令餓死。時有周使在",
    "X87n1623_002:0241a16": "彼諫可寒曰。此佛弟子也。本國天子大興其教。可寒",
    "X87n1623_002:0241a17": "乃信重。日給羊四口以充判等常食。判乃引出。因地",
    "X87n1623_002:0241a18": "放之。雖至飢餓之甚。日唯自採野艸及菜食之。",
    "X87n1623_002:0241a19": "寶瓊龍瑞　慧哲象王",
    "X87n1623_002:0241a20": "寶瓊。受具已來。甚彰殊跡。講說縱橫義理洞達。梁高",
    "X87n1623_002:0241a21": "祖請於京都禮供。後於建安寺訓授學徒。一旦老少",
    "X87n1623_002:0241a22": "相喧。競曰建安精舍白龍出現。盡奔走到寺。唯見瓊",
    "X87n1623_002:0241a23": "在座講說。臣寮士庶咸曰。建安龍瑞飛騰。瓊法師道",
    "X87n1623_002:0241a24": "行所感也歟。乃號為白瓊法師。(龍瑞上。一有之字)",
    "X87n1623_002:0241b01": "慧哲。習學眾經。精究奧義。振名天下。天下仰之。又行",
    "X87n1623_002:0241b02": "步庠序。瞻視不眄。似象王之儀形。世共目之為象王",
    "X87n1623_002:0241b03": "哲。",
    "X87n1623_002:0241b04": "(沃)明瞻直身　曇顯翹足",
    "X87n1623_002:0241b05": "明瞻。少有異操。內外俱通。時隋大業初。帝南郊畢還",
    "X87n1623_002:0241b06": "京。時有濫僧。帝怒召令釋李二門致拜。瞻聞而往諫。",
    "X87n1623_002:0241b07": "帝大怒。李門便辭。帝欲以刑憲及瞻。竟直身而對。帝",
    "X87n1623_002:0241b08": "知是瞿曇之教深嚴。明瞻之志高直。尋便罷勅。",
    "X87n1623_002:0241b09": "曇顯。初游鄴中。棲處無定。凡有法席。必陟講座以說",
    "X87n1623_002:0241b10": "經。齊文宣嗣位。釋李競其優劣。道士陸修靜妄加穿",
    "X87n1623_002:0241b11": "鑿。帝遂勅沙門道士對校法術。于時道士呪諸沙門",
    "X87n1623_002:0241b12": "衣鉢飛騰橫豎。道士自伐神力如是。言白。沙門現一",
    "X87n1623_002:0241b13": "我當現二。帝令上統法師與修靜角試。上統曰。方術",
    "X87n1623_002:0241b14": "不足試之。亦令最末位一僧上座論義。顯居末位。酒",
    "X87n1623_002:0241b15": "醉酣盛。扶移上座。眾皆笑之。顯語李宗曰。向者所誇",
    "X87n1623_002:0241b16": "現術一之與二。深有其旨。即於座上翹一足而立曰。",
    "X87n1623_002:0241b17": "吾已現一矣。卿當現二。各無言對。顯曰。向呪諸衣鉢",
    "X87n1623_002:0241b18": "飛舉。試卿術爾。命取稠禪師衣鉢與之。呪皆無移動。",
    "X87n1623_002:0241b19": "勅十人舉之亦不起。加之軍士移之。愈是定。",
    "X87n1623_002:0241b20": "(屋)法蘭辨灰　慧要刻木",
    "X87n1623_002:0241b21": "法蘭。同摩騰來于此土。初漢武帝穿昆明池。至地底",
    "X87n1623_002:0241b22": "得黑灰。至明帝遂問東方朔。朔曰。不知。可問西域沙",
    "X87n1623_002:0241b23": "門。後果蘭至。漢追以問之。蘭曰。世界終盡時。劫火洞",
    "X87n1623_002:0241b24": "燒。皆為煨燼。此灰是也。(至明帝三字。衍文也。沙門本傳作胡人為正。今文寫誤歟)",
    "X87n1623_002:0241c01": "慧要。即遠公之弟子也。居於廬。亦明內外。尤長巧思。",
    "X87n1623_002:0241c02": "山中無漏刻。乃刻木於泉水中。立十二葉芙蓉。因流",
    "X87n1623_002:0241c03": "波轉。以定十二時。晷影無差。又刻木作鵝。飛數百步",
    "X87n1623_002:0241c04": "焉。(鵝。傳中作鳶字)",
    "X87n1623_002:0241c05": "靈藏布衣　法雲錦服",
    "X87n1623_002:0241c06": "靈藏。入道之後深律藏。大有節操。與隋高祖為布衣",
    "X87n1623_002:0241c07": "知友。高祖復致師事之禮。開皇初。當其亢旱。帝引人",
    "X87n1623_002:0241c08": "民至洛州祈請。帝與藏同行。見民歸向於藏極多。告",
    "X87n1623_002:0241c09": "曰。弟子俗人天子。律師為道人天子。(同行下。一有帝字)",
    "X87n1623_002:0241c10": "法雲。即萬廻之號。勅為法雲公也。幼便愚癡。東西狂",
    "X87n1623_002:0241c11": "走。隣里笑之。因自呼為萬廻。自爾成名。年十歲。見兄",
    "X87n1623_002:0241c12": "戍遼陽久無消息。父母憂之。為設齋禱祈。廻忽白母",
    "X87n1623_002:0241c13": "曰。兄極易知爾。奚用憂之。因僧齋時。廻別母出門徑",
    "X87n1623_002:0241c14": "去。際晚方廻。執兄書信與母。問廻所由並無所對。從",
    "X87n1623_002:0241c15": "虢州閿鄉去遼陽。來去一萬餘里。其兄他日歸。備言",
    "X87n1623_002:0241c16": "其日與言語。取餅共食而去。父母大驚奇異。人知乃",
    "X87n1623_002:0241c17": "求為僧。勅賜錦繡衣服。官人供持焉。(見兄猶言見在兄者也。或見字",
    "X87n1623_002:0241c18": "是其字寫誤歟。自爾。傳作因爾)。",
    "X87n1623_002:0241c19": "慧約青牛　曇弘金鹿",
    "X87n1623_002:0241c20": "慧約。少有節操。經論博達。解義稱最。齊周顒．沈約．褚",
    "X87n1623_002:0241c21": "淵．王儉等皆知重之。結為道友。後終。天子臨喪。諸侯",
    "X87n1623_002:0241c22": "大來。欲葬之夕。以所乘青牛駕函以牽之。其青牛忽",
    "X87n1623_002:0241c23": "鳴吼。下淚如雨。鞭之不行。至明日。其牛復來葬所。悲",
    "X87n1623_002:0241c24": "鳴下淚。須臾有一雙白鶴下繞墳鳴唳。",
    "X87n1623_002:0242a01": "曇弘。精專律部。多居山林。後於黃龍山積薪自焚。山",
    "X87n1623_002:0242a02": "下人民將救。已見半身燋爛。有頃復燒身。道俗咸見",
    "X87n1623_002:0242a03": "弘身皆金色。乘一金鹿西走。",
    "X87n1623_002:0242a04": "諦親書鎮　倫母神幡",
    "X87n1623_002:0242a05": "支曇諦。本康居人。漢靈帝時移止中國。諦父為冀州",
    "X87n1623_002:0242a06": "別駕。母黃氏。晝寢夢一僧呼黃氏。乃與一麈尾并鐵",
    "X87n1623_002:0242a07": "書鎮二牧。睡覺。兩物俱存。因有孕生諦。諦年五歲。母",
    "X87n1623_002:0242a08": "以麈尾等物示之。諦曰昔秦王贈兒。母曰汝置何處。",
    "X87n1623_002:0242a09": "答曰不憶。至十歲出家。自悟佛教。隨母之關中。見僧",
    "X87n1623_002:0242a10": "[契大+石]道人。忽喚[契大+石]名。[契大+石]曰童子何以呼宿老名。諦曰。向",
    "X87n1623_002:0242a11": "者忽言和尚是諦沙彌。諦為僧眾採菜。被野猪傷。[契大+石]",
    "X87n1623_002:0242a12": "初不憶之。乃詣諦父母處問。父具說本末。并示書鎮",
    "X87n1623_002:0242a13": "麈尾。[契大+石]乃泣曰。即先師弘覺大師也。師為姚萇講法",
    "X87n1623_002:0242a14": "華經。[契大+石]為都講。萇贈師二物。今此是也。師捨命之時。",
    "X87n1623_002:0242a15": "正是寄物之日。復憶採菜之事。(漢靈下。一無帝字。又此是舉其先祖事也)",
    "X87n1623_002:0242a16": "僧倫。姓呂。衛州人。父詢。為穆陵太守。未孕之時。二親",
    "X87n1623_002:0242a17": "坐。忽有胡僧秀眉皓首。二侍持幡在其左右曰。願為",
    "X87n1623_002:0242a18": "母子。未審如何。忽然不見。因爾有娠。及至四月八日",
    "X87n1623_002:0242a19": "四更時生倫。還有二幡翊其左右。兼滿室異香。生訖",
    "X87n1623_002:0242a20": "不見。及年五歲。與父至雲門寺見僧賢統師．珉禪師。",
    "X87n1623_002:0242a21": "便求出家。二師問之。具述殊異之相。二師歎曰。此兒",
    "X87n1623_002:0242a22": "真可度。",
    "X87n1623_002:0242a23": "(刪)智炫出國　童壽入關",
    "X87n1623_002:0242a24": "智炫。少時出家。學習經教。會周武滅于佛教。炫乃抗",
    "X87n1623_002:0242b01": "對非常。欲重興盛。帝怒。逼以婚姻。炫與諸僧徒執志",
    "X87n1623_002:0242b02": "無改。仍詔炫共治國政。走出國城。欲赴齊都。時因齊",
    "X87n1623_002:0242b03": "之境皆被槍布棘。莫之能通。齊有富姥。姓張。見炫高",
    "X87n1623_002:0242b04": "奇。鋪氈三十里。令炫踏過至齊。重興大教。",
    "X87n1623_002:0242b05": "鳩摩羅什。此云童壽。天竺人。家世國相。父鳩摩羅炎。",
    "X87n1623_002:0242b06": "後亦出家。母即龜茲王妹。什在母胎時。母忽慧解倍",
    "X87n1623_002:0242b07": "常。及什生後還忘前言。什年九歲。大有機辨。佛教自",
    "X87n1623_002:0242b08": "明。王甚禮重。於是名振東土。時苻堅聞之曰。朕聞龜",
    "X87n1623_002:0242b09": "茲有鳩摩羅什。襄陽有釋道安。朕甚思之。此大賢哲",
    "X87n1623_002:0242b10": "之僧乃國之寶也。遂率兵七萬西伐龜茲。獲於羅什。",
    "X87n1623_002:0242b11": "堅與大臣迎入關中。大揚教法。(堅與大臣。當作後秦姚興也)。",
    "X87n1623_002:0242b12": "無竭過嶺　法和登山",
    "X87n1623_002:0242b13": "曇無竭。此云法勇。初與曇朗寺二十五人跡離此土。",
    "X87n1623_002:0242b14": "遠適西天。過於葱嶺。氷雪凉冽。瘴氣昏黑。下有大江",
    "X87n1623_002:0242b15": "水急如箭。復涑東西兩山之脇。繫索為橋。十人到彼",
    "X87n1623_002:0242b16": "以舉煙為號。後又見煙如已前過。如不見煙即知黑",
    "X87n1623_002:0242b17": "風吹落江中。後復過大雪山。懸崖壁立無安足處。壁",
    "X87n1623_002:0242b18": "上皆有故杙。孔孔處處相對。各執四杙。先拔下杙。手",
    "X87n1623_002:0242b19": "攀上杙。展轉相代。三日方過。賷石蜜為糧。同侶皆死",
    "X87n1623_002:0242b20": "於路。唯竭取經得還此土。",
    "X87n1623_002:0242b21": "法和。與道安同學。後明佛理。因石虎之亂率眾入蜀。",
    "X87n1623_002:0242b22": "與安師過金輿谷相別。登其山極目而悲曰。此山高",
    "X87n1623_002:0242b23": "聳。游者甚多。一從此別。竟測何之。安曰。師持心有在。",
    "X87n1623_002:0242b24": "何懼後生。若慧不萌。斯可悲矣。(別竟。傳作化竟)",
    "X87n1623_002:0242c01": "(寒)諦乘荷葉　相渡波瀾",
    "X87n1623_002:0242c02": "抅那羅陀。陳言親依。或譯云真諦。本西竺人。來住南",
    "X87n1623_002:0242c03": "海岸。時有刺史歐陽穆公。深知重之。請住制旨寺。諦",
    "X87n1623_002:0242c04": "或居別墅。四絕水洲。穆公世子紇欲往禮覲。其洲波",
    "X87n1623_002:0242c05": "濤正起。未敢陵犯。諦乃鋪舒坐具於水。飄然而渡。達",
    "X87n1623_002:0242c06": "岸既已。其座具不濕。諦時欲過岸。唯乘荷葉。莫測其",
    "X87n1623_002:0242c07": "神。",
    "X87n1623_002:0242c08": "無相者。不知何來。住涪州山寺。上流大江。波瀾長起。",
    "X87n1623_002:0242c09": "無船不可過其寺。相唯芭蕉葉置於水上。乃蹈而過。",
    "X87n1623_002:0242c10": "時或以鉢安水中。令人踏上。飄然達岸也。",
    "X87n1623_002:0242c11": "(尾)善伏誡神　慧嵬問鬼",
    "X87n1623_002:0242c12": "善伏。一名等照。入道之後。於桑梓山修習禪觀。山神",
    "X87n1623_002:0242c13": "求伏受戒。伏誡山神令莫噉肉。巫者殺生祀神。神見",
    "X87n1623_002:0242c14": "形以杖打之。吾已於伏闍梨處受戒。誓不噉肉。巫者",
    "X87n1623_002:0242c15": "將死。神曰。愍汝愚癡。且放汝命。自後無噉。無後敢肉",
    "X87n1623_002:0242c16": "祭。(無後。疑當作無復)",
    "X87n1623_002:0242c17": "慧嵬。以習禪為常。居止山谷。至夜有一無頭鬼來嵬",
    "X87n1623_002:0242c18": "靜室。嵬乃謂鬼曰。汝既無頭。無頭苦痛之患。一何快",
    "X87n1623_002:0242c19": "哉。鬼便隱形作無腹鬼來。但有手足。嵬曰。汝既無腹。",
    "X87n1623_002:0242c20": "便無五臟之憂。一何樂。須臾作大黑形鬼來。大怖於",
    "X87n1623_002:0242c21": "嵬。嵬神色不動。侍者驚走。(須臾下。一有復字)",
    "X87n1623_002:0242c22": "(紙)曇籥四飛　法橋百里",
    "X87n1623_002:0242c23": "支曇籥。少有妙聲。善唱導。常夢天神授其聲梵。覺莫",
    "X87n1623_002:0242c24": "有比之。其聲一發。空中清靡。四飛却轉。(空中。傳之文無此字)",
    "X87n1623_002:0243a01": "帛法橋。中山人。幼好轉讀而乏聲梵。後絕粒懺禮求",
    "X87n1623_002:0243a02": "之。經七日七夜。忽覺喉內豁然。尋索水洗[口*敕]曰。有應",
    "X87n1623_002:0243a03": "感矣。遂發三唱導聲。其響徹百餘里。道俗盛聞。",
    "X87n1623_002:0243a04": "慧受青龍　道洪白雉",
    "X87n1623_002:0243a05": "慧受。習誦為務。常行達王坦之園。欲求立寺。後遂得",
    "X87n1623_002:0243a06": "立。每夕亦夢見青龍從南方來化為剎柱。受一日忽",
    "X87n1623_002:0243a07": "至新亭江尋覓。得一長木隨流而下。受曰必是青龍",
    "X87n1623_002:0243a08": "之應矣。遂牽上立剎。",
    "X87n1623_002:0243a09": "道洪。事曇延為師。學通內外。志行清高。後於寶昌寺",
    "X87n1623_002:0243a10": "講涅槃經。時一白雉每來伏聽。馴狎隨人。忽終講次。",
    "X87n1623_002:0243a11": "慧安古杖　僧群靈水(數軌切)",
    "X87n1623_002:0243a12": "慧安。未詳何許人。止于廬山。學徒湊集。講說群經。安",
    "X87n1623_002:0243a13": "常卓一杖曰是西域僧施。其杖光色瑩徹。頗有異香。",
    "X87n1623_002:0243a14": "上有胡書。人莫能識。後入關詣羅什。捉杖而自隨。什",
    "X87n1623_002:0243a15": "大驚曰。此杖乃在此間耶。自譯出胡書。始知殊異。",
    "X87n1623_002:0243a16": "僧群。居止羅江縣之霍山。搆立茅室。此孤在海中。上",
    "X87n1623_002:0243a17": "有石盂。徑數十丈餘。水深數丈。傳曰是群仙之所宅。",
    "X87n1623_002:0243a18": "群曰。吾唯飲此水。永絕粮粒。晉安大守陶夔聞而索",
    "X87n1623_002:0243a19": "之。此水出山則臰。夔自來取飲。愈臰於前。夔歎曰。蓋",
    "X87n1623_002:0243a20": "凡夫與聖賢不同也。其盂水與一小澗相隔。常以一",
    "X87n1623_002:0243a21": "木為梁。由之汲水以免飢渴。忽有一折翔鴨舒翼當",
    "X87n1623_002:0243a22": "梁。群欲撥之取水。慮傷其鴨。因此不飲。七日而終也。",
    "X87n1623_002:0243a23": "(水深數丈。傳作木深六七尺。愈臰於前。作數日不得至)",
    "X87n1623_002:0243a24": "(真)漫提指客　處寂候賓",
    "X87n1623_002:0243b01": "魏洛京勒那漫提。住永寧寺。大明道術。時信州刺史",
    "X87n1623_002:0243b02": "綦母懷文。筭術玄妙。天情博綜。勅令修理其寺。見提",
    "X87n1623_002:0243b03": "有異術。常送餉祇承。時洛南玄武舘有一蠕蠕客。曾",
    "X87n1623_002:0243b04": "與提西域舊識。常與提言笑。懷文輕之。提曰。爾勿輕",
    "X87n1623_002:0243b05": "他。縱使讀萬卷書。事用未必相過也。懷文曰。此何所",
    "X87n1623_002:0243b06": "知。當角伎賭馬。提曰爾有耶。答曰筭術之能。時庭前",
    "X87n1623_002:0243b07": "有一棗極大。實皆繁。提仰視曰爾知其上可有幾許",
    "X87n1623_002:0243b08": "子乎。懷文恠而笑曰。筭者所知必依標準。則天地理",
    "X87n1623_002:0243b09": "亦可推測。草木繁茂有何形兆。計斯實謾言也。提指",
    "X87n1623_002:0243b10": "蠕蠕曰。此即知之。懷文憤氣不信承之。懷文要幾許",
    "X87n1623_002:0243b11": "成核。幾許瘀死無核斷約已。蠕蠕客腰間皮袋內出",
    "X87n1623_002:0243b12": "一物。穿五色線。線貫白珠。以約樹。或上或下周。良久",
    "X87n1623_002:0243b13": "向提撼頭笑。述其數目。乃令人採下。懷文一一自看",
    "X87n1623_002:0243b14": "校量。子數並不餘欠。因得馬而歸。",
    "X87n1623_002:0243b15": "處寂。居天台山。宴坐四十餘年。時無相大師自新羅",
    "X87n1623_002:0243b16": "將來謁問於說禪師。寂預告眾僧曰。外來之賓。明日",
    "X87n1623_002:0243b17": "當至。可洒掃堂室以候之。至明日果有海東賓至也。",
    "X87n1623_002:0243b18": "慧韶撤被　法嚮裂巾",
    "X87n1623_002:0243b19": "慧韶。棲息丹陽之田里。出家之後。長勤聽習。初受學",
    "X87n1623_002:0243b20": "於藏公。後復稟於綽公。于時講席學者既眾。闕其論",
    "X87n1623_002:0243b21": "本。制不許住。韶眾中獨吟。貧唯有一被。又屬嚴冬。便",
    "X87n1623_002:0243b22": "乃撤之。用充寫錄論文。忍寒速噤。方具聽習。聽乃曉",
    "X87n1623_002:0243b23": "文義。其苦學如是。",
    "X87n1623_002:0243b24": "法嚮。形相奇特。幼便受具。聽習精專。貞觀初。有常州",
    "X87n1623_002:0243c01": "人往幽州見一女子。問海陵嚮法師健否。又問識耶。",
    "X87n1623_002:0243c02": "答曰不識。其以如烏絲布頭巾寄於嚮師。後人將至。",
    "X87n1623_002:0243c03": "嚮令弟子迎之。恰至門首相值。人以巾付嚮。嚮得巾",
    "X87n1623_002:0243c04": "執翫咨嗟。嚮破付弟子等。人得一片。有不得者。同二",
    "X87n1623_002:0243c05": "年。天下括義軍。私度不出者斬。聞此咸畏。得巾者並",
    "X87n1623_002:0243c06": "依還俗。不得者再令出家。眾皆悲之。果驗嚮之先兆。",
    "X87n1623_002:0243c07": "圖澄洗膓　佛調現身",
    "X87n1623_002:0243c08": "鄴中竺佛圖澄。誦經數百萬言。善解章義。入晉境游",
    "X87n1623_002:0243c09": "化。與朝中諸學士論義。其詞辯縱橫。無不降之。尋值",
    "X87n1623_002:0243c10": "帝京喪亂。乃潛形草野。時石勒屯兵葛陂。專以殺戮。",
    "X87n1623_002:0243c11": "時沙門遇害者眾。澄乃杖錫軍門。欲化於石勒。勒召",
    "X87n1623_002:0243c12": "澄問曰。佛法有何靈驗。澄知勒不深大教。乃以近事",
    "X87n1623_002:0243c13": "為化。令取應器盛水呪之。須臾生青蓮華。勒由此信",
    "X87n1623_002:0243c14": "重。後石虎立。亦以淺近之事化之。澄左乳傍有一孔。",
    "X87n1623_002:0243c15": "圍四寸。通徹膓。有時或膓從中出。或以絮塞孔。夜欲",
    "X87n1623_002:0243c16": "讀書時輙拔絮。則一室洞明。又齋時至水邊引膓出",
    "X87n1623_002:0243c17": "洗。還內其中。後年一百九歲終。",
    "X87n1623_002:0243c18": "竺佛調。事圖澄為師。常居山林。修行為務。終于山所。",
    "X87n1623_002:0243c19": "經數年後。調白衣弟子八人入山伐木。忽見調在高",
    "X87n1623_002:0243c20": "巖之上。衣服鮮潔。姿容悅暢。皆驚喜禮拜曰和尚在",
    "X87n1623_002:0243c21": "耶。調曰吾常在耳。良久不見。八人乃苦發塜開棺看。",
    "X87n1623_002:0243c22": "不見屍。唯衣屨存焉。",
    "X87n1623_002:0243c23": "玄高入魏　帛遠□□(二字[蠹虫]滅。疑是死秦二字)",
    "X87n1623_002:0243c24": "秦玄高。居河北林陽堂山。深窮教典。學徒千有餘人。",
    "X87n1623_002:0244a01": "時魏虜拓跋燾。據平城。燾聞高之名請入魏都。後燾",
    "X87n1623_002:0244a02": "害高而卒。舉國悲慟。高弟子玄暢在雲中。去魏都六",
    "X87n1623_002:0244a03": "百里。卒到。悲慟無已。因與同學泣請和尚再起。示與",
    "X87n1623_002:0244a04": "一言。須臾眼開。顏色如故。語諸弟子曰。大法應化。隨",
    "X87n1623_002:0244a05": "緣盛衰。汝等不久復應如我爾。汝等死後。大法當興。",
    "X87n1623_002:0244a06": "言絕又卒。",
    "X87n1623_002:0244a07": "帛遠。字法祖。少以儒學知名。長乃為僧。明解經論。兼",
    "X87n1623_002:0244a08": "善翻譯。後見干戈交爭。欲潛于秦隴。會張輔為秦州",
    "X87n1623_002:0244a09": "刺史鎮秦隴。與遠俱行。輔以遠名行顯。著欲令反服",
    "X87n1623_002:0244a10": "為之僚友。遠志固不移。由是結憾。欲便害之。行死于",
    "X87n1623_002:0244a11": "途。遠忽語諸道人及弟子曰。我數日當有對至。便辭",
    "X87n1623_002:0244a12": "別。分布經像及衣盂等訖。明晨詣輔處共語。輔令收",
    "X87n1623_002:0244a13": "之行鞭。忽然而卒。須臾隴上道俗聞而悲慟。率兵以",
    "X87n1623_002:0244a14": "伐於張輔。輔兵敗亦卒。孫綽道賢論中。以帛遠比於",
    "X87n1623_002:0244a15": "晉嵆康。(鎮下。一有于字)",
    "X87n1623_002:0244a16": "(藥)慧休吟雲　道林放鶴",
    "X87n1623_002:0244a17": "慧休。姓湯氏。善於風雅。有名天下。故有詩曰。日暮碧",
    "X87n1623_002:0244a18": "雲合。佳人殊未來。從古迄今皆稱揚休碧雲之句。梁",
    "X87n1623_002:0244a19": "昭明編入文選書。為江淹之詩。未可知也。",
    "X87n1623_002:0244a20": "支遁。字道林。入山陰講演維摩經。于時許詢作都講。",
    "X87n1623_002:0244a21": "林通一義。眾咸謂詢不能解。詢設一難。眾咸謂林無",
    "X87n1623_002:0244a22": "以酬。其辯說問難終無以止。時剡山人有遺林馬者。",
    "X87n1623_002:0244a23": "受而養之。時或譏之。林曰。好其神駿爾。有遺林鶴者。",
    "X87n1623_002:0244a24": "林曰。汝是冲天之物也。寧為耳目之翫乎。遂開籠放",
    "X87n1623_002:0244b01": "之。",
    "X87n1623_002:0244b02": "法相滑稽　僧淵言謔",
    "X87n1623_002:0244b03": "法相。誦習為務。後渡江南山越城寺。游縱放蕩。或時",
    "X87n1623_002:0244b04": "裸袒干冐朝達。唯以言笑滑稽相謔。時晉鎮北將軍",
    "X87n1623_002:0244b05": "司馬恬惡其不節。招而鴆之。頻傾三大鍾。相飲之。神",
    "X87n1623_002:0244b06": "色無易。因茲禮重。",
    "X87n1623_002:0244b07": "康僧淵。來于長安。貌雜胡人。語變中國。時遇殷浩。浩",
    "X87n1623_002:0244b08": "問淵佛經深遠之理。僧淵却辨俗書性情之義。自晝",
    "X87n1623_002:0244b09": "至曛浩不能屈。由是改觀。瑯琊王茂弘以淵鼻高眼",
    "X87n1623_002:0244b10": "深之言戲之。淵復以言謔於王曰。貧道鼻高者。面之",
    "X87n1623_002:0244b11": "山。眼深者。面之淵。山不高則不靈。淵不深則不清。其",
    "X87n1623_002:0244b12": "急辯言謔如是。",
    "X87n1623_002:0244b13": "崇慧登梯　通達入鑊",
    "X87n1623_002:0244b14": "崇慧。少有大量。復振雄名。後掛錫章信寺。大歷初有",
    "X87n1623_002:0244b15": "道士史華上表乞與釋門角教法。遂於東明觀壇前",
    "X87n1623_002:0244b16": "架刀成梯。史華登躡其上如磴道焉。釋崇慧乃於章",
    "X87n1623_002:0244b17": "信寺大樹刀梯。增高百尺。東明之梯極為低小。以刀",
    "X87n1623_002:0244b18": "橫架鋒刃若霜雪之色。慧跣足登陟坦若平道。復蹈",
    "X87n1623_002:0244b19": "烈火作探油湯。口餐鐵葉。史華掩袂而退。",
    "X87n1623_002:0244b20": "通達。幼曉教。其栖止無定。乃入大白山不食。飢則食",
    "X87n1623_002:0244b21": "艸而息依樹端坐。後有大將軍薛萬均聞而異之。迎",
    "X87n1623_002:0244b22": "歸私第供養百有餘日。不違正軏。忽於一夜後索食",
    "X87n1623_002:0244b23": "欲食。苦求方得。從行亦僻。欲求入內夜宿。將軍兄弟",
    "X87n1623_002:0244b24": "大怒。打之幾死。仰而告曰。卿已打我身肉都損。血污",
    "X87n1623_002:0244c01": "不淨。可作湯洗却。待涌沸便脫衣入鑊。狀如冷水。傍",
    "X87n1623_002:0244c02": "人怪之。猶索加火。遂合宅大驚。",
    "X87n1623_002:0244c03": "琳佛鬚生　翼像淚落",
    "X87n1623_002:0244c04": "慧琳。住建明寺。寺有塑佛一體。琳甞供養。日日唯勤",
    "X87n1623_002:0244c05": "禮拜茲佛。忽一日見佛生三十莖鬚。琳乃召寺僧問。",
    "X87n1623_002:0244c06": "盡歎靈感。",
    "X87n1623_002:0244c07": "曇翼。學通三藏。為世推稱。後遊經蜀。郡刺史毛據依",
    "X87n1623_002:0244c08": "重之。忽獲得阿育王瑞像一軀。日夕供養其像。每遇",
    "X87n1623_002:0244c09": "饑荒之時。輙見淚落如雨。似哭泣之狀。",
    "X87n1623_002:0244c10": "(支)東興尚廣　西化可知",
    "X87n1623_002:0244c11": "操曰。教法東興後漢以來。迄今幾于二千載。其有人",
    "X87n1623_002:0244c12": "隱跡林野。於高僧傳中尚不能廣錄。況佛西化天竺",
    "X87n1623_002:0244c13": "諸國。始於鹿野終至鶴林。聖賢讚助事繁廣。其可知",
    "X87n1623_002:0244c14": "也。今於東土高僧傳中。略採靈異之事。撰為蒙求。志",
    "X87n1623_002:0244c15": "欲勉誘後進童儒。繼聖賢之蹤者也。",
    "X87n1623_002:0244c17": "釋氏蒙求(終)"
}