{
    "T46n1937_007:0917a17": "四明尊者教行錄卷第七",
    "T46n1937_007:0917a19": "四明石芝沙門宗曉編",
    "T46n1937_007:0917a20": "宋故明州延慶寺法智大師行業碑",
    "T46n1937_007:0917a21": "明州延慶寺傳天台教觀故法智大師塔銘",
    "T46n1937_007:0917a22": "四明法智尊者實錄",
    "T46n1937_007:0917a23": "十不二門指要鈔序　天竺(遵式)",
    "T46n1937_007:0917a24": "祭四明法智大師文　同前",
    "T46n1937_007:0917a25": "悼四明法師大師詩　同前",
    "T46n1937_007:0917a26": "四明法智尊者贊　門人(僧江)",
    "T46n1937_007:0917a27": "宋明州延慶法智大師真贊　御史(駱偃)",
    "T46n1937_007:0917a28": "延慶始祖法智大師畫像贊　太師(史浩)",
    "T46n1937_007:0917a29": "四明法智大師贊　雪溪(希顏)",
    "T46n1937_007:0917b01": "延慶法智祖師齋忌疏　陳(天俞)",
    "T46n1937_007:0917b02": "四明法智大師諱日疏　雪溪(希顏)",
    "T46n1937_007:0917b03": "延慶始祖法智大師忌疏　此山(可壽)",
    "T46n1937_007:0917b04": "重修法智尊者像志銘　柏庭(善月)",
    "T46n1937_007:0917b05": "宋故明州延慶寺法智大師行業碑",
    "T46n1937_007:0917b06": "推誠保德功臣資政殿大學士守太子",
    "T46n1937_007:0917b07": "少保",
    "T46n1937_007:0917b08": "致仕上柱國南陽郡開國公食邑二千五",
    "T46n1937_007:0917b09": "百戶食實封六百戶賜紫金魚袋趙(抃)撰",
    "T46n1937_007:0917b10": "法智大師名(知禮)。字約言金姓。世為明人。梵",
    "T46n1937_007:0917b11": "相奇偉。性恬而器閎。初其父母禱佛求息。夜",
    "T46n1937_007:0917b12": "夢神僧携一童遺之曰。此佛子羅睺羅也。既生",
    "T46n1937_007:0917b13": "以名焉。毀齒出家。十五落髮受具戒。二十從",
    "T46n1937_007:0917b14": "本郡寶雲(義通)法師。傳天台教觀。始三日首座",
    "T46n1937_007:0917b15": "僧謂曰。法界自有次第。若當奉持。師曰何謂",
    "T46n1937_007:0917b16": "法界。僧曰大總法相圓融無礙者是也。師曰",
    "T46n1937_007:0917b17": "既圓融無礙矣。何得有次第耶。是僧無語。幾",
    "T46n1937_007:0917b18": "一月自講心經。人皆屬聽。而驚傳之。謂教法",
    "T46n1937_007:0917b19": "有賴矣。居三年。常代通師講。入文銷義。益闡",
    "T46n1937_007:0917b20": "其所學。後住承天。遂徙延慶。德望寖隆。道法",
    "T46n1937_007:0917b21": "大熾。所至為學徒淵藪。日本國師。甞遣徒持",
    "T46n1937_007:0917b22": "二十問。詢求法要。師答之咸臻其妙。天台之",
    "T46n1937_007:0917b23": "教莫盛此時。真宗皇帝。知名遺中貴人。至其",
    "T46n1937_007:0917b24": "居。命修懺法。厚有賜予。偶歲大旱。師與遵式",
    "T46n1937_007:0917b25": "異聞二法師。同修金光明懺。用以禱雨三日。",
    "T46n1937_007:0917b26": "雨未降。於是徹席伏地。自誓於天。曰茲會佛",
    "T46n1937_007:0917b27": "事。儻未降雨。當各然一手以供佛。佛事未竟。",
    "T46n1937_007:0917b28": "雨已大浹。甞與錢唐奉先(清源)梵天(慶昭)孤山(智",
    "T46n1937_007:0917b29": "圓)數人。為書設問。往復辨析。雖數而不屈。又",
    "T46n1937_007:0917c01": "遣門人神照大師(本如)。與之講論其說。卒能取",
    "T46n1937_007:0917c02": "勝。甞製指要妙宗二鈔大悲懺儀別行疏記",
    "T46n1937_007:0917c03": "暨光明二記之類。後悉流傳。甞偕十僧修妙",
    "T46n1937_007:0917c04": "懺三年。且約以懺罷。共焚其軀。庶以激怠惰。",
    "T46n1937_007:0917c05": "而起精進。翰林學士楊公億駙馬都尉李遵",
    "T46n1937_007:0917c06": "勗。嘗薦師服號者。其心尤所愛重。知有自焚",
    "T46n1937_007:0917c07": "意。致書勸止弗從。又致書天竺慈雲式師。俾",
    "T46n1937_007:0917c08": "自杭至明面沮其義。亦不聽。群守直史舘李",
    "T46n1937_007:0917c09": "公(夷庾)。密戒隣社。常察之。毋容遁以焚。師願",
    "T46n1937_007:0917c10": "既莫遂。復集十僧。修大悲懺三年。又以光明",
    "T46n1937_007:0917c11": "懺中七日。為順寂期。方五日。結跏趺坐而逝。",
    "T46n1937_007:0917c12": "實天聖六年正月五也。享年六十有九。為僧",
    "T46n1937_007:0917c13": "五十有四期。其亡經月發龕以視。顏膚如生。",
    "T46n1937_007:0917c14": "爪髮俱長。既就荼毘。舌根不壞。舍利至不可",
    "T46n1937_007:0917c15": "勝數。凡三主法會。唯事講懺。四十餘年。脇未",
    "T46n1937_007:0917c16": "始至席。當時之人。從而化者。以千計。授其教",
    "T46n1937_007:0917c17": "而唱道於時者。三十餘席。如則全覺琮本如",
    "T46n1937_007:0917c18": "崇矩尚賢仁岳慧才梵臻之徒。皆為時之聞",
    "T46n1937_007:0917c19": "人。今江浙之間。講席盛者。靡不傳師之教。其",
    "T46n1937_007:0917c20": "於開人之功。亦已博矣。元豐三年冬十月。(余)",
    "T46n1937_007:0917c21": "謝事經歲。自衢抵溫。有法明院[虫/心]講師。其行",
    "T46n1937_007:0917c22": "解俱高者。頓甞游衢。乃(余)未第時。與之接者",
    "T46n1937_007:0917c23": "也。一日斂裓而前曰。(繼忠)於法智師。徒為法",
    "T46n1937_007:0917c24": "孫。惜其示寂六十有三年。其所造峻特。而所",
    "T46n1937_007:0917c25": "學為來者。師固釋門之木鐸哉。自昔達官文",
    "T46n1937_007:0917c26": "士。其言可信於後世者。乃無述焉。其徒竊羞",
    "T46n1937_007:0917c27": "之。既而狀其行。請(余)作碑。以為無窮之傳。(余)",
    "T46n1937_007:0917c28": "乃歎曰。人生之初。虛一而靜。本無凡聖之別。",
    "T46n1937_007:0917c29": "逮交戰於事物之境。而莫之能返。此諸佛不",
    "T46n1937_007:0918a01": "得已。而來震旦。煩其名相以化之。豈苟而已",
    "T46n1937_007:0918a02": "哉。設之以法而可行。示之以戒而不可犯。如",
    "T46n1937_007:0918a03": "目之有花。他人莫得見。如耳之有磬。他人莫",
    "T46n1937_007:0918a04": "得聞。欲其自降迺心而求復初地。其後導師",
    "T46n1937_007:0918a05": "繼繼而興。騁智慧辯才。談真實妙義。使人不",
    "T46n1937_007:0918a06": "離當念超圓頓一乘。不離文字。示解脫諸相。",
    "T46n1937_007:0918a07": "要其究竟。則無一法之可說。無一字以與人。",
    "T46n1937_007:0918a08": "法智師既達乎此。則何假於言而後傳哉。雖",
    "T46n1937_007:0918a09": "然重違勤懇。姑閱其所紀。皆眾所共聞者。因",
    "T46n1937_007:0918a10": "為摭梗概。而實錄之。仍讚之以文曰。",
    "T46n1937_007:0918a11": "　大雄覺世垂微言　　磅礴日月周乾坤",
    "T46n1937_007:0918a12": "　智者才辯窮化元　　時為演說開迷昏",
    "T46n1937_007:0918a13": "　八萬總結河沙塵　　俱入天台止觀門",
    "T46n1937_007:0918a14": "　法智遠出揚清芬　　游戲三昧真軼群",
    "T46n1937_007:0918a15": "　志堅氣直貌且溫　　少而敏悟老益勤",
    "T46n1937_007:0918a16": "　遺旨從衡深討論　　消文釋義雖繽紛",
    "T46n1937_007:0918a17": "　辭淳理妙簡不煩　　或懺或講忘晡昕",
    "T46n1937_007:0918a18": "　邇遐學徒日駿奔　　成等正覺消波旬",
    "T46n1937_007:0918a19": "　俾諸佛祖道彌尊　　如流已清濬其源",
    "T46n1937_007:0918a20": "　如葉已茂培其根　　行高名重上國間",
    "T46n1937_007:0918a21": "　天子遣使來中閽　　賢豪勳戚固所忻",
    "T46n1937_007:0918a22": "　命服錫號迴天恩　　知身變滅如浮雲",
    "T46n1937_007:0918a23": "　誓勇棄舍甘趨焚　　素願莫適仍修熏",
    "T46n1937_007:0918a24": "　眾生嗜好隨貪瞋　　三塗轉徙如膏輪",
    "T46n1937_007:0918a25": "　有能頓悟報施因　　罪福苦樂岐以分",
    "T46n1937_007:0918a26": "　說本無說誰其人　　師心了了所夙敦",
    "T46n1937_007:0918a27": "　言能破妄寧非真　　身雖云亡今常存",
    "T46n1937_007:0918a28": "　江淅蕃蕃其子孫　　詔億萬世觀斯文",
    "T46n1937_007:0918a29": "明州延慶寺傳天台教觀故法智大師",
    "T46n1937_007:0918b01": "塔銘(并序)",
    "T46n1937_007:0918b02": "溫州軍事判官將仕郎試祕書省",
    "T46n1937_007:0918b03": "校書郎前監昌國東監胡(昉)撰",
    "T46n1937_007:0918b04": "天欲久其道。世必生其人。若帝德去。微姬公",
    "T46n1937_007:0918b05": "孔子。則無以垂百世常行之典。佛道衰非思",
    "T46n1937_007:0918b06": "師智者。則無以洞五時所說之文。孔子後為",
    "T46n1937_007:0918b07": "儒席宗匠者。曷甞無人。智者沒作法門師表",
    "T46n1937_007:0918b08": "者。故必生德。大師諱(知禮)字約言。俗姓金氏。",
    "T46n1937_007:0918b09": "代四明人也。初其父以枝嗣未生。誠志頗切。",
    "T46n1937_007:0918b10": "母李氏。乃相與祈佛。因而有妊。及師之生也。",
    "T46n1937_007:0918b11": "乃以佛子羅睺羅而名之。而神情湛寂。骨狀",
    "T46n1937_007:0918b12": "英粹。及在童齓。絕非眾倫。七歲屬母喪。謂劬",
    "T46n1937_007:0918b13": "勞匪易報。且號泣而不絕。由茲厭俗急於出",
    "T46n1937_007:0918b14": "家。其父撫而異之。遂不奪其志。始事太平興",
    "T46n1937_007:0918b15": "國寺(洪選)為師。十五受具戒。而專探律部。二十",
    "T46n1937_007:0918b16": "學天台教法于寶雲(義通)法師之席。而護珠之",
    "T46n1937_007:0918b17": "心。堅如鍛金。瀉瓶之解。了若觀晝。由是勤大",
    "T46n1937_007:0918b18": "精進。具大智慧。安然露地。煥若彌天。接一徒",
    "T46n1937_007:0918b19": "人。必謂之登龍析一義眾。必謂之伏鹿。故道",
    "T46n1937_007:0918b20": "不求揚。而四方盡聞。眾不待召而千里自至。",
    "T46n1937_007:0918b21": "至道丙申秋七月。由承天道場。歸延慶法席。",
    "T46n1937_007:0918b22": "而一心講懺。幾四十餘載。故未嘗有時離香火",
    "T46n1937_007:0918b23": "之供。亦未甞居一夕知茵蓐之溫。其勤也。百",
    "T46n1937_007:0918b24": "川競。注而不息。其利也。大日居中。而遍照。",
    "T46n1937_007:0918b25": "上則真宗皇帝。遣使就加禮異。遠則日本國",
    "T46n1937_007:0918b26": "師。命徒來。詢法要則其餘嚮慕。故可知矣。天",
    "T46n1937_007:0918b27": "禧紀元之初年。及耳順謂其徒曰。半偈亡軀。",
    "T46n1937_007:0918b28": "一句投火。聖人之心。為法如是。矧其去佛滋",
    "T46n1937_007:0918b29": "久。慢道者眾。吾不能損捨壽命以警發懈怠。",
    "T46n1937_007:0918c01": "則勇猛精進。胡足言矣。於是結十僧。而入懺。",
    "T46n1937_007:0918c02": "期三載以共焚。是時翰林學士楊公(億)駙馬都",
    "T46n1937_007:0918c03": "尉李公(遵勗)。皆絕世文雄。當朝勳盛。每嚮師",
    "T46n1937_007:0918c04": "通悟。必望風推挹。其年詔賜紫袈裟。尋勅賜",
    "T46n1937_007:0918c05": "法智號。皆二公論薦之所授也。及聞師誓真",
    "T46n1937_007:0918c06": "法之供懷安養之國。而楊公專勤置郵。確請",
    "T46n1937_007:0918c07": "住世。復以忻厭之意。而興疑難之辭。故師答",
    "T46n1937_007:0918c08": "曰終日破相。而諸法皆成。終日立法。而纖塵",
    "T46n1937_007:0918c09": "必盡。楊公知不可以義屈亦不可以言留。乃",
    "T46n1937_007:0918c10": "專委州將洎諸曹吏。俾其遍家安護。長慕",
    "T46n1937_007:0918c11": "保存。于時太守主客員外郎史舘李公夷庚。",
    "T46n1937_007:0918c12": "與郡邑僚屬。皆信重彌篤。懇請共勤。又錢唐",
    "T46n1937_007:0918c13": "有(遵式)法師者。名重當世。道絕眾流。素與師",
    "T46n1937_007:0918c14": "交游。最以法相契。楊公亦寓書於式。俾共請",
    "T46n1937_007:0918c15": "於師(書見蓬山集)式乃親涉大江。躬趨丈室。由是",
    "T46n1937_007:0918c16": "大師之行願。始不得已而止焉。及大師之歿。",
    "T46n1937_007:0918c17": "式甞作詩以悼之。其句曰。天上無雙月。人間",
    "T46n1937_007:0918c18": "秖一僧。議者不以式之言過。而謂師之道然",
    "T46n1937_007:0918c19": "矣。則大師之道德。大師之誠信。其為時賢同",
    "T46n1937_007:0918c20": "道。愛慕推重也如此。天聖五年冬忽示身有",
    "T46n1937_007:0918c21": "疾。而行道愈勤。門人請少息。而師體輒復康。",
    "T46n1937_007:0918c22": "六年正月五日。跏趺之次泰定而絕。涉日既",
    "T46n1937_007:0918c23": "久。而開龕若生。報年六十九。經夏五十四。其",
    "T46n1937_007:0918c24": "月二十有四日。闍維于本郡南門之外。對栴",
    "T46n1937_007:0918c25": "檀之[卄/積]。將致於焚。然而瞻蔔之香。先聞其馥",
    "T46n1937_007:0918c26": "郁。得舍利五色者。故不知其數。而緇俗求取",
    "T46n1937_007:0918c27": "者。又不知其幾干。明道二年七月二十有九",
    "T46n1937_007:0918c28": "日。奉靈骨葬于崇法院之左。本教法也。大師",
    "T46n1937_007:0918c29": "天稟圓照。神賦精力故。其遍發大經。增進三",
    "T46n1937_007:0919a01": "昧。古師所未諭。今學所未詳者。師必炳然。而",
    "T46n1937_007:0919a02": "記釋之。往哲所難履。來裔所難繼者。師必確",
    "T46n1937_007:0919a03": "然。而進趣之。猶萬仞獨起。人可仰其峻。而不",
    "T46n1937_007:0919a04": "可躋其高也。百谷皆下。眾可目其廣。而不可",
    "T46n1937_007:0919a05": "量其深也。故傳大師之筆者。凡四十餘軸。升",
    "T46n1937_007:0919a06": "大師之堂者。踰一千餘人。其間覩奧特深。領",
    "T46n1937_007:0919a07": "徒繼盛者。若當州開元寺則全越州圓智寺",
    "T46n1937_007:0919a08": "覺琮台州東掖山本如衢州浮石院崇矩見。",
    "T46n1937_007:0919a09": "嗣住大師之院尚賢等。又二十二人皆卓爾",
    "T46n1937_007:0919a10": "具體。超然悟心。堅摧眾峯。利及群彙。所謂",
    "T46n1937_007:0919a11": "上中下性普潤。由乎一雲。數百千輝散。照元",
    "T46n1937_007:0919a12": "於一矩。則大師之道。盛乎世。利于眾。昭昭",
    "T46n1937_007:0919a13": "然不可窮而絕也。又可得而知焉。事備全師",
    "T46n1937_007:0919a14": "所著實錄。此得而略。賢公教主。將以大師",
    "T46n1937_007:0919a15": "之道勒銘于塔。而損書紫言見紀。嗚呼大師",
    "T46n1937_007:0919a16": "之出世也。豈無謂乎。得不以祇園之法屬于",
    "T46n1937_007:0919a17": "澆季而師扶樹之乎。台山之教。當于流布。而",
    "T46n1937_007:0919a18": "師光大之乎。門外有車。諸子不復乘。而師使",
    "T46n1937_007:0919a19": "乘之乎。衣中有珠。醉人不復悟。而師使悟",
    "T46n1937_007:0919a20": "之乎。化化城於險道乎浮浮囊於大海乎報",
    "T46n1937_007:0919a21": "諸佛之恩乎為如來之使乎。不然何精心向",
    "T46n1937_007:0919a22": "道。亡身為眾也。若是之甚哉。昔梁補闕謂。天",
    "T46n1937_007:0919a23": "台等覺歟妙覺歟。不可得而知。裴相國謂。圭",
    "T46n1937_007:0919a24": "峰其四依之人乎。其十地之人乎。則今之談",
    "T46n1937_007:0919a25": "大師者。又焉得不以梁裴之言而作於稱歎",
    "T46n1937_007:0919a26": "乎。(昉)故不敏。敢拒來誨。焚香稽首。謹作銘",
    "T46n1937_007:0919a27": "曰。",
    "T46n1937_007:0919a28": "　道行于世　　久之其天　　教敷于聖",
    "T46n1937_007:0919a29": "　翊知其賢　　皇矣真覺　　始垂化緣",
    "T46n1937_007:0919b01": "　開顯一性　　周流大千　　異人間出",
    "T46n1937_007:0919b02": "　宗風迭宣　　洪惟智者　　妙達金僊",
    "T46n1937_007:0919b03": "　真乘顯暢　　法炬光筵　　鄞江嗣矣",
    "T46n1937_007:0919b04": "　四海昭然　　紫宸加異　　外域申虔",
    "T46n1937_007:0919b05": "　三觀獨照　　萬行彌堅　　玉性本潔",
    "T46n1937_007:0919b06": "　珠形自圓　　安步覺地　　亡軀講筵",
    "T46n1937_007:0919b07": "　法不我悟　　善期眾遷　　汝曹尚怠",
    "T46n1937_007:0919b08": "　吾軀可捐　　冀人警悟　　奉誨周旋",
    "T46n1937_007:0919b09": "　朝賢眷眷　　道友拳拳　　咸懷戀慕",
    "T46n1937_007:0919b10": "　不許焚然　　其利日廣　　其心益專",
    "T46n1937_007:0919b11": "　化無不至　　教無不詮　　報靈藉世",
    "T46n1937_007:0919b12": "　慧日沈淵　　師之道機　　靡得而言",
    "T46n1937_007:0919b13": "　師之化迹　　可得而鐫　　銘之于塔",
    "T46n1937_007:0919b14": "　芳香永傳",
    "T46n1937_007:0919b15": "四明法智尊者實錄",
    "T46n1937_007:0919b16": "開元三學院門人(則全)編",
    "T46n1937_007:0919b17": "大師諱(知禮)。字約言。俗金氏。前漢金日磾之",
    "T46n1937_007:0919b18": "裔也。後子孫代為明人。父經母李氏。七歲喪",
    "T46n1937_007:0919b19": "所怙。為報鞠育。急於出家。即從故里太平興",
    "T46n1937_007:0919b20": "國寺僧洪選手。下為弟子。十五祝髮受具。二",
    "T46n1937_007:0919b21": "十從寶雲通法師。學天台教觀。始及二載。厥",
    "T46n1937_007:0919b22": "父偶夢。師跪於通之前通持瓶水。注其口。自",
    "T46n1937_007:0919b23": "後圓頓之旨。一受即了。因即代講。僅乎數載。",
    "T46n1937_007:0919b24": "殆通之滅。禮復自夢。貫師之首。擐于左臂而",
    "T46n1937_007:0919b25": "行。即自解曰。將非初表受習流通。次表操持",
    "T46n1937_007:0919b26": "種智之首化行於世也。至淳化辛卯歲。受請",
    "T46n1937_007:0919b27": "于乾符寺(乾符中間改曰承天今為能仁)。綿歷四祀。諸子悅隨。",
    "T46n1937_007:0919b28": "堂舍側陋。遂遷于保恩院(今延慶也)師自咸平二年",
    "T46n1937_007:0919b29": "已後。專務講懺。常坐不臥。足無外涉。修謁",
    "T46n1937_007:0919c01": "盡遣。前後講法華玄義七遍。法華文句八",
    "T46n1937_007:0919c02": "遍。摩訶止觀八遍。大般涅槃經疏一遍。淨",
    "T46n1937_007:0919c03": "名經疏二遍。金光明經玄疏十遍。觀音別",
    "T46n1937_007:0919c04": "行玄疏七遍。觀無量壽佛經疏七遍。金剛",
    "T46n1937_007:0919c05": "錍。止觀義例。止觀大意。十不二門。始終",
    "T46n1937_007:0919c06": "心要等。講說不計其數。著述光明玄續遺",
    "T46n1937_007:0919c07": "記三卷。金光明文句記六卷。觀經妙宗鈔",
    "T46n1937_007:0919c08": "三卷。觀音玄疏記共四卷。十不二門指要鈔",
    "T46n1937_007:0919c09": "二卷。觀經融心解一卷。輔行傳弘決題下注",
    "T46n1937_007:0919c10": "文一卷。義例境觀互照一卷。天台教與起信",
    "T46n1937_007:0919c11": "論融會章一卷。別理隨緣二十問一卷。釋請",
    "T46n1937_007:0919c12": "觀音疏消伏三用一卷。對闡義鈔辨三用一",
    "T46n1937_007:0919c13": "十九問一卷。光明玄當體章問答偈一卷。釋",
    "T46n1937_007:0919c14": "難扶宗記二卷。觀心二百問一卷。十義書三",
    "T46n1937_007:0919c15": "卷。解謗書三卷。答日本國源信禪師二十七",
    "T46n1937_007:0919c16": "問一卷。答楊文公三問并書一卷絳幃三十",
    "T46n1937_007:0919c17": "問答一卷。開幃試問四十二章金光明三昧",
    "T46n1937_007:0919c18": "儀一卷。千手眼大悲心呪行法一卷。授菩薩",
    "T46n1937_007:0919c19": "戒儀一卷。放生文一卷為俞殿頭作修懺要",
    "T46n1937_007:0919c20": "旨一卷。為司法祝坦作發願文一卷。修法華",
    "T46n1937_007:0919c21": "懺法三十晝夜五遍。金光明懺法一十晝夜",
    "T46n1937_007:0919c22": "二十遍。彌陀懺法一七晝夜五十遍。請觀音",
    "T46n1937_007:0919c23": "懺法四十九晝夜八遍。大悲懺法三七晝夜",
    "T46n1937_007:0919c24": "一十遍。年至五十七。位同志一十人。誓願",
    "T46n1937_007:0919c25": "要期。修法華懺。三年期滿日共焚身。供養妙",
    "T46n1937_007:0919c26": "經。求生淨土。行法將圓無何。名達朝彥。翰林",
    "T46n1937_007:0919c27": "學士楊公億。連書請住世。又郡守直史舘李",
    "T46n1937_007:0919c28": "夷庚。同倅眾官僚。曲加敦請。咸乞住世說法",
    "T46n1937_007:0919c29": "利生。以是志願。不得而施。復偕十僧。修大悲",
    "T46n1937_007:0920a01": "佛事三年。以堅志行。師自三十二。出世住持。",
    "T46n1937_007:0920a02": "一心講懺。共三十八年。嘗然三指。以供佛起",
    "T46n1937_007:0920a03": "造院宇。一所大小三百間。造彌陀觀音勢至",
    "T46n1937_007:0920a04": "聖像。總一十二軀。普賢菩薩一軀。大悲菩薩",
    "T46n1937_007:0920a05": "一軀。天台祖師六軀。即寫天台教乘。僅一萬",
    "T46n1937_007:0920a06": "卷。天禧元年。翰林楊(億)申奏詔賜紫衣。天禧",
    "T46n1937_007:0920a07": "四年。駙馬李(遵勗)委曲奏請師號真宗特賜法",
    "T46n1937_007:0920a08": "智大師。至天聖五年冬。臥疾雖粗用醫治。",
    "T46n1937_007:0920a09": "而不替說法。於六年正月五日戌時。跏趺而",
    "T46n1937_007:0920a10": "坐。召大眾說法。最後言曰。吾竭力盡心。建此",
    "T46n1937_007:0920a11": "道場。誓願流通天台教觀。汝等善自荷檐。莫",
    "T46n1937_007:0920a12": "作最後斷佛種人。吾祖至訓。汝其思之。夫生",
    "T46n1937_007:0920a13": "必有死猶旦暮。然汝等當勤精進修道無間。",
    "T46n1937_007:0920a14": "則世世生生。相逢有在矣。語畢驟稱阿彌陀",
    "T46n1937_007:0920a15": "尊號。奄然而逝。露龕示身。經二七日。爪髮俱",
    "T46n1937_007:0920a16": "長。顏貌如在。復過七日。遷于南門郊外。將致",
    "T46n1937_007:0920a17": "闍維。先聞異香馥郁。火滅烟消。得舌根不壞。",
    "T46n1937_007:0920a18": "舍利五色。不可勝數。而多為宮裳士庶得之。",
    "T46n1937_007:0920a19": "越五載至明道二年癸酉歲七月二十九日。",
    "T46n1937_007:0920a20": "門弟子奉靈骨。瘞于崇法院之左。立塔以識",
    "T46n1937_007:0920a21": "之。春秋六十九。僧臘五十四。稟法領徒者。三",
    "T46n1937_007:0920a22": "十餘人。所謂(則全覺琮本如崇矩尚賢梵臻仁岳慧才)等也。登門入室",
    "T46n1937_007:0920a23": "者。納計四百七十八人。餘之務學方來不可",
    "T46n1937_007:0920a24": "勝紀。手度弟子(立誠又玄)等七十人。每歲仲春。建",
    "T46n1937_007:0920a25": "菩薩戒會。其被化者。常滿五千大眾。其餘密",
    "T46n1937_007:0920a26": "行潛德。殆難概見。上之所錄。悉眾所知聞。",
    "T46n1937_007:0920a27": "庶幾後賢咸仰上德云爾。時明道季秋十八",
    "T46n1937_007:0920a28": "日門人(則全)謹錄。",
    "T46n1937_007:0920a29": "指要鈔序",
    "T46n1937_007:0920b01": "大教隆夷存乎其人。諸祖既往玄化幾息。",
    "T46n1937_007:0920b02": "云大教者。此非教門體析偏圓等義對分大",
    "T46n1937_007:0920b03": "小。茲約內外二宗。以論之。如釋籤解章安大",
    "T46n1937_007:0920b04": "法東漸。云通指佛教為大法是也。文選曰。道",
    "T46n1937_007:0920b05": "有隆夷。注云。隆盛也。夷平也。盛平亦高下之",
    "T46n1937_007:0920b06": "義耳。周易神而明之。存乎其人。諸祖者。荊溪",
    "T46n1937_007:0920b07": "已下諸師也。太玄經曰。遠而有黑色者。謂之",
    "T46n1937_007:0920b08": "玄。今以台宗幽遠微密之旨。為玄化矣。幾音",
    "T46n1937_007:0920b09": "機文。選作其音並近也。",
    "T46n1937_007:0920b10": "時不可久替。心有間世者出焉。四明傳教導",
    "T46n1937_007:0920b11": "師禮公。實教門之偉人也。童子受經。便能思",
    "T46n1937_007:0920b12": "義。天機特發。不曰生知之上性者乎。",
    "T46n1937_007:0920b13": "爾雅曰。替廢也。間世者。名德之人間生也。孟",
    "T46n1937_007:0920b14": "子曰。彼一時也。此一時也。五百年必有王者",
    "T46n1937_007:0920b15": "興。其間必有名世者。四明乃慶元府南面山",
    "T46n1937_007:0920b16": "名。陸龜蒙曰。有峰最高。四穴在上。每澄霽",
    "T46n1937_007:0920b17": "望之。如戶牖。相傳謂之石窓。即四明之目迴",
    "T46n1937_007:0920b18": "神仙所居處也。見四明圖經。禮記十歲為幼",
    "T46n1937_007:0920b19": "學。二十為弱冠。凡言童子。乃十歲以上至二",
    "T46n1937_007:0920b20": "十。弱冠中間。太和未散者。總稱童子。師七歲",
    "T46n1937_007:0920b21": "出家。正童子時也。天機者。莊子曰。其嗜欲",
    "T46n1937_007:0920b22": "深。其大機淺。語曰。生而知之者上。學而知之",
    "T46n1937_007:0920b23": "者次。",
    "T46n1937_007:0920b24": "及進具稟學於寶雲通師。初預法席。厥父夢。",
    "T46n1937_007:0920b25": "其跪于師前。師執瓶水。注於口中。其引若泉。",
    "T46n1937_007:0920b26": "其受若谷。於是乎。天台大教圓頓之旨。一受",
    "T46n1937_007:0920b27": "即了。不俟再聞。師謂之曰。子於吾言。無所不",
    "T46n1937_007:0920b28": "達。非助我也。",
    "T46n1937_007:0920b29": "準塔銘。師年十五祝髮。受具足戒。二十從寶",
    "T46n1937_007:0920c01": "雲師學。四明迴父金氏。諱經。夢水若泉。喻教",
    "T46n1937_007:0920c02": "觀源源之有本也。孟子曰。源泉混混。不舍晝",
    "T46n1937_007:0920c03": "夜。盈科而後進。放于四海。有本者如是。爾雅",
    "T46n1937_007:0920c04": "曰。水注溪曰谷。子於吾言等。論語夫子曰。回",
    "T46n1937_007:0920c05": "也非助我者也。於吾言無所不說。疏解曰。顏",
    "T46n1937_007:0920c06": "面於夫子之言。皆默而識之。即無發起之益。",
    "T46n1937_007:0920c07": "故曰非助我也。",
    "T46n1937_007:0920c08": "逮師始滅。公復夢。貫師之首。擐于左臂而行。",
    "T46n1937_007:0920c09": "嘻得非初表受習。若阿難瀉水分瓶。之莫二",
    "T46n1937_007:0920c10": "也。後表傳持操師種智之首。而行化也。",
    "T46n1937_007:0920c11": "通公示滅于真宗端拱改元。貫謂貫穿。擐音",
    "T46n1937_007:0920c12": "患出左傳。彼曰。擐甲執兵擐甲帶甲也。論此",
    "T46n1937_007:0920c13": "夢之相狀。乃四明以右手。穿通之頭。復以左",
    "T46n1937_007:0920c14": "臂。帶通而行此固異夢也。嘻嘆聲也。大經",
    "T46n1937_007:0920c15": "明。阿難侍佛。持十二部經。如瀉水分瓶置之",
    "T46n1937_007:0920c16": "異器。種智二字。言約意豐。謂一切智。道種",
    "T46n1937_007:0920c17": "智。一切種智。此一心三智。本出摩訶般若經。",
    "T46n1937_007:0920c18": "大論解釋。見第三十卷。昔北齊依此以修心",
    "T46n1937_007:0920c19": "觀。口授南嶽。南嶽傳天台。天台之後。凡十三",
    "T46n1937_007:0920c20": "傳。而至四明。蓋一家傳宗法要。唯此矣。",
    "T46n1937_007:0920c21": "淳化初。郡之乾符寺。請開講席。諸子悅隨。若",
    "T46n1937_007:0920c22": "眾流會海。繇是堂舍側陋。門徒漸繁。未幾遂",
    "T46n1937_007:0920c23": "遷于保恩院焉。法華止觀金光明諸部。連環",
    "T46n1937_007:0920c24": "講貫。歲無虛日。",
    "T46n1937_007:0920c25": "乾符居明之市心。續改承天。今為能仁寺。師",
    "T46n1937_007:0920c26": "所住者。即法華附庸院也。保恩今延慶。是悅",
    "T46n1937_007:0920c27": "隨者。周易曰。隨剛而下。柔動而悅隨。孔注尚",
    "T46n1937_007:0920c28": "書曰。百川以海為宗也。楊子曰。終則始。始則",
    "T46n1937_007:0920c29": "終。若連環之無端。",
    "T46n1937_007:0921a01": "甞勗其徒曰。吾之或出或處或默或語。未始",
    "T46n1937_007:0921a02": "不以教觀權實之旨。為服味焉為杖几焉。汝",
    "T46n1937_007:0921a03": "無怠也。",
    "T46n1937_007:0921a04": "勗勉勵也。尚書。夫子勗哉。是也出處。語默等",
    "T46n1937_007:0921a05": "全用周易繫辭彼明君子之道。於四儀中。未",
    "T46n1937_007:0921a06": "甞忘也。教觀權實者。一家入道之樞機也。服",
    "T46n1937_007:0921a07": "則被身。味則充飢。杖則手凭。几則身倚。以喻",
    "T46n1937_007:0921a08": "教觀等法朝夕受用不可無也。",
    "T46n1937_007:0921a09": "大哉若夫被寂忍之衣。據大慈之室。循循善",
    "T46n1937_007:0921a10": "誘人。不可得而稱矣。",
    "T46n1937_007:0921a11": "此以法華三法。稱嘆利他之行。經曰入如來",
    "T46n1937_007:0921a12": "室。著如來衣。坐如來座。普被名室。遮惡名",
    "T46n1937_007:0921a13": "衣。不著名座。備乎此三。而揚聖化。即世間之",
    "T46n1937_007:0921a14": "依止也。語曰夫子循循然善誘人。注曰循循",
    "T46n1937_007:0921a15": "次序貌。誘進也。",
    "T46n1937_007:0921a16": "釋籤十不二門者。今昔講流。以為一難文也。",
    "T46n1937_007:0921a17": "或多注釋。各陳異端。孰不自謂握靈蛇之珠",
    "T46n1937_007:0921a18": "揮彌天之筆。豈思夫一家教觀。殊不知其啟",
    "T46n1937_007:0921a19": "發之所。公覽之再嘆。豈但釋文未允。柰何委",
    "T46n1937_007:0921a20": "亂大綱。山隤角崩良用悲痛。",
    "T46n1937_007:0921a21": "或多注釋。蓋指荊溪之後奉先珠指孤山證",
    "T46n1937_007:0921a22": "義之類也。引二事比諸家各擅其美。昔隋侯",
    "T46n1937_007:0921a23": "出行。見牧童打傷蛇腦。侯憐之用藥塗。治而",
    "T46n1937_007:0921a24": "去。一夜偶見庭中。有光燭之。乃一蛇銜珠在",
    "T46n1937_007:0921a25": "地。自言我本龍子。變形游戲。為牧童所傷。賴",
    "T46n1937_007:0921a26": "君以救。故今携珠為謝。侯得珠進楚王。王置",
    "T46n1937_007:0921a27": "殿上。發光如晝。準梁僧傳。道安法師。文理通",
    "T46n1937_007:0921a28": "經。德望隆重。時習鑿齒鋒辯天垂。特往謁",
    "T46n1937_007:0921a29": "見。既坐稱言。四海習鑿齒安曰彌天釋道安。",
    "T46n1937_007:0921b01": "時人稱賞其答。禮記檀弓曰。泰山其頹乎。梁",
    "T46n1937_007:0921b02": "木其壞乎。尚書泰誓曰。百姓懷懷。若崩厥角。",
    "T46n1937_007:0921b03": "二文嘆人之興亡。此中擬法之凋弊。",
    "T46n1937_007:0921b04": "將欲正舉捨我。而誰遂而正析斯文。旁援顯",
    "T46n1937_007:0921b05": "據。綽有餘刃。兼整大途。教門權實。今時同",
    "T46n1937_007:0921b06": "昧者。於茲判矣。別理隨緣其類也。觀道所託。",
    "T46n1937_007:0921b07": "連代共迷者。於茲見矣。指要所以其立也。",
    "T46n1937_007:0921b08": "孟子紀。孔子曰。當今之世。舍我其誰。正析之",
    "T46n1937_007:0921b09": "言。如楞嚴曰。披剝萬象。析出精明。援引也。",
    "T46n1937_007:0921b10": "綽猶寬緩之貌。軻書曰。豈不綽綽然有餘裕",
    "T46n1937_007:0921b11": "哉。又莊子明。庖丁為文惠君。解牛數千而刀",
    "T46n1937_007:0921b12": "若新發硎。恢恢乎其於游刃。必有餘地。別理",
    "T46n1937_007:0921b13": "隨緣者。藏通則教理俱權。圓則教理俱實。此",
    "T46n1937_007:0921b14": "三易曉。唯別教權理實。蘊乎隨緣之義。意稍",
    "T46n1937_007:0921b15": "難明。四明能顯述之。故天竺稱可觀道。連代",
    "T46n1937_007:0921b16": "共迷者。以山外諸師建言玄句不通修。復云",
    "T46n1937_007:0921b17": "觀真不觀妄故。指要斥之曰。有人解今一念。",
    "T46n1937_007:0921b18": "云是真性。恐未稱文旨等是也。",
    "T46n1937_007:0921b19": "至若。法華止觀綱格之文。隱栝錯綜。略無不",
    "T46n1937_007:0921b20": "在。後之學者。足以視近見遠染指知味。易不",
    "T46n1937_007:0921b21": "云乎。通天下之志。定天下之業。斷天下之疑。",
    "T46n1937_007:0921b22": "實此一二萬言得矣。",
    "T46n1937_007:0921b23": "綱格者。輔行曰。綱謂綱紀。如網之外圍。格謂",
    "T46n1937_007:0921b24": "格正。如物之大體。彼以八教。判釋如綱格。教",
    "T46n1937_007:0921b25": "隨機異如網目。此則不然。隨文用與也。隱栝",
    "T46n1937_007:0921b26": "荀子二出。一曰府然。若渠堰隱栝之於已也。",
    "T46n1937_007:0921b27": "注曰渠堰所以制水。隱栝所以制木。一曰故",
    "T46n1937_007:0921b28": "枸木。必將待隱栝。鈍金必將待礱厲。注曰",
    "T46n1937_007:0921b29": "枸讀為鈎。曲也。隱栝正曲木之具。廣雅。錯廁",
    "T46n1937_007:0921c01": "也。綜總也。說文謂。機縷持絲交者。即錯要其",
    "T46n1937_007:0921c02": "文。綜理其義也。視近見遠中。庸言。君子之",
    "T46n1937_007:0921c03": "道。知遠知近。染指者。左傳說。楚人献[元/?]於鄭",
    "T46n1937_007:0921c04": "靈公。子家將見。子公之食指動。以示子家曰。",
    "T46n1937_007:0921c05": "他日我如此。必甞異味矣。及入宰夫將解[元/?]。",
    "T46n1937_007:0921c06": "相視而笑。公問之。子家以告。及食召子公弗",
    "T46n1937_007:0921c07": "與也。子公怒染指於鼎。甞之而出。今以指要",
    "T46n1937_007:0921c08": "為鼎。若人研覈則為染指。由此得諳教觀等",
    "T46n1937_007:0921c09": "味也。易不下雖用彼言。不用彼意。彼意□天",
    "T46n1937_007:0921c10": "下之志未通。易能通之。天下之業未定。易能",
    "T46n1937_007:0921c11": "定之。天下之疑未斷。易能斷之。迴此三義。歸",
    "T46n1937_007:0921c12": "乎指要。誠謂窮理。盡性之書矣。",
    "T46n1937_007:0921c13": "式恭遵同學。觀者無謂吾之亦有黨乎。取長",
    "T46n1937_007:0921c14": "其理。無取長其情。文理明白。誰能隱乎云也。",
    "T46n1937_007:0921c15": "懺主單著名諱。古今皆然。如僧祐弘明序云。",
    "T46n1937_007:0921c16": "祐以末學。涅槃疏緣起。章安自敘云。頂滯於",
    "T46n1937_007:0921c17": "豫章。亦有獨書上字者。如君山籤序云。普早",
    "T46n1937_007:0921c18": "歲在塵是也。二師同學。同氣連枝。真難弟難",
    "T46n1937_007:0921c19": "兄也。故石塔記云。通居寶雲。日敷教觀。逾二",
    "T46n1937_007:0921c20": "記(知禮遵式)子衿之高者黨類也。釋名曰。五百家",
    "T46n1937_007:0921c21": "為黨。論語孔子曰。吾聞君子不黨。君子亦有",
    "T46n1937_007:0921c22": "黨乎。疏曰相助匿非曰黨。孔子既答陳司敗",
    "T46n1937_007:0921c23": "而退。司敗復楫弟子巫馬期。進而問曰。我聞",
    "T46n1937_007:0921c24": "君子不阿黨。今孔子言。昭公知禮。即君子亦",
    "T46n1937_007:0921c25": "有黨乎。取長其理者。孝經序曰。在理或當。何",
    "T46n1937_007:0921c26": "必求人。大哉指要之作。文理既正。是誠不可",
    "T46n1937_007:0921c27": "匿者也。",
    "T46n1937_007:0921c28": "祭四明法智大師文同前",
    "T46n1937_007:0921c29": "維天聖六年歲。次戊辰正月丁酉朔某日。杭",
    "T46n1937_007:0922a01": "州天竺同門法弟。慈雲大師(遵式)謹遣學徒。齎",
    "T46n1937_007:0922a02": "送香燭。靈山上茶。并雲厨辦齋食。罄食味之",
    "T46n1937_007:0922a03": "品。恭薦于。四明延慶寺法兄法智大師尊靈。",
    "T46n1937_007:0922a04": "伏惟。靈天生懿德。來輔法王。殆將絕紀。奚振",
    "T46n1937_007:0922a05": "頹綱章安既往。荊溪次亡。誕此人師。紹彼烈",
    "T46n1937_007:0922a06": "元。一家大教。鍾此三良三。友謝其博識。八俊",
    "T46n1937_007:0922a07": "甘以退藏四十餘載。教網大張。開慈悲之室。",
    "T46n1937_007:0922a08": "踞法空之床。寬以居眾。謹以化方。是乎金玉",
    "T46n1937_007:0922a09": "市貴。桃李蹊香。蜂屯蟻慕。入室升堂。濟濟乎",
    "T46n1937_007:0922a10": "其徒。甡甡乎惟良。可以分千燈。可以化四方。",
    "T46n1937_007:0922a11": "若乃運如椽之筆。啟麗藻之房。十不二之奧",
    "T46n1937_007:0922a12": "義。我得而詳。十六妙之淵旨。我得而敭。至於",
    "T46n1937_007:0922a13": "觀音別品金鼓舊章。或闡其幽。或補其亡。涌",
    "T46n1937_007:0922a14": "我義泉。解我智囊。伸先覺之製。實後學之望。",
    "T46n1937_007:0922a15": "嗚呼何期。忽隨世態。奄爾無常。顧有河之渺",
    "T46n1937_007:0922a16": "瀰。俄折橋梁。悲欲海之浩漫。忽喪艅艎。痛兩",
    "T46n1937_007:0922a17": "楹之愕夢。結雙樹之悲涼。且夫世人將啟手",
    "T46n1937_007:0922a18": "足。纏痛寢床。唯兄告終。與物返常。加趺面",
    "T46n1937_007:0922a19": "西。稱佛洋洋。良久泊然。高騖淨方。如此則天",
    "T46n1937_007:0922a20": "眼遐睠。神力隼翔。必願臨弟斯食。鑒弟斯章。",
    "T46n1937_007:0922a21": "嗚呼哀哉。詩有伐木。易稱斷金。唯弟於兄。真",
    "T46n1937_007:0922a22": "謂同心。象塤篪之合韻。亦笙磬之和音。有法",
    "T46n1937_007:0922a23": "共議。有過相箴。如切如磋。博我良深。有始有",
    "T46n1937_007:0922a24": "卒。唯天是沈。偶因化緣。自此分襟。阻越之",
    "T46n1937_007:0922a25": "山。隔吳之潯。蹤跡滯夢。夢亦相尋。日飛盡於",
    "T46n1937_007:0922a26": "東箭。情有斷於南金。嗚呼嗚呼。今則已已。痛",
    "T46n1937_007:0922a27": "何可任。理合便離鷲嶺遠度山陰。為老怯於",
    "T46n1937_007:0922a28": "春冷亦路阻於霖霪。劣弟蓋年過耳順。齒逼",
    "T46n1937_007:0922a29": "縱心。行坐几杖。起臥呻吟。與兄暫隔。繼送窮",
    "T46n1937_007:0922b01": "林。只期生於安養。願永作於追尋。嗚呼嗚呼。",
    "T46n1937_007:0922b02": "伏惟尚饗。",
    "T46n1937_007:0922b03": "悼四明法智大師詩(并序)同前",
    "T46n1937_007:0922b04": "予與四明法智大師。為友四十餘年。及終不",
    "T46n1937_007:0922b05": "得一哭於寢門之下。由路有五六百里。春有",
    "T46n1937_007:0922b06": "飛霰累旬。身有六十六歲。故杖屐不利收往",
    "T46n1937_007:0922b07": "也。嗟歎之不足。乃詠歌之句云。天上無雙月。",
    "T46n1937_007:0922b08": "人間秖一僧。覽者無謂予厚於所知薄於所",
    "T46n1937_007:0922b09": "不知。但見其解行。有卓卓出人之異。寄極言",
    "T46n1937_007:0922b10": "以暢其所懷耳。異者何也一。家教部。毘陵師",
    "T46n1937_007:0922b11": "所未記者。悉記之。四三昧人所難行者。悉行",
    "T46n1937_007:0922b12": "之。雖寒暑相代。脇不至席。六十有九而終。其",
    "T46n1937_007:0922b13": "疾且頓。而行道講訓。無所閒然門。徒請宴不",
    "T46n1937_007:0922b14": "從。逮加趺氣盡。後及火化。舍利莫知其幾千",
    "T46n1937_007:0922b15": "數矣。噫非知之艱。行之惟艱也。詩二章章八",
    "T46n1937_007:0922b16": "句。",
    "T46n1937_007:0922b17": "　誰乎喪我朋　　誰復繼毘陵",
    "T46n1937_007:0922b18": "　天上無雙月　　人間秖一僧",
    "T46n1937_007:0922b19": "　遺文禪次集　　講座病猶陞",
    "T46n1937_007:0922b20": "　今也挂空影　　紗龕籠夜燈",
    "T46n1937_007:0922b21": "其一",
    "T46n1937_007:0922b22": "　江上傷懷久　　斜陽遍越陵",
    "T46n1937_007:0922b23": "　君為出世士　　我亦謝時僧",
    "T46n1937_007:0922b24": "　貝葉同年講　　蓮華異日陞",
    "T46n1937_007:0922b25": "　法門傳弟子　　何啻百千燈",
    "T46n1937_007:0922b26": "其二",
    "T46n1937_007:0922b27": "四明法智尊者贊",
    "T46n1937_007:0922b28": "門弟子(僧江)稽首",
    "T46n1937_007:0922b29": "　堂堂我師　　法苑英才　　子生皇宋",
    "T46n1937_007:0922c01": "　獨步天台　　荊溪往沒　　鄮嶺重來",
    "T46n1937_007:0922c02": "　教門久塞　　我師洞開　　義雷迅發",
    "T46n1937_007:0922c03": "　迷蟄春迴　　繪儀罔及　　奮藻難裁",
    "T46n1937_007:0922c04": "　煥然睟容　　孰不欽哉",
    "T46n1937_007:0922c05": "宋故明州延慶法智大師真贊",
    "T46n1937_007:0922c06": "節度判官朝奉郎試大理司",
    "T46n1937_007:0922c07": "直兼監察御史雲騎尉駱(偃)",
    "T46n1937_007:0922c08": "　道以功振　　化以行施　　識貽所導",
    "T46n1937_007:0922c09": "　解貽所規　　信者興仰　　學者興隨",
    "T46n1937_007:0922c10": "　遠則聽範　　邇則觀儀　　影響相契",
    "T46n1937_007:0922c11": "　聞見交馳　　德兮斯茂　　教兮斯滋",
    "T46n1937_007:0922c12": "　示順世兮　　存乎所表　　流繼裔兮",
    "T46n1937_007:0922c13": "　存乎所師",
    "T46n1937_007:0922c14": "延慶始祖法智大師畫像贊",
    "T46n1937_007:0922c15": "會稽郡王文惠公史(浩)",
    "T46n1937_007:0922c16": "予昔與覺雲連公游。因綴其語。為法智大師",
    "T46n1937_007:0922c17": "贊。歲久不能記。今為延慶詢師得之。乾道壬",
    "T46n1937_007:0922c18": "辰中元東湖真隱齋(浩)。",
    "T46n1937_007:0922c19": "　靈山一席　　儼在天台　　後十三葉",
    "T46n1937_007:0922c20": "　復生奇才　　唱道四明　　講肆宏開",
    "T46n1937_007:0922c21": "　溥海聲聞　　谹谹雲雷　　章聖在御",
    "T46n1937_007:0922c22": "　中使鼎來　　得法大旨　　皇心恢恢",
    "T46n1937_007:0922c23": "　錫號法智　　宸章昭回　　抵今後學",
    "T46n1937_007:0922c24": "　咸仰崔嵬　　蘭馨菊芳　　本一根荄",
    "T46n1937_007:0922c25": "嗚呼是為法宇之柱石教鼎之鹽梅。宜茲幻",
    "T46n1937_007:0922c26": "影歷千古而無塵埃。",
    "T46n1937_007:0922c27": "四明法智大師贊(并序)",
    "T46n1937_007:0922c28": "四明延慶道場教主。法智大師。皇宋四葉。天",
    "T46n1937_007:0922c29": "聖六年示滅。殆今紹興甲戌一百二十有九",
    "T46n1937_007:0923a01": "年矣。月溪癡絕。道人(希顏)頓首為之讚曰。",
    "T46n1937_007:0923a02": "行天台所難行。而為二浙師。記毘陵所未記。",
    "T46n1937_007:0923a03": "而為百世法。智者教門由此。而光明孔碩。延",
    "T46n1937_007:0923a04": "慶道場因之。而聲聞維揚。矯矯乎摩雲之標。",
    "T46n1937_007:0923a05": "堂堂乎不世之器。考之擊之。而隨大隨小。鑽",
    "T46n1937_007:0923a06": "之仰之。而彌堅彌高。於戲天台之有師也。譬",
    "T46n1937_007:0923a07": "如泰山之有[木*巳]梓豫章。巨海之有珠璣大貝。",
    "T46n1937_007:0923a08": "東魯仲尼之門而有顏子閔子。西晉印手之",
    "T46n1937_007:0923a09": "室而有汰師遠師。苟非積世願力慈心。豈能",
    "T46n1937_007:0923a10": "一朝開物成務。稽首四明中興之祖。",
    "T46n1937_007:0923a11": "延慶法智祖師齋忌疏陳(天俞)",
    "T46n1937_007:0923a12": "右伏以。法體如如。本無出沒。世緣冉冉。乃有",
    "T46n1937_007:0923a13": "會離。自智者示寂于天台。道若懸絲而引石。",
    "T46n1937_007:0923a14": "洎通師流芳於甬水。聲如出谷以遷喬。寥寥",
    "T46n1937_007:0923a15": "像法之餘。渺渺荊溪之下。南輝台嶺。東紹",
    "T46n1937_007:0923a16": "麗師。雖作者篾以加。於若住世。無異此也。恭",
    "T46n1937_007:0923a17": "惟中興教主法智大師。生由佛孕。幼自天成。",
    "T46n1937_007:0923a18": "戒瑩淵珠。貫南山之律部。辯傾海浪。發衡嶽",
    "T46n1937_007:0923a19": "之心宗。可謂人間一僧。天下大士者也。不",
    "T46n1937_007:0923a20": "然則五時八教。孰為中興。百界千如。世皆弱",
    "T46n1937_007:0923a21": "喪。所以真宗皇帝。遣使以加異。日本國師。命",
    "T46n1937_007:0923a22": "徒而就詢。一世儒宗。同年法席。莫不傳上意",
    "T46n1937_007:0923a23": "而留住世趨丈室以免焚軀。故得一千眾皆",
    "T46n1937_007:0923a24": "預於陞堂四十軸率歸於秉筆。遂令三觀專",
    "T46n1937_007:0923a25": "美。四明如赫日之中天。似迅雷之出地。草木",
    "T46n1937_007:0923a26": "瓦礫。盡演真詮。鳥獸蟲魚。咸通妙教。惜乎出",
    "T46n1937_007:0923a27": "已還沒。化身本然。會必有離。世相如是。但某",
    "T46n1937_007:0923a28": "等叨霑法乳幸駕宗乘。況嗣凡筵。斯揚講貫。",
    "T46n1937_007:0923a29": "雖大師之靈骨有在。而大師之神容可瞻。柰",
    "T46n1937_007:0923b01": "何化往無方。依棲絕跡。遙想鶴林之逝。永",
    "T46n1937_007:0923b02": "纏梁木之悲。今茲日應跏趺。情存薦設。敢効",
    "T46n1937_007:0923b03": "純陀之供。少追宗廟之祠。伏乞。大師以無所",
    "T46n1937_007:0923b04": "來而來。以本非食而食。所冀冥符台嶺。永耀",
    "T46n1937_007:0923b05": "鄞城。使彼諫書還成輔教及今禪學無謂別",
    "T46n1937_007:0923b06": "傳。貽萬劫之孫謀。資一人之睿算。庶協祖道",
    "T46n1937_007:0923b07": "無忘孝思。謹疏。",
    "T46n1937_007:0923b08": "四明法智大師諱日疏雪溪(希顏)",
    "T46n1937_007:0923b09": "右伏以。大道欲行。方假待時之器。斯文未",
    "T46n1937_007:0923b10": "喪。果生命世之師。取佛日而躍虞淵。障狂瀾",
    "T46n1937_007:0923b11": "而之東海。網羅台嶺之三軌。鼓吹鷲峯之一",
    "T46n1937_007:0923b12": "乘。豈止百世之唯新。要當千載而無古。不有",
    "T46n1937_007:0923b13": "大士。孰能中興。恭惟四明教主法智大師。全",
    "T46n1937_007:0923b14": "德難名。大璞不硺。受佛付託。扶教顛危。濟巨",
    "T46n1937_007:0923b15": "川。實萬斛之舟。支大廈。真十圍之木。四十年",
    "T46n1937_007:0923b16": "脇不至席。豈徒為苦行之勞。三妙觀身。獨枝",
    "T46n1937_007:0923b17": "梧。正欲窮玄理之奧。楊墨之徒既闢。佛祖之",
    "T46n1937_007:0923b18": "道大通。鉢裏針投。絳紗之負笈輻湊。戶外屨",
    "T46n1937_007:0923b19": "滿。青襟之克家子來。風獨高於四明。草爭靡",
    "T46n1937_007:0923b20": "於二浙。可謂。白日一出浮雲四空。人間第一",
    "T46n1937_007:0923b21": "之僧。諒無慚德。天上無雙之月。孰不包羞。某",
    "T46n1937_007:0923b22": "等謬意慈風。澡身學海。雖不忘於附驥。絕有",
    "T46n1937_007:0923b23": "愧於續貂。般若明珠邀所輕。而用所重。菩",
    "T46n1937_007:0923b24": "提妙種拔之易。而樹之難。既虧染指之功。徒",
    "T46n1937_007:0923b25": "切疚心之歎。今則式屆陽春之節。俯臨圓寂",
    "T46n1937_007:0923b26": "之辰。輒彈罄竭之誠。用伸菲薄之供。衡鑒已",
    "T46n1937_007:0923b27": "往。雖無生滅之痕。霜露既零。自罹怵惕之感。",
    "T46n1937_007:0923b28": "伏乞。深慈無礙。不離當處而現來儀。利生有",
    "T46n1937_007:0923b29": "方。初無動相。而施妙應。沃乾地雨。膏腴解脫",
    "T46n1937_007:0923c01": "之床。垂義天雲。[申*并]幪涅槃之海。然後一家教",
    "T46n1937_007:0923c02": "觀。百代兒孫。流通無壅塞之悲。講唱獲傳持",
    "T46n1937_007:0923c03": "之志。三諦三觀華屋。得所入之門。十境十乘",
    "T46n1937_007:0923c04": "故鄉。了還歸之路。平意地如同平掌。摧魔壁",
    "T46n1937_007:0923c05": "似等摧枯。回佛日而光末時。激頹波而旋往",
    "T46n1937_007:0923c06": "古。功霑九有。利洽四生。破煩惱網。而同登解",
    "T46n1937_007:0923c07": "脫之舟。越生死河。而俱達菩提之岸。謹疏。",
    "T46n1937_007:0923c08": "延慶始祖法智大師忌疏此山(可壽)",
    "T46n1937_007:0923c09": "右伏以。雙林滅而德音絕。諸祖往而了義乖。",
    "T46n1937_007:0923c10": "矧駕說之攻其中。而暗證者之亂於外。所以",
    "T46n1937_007:0923c11": "圓頓之旨。將遂寢微。庸昏之徒。莫知所嚮。自",
    "T46n1937_007:0923c12": "非翼傳己心之法。孰能一洗名相之悲。恭惟。",
    "T46n1937_007:0923c13": "山門始祖天台記主法智大師。法胤儲佛子",
    "T46n1937_007:0923c14": "之靈悟。自神童之歲。受經即誦。思義能通。殆",
    "T46n1937_007:0923c15": "志學而染衣。信弱冠而具戒五年依止。擬兼",
    "T46n1937_007:0923c16": "善於律乘。一月麾談終大弘於教觀。謂非分",
    "T46n1937_007:0923c17": "別而能了是法。故說解脫。而無離斯文。俾濟",
    "T46n1937_007:0923c18": "行之有宗。乃建言而指要。學窮內外。甞雅重",
    "T46n1937_007:0923c19": "於楊文公。論絕異同。尤推許於雪竇顯。遂",
    "T46n1937_007:0923c20": "使聖主命修而加號國師。馳問以詢疑。且欲",
    "T46n1937_007:0923c21": "身赴於焚。何緣脇至於席。履天台所履之道。",
    "T46n1937_007:0923c22": "修四三昧。而有恒記毘陵未記之文。諒十九",
    "T46n1937_007:0923c23": "祖而無愧。柰學者之思為愈己嗟天下之莫",
    "T46n1937_007:0923c24": "能宗予。安禪不還。泣盡青襟之淚。遺編有",
    "T46n1937_007:0923c25": "在。信同白雪之歌。爰想慈風。俄臨諱日。況恩",
    "T46n1937_007:0923c26": "均於成我。而憂比於終身。合西隣受福之時。",
    "T46n1937_007:0923c27": "敢陳礿祭。來前生行道之處。庶追昔緣。某等",
    "T46n1937_007:0923c28": "叩鐘芳塵。謬參蓮社。知名識字。未逃終日數",
    "T46n1937_007:0923c29": "寶之譏。討疏尋經。始納入海算沙之責。徒勞",
    "T46n1937_007:0924a01": "點示。實負傳弘。伏願。慧眼豁開。法門洞發。",
    "T46n1937_007:0924a02": "萬品自融於三觀。千如妙顯於一心。篤志流",
    "T46n1937_007:0924a03": "通。顧非第二轉法輪。將永言化導。肯為最後",
    "T46n1937_007:0924a04": "斷佛種人。輒露精誠。俯垂昭鑒。某等無任稽",
    "T46n1937_007:0924a05": "首拜手歸依懇惻之至。謹疏。",
    "T46n1937_007:0924a06": "重修法智尊者像志銘柏庭(善月)",
    "T46n1937_007:0924a07": "維時慶元歲在庚申。某月朔日。山門恭嗣祖。",
    "T46n1937_007:0924a08": "比丘(善月)敬修像事。厥工告成。謹熏滌書銘",
    "T46n1937_007:0924a09": "誌。內于我中興始祖法智尊者大宗師之藏。",
    "T46n1937_007:0924a10": "恭惟。我祖以佛子孕靈。篤生皇宋。乘本願",
    "T46n1937_007:0924a11": "力。志在傳洪。爰念山門一家教觀。頃遭厄運。",
    "T46n1937_007:0924a12": "幾掃地矣。寔繄我祖。稟承有在。源流正傳。逮",
    "T46n1937_007:0924a13": "今四方。知有我四明之道。及我此道場。綿綿",
    "T46n1937_007:0924a14": "傳演。似續無窮。皆我祖中興之功。誓願之力",
    "T46n1937_007:0924a15": "也。是用奉遺像。崇供事有日矣。閒甞一再裝",
    "T46n1937_007:0924a16": "彩。時有董溪信士。先得我祖靈骨之餘。家",
    "T46n1937_007:0924a17": "藏久矣。一夕感夢。罔容私留。因復歸于我祖。",
    "T46n1937_007:0924a18": "窴諸像內。實慶曆七年十一月二十三日。既",
    "T46n1937_007:0924a19": "而重飾於紹興之丁丑。亦其月日也。茲又歷",
    "T46n1937_007:0924a20": "年之久。夾紵弊穿。殆非所以昭示先德垂範",
    "T46n1937_007:0924a21": "後世。於是再命工。加修而彩飾焉。尚幾我祖",
    "T46n1937_007:0924a22": "神靈不泯。誓力彌新。永鎮此山。相與終始者",
    "T46n1937_007:0924a23": "也。奉安之日。謹與山眾拜手稽首。敬系之銘",
    "T46n1937_007:0924a24": "曰。",
    "T46n1937_007:0924a25": "　於戲我祖　　法身圓具　　非生非滅",
    "T46n1937_007:0924a26": "　示有新故　　即事而真　　不離當處",
    "T46n1937_007:0924a27": "　我作是銘　　如是安住",
    "T46n1937_007:0924a28": "四明尊者教行錄卷第七"
}