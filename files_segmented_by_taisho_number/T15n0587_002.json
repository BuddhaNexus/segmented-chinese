{
    "T15n0587_002:0068a02": "勝思惟梵天所問經卷第二",
    "T15n0587_002:0068a04": "元魏天竺三藏菩提流支譯",
    "T15n0587_002:0068a05": "爾時，勝思惟梵天白佛言：「世尊！云何菩薩過",
    "T15n0587_002:0068a06": "世間法現住世間法，而不為彼世法所染？如",
    "T15n0587_002:0068a07": "實善知世間諸法隨世間法，而不為世間法",
    "T15n0587_002:0068a08": "之所染？教化眾生令離世間，得世間法平等",
    "T15n0587_002:0068a09": "行於世間，而不壞世間法？」爾時，世尊即以偈",
    "T15n0587_002:0068a10": "頌，答梵天曰：",
    "T15n0587_002:0068a11": "「我說陰是世，　　世間所依止，",
    "T15n0587_002:0068a12": "　不依止五陰，　　得脫世間法。",
    "T15n0587_002:0068a13": "　菩薩有智慧，　　知世間實性，",
    "T15n0587_002:0068a14": "　雖五陰相應，　　而不為陰染。",
    "T15n0587_002:0068a15": "　得失及稱譏，　　毀譽苦樂等，",
    "T15n0587_002:0068a16": "　如此之八法，　　常牽於世間。",
    "T15n0587_002:0068a17": "　大智慧菩薩，　　如實知世法，",
    "T15n0587_002:0068a18": "　見世敗壞相，　　處之而不動，",
    "T15n0587_002:0068a19": "　得利心不高，　　失利心不下，",
    "T15n0587_002:0068a20": "　其心堅不動，　　不隨世間法。",
    "T15n0587_002:0068a21": "　得失及毀譽，　　稱譏苦樂等，",
    "T15n0587_002:0068a22": "　於此世八法，　　其心常平等，",
    "T15n0587_002:0068a23": "　知世間虛妄，　　依二顛倒起，",
    "T15n0587_002:0068a24": "　菩薩黠慧人，　　不行世間道。",
    "T15n0587_002:0068a25": "　世間所有道，　　菩薩皆識知，",
    "T15n0587_002:0068a26": "　故能於世間，　　度眾生苦惱。",
    "T15n0587_002:0068a27": "　雖行於世間，　　如蓮華不染，",
    "T15n0587_002:0068a28": "　亦不壞世法，　　通達法性故。",
    "T15n0587_002:0068a29": "　世間行世間，　　不知是世間，",
    "T15n0587_002:0068b01": "　菩薩行世間，　　明了世間相。",
    "T15n0587_002:0068b02": "　世間虛空相，　　虛空亦無相，",
    "T15n0587_002:0068b03": "　菩薩如是知，　　不染於世間。",
    "T15n0587_002:0068b04": "　如所知世間，　　隨知而演說，",
    "T15n0587_002:0068b05": "　知世間性故，　　而不壞世間。",
    "T15n0587_002:0068b06": "　五陰無自性，　　是即世間性，",
    "T15n0587_002:0068b07": "　若人不知是，　　常住於世間；",
    "T15n0587_002:0068b08": "　若見知五陰，　　無生亦無滅，",
    "T15n0587_002:0068b09": "　是人行世間，　　而不依世間。",
    "T15n0587_002:0068b10": "　凡夫不知法，　　於世起諍訟，",
    "T15n0587_002:0068b11": "　是實是不實，　　住是二相中。",
    "T15n0587_002:0068b12": "　我常不與世，　　起於諍訟事，",
    "T15n0587_002:0068b13": "　世間之實相，　　悉已了知故。",
    "T15n0587_002:0068b14": "　諸佛所說法，　　皆悉無諍訟，",
    "T15n0587_002:0068b15": "　知世平等故，　　非實非妄語。",
    "T15n0587_002:0068b16": "　若佛法決定，　　有實有妄語，",
    "T15n0587_002:0068b17": "　是即為貪著，　　與外道無異。",
    "T15n0587_002:0068b18": "　而今佛法中，　　無實無妄語，",
    "T15n0587_002:0068b19": "　是故我常說，　　出世法無二。",
    "T15n0587_002:0068b20": "　若人知世間，　　如是之實性，",
    "T15n0587_002:0068b21": "　於實於虛妄，　　不取此惡見。",
    "T15n0587_002:0068b22": "　如是知世間，　　清淨如虛空，",
    "T15n0587_002:0068b23": "　是大名稱人，　　照世間如日。",
    "T15n0587_002:0068b24": "　若人見世間，　　如我之所見，",
    "T15n0587_002:0068b25": "　如斯之人等，　　能見十方佛。",
    "T15n0587_002:0068b26": "　諸法從緣生，　　自無有定性，",
    "T15n0587_002:0068b27": "　若知此因緣，　　則達法實相。",
    "T15n0587_002:0068b28": "　若知法實相，　　是則知空相，",
    "T15n0587_002:0068b29": "　若能知空相，　　則為見導師。",
    "T15n0587_002:0068c01": "　若有人得聞，　　如是世間相。",
    "T15n0587_002:0068c02": "　雖行於世間，　　而不住世間。",
    "T15n0587_002:0068c03": "　依止諸見人，　　不能及此事，",
    "T15n0587_002:0068c04": "　云何行世間，　　而不依世間？",
    "T15n0587_002:0068c05": "　若佛滅度後，　　有樂是忍者，",
    "T15n0587_002:0068c06": "　佛則於其人，　　常現於世間。",
    "T15n0587_002:0068c07": "　若人解達此，　　則守護我法，",
    "T15n0587_002:0068c08": "　亦為供養我，　　亦是世導師。",
    "T15n0587_002:0068c09": "　若人須臾間，　　世間性如此，",
    "T15n0587_002:0068c10": "　是人終不為，　　惡魔所得便。",
    "T15n0587_002:0068c11": "　若能達此義，　　則為大智慧，",
    "T15n0587_002:0068c12": "　是人為大富，　　法財之施主，",
    "T15n0587_002:0068c13": "　若知世如此，　　亦是具禁戒，",
    "T15n0587_002:0068c14": "　彼忍力勇健，　　進取大精進，",
    "T15n0587_002:0068c15": "　具足諸禪定，　　獲得大神通，",
    "T15n0587_002:0068c16": "　智慧如實知，　　一切世間道。",
    "T15n0587_002:0068c17": "　若能如是行，　　彼成就三昧，",
    "T15n0587_002:0068c18": "　樂於寂靜處，　　則起於般若。",
    "T15n0587_002:0068c19": "　隨聞是法處，　　則有佛不空，",
    "T15n0587_002:0068c20": "　如是諸菩薩，　　不久坐道場。",
    "T15n0587_002:0068c21": "　若有深知見，　　如是世間性，",
    "T15n0587_002:0068c22": "　則能降眾魔，　　疾得無上道。」",
    "T15n0587_002:0068c23": "如來復告聖勝思惟大梵天言：「梵天！如來",
    "T15n0587_002:0068c24": "出過世間而說世間、世間集、世間滅、世",
    "T15n0587_002:0068c25": "間滅道。梵天！言世間者，我說五陰名為世",
    "T15n0587_002:0068c26": "間，貪著五陰名為世間集，五陰盡名為世間",
    "T15n0587_002:0068c27": "滅，觀察五陰不見二法，名為世間滅道。復",
    "T15n0587_002:0068c28": "次，梵天！所言五陰，五陰者但有言說，於中",
    "T15n0587_002:0068c29": "取言語邪見名為世間，不捨是見名世間集，",
    "T15n0587_002:0069a01": "是見自相名世間滅，隨以何道不取是見，名",
    "T15n0587_002:0069a02": "世間滅道。梵天！我意在此，是故我今即此",
    "T15n0587_002:0069a03": "一尋身中，說世間苦、世間集、世間滅、世間滅",
    "T15n0587_002:0069a04": "道。」爾時，勝思惟梵天白佛言：「世尊！如佛所",
    "T15n0587_002:0069a05": "說四聖諦者，未知何等是實聖諦？」佛言：「梵",
    "T15n0587_002:0069a06": "天！所言苦諦，非實聖諦。梵天！所言苦集諦，",
    "T15n0587_002:0069a07": "非實聖諦。梵天！所言苦滅諦，非實聖諦。梵",
    "T15n0587_002:0069a08": "天！所言滅苦道諦，非實聖諦。「梵天！若彼苦",
    "T15n0587_002:0069a09": "是實聖諦者，一切牛[月*者]諸畜生等應有實諦。",
    "T15n0587_002:0069a10": "何以故？以彼皆受種種苦故。以是義故，苦非",
    "T15n0587_002:0069a11": "實諦。「梵天！若彼集是實聖諦者，六道眾生",
    "T15n0587_002:0069a12": "應有實諦。何以故？以彼因集生諸趣故。以",
    "T15n0587_002:0069a13": "是義故，集非實諦。「梵天！若彼滅是實聖諦者，",
    "T15n0587_002:0069a14": "一切世間墮邪斷見，說滅法者應有實諦。何",
    "T15n0587_002:0069a15": "以故？彼說滅法為涅槃故，以是義故，滅非實",
    "T15n0587_002:0069a16": "諦。「梵天！若彼道是實聖諦者，緣於一切有",
    "T15n0587_002:0069a17": "為道者，應有實諦。何以故？以彼依有為法，",
    "T15n0587_002:0069a18": "求離有為法故。以是義故，道非實諦。「梵天！",
    "T15n0587_002:0069a19": "是故當知，苦諦、集諦、滅諦、道諦非實聖諦。梵",
    "T15n0587_002:0069a20": "天！實聖諦者，知苦無生，是名苦實聖諦；知",
    "T15n0587_002:0069a21": "集無和合，是名集實聖諦；於畢竟滅法中，知",
    "T15n0587_002:0069a22": "無生無滅，是名滅實聖諦；於一切法平等，以",
    "T15n0587_002:0069a23": "不二法得道，是名道實聖諦。「梵天！實聖諦",
    "T15n0587_002:0069a24": "者，非妄語非實語。梵天！何者是妄語？所謂",
    "T15n0587_002:0069a25": "著我、著眾生、著命、著丈夫、著人，著常見、著斷",
    "T15n0587_002:0069a26": "見，著有見、著離有見，著生見、著滅見，著",
    "T15n0587_002:0069a27": "生死見、著涅槃見。梵天！是名妄語。梵天！若",
    "T15n0587_002:0069a28": "不著如是見，不觸如是見，不取如是見，是",
    "T15n0587_002:0069a29": "名為實語。「梵天！若行者言我知苦，是名妄",
    "T15n0587_002:0069b01": "語。若行者言我斷集，是名妄語。若行者言",
    "T15n0587_002:0069b02": "我證滅，是名妄語。若行者言我修道，是名妄",
    "T15n0587_002:0069b03": "語。何以故？以不隨順佛所許念，故名妄語。「梵",
    "T15n0587_002:0069b04": "天！云何隨順佛所許念？謂不憶念一切諸法。",
    "T15n0587_002:0069b05": "若不憶念一切諸法，是名隨順佛所許念。若",
    "T15n0587_002:0069b06": "行者，住是念中則不住一切相；若不住一切",
    "T15n0587_002:0069b07": "相，則住實際；若住實際，是名不住心；若不住",
    "T15n0587_002:0069b08": "心，是人名為非實語、非妄語者。梵天！是故",
    "T15n0587_002:0069b09": "當知，若非實語、非妄語者，是名聖人實聖諦",
    "T15n0587_002:0069b10": "也。「梵天！言實實者古今實故，若佛出世、若",
    "T15n0587_002:0069b11": "不出世，法性常如是，法界恒如是，世間涅",
    "T15n0587_002:0069b12": "槃亦如是常，如是故名為實聖諦。何以故？",
    "T15n0587_002:0069b13": "非離生死名為聖諦，亦非令取涅槃名為聖",
    "T15n0587_002:0069b14": "諦。「梵天！若人證如是四諦，是名實語者。梵",
    "T15n0587_002:0069b15": "天！於當來世，有諸比丘不修身不修戒，不",
    "T15n0587_002:0069b16": "修心不修慧，是人說生相是苦諦，眾緣和合",
    "T15n0587_002:0069b17": "是集諦，滅法是滅諦，以不二法求相是道",
    "T15n0587_002:0069b18": "諦。梵天！我說彼愚癡人，是外道徒黨墮於",
    "T15n0587_002:0069b19": "惡道，我非其師，彼人非我聲聞弟子，如是",
    "T15n0587_002:0069b20": "之人隨外邪道破失法故，說言有諦。「梵天！",
    "T15n0587_002:0069b21": "且觀我坐道場時，不得一法是實是妄語，若",
    "T15n0587_002:0069b22": "佛不得法，是法寧可於眾中有言說、有論義、",
    "T15n0587_002:0069b23": "有教化耶？」梵天言：「不也！世尊！」佛言：「梵天！以",
    "T15n0587_002:0069b24": "諸法無所得故，諸法離自性故，我菩提是無",
    "T15n0587_002:0069b25": "貪愛相。」",
    "T15n0587_002:0069b26": "爾時，勝思惟梵天白佛言：「世尊！若如來於",
    "T15n0587_002:0069b27": "法無所得者，以何義故，說如來坐道場名為",
    "T15n0587_002:0069b28": "佛？證何法故，說如來名為應正遍知？」佛言：",
    "T15n0587_002:0069b29": "「梵天！於汝意云何？我所說法，若有為、若無",
    "T15n0587_002:0069c01": "為？是法為實？為虛妄耶？」梵天言：「世尊！是法虛",
    "T15n0587_002:0069c02": "妄非實。修伽陀！是法虛妄非實。」佛言：「梵天！",
    "T15n0587_002:0069c03": "於汝意云何？若法虛妄非實，是法為有？為無？」",
    "T15n0587_002:0069c04": "梵天言：「世尊！若法虛妄，是法不應說有、不",
    "T15n0587_002:0069c05": "應說無。」佛言：「梵天！於汝意云何？若法非有",
    "T15n0587_002:0069c06": "非無，是法有得者不？」梵天言：「世尊！若法無",
    "T15n0587_002:0069c07": "者，彼法不得言有、不得言無。」佛言：「梵天！若",
    "T15n0587_002:0069c08": "法非有、非無，彼法云何證？」梵天言：「世尊！彼",
    "T15n0587_002:0069c09": "法不證。」佛言：「梵天！如來坐道場時，唯知虛",
    "T15n0587_002:0069c10": "妄顛倒所起諸煩惱染畢竟不生，以無所得",
    "T15n0587_002:0069c11": "故得，以無所知故知。何以故？」「梵天！我所得",
    "T15n0587_002:0069c12": "法，不可見、不可聞、不可覺、不可識、不可憶、",
    "T15n0587_002:0069c13": "不可取、不可著、不可說、不可難，出過一切境",
    "T15n0587_002:0069c14": "界，無語無說，無行不求，無有文字，無言",
    "T15n0587_002:0069c15": "語道，非識境界，無字非言語所說。梵天！彼",
    "T15n0587_002:0069c16": "法如是猶如虛空，汝乃欲於如是法中而得",
    "T15n0587_002:0069c17": "證耶？」梵天言：「不也！世尊！諸佛如來甚為希有，",
    "T15n0587_002:0069c18": "成就不可思議未曾有法，深入大慈大悲，得",
    "T15n0587_002:0069c19": "如是寂滅相法，而以文字語言教人令得。世",
    "T15n0587_002:0069c20": "尊！若有眾生得聞是法能信解者，當知是人",
    "T15n0587_002:0069c21": "不從小功德來。何以故？世尊！是法一切世",
    "T15n0587_002:0069c22": "間之所難信。何以故？世間不能信如是法故。」",
    "T15n0587_002:0069c23": "佛言：「梵天！云何是法一切世間之所難信？」梵",
    "T15n0587_002:0069c24": "天言：「世尊！世間貪著諦，而是法無如是，此法",
    "T15n0587_002:0069c25": "非實非妄語；世間貪著法，而是法無法無非",
    "T15n0587_002:0069c26": "法；世間貪著涅槃，而是法無生死無涅槃；世",
    "T15n0587_002:0069c27": "間貪著善法，而是法無善無非善；世間貪著",
    "T15n0587_002:0069c28": "樂，而是法無苦無樂；世間貪著佛出世，而",
    "T15n0587_002:0069c29": "是法無佛出世，亦無涅槃。雖有說法，而是",
    "T15n0587_002:0070a01": "法非可說相；雖讚歎僧，而僧即是無為；是",
    "T15n0587_002:0070a02": "故此法一切世間之所難信。「世尊！譬如水中",
    "T15n0587_002:0070a03": "出火、火中出水難可得信，如是煩惱中有菩",
    "T15n0587_002:0070a04": "提，菩提中有煩惱，是亦難信。何以故？如來",
    "T15n0587_002:0070a05": "得是虛妄煩惱之性，無法可證，有所說法而",
    "T15n0587_002:0070a06": "不可見，雖有所知而無分別，雖證涅槃而無",
    "T15n0587_002:0070a07": "所知，雖修諸行而不作二相，雖有證法而無",
    "T15n0587_002:0070a08": "所得，雖滅諸障而無所滅。「世尊！若善男子、善",
    "T15n0587_002:0070a09": "女人有能信解如是法義，當知是人得脫諸",
    "T15n0587_002:0070a10": "見，當知是人供養諸佛。以曾親近無量諸佛",
    "T15n0587_002:0070a11": "故，當知是人得善人護。以為一切諸善知識",
    "T15n0587_002:0070a12": "所護念故，當知是人信大妙法。以妙善根得",
    "T15n0587_002:0070a13": "增上故，當知是人善得法財大妙寶藏。以能",
    "T15n0587_002:0070a14": "守護佛法藏故，當知是人隨順作業。以能善",
    "T15n0587_002:0070a15": "作所作法故，當知是人種姓尊貴。以得生於",
    "T15n0587_002:0070a16": "如來家故，當知是人能行大捨。以捨一切諸",
    "T15n0587_002:0070a17": "煩惱故，當知是人得持戒力。以無起心破戒",
    "T15n0587_002:0070a18": "法故，當知是人得忍辱力。以是人能捨身命",
    "T15n0587_002:0070a19": "故，當知是人得精進力。以是人心不疲惓故，",
    "T15n0587_002:0070a20": "當知是人得禪定力。以燒一切不善法故，當",
    "T15n0587_002:0070a21": "知是人得智慧力。以離一切惡行見故，當知",
    "T15n0587_002:0070a22": "是人不為他敗。以過一切惡魔境故，當知是",
    "T15n0587_002:0070a23": "人怨不能伏。「以離一切諸對敵故，當知是人",
    "T15n0587_002:0070a24": "不誑世間。以其不誑諸如來故，當知是人是",
    "T15n0587_002:0070a25": "真語者。諸法自性善能說故，當知是人是實",
    "T15n0587_002:0070a26": "語者。說第一義實法相故，當知是人得善護",
    "T15n0587_002:0070a27": "念。以諸如來所護念故，當知是人柔和軟善。",
    "T15n0587_002:0070a28": "以同止住善安樂故，當知是人名為大富。以",
    "T15n0587_002:0070a29": "是人有聖法財故，當知是人常能知足。以其",
    "T15n0587_002:0070b01": "具足行聖種故，當知是人易滿易養。以如是",
    "T15n0587_002:0070b02": "人離食貪故，當知是人得安忍力。「以如是人",
    "T15n0587_002:0070b03": "到彼岸故，當知是人為能度者。以是人能度",
    "T15n0587_002:0070b04": "未度故，當知是人為能解者。以是人能解未",
    "T15n0587_002:0070b05": "解故，當知是人為能安者。以是人能安未安",
    "T15n0587_002:0070b06": "故，當知是人為能滅者。以令未脫得解脫故，",
    "T15n0587_002:0070b07": "當知是人為能示者。以能為人示正道故，當",
    "T15n0587_002:0070b08": "知是人知正道者。以是人能脫未脫故，當知",
    "T15n0587_002:0070b09": "是人為大醫王。以能善知諸法藥故，當知是",
    "T15n0587_002:0070b10": "人為如良藥。以療眾生煩惱病故，當知是人",
    "T15n0587_002:0070b11": "為有大力。以是人有智慧力故，當知是人有",
    "T15n0587_002:0070b12": "不退力。以有堅固畢竟法故，當知是人有精",
    "T15n0587_002:0070b13": "進力。「以常修行不依他故，當知是人為如師",
    "T15n0587_002:0070b14": "子。以離怖畏毛竪等故，當知是人猶如大龍。",
    "T15n0587_002:0070b15": "以是人心善調柔故，當知是人為如大象。以",
    "T15n0587_002:0070b16": "其善能調伏心故，當知是人為如牛王。以其",
    "T15n0587_002:0070b17": "善能導大眾故，當知是人為大勇健。以能破",
    "T15n0587_002:0070b18": "壞諸魔怨故，當知是人為不畏者。「以得遠離",
    "T15n0587_002:0070b19": "大眾畏故，當知是人無所畏懼。以是人得無",
    "T15n0587_002:0070b20": "畏法故，當知是人無所忌難。以是人能說諦",
    "T15n0587_002:0070b21": "法故，當知是人為如明月。以得滿足諸白法",
    "T15n0587_002:0070b22": "故，當知是人照明如日。以智慧光能照明故，",
    "T15n0587_002:0070b23": "當知是人為如燈炷。以離一切諸闇冥故，當",
    "T15n0587_002:0070b24": "知是人心堅如地。「以得遠離憎愛心故，當知",
    "T15n0587_002:0070b25": "是人平等如地。以能容受諸眾生故，當知是",
    "T15n0587_002:0070b26": "人不住如風。以其不著一切法故，當知是人",
    "T15n0587_002:0070b27": "能淨如水。以蕩一切煩惱垢故，當知是人為",
    "T15n0587_002:0070b28": "如猛火。以燒一切諸動念故，當知是人如須",
    "T15n0587_002:0070b29": "彌山。以其堅固不可動故，當知是人金剛堅",
    "T15n0587_002:0070c01": "固如鐵圍山。不可壞故心堅固故，當知是人",
    "T15n0587_002:0070c02": "不可降伏。以一切怨不能伏故，當知是人不",
    "T15n0587_002:0070c03": "可度量。「以非二乘所度量故，當知是人豐寶",
    "T15n0587_002:0070c04": "如海。以其多饒正法寶故，當知是人為如大",
    "T15n0587_002:0070c05": "海。以盡一切諸煩惱故，當知是人為不厭足。",
    "T15n0587_002:0070c06": "以常求法不厭足故，當知是人為滿足者。以",
    "T15n0587_002:0070c07": "有智慧知足法故，當知是人如轉輪王。以是",
    "T15n0587_002:0070c08": "人能轉法輪故，當知是人如帝釋王。以如是",
    "T15n0587_002:0070c09": "人住持色故，當知是人如梵天王。「以如是人",
    "T15n0587_002:0070c10": "得自在故，當知是人為降大雨。以是人能雨",
    "T15n0587_002:0070c11": "法雨故，當知是人為降甘露。以甘露法雨眾",
    "T15n0587_002:0070c12": "生故，當知是人能自增長。以得諸根力覺分",
    "T15n0587_002:0070c13": "故，當知是人為到彼岸。以能出過世間溺故，",
    "T15n0587_002:0070c14": "當知是人為入彼岸。以其能入佛智慧故，當",
    "T15n0587_002:0070c15": "知是人則為近到。以其得近佛菩提故，當知",
    "T15n0587_002:0070c16": "是人則為無等。「以足智慧增上滿故，當知是",
    "T15n0587_002:0070c17": "人為無等等。以有聞慧無等等故，當知是人",
    "T15n0587_002:0070c18": "不可測量。以過諸量非可測故，當知是人無",
    "T15n0587_002:0070c19": "有障礙。以樂說辯無滯著故，當知是人憶念",
    "T15n0587_002:0070c20": "堅固。以得具足聞持力故，當知是人則為能",
    "T15n0587_002:0070c21": "去。以是人得義隨順故，當知是人為得善意。",
    "T15n0587_002:0070c22": "以能觀察入正法故，當知是人善知眾生。「以",
    "T15n0587_002:0070c23": "是人得眾生心故，當知是人勤行精進。以為",
    "T15n0587_002:0070c24": "利安諸世間故，當知是人為已出世。以是人",
    "T15n0587_002:0070c25": "心過世間故，當知是人為不可污。以心無染",
    "T15n0587_002:0070c26": "如蓮華故，當知是人不為所覆。以世八法所",
    "T15n0587_002:0070c27": "不覆故，當知是人為得快愛。以諸黠慧之所",
    "T15n0587_002:0070c28": "愛故，當知是人為可貴重。有多聞慧可貴重",
    "T15n0587_002:0070c29": "故，當知是人為他供養。「以智慧人之所知故，",
    "T15n0587_002:0071a01": "當知是人所應供養。以諸天人所供養故，當",
    "T15n0587_002:0071a02": "知是人是可歸命。以諸眾生所歸命故，當知",
    "T15n0587_002:0071a03": "是人善人所貴。以諸聖人所歸敬故，當知是",
    "T15n0587_002:0071a04": "人則為可求。以二乘人所供養故，當知是人",
    "T15n0587_002:0071a05": "遠離所求。以離一切二乘行故，當知是人為",
    "T15n0587_002:0071a06": "不諂曲。以無點污諂曲法故，當知是人則為",
    "T15n0587_002:0071a07": "端正。「以具威儀備成就故，當知是人最為可",
    "T15n0587_002:0071a08": "愛。以過世間一切色故，當知是人是為可依。",
    "T15n0587_002:0071a09": "以有威德得具足故，當知是人莊嚴具足。以",
    "T15n0587_002:0071a10": "有諸相莊嚴身故，當知是人間錯其身。以有",
    "T15n0587_002:0071a11": "八十隨形好故，當知是人則為能護。以是人",
    "T15n0587_002:0071a12": "能護佛種故，當知是人則為能收。以得不斷",
    "T15n0587_002:0071a13": "佛法種故，當知是人能遮諸惡。「以其常能護",
    "T15n0587_002:0071a14": "聖僧故，是人諸佛見，是人得法眼，是人諸佛",
    "T15n0587_002:0071a15": "佛智記，是人滿足三忍，是人滿足道場，是",
    "T15n0587_002:0071a16": "人能降伏眾魔，是人已得一切智，是人能轉",
    "T15n0587_002:0071a17": "法輪，是人能作佛所作事。「世尊！若有善男",
    "T15n0587_002:0071a18": "子、善女人得聞如是甚深法義，聞已不驚、",
    "T15n0587_002:0071a19": "不增上驚、不上上驚，是人則得如是功德。世",
    "T15n0587_002:0071a20": "尊！我以一劫若餘殘劫，說彼善男子、善女人",
    "T15n0587_002:0071a21": "所得功德，猶不可盡。若諸佛菩提，如是難知、",
    "T15n0587_002:0071a22": "難見、難覺，能信能取，能受能持，能讀能誦，",
    "T15n0587_002:0071a23": "為他廣說如是等法，既能自住，復令他人住",
    "T15n0587_002:0071a24": "是法中。」爾時，如來告勝思惟大梵天言：「梵",
    "T15n0587_002:0071a25": "天！汝少分知彼諸菩薩摩訶薩色及功德，而",
    "T15n0587_002:0071a26": "讚歎之。如佛所知，以我具足有無障礙佛之",
    "T15n0587_002:0071a27": "智故，梵天！彼善男子、善女人有如是等無量",
    "T15n0587_002:0071a28": "功德，復有無量過於是者。若有能知如來所",
    "T15n0587_002:0071a29": "說甚深之法，解義解句及解字者，則能證知",
    "T15n0587_002:0071b01": "彼甚深意，隨順不違，隨順相應非不相應，能",
    "T15n0587_002:0071b02": "解其義不隨名字。如是菩薩知所說法，以依",
    "T15n0587_002:0071b03": "何等言語如來說法？以依何等意如來說法？",
    "T15n0587_002:0071b04": "以依何等方便如來說法？以依何等入如來",
    "T15n0587_002:0071b05": "說法？以依何等大悲如來說法？梵天！若有菩",
    "T15n0587_002:0071b06": "薩知此如來五力行智，是菩薩於諸眾生作",
    "T15n0587_002:0071b07": "住持事。」梵天言：「世尊！何者如來五力行智？」",
    "T15n0587_002:0071b08": "佛言：「梵天！一者、言語說法；二者、意說法；三者、",
    "T15n0587_002:0071b09": "方便說法；四者、入說法；五者、入大悲說法。梵",
    "T15n0587_002:0071b10": "天！如是名為如來所用五力行智，此深法中",
    "T15n0587_002:0071b11": "非諸聲聞辟支佛等所知境界。」",
    "T15n0587_002:0071b12": "梵天言：「世尊！云何菩薩知如來言語說法？」",
    "T15n0587_002:0071b13": "佛言：「梵天！如來說過去法，說未來法，說現",
    "T15n0587_002:0071b14": "在法，說染法淨法，說善法不善法，說世間",
    "T15n0587_002:0071b15": "法出世間法，說有漏法無漏法，說有罪法無",
    "T15n0587_002:0071b16": "罪法，說有為法無為法，說我眾生人丈夫法，",
    "T15n0587_002:0071b17": "說得證法，說生死法涅槃法。梵天！當知是",
    "T15n0587_002:0071b18": "諸言說，如說幻事，應知以無決定故；說如",
    "T15n0587_002:0071b19": "夢事，虛妄見故；如響聲說，從空聲出故；言",
    "T15n0587_002:0071b20": "說如影，因緣合故；言說如印，不轉入故；所",
    "T15n0587_002:0071b21": "說如焰，顛倒見故；如說虛空，不生不滅故；",
    "T15n0587_002:0071b22": "無說可說，應知以無言語故。「梵天！若菩薩",
    "T15n0587_002:0071b23": "能知如是諸說法者，是菩薩雖有一切言語",
    "T15n0587_002:0071b24": "說法，而於諸法無所言說，以不貪著法故，",
    "T15n0587_002:0071b25": "得無障礙樂說辯才，以是辯才乃至若於恒",
    "T15n0587_002:0071b26": "河沙等劫，種種說法無盡無礙，諸有所說不",
    "T15n0587_002:0071b27": "離法界故，不執著差別之相故。梵天！是名",
    "T15n0587_002:0071b28": "如來言語說法。「梵天！云何菩薩知如來甚深",
    "T15n0587_002:0071b29": "意力方便說法？梵天！如來或染法說淨，或",
    "T15n0587_002:0071c01": "淨法說染，菩薩於此如來深意應如是知。梵",
    "T15n0587_002:0071c02": "天！云何如來染法說淨？梵天！以不見染法",
    "T15n0587_002:0071c03": "體故，如是如來染法說淨。梵天！云何如來",
    "T15n0587_002:0071c04": "淨法說染？梵天！以不見淨法體故，如是如",
    "T15n0587_002:0071c05": "來淨法說染。「復次，梵天！我依布施即示涅槃，",
    "T15n0587_002:0071c06": "凡夫無智不能善解隨意所說，唯諸菩薩善",
    "T15n0587_002:0071c07": "知我意，應如是信深善法意，作是思惟行布",
    "T15n0587_002:0071c08": "施者，於未來世得大富貴。而此法中，無有",
    "T15n0587_002:0071c09": "一法可從一念至於一念轉至後世，以彼涅",
    "T15n0587_002:0071c10": "槃非轉法故。若無一法可從一念至於一念",
    "T15n0587_002:0071c11": "轉至後世，即是一切諸法實相，諸法實相即",
    "T15n0587_002:0071c12": "是涅槃。持戒是涅槃，不作不起故。忍辱是",
    "T15n0587_002:0071c13": "涅槃，以念念滅故。精進是涅槃，無所取捨故。",
    "T15n0587_002:0071c14": "禪定是涅槃，以不貪味故。般若是涅槃，以不",
    "T15n0587_002:0071c15": "得相故。貪欲是實際，法性無欲相故。瞋恚",
    "T15n0587_002:0071c16": "是實際，法性無瞋相故。愚癡是實際，法性",
    "T15n0587_002:0071c17": "無癡相故。世間是涅槃，無退無生故。涅槃",
    "T15n0587_002:0071c18": "是世間，以其執著故。實語是虛妄，以生諸",
    "T15n0587_002:0071c19": "見故。虛妄是實語，為增上慢人故。",
    "T15n0587_002:0071c20": "「復次，梵天！如來以隨意故，或自說言我是說",
    "T15n0587_002:0071c21": "常邊者，或自說言我是說染者，或自說言我",
    "T15n0587_002:0071c22": "是說斷邊者，或自說言我是說無業者，或自",
    "T15n0587_002:0071c23": "說言我是說無業作者，或自說言我是邪見",
    "T15n0587_002:0071c24": "者，或自說言我是不信者，或自說言我是不",
    "T15n0587_002:0071c25": "知恩者，或自說言我是劫盜者，或自說言我",
    "T15n0587_002:0071c26": "是吐者，或自說言我是不受者，而如來無有",
    "T15n0587_002:0071c27": "如此諸事。梵天！當知是為如來隨意。以依",
    "T15n0587_002:0071c28": "何意，憍慢眾生能捨我慢，梵天！如來依如是",
    "T15n0587_002:0071c29": "深意說法。「梵天！若菩薩知如來隨行方便說",
    "T15n0587_002:0072a01": "者，若聞佛出世則能信受，示眾生善業色身",
    "T15n0587_002:0072a02": "果報故。若聞佛不出世亦信受，以是諸佛法",
    "T15n0587_002:0072a03": "性身故。若聞佛說法亦信受，以為憙樂文字",
    "T15n0587_002:0072a04": "眾生故。若聞佛不說法亦信受，諸佛法性不",
    "T15n0587_002:0072a05": "可說故。若聞有涅槃亦信受，以滅顛倒所起",
    "T15n0587_002:0072a06": "煩惱故。若聞無涅槃亦信受，諸法不生不滅",
    "T15n0587_002:0072a07": "相故。若聞有眾生亦信受，入世諦門故。若",
    "T15n0587_002:0072a08": "聞無眾生亦信受，入第一義故。梵天！菩薩",
    "T15n0587_002:0072a09": "摩訶薩如是善知如來隨行方便說法，於諸",
    "T15n0587_002:0072a10": "言說音聲無畏，應知亦能利益無量眾生。「梵",
    "T15n0587_002:0072a11": "天！云何菩薩知如來方便說法？梵天！如來",
    "T15n0587_002:0072a12": "為眾生說布施，得大富故；持戒，得生天故；",
    "T15n0587_002:0072a13": "忍辱，得端正故；精進，得具智故；禪定，得寂靜",
    "T15n0587_002:0072a14": "故；慧，捨諸煩惱故；多聞，得智慧故；行十善",
    "T15n0587_002:0072a15": "業道，得人天富樂成就故；慈悲喜捨，得生梵",
    "T15n0587_002:0072a16": "世故；奢摩陀，得毘婆舍那故；學地，得無學",
    "T15n0587_002:0072a17": "地故；辟支佛地，清淨消諸供養故；佛地，示無",
    "T15n0587_002:0072a18": "量智故；涅槃，滅一切苦惱故。梵天！我以如是",
    "T15n0587_002:0072a19": "善巧方便，為諸眾生讚說是法。如來實不得",
    "T15n0587_002:0072a20": "我眾生壽命及丈夫等，應知，而如來亦不見",
    "T15n0587_002:0072a21": "布施，不見布施果；亦不見慳，不見慳果；亦",
    "T15n0587_002:0072a22": "不見持戒，不見持戒果；亦不見毀戒，不見",
    "T15n0587_002:0072a23": "毀戒果；亦不見忍辱，不見忍辱果；亦不見",
    "T15n0587_002:0072a24": "瞋恚，不見瞋恚果；亦不見精進，不見精進",
    "T15n0587_002:0072a25": "果；亦不見懈怠，不見懈怠果；亦不見禪定，",
    "T15n0587_002:0072a26": "不見禪定果；亦不見亂心，不見亂心果；亦",
    "T15n0587_002:0072a27": "不見般若，不見般若果；亦不見愚癡，不見",
    "T15n0587_002:0072a28": "愚癡果；亦不見苦樂；亦不見苦樂果；亦",
    "T15n0587_002:0072a29": "不見須陀洹，不見須陀洹果，乃至不見菩提，",
    "T15n0587_002:0072b01": "不見涅槃果。「梵天！如來常為眾生說法，而",
    "T15n0587_002:0072b02": "諸眾生依如來教，如所說法，如實修行勤修",
    "T15n0587_002:0072b03": "諸行。為何義修行、勤行彼行，而諸眾生修行",
    "T15n0587_002:0072b04": "彼法，而不能得、而不能證？所謂須陀洹行，",
    "T15n0587_002:0072b05": "乃至阿羅漢果，乃至不得緣覺之地，不得阿",
    "T15n0587_002:0072b06": "耨多羅三藐三菩提，乃至不得涅槃。以是義",
    "T15n0587_002:0072b07": "故，彼諸眾生，不得涅槃，不見涅槃。「梵天！",
    "T15n0587_002:0072b08": "是名如來方便說法。梵天！諸菩薩摩訶薩",
    "T15n0587_002:0072b09": "應勤修行，為令眾生攝取妙法。",
    "T15n0587_002:0072b10": "「梵天！云何菩薩知如來入說法？梵天！眼是",
    "T15n0587_002:0072b11": "入解脫門，如是耳鼻舌身意，是入解脫門。何",
    "T15n0587_002:0072b12": "以故？眼空無我無我所，自性爾故；耳鼻舌",
    "T15n0587_002:0072b13": "身意空無我無我所，自性爾故。梵天！當知諸",
    "T15n0587_002:0072b14": "入皆是入解脫門，應知正行則不誑故，如是",
    "T15n0587_002:0072b15": "色聲香味觸法，皆是入解脫門。所謂空門，無",
    "T15n0587_002:0072b16": "相門，無願門，不行門，不生不滅門，無所從",
    "T15n0587_002:0072b17": "來無所至去門，不退不生門，自性清淨寂靜",
    "T15n0587_002:0072b18": "門。「復次，梵天！如來於一切名字，示是解脫",
    "T15n0587_002:0072b19": "門。何以故？以諸名字無合無用故，以自性",
    "T15n0587_002:0072b20": "頑故。梵天！當知如來即於一切諸文字中說",
    "T15n0587_002:0072b21": "於聖諦，應知即於一切所說法中說解脫門。",
    "T15n0587_002:0072b22": "「梵天！無有名字言語說法，諸佛如來不說實",
    "T15n0587_002:0072b23": "諦。梵天！如來說法無有法染，一切所說法",
    "T15n0587_002:0072b24": "中示解脫門，令入證智，令入涅槃。梵天！是",
    "T15n0587_002:0072b25": "名如來入說法門。梵天！菩薩摩訶薩應學此",
    "T15n0587_002:0072b26": "法。「梵天！云何如來以大悲心普為一切眾",
    "T15n0587_002:0072b27": "生說法。梵天！如來具有三十二種相應大悲，",
    "T15n0587_002:0072b28": "普為一切眾生說法。何等名為三十二種相",
    "T15n0587_002:0072b29": "應大悲？梵天！所謂一切法無我，而諸眾生",
    "T15n0587_002:0072c01": "不信不解，計言有我。如來於此諸眾生等，",
    "T15n0587_002:0072c02": "而起大悲，一切法無眾生，而諸眾生計有眾",
    "T15n0587_002:0072c03": "生，如來於此諸眾生等，而起大悲。一切法",
    "T15n0587_002:0072c04": "無壽者，而諸眾生計有壽者，如來於此諸眾",
    "T15n0587_002:0072c05": "生等，而起大悲。一切法無丈夫，而諸眾生",
    "T15n0587_002:0072c06": "計有丈夫，如來於此諸眾生等，而起大悲。「一",
    "T15n0587_002:0072c07": "切法無所有，而諸眾生住於有見，如來於此",
    "T15n0587_002:0072c08": "諸眾生等，而起大悲。一切法無住，而諸眾",
    "T15n0587_002:0072c09": "生住於諸法，如來於此諸眾生等，而起大悲。",
    "T15n0587_002:0072c10": "一切法無歸處，而諸眾生樂於歸處，如來於",
    "T15n0587_002:0072c11": "此諸眾生等，而起大悲。「一切法非我所，而",
    "T15n0587_002:0072c12": "諸眾生著於我所，如來於此諸眾生等，而起",
    "T15n0587_002:0072c13": "大悲。一切法無所屬，而諸眾生計有所屬，",
    "T15n0587_002:0072c14": "如來於此諸眾生等，而起大悲。一切法無取",
    "T15n0587_002:0072c15": "相，而諸眾生皆有取相，如來於此諸眾生等，",
    "T15n0587_002:0072c16": "而起大悲。「一切法無生，而諸眾生住於有生，",
    "T15n0587_002:0072c17": "如來於此諸眾生等，而起大悲。一切法無退",
    "T15n0587_002:0072c18": "生，而諸眾生住於退生，如來於此諸眾生等，",
    "T15n0587_002:0072c19": "而起大悲。一切法無染，而諸眾生染著諸法，",
    "T15n0587_002:0072c20": "如來於此諸眾生等，而起大悲。一切法離貪，",
    "T15n0587_002:0072c21": "而諸眾生悉皆有貪，如來於此諸眾生等，而",
    "T15n0587_002:0072c22": "起大悲。一切法離瞋，而諸眾生悉皆有瞋，",
    "T15n0587_002:0072c23": "如來於此諸眾生等，而起大悲。一切法離癡，",
    "T15n0587_002:0072c24": "而諸眾生悉皆有癡，如來於此諸眾生等，而",
    "T15n0587_002:0072c25": "起大悲。「一切法無所從來，而諸眾生著所從",
    "T15n0587_002:0072c26": "來，如來於此諸眾生等，而起大悲。一切法",
    "T15n0587_002:0072c27": "無所至去，而諸眾生著於後生，如來於此諸",
    "T15n0587_002:0072c28": "眾生等，而起大悲。一切法無作，而諸眾生",
    "T15n0587_002:0072c29": "皆有所作，如來於此諸眾生等，而起大悲。",
    "T15n0587_002:0073a01": "一切法無戲論，而諸眾生有諸戲論，如來於",
    "T15n0587_002:0073a02": "此諸眾生等，而起大悲。「一切法空，而諸眾",
    "T15n0587_002:0073a03": "生墮於有見，如來於此諸眾生等，而起大悲。",
    "T15n0587_002:0073a04": "一切法無相，而諸眾生取著於相，如來於此",
    "T15n0587_002:0073a05": "諸眾生等，而起大悲。一切法無願，而諸眾",
    "T15n0587_002:0073a06": "生悉皆有願，如來於此諸眾生等，而起大悲。",
    "T15n0587_002:0073a07": "「一切世間眾生，常共瞋嫌諍鬪，如來於此諸",
    "T15n0587_002:0073a08": "眾生等，而起大悲。一切世間邪見顛倒行於",
    "T15n0587_002:0073a09": "邪道，為欲令其住正道故，如來於此諸眾生",
    "T15n0587_002:0073a10": "等，而起大悲。一切世間墮於顛倒，墮於險",
    "T15n0587_002:0073a11": "難，住於非道，為欲令其入實道故，如來於",
    "T15n0587_002:0073a12": "此諸眾生等，而起大悲。「一切世間眾生常為",
    "T15n0587_002:0073a13": "慳貪所縛，不知厭足奪他財物，以為教化令",
    "T15n0587_002:0073a14": "住聖財信戒聞捨慧慚愧故，如來於此諸眾",
    "T15n0587_002:0073a15": "生等，而起大悲。一切世間眾生，常為財物",
    "T15n0587_002:0073a16": "屋宅妻子恩愛，而作僮僕，於此危脆無堅之",
    "T15n0587_002:0073a17": "物，生堅固相，為欲令彼畢竟定知悉無常",
    "T15n0587_002:0073a18": "故，如來於此諸眾生等，而起大悲。「一切世",
    "T15n0587_002:0073a19": "間凡夫眾生，身為怨賊，而常貪著供養恭敬",
    "T15n0587_002:0073a20": "名稱讚歎，以為親友，眾生雖謂是善知識，",
    "T15n0587_002:0073a21": "而是眾生惡知識也，為作親友真善知識，令",
    "T15n0587_002:0073a22": "其畢竟斷於眾苦，畢竟獲得涅槃樂故，如來",
    "T15n0587_002:0073a23": "於此諸眾生等，而起大悲。「一切世間眾生皆",
    "T15n0587_002:0073a24": "樂行欺誑業，田宅等中邪命自活，以為說",
    "T15n0587_002:0073a25": "法令行正命出三界故，如來於此諸眾生等，",
    "T15n0587_002:0073a26": "而起大悲。一切諸法皆從因緣，勤修諸行乃",
    "T15n0587_002:0073a27": "得成就，而諸眾生墮於懈怠，是故不能得聖",
    "T15n0587_002:0073a28": "解脫，為令勤進獲得解脫堅固法故，如來於",
    "T15n0587_002:0073a29": "此諸眾生等，而起大悲。「梵天！眾生棄捨無",
    "T15n0587_002:0073b01": "上大乘無礙勝法勝涅槃法，而求下劣小乘",
    "T15n0587_002:0073b02": "之法，所謂聲聞辟支佛乘，為彼眾生令知愛",
    "T15n0587_002:0073b03": "樂大乘之法，所謂令知觀察佛乘故，如來於",
    "T15n0587_002:0073b04": "此諸眾生等，而起大悲。「梵天！如來如是於",
    "T15n0587_002:0073b05": "諸眾生行三十二大悲之心，以是義故，如",
    "T15n0587_002:0073b06": "來名為行大悲者。若菩薩於眾生中，常能修",
    "T15n0587_002:0073b07": "集此三十二大悲心者，是菩薩摩訶薩則得",
    "T15n0587_002:0073b08": "名為大福田也，具大威德得為不退，為諸眾",
    "T15n0587_002:0073b09": "生利益應知。」",
    "T15n0587_002:0073b10": "說是大悲法門品時，三萬二千人皆發阿耨",
    "T15n0587_002:0073b11": "多羅三藐三菩提心，八千菩薩得無生法忍，",
    "T15n0587_002:0073b12": "七萬二千天子得離垢法眼。",
    "T15n0587_002:0073b13": "爾時，網明童子菩薩白佛言：「世尊！此勝思惟",
    "T15n0587_002:0073b14": "梵天云何聞是大悲法門相應說法，而不喜",
    "T15n0587_002:0073b15": "悅？」梵天言：「善男子！若識在二法則有喜悅，",
    "T15n0587_002:0073b16": "若識在無二實際法中，則無喜悅。善男子！",
    "T15n0587_002:0073b17": "譬如如來所作幻人，聞於如來所說法事，不",
    "T15n0587_002:0073b18": "喜不悅。如是，善男子！知一切法皆如幻相，",
    "T15n0587_002:0073b19": "故於如來不生勝想，於餘眾生不生劣想。」網",
    "T15n0587_002:0073b20": "明菩薩問梵天言：「善男子！知一切法，云何",
    "T15n0587_002:0073b21": "名為如幻相耶？」答言：「善男子！若人分別一",
    "T15n0587_002:0073b22": "切諸法行二處者，汝當問之。」問言：「梵天！汝",
    "T15n0587_002:0073b23": "於何處行耶？」答言：「善男子！隨諸凡夫以何",
    "T15n0587_002:0073b24": "處行，吾於彼行。」網明菩薩言：「梵天！凡夫之",
    "T15n0587_002:0073b25": "人行於貪瞋愚癡，身見戒取疑網我，我所等所",
    "T15n0587_002:0073b26": "求邪道。善男子！汝豈可於是處行耶？」梵天",
    "T15n0587_002:0073b27": "問言：「善男子！汝欲得凡夫法決定相耶？」答",
    "T15n0587_002:0073b28": "言：「梵天！我尚不見有諸凡夫，何況其法！」梵",
    "T15n0587_002:0073b29": "天問言：「善男子！若是諸法無決定者，汝心云",
    "T15n0587_002:0073c01": "何有彼貪欲瞋恚愚癡諸染法耶？」答言：「無也。」",
    "T15n0587_002:0073c02": "梵天言：「善男子！一切諸法離於貪欲瞋恚癡",
    "T15n0587_002:0073c03": "相，行相亦如是。善男子！所有凡夫行即是",
    "T15n0587_002:0073c04": "賢聖行，無二無差別。善男子！一切行非行、",
    "T15n0587_002:0073c05": "一切說非說、一切道非道。曰何謂一切行非",
    "T15n0587_002:0073c06": "行？善男子！若人行道千萬億劫，然於法性",
    "T15n0587_002:0073c07": "不增不減，故一切行非行。曰何謂一切說非",
    "T15n0587_002:0073c08": "說？善男子！如來以不可說相說一切法，故",
    "T15n0587_002:0073c09": "一切說非說。曰何謂一切道非道？善男子！",
    "T15n0587_002:0073c10": "以無所至，故一切道非道。」爾時，世尊讚勝",
    "T15n0587_002:0073c11": "思惟大梵天言：「善哉，善哉！梵天！善哉！梵天！",
    "T15n0587_002:0073c12": "若欲說法，當如是說。」",
    "T15n0587_002:0073c13": "勝思惟梵天所問經卷第二"
}